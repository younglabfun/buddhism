卍新纂续藏经第 31 册 No. 0608 法华经知音


　　No. 608-A 妙法莲华经知音序

　　金陵石头庵学无学僧江夏如愚撰

　　诸佛说法。如慈父之教爱子。略无毫忽隐慝。知无不言。言无不尽。亦如明师之训蒙徒。此不喻又取诸彼。务得为子弟者解。所以教训而后止。如是则何用其屋中架屋钵上安柄。更注疏讲说者哉。盖佛法来自西域。其言有不免华梵兼用。其义有不免即世出世之差别。是以诸大菩萨。乘悲愿力。来生此土。或示身为国王大臣。或示身为长者居士。或示身为沙门释子。留神内典。若译文者。若注疏者。若兴供养者。若颛讲说者。无非受佛付嘱之人也。又岂有彼此是非之优劣哉。第受佛付嘱时。比当有情愿不情愿者之不同致。虽来生此土。其护持流通。固有其浅深。深者如子干父事。知父之家业为己有。虽吃苦不懈也。浅者如侠人作事。不过完其当时。受佛付嘱。一时之人情耳。以故注疏者。揭日月而行。而览之者。转播糠而昧目矣。讲说者。击鼓而求亡子。而听之者。且呼鼠而为璞矣。是经本明。而注者晦之。人本知。而说者愚之。求其为爱子。而不为蒙徒不可得矣。余见妙法莲华一经。文虽平易。义实奇绝。事虽明直。理诚玄奥。虽曰匪雕匪饰。而一大时教。极雕饰之玄文。无以逾一大时教。辟夫三场举子角试之文。无不尽其心力。炫其抱负。颜其藻丽。极其致趣。而奇中求奇。明中索明。惟恐主试者之不知其妙且中矣。唯此妙莲华王。则如出榜唱名之文。不假藻绘雕饰。但曰第一名某人。第二名某人而已。又一大时教。如做官者考续之贤否。或荐或黜。必用品藻修饰。唯此金刚王宝觉。则如奉
圣旨之文。不藉委曲都俞。但曰是。或曰有。点者用而已。然而得一是。与一唱名者。其先之文藻始有甲乙超擢。否则向之工于艳丽。令尽归之。空华泡影。奚用哉。是以此经。独以授记诸声闻。名某某之佛者。为诸佛出世之一大事因缘也。俾众生开示悟入佛之知见。为最后之极谈者也。夫一大时教。不曰一切众生皆有佛性乎。不曰始知众生本来成佛乎。然未实知所成何佛。佛为何人。出何时劫。据何国土。有何眷属。说何佛法。复转记何人。此泛言读书者。皆可登第做官之谓也。宁如此经。实授舍利弗等万二千声闻。成佛十号劫国庄严之显记欤。弥勒虽尝记于阿含。弥勒乃菩萨。非此经之记诸声闻也。此诚佛法中。奉圣旨出榜唱名之经。一大时教奚可类焉。一大时教诚开华也。若此经者则结果矣。由诸声闻初不信自心作佛。致佛有四十年之含忍。由将有作佛之机动故。含忍不住。直得放光动地三周九喻而说焉。由说之中。以平易而彰。奇绝幽玄。故俾人视之。似澹而实深。有味乎其旨也。天台岂不玄乎。未识玄于此。温陵岂不要乎。未知要于是。诸方讲白文者。岂不曰讲经之大义乎。而未达夫大义在授记。吾人当来成佛。劫国庄严之佛知见耳。佛知见者何。吾心本有之实相也。吾心本有之实相者何。经中或名眉间白毫光。或名不时出之优钵罗。或名火宅门外白牛车。或名长者室中大宝藏。或名普雨三草二木之甘露。或名权变过现未来之化城。或名系衣里之明珠。或名见泥边之近水。或名多宝塔。或名三净土。或名阿私陀之仙人。或名娑伽罗之龙女。或名四行之安乐。值大功者赏髻珠。或名恒沙之弟子。遇父归者增寿命。或名分别德。或名常不轻。或名如来现神力。或名嘱累与菩萨。或名肯服药一切众生皆喜见。或名善行医普门自在推观音。或名妙音陀罗。或名庄严普贤行。总之。三藏十二部。一切修多罗。不出此经之𡀢矢也。如愚生逢末劫。肤受无闻。邻树索环。固多宿习深愿。乃甘自发作。事不假人侠。唯性惭爱子质秉童蒙。不揆才难贱而自用。然知佛诚慈父。心如直弦。直以佛心求佛言。经外不另立其科。恐坐截鹤续凫之愆也。又知佛实明师。言如至宝。直以佛言求佛心。言虽重而意必有在。故值一切繁文赘语。必务究其源本。虽不外立其科。亦章句而节目之。见经井井。固自有程。法非浪施也。然后依乎牛之天理。而游刃于技经。肯綮之未尝。若其经之来历。自有宣师之序在。若其文之起伏。义之浅深次第。具载二十八品之注中。日就月将。从容卒业。众请灾木。以广流通。经云一切声闻辟支佛所不能知。唯佛与佛乃能知之。是以命题曰知音者也。诸方有目有趾者。愿必待是而成功。幸无以耳当眼。择其善者而从之。则不负昔日灵山对佛之发愿。而今日此经此注。是为诸方再奉吾
佛圣旨。重揭成佛唱名之榜矣。若其佛祖有所不为。文字有所不立。果是其人。何嫌躐等计。注成。历地凡三郡一邑。始于
南京应天府碧峰寺之石头庵注两品。次于镇江府之焦山寺注一品。次于徽州府之松萝庵注四品。次于高淳县之淳西庵及韩乡官止庵精舍。注十五品。末复于石头庵。注六品也。历年凡三载有奇。始于
万历三十年壬寅夏六月十五日。讫于三十三年乙巳秋七月十五日也。

　　No. 608-B 妙法莲华经弘传序知音

　　唐　终南山沙门　道宣　述

　　明护国金刚寺住持　如愚　着

　　妙等五字。经题也。弘等三字。据经题立。序题也。今先解经题。后解序题。先者诸经命题。须当机请。而佛说之。唯此经题目。自过去日月灯大通智威音王等。诸佛法中。已是此名。且佛在定中。文殊答弥勒。业已先言之。及佛出定许说。亦莫过拈过去诸佛之旧题。云如是妙法诸佛如来时。乃说之。此妙法二字。可见是亲佛说者。又云。如优昙钵华时一现耳。梵语优昙钵罗。准众经论诗编。当是灵瑞大宝青莲华。则莲华二字。亦是佛自喻妙法者(此法喻所以名题也)。是知题标莲华二字。非目世间寻常所有红白莲华。乃经中所云优昙钵灵瑞大宝青莲华也。以大宝青莲华世间希有。故经云。譬如优昙华世间所希有。若红白莲华。世岂希有哉。有则为金轮圣王出世之灵瑞也。佛以此华喻妙法者。准经文全重一时字。以诸佛出世。凡说小大三乘之法。顺众生机宜。随宜便说。不拘其时。唯此经畅佛本怀。须时至而说。何则。以此经不说三乘。唯说一乘。然一乘即前三乘。三乘元为今之一乘。最难信难解故也。不说则已。说则一切声闻辟支佛。往日未许成佛者。今皆得受记作佛。即如优昙钵灵瑞大宝青莲华。不出则已。出则定有金轮圣王应世。人民寿命国土庄严。皆得增长。故经云。舍利弗当知。诸佛所得法。无量方便力。而为众生说。或说修多罗。伽陀及本事。乃至未曾说汝等。当得成佛道。所以未曾说。说时未至故。今正是其时。决定说大乘。我此九部法。入大乘为本。以此而知。经中法喻训题。全重一时字也。题准经名。经是佛语。不可违佛自撰。以方华即果。处染常净。莲有六义。妙有十妙。而强解也。以染净因果常即之言。皆四十年前方等教中之义。非此经最后极谈。不问染净。等赐白牛。不拘久近。皆付家业中。可拟议也(经云。是大长者财富无量。今此幼童。皆是吾子。爱无偏党。我有如是七宝大车。其数无量。应当等心各各与之。不宜差别等。此不拘久近皆授记成佛之家业证据)。此方出其经题之来源。若欲训其义理。亦依经自释为愈。经云。诸佛随宜说法。此训题中法字(四十年前。小大三乘九部之经。便机而谈。故曰随宜)。意趣难解。此训题中妙字(正法华经云。尔等当信如来诚谛所说深经义甚微妙。是也)。经中训已。又征而释之。云所以者何。随宜所说之法。意趣难解。为妙。我以无数方便种种因缘譬喻言辞。演说诸法。是法非二乘人等思量分别之所能解。唯有诸佛。乃能知之。所以然者。以诸佛所出之世界虽不同。而为一大事因缘。开示悟入佛之知见则同。乃至云。但以一佛乘故。为众生说法。无有余乘若二若三。故云妙也。此经中自标自征自释。法之为法。妙之为妙。显然无疑之明文也。若准起信论。直捷明法与妙者。论云。所言法者。谓众生心。是心真如相。即示摩诃衍体故。是心生灭因缘相。能示摩诃衍自体相用故。此心既摄世间出世间之法。故谓之法。具体相用三大。为诸佛本所乘。一切菩萨当所乘。觉与不觉之妙用。故谓之妙法。众生一明此心法之妙。即父母所生眼等六根。当下便是诸佛之知见矣。由众生不敢承当(经云。穷子见父有大势力。即怀恐怖。悔来至此。乃至云作是念已。疾走而去。此不敢承当)。及不肯承当(经云。即时长者。更与作字。名之为儿。尔时穷子。虽欣此遇。犹故自谓客作贱人。乃至云下劣之心。亦未能舍。此。不肯承当)。故佛于四十年前。随众生所宜。于阿含教。或说此心法为有(计十二年)。众生闻法。证得二乘小果之涅槃。于般若教。或说此心法为空(计二十二年)。众生闻法。成就大乘之菩萨。于方等教。或说此心法非空非有即有即空(计八年)。菩萨闻法。究竟一乘阿耨之菩提。如此小大三乘分别。岂佛与诸佛。出现于世之心乎。佛与诸佛出世。原只要众生直下承当。自见此心是佛。则一件极大的事。有因有缘。皆毕矣(经云。舍利弗当知。我本有誓愿。欲令一切众。如我等无异。如我昔所愿。今者已满足。化一切众生。皆令入佛道。是也)。由众生难信难解。致佛无漏无为诸法之王。为其下劣。忍于四十余年。与取相凡夫。随宜而说。騃到四十年后。佛涅槃时至。忍骏不禁。直得满槃托出。彻底为人。故有此放光现瑞出定扬德二十八品之文。以明佛与诸佛出世。唯为众生开示悟入本具佛之知见。名一大事因缘者。无非欲令小大三乘之人。总得一乘劫国庄严成佛十号之显记也。故会前四十余年随宜所说之法。都成一乘佛知见之妙法也。故题云妙法者。此也。然须声闻辟支佛及佛。见前灭后。闻一偈一句。一念随喜者。受记时到。与佛涅槃时至。始能说之。如优昙钵灵瑞大宝青莲华。寻常不现。须金轮圣王出世时到。时一现耳。故题喻莲华者。此也。若经卷第一之训。仍诸旧疏可也。

　　优昙钵。旧翻瑞应。知音训为灵瑞大宝青莲华。考(证附)。

　　正法华经云。如来云何说此法乎。譬灵瑞华。时时可见。佛所叹法。久久希有。

　　大方等陀罗尼经云。尔时祇陀林中。有宝莲华。从地涌出。高七多罗树。其华有八十万恒河沙重。一一重中。各有一佛。与无量大众。前后围绕。说妙法藏。舍利弗念欲供养是诸佛故。以神通力。绕此华王。经八十七日。百千万分。不周其一(此知音所以训大训宝也)。文殊师利问佛。此华是何名字。诸佛中与无量大众。说妙法藏。佛告文殊。善男子。此华名优昙钵罗。其中诸佛。皆名释迦牟尼。汝等应当供养(前标云宝莲华。后释云优昙钵罗。即如此经。题标莲华。经中以优昙钵华为训。同也。此知音所以唯佛训优昙钵。为大宝青莲华也)。问曰。经文彼此一字。增损不同。切恐此经但云优昙钵。未尝有罗字。法护所以翻为灵瑞。名义集所以翻为瑞应。方等陀罗尼经。既多一罗字。佛所以用训宝莲华也。答曰。不然。名义集标文。亦直是优昙钵。训文特增一罗字。释为瑞应也。是知优昙钵。即优昙钵罗。瑞应即大宝青莲华。无疑矣。本经妙音菩萨。将来此土。先现八万四千宝莲华。文殊问佛。是何因缘先现此瑞。是亦以见宝莲华为瑞应也。问曰。宝莲华为瑞应。则是矣。而曰青莲华。岂不与瑞应有抵牾乎。以名义集翻优昙钵为瑞应。翻优钵罗。为青莲故。二华各自一名一色。故不可以瑞应为青莲也。答曰。准方等泥洹经。二华元是一华。优昙钵即是优钵罗。以彼经三度喻佛难值。文异义一。故初须䟦求见佛云。佛难遭值。如沤昙华时时一有。初无钵字。次佛教诸比丘。睹佛仪容云。却后一亿四千余岁。乃当复有弥勒佛耳。天下乃有沤昙钵。不华而实。若其生华。则世界有佛。末训阿难。佛恩广大。无不成济。然而难值。如沤波罗华时时有耳。又无昙字有罗字。一经一时。三度之文。或云沤昙沤昙钵云瑞应者。或云沤波罗云青莲者。皆喻佛难值。是知瑞应即为青莲华也。问曰。佛说方等泥洹经。在北藏驹字函。止得上下二卷。由失译人名。附东晋录。故致损益错讹。似不可准。况名义集。弘般泥洹经云。阎浮提内。有尊树王。名优昙钵。有实无华。优昙钵树有金华者。世乃有佛。如是则优昙钵。是金华。非青莲华也。岂可以失译人之经。为凭准耶。答曰。方等泥洹经。失译人名。固不可信。若鸠摩罗什者。古称为七佛译经之师。彼译金华为青莲。亦不可信。即吴支谦译维摩经云。清净金华眼明好。罗什译云。目净修广如青莲。是翻金华。为青莲华。亦可信矣。

　　见宝塔品一品。藏中别名云萨昙分陀利经。今为开合华梵。俾见经题莲华。是用经文优昙钵华为义。萨谓妙法(祥迈师云。梵语萨达摩。此云妙法。亦云正法。盖萨字中。含摄二义。故晋译正法。秦译妙法)。昙即优昙。瑞应义。特省其文耳。分陀利云白莲华(此开释也)。合释应云妙法瑞应莲华经。以彼萨昙分陀利。证此妙法莲华。开合相符。妙得佛心。可为古今定衡矣。问曰。彼既云分陀利。是白莲华。知音云。非世间常所见红白莲华。乃优昙钵灵瑞大宝青莲华。岂不前后自相矛盾乎。答曰。青白莲华。凡生水中。不足为瑞。一生树上。皆可为瑞应。而知音颛以青莲华训者。以经论诗编。往往皆以青莲华言。曾不十分以白莲华言。故从多。多为善也(玄义云。莲华是通称。分陀利是别称。道朗云。或翻赤色。或翻最香。准此。则分陀利。亦不必定是白色也)。

　　普曜经瑞应品云。菩萨临产之时。先现瑞应三十有二。其第四瑞应云。陆地生青莲华。大如车轮。又云。于是王宫。先现八瑞。其第四瑞云。诸观屋宅。悉自然生青莲华。大如车轮(此证青莲华尝生树上也)。

　　宋丞相张无尽法华论云。妙法莲华经。所谓莲华。非如他经所譬莲华。或取开敷出水因果同时。乃取瑞莲华也(瑞莲华。即所谓优昙钵华也)。

　　宋洪觉范禅师法华论云。优昙钵三千岁始华。华必金轮王应世。佛以况第一希有之法(生可见以经中优昙钵。喻题中之妙法也)。

　　本经药王菩萨本事品云。是人现世。口中常出青莲华香。论云。晋建兴二年。长沙县西自千叶青莲华两本。生于陆地。官吏掘之丈许。根茎出于瓦棺。发棺有白骨一聚。青莲根蒂。出髑髅齿骨间。有铭记棺上曰。有僧诵法华经万部。临终遗命。以纸为衣。以瓦为棺葬之。事闻朝廷。诏建寺其处。名莲华寺。今驿亭其基(经如此言。论如此证。诵经者。生死皆以青莲华言。可见妙法是以青莲为喻矣)。

　　隋天台顗禅师法华玄义释题有云。经文两处。说优昙钵华时一现耳。此灵瑞华。似莲华故。以喻妙法。玄义又设问云。经题莲华。定是法华三昧之莲华。定是华草之莲华。答云。定是法莲华(指优昙钵华也)。法莲华难解。故以草华为喻。为中下难悟。使易知也(准此。则天台亦知优昙钵是训题中之莲华者。但未的知为大宝青莲华。故以似莲华□之置之。反以华草中莲华训题。误至今也)。

　　宋雷庵受师楞伽经注云。优昙钵。又云乌昙钵罗。此云瑞应。象教皮编云。沤波罗。一云乌昙钵罗。青莲华也(雷庵一名乌昙。翻瑞应。皮编一名乌昙。翻青莲华。则知瑞应。即青莲华也)。

　　唐岑嘉州云。参尝读佛经。闻有优钵罗华。目所未见。又唐诗云。青莲渝法微(微即妙义。既云目所未见。可见非红白莲华也)。释证经题竟。

　　△释序题者。准本序赞扬。无尽曰弘。永贻来哲曰传。以序弘赞莫穷。承贻诸后。云序次序也。又头绪也。序如墙。观东西墙。知堂室之浅深。绪如丝。丝得头绪而不紊。经有序知文理之低昂。及有绪而不乱也。此一篇序。章法应分四节。妙法下。标序一章之大旨。蕴结下。承序一经之出处。夫以下。释成标青抑扬一大时教(以四十九年为一时。故云一大时也)。独尊本经。以表弘传之义。弘赞下。结成序题。

　　妙法莲华经者统诸佛降灵之本致也。

　　妙法为法。莲华为喻。属所诠。经为能诠。者之一字。牒定经题。指七卷文言。统总摄义。诸佛即经序品光中所现。方便品中所谈。宝塔品中所会集。降谓隐胜现劣。如升降之降。灵迹也。致意愿也。谓经虽七卷。文似不多。其三世十方一切诸佛降灵迹之本意本愿。总统而摄尽无余也。既称为佛。何有升降。盖以诸佛清净法身。无有彼此色相可见。方为正位。一涉报化之形。便属偏位。今光中所现。方便所谈。宝塔所会。无非报化身偏位之佛。隐清净法身之妙胜。降现千丈丈六报化之劣迹。比之法界众生则灵。较毗卢遮那妙体则迹。为降也如此。舍己从人。无非曲成万物。要一切众生。知有白家已成了佛之法性耳。经云。诸佛出世。无非为一大事因缘。欲令众生开示悟入佛之知见。乃至一切众生。从诸佛闻法。究竟皆得一切种智。此诸佛之本意也。偈云。我本立誓愿。欲令一切众。如我等无异。如我昔所愿。此诸佛之本愿也。

　　蕴结大夏出彼千龄东传震旦三百余载西晋惠帝永康年中长安青门憝(音屯)煌菩萨笠法护者初翻此经名正法华东晋安帝隆安年中后秦弘始龟(音丘)兹(音慈)沙门鸠摩罗什次翻此经名妙法莲华隋氏仁寿大兴善寺北天竺沙门阇那笈多后所翻者同名妙法三经重沓文旨互陈时所宗尚皆弘秦本自余支品别偈不无其流具如序历故所非述。

　　此承序一经两土之出处。蕴盖藏义。结谓结集。大夏西域之美称。出彼千龄等者。谓经自佛灭结集以来。盖藏而未知。所谓处也。彼出彼西域。千年始东传此土。所谓出也。震旦(亦名真丹)。西域谓中国之名。盖中国在天竺之东。琳法师云。东方属震。日始出曰旦(易注。一阳始生二阴之下。震而动也。诗云。旭日始旦)。楼炭经云。葱河以东名震旦。三百余载。当作二百余载。于文始顺。于数始合。佛法自汉明帝永平七年始入中国。至献帝终。共一百五十五年。归魏。魏五主。共四十四年。归西晋。西晋四主。合五十二年。至惠帝永康年中。仅得二百余载。东晋元帝。至安帝义熙罗什译经之年。始足三百四十一年也。今先明汉帝本始佛法来源。后详其年载。庶见为传刻者所误(先明汉帝本始佛法来源者。史记汉显宗孝明皇帝。讳庄。光武太子。阴后所生。在位一十八年。寿四十八岁。谥法。照临四方曰明。佛祖通载云。帝梦金人。身长丈六。项佩日轮。飞至殿庭。旦令群臣占之。通人传毅奏曰。臣按周书异记。昭王二十四年甲寅。四月八日。有五色光。贯入大微。王问大史苏由曰。是何祥瑞。对曰。西方有大圣人生也。王曰。于天下何如。对曰。此时无他。后一千余年。声教被于此土。王命镌石记之。埋于南郊天祠中。以年考之。至今辛酉。正合其数。陛下所梦。将无是乎。帝即遣中郎将蔡愔。博士王遵秦憬等。十有八人。西访其道。至大月［是］国。遇摩腾竺法兰持优阗王所造白氎画像。并四十二章经。同愔等来至洛阳。帝迎供兰台石室。造白马寺。来腾兰等居之。此帝之。本始。及佛法之来源也。后详其年载者。汉明帝在位一十八年。除佛法未至前七年。甫得一十一年。章帝烜十三年。和帝肇十七年。殇帝隆一年。安帝祐十九年。顺帝保十九年。冲帝炳一年。质帝缵一年。桓帝志二十一年。灵帝宏二十二年。献帝协三十年。右汉十一帝。合一百五十五年。魏五主。共四十四年者。文帝丕治七年。明帝睿治十三年。齐王芳十三年。高贵卿公髦六年。常道谢公奂五年。西晋四主。合五十二年者。武帝炎二十五年。惠帝衷十七年。怀帝炽六年。愍帝邺四年。除怀愍十年。加汉魏。通计二百四十一年。故二百余载。文顺数合。东晋元帝。至安帝义熙。始足三百余载者。元帝睿六年。明帝绍三年。成帝衍十七年。康帝岳二年。穆帝聃十七年。哀帝丕四年。废帝奕五年。简文帝昱二年。孝武帝曜二十四年。安帝德宗二十二年。恭帝二年。右十一主。共治一百四年。除安愍𠮳一十五年。通得八十九年。合前西晋魏汉。始足三百四十一年也。若曰三百余载。为秦本言。则应序于隆安年中)。西晋者。司马氏建都洛阳。对东晋为言。惠帝字正度。武帝次子。永康惠帝年号。惠帝以庚戌即位。改元永凞。辛亥改元康。甲寅改永平。庚申改永康。长安古称咸阳。汉高祖建都。改为长安。以山河百二子孙可长安也(史记秦孝公十二年。作为咸阳正义曰。括地志咸阳故城在雍州咸阳县。即秦孝公徙都者。汉元年十月。沛公兵。先诸侯至坝上。乃以秦王属吏。遂西入咸阳。文选云。汉之西都。在于雍州。寔曰。长安注云。汉书秦地。于禹贡时。跨雍梁二州。汉兴立都长安。山河百二者。史记秦形胜之国。带山河之险。乐县千里。持戟百万。秦得百二焉。虞喜注云。二倍也。秦地险固。百倍于天下。故云百二。盖言秦兵百万。当诸侯兵二百万也。文选吕延济曰。汉称长安。言可长安子孙)。青门俗呼。乃长安东。坝城门。邵平种瓜处(子美诗云。文人才力犹强健。奠傍青门学种瓜)。炖煌禹贡雍州之域(禹贡书经篇名。书黑水西河。惟雍州)。汉为炖煌郡。竺法护者。梵语竺昙摩罗刹。此云法护。月氏国人。究三十六国道术。泰始二年丙戌。自天竺达玉门。徙居炖煌。人尊其德。讳其名。称其地。曰菩萨。后入长安。居青门。永康七年。初译出此经。为十卷。名正法华(祥迈云。梵语萨达摩。此云妙法。或云正法。盖萨字中。含摄二义故)。(○经云。演说正法。初中后善。法护准此。又云。其义深远。其语巧妙。罗什准此)。虽传震旦。过二百余载。始成翻译。又此经来东土之出处也。东晋者。五胡乱华。元帝渡江。建都江东之建康。望洛阳曰东(鉴历年图云。胡。羯。氐。羌。鲜卑。是谓五胡。注胡谓刘渊。羯谓石勒。氐谓苻坚。羌谓姚苌。鲜𢍉谓慕容廆。佛祖通载云。前赵刘渊。字元海。新兴匈奴冒顿之后。初汉主以宗女为公主。妻冒顿。约为兄弟。故子孙冒姓刘氏。都平阳。六年改光熙。后赵石勒。字世龙。上党武乡人。其先匈奴别部。年十四至洛阳上都门。大笑。王衍异之曰。胡雏声势有奇。志将为天下患。遣人收之。会勒已去。后起兵据襄国。一十五年。勒初暴政。及见图澄钵长青莲。回心纳谏。延及子虎。慕德推贤。前燕俊姓慕容。字子英。祖名廆。字奕昌黎棘鲜𢍉人。其先有熊氏之裔。世居北夷紫囊之野。晋封燕子。迁都龙城。生子皝㑺。皝之次子。居邺十一年。前秦符健。字建业。湛第三子。启阳临渭氐人。其先有扈氏之裔。西戎酋长。洪有师十万。自称秦王。生健。背有草付字。改姓苻氏。僭位四年。都长安。坚字永固。亦洪之子。雄武智略。尽有中原。立二十七年。率兵百万。伐晋。为谢石谢玄等所败。后秦姚苌。字景茂。赤亭羌人。其先有虞氏之裔。父弋仲。有二十四子。苌幼子也。初仕苻坚。南伐败绩。缢杀坚。有直。僭位八年。子兴字子略。立二十二年。此五胡乱华之大概也。元帝渡江者。准鉴晋愍帝。癸酉。建兴元年。汉主刘聪。宴群臣于光极殿。使怀帝青衣行酒。庾珉王隽等。不胜怒愤号泣。聪恶之。杀晋臣十余人。帝亦遇害。凶问至。大臣立吴王晏之子邺即位。是为愍帝。时长安城中。不满百户。蒿棘成林。官无章服印绶。唯以桑服署号。后亦被刘聪虏之。使行酒涤爵。已而更。使帝戎服执盖。尚书郎辛宾。抱帝大哭。聪引出斩之。由是元帝渡江之江东也。佛祖通载云。东晋元帝者。宣帝曾孙。恭王觐之子也。讳睿。字景文。初生之辰。内有神光。一室尽明。白毫生于日角之左。累官都督扬州诸军事左丞相。怀愍败后。百官分离。或走江南。或为俘戮。长安失据。帝幽于江都之平阳。于时忽有五日并出。群臣劝睿。宜称晋王。统摄万机。以临亿兆。及愍帝遇害。遂即尊位。改元建武。因都建邺。避愍帝讳。改名建康。先时童谣。五马浮渡江。一马化为龙。永嘉之乱。宗室中唯琅玡。西阳汝南。南顿彭城。五王获济。而睿首基为天子)。

　　安帝讳德宗。孝武太子。丙申继孝武即位。次年丁酉。改元隆安。凡五年。又改元兴。凡三年。又改义熙。凡十四年。后秦姓姚。事见前注。弘始姚兴年号。龟兹国名。在焉耆西南。沙门云勤习。鸠摩罗什云童寿。前秦王苻坚闻师名。遣骁骑将军吕光。率兵七万。伐龟兹取什。当晋太元七年壬午岁也。得什俱还。至凉州。闻坚已殁。光遂据凉州。即三河王位。国号太凉。改元大安。当晋太元十一年也。光卒。子绍立。为太原公吕纂所害。纂立。又为吕超所废。立吕隆。姚兴弘始三年。遣师伐隆。隆降。遂奉什至长安。秦王师礼之。当晋隆安五年辛丑岁也。弘始八年。什始于草堂寺。译出此经。为七卷。即今名也。当晋义熙丙午年。而序曰隆安。以什入长安时言耳。隋氏仁寿者。隋高祖文皇帝。姓扬。名坚。弘隆华阴人。汉太尉震第十四代孙。初宇文泰。仕魏封周公。至子觉。受魏禅。国号周。坚父忠。仕周有功。官至太傅隋国公。忠卒坚袭爵。陈大建十三年辛丑。坚受周禅。都长安。国号大隋。自文帝至恭帝。通三主。合三十七年。以国号为姓。故曰隋氏。仁寿。文帝年号。北天竺者。天竺有五。总名印度。此云月邦。简非其四。故曰北(西域记云。天竺之称。异计紏纷。旧云身笃。或曰贤豆。今从正音。宜云印度。印度者唐言月。月有多名。斯其一称)。阇那笈多。准添品法华经序。当是二人。然彼经序。无阇那。有崛多。翻译集。笈多上有达摩二字。序云。大隋仁寿元年辛酉。普曜寺沙门上行。请崛多(此云德志)笈多(此云法密)二法师。于大兴善寺。重译此经。为八卷。名添品妙法。今序两取半名。合成一句。曰阇那笈多也。三经重沓等者。缴前起后之辞。谓经虽统诸佛降灵本致。自西之东。出处有时。凡历三译。不胜重沓(再译曰重。三译曰沓。十卷八卷七卷。而重重沓沓也)文言旨义。彼此互相陈列。似无优劣。第时人所宗仰。而好尚者。唯秦本弘传为多。此序王所以独序秦译。不序晋随译者。在顺乎时也(文旨互陈者。如唯佛与佛乃能究尽诸法实相。所谓诸法如是相等句。法护译云。如来皆了诸法所由。从何所来。诸法自然。分别法貌。众相根本。知法自然。校什译则文不逮。而旨实陈也。何则以诸法即根尘界等。世间出世间之诸法。亦佛与诸佛四十年中。说成三乘九部。相性本末究竟等之诸法所由。即一乘无漏实相之心性。为所由也。从何所来佛与者。佛知从实相所来也。诸法自然者。谓既从实相所来。则自然而然。不因修而得。不修而不得也。分别法貌者。谓诸法虽同一实相。然而相性体力作因缘果报本末。各有其法与像貌之分别也。众相根本知法自然者。谓相性体力等法貌像虽多且广。同以一乘无漏实相心性为根本。此佛与诸佛。所以知其自然而然究竟等也)。如药草喻两译。尚多半品之文。什译则无(两译药草喻后。多譬如日月。譬如陶家作器。譬如生盲值良医。得雪山药王法喻等文。又法护译本。五百弟子受记品。当那受记前。多导师入海采宝等文。法师品前。多药王如来品。以三译并核。似依晋本。有药王如来事而接因药王告八万大士。始有由绪。不如秦本。胡为而阙之。及阅添品法华经序。始知皆由译师出于各国。带来梵文有异。故致彼此有无不一。序云。护是多罗之叶。什是龟兹之文。凡此皆文旨之互陈也)如嘱累品。什译次在二十二。法护译次在卷末(什以一十九品。为正宗。如来神力以下八品。为流通。护以神力等品。皆为正宗。独属累品。为流通。皆可也)。自余支品等者。谓秦本既为时所宗尚。则文旨皆善。奚序于二十八品有述。及述不及者。以述不及者。皆支品别偈也(如见宝塔品。在藏经中别是一支。名萨昙分陀利经。普门品。别名普门经。故序主于三周法中。唯述序品方便火宅化城五百弟子受记及系珠凿井数品。余皆判入支别也)。不无其流具如序历等者。谓既是支别。奚用列入正经。以各有其流类也。既有其流类。当循流得源。俱依品目次序。而辞理历明易知。故序于凿井。显示悟后有所不述。唯述诸佛降灵之本致。如下节所云云也(不无其流者。如提婆品。是应法师品教菩萨法。佛以国王为弟子。求法不辞辛勤之流。常不轻品。是应法师品教菩萨法。佛以比丘为师保持经。能受忍辱之流。见宝塔品。是明佛所护念有报化身之流。寿量品是。明佛所护念有法性身之流。药王本事品。以苦行持经为流。观音以普门自在。为流等)。

　　夫以灵岳降灵非大圣无由开化适化所及非昔缘无以导心所以仙苑告成机分小大之别金河顾命道殊半满之科岂非教被乘时无是核其高会是知五千退席为进增慢之俦五百受记俱崇密化之迹所以放光现瑞开发请之教源出定扬德畅佛慧之弘略朽宅通入大之文轨化城引昔缘之不坠系珠明理性之常在凿井显示悟之多方词义宛然喻陈惟远自非大哀旷济拔滞溺之沉流一极悲心拯昏迷之失性自汉至唐六百余载总历群籍四千余轴受持盛者无出此经将非机教相扣并智胜之遗尘闻而深敬俱威王之余绩辄于经首序而综之庶得早净六根仰慈尊之嘉会速成四德趣乐土之玄猷。

　　此释成诸佛降灵本致。以明弘赞也。夫以者。发语辞。前云诸佛降灵。此云灵岳。前通述十方三世。此单述释迦一佛。故以灵岳别之。所以然者。以释迦为本经之教主。诸佛本致出。释迦而唱显。释迦本致畅。则千百亿无量无边之化佛本致皆畅矣。灵岳。即经耆阇崛山。梵语耆阇崛。此云灵鹫。岳者。尊称之。降灵。用诗惟岳降神润色(诗大雅崧高八章章八句首章云。崧高惟岳。骏极于天。维岳降神。生甫及申。维申及甫。维周之翰。四国于番。四方于宣)。非大圣无由开化者。谓诸佛法身。遍满三千。以释迦之大圣。独降迹于灵鹫者。非无其因由。来此开权。而化实也。适化所及等者。正显其有由。适当及到。谓有何因由。乃千二百阿罗汉。适当于此山。蒙佛开化。得受记成佛时到。以为由也。既阿罗汉得记时到。为佛降灵之由。何故经中有化及化不及者。化及者。昔有大乘缘。如千二百阿罗汉及二千学无学众得记者。是也。化不及者。昔无大乘缘。如五千退席者。佛虽有由平等能化。则亦无以开导其心矣。故曰。非昔缘无以导心(非大圣无由开化。重能被之教化。非昔缘无以导心。重所被之机说。为后机教相扣伏案)。所以仙苑告成等者。申明大圣始终有由开化之地。谓佛始有出于仙苑。所以于仙苑而告成。机亦分别其大小。终有由于金河。所以于金河而顾命。道犹科殊其半满。岂非下是结证语。谓如彼经所诠小大半满之地。岂非是佛教被乘时始终之有由哉。第无足与灵岳降灵之地。相考核其高会。说此授记二乘人成佛之妙法也。(仙苑即鹿野园。往古仙人。多于此得道。故称仙苑。又为输伽王养鹿之园。复名鹿园。属波罗奈国。□成佛初成正觉。三七思惟。知众生不堪大乘。遂诣鹿苑。告阿若憍陈如等五人。言我已成正觉。即三转四谛十二行法轮云。此是苦。我已知。此是集。我已断。此是道。我已修。此是灭。我已证等。经云。思惟是事已。即趣波罗奈。诸法寂灭相。不可以言宣。以方便力故。为五比丘说。是名转法轮。便有涅槃音。及以阿罗汉法僧差别名。云云。机分小大之别者。谓佛自鹿苑。说四谛法。成一十二年之阿含教。虽是有由平等开化。不妨三乘机宜。自有生灭四谛之小。无生四谛之大之分别也。金河。准涅槃经。有八大河。金河是第四河。经云。如八大河。一名恒河。二名阎摩罗。三名萨罗。四名阿利罗䟦提。五名摩诃。六名辛头。七名缚叉。八名悉陀。翻译名义集引西域记云。阿利罗䟦提。此云有金河。是产阎浮金处。梁宗法师云。佛来此河边入灭。表河流奔注。若生死遄速。金沙不动。喻佛性常住。有云。佛因地在此舍身故。今亦至此入灭。顾命。尚书篇名。成王将崩。召公举公。率诸侯相。康王作顾命。郑玄注云。回首曰顾。成王临终。回首顾群臣而发命也。太甲曰。顾禔天之明命。借以润色。佛临灭度。说大般涅槃经。为顾命经也。经云。一时佛在拘那城力士生地。阿利罗䟦提河边。娑罗双树间。与大比丘八十亿百千人俱。二月十五日。临涅槃时。以佛神力。出大音声。至于有顶。普告众生。今日如来应正遍知。将欲涅槃。一切众生。若有所疑。今悉可问。为最后问。此即是佛临终顾命之言。由是与迦叶等菩萨。说涅槃经四十二卷。道殊半满之科者。道言也。殊别也。科等第义。涅槃经云。譬如长者。唯有一子。诣师受学。惧不速成。昼夜殷勤教其半字。而不教其毗伽罗论。以其幼稚力未堪故。乃至云。善男子。彼大长者。谓如来也。一子谓一切众生。如来视一切众生。犹如一子。教一子者。谓声闻弟子。半字者。谓九部经。毗伽罗论。谓方等大乘经典。以诸声闻无有慧力。是故佛说半字九部之经。而不为说毗伽罗论。准此则毗伽罗论。喻于方等大乘经典为满字矣。又第八经。迦叶菩萨。问其字义。佛以一十四音答之。乃至云。半字为世间诸经书记论文章根本。满字为出世间一切善法根本。如人为恶名半人。为善名满人。如来及正解脱。不入半字。以离文字故。若有能知。佛出现于世。能灭半字。名为解了字义之人。准此则知。涅槃经虽是大乘终教。比阿含为喻。然能被之教。既分半满。所被之机。亦殊菩萨声闻等。第不似今经。无分小大半满。皆当授记作佛。经云。声闻若菩萨。闻我所说法。乃至于一偈。皆成佛无疑。又云。菩萨闻是法。疑网皆已除。千二百罗汉。悉亦当作佛。如三世诸佛说法之仪式。我今亦如是。说无分别法。准此则涅槃半满。阿含小大。岂可与此经同日而相考核其高下哉。况爪画像。沙为塔。举手低头。散心念佛。小善微因。皆已成佛。俗间治世经书语言资生业等。皆顺正法。岂半字根本。而不入如来正解脱者乎。是以一大时教。皆无足与此经相方也。高会者。经分二十八品。自序品。至见宝塔前半品。共十品半文。在灵山顶上说。校鹿苑金河。其法会固已高矣。自宝塔后半品。至嘱累品。计一十一品半文。皆塔在空中。佛在塔中说。校山顶。则尤为高会。是其地其人其法。俱难［但］考矣)是知五千等者。申明适化所及不及。为无缘有缘之义。谓既小大半满。不足与此经高会相考核。云何此经。而有五千退席之众。以是高会。而知五千退席。非真退席。乃佛神通力。示现以退者。为增上慢辈。作进者之缘也。既退者。可为进者之缘。则五百受记成佛之进者。愈崇显其往劫。曾蒙佛密化之迹矣(经中。舍利弗三请后。佛才许。分别解说。时会中有比丘比丘尼。优婆塞优婆夷。五千人等。礼佛而退。佛因默然。而不制止云。如是增上慢人。退亦佳矣。五百弟子受记品。云诸比丘谛听。佛子所行道。善学方便故。不可得思议。知众乐小法。而畏于大智。是故诸菩萨。作声闻缘觉。以无数方便。化诸众生类。自说是声闻。去佛道甚远。度脱无量众。渐当令作佛。示众有三毒。实自净佛土等。准此则知。退席之众。是示现也。在佛之弟子。尚能内秘外现。以为密化。岂佛无量劫。不能密化乎。故五百弟子受记后。说系珠喻。酬佛密化之迹云。譬如有人至亲友家。醉酒而卧。是时亲友。官事当行。以无价宝珠。系其衣里。与之而去。其人醉卧。都不觉知。乃至法合云。佛亦如是。为菩萨时。教化我等。令发一切智心。而寻废忘。我今乃知实是菩萨。得受阿耨多罗三藐三菩提记。准此益知。俱崇密化之迹矣)。以上泛序一大时教。始终旁明佛之降灵。此下叙入本经。正明佛之降灵(问曰。上既叙五千退席。五百受记安得谓旁明。答曰。虽序五千五百之迹。元为破惑者。谓此经既属高会。不当有退席之疑。故为之旁明)。所以放光等者。谓经因有此退。为进之缘。进为崇显密化之所以。故序品佛于眉间放光现瑞。弥勒文殊。一席问答。无非开舍利弗等千二百阿罗汉之心。使发请诸佛出世。为一大事因缘之教源也(谓序品一品经。是发起此教流源也)。出定扬德等者。谓方便品中。佛因舍利弗等不领会序品中义故。直得自已出定。赞扬权实二智之德。无非演畅佛与诸佛智慧之宏略也(经云。尔时世尊。从三昧安详而起。是出定也。又云。诸佛智慧。甚深无量。其智慧门。难解难入。一切声闻辟支佛。所不能知。是扬德也。宏者大也。即经佛曾亲近百千万亿无数诸佛。乃至如来知是广大深远等文。是也。略者要也。即经舍利弗。以要言之。无量无边未曾有法。佛悉成就。止。舍利弗。不须复说等文。是也。序主意谓。方便一品经文。出定扬德。犹是大略。至三请后。佛计分别解说。始为法说一周之全分)。朽宅通入等者。法说一周。身子得记。其余声闻。尚未信解。身子代请。佛重喻说。以三界喻火宅。佛喻长者。声闻辟支佛喻火宅中诸子。先以三车引导(喻佛四十年前所说三乘)。后等赐大宝白牛之车(喻佛今说妙法)。虽区区数千言。莫过为二乘人畅通入大乘之文。同一轨度也。文轨用记。今天下车同轨。书同文。行同伦润色(譬品。以三界譬火宅。而序曰朽宅者。经云。是朽故宅。属于一人)。化城引昔等者。迦叶等四大弟子。领譬品。说穷子喻酬佛。佛更为说药草喻品。虽为四大弟。子述成其不逮。其实欲千二百人。由药草喻。一时开悟佛知见。与其成佛之记。而五百弟子。反由一味之雨。润于人华。渐矢修行。皆得道果。及汝等所行。是菩萨道。渐渐修学。悉当成佛之说。安于小果。迷其大乘。意谓前后法既一乘。人皆菩萨。奚用精修更求与记。故佛授四大弟子记后。又说化城喻品。为因缘说。一问以明。佛昔在智佛法中。为十六菩萨沙弥时。曾为千二百人。植有大乘之因。今成佛。犹先度千二百人。以小乘者。以小是引入大之缘也。大如宝所。小是化城。使五百弟子。知昔有大乘宝所之缘。不自坠堕于小果化城不实之涅槃。安于渐而不顿进也。系珠明理等者。五百弟子。领佛因缘说。一周得受果记。感佛恩德。说系珠喻。以佛喻亲友。自喻醉人。一乘佛知见之理性。以喻其珠。今佛说三周法。五百人开悟。如酒消后觉昔珠今用。智佛与佛相去劫尘。虽是久远。而佛知见理性之珠。不曾少刻遗失。故曰常在(经云。佛亦如是。为菩萨时。教化我等。令发一切智心。而寻废忘。不知不觉。既得阿罗汉道。自谓灭度。资生艰难。得少为足。一切智愿。犹在不失)。凿井显示等者。承上文而言。谓佛知见理性之珠虽在。苟不得此经开示悟入修治之方。四亦不得现前受用。故佛于法师品。又再四劝其精勤读诵受持此经。而说凿井一喻。谓在家出家。学菩萨道。求菩提。有善不善者。若依他经修习。如于高原求水。但见干土。虽费穿凿。其水尚远。若依此经修习。如施功不已。转见湿土。遂渐至泥。知水必近。以此经诠显开示悟入。圆顿成佛。有多种之方便也(多方用庄子多方乎仁义润色)。词义宛然等者。谓序品至法师品。三周之词义。虽曰宛然明白。而数喻陈列。思惟其实远大。以词义似是世谛。易见易知之常谈。而喻陈则明向上难信难解一大事之因缘故。以上弘赞其经。以明所说之法妙。自非大哀下。弘赞其佛。以明能说者具慈悲之心妙。谓自非释迦之大哀与旷济。孰能说此词义宛然之妙法。拔其滞而不通。溺而不升。沉流之二乘人。自非牟尼至极之悲心。孰能譬此喻陈惟远优昙钵之莲华。极其昏而不明。迷而不悟。失性之众生哉(沈流指二乘人。以沉于小果之流类也。失性指六凡辈。以失于三乘之本性也)。自汉至唐等者。谓自非吾佛大哀极悲。诠乎此经。何以自汉至唐。计年六百余载。是时之久也。总历群籍。计经律论。四千余轴。是法之多也。而人不受持他经。独受持此经。最久且盛者。验是佛之大哀一极之悲心。所加被也。六百余载。照前三百余载。明唐异乎晋也。受持盛者。应前时所宗尚。为不诬也。以上既弘赞其佛。将非下。又弘赞其僧俗。具有机教相投。及闻而深敬之妙。照前有由开化为教。有缘导心为机。扣投也。合也。谓昔佛在世。亲说此经。犹多怨嫉。而有五千退席。今佛灭度既久。受持者反如是之盛。将不是机与教而相投。佛与众生有缘而相合耶。此机教相投合者。诚非一生一劫之善根。乃并是大通智胜佛法中。十六菩萨沙弥。尘点劫前。所化之遗尘也。魏都赋。先王之桑梓。列圣之遗尘。闻而下。谓即未机教相投。但一闻此经之名。便深生敬仰者。亦俱是常不轻菩萨。于过去威音王佛法中。尝见蒙授记之余绩功勋也。则机教相投。与闻而深敬者。又不可不自庆矣。辄于下。辄专首前。综织具锦丝。万亿经纬。由之提掇。序主谓我知机教相投。与闻而深敬之人。既皆过去佛法中。遗尘余绩。故辄敢自专作序。冠于经前。如综而提掇之。使人见序而知经。由经而开悟佛知见。庶得六根早净。而勿晚攀仰弥勒慈尊。龙华树下。受记成佛。嘉美之胜会。速成四德。而不迟一直趣入常寂光之乐土。证一乘实相之玄猷也(早净六根。如法师功德品。及常不轻菩萨品说。仰慈尊者。普贤劝发品云。若有人。受持读诵解其义趣。是人命终。为千佛授手。令不恐怖。即往兜率天上弥勒菩萨所。弥勒菩萨有三十二相。大菩萨众。所共围绕。有百千万亿天女眷属。而于中生。嘉会。用易文言亨者嘉之会也润文。四德。旧注训常乐我净。若准本经。亦劝发品云。一者为诸佛护念。二者植众德本。三者入正定聚。四者发救一切众生之心为愈。以序主既弘赞三宝讫故。序入普贤劝发品。见彼序文。该尽一经之始终。故乐土准经。当以三变净土为乐土。亦可指西方极乐世界名乐土。所以然者。以经有文故。药王菩萨本事品云。如来灭后。后五百岁。若有女人。闻是经典。如说修行。于此命终。即往安乐世界阿弥陀佛。大菩萨众。围绕住处。生莲华中宝座之上。是也。玄猷。即经火不能焚。水不能漂。汝之功德。唯除如来。其诸声闻辟支佛。乃至菩萨智慧禅定。无有与汝等者。准此。以一女流持经。其功德。便度越三乘法众。宁不为玄猷乎)。

　　弘赞莫穷永贻诸后云尔。

　　此结归序题。序主谓已作此一序。人微言轻。如撮土之助泰山。勺水之益沧溟。莫能穷尽经之功德万分之一。但愿由此序。而俾此经永远贻诸后世。表区区一念护法之诚也。云尔者。谓一序所云。如此尔尔。

　　音释

　　廆

　　(音会)。

　　冒顿

　　(音麦独)。

　　皝

　　(音晃)。

　　氐

　　(音底)。

　　烜

　　(音绚)。

　　妙法莲华经弘传序

　　No. 608

　　妙法莲华经知音卷第一

　　姚秦三藏法师　鸠摩罗什　译

　　明护国金刚寺住持　如愚　着

　　妙等四字。为所诠。经为能诠。法喻名题。义解见前。

　　妙法莲华经序品第一

　　此依经题。立品题也。品题各连经题名者。以经题为总。品题为别。品虽各有类聚。总属妙法莲华经。故此经二十八品。准常为三分。序品一品。为序分。方便至常不轻。计十九品。为正宗分。如来神力至普贤劝发。计八品。为流通分。序分一品。有通有别。如是我闻。至各礼佛足退坐一面。为通序。诸经通用此式。尔时世尊四众围绕。至佛当为除断令尽无有余。为别序。别序此经发起之因缘。虽曰序分正宗流通。大义实尽于此。诸品之名。唯药王本事品。及提婆达多品。是佛自说。余或译人所置。令读诵受持者。见品题。则知一品之大义。序品者。叙列起教之源本。明此经何人而说。在何地方而说。为何人而说。因何事而说。说竟成何果报。故曰序品(中阿含经云。䟦渠。此翻为品。天台云。义类同聚。名品)。

　　如是我闻一时佛住(至)尽诸有结心得自在。

　　此一名证信序。谓凡诸经。有如是等数行文言。能使人证入法身。信有三宝故。如是者。准智论。为信成就也。佛法大海。信为能入。信则言如是。不信则言不如是。故五位。信位居初。十一善法。信亦为首。信心之前。更无胜法。依此信本。解行证始立。刘虬云。圣人说法。但为显如。唯如为是。故称如是。我闻者。闻成就也。我即阿难五蕴假名。闻谓耳根发识。废别从总。故云我闻。合上如是。为指法之辞。云如是之法。我从佛闻。然我有四种。一凡夫遍计之我。二外道神我。三大小乘人假我。四法身真我。今拣非余。故云假名。乃随世流布。以便生宾。称之为我。大小乘人。辨闻不同。有云耳根。有云耳识。有云根识和合。今从后义。问曰。既曰耳根发识。合云耳闻。奚言我闻。答曰。以耳为六根之别。我乃一身之主。废别耳。从总我。故言我闻。楞严经云。此方真教体。清净在音闻。欲取三摩地。实以闻中入。则闻之一字。乃娑婆教体。故一切经首置之。一时者。时成就也。师资合会。说听究竟。故言一时。不拘春夏秋冬子午卯酉等时。以佛说法。四十九年。总为一大时故。佛者。具云勃陀。此云觉者。谓自觉觉他。觉行圆满。为说此经之法主。乃六种成就中。主成就。即释迦牟尼文佛也。住者。四威仪之一。约能住。则住属佛。约所住。则住属王舍城等处。又此数句。是佛将涅槃时。阿难请问。一切经首。当置何语。佛命置如是我闻一时佛住某处。使天下后世。知佛法有源本。非世人可妄作也。一以断疑。二以息诤。三以简邪。有此三益。佛命置之经首。断疑者。阿难升座。相好如佛。众起三疑。一疑佛重起。二疑他方佛来。三疑阿难成佛。及举如是等语。三疑顿息。息诤者。谓不言我从佛闻。是自有制作。则诤论起矣。简邪者。谓外道邪法经首。皆置阿忧二字。阿者言无。忧者言有。外道谓。万法虽多。不出有无为吉。佛法异彼。故云简邪(旧解无此补之)。王舍城等者。处成就也。昔为驳足王与千子。共立舍宅之都。故名王舍。乃摩揭提国。国王即阿阇世。耆阇崛云灵鹫。解见前序。是佛所居。说此经之地。先城后山。尊地主也。与大比丘等者。众成就也。是此经当受记成佛之人。比丘罗汉。准余经各有翻译训释。兹不赘。但以本经相释。大比丘一句。标列其数(正法华经。但标千二百人)。皆是下。解释其大之所以。谓称比丘则已。何言大也。以皆是阿罗汉故。对下学无学二千人而言。以显未证四果大阿罗汉。则名小比丘也。诸漏已尽者。三界果丧也。无复烦恼者。四住因亡也。一等出家为僧。皆佛弟子。元无大小之别。但漏尽无恼为大。否则小也。逮得己利等者。阳似叹德。阴实斥过。以不肯同菩萨己利利人。但图自身灭尽三有见思之结惑。使三界因亡。未来不漏入烦恼坑中。则分段果丧。三明六通。从心所欲。惟利无害。自在而已。心自在简非菩萨法自在。此经将要授记二乘人。学菩萨发大心。故叹德中。寓有抑辞。下出名。

　　其名曰阿若憍陈如(至)如是众所知识大阿罗汉等。

　　梵语阿若憍陈如。此云最初解。摩诃云大。迦叶云饮光。优楼频螺云木瓜林。依林住彰名。伽耶云城。依城住彰名。那提云河。依河住彰名。舍利弗云身子。大目犍连云采菽氏。迦旃延云文饰。阿菟楼驮云无贫。劫宾那云房宿。憍梵钵提云牛呞。离婆多云星宿。毕陵伽婆蹉云余习。薄拘罗云善容。摩诃拘絺罗云大膝。难陀云喜。孙陀罗难陀云艳喜。富楼那弥多罗尼子云满慈子。须菩提云空生。阿难云庆喜。罗睺罗云障覆。此万二千之首领。故云如是等。其名其德。出处多端。余经具述。此不繁引(此为三周说法得授记者伏案)。

　　复有学无学二千人。

　　此所谓比丘。非大比丘也。研真断惑名学。真穷惑尽名无学。此二千人。即学于阿若憍陈如等之弟子辈。乃初二果之人(为后授学无学记品伏案)。

　　摩诃波阇波提比丘尼(至)亦与眷属俱。

　　上男僧。此女僧。摩诃波阇波提云大爱道。又名尼众主。是佛姨母。耶输陀罗云华色。是佛在俗后。故连佛子罗睺以标名。此序出家二众(为后持品得记之案)。

　　菩萨摩诃萨八万人(至)能度无数百千众生。

　　菩萨下标其数。皆于下叹其德。菩萨所以异乎二乘者。在上求下化。福慧双修。具足四无量心也。于阿耨菩提不退转者。大喜也。得总持辩才。转不退转法轮者。大悲也。供无量佛。植众德本者。大舍也。常为诸佛所叹。以慈修身。善入佛慧者。大慈也。世人得一名位。而永不失。尚生欢喜。况于菩提无退。其不喜耶。所以初地名欢喜。且文殊等。是等觉地菩萨。于菩提无退。及喜之大。可知矣。世之悲愍人贫贱之苦。济以富贵。莫过有时有数。菩萨既喜自家得陀罗尼之总持。又喜得四无碍乐说之辩才。于无量劫中。以其明辩才华。转自所持不退之菩提。与无数之众生。令成佛果。其悲愿之大。何有过焉。得不退自利也。转不退利他也。二乘人能如是乎。世人以舍心。供养一贤一圣。有其限数。其舍之福。莫过求人天小果。菩萨舍身命。供养无量百千诸佛。不求人天福报。只愿于诸佛所。植众德本。则其舍之大。可知也。世人或得一王侯长者称叹。尚自爱心。慈而不暴。以通其大人之智慧。菩萨由喜悲舍之大愿力。常为诸佛所称叹。宁不以慈修身。善入诸佛甚深无量之实慧乎。通达大智等者。谓因得菩提转法轮。自利利他。所以通大智到彼岸。彼岸即菩提也。由供佛植本。慈以修身。慧以济人。自利利他。有如此实。则有如此之名。所以名称普闻无量世界。能度无数百千众生也。二乘人能如是乎。喜之与悲。慧兼于福。明法施也。舍之与慈。福兼于慧。明财施也。故以四无量心为训中。摄福慧二严。及六波罗蜜。菩萨之所以为大菩萨者。此也。

　　其名曰文殊师利菩萨(至)菩萨摩诃萨八万人俱。

　　上叹德。此列名(此为后文各品当机之伏案。天台云。声闻形出俗网。迹近如来。闻法为亲。故前列也。天人形乖服异。迹非侍奉。闻法为疏。故后列也。菩萨形不捡节。迹无定处。既不同俗。复异于僧。处季孟间。故置中也。摩诃称大。广如智论)。

　　尔时释提桓因(至)与其眷属万二千天子俱。

　　此序三界天王及天众也。尔时下。欲界诸天。娑婆下。色界诸天。少无色界。以无形质。不能听法故也。释提桓因。具云释迦因陀罗。此云能作。能作三十三天之主故。复有下。是能作之臣。名月即月宫天。普香是星宫天。宝光是日宫天。此三天子。是帝释内臣。四大天王。即东方持国。南方增长。西方广目。北方多闻。统领四洲。为帝释外臣。自在第五化乐天。大自在第六他化乐天。此及四王忉利。欲界六天也。举下上而中摄夜摩兜率二天。娑婆云堪忍。色界分四。初禅为娑婆世界主。尸弃云顶髻。初禅天主。光明二禅天主。以圆光成音。为教化故。等之一字。摄尽三禅四禅。

　　有八龙王(至)各与若干百千眷属俱。

　　难陀云欢喜。䟦难陀云善欢喜。此兄弟二龙王。娑伽罗云咸海。和修吉云多头。德叉迦云现毒。亦名多舌。阿那婆达多云无热恼。池名。摩那斯云大身。优钵罗云青莲华。亦池名。此八龙王。或因德性。或因居止。各得成名。广如他解。

　　有四紧那罗王(至)各与若干百千眷属俱。

　　紧那罗云疑神。似人而头有角。见者疑之。帝释之歌乐神也。居十宝山。凡佛说法。身现其相。歌于空中。诸天闻之。皆来听法。故以法妙等为名。

　　有四乾闼婆王(至)各与若干百千眷属俱。

　　乾闼婆云寻香行。帝释奏乐神。凡帝释将奏乐。先焚香。此神居十宝山中。一闻香气。便到帝所而奏乐。乐者缘幢倒掷之技。乐音者节凑金石丝竹等音。美则倒掷中胜者。美音则节凑中胜者。

　　有四阿修罗王(至)各与若干百千眷属俱。

　　阿修罗云非天。又云无端正。因中作福带嗔。感果与天同。而非同天之受用。故云非天。男丑女美故。又云无端正。婆稚云团圆。佉罗骞驮云广肩。毗摩质多罗云净心。罗睺云障蔽。与帝释战。即障蔽日月也。阎浮人行善多则帝释胜。行恶多则修罗胜。四天王所以恒察人间善恶。愿天胜也。

　　有四迦楼罗王(至)各与若干百千眷属俱。

　　迦楼罗云金翅鸟。其翅金色。两开则广三百三十六万里。扇开海水。取龙为食。慑伏群类。故云大威德。形逾群类。故云大身。食龙饱足。故云大满。颈有摩尼之珠。故云如意。自天至此。名八部。其间少夜叉及摩睺罗伽二部。夜叉云捷疾鬼。食人之属。摄在四天王部下。摩睺罗伽云大蟒神。摄在八龙王部中。故不另言也。戒多乘少。为诸天眷属。乘急戒缓。为余七部眷属。乘戒俱急。为菩萨。乘戒俱缓。则堕三途。凡是八部中王。皆是大愿力菩萨应身。以四摄法。为教化者(为后舍利弗得记时庆赞。及法师品授广记案)。

　　韦提希子阿阇世王与若干百千眷属俱。

　　韦提希云思惟。瓶沙王夫人也。阿阇世云无指。又云未生怨。王舍城之国王也。初韦提怀阿阇王。相师占曰。此儿生已。定害父母。王信其言。阿阇始生。命扑杀之。但损一指。故名无指。宫人潜养。呼为善见。后害父母。果如相言。故又名未生怨。得佛教化。知非悔过。一堕地狱。即生天上(文句引普超经云。世王从文殊忏悔。得柔顺忍。命终入宾叱罗地狱。即入即出。生上方佛土。弥勒出时名不动菩萨。后当作佛。号净界如来。准涅槃第十九及二十经。还是得佛教化。知非悔过。发菩提心。而生天也)。

　　各礼佛足退坐一面。

　　谓四众八部等。无论僧俗。俱各顶礼佛足。退坐一面。以待说法也。一面者。谓佛在众中说法。无前后左右。俱见佛面。故此言一面。下言围绕。围绕于前后左右一面也。释通序竟。下释别序。别序有三节。冥显开示悟入一大事因缘之方便。初从尔时世尊四众围绕起。至欢喜合掌一心观佛止。是佛将要与二乘人。授记作佛。恐其安于小果。迷其大道。故先说无量义经。名教菩萨法。欲二乘人从闻思修。开佛知见者矣。又入无量义处三昧。是佛为二乘人。入三摩地。示佛知见者矣。先说经。后入定。从今时至实际。所谓先以定动也。次从尔时佛放眉间白毫相先起。至以佛舍利起七宝塔止。是佛见二乘人不知动定。特从眉间。放白毫相光。圆现法界事相生佛始终。示人人本有一无位真人。在六根门头。日夜放光动地。欲二乘人悟佛知见者矣。三从尔时弥勒菩萨起。至品末文殊云佛当为除断令尽无有余止。是佛见二乘人根钝而不悟。密遣二人。即求穷子。具陈上事。欲二乘人入佛之知见者矣。定中放光。二大士而复问答者。从实际至今时。所谓后以智拔也。二乘人既不入。故劳我世尊。从三昧安详而起。有方便之谈。起正宗分也。

　　尔时世尊四众围绕(至)欢喜合掌一心观佛。

　　尔时下。承上文。而叙佛尝说经。不简二乘人。今日为诸菩萨说大乘经。则简二乘人矣。名无量义。则显二乘人。尝所闻之义。皆有量矣。教菩萨下。谓云何为大乘。以是教菩萨法故。云何名无量义。以是诸佛所护念故。此方便品中。所以有其智慧门难解难入之权智也(准起信论。大有三义。谓体相用。乘有二义。一切诸佛本所乘。一切菩萨当所乘)。佛乃如此说者。欲激动二乘人。而二乘人不动者。意谓既教菩萨。于我何有。故佛说此经已。即结跏趺坐。入无量义处三昧。使二乘人。明见教菩萨法。不离吾人身心之不动处。非二乘人全无。此方便品中。所以有诸佛智慧甚深无量之实智也。二乘人不解。意谓诸佛甚深无量义定。我何能入。只得天雨四华。地摇六震。天地无情尚为动雨。而四众八部及人王等。反不回头转脑。知有此一段真光。为自家分内事。却欢喜观佛。是何辜负我世尊。要为二乘人。开佛知见。无缘之慈乎。宗门所谓。贪观眼前浪。失却手中桡。只知说经入定者是佛。雨华震动者是天地。而不知能观能雨能动者。总是自家一尊活佛之知见也(将说此经。结集者先叙无量义经者。是欲明佛四十年来所说华严阿含方等般若等经。一得此经。会通小大权实。其能诠之名。皆是大乘。所诠之义。皆成诸佛智慧甚深无量也。或者使后世知说此经。在彼经之后。一大时教。即彼成此。圆融行布次第。不相碍也。不然。无量义处三昧为彼经所诠。奚用为此经之瑞。天台训身心不动云。与所缘相应。身之本源。湛若虚空。心之理性。毕竟常寂。以此持于身心。故不动也。称为无量者。从此一法。出无量法。若作序义。身法运动。今令不动。心法分别。今不分别。故曰身心不动。余义详乎无量义经。天雨四华。据文是应佛说无量义经之瑞。亦叙为此经瑞者。以此经始。适诸佛本意。故天即雨小大适意华以应之。以曼陀罗。云适意故。此经既是教菩萨柔软之法。不比声闻刚强。但能断惑。不能柔软。恒顺众生。故天即雨小大柔软华以应之。以曼殊沙。云柔软故。普佛世界六种震动者。是佛入无量义处三昧。神力使然。以万八千佛土言之。是何等广大高厚。苟非先以定力震通。则彼此质碍。毫毛一光。奚能遍照。见于彼土法会大众。岂能即近而见其远哉。故将放光。先动地也。六种者。动涌起震吼击也)。

　　尔时佛放眉间白毫相光(至)以佛舍利起七宝塔。

　　尔时佛放眉间下。眼耳鼻舌。各司其能。眉无所职。位居其上。所谓当其无有器之用。故佛将为二乘人。说授记一大事因缘。成佛之本末究竟。先于眉间白毫相中。而放其光。示佛知见不远吾人之眉睫间。二乘人何难会也。以上文身心不动会之。六根皆有动。唯有两眉不动。故光从眉间放也。白毫相三十二相之一。东方为群动之首。万八千世界。约大数而言。靡不周遍者。言寂而常照之真光。无处无之。以上明能照之光。下至下明所照之处。阿鼻云无间。地狱极恶之苦处。阿迦尼云色究竟。天堂最善之乐处。下地狱上天堂。中摄饿鬼畜生人及修罗。依正之报善恶之形有殊。寂而常照之心光。直一相而无相也。尽见下。谓此光在六道众生而不减也。又见下。谓此光在三世十方诸佛而不增也。以众生本是佛。佛是众生之所成。故见众生时。即见彼土现在之诸佛也。及闻下。谓藉佛光。此土四众。眼中既得见彼多土诸佛。耳中亦得闻彼多土诸佛所说经法也。后文三变净土所来分身诸佛。案于此矣。并见彼诸下。谓以一真心之光周遍。上该果海。诸佛在此光中。下彻因源。众生亦在此光中。是心佛与众生。三无差别矣。佛与众生。位且悬殊。而共一光。岂比丘等四众修行。得二乘之道者。又不在于光中耶。二乘人亦可以因是而悟入矣。奈何哉。二乘人不信。甘心为声闻。而不愿学菩萨乎。故示比丘等四众。后光中复见彼多土诸菩萨种种因缘。信解相貌。俱在常寂心光中。而行六度万行。求成诸佛之道也。复见诸佛般涅槃者。谓彼多土十方诸佛。既在我佛光中说法。现前成佛矣。种种菩萨。又在我佛光中行道。未来成佛矣。恐此土会众。谓成道说法时。光明则有。涅槃之时。光明则无。故又示彼多土诸佛般涅槃者。亦在此佛之光明中也。经云。纵汝形消命光迁谢。此性云何为汝有无。如是则生者未尝生。长者因子不信是父。脱珍御而隐胜现劣焉。灭者亦何尝灭。医王因子不服药。而示往他土矣。此佛知见。所以为不生不灭也。复见诸佛般涅槃后等者。谓彼多土诸佛应化之身虽灭。此经所诠生佛等有之法性常存。众生能持此经。经中已有如来全身舍利。不须复起塔寺也。如是则宝塔品中。会诸佛。圆证前法。过去多宝佛塔。先案于此矣。是知光中圆现生佛始终。无非法界实相。诸佛一大事因缘。本末究竟。业已毕矣。上根利智之人。不待吾佛从三昧安详而起。告舍利弗。则已彻矣。何则先说无量义经。即入无量义定者。乃示此心照而常寂也。又从定中。雨华动地放光者。乃示此心寂而常照也。寂而常照。诸佛不异众生。照而常寂。众生本是诸佛。何所往而不达。而二乘人。都不信耶。由是下文有二大士。示问答。会古今也(详经文理。说经入定。天华地动。感悦众喜。都是说此经前一层事。唯放光一瑞。始为此经发端。然经家叙置总为此经六瑞者。如云国家将兴。必有祯祥。宗门云。若立一尘。家国兴盛。此亦身子等。万二千声闻得授记成佛。祯祥兴盛之先瑞也。观佛三昧海经云。白毫相光。佛初生时。牵长五尺。苦行时长一丈。得佛时长一丈五尺。其毫中表皆空。如白琉璃筒。内外清净。从初发心。中间修行。乃至涅槃。一切相貌功德。皆现其中。凡看此品。要遐想当时灵山会上。佛止放眉间一白毫相光。其能照之光。有几多大小。而所照之地。横则遍照东方万八千世界。竖则上照万八千世界之有顶。下照万八千世界之阿鼻。一世界该三千大千之数。则万八千世界。是何等之高厚。何等之广大。其间法界事相。生佛始终。善恶业缘果报好丑。许大差别境界。直一光一时。皆顿现于此土四众目前。了无毫忽障碍。又是何等之时节。有能于经作是想者。当时许大灵山法会。殊胜因缘。不假修证。一开经都炳然齐现于吾人常住之心目中矣。此后文所以谓之开示悟入佛之知见。及持诵妙法华经也。故文殊答文中。累累以斯由佛光照为言。非译者好重杳。政恐吾人容易其文。而忽略其旨也。后见塔变土涌众诸品之文。应以此为例)。

　　尔时弥勒菩萨作是念(至)悉见彼佛国界庄严。

　　尔时弥勒下。弥勒既同文殊。于日月灯明佛法中。曾见此瑞。曾闻此经。岂有不知佛现神变相之因缘。大率只要提醒身子等万二千人。使心有所措。闻佛出定之谈。不惊疑耳。今佛下。始而作念。无可问答。以佛定中所现神通之相。不得问故。复作下。继而作念。有以问答。以文殊既不入定。又见多识广。可得问而答故。尔时比丘下。谓不止弥勒一人有疑。众皆疑也。尔时弥勒菩萨欲自下。谓自疑未决。固应问。更观他疑。尤应问。故曰而问文殊师利等。可谓四顾踯蹰。亦模写当时之形容尽矣。以何因缘。与下文为一大事因缘相照应。然疑字最重。以有疑始有信悟故。

　　于是弥勒菩萨欲重宣此义以偈问曰。

　　文殊师利导师何故(至)身意快然得未曾有。

　　于是下。弥勒此云慈氏。思益经云。若众生见者。即得慈心三昧故。天台云。经奚有偈。具五义故。龙树毗婆沙云。一随国土。天竺有散华贯华之说。如此方序后铭也。二随乐欲。有乐散说。有乐章句。三随生解。有因散说得解。有因章句得解。四随利钝。利者一闻即悟。钝者再说。五为众集有先后。必以弥勒文殊问答者。此经授记声闻当来成佛。非当来成佛之人。不能问故。弥勒以大慈。而兴疑问。然非过去已成佛人不能答故。文殊以大智。博古以通今。文殊师利等者。颂六瑞一段。略其说经入定二瑞。妨文赘也。长行放光后雨华先。颂文反之。旃檀下四句。长文无者。颂文补之。其景像可想见。

　　眉间光明照于东方(至)受报好丑于此悉见。

　　眉间光明等者。颂长行自尔时佛放眉间光明起。至尽见彼土六趣众生止。谓因佛光。见彼万八千土中第一事。众生善恶光景。有如此者。土非金色。因佛光照。变如金色。善恶业缘。因也。受报好丑。果也。天堂果报。则善好。地狱果报。则恶丑。问曰。佛为何放光。使见彼多土恶善丑好。答曰。为后文诸佛出于五浊恶世之先证。使法会大众。见佛光所照多土。皆释迦之化土耳。

　　又观诸佛圣主师子(至)梵音深妙令人乐闻。

　　又观诸佛等者。颂长文因佛光见彼多土现在诸佛第二事。及闻诸佛所说经法第三事光景。有如此者。佛称圣主师子。谓三界九地类。皆有圣。佛是圣中之主。人中之师子也。光中所见诸佛。以见宝塔品求之。乃我释迦之分身佛也。演说下。能被之教。文言则微妙第一。声音则清净柔软。教诸下。所被之机。根大而人多。由诸佛梵音深妙。令人乐闻所致也。

　　各于世界讲说正法(至)求无上慧为说净道。

　　此颂长行由佛光并见彼多土诸比丘比丘尼优婆塞优婆夷诸修行得道者第四事也。各于世界下。谓上诸佛以柔软音。教诸菩萨。彼受教无数亿万菩萨。又各于彼万八千世界。化佛场化。而讲说正法。或以种种因缘说。或以无量譬喻说。无非照明诸佛所讲之法。开示悟入所化比丘等四众之众生也。此又明菩萨为能被之教主。比丘等四众。又为所被之机宜。良由比丘等四众。是六趣中众生。肯闻法修行之人。故长行以修行得道者言。颂中云众生也。若人遭苦。苦谛也。厌者。憎恶欲断之义。谓生老病死。是苦之果。凡人皆以为乐而爱着。今得佛与菩萨说法开悟。有厌恶之心。则知苦而断见思惑之集矣。为说涅槃。灭谛也。尽诸苦际。道谛也。谓众生既遭世间生死苦果。而厌恶之。诸佛菩萨。便为说出世间不生不死之涅槃。以见道一十六心修道一十六心。断尽八十八使八十一思苦之分际。得声闻乘。如彼诸子求乎羊车出于三界之火宅也。际字。对遭字看。谚遭际也。尽字。有修行工夫。对厌字看。以遭际虽有分限。能厌则始能尽断故也。此所谓慕灭修道也。若人有福等者。辟支佛乘。如彼诸子求乎鹿车出于三界之火宅也。声闻不供养佛。所以遭苦。辟支佛少行布施。以供养佛。故云有福。供佛因也。有福果也。种福因而得中乘福果者。其志在求胜于声闻乘。故佛菩萨。为彼说十二因缘之缘觉法也。若有佛子等者。大乘之菩萨。如彼诸子求乎牛车出于三界之火宅也。菩萨上求下化。修种种六度四摄之行。绍隆佛种。使不断绝。则佛为父。而菩萨为子。故称佛子。其志不但如辟支佛。求胜诸声闻乘而已。乃欲得佛无上之慧。故佛菩萨。为彼说其清净六度之道也。六度谓之净道者。不住相也。菩萨曰净道。则二乘人所得之道。尚未清净。可知矣。以二乘人。但净见思。证我空。未如菩萨净无明。证法空。故佛一光中。所见彼多土。诸求三乘人光景。有如此者。

　　文殊师利我住于此(至)如是众多今当略说。

　　文殊下。结前起后。我住于此者。此谓灵山法会之近地也。见闻若斯者。斯谓光中。或见诸佛及三乘人之身。或闻诸佛菩萨说三乘之法。或三乘之众遵法修行。而得三乘之果。如此百千万亿之妙事。据前较后。如是众而且多。远隔万八千世界之广大高厚。如在目前。略无障碍。不能尽述。今当略说。如下文所云云也。

　　我见彼土恒沙菩萨(至)济地狱苦令入佛道。

　　此节及下节。共计一百二十六句。颂长行因佛光见彼多土诸菩萨摩诃萨种种因缘种种信解种种像貌行菩萨道之第五事也。我见彼土下。谓见彼土能行道之大士。数如恒沙之多也。故以种种因缘一句。牒醒其长文。通标六度为因缘。而种种信解。在其中矣。信解无相。用布施而发挥故。又信解不真。虽拔一毛而利天下。不为况。肯内外财皆施乎。而求佛道者。通标所求一乘之果也。或有行施下。别释金银等七宝奴婢。情与无情皆施也。小则车乘。大则辇舆。轻重皆施也。以欢喜之心为因。用所施之物为缘。但回向佛道也。愿得下。回向之辞。谓愿世间有限七宝等财施。而得出世间诸佛所叹三界第一之大乘也。愿曰回向者。大经十回向亦名十愿故。或有菩萨下。谓或见菩萨。不唯施车乘等。而更施驾车乘等之驷马。及辇舆上栏楯等之庄饰也。复见菩萨下。谓不唯施车马等之外财。而更施极难舍身肉手足等之内财。如我释尊。为月光王舍头。善眼仙人施目。皆欣乐施与。自非信解真。为不能也。文殊师利下。颂种种相貌一句。谓由佛光。见彼多土菩萨。或以以王相貌。说佛为道而行檀度。舍内外财。为僧之相貌。剃须发。被法服。便于行忍辱。而持戒也(妙庄严王案伏于此)。问曰。剃须发被法服作持戒。可也。作忍度。何也。答曰。以后文云如来衣者柔和忍辱心是故也。或见菩萨下。谓菩萨以在家。作出家之相貌也(问上云剃发等。即是比丘。此奚重言。答上具比丘体。此点出名义。重处闲而诵经)。独处下。多闻之相貌也。勇猛下。精进之相貌也。又见离欲下。求禅定之相貌也。深修下。谓因定得通。则成千变万化之相貌也。又见菩萨安禅等者。谓于安禅之时。感佛恩德。以声音为佛事之相貌也。复见菩萨下。智深。所以能问诸佛之妙法。志固。所以闻悉亿劫而受持。凡此皆智慧之相貌也。以上颂自利之相貌。又见佛子定慧等者。颂利他之相貌也。谓菩萨由深修禅定。则定得具足。由智深志固。能问能持。则慧得具足。定具足。自性宗通。慧具足。禀受师承。所以内不失己。外不误人。方能近取譬。以无量喻。为众讲法。而利人也。欣乐下。为众讲法。约中下根言。欣乐说法。化诸菩萨。约最上一乘人言。菩萨既能观机说法故。将破魔兵。而先击法鼓也。又见菩萨寂然等者。谓菩萨一动一静。语默无非佛事。语慧则利。击法鼓。而破魔兵。定默。则虽天龙恭敬。不以为喜也。又见菩萨处林等者。谓菩萨由定慧具足。故能处林放光。拔济地狱众生出苦。顿令入佛道也。颂因缘信解。唯以布施一度表彰。颂相貌。则以六度而形容。不然。无以见其种种相貌也。慈氏可谓善问。井井有条。什师可谓善译。而运斤成风不乱也。不然。经文才言布施。又言布施。才言车乘。又言宝车。只见文字重叠。错杂颠倒。今准长行。谛察颂文。始知妙哉。圣经无一字之多。无一语不善。自古诸师何不细审阅。而用己意。妄穿凿之耶。

　　又见佛子未尝睡眠(至)以此妙慧求无上道。

　　此颂长行行菩萨道一句。分六度。度每以佛道杀文。又见佛子下。精进波罗蜜也。六度以精进为首者。意警二乘人不精进。但念空无相无作。于菩萨法。游戏神通。净佛国土。成就众生。不生一念好乐之心也。此经要授二乘人。成佛十号。劫国庄严之显记。故以精进。而激发其心。故后授阿难记曰。我与阿难。于空王佛所。同时发心。阿难常乐多闻。我常勤精进。是故我已成佛。而阿难护持我法。未尝睡眠。去昏散也。经行林中。摄正念也。勤求佛道。不求小果也。又见具戒者。勤尸罗波罗蜜也。威仪无缺。戒相具也。净如宝珠。戒性净如珠。能澄破戒之泥滓也。又见佛子住忍辱力者。勤羼提波罗蜜也。增上慢人。或辱于口。而恶骂之。如后文言。是无智比丘等。是也。或辱于身。而捶打之。打音顶。以物乱打曰捶。以杖直刺曰顶。如后文。或以杖木瓦石而打掷之。乃至数数见摈出远离于塔寺者。是也。皆悉能忍者。英雄豪杰。睚毗必报。挞辱市朝。士之所耻。今菩萨皆能忍者。以求佛道故。佛岂嗔恨而欲报横逆之冤乎。此忍辱之有力也如此。又见菩萨离戏笑者。勤禅波罗蜜也。戏笑离。则自心定矣。痴眷属离。则外境不扰矣。亲智者。以求得定之方。入山林。为除乱想之便。故能亿千万岁摄念而不动。非同二乘人乐独善寂之灭尽定。乃欲成佛道也。或见菩萨肴膳饮食者。勤檀波罗蜜也。檀之最急。饮食为先。饮食成疾。则汤药为急。寒暑须衣。以名衣上服直千万两重价者施之。名衣千万。尚可着价。舍之似易。或无价衣。则价亦难着矣。舍之为难。菩萨欲满足檀度。亦不吝惜。而施佛及僧者。如后文无尽意解颈真珠众宝璎珞。供观自在者。是也。千万亿种旃檀宝舍下。起居须舍。不用凡材。施以旃檀之宝舍。坐卧须床。不用粗恶。施以众妙之卧具。四事备足。若无园池。为游戏三昧地。则亦不为如意之檀也。故菩萨又施华果茂盛之园林。流泉清净之浴池。如此种种微妙。欢喜而施。不求人天福报。但求无上之佛道也。或有菩萨说寂灭法者。勤般若波罗蜜也。般若利人。则种种教诏无数众生而不倦。般若自利。则观诸法性无有二相。犹如虚空。成我法二空真俗二谛也。又见佛子下。般若不着二边。成我法俱空之不空。得中观慧。则第一义谛。以观诸法性属自。教诏众生属他。至中观第一义中。则自他诸法无二之性。犹如虚空。广大而无相。性既无相。心何能着。不着二边之慧。是为妙慧。以此妙慧。求无上道。成佛必矣。颂众生诸佛闻法及四众。则略。颂菩萨种种因缘信解相貌行道。则广。佛已成道。功德不可以言尽。众生尚未成佛。业苦之相。亦难以形容。唯菩萨者。为上求佛果。下度众生之人。诸佛赖以传法。众生赖以出苦。其荷担之责任。亦重矣。要二乘人学菩萨。故以此而警醒之。或是我释迦一佛因中之行。见佛求法。如此之勤也。或是十方三世一切诸佛之行。证佛求法。如此之同也。或是妙音观音药王等之行。遵佛嘱累。如此受持其经而坚固也。世无去来。界无远近。一时一会。皆于众生毗卢遮那常寂心光中。炳然齐现一大时教。何有如此之奇特事焉。是以此经为诸经中王矣。佛白毫光中所见。彼多土大乘菩萨光景。有如此者(问曰。佛光何以但照东方万八千世界。不及余九方耶。答曰。东方属震。为群动之本。佛意欲二乘人舍寂趣动。从空涉假。入𢌅垂手。修六度化众生。证大涅槃。故光但照东方。表佛知见即动而静。于作用中。成大事因缘也。不然。人人都学二乘人。趣空证寂。众生无边。教阿谁度。又世间日光。多从东至西。佛光既为出世间法。与世相逆。故多从西照东。至后见宝塔。涌沙众。则及下方变净土。会诸佛。则普及十方。经云。南西北方。四维上下。白毫相光所照之处。亦复如是。是矣。至法会将终。佛将以此经付嘱上行等流通。先现神力。色光声光又遍照三变净土外之十方也。然后示佛知见中。世不分三。方不分十。总成一常寂光土。经云于时十方通达无碍。如一佛土。如是则知。经中言一方十方。各有次第。自有程文。不必勉强配释也)。

　　文殊师利又有菩萨(至)如天树王其华开敷。

　　此颂长行依佛光复见彼多土诸佛般涅槃者。及见诸佛般涅槃后以佛舍利起七宝塔。第六事及第七事也。文殊师利下。不依长文。颂诸佛般涅槃之事。而但颂佛灭度后供养舍利者。译人不欲经文胶柱。影摄之也。又见佛子下。言塔之多。数逾恒沙者。以国土世界多。而庄严光饰无限极也。问曰。上第六事。佛灭度后。供养舍利。既已言矣。此第七事。何以复言造诸塔庙等句。答曰。第六事但云供养舍利。显是佛才般涅槃。露地供养佛身骨之时。比尚未造塔也。此第七事云造诸塔庙等者。谓佛灭度已后。欲将佛身骨。藏而不露。使人但供养塔庙也。故后虽有为供舍利之句。不为赘也。以彼一时此一时故。宝塔下。言塔之高。一由旬四十里。五千由旬。则其塔之高二十万里矣。直曰纵。横曰广。正等者。横直四方一样二千由旬。则该八万里宽大。此释成其塔之高。上才言一塔。一一下。释成其妙。更叙其多塔。每塔皆具幡铃。故曰各千。幢幡内挂。摧去物之我慢而生敬。珠网外交于露幔。日照光生。何其烜爀。以相映夺。宝铃匝垂于层级。风动声宣。何其音响以相节凑。见庄严塔之妙。不可以见闻尽矣。诸天龙神下。谓有如此塔。自然感天龙八部。常以华香伎乐。而供养也。故弥勒复称文殊以结。告其高妙云彼万八千世界诸佛子等。如此庄严光饰塔庙。本意直为供养舍利。不为庄严国界。然不妨由塔之庄严。而国界自然殊胜奇特。妙不可思。好不可言也。亦所谓丘夷而渊实也。如天树王等者。忉利天上。东北有员生树。其树生须弥山顶。人间群树高大者无以过。又天帝释所钟爱故。称天树王。其树华开敷。诸天为之游乐。丛集园绕。其间有如天龙人神。供养此塔。生敬仰也。依佛一光。见彼多土。诸佛般涅槃后。供舍利造塔庙光景。有如此者(舍利云身骨。塔庙云方坟)。

　　佛放一光我及众会(至)我等见此得未曾有。

　　佛放一光下。结前起后。谓佛止放一光。能令我辈。见彼万八千国界无边无量种种殊妙如上七事者。皆诸佛神力智慧力使然。求其四十年前俱未曾见。故曰希有。放一净光下。正明其希有(又解。佛放一光能照也。我及众会。依光能见之人也。彼东方一万八千世界。去灵岳。不知多少高厚远近。而曰见此国界。下曰见彼国界者。因佛光所照。即远即近。如在目前。忘其彼此也。若以众生隔纸膜不见外物。隔皮肤不见五脏。之眼目之诚分彼此。以佛五眼目之穷尽微尘清净国土。乃至恒沙界外一渧之雨。亦知头数。则万八千世界。亦直佛菩萨自家屋里。微尘大事。何分彼哉。故曰见此国界。国界为法会所见之境也。诸佛神力智慧希有者。谓世界广大高厚。计一万八千。以圣凡因果情器劫时久近。始终因缘。信解相貌之多汇而无量无边。然而不移此而见彼。无远近也。不移一时。而见多劫。无过现未来也。佛是佛。生是生。善善恶恶。圣是圣。凡是凡。隐隐显显。果是果。因是因。此此彼彼。略无毫忽不并见。略无些须有错杂。非诸佛神智二种之力。安能如是。故曰希有。放一净光者。言能照者。有分限也。照无量国者。言所照事无量也。所以谓我等［是］此得未曾有。诚未曾有也。准经所诠。则我辈目前身心世界外。诚有无边无等等佛法身心国土眷属在。俱由佛知见未开。迷闷而不悟入耳)。

　　佛子文殊愿决众疑(至)瞻察仁者为说何等。

　　自初说颂。沿至前节。皆申弥勒一己之疑。应长行尔时弥勒菩萨作是念起。至我今当问止之文。此及上节。颂弥勒为法会大众申疑。应长行尔时比丘比丘尼起。至悉见彼佛国界庄严止之文。故前颂初曰我住于此。次曰我见彼土。三曰我见诸王。皆以我为称。上节颂所见七事既完。将欲求答以除其疑。故兼大众。而云我及众会。我等见此。始以己兼人而称。至是则专主众会而请。故称佛子文殊愿决众疑也。四众欣仰下。承上文而言。谓六瑞七事。若是一向曾有之事。则众人不疑。即疑。我弥勒亦能为众而决之。因一向未有。今忽见之。四众所以欣仰瞻着仁者。又视着我。各生其疑。谓今世尊。何故放此眉间光明。照见远方。生佛始终。法界事相。我既不能为众决疑。众又不敢请仁者。故我虽为众请。实亦为自请。仁者解我疑。则众疑自解矣。故云佛子时答决疑令喜。时答者。谓如时候生物。应节不迟。乃求速答之义。何所饶益等者。正出其疑。谓佛寻常说经。则不入定。入定则不雨华。雨华则不动地。动地则不放光。放光则光中亦未尝见许多之光景。今佛如此。振天动地。放光现瑞。果有何所饶益众生之事。而先演畅此光明耶。佛坐道场等者。谓佛今演此光明。还是为发明佛菩萨树下。始坐道场。所得妙法。今欲说此耶。还是为与诸大菩萨。授阿耨菩提成佛之记耶。示诸佛土下。谓佛若为说道场所得之法。往者已说矣。若为授诸大菩萨成佛之记。往者亦曾授记矣。并不曾见佛眉间光明中示万八千世界之佛土众宝庄严而清净。亦不曾见佛土中有许多之诸佛。今者示土现佛。故我定知。此非小因小缘。必是说妙法及授记之大事因缘也。但不知佛何故重说妙法。重授何人之记耳。汝文殊既过去见得佛多。又具大智。必定当知示土现佛之瑞。幸勿负我及四众龙神。瞻察仁者之心。于此二事。为说何等。问词铿锵。义亦绸缪。灵山一会。宾主酬酢。宛然在目。思之。

　　尔时文殊师利语弥勒菩萨(至)难信之法故现斯瑞。

　　尔时下。前佛说经入定。放光现瑞。一大事因缘。满盘托出。弥勒业已眇目矬陋。庄聋作瞽。而故问。为文殊者。何不将出昔日把住世尊升座。谛观法王法。法王如是的手段出来。待佛才结跏趺坐。两手掀翻。下座世尊也。只得本分。向王舍城中乞食。免得家丑外扬。岂不省话会哉。方且云。如我惟忖。后惹世尊出定。料简不少。云不退诸菩萨。其数如恒沙。一心共思求。亦复不能知。则二大士面皮厚三尺矣。何也。佛既曰思求不得奚。文殊曰如我惟忖乎。虽然钩锥在手。为人与为己不同。安知二大士不与释迦老汉。曾暗打合同来耶。旧传。二菩萨问答。一曰。弥勒观七事以腾疑。二曰。文殊拟十因而领答。前问章既判七事此答章应判十因故将经文。分十二节。初一节总答问意。末一节结答问意。中十节因缘申证。其总答初中。语弥勒菩萨等者。弥勒上问曰。世尊何故放斯光明。为说妙法。为当授记。此非小缘。故今答曰。善男子。佛意固难测量。但我惟古忖今。知佛世尊。果如汝所疑。此非小缘乃欲说大法也。雨大下。以三喻。一义扩充其大雨。大法雨者。二乘人自谓。年并朽迈。枯稿极矣。佛以一乘佛知见法雨。而润开之。吹大法螺者。二乘人自谓。已得涅槃。无所堪任。昏聩至矣。佛以一乘佛知见法螺吹示。以警醒之。击大法鼓者。二乘人不复进求阿耨菩提。懈退惯矣。佛以一乘佛知见法鼓击悟。以䇿进之。演大法义者。二乘人但念空无相无作。于菩萨法。游戏神通。净佛国土。成就众生。心不喜乐。佛以一乘佛知见大法之义。演畅痛快。使趣入之。诸善男子我于下。文殊谓。我何以知今佛欲说大法也。以我于过去诸佛。曾见说经入定后。便即放光。放光后便即说大法。故以上惟古也。是故当知下。由古以忖今也。欲令众生下。谓欲说何等大法也。乃欲令大小乘众生。咸得闻知一切世间难信之大法也。此句最重。一经二十八品。若文若义。都摄尽故。与方便品佛出定后。双叹诸佛权实二智。为案。

　　诸善男子如过去无量无边(至)三菩提成一切种智。

　　诸善男子下。十因中。第一劫远。名法相同因。上言过去。未知过去多少劫此言过去无量无边无数劫。阿僧祇云无数故。上言诸佛。未知是何佛。此言号日月灯明佛。具如来等十号。与今佛同也。演说正法下。明彼佛未说此经之前。亦先说三乘。与今佛同也。法谓正法者。以初中后皆善故也。其义下。谓既分初后。何以皆善。以言分初后。义则深远。语则巧妙。故分初后。纯一下。释成深远。为求下。释成巧妙。灯明过去虽久。十号之称。三乘之法。与今释迦不异。则知今佛所为。皆先佛之程规。非创式也(初善。谓声闻乘。中善。谓辟支佛乘。后善。谓菩萨乘。始则依一佛乘。分别说三。初所以善。末则虽说三乘。但化菩萨。后所以善。经云。如来但以一佛乘故。为众生说法。此纯一也。无有余乘若二若三。此无杂也。欲令众生开佛知见。使得清净故。此具足清白也。又云。乘是三乘。以无漏根力觉道禅定解脱三昧。而自娱乐。使得无量安稳快乐。此具足梵行之相也。若有众生。内有智性。从佛世尊。闻法信受。速出三界。自求涅槃。是名声闻乘。如彼诸子。为求羊车。出于火宅。此为求声闻乘。说应四谛法。度生老病死。究竟涅槃也。其辟支佛乘。菩萨乘。一一皆如火宅喻。求鹿车牛车。可知。又初中后善三义。无量义经中。更详尽)。

　　次复有佛亦名日月灯明(至)所可说法初中后善。

　　次复有佛下。十因中。第二佛佛道同。意非偶然因。二万佛法姓号。皆同其式。则其来久矣。信不虚矣。颇罗堕云利根。二万佛本末。七十余言叙尽。译手其高也。

　　其最后佛未出家时(至)已于千万佛所植诸善本。

　　其最后下。十因中。第三舍宝位。父子出家。今昔得果相同因。灯明八子。释尊一儿。多少不同。舍王位。成正果。则无二矣。言其最后者。则知前二万佛所事矣(八子皆以意名。及其出家。而又名发大乘意。不名大乘心者。梵语末那。第七识之名。翻云意。意多染污。以执我故。故第一以有意为名。谓虽是菩萨。尚有我故。第二名善意者。谓虽有我。而多分执十善法为意故。第三名无量意者。谓十善法。可以扩开四无量心故。第四名宝意者。谓四无量心。为世间出世间之宝故。第五名增意者。谓知四无量心为宝。则增长佛果位中。八万四千法门故。第六名除疑意者。谓法门既得增长诸疑。佛法僧。为有为无等疑。皆除遣故。第七名响意者。谓疑惑既除。声名高响故。第八名法意者。谓高响名出。令人得其法喜。以乐意故。此八名。旧训记八种识。以八种识。皆由意执我法而起故。准起信论。意有五名。摄尽八种识故。才出家。使发大意修梵行。为法师者。以值得佛多而种善根深也)。

　　是时日月灯明佛说大乘经(至)如今所见是诸佛土。

　　是时日月下。十因中。第四今昔未曾说妙法。先示六瑞相同因。

　　弥勒当知尔时会中(至)欲知此光所为因缘。

　　弥勒下。十因中。第五今昔众疑欲问相同因。

　　时有菩萨名曰妙光(至)若身若心而生懈倦。

　　时有下。十因中。第六今昔放光后。为说妙法相同因。妙光即文殊前身。央掘经云。现在北方欢喜世界作佛。号欢喜藏摩尼宝积佛。又慈恩上生经云。未来成佛。名曰普现。又首楞严经云。过去无量阿僧祇劫已成佛。号龙种上尊王佛。灯明因妙光。起定说法。释尊因舍利弗。起定说法。昔众六十小劫如食顷。今会五十小劫如半日。

　　日月灯明佛于六十小劫(至)当入无余涅槃。

　　日月下。十因中。第七今昔诸佛能事毕矣。唱灭相同因。我佛说毕三周之法。亦于宝塔中。普告大众唱灭矣。

　　时有菩萨名曰德藏(至)阿罗诃三藐三佛陀。

　　时有下。十因中。第八今昔授记相同因。多陀阿伽度云如来。阿罗诃云应供。三藐三佛陀云正遍知。觉十号之三也。昔佛说经。授菩萨记。今佛说经。何授声闻记。文殊叙往事。已曾得记之声闻。故名菩萨。今经声闻。乃未授记之菩萨。安知弥勒降灵时。舍利弗等不称为菩萨乎。

　　佛授记已便于中夜入无余涅槃。

　　此十因中。第九今昔涅槃相同因。诸佛出世。元为开示众生佛知见。使得同于己而已。灯明出家得道转法轮。授显记于众生。欲前佛归源。后佛续脉。本愿讫矣。化缘尽矣。故般涅槃。则究竟不生灭矣。今法华有唱灭之言。无涅槃之事。而因曰涅槃相同者。以唱灭去。涅槃时之不远。但佛未授完二乘人作佛之记。及授记已。便诣双林入涅槃。又说涅槃经矣。经叙彼佛一大时事。集在一时。此以结集者。分为二类。故有唱灭之言。而无涅槃之事。其实法华与涅槃同时。故因曰涅槃相同。

　　佛灭度后妙光菩萨(至)供养恭敬尊重赞叹。

　　佛灭度后下。十因中。第十今昔佛灭后持经得益相同因。灯明因妙光出定而说经。则嘱累亦在妙光矣。故妙光受佛遗嘱。而持经满八十小劫。此自利也。为人演说。利他也。八子师妙光。罗睺师身子。八子得师教化。坚固菩提。最后成佛。名然灯者。则精进者。早成佛矣。妙光有八百弟子。身子亦领三百弟子。从佛出家。八百弟子中有一人号求名者。言精进持经依而行者。固先成佛。即懈怠持经。以经求名利者。亦得藉以种善根。迟得成佛。迟早虽殊。持经得益同矣。而人不可不持经。持经又不可求名利也。

　　弥勒当知尔时妙光菩萨(至)教菩萨法佛所护念。

　　弥勒当知下。承上文。结足十因。归前总答如我惟忖今佛世尊欲说大法等文。妙光既是文殊。求名又是弥勒。则彼此眼见耳闻。今日释尊所为。不异昔日灯佛故事。故曰是故惟忖等(一经题目。佛未出定。法未出口文殊预先。名之别序。初曰说大乘经。名无量义。末曰说大乘经。名妙法莲华。可见未说此经以前。凡有所说。小大三乘。皆属无量义。一说此经后。其大小三乘。无量义经。皆为佛知见。皆名妙法莲华也。初曰为诸菩萨。今不曰为何人。但曰说大乘经者。以再叙为诸菩萨。则身子等。益生感伤。空生等。益不生一念好乐之心矣。直至法说一周后。将为身子授记。始曰为诸声闻说是大乘经。名妙法莲华。方知前所说经。入定雨华动地放光现土。皆是为二乘人。授大乘记。会权归实之所为。应知三周九喻二十八品之言语文字。总名妙法。万二千人得记。总喻优昙钵灵瑞大宝青莲华。时一现耳。故文殊不待佛出定。先说明经题者。见三世十方一切诸佛。凡所说法。不问大小乘。皆名妙法。凡闻法得果记成佛者。皆喻莲华也。故后文曰。唯佛与佛乃能得之。经题大义。益明且着也)。

　　尔时文殊师利于大众中欲重宣此义而说偈言。

　　我念过去世无量无数劫(至)亦随修梵行。

　　尔时文殊下。颂长行第一因。佛未出家下。颂第二第三两节因也。不颂最初总答第一节者。后结答文中补之。

　　时佛说大乘经名无量义(至)说法求佛道。

　　此颂长行第四因也。时佛说大乘下。颂六瑞与今同也。缺众喜一瑞颂。此光下。颂昔光中所见七事。与今光中同也。示一切众生等者。颂六趣众生。又见诸佛等者。颂十方诸佛众宝庄严依报。身如金色正报。正报之佛。坐于依报之土。如净琉璃内现真金像。形容依正之妙如此。世尊在大众下。颂又闻诸佛所说经法也。一一诸佛土下。颂并见彼诸比丘比丘尼等也。又见诸菩萨下。颂诸菩萨种种因缘信解相貌也。七事中。缺颂佛般涅槃。及记宝塔二事。

　　尔时四部众见日月灯佛(至)是事何因缘。

　　此颂长行第五因也。

　　天人所奉尊适从三昧起(至)悉皆能受持。

　　天人下颂长行第六因也。人之所信。莫过己眼。今妙光为人天眼目。所以七众归信。如信其眼。所以然者。为妙光能奉持诸佛法藏故也。如我下。佛先使妙光欢喜。而因起以说法。是妙下。妙光果如佛言而能持(证知明非信解而知)。

　　佛说是法华令众欢喜已(至)亿劫时一遇。

　　颂长行第七因也。未说其经。先令妙光欢喜而说之。已说其经。又令大众欢喜而唱灭。可见妙光与众。师资高下。说法涅槃去住之次第也。学般若菩萨。大事未明。如丧考妣。终身忧啼。且未已有何欢喜。一旦开佛知见。了知生死不相干。何喜如之。可见诸佛出世。只要众生欢喜。众生不喜。如己之内于沟壑。今既喜矣。故迳唱灭。以勉其众。则慈悲何有焉。

　　世尊诸子等闻佛入涅槃(至)亦度无量众。

　　颂长行第八因也。世尊诸子下。谓佛慧如日。众生有目趾者。待是而后成功。今忽唱灭。如天之亡日。故怀悲恼。云佛灭一何速耶。圣主法之王下。谓佛法如王。前王既殁。后王复御。灯明灭而净身兴。何必忧怖。此诸佛临涅槃时。故以授记。为大事因缘也。意世间不可顷刻无佛法僧三宝。使众生不安慰。而生忧怖耳。可见大圣人一去一来。无非为安慰众生也。是德藏下。申明不必忧怖。以有所倚也。

　　佛此夜灭度如薪尽火灭(至)以求无上道。

　　颂长行第九因也。佛此夜灭度下。前颂光中七事。少诸佛般涅槃。及造塔二事。此中足之。薪尽火灭。用庄子指穷于为薪火传也不知其尽润色。谓诸佛报体。如薪之有尽。而法性之身如火。此驿尽。则又传至彼驿。何有灭哉。恒沙之众。佛在有恃。佛灭何依。故遵临终遗嘱无放逸之命。倍加精进。各自努力。不求小乘。俱愿成佛。故曰以求无上道也。

　　是妙光法师奉持佛法藏(至)其数无有量。

　　颂长行第十因也。是妙光法师下。遵佛遗命。广持其经也。是诸下。谓八王子师文殊。精进持经。次第得成佛。见经之效也。见佛供佛福足。随顺行道慧足。两足既备。八子皆成其佛。独以然灯名者。以释迦师然灯。弥勒师释迦。显文殊为释尊九世师祖。为弥勒十世师翁。今释尊欲说妙法。文殊又为证盟。则其来久矣。而其言可信矣。此为后文于旧住娑婆世界文殊师利前现大神力之案。

　　彼佛灭度后懈怠者汝是(至)令尽无有余。

　　彼佛灭度下一十二句。承上文颂会通今昔之事。而结前总答。且释弥勒一人之疑(谓昔灯明佛灭后。懈怠弟子。既是汝弥勒。妙光法师。又是我文殊。我见彼佛本昔光瑞如此。汝岂不知而更问耶。以是今昔我汝之故。千古一日。则知今佛欲说法华经也。今相如本瑞者。本昔也。谓所以知今释迦佛。欲说法华经者。以今佛放光现瑞之相。如昔觉明之本瑞。故是诸佛方便者。谓佛无古今。凡说经皆先放光者。乃是诸佛方便。权巧之妙用。助发吾人人本有佛知见一乘之实相义也。方便二言。为下品张本。实相义者。无量义经云。无量义者。从一法生其一法者。即无相也。如是无相无相不相。不相无相。名为实相。此一十二句。乃文殊放出纳僧本色作家之语。谓佛祖头上机缘。元无瑞不瑞。今佛不得已。放光现瑞。无非助发也。诸人今当知下八句。释四众等疑。初四句。为会中一种大根众生。不愿小乘而求大乘未满足者而言。故曰一心待。又曰充足。此为身子等万二千受记成佛之案。直案至授学无学记品。后四句。为会中一种已得三乘之小果者而言。恐彼悔其自贪其小。而失其大。而又疑其何以为菩萨说大。为我声闻辟支佛说小。故曰诸求三乘。又曰若有疑悔。佛当下。谓佛今无小大。一一皆平等授记成佛。所有如昔疑悔。今皆当为汝诸人。除断无余。此释天龙八部等疑。直案至法师品首。求声闻求辟支佛求佛道者。授广记等文。文殊心虽慈悯。辞甚锋芒。宛然诸佛之师。吐声发气。自是飞扬。文殊答弥勒。必叙昔佛日月灯明。与今佛释迦。略不少异者。要使当时法会。与吾人知今日释迦受记所成之佛。即昔日二万佛中。最初日月灯明受记所成之佛。推而广之。则这般毗卢遮那。常寂心光。性相皆空。离名绝义。照古腾今。过去无始。未来无终。吾人能如是。一开佛知见。则知最初日月灯明佛法会。至今尚俨然。千古犹未解制。故颂中每每以本瑞及佛光照言。有以也。由是凡看经者。讵可少忽其文哉)解序分竟。序分有三。一众集叙人。二放光现瑞叙事。三问答叙疑悟。此下释正宗分。

　　妙法莲华经方便品第二

　　方法也。便者通利。自由之谓。如人事有阻碍。为设一方法。使得通利。便彼自由。今经是佛见二乘人为智障所碍。不信自心作佛。故假言语方便。分别解说。令二乘人。开佛知见。得受记作佛。以自由文殊答弥勒。今相如本瑞。是诸佛方便。则佛前说经入定。放光动地。已是方便矣。经云。吾从成佛已来。种种因缘譬喻。广演言教。无数方便。则方便又不止于今经放光动地。乃从成佛已来。种种言教。皆方便也。偈云。过去无数劫。无量灭度佛。种种缘譬喻。无数方便力。则方便又不止于释尊一佛。乃十方三世一切诸佛。出世说法。皆方便也。又云。更以异方便。助显第一义。则方便。又不止于三乘。一乘六度万行之正经。方至举手低头。沙为塔。爪画像。或出于诚敬。或发於戏乐。无非一大事因缘之方便也。故云方便品。正宗分首。置此两言。则知七卷经文。无非方便。方便尔。我一切众生开悟。自家本有之佛知见。得以成佛。自由自便也。品中有三重方便。以显法之妙。至下。逐文释之。

　　尔时世尊从三昧安详而起(至)辟支佛所不能知。

　　自此至后。如是本末究竟等。为第一重止。而请说之便便也。文分五节。初节总标二智。余四节展转别释。显法妙不可思议。尔时世尊下。佛初入定云结跏趺坐。身心不动。佛今出定。云从三昧安详而起。不唯叙置文字相照应。而使宛然见佛身心。为机定动也。安详从容自得。不匆遽貌。舍利弗云。身子为法说。一周先得。记之当机。乃智慧第一之人。经首标阿罗汉。有万二千人出定。独云告身子者。有所因也。法说后身子自述曰。我昔从佛。闻如是法。见诸菩萨受记作佛。而我等不预斯事。甚自感伤。失于如来无量知见。又曰。我等同入法性。云何如来以小乘法。而见济度。若余万二千人者。则曰。我等居僧之首。年并朽迈。自谓已得涅槃。无所堪任。不复进求阿耨菩提。又曰。于菩萨法。成就众生。不生一念好乐之心。如是则身子愿学菩萨授记成佛。惟恐不得。而万二千罗汉。尚不生一念好乐之心。则自足与不足者。见矣。故佛出定。独告身子。有其因也。诸佛智慧者。是佛要二乘人信己先推证于众。故双叹十方三世一切诸佛权实二智。使二乘人心。有所激发。而生疑动请。好与授记作佛。则一经大旨。实重于斯。甚深无量者。无论十方三世一切诸佛。及我释迦一佛。成道以来。四十年前。所行事为深。为无量。即约此会佛入无量义处三昧。则寂然示一乘佛知见。于威音那畔。如此智慧。二乘人。可能测度乎(弥勒为等觉地。菩萨尚曰。今佛入于三昧。是不可思议。况二乘人乎。故曰甚深)。佛放眉间白毫一光。照东方万八千世界。乃显然示一乘佛知见。即在目前。如此智慧。二乘人可能思量乎(弥勒云。世尊何故放斯光明。弥勒尚不知故。况二乘人乎。故曰无量)。释迦一佛一时动静之智慧。尚深不可量。况百千万亿无数诸佛。及佛成道已来。四十年前。所行事。宁不甚深无量耶。此一句。且标实智。其智慧门者。标权智也。权智谓之门者。诸佛以实智证理。权智说法。引人自浅至深。由堂入室。俾极愚痴凡夫。得以开悟佛知见。而成圣果。皆九部法。权巧方便使然。故谓之门。难解难入者。无论十方三世一切诸佛。及佛成道已来。四十年前。所说法门。难解难入。即约此会。虽云佛说大乘经。名无量义。是教菩萨之法。然佛何尝分别。二乘人不是菩萨。而二乘人。自己不悟。其资高者。乃云我昔从佛。闻如是法。见诸菩萨受记作佛。而我等不预斯事。甚自感伤。失于如来无量知见。其资少卑者。则曰。年并朽迈。身体疲懈。于菩萨法。不生一念好乐之心。如此智慧之门。二乘人其能解乎。故云难解。佛入定放光。无非是大师子吼。而二乘人业已与入头处。佛于定中。又密遣大慈。如弥勒之善问者。为二乘人而问之。大智如文殊之善答者。为二乘人而答之。二乘人虽因二大士之问答。知佛欲说授记之大法。则亦莫过。谓与他大菩萨授记。非为己耳。如此智慧之门。二乘人其能入乎。故云难入。释迦一佛一时如此。为二乘人。放光动地。开方便门。尚难解难入。况百千万亿。无量诸佛。及佛成道已来。四十年前。所开无数法门。二乘人其容易解而入耶。故总叹曰。我云诸佛实智。甚深无量。权智。难解难入者。是谁难解难入。是汝身子等。一切声闻辟支佛。所不能知也。此中一切声闻辟支佛。所不能知。与下文唯佛与佛乃能究尽等。相照应。意显诸佛二智二乘人难知。唯我释迦一佛。能知之也。

　　所以者何佛曾亲近(至)随宜所说意趣难解。

　　所以下。征释。上文明就实开权之义。谓诸佛二智。许多二乘人。都不能知。唯佛一人所以能知者。何也。以佛一人曾亲近得诸佛多。尽行得诸佛道广。于诸佛道法中。勇猛精进。名称普闻。故其所成就。实为甚深未曾有也。然将此甚深未曾有之法。随汝身子等机宜所说。其说中主意趣向。汝二乘人所以都难解也。相与为眷属。曰亲。恒不离左右。曰近。亲近则明其所习学。属于知。尽行则明其所操履。属于行。习学则知其深。操履。则知其甚深。知其深。则名勇猛。知其甚深。则名精进。有如此知行之实德。则有如彼普闻之名称。名者。如佛名释迦牟尼。称者。如释迦一佛。则有如来应供等十号之称颂也。普闻者。佛之十号。十方微尘刹土。无不皆知也。名实既真。则自利利他。三乘十地。以至等觉菩萨。所未曾有法。方得其成就。初曰亲近。次曰尽行。后曰成就。则佛之于道见修证。因果宛然矣。亲近诸佛。则曰无数。尽行诸佛之道。则曰无量。无量佛道难以尽行故。又曰勇猛。勇猛似近卤莽故。又曰精进。由是成就。则曰甚深矣。二乘人才得佛一有余涅槃。便谓所得弘多。其余则谓无所堪任。如是何有亲近无数诸佛之愿乎。不复进求阿耨菩提。何有尽行诸佛无量道法之力乎。身体疲懈。但念空无相无作。何有勇猛精进。名称普闻之因乎。于菩萨法。游戏神通。净佛国土。成就众生。心不喜乐。何有成就甚深未曾有法之果乎。故后文云。若我弟子。自谓阿罗汉辟支佛。于菩萨法。不闻不知。此非佛弟子。非阿罗汉。非辟支佛。正谓二乘人不能如此学佛行事也。及舍利弗等悟后。佛与其记。必曰。于无量若干劫。供养无数若干佛已。然后乃得成佛。号曰某佛。则其劫长果大。安可因中不先开悟佛知见耶。故开悟佛知见。为经中一大事因缘也。苟先不如此说得极透。教二乘人。于无上菩提。云何不生畏惧。而不退息哉(应知自所以者何下。明佛实智甚深之所以。随宜所说下。明佛权智难解之所以。亲近二言案。至化城喻品。及提婆品。以亲则智佛与佛及十方佛。皆父子兄弟之亲。近则提婆为师。佛为弟子。奉事千岁为近故。尽行二言案。至常不轻品。以恶骂捶打。尚致礼赞。为尽行故。名称普闻案。至药草喻品。以大音声。善遍天人阿修罗。我是如来应供等。神力品。诸天于虚空中唱言有。国名娑婆。佛名释迦。皆是佛之名称普闻故。成就甚深未曾有法案。至宝塔品以去。涌塔。变土。集分身。出法眷。谈寿量。分别法会功德。乃至提婆得记。龙女成佛。皆是佛所成就甚深未曾有法。一向不曾与二乘人说。二乘人亦不曾见今经。皆从实说出。所以为难信难解者也)。

　　舍利弗吾从成佛已来(至)知见波罗蜜皆已具足。

　　此详释随宜所说意趣难解之文。以明开权。便为显实之义。舍利弗下。承上节而言。谓佛习学如此无量。操履如此无数。成就如此甚深。而为二乘人。随宜所说意趣难解者。以吾释迦。从菩提树下。成佛已来。随众生机宜。将此大法。或作种种因缘而说。或作种种譬喻而说。如此广演三乘九部言教。成其无数方便。无非引导二乘众生。令离诸着也。所以下。征释。谓所以将大就小。言教方便。但令离著者。二乘人业已遵佛教。离其着已。今又谓随宜所说意趣难解者。何也。以我释迦如来。将大就小。无数言教方便。主意趣向。元不但教二乘人。离凡夫之着。即取方便波罗蜜。证偏空小涅槃而已。若然者。则离着之方便。反为执着矣。乃佛种种言教。无数方便波罗蜜中。业已具足开示诸佛如来知见之大波罗蜜。大涅槃。在其中矣。

　　舍利弗如来知见广大深远(至)言辞柔软悦可众心。

　　此释上方便知见波罗蜜皆已具足之文。而申明权实并行二乘人所以不知之义。舍利弗如来知见下。谓佛无数方便波罗蜜中。即具足如来知见之大波罗蜜。二乘人所以不知者。以释尊曾亲近过百千万亿无数诸佛。如来知见所以广。释尊曾尽行过诸佛无量道法。如来知见所以大。释尊勇猛精进。如来知见所以深。释尊名称普闻。如来知见所以远。释尊成就甚深未曾有法。如来知见所以有四无量心。四无碍辨。十力。四无所畏。百千禅定。万亿解脱。恒河沙三昧。如海之深。如空之无际。所以果上得成就一切圣凡所未曾有之法也。舍利弗如来能种种下。谓以上未曾有之法。皆佛与十方三世一切诸佛自证之实智。而言具足于方便波罗蜜之权智中者。以如来能种种分别善巧而说。故其善巧说为何如。谓佛将广知见。为二乘人作狭知见而说。大知见。作小知见而说。深知见。作浅知见而说。远知见。作近知见而说。一切未曾有法。都作寻常所有之法说。以故一切小大乘众生。闻而不惊不怖。只见如来言辞柔软。无有强牵将来闷绝躄地之患。而悦可其众心也。此岂非无数方便波罗蜜中。皆已具足一乘佛如来知见之大波罗蜜。在其中耶。然二乘人。但取其小。不求其大。但证有余方便之化城。不进无余实相之宝所。是何负我佛之慈悲。屈我佛之喜舍。故曰。一切声闻辟支佛所不能知。又曰。随宜所说意趣难解也(应知此中如来二字。独指释迦牟尼一佛。如来知见下。申明佛实智。如来能种种下。申明佛权智)。

　　舍利弗取要言之(至)如是本末究竟等。

　　此结成上节二种波罗蜜。而明权实皆妙。难以言尽之义。为后吾当为汝分别解说。直至嘱累品张本。舍利弗取要等者。谓如来知见波罗蜜。固广大深远。方便波罗蜜。又巧妙柔悦。广言之。则二乘人闻以惊骇。试取广中最紧要者。略言之。则又无量无边。略尚无边。广何能悉。广略既难尽妙。不如止而不说为愈。故云止舍利弗不须复说。所以下。征明。谓佛所以无问而自说。说而复自止者。何也。以佛所成就。是第一义。从来未曾说之希有。二乘人难信解之妙法。唯我释迦一佛。与十方三世一切诸佛。乃能究尽广略诸法中之实相。汝二乘人。所以难知也。所谓下。谓唯佛与佛。乃能究尽诸法实相。汝二乘人。难解为妙者。是何等之诸法也。乃即是我释迦一佛成道已来。四十年前。以种种因缘。种种譬喻。广演言教。无数方便。随宜所说。如是相性本末究竟等之诸法也。前标中。所谓其智慧门难解难入之权智者。此也。实相者。即十如是与究竟等之三言也。十如是及究竟等三言。训为实相者。以相性等诸方便法中。元具足如来所是究竟。生佛平等一乘佛知见之实相。在其中。前标中。所谓诸佛智慧甚深无量之实智者。此也。此中止不须复说。为下身子等生疑动请之案。诸法实相十如是。为后吾当为汝分别解说之案。佛意谓。我于菩提树下。始坐道场。于三七日中。观知众生根钝不堪大法。故将究竟生佛平等一乘佛之知见。权随众生小机之所宜。或说万法唯识。则曰相。或说三界唯心。则曰性。或即相以谈性。则曰体。或即体以谈用。则曰力。或说力有善恶之业用。能兴起世间出世间。则曰作。或说真如佛知见及无明三细。为世间出世间能作之因。或说诸佛菩萨善友开示悟入及境界六粗。为世间出世间所作之缘。或说因必生果。法身同而善恶毫厘实不昧。或说缘必感报。庄严异而好丑分文曾不爽。或说心识为三界之本。或说万法为心性之末。如此随宜所说。皆佛实智。称真如无非必是之方便也。虽有许多方便。众生闻者不同。而究竟皆得一切种智也。故曰究竟等(等者。准楞伽经。诸佛有四种等。谓字等。语等。法等。身等)。究竟者。如二乘人二乘法。有二乘果之究竟。人天机人天法。有人天果之究竟。大乘机大乘法。有大乘果之究竟。所究竟虽不同。而能究竟如是性相。皆空之实相。则处凡不减。居圣不增。而平等故曰究竟等。此义详于药草喻中。佛成道已来。四十年前。所谭大小乘教。此相性本末诸法也。佛今日毫光中所示现。此相性本末诸法也。下文分别解说开示悟入一大事因缘。乃此相性本末诸法中。如是究竟授记成佛劫国庄严之实相也。二乘人四十年中错过。随相执相。随性执性。到今说经入定而不知。放光动地而不知。弥勒文殊再四指引尤不知。故佛不得已。而如此谆谆。尚须三请后分别解说。唯身子一人而知。可谓一切声闻辟支佛。所不能知。唯佛与佛。乃能究尽也。

　　尔时世尊欲重宣此义而说偈言。

　　世雄不可量诸天及世人一切众生类无能知佛者。

　　尔时下。颂总标第一节也。长行云诸佛。此云世雄。谓诸佛始是世间出世间真英雄也。长行云。诸佛智慧甚深无量。其智慧门难解难入。此但云不可量。则二智甚深无量。皆摄尽矣。长行云。一切声闻辟支佛。所不能知。此推广云。诸天及世人一切众生类。则下文新发意。及不退诸菩萨。如稻麻竹苇之多者。皆标于此矣。

　　佛力无所畏解脱诸三昧及佛诸余法无能测量者。

　　佛力下。颂长文第二节义。文云。佛曾亲近百千万亿无数诸佛。尽行诸佛无量道法。勇猛精进。名称普闻。成就甚深未曾有法。颂中云。佛力无所畏。解脱诸三昧。正是长文所谓无量道法。及甚深未曾有法之实智也。及佛诸余下。诸佛因众生难解实智。故以方便权智。随宜说成余大小乘法。一切众生。所以无能测量也。无能测量。即长文意趣难解。

　　本从无救佛具足行诸道甚深微妙法难解难可了。

　　此颂长文第三节。承上文言。谓上云。及佛诸余法众生无能测量者。以佛本从无数佛所具足行讫诸道故。方便权智法中。有甚深微妙实相之法在中。一切二乘人。所以难见难可了也。

　　于无量亿劫行此诸道已(至)信力坚固者。

　　(此及后节唯我知是相十方佛亦然止。总颂长文第四第五两节之文。于无量下。颂如来知见广大深远等文。明佛实智波罗蜜也。问曰。上节既云具足行诸道。此节又言行此诸道已。言岂不赘乎。答曰。上节具足行诸道。颂佛因中之事。故以无数佛言。此节行此诸道已。颂佛果上之事。故以无量亿劫言。应知上节重具足字上。此节重已字上。各自一义。问曰。此既颂第四节文。云何杂其第五节文。以如是大果报。种种性相义。我及十方佛。乃能知是事。是长行第五节之文故。曰长行第四节。如来知见广大深远无量无碍等文。是佛欲广谭实智波罗蜜之文。第五节唯佛与佛乃能究尽诸法实相等文。是就广谭中。取紧要者。略言之之文。因此长文两节。元是一义。故颂文合而颂之。道场得成果者。准后文。我始坐道场。观树亦经行。是指阿兰若法菩提场。为道场也。我已悉知见者。准后文。即我所得智慧微妙最第一。是指佛因圆果满。证得一乘佛知见也。如是大果报种种性相义。应前文。则照如是果如是报如是相如是性等为言。应后文。则为变净土集分身涌沙众说寿量之案。以彼昔是佛之大果报性相义故。我及十方佛乃能知是事。应前文。则照唯佛与佛乃能究尽诸法实相之言。应后文。则我即释迦一佛。共多宝佛。坐宝塔中者是。十方佛。即化城喻品。十六王子各于十方成佛。及三变净土。分身诸佛。坐宝树下者是。是法不可示下。颂长行如来能种种分别巧说诸法言辞柔软悦可众心。为佛方便权智波罗蜜之文。然承上颂而言是法者。谓是佛坐道场成果。知见人人本具一乘之妙法也。此法佛于三无数劫。所行所证。唯自觉圣智所受用。本不可指示于人。故曰不可示。所以不可示者。以非言辞话会可得。乃离名绝相。要心领而神会也。故曰言辞相寂灭。由是佛于四十年前。就小机众生。于一佛乘。虽曰巧妙柔悦。无非要大小乘人。同开佛知见。同受记作佛。而大小乘人。各随语取证。不契佛心。所以谓诸余众生类无有能得解也。此佛见声闻人执着言辞之相。不得开悟佛知见之激辞。下文身子云。世尊何因何缘。殷勤称叹诸佛第一方便甚深微妙之法。正对此也。除诸菩萨下。谓此言辞相寂灭之法。但责声闻人无有得解。除诸大菩萨信力坚固者。不在此例也。此冥激发身子等能生信力。则即是菩萨。不与诸余众生比也。故后文每每劝舍利弗生信云。汝舍利弗以信得入。应知小乘人成佛。全重在一信字上)。

　　诸佛弟子众曾供养诸佛(至)亦复不能知。

　　此颂应六截推广诸余众生类无有能得解二句。申明诸佛二智甚深无量。然人则一层高一层。义则一句紧一句。只要发挥一切声闻辟支佛所不能知。惟佛与佛乃能究尽之义。初诸佛弟子下。供佛有福漏尽无过。以有福无过最后之身。而力不堪。诸佛二智甚深无量可知矣。二假使下。谓诸佛弟子虽多。或无智慧。容有不知。即如一舍利弗之智。声振五天竺国。名遍三千大千世界。不拘劫数。尽其思量。亦不能测。诸佛二智甚深无量可知矣。三正使下。谓不但假使。即正使满十方众生。皆如舍利弗之智。乃更加其余诸大弟子。神通如目连。头陀如迦叶。辨才如富那。戒律如波离。蜜行如罗睺。多闻如阿难。解空如空生。论义如旃延等。亦遍满十方刹土。尽其神思。忖度测量。亦不能知。诸佛二智甚深无量可知矣。四辟支佛下。谓舍利弗等诸大弟子。或假使正使。虽多且广。乃三乘阿罗汉。容固难知。即二乘利智如辟支佛者。亦遍满十方。数如竹林之多。合做一心。如此人众。心一时长且久。亦莫能知。诸佛二智甚深无量可知矣。五新发意下。谓声闻辟支佛。固是中乘人。容不能知。即新发大乘意菩萨。供佛有福。超二乘人矣。达义说法。自利利人。有慧超二乘人矣。其数之多。不但如竹林。且如稻如麻如苇。又充遍十方刹土。非散乱之心。乃禅定一心。非其少时。乃恒沙之多劫。一齐思量。亦不能知。诸佛二智甚深无量可知矣。六不退下。谓新发意菩萨。虽是大乘。然以新发意故。容有退息不知。即初地以上法身大士不退地诸大菩萨。其数如恒沙之多。合做一心。共思而求佛之智慧。亦不能知。则诸佛二智甚深无量可知矣。佛与诸佛二智。如此难知。则一切声闻辟支佛。安可谓佛说一解脱义。我等亦得此法。到于涅槃。所得弘多。固不能知佛明矣。新发意菩萨不知。为后授学无学人记品。疑阿难不应得记之案。不退菩萨不知。为提婆品智积菩萨不信龙女成佛。及寿量品阿逸多菩萨不信从地涌出菩萨是佛弟子之案。

　　又告舍利弗无漏不思议(至)十方佛亦然。

　　又告舍利弗等者。谓上既已告汝。是法不可示。言辞相寂灭矣。今又告汝。诸佛弟子。至不退菩萨。皆无有能得解者。以诸佛所证。是无漏不思议甚深微妙之法。汝等一犯思议。则成有漏矣。浅而不精微矣。粗而不玄妙矣。所以皆不能知。而曰唯我与十方三世诸佛能知之者。以我亲近佛多。尽行道广。故其成就亦甚深。所以我释迦一佛。与十方三世一切诸佛。乃能究尽也。故曰我今已具得等。

　　舍利弗当知诸佛语无异(至)引之令得出。

　　舍利弗当知下。承上文而言。谓诸佛所证既同。所知又同。则其言语。无不同也。故云诸佛语无异。于佛所说下。谓佛与诸佛。语既不异。信我一佛之语。即如信十方三世一切诸佛言语同矣。故勉身子当生大信力。则与前所推。除诸菩萨众。信力坚固者。相等矣。世尊法久后下。谓当生大信力者。信何法也。信我释尊说法四十余年。至是则可谓说且久。而最后必要说真实。不说方便也。告诸声闻下。谓说何等真实。谓汝身子。当告诸声闻众。及缘觉之人。说我四十年前说法。令汝二乘人。脱苦果之缚。逮得有余涅槃者。比言辞皆非真实。乃是佛以方便力。假示三乘之教也。众生处处下。谓佛四十年前。何以不用真实。而用方便开示耶。以汝二乘等众生。于世间出世间处处贪着故。假以方便。先且引之出世间。而今又引之世出世间也。此佛与十方三世一切诸佛。同而无异真实之言也。

　　尔时大众中有诸声闻(至)甚深微妙难解之法。

　　自此至是等闻此法则生大欢喜。乃第二重。止而请说。为当机生信之方便。坚求其妙也。尔时大众下。有诸声闻。从因称也。漏尽阿罗汉。就果称也。千二百罗汉。独标陈如。为疑首者。陈如以佛成道最初。闻小乘四谛法。得解脱者。故以佛说一解脱义为言。及发声闻下。千二百人之弟子。各作下。师资为佛所激动。而念中默述佛叹大斥小之言。佛所得下。默述实智。有所下。默权述智。佛说下。师资念中循环自揣。谓己既已遵佛教。已证涅槃。而今又谓我辈不知。则诚不知其所以然矣。故云而今又知等。尔时舍利弗下。当机乘众疑。而序己疑。以请佛决。谓佛寻常不高己下人。今以何因由缘故。再四叹己所说所证之高深。而贬斥诸佛弟子及不退菩萨皆不能知。我自从佛以来。未曾闻也。此陈己疑。今者下。通众疑。惟愿下。请决疑。世尊何故下。结。回何缘求决也。身子初从因缘悟入。故以因缘而请。此中疑何因何缘。下佛答云是一大事因缘(身子疑。为法说一周一人得记之案。阿若等疑。为后喻说一周因缘说一周千二百人及五百弟子得记之案。良由不疑则不开悟。不开悟则不得受记。疑有浅深。由根有利钝。致法有三周。记有先后。非徒然矣。又佛说一解脱义。我等亦得此法。到于涅槃。而今不知是义所趣四句。为后三周九喻文字之大案)。

　　尔时舍利弗欲重宣此义而说偈言。

　　慧日大圣尊久乃说是法(至)欲闻具足道。

　　尔时下。偈有十一行。初慧日下三行半。总述佛所说所得。非二乘人所知。唯佛与十方三世一切诸佛所知所得。次无漏诸罗汉下三行。颂陈如等师资之疑。求佛为解。于诸下两行半。颂当机自己之疑。求佛为解。诸天下两行。要会中大乘之机。求佛为解。慧日等者。天无日。不见四时运化之功。佛无慧。不见三乘修证之道。故以慧喻日。尊佛为大圣也。久乃之久。应上世尊法久后言。自说等四句。申成久乃说是法之法。道场所得法。应前道场得成果而言。无能发问者。应诸佛弟子众。乃至不退诸菩萨不能测佛智而言。我意难可测。应假使满世间。皆如舍利弗。尽思共度量。不能测佛智而言。亦无能问者。谓除不退诸菩萨。及我舍利弗。既不能问。则亦无有能问者矣。无问而自说下。谓佛在定中。既知我等皆不能问。似不应与我等而说。却出定后。又因我等。无问而自说。既无问而说。说应异常。却又只是称叹佛四十年间平常所行之道。若论佛平常所行之道。则佛说一解脱义。我等亦得此法。到于涅槃。不见甚微妙。而不解佛又说平常所行方便道中。有智慧甚微妙。非二乘人所知。乃诸佛之所得。因此无漏诸罗汉。及发心求罗汉涅槃者。今皆堕疑惑网中。谓何故说此言。责我等不知。其求缘觉下。谓不但小乘求罗汉果者生疑。即中乘求辟支佛果僧俗人等。亦皆彼此眼相视。而心犹豫故。瞻仰于佛。谓是事为云何哉。若我等所得非真。则佛当初不应印可于我。若真则又有何义趣不知。四众既不能问。又岂能解。故曰愿佛为解说。此身子代颂四众之疑。为二乘人。请说其妙。于诸声闻下。谓千二百罗汉有疑。乃智慧不如我者。如我则佛寻常见推。于二乘中。为智慧第一之人。似不应有疑。今闻佛说。尚不能了。况其他乎。为是究竟下。正出己疑。谓佛说满世间之身子不能知者。为是不知佛最上一乘阿耨菩提之究竟法耶。为是不知佛寻常所行之三乘道耶。若寻常所行三乘之道。我已证得。不应责我不知。若阿耨菩提究竟之法。佛原不许我二乘人作佛难得。今佛授二乘人记。要我等作佛耶。佛口所生下。谓若果记我二乘人成佛。则记出佛口。我得其记。而为佛子。则子从佛口中生矣。故我千二百人手则合掌。目则瞻佛。果如我疑。则愿佛口。早生其子。出微妙之音。使我疑解。正是其时。故曰。时为如实说。如实说一句。正应上文要当说真实言。以上身子为己请竟。诸天下。要众请。数如恒沙。言其人多。求佛下。言其根大。又诸下。言其来远。合掌下。言其心诚。欲闻下。言此多众。大根之人。皆从远方而来。至诚之极。非求半珠。在获全璧。故曰欲闻具足道。具足道亦应上甚深微妙法我今已具得言。身子求心切。而求词迫。故法说一周后。即先得记。亦有由矣(智论谓婆罗门自称。已从大梵天王口中生。余姓皆从他处生。故佛弟子。亦以佛口所生。为尊重也)。

　　尔时佛告舍利弗(至)闻佛所说则能敬信。

　　尔时舍利弗欲重宣此义而说偈言。

　　法王无上尊惟说愿勿虑是会无量众有能敬信者。

　　尔时下。身子业已为人为己。陈其疑。请其妙。佛复止而复止。意在悦可众心。不使惊疑。说之令疑且惊。是以不说。身子复要众。而再请者。谓天人虽疑。尚有不疑者多。而敬信者广。岂可因少疑而害多信者。缺其慈悲哉。

　　佛复止舍利弗若说是事(至)将坠于大坑。

　　尔时世尊重说偈言。

　　止止不须说我法妙难思诸增上慢者闻必不敬信。

　　佛复下。佛法常仪。一请便说。况今无问自说。反再请而不许者。正为增上慢辈耳。上以一切天人不信为辞此以增上慢众为辞。言缓意迫。轻重渐及。佛慈而威可见矣。大坑地狱也。凡人不信佛言。则堕地狱。岂可说法度生。翻令不信者受苦耶。可见说与不说。皆是慈悲。是以辞之深。而绝之至也。

　　尔时舍利弗重白佛言(至)长夜安隐多所饶益。

　　尔时舍利弗欲重宣此义而说偈言。

　　无上两足尊愿说第一法(至)则生大欢喜。

　　尔时下。佛以增慢者为辞。身子以类己者多为请。佛以现前不信者为绝。身子以世世受化者为求。佛以堕大坑为虑。身子以长夜安隐为解。偈中初四句。为己求。是会下。为天龙八部求。文殊所谓诸求三乘人等者。是也。我等千二百下。为同道者求。文殊所谓诸人今当知等者。是也。文澹义浓。求之深。而语益该矣。则会中虽有不信之人。佛亦不能顾其难。而欲慈悲矣。故下文有分解说之应。允当第三重生信。为开示悟入之方便。分别解说其妙。文分九节。

　　尔时世尊告舍利弗(至)惟然世尊愿乐欲闻。

　　尔时世尊下。从坚请许说。汝今下。诫闻与意合而听始专。吾当下。分别解说四字。按品题。正是方便。论文义。则为一经。应前启后之大关键。初佛云。止舍利弗不须复说。身子请曰。是事为云何。愿佛为解说。第三次佛却曰。止止不须说。身子请曰。惟垂分别说。则分别解说四字。元是身子请辞。佛今允可。但加吾当为汝四字。此论能诠文势相承之严密如此。若论所诠义者。前云是法不可示。言辞相寂灭。可容分别乎。又云无漏难思议。甚深微妙法。可容解说乎。又云诸余众生类。无有能得解。又云惟我知是相。十方佛亦然。则如佛与诸佛。所得妙法。元不可分别解说。今云吾当为汝分别解说者。是为身子等无有能得解者。不得已而以言语为方便。将佛与诸佛所知不可示者。而分别之。将佛与诸佛所能不可思议者。而解说之。下文如是妙法已去。直至嘱累品终。皆是为二乘人。分别解说也。而开示悟入。又为分别解说之四门。说此语时下。经家叙置。谓佛方许可。为当机等。分别解说法之所以为法。妙之所以为妙之时。法会之中。便有比丘等五千人。礼佛而退去。不欲闻佛分别解说四十年前所说诸法之妙义也。所以下。征释。五千人不欲闻之所以者。以此辈罪根深重。及怀增上慢故也(准颂文。罪根深重。指我慢及不信言。颂云优婆塞我慢。优婆夷不信。故以我慢及不信。为极深重罪过中之根本。故增上慢。准颂文。但指比丘等出家二众言。颂云比丘比丘尼。有怀增上慢。故法数云。慢有七。恃己陵他。名我慢。同德相慠名慢。于同争胜。名过慢。于胜争胜。名慢过慢。未得谓得。名增上慢。于劣自安。名𢍉劣慢。不礼三宝。名邪慢。今五千人。法到耳边。礼佛而去。于七慢中。犯其我慢。及增上慢。所以然者。以五千人。闻佛四十年前所谈。少有所证。抱守功勋。我相以为妙境。今忽闻二乘人不知。意岂不曰我辈千艰万难。得到此地。若更不是。则终无有是。然不知此正见。罪根深重。及增上慢也。有如此失下。失过也。谓五千人。有此罪根深重。及增慢过失。是以佛默允其退去。而不制止也)。佛法常仪。以默然为应允故。制。如天子称制之制。敕命也。尔时佛告下。始是佛自述默然允其退去而不制止之义。我今此众无复枝叶者。乃佛自慰之辞。后文云今我喜无畏者。此也。贞本干也。对枝而言。实。果实也。对叶而言。凡物有干实。不愁无枝叶。若虽有枝叶。而无干实。则何益也。此佛所以略不敕命而制止者。以五千人。是众中不肖之枝叶。去之无损。留之有累。故不如默允其去为佳也。汝今善听下。叮嘱之辟。谓当机既是贞实之人。故须善听。能善听。则上不负于佛之所说。下不负于己之殷勤三请。舍利弗言下。当机遵佛敕嘱。由此后文嘱累持经。甚恳劫。三变净土。移置天人。于他方也。

　　佛告舍利弗如是妙法(至)以大事因缘故出现于世。

　　佛告下。正为当机。分别解说。一切声闻辟支佛所不能知。唯佛与佛。乃能究尽诸法实相等。文也。如是二字。即前文所谓诸法如是相等之十如是。妙法二字。即前文相性本末之诸法。前云诸法。此云妙法者。未许分别解说时。三乘不得滥于一乘。则相只为相。性只为性。乃至本末只为本末。不得与究竟觉等成一相一种。故谓之诸法。二乘人所以不得受记作佛。既许分别解说。则相性本末三乘之法。皆与一乘实相。不相违背。都成一乘佛知见究竟觉平等之妙法。二乘人所以得受记作佛。故此中指定前文云如是妙法也。诸佛如来时乃说之者。时字最重。谓如是相性本末等诸法。四十年前。不分别解说其妙。只待四十年后。方分别解说其妙者。以十方三世一切诸佛。都要待时到而说。故云时乃说之(时乃之时。谓诸佛［涅］之时。及二乘人受记成佛之时。化城品云。诸比丘。若如来自知涅槃时到。众又清净。信解坚固。了达空法。深入禅定。便集诸菩萨及声闻众。为说是经。世间无有二乘而得灭度。唯一佛乘得灭度耳。是也)。如优昙钵华下。谓如是妙法。云何要时到而说。以妙法非时不说。说则一向不许二乘人受记成佛者。今皆得受记成佛。即如优昙钵灵瑞大宝青莲华。非时不现。现时定有金轮圣王出世。国土庄严。臣民寿命。皆得增长八万四千岁也。此借世间第一希有灵瑞大宝青莲华。以喻出世间第一希有之妙法。皆由时到而说而现耳。经题由此。名妙法莲华者也。舍利弗汝等当信下。谓身子等。既以喻知妙法如华。三世十方一切诸佛。皆以时到而说。则亦当信。我释迦一佛。四十年前。不说相性本末等诸法为妙。直到于今四十年后。分别解说其妙者。亦时然后言不虚妄也(上云诸佛如来。指十方三世一切诸佛。此云信佛所说。指释迦一佛。唯佛与佛之分别见矣)。舍利弗诸佛随宜等者。文承于上。义释于前。谓诸佛法妙。以时说。如优昙钵华以时现。而不虚妄者。时何法也。有何妙也。法者。即我出定时。所叹诸佛随宜所说如是相性本末等之诸法也。妙者。其间随宜所说相性本末等法主意趣向。汝二乘人。都难信难解故也。所以下。征明。谓所以诸佛随宜说法意趣难解称妙者何也。我以下。释成。谓且勿论十方三世一切诸佛随宜说法意趣难解为妙。即我释迦一佛。成道已来。四十年中。以种种因缘譬喻言辞。无数方便权智。演说如是相性本末等诸法。汝二乘人。都用第七识思量。第六识分别。殊不知如是相性本末等诸法中妙义。非汝二乘人第七识思量。第六识分别之所能解也。故云是法非思量等。以上分别解说前文一切声闻辟支佛所不能知之义。唯有诸佛下。又分别解说前文唯佛与佛乃能究尽诸法实相等文。谓我前又告汝。唯有十方三世一切诸佛。乃能知我释迦一佛权中。所以有实之妙者。何也。以三世十方一切诸佛世尊出世之世界虽不同。而出世为一大事因缘之意趣。则皆同也。故释其所以云。诸佛世尊。唯以一大事因缘故。出现于世(此句会通十方三世一切诸佛出世说一大时教之本怀。于法则为会三归一。于人则声闻辟支佛由是得授记作佛。名会权归实也。六祖云。此经以诸佛出世。为一大事因缘故为宗。是也)。舍利弗云何名诸佛下。征辞可知。释辞云。诸佛出世。元不为开示悟入众生声闻缘觉知见。乃欲令众生开示悟入成佛之知见。而出现于世也。舍利弗是为下。结足征义(诸佛世尊四字。指十方三世一切果觉为言。如后文多宝佛。为过去世佛。舍利弗成佛。名华光佛。乃至阿难成佛。名山海慧自在通王佛。皆未来世佛。化城喻品十六王子。各在十方成佛。宝塔品会集诸佛。皆现在世佛。故此中诸佛世尊。该尽一部经中所诠佛也。欲要也。意愿之谓。令者使也。众生者。世间因缘也。以九法界众生。虽有圣凡不同。皆具无明三细为因。境界六粗为缘。开字为出世间之缘。佛知见三字。为出世间之因。以佛知见。为众生本有之正因。一向迷而不知诸佛说法。但为开之而为缘故。知见两言。摄尽六根。以见属眼。知属意。经举两头。中摄耳鼻舌身。使得清净故者。众生未开佛知见时。眼视色染。耳被声污。乃至意被法汩。名之为浊。一开佛知见后。即父母所生肉眼耳等。一十八界。皆成如来藏妙真如性。故曰清净六根。清净之义。法师功德品中广明。欲示众生等者。上文但明开者。不障蔽义。此云示者。不隐藏义。悟者。不迷惑义。入者。不退堕义。开示属佛说法。悟入属机证入。以佛知见释大事者。如后诸授记品。成佛十号。劫国庄严。法眷寿命。正像法久近。是也。大事谓之一者。众生虽与诸佛名位不同。而知见则一。未开悟时。则佛作众生知见。及开悟后。众生便是佛之知见。如后文云。十方国土中。惟此一事实。余二则非真。是也。诸佛出世。要众生开示悟入佛知见之意趣如此。所以四十年中。随宜说法。莫过要众生得一乘法。而声闻辟支佛众生之意趣如彼。于四十年中。闻随宜所说。取证二乘偏空之小果。佛于前文。安得不谓。一切声闻辟支佛所不能知。唯有诸佛乃能知之。此犹约佛四十年前所说大小三乘十二部经为训。若约当经。则方便一品。为总开示。舍利弗一人。为先悟入。喻说因缘说。为别开示。千二百人。为次第悟入。自方便品起。至记学无学二千人品止。共记九品经名。说三周法。授三根记。且就开示悟入法身佛言。若约开示悟入报化身佛言。则初十品。为开佛知见。二种力中。多分属智力。见宝塔品。至涌出品。五品经文。为示佛知见。寿量一品。为悟佛知见。分别功德品。至嘱累品。六品经文。为入佛知见。二种力中。神力居多。是知一经所诠不出佛知见三字。一经能诠不出开示悟入四字。而分别解说。又开示悟入之大方便也。如身子等万二千人。由方便譬喻信解三品。分别解说知见佛于四十年前所说。许多三一权实之心事。由药草喻品。分别解说知见佛四十年前唯实无权。许多言不尽之功德。由化城喻品。分别解说知见佛不唯四十年前唯实无权。即无数尘点劫前。为沙弥时亦唯实无权。许多之因缘。由诸授记品。分别解说知见身子等千二百人。未来许多各自成佛十号。劫国寿命法眷等之庄严。由法师品。分别解说知见以声闻作菩萨。许多师资之执度。由宝塔品。分别解说知见佛有许多之分身。身有许多之国土。劝持有许多校量之难易。由提婆品。分别解说知见佛为弟子。甘许多之辛苦。文殊为师。保成许多之勇健。许多提婆于地狱而持经。同乎文殊之说法。许多龙女以畜道而证果。等乎释迦之修因。由持品安乐行品。分别解说知见诸菩萨之持经。有许多忍辱愿力与安乐。由从地涌出品。分别解说知见佛有许多常随大乘之弟子。由寿量品。分别解说知见佛有许多过尘劫。不性不灭之寿命。由分别功德品。至常不轻品。分别解说知见现在大会。及未来过去持经者。人人各得许多之功德。由神力品。分别解说知见佛与诸佛有许多之神力。由嘱累品。分别解说知见佛所付嘱。许多修习是难得阿耨多罗三藐三菩提之家业故。此品佛知见三字。不容易悟入也。诸声闻辟支佛。苟非释尊如此从始洎终。分别解说。方便开示。则何能悟入哉)。

　　佛告舍利弗诸佛如来(至)无有余乘若二若三。

　　佛告舍利弗下。覆释上节。谓诸佛所以不为众生开示声闻缘觉知见者。以诸佛如来本意。但为教化菩萨之机故。在因地时。虽诸有所作六度万行。但为一大事。故今果上自己既已成佛。为人分上。亦唯以佛知见。示悟于众生也。舍利弗如来下。谓当机既知。诸佛但为一事。则知我释迦如来。乃诸佛中一佛。诸有所作。一准诸佛程规。四十年前。以至今日。亦唯以一佛乘。为众生随宜说法。实无有余。若二乘缘觉。若三乘之声闻也。应知以佛知见教菩萨。所以为大事。无有余乘。若二若三。所以为一大事。此节又佛重训上文一大事之言事者。对理而言。果报之义。此经妙在不谭理不说行证。但说一乘佛知见为事。以理行证。四十年前。皆说尽矣。经云先所出内是子所知。若据本分为入。则佛有何知见而为事。今为因地众生。谈果上受记成佛十号劫国庄严等事。故曰一大事。前文云。如是大果报。种种性相义。我及十方佛。乃能知是事。则成佛大果报。莫过是吾人该当为的一件大事。除此则余皆小事耳。此一节申前启后。下第七节。有结文。合于此。

　　舍利弗一切十方诸佛法亦如是。

　　舍利弗下。足成上文无二无三之义。引起下文三世诸佛之文。上虽言诸佛。未知诸是多少。此云一切十方等。谓无二无三一乘之法。不但我释迦一佛。与东西南北三四方诸佛而已。乃一切十方诸佛。皆无缘觉声闻。但有一乘佛知见之法也。当机虽是小果。不信大乘。到此推车拄壁。不得不信解矣。故后述成己悟云。初闻佛所说。心中大惊疑。将非魔作佛。恼乱我心耶。乃至佛说过去世。无量灭度佛。安住方便中。亦皆说是法。疑悔永已尽。我定当作佛。则佛引证十方三世诸佛。非徒然也。下第八节。有结文。合于此。

　　舍利弗过去诸佛(至)究竟皆得一切种智。

　　舍利弗过去下。谓不但一切十方诸佛法亦如是。即过去日月灯佛。大通智佛。威音雷音王等诸佛。虽说无量无数因缘譬喻三乘言辞权智之法。其实只为佛知见一乘实智之道。以上明过去能被之教主。但为一乘。所谓会三归一也。是诸众生下。谓过去所被化之众生。虽以声闻缘觉之机。从过去诸佛。闻相性本末等三乘之法。至究竟时。亦各各皆得一切种智。而成佛也。所谓会权为实也。下三节。仿此一切种智。即一乘佛知见变文。能所被机教。既皆同为一乘。得一乘。则十方三世。无余二三乘。可信矣。

　　舍利弗未来诸佛(至)究竟皆得一切种智。

　　舍利弗下。未来诸佛。即千二百罗汉悉亦当作佛者。如身子未来作华光佛。华光又授坚满菩萨记。号曰华足安行佛。乃至罗睺作佛。号蹈七宝华佛。皆未来佛也。

　　舍利弗现在十方(至)欲令众生入佛之知见故。

　　现在诸佛者。与我释尊。同时之教主。如后文三变净土所来者。是也。又妙音品净华宿王智佛。普贤劝发品宝威德上王佛。皆是也。义虽引证催当机入信。而文亦二十余品伏案。舍利弗是诸佛但教化下。乃总十方三世诸佛之文。结合前第三节之文。但言示悟入。不言开者。以无量方便因缘譬喻说法。即是开义也。

　　舍利弗我今亦复如是(至)尚无二乘何况有三。

　　舍利弗我今等者。谓我释尊一佛。与十方三世一切诸佛。先三后一。说法之式。相同也。知诸下。实智所知也。随其下。权智所阐也。舍利弗如此下。谓虽就实开权。本意只要因权入实也。舍利弗十方下。谓所以先权后必欲入实者。以十方世界中。法本如是。唯有一乘。无二三乘故也。自出定叹德至此。我释尊成佛已来怀抱。方得扬眉吐气。文略而义深也。故后颂文。应此节者。益加详尽。十方世界等三句。为结前第四节之合辞。彼云十方诸佛法亦如是。此云尚无二乘何况有三。其言校前益厉。佛慈为人益深矣。至是身子虽多狐疑。其心宁不安如海乎。

　　舍利弗诸佛出于五浊恶世(至)无有余乘唯一佛乘。

　　前第三节。以释迦一佛结诸佛。而启十方三世之文。上第八节。以十方三世诸佛。结我释迦一佛。以明唯有一乘之义。则分别解说唯佛与佛乃能究尽诸法实相之义。业已至矣。此第九节。仍以诸佛合我佛。结归初二两节。劝当机生信。冥显一切声闻辟支佛。元不是二乘。皆是大乘之菩萨也。舍利弗十方下。承上节言。谓既十方世界。尚无二乘。何况有三者。云何诸佛起初。又说三乘也。以诸佛所出之时。世乃五浊不良。不得已而以方便力。于一佛乘。分别说作三乘耳。所谓下。标其五浊。如是舍利弗下。释成。劫者时也。浊者非清净义。乃烦恼等四浊。聚于一时。故云劫浊乱时也。众生垢重。众生浊也。悭贪嫉妒。烦恼浊与见浊也。成就诸不善根。命浊也。以根即命根故。于一佛乘。分别说三。三周法讫。皆用此为结。法喻二周。以诸佛言。因缘周。但以释迦一佛言。舍利弗若我弟子下。以上既明从实开权。此下应会权归实也。谓若佛弟子。初未闻佛分别解说诸佛出世权实三一之故。容有不闻不知但化菩萨之事。自甘分为二乘人可也。若已闻知。而又执迷。自认是二乘人。不是菩萨者。此则皆非佛弟子。非阿罗汉。非辟支佛矣。又舍利弗是诸比丘下。转释上文。谓自认为二乘人。即不是佛弟子等者。是何物人也。以既得二三乘。便执为最后身究竟涅槃。不复发志。向四生九类度生。求无上菩提。皆即是前五千退席增上慢辈之人也。此诚斥以小果为足。不发大心者之言也。所以下。谓所以既为罗汉辟支佛。但不复志求阿耨菩提。便同增上慢者。何也。以实得阿罗汉辟支佛者。必开佛知见。必度无量众生。必求阿耨菩提故。何则以辟支佛阿罗汉。与佛知见之菩提心。元非二法故。故曰。若有比丘实得阿罗汉。不信此法。无有是处。无有是处者。谓有实得阿罗汉。不信阿耨菩提者。无有此理也。除佛灭度下。谓苟得二三乘。又不信此法。除我释迦佛灭度后。现前十方世界中一佛也。无容许有此等不信之人。何则以佛现在亲见亲闻。尚有五千退席。况佛灭度后。现前又无一佛。故虽有如是等经在世。受持读诵者。不过循行数墨。转益见知。安能望其依经解义。而信自心作佛乎。故云是人难得也。若遇余佛下。谓除非佛灭度后。更遇着余佛。方能于此妙法莲华经中。而得开示悟入佛知见之决了耳。决谓决去声闻缘觉之疑。了谓解了佛性也。又解。谓如是等经。既不能解义。则流布于世何益。以虽现前无佛。不得开悟解义。若遇余国有佛。其读诵受持者。终有一日决了。是亦可以植远因也。舍利弗汝等下。谓佛灭度后。受持读诵者。尚遇余佛。而得决了。岂汝等现前亲为佛子。亲闻佛说。岂容不见不闻诸佛如来但化菩萨事。而受记作佛乎。故云当一心信解受持佛语也。诸佛如来下。谓当一心信解受持佛何等之语。乃当信解十方三世一切诸佛如来言无虚妄。无有余二三乘。唯一佛乘之语也。此节是结前第二第三两节之文。故诸弟子信解悟入后。其自述者。皆本于此。身子述成云。我等今者真是佛子。从佛口生。从法化生。得佛法分。迦叶等四大弟子述成云。我等今者真是声闻。以佛道声。令一切闻。我等今者真阿罗汉。普于人天。应受供养。正应于此。

　　尔时世尊欲重宣此义而说偈言。

　　比丘比丘尼有怀增上慢(至)唯有诸贞实。

　　尔时下。颂长文第一节也。长文合四众而言。总责罪根深重。及增上慢。此分僧俗而言。以增上慢。责比丘等。我慢责优婆塞。不信责优婆夷。总之责不信自心作佛。则七慢皆具矣。如是下。颂其数。不自下。出其过。缺漏。以破器而责。瑕疵。以玷病而责。糟糠。以不醇粹而责。枝叶。以不贞实而责。惟缺漏所以护惜。惟护惜以见智小。惟智小则鲜福德。惟福智鲜少。所以不堪妙法。初曰佛威德故去。又曰斯人鲜福德不堪受是法者。谓此五千人之去。一是佛之威德所临。一是彼自少福德。少福德故。如瑕疵糟糠。多威德故。播扬挤拶而去。糟糠去。而米酒之精醇者存。以安瑕疵枝叶尽。而木之贞干。玉之纯美者得。以成其器。此佛于长文中。所以默然允其去。而不来命其止也(责辞但以戒有缺漏言者。谓五千人。未尝不持在家出家所受之戒品。但一不信妙法。虽持戒。即成缺漏矣。故后之赞持妙法者云。是名持戒行头陀者。与此相照应也)。

　　舍利弗善听诸佛所得法(至)皆成佛无疑。

　　此颂长文第二节也。舍利弗善听下。颂权实应机。以成九部钝根。乐小下。明应小机之未大。有佛子心净下。明应大机之非小。声闻若菩萨下。明称佛本怀不分小大。诸佛所得法者。佛自证之实智。长文所谓如是妙法者。是也。无量方便力而为众生说者。佛之权智也。长文所谓诸佛随宜说法意趣难解者。是也。此一行颂。应长文则总摄二智。于颂中为总标起。众生心所念者。九法界众生。未发于行事之念想也。种种者。多而难言之数也。所行道者。已发于行事之道术也。若干者。有数存其间。不必尽言之谓也。诸欲性者。好尚五欲之情性也。先世下。谓众生所念所行所欲。多不可言。皆莫知所以然而然者。以有先过去世无明善恶业识管辖定而毫厘不差。唯有佛与诸佛乃能究尽。故曰佛悉知是已。初标诸佛所得。此言佛悉知。是见佛与诸佛之分别也。以上颂佛具实智。故能悉知。以诸缘譬喻下。颂权智。该摄长文所以者何我以无数方便以下之文。谓佛以实智。知众生性已。然后将实从权。投机说法。或以诸因缘而说。或以诸譬喻而说。无非顺其众生所念所行所好。尚使令一切欢喜易信从也。或说修多罗下。申明因缘譬喻所说之法。以成九部之题目也。修多罗云契经。上契诸佛所证之理。下契众生所乐之心。伽陀云孤起。不应长行。孤孤另起而颂者。本事。即佛往昔世界中。本所行之事。如舍头目髓脑国城妻子之类。是也。本生。如佛于四生六道。本有受生之类。是也。未曾有。如放光动地。希有神通之祥瑞。是也。因缘。有小大内外之分。如化城品因缘说一周之类。是也。譬喻。如本品优昙钵。二卷火宅穷子。三卷药草之类。是也。祇夜云应颂。即应上长行而重颂者。是也。优婆提舍云论议。如外道与佛论量人天因果。世间出世间法。有无真假者。是也。此佛四十年前随宜所说。相性本末诸法。载之九部。唯有诸佛。乃能知之妙法也。若加方等自说授记三部。则名十二部也。钝根乐小下。谓上九部之说。非佛本怀。乃不得已。而为钝根众生。乐于小法。不信大乘。爱着生死。不识涅槃者而说也。于诸无量下。谓诸佛当亲近而不亲。深妙道当奉行而不行。所以无福。生死不应贪着而贪着。众苦不当受恼而受苦恼。所以无慧。福慧全无。钝根众生。难以说大。只得随所宜而说小果。故云为是说涅槃也。应知九部法是能诠之文字。涅槃是所诠之果证也。我设下。应长文是法非思量分别之所能解。谓佛四十年前。虽说小果涅槃。乃佛所设之方便。借是令入诸佛之智慧也。未曾下。谓才密密以小法。引入佛慧。实未曾显说汝身子等千二百人。当得受记成佛道也。所以下。出其未曾显言之所以。应长文时乃说之之时字。谓所以不显说汝等当得成佛者。非佛不肯早说。乃佛说此经之时。及汝等受记成佛之时。未至故也。今正下。谓今汝等受记作佛之时既到。佛涅槃之时又至。故佛不二三其言。决定直说一乘佛知见之大乘也。我此九部下。谓既今日所说大乘是实。则知佛四十年前所说九部之法。虽是随顺众生权智所说。原其佛心。直欲以小引入大乘为本意也。故曰入大乘为本等此一切声闻辟支佛。所以为不知佛随宜所说之义趣也。有佛子心净下。申解四十年前亦尝说大之义。谓佛既以小果。引二乘人。入大乘者。奚佛四十年前。亦尝为诸菩萨说大。以有一类大乘佛子。心净软而根亦明利。供无量佛。行深妙道。福慧双修。故我为此等佛子。说是方等大乘经典。授记其人来世得成佛也者。以彼内则深心念佛。外则修持净戒。此辈一闻得佛音声。生大欢喜。充遍其身。不生退惧。故佛以他心通。知彼菩萨心之与行与佛无异故。为彼即说大乘也。然则佛四十年前。亦尝说大者。是彼机之所感。非佛有所偏。而不平等说也(应知菩萨言心净。则二乘人。心犹未净。菩萨言柔叹。则二乘人。心尚刚强。但能断惑。不能度生。菩萨言利根。则二乘人是钝根。菩萨于诸佛所。行深妙道。故根软而利。二乘人于诸佛所。不行深妙道。所以根钝而强。菩萨深心念佛。不同二乘人但乐于小法。菩萨修持净戒。不同凡夫人但贪著于生死。彼着生死。故为苦所恼。彼乐小法。故为说小乘以脱苦。此为喜所充。故为说大乘以成佛。此佛四十年前。所以有大小之分别。小定不可语大。半定不可语满也)。声闻若菩萨下。谓前虽有大乘。乃对小之大。许利根作菩萨。钝根为二乘。今则不然。不论声闻若菩萨小大利钝。凡有闻佛所说大小乘法。乃至一偈之微少。今皆得授记成佛。而无容疑者。以称诸佛世尊。唯以一大事因缘。出世之本怀也(无疑二字。勉当机生信之语)。

　　十方佛土中唯有一乘法(至)说佛智慧故。

　　此颂长文第三节。十方下。承上节而颂。谓声闻若菩萨。但闻一偈。皆得成佛者。以十方诸佛国土中。唯有一而无二三故也。除佛下。谓除佛以二三乘为一乘实相之方便。则说有声闻及辟支佛也。然此但是以声闻辟支佛之假名字。引导一类好小果众生。由小成大。说其佛之智慧也。声闻辟支。既是假名字。则菩萨为真名字。可知矣。

　　诸佛出于世唯此一事实(至)唯一无二乘。

　　此颂长行第四节也。长行止有一切十方诸佛法亦如是一句。颂中广者。以长文第四节。元是结证第三节。如来但以一佛乘故为众生说法。无有余乘若二若三之文。故颂中。亦直于诸佛轻颂过。而独重明我释迦一佛之本怀。通节七十九句。初三十三句。申释上颂十方国土中唯有一乘法无二亦无三之义。次三十二句。申释上颂除佛方便说但以假名字引导于众生说佛智慧故之义。末十四句。结回前节声闻若菩萨闻我所说法乃至于一偈皆成佛无疑之义。生起下节三世诸佛之颂。诸佛下。回释上文。谓因十方佛土中唯有一乘本法。诸佛出世。莫过演其本法。云唯此一实事也。因十方佛土中。元无二三。诸佛所以说余二三乘。则非真也。终不下。谓十方佛土。既只有一乘是真。故诸佛自初说法。至终。决不以余二三非真之小乘法。济度于众生也(以上于诸佛轻颂竟)。佛自住下。重颂我释迦今日直说一乘者。一遵诸佛本法。而平等度人也。如其下。谓佛既自住大乘法。则亦如其自所得所住大乘法。若定若慧。若力若庄严。以度生也。自证下。谓佛即以如己所得而度生者。以佛自证无上菩提。虽曰大乘。却为生佛人己皆有分之平等法。于大乘平等法中。苟以小乘法。化其一人。则是佛自堕入悭贪。于大自与。而以小与人。反为不平等矣。此平常君子且不为。况佛肯可此悭贪鬼道而为之乎。故云此事为不可。若人信归下。谓佛不可此悭贪者。以若人既归佛。以信佛。即待之以诚。故不自欺其身口意之三业。以诳于人。诳者狂大不实之言。口业。贪嫉者。只愿自好。不耐他荣之心。意业。佛口记人作佛。不诳唝于人。口业净。自住大乘。欲人亦住大乘。则心不贪嫉。意业净。心口诳嫉。乃根本大小随惑。为诸法中至恶。佛已净而断之。故佛于十方世界。独无所畏。感得三十二相八十种好。紫磨金色庄严之身。光明烜爀。照曜世间。则身业尤净矣。自天至人。无量无边之众。见佛三业清净。无不尊而崇之。故以诚实之意而说。一切众生。皆当作佛之实相印也。印者。天魔外道。不能改移之谓。舍利弗当知下。又从果以原其因。谓佛三业待人。如此之诚者。以佛初发菩提心。为菩萨时因地中。本立誓愿。欲一切众生。如己无异。到今果上。化汝身子等一切众生。受记作佛。果得如因。则佛之愿。始满足也。若我遇众生下。谓佛虽果因如一。最初若不观根逗教。便尽教以一乘佛道者。则众生亦难化矣。何也。以无智者。闻佛说一切众生是佛。便错会佛意。谓妄不妨真。乱猜佛语。谓真即是妄。迷惑其见修证之次第。即为不受教矣。我知此众生下。谓我知此不受教众生。虽有一个现成佛之知见。为诸善之根本。但由往昔因中。见得佛少。修得善微。不曾发明。故识不破五欲。而坚固执着。由执着而生痴爱。由痴爱而生烦恼。此五欲中烦恼浊也。以诸欲因缘下。谓痴爱为因。五欲为缘。由此因缘。则坠堕于地狱饿鬼畜生三种恶道。轮回于人天六趣之中。备尽受其苦毒。此五欲中众生浊也。受胎之微形下。谓有此众生浊之果缚。遂将广大无边法性。抛却不问。反受父精母血。腥臊交媾。胎中微小之形骸。一世苦命受未已。又增长一世。薄其德而少其福。所以生老病死等苦。逼迫于身心。此五欲中命浊也。入邪见稠林下。谓六道众生。为苦命所煎逼。不知反省业因。方且妄入邪见稠林。谓若有无断常。穷达寿夭。付之天命。非人力所为。自是群党吠嗷。亦有即是亦无。非断更计非常。从而各立门户。具足六十二种邪见。拨无佛法因果。为师者。不知此等邪见。皆是妄心分别。深着而自爱。为弟子者。不知其非。以妄传妄。尤坚固领受不可舍。此五欲中见浊也。我慢自矜下。谓如此见浊。圣慧眼觑之。已为可悯。彼且我慢自矜。而夸高言。我道有所传。业有所习。面是背非。阳放阴收。谄佞于人。曲从于己。以不实为实。谓己是正道。除此反命。为邪道矣。故于百千万亿劫中。更不闻有佛之名字。况有见佛之事乎。既不能见佛。又安得闻正法哉。如是五欲。汩浊其心。胶扰其形之人。诚难度矣。此五欲中劫浊也。是故舍利弗下。申缴。谓因是难度之人故。佛最初且不直说一乘。而为开设方便。说小乘之法尽苦之道。而示之以涅槃者。乃投其所好也。我虽说涅槃下。谓佛虽顺机示之小果涅槃。许二乘人得灭。乃方便权设。实非真灭也。诸法从本来下。谓要得真灭入佛大涅槃者。须知众生所具根尘识相性本末等诸法。从本以来。元不曾动着一毫。性自真常。体自寂灭。若能开悟此者。则汝舍利弗等。不是声闻。即名佛子。所得涅槃。不名果德。即为因行。四谛十二缘。即为行六度之道已竟矣。有此行道之大因。当来之世。必当得作佛之大果也。我有方便下。结完。谓佛既有此大涅槃真实之法。最初奚用小果。以佛有方便权智之力故。将一乘而开示为三乘法也。然佛所开示三乘。不妨即是彼十方三世一切世尊所说之一乘道也。今此诸大众下。劝信其实。谓既知我之三乘。即是彼诸佛之一乘。则汝等昔三今一之疑惑可除。而佛与诸佛唯一无二之言语可信矣。此节文势。初以诸佛标起。次以释迦申释。末以诸佛结成。

　　过去无数劫无量灭度佛(至)皆已成佛道。

　　此颂长文第五节也。明过去诸佛。不但以无数因缘譬喻。说三乘法。为一乘之正方便。乃为众生深心所乐不同。尚以人天因果。为一乘之异方便。以异方便。是有漏业。元不许成佛。今尚资以成讫佛果。况缘觉声闻无漏业。又岂不容受记作佛乎。故广说异方便。使当机深信入耳。过去无数下。颂正方便。又诸大圣下。标起异方便。若有众生下。列释六度为异方便。问曰。六度是菩萨成佛之正方便。何曰异也。答曰。经不云乎。助显第一义。第一义中。即佛之一字。亦为异方便。况颂中杀文。皆云已成佛道。佛道既已成讫。而复说六度。如人到家说路上事。非异而何。若人善软下。人天异方便之心也。供舍利起塔庙。人天善软之事也。或七宝。或沙土。或香木。或砖瓦。虽诚戏不等。无非善软之心。助显第一义。故皆成讫佛矣。若人为佛下。塔庙成矣。佛像兴焉。故或刻雕香宝。或铸塑金泥。或漆布彩画。或自作使人。虽木笔爪甲。贵贱之物有殊。诚戏之心无二。无非善软之心。助显第一义故。自己皆已成讫佛道。而又但化菩萨。度无量众生也。若人于塔庙下。形像备矣。供养之具设焉。故或种种幡盖。种种伎乐。一音之小。一华之微。有出于敬喜。有出于静乱。无非善软之心。助显第一义故。皆成讫佛矣。或有人礼拜下。供养足矣。礼节度数成之故。或五体归命礼拜。与合掌不同。或一手轻心低头。与南无有异。无非善软之心。助显第一义故。自成无上佛道。又广度无数众生。共证大涅槃。如薪尽火灭也。则知过去众生。资小善微因。皆已成佛。况我释尊现在弟子。岂可但为二三乘而已哉。

　　未来诸世尊其数无有量(至)导师方便说。

　　此颂长文第六节也。初十句。照长行可解。诸佛本誓愿下。谓未来世诸佛。本在因地中。行道发愿。欲一切众生成佛如己。及至果上。虽说无数法门。亦只为一乘。此愿当如是也。诸佛两足尊下。明法当如是。谓诸佛所以称福慧两足尊者。由证知一切世间根尘识法。本自真常无性。不似二乘人。因断见思惑而无性。所以慧足。佛种下。谓未来世佛。虽知诸法真常无性。是佛乘种子。不妨即无性为缘。而起六度万行以度生。不似二乘人。但坐在空中。所以福足。然则诸法无性。是成佛之因。谁无此因乎。佛种从缘。是成佛之缘。谁无此缘乎。诸法无性。性也。佛种从缘。相也。性不碍相。因即是缘。虽曰两足。元是一心。故云是故说一乘。是法下。是法即上一乘之法。住谓不曾顷久暂离。法位谓根尘界法。各有见闻等分位。世间相常住者。谓由一乘佛知见之法。在世间根尘法位上。不曾顷久暂离。故世间根尘等相。即常住真如也。于道场下。谓未来世诸佛。于阿兰若法菩提场中。成等正觉。证知自所得世间相常住一乘法已。亦用方便权智。将大就小。作三乘而说也。此数句。为出定叹德中。唯佛与佛乃能究尽诸法之实相。独详颂于此者。以身子等千二百阿罗汉。是未来受记之佛故。此特言之。

　　天人所供养现在十方佛(至)随应方便说。

　　天人下。颂长文第七节也。谓天人所供养。现在如恒沙多诸佛出世。佛安隐众生。亦只说世闻相常住。如是一乘之法也。知第一下。正明安隐。谓现在诸佛。虽知第一义谛。本自真常性相寂灭。不容有说。然为安隐众生。不妨以善权方便力。故假示因缘譬喻种种言说之道。而说三乘。虽说三乘。然其实只为一乘也。知众生下。谓现在诸佛。所以知一为一。而复说三者。以机有行念业习。进怠利钝之病不同。故于第一寂灭无方便法中。而设言辞方便。以说之也。

　　今我亦如是安隐众生故(至)说无分别法。

　　此颂长行第八节。通计一百二十二句。今我下八句。总颂长行权实二智。谓释尊因援三世十方一切诸佛。以安隐众生心为例。故亦以种种三乘权智法门。宣示于一乘实智之佛道也者。由佛具实智之力。能知众生性欲。故以方便权智说法。令众生得欢喜也(应知初一行。由权而实。次一行。明为实而权。由权而实。所以安隐。为实而权。所以欢喜)。舍利弗当知下。一百一十四句。别颂长行权实二智。别颂义有四层。初自舍利弗当知起。至而起大悲心止。明佛见众生。以苦为乐。为乐所苦。而不安隐。以起大悲。次自我始坐道场起。至疾入于涅槃止。明佛为安隐众生故。将大就小。即实开权。以成大慈。三自寻念过去佛起。至我常如是说止。明佛宪章诸佛阳小阴大。开权便为显实。以开大舍。四自舍利弗当知我见佛子等起。至说无分别法止。明佛下不畏机。上不逆佛。得遂本愿。以成大喜。此四层文。则结归前颂二三四节义。则为下譬喻品张本。所以长行略而颂中广也(以上分章。此下逐文解义)。我以佛眼等者。佛有五眼。肉眼同人。天眼同天。慧眼同二乘。法眼同菩萨。所见皆有分际。唯佛眼则同诸佛所见。则无分际。今云佛眼观者。谓见得真。而且普也。六道众生无福慧。众生浊也。入生死险道。苦续不断。命浊也。着欲自蔽。烦恼浊也。不求佛与断苦之法。劫浊也。深入邪见。见浊也。无慧故贫入险道。无福故穷苦不断。道险苦续。苦之果也。着欲自蔽。苦之因也。因果不明。如𤛆牛爱尾而杀身。故曰盲瞑。因其盲瞑。则自蔽佛知见之因。不求断苦之法。自蔽开示悟入之缘。一大事因缘。内无所见。外无所求。遂依妄想分别。起断常有无等邪见。以卧棘涂灰为因。求生无想等处为果。此以苦而舍苦也。其苦果能舍哉。𤛆音[瞀-矛+牙]。目被毛塞。见不真之义。佛具大慈。能与涅槃之乐。佛具大慈。能拔生死之苦。故云大势佛。断苦法者。如知苦则断集。是其法也。而外道不知。为是众生等者。言为此五浊贪欲。受苦众生。起大悲心。而欲拔济也。此段为譬喻品。自若国邑聚落起。至无求出意止张本。我始坐道场者。佛自述华严之时。于摩伽提国阿兰若法菩提场中。始成正觉。主伴重重之处也。观树亦经行者。述不离一切菩提树。而升忉利等天也。于三七日中思惟者。观机逗教也。我所下。思惟佛自所得法大也。众生下。思惟众生机小也。如斯下。谓以微妙之大法。投钝根之小机。方木不入圆窍也。以第一之智慧。训痴盲之众生。揭鼓而求亡子也。法不投机。说置两难。故曰如斯之等类云何而可度。此佛述初七日无人请而自思惟也。尔时诸梵王下。谓佛正自思法大机小难度之时。又值三界诸天来请。若顺请而但赞佛乘。众生为苦所淹没。殊不信自心是佛。一不信。不但无益。方且有损。故踌躇不已。思入涅槃。此佛述第二七日因诸天请而思惟也。此段为譬喻品。自舍利弗是长者作是思惟起。至但东西走戏视父而已止张本。寻念下。述第三七日思惟也。初七循已法妙难投。诸佛之法而不现前。第二七循人机苦难信。诸佛之法亦不现前。至第三七日。忘其人已。上循诸佛。下顺众生。诸佛之法。始乃现前。故云作是思惟时十方佛皆现(此为化城喻品十六王子今现在十方成佛案)。梵音下。述成十方诸佛慰喻之辞。得是无上法。所以第一随诸一切佛。就实开权。所以善哉。我等亦皆下。述陈十方诸佛引己为谕。以明就实开权。开权便为化实。舍利弗当知下。佛又自述回敬十方诸佛及奉行诸佛所慰谕之义。前文唯佛与佛乃能究尽之语。到此益明矣。思惟是事下。明佛遵诸佛之教。以开权也。波罗奈。即鹿野园。十二年说阿含小乘教之处也。诸法寂灭相不可以言宣者。佛自证一乘之实相也。以方便力故为五比丘说者。即一乘之实。开三乘权智而说也。是名转法轮下。谓佛最初成道。始坐道场。三七思惟。三宝之名。业已久昌。但因法不投机。世间未知有转法轮度众生之事。直到鹿野园。就实开权。始有三宝之名出世也。涅槃音法也。小果也。阿罗汉僧也。贤位也。从久远下。谓自佛成道。如是久远。赞叹得大涅槃之法。生死苦永尽之圣僧。佛常如是说已。但二乘人。不见不闻耳。此段为譬喻品。自尔时长者即作是念起。至争出火宅止张本。以上明为实而权。舍利弗当知我见佛子下。明由权而实。承上之言。谓佛从久远劫来。赞示大涅槃之法。生死苦永尽之圣僧。二乘人既不知。则为何人说也。乃为一类有大乘志求成佛道之佛子所说。以彼数多而心敬。往昔又曾从诸佛闻过方便之说。故佛作念。不须再言方便。但说其佛慧。正适其时也。此所谓虽知根钝。且称本怀。说大方广佛华严经者。是也。舍利弗当知钝根小智下。谓彼时独为佛子说大乘。而不普说者。以有一类钝根小智著相憍慢之人。不能信是大乘法也。今我喜无畏下。谓佛初畏此等枝叶之众。破毁大法。而带累彼堕恶道。故忍而不说。今四十年后。机熟法纯。枝叶尽而贞实存。故佛欢喜无畏。于诸菩萨众中。正直舍去昔日方便权教。但说一乘无上之道也。菩萨闻是等者。谓自华严般若方等会上。诸菩萨根人。自既是大乘。今更闻此大乘。则疑惑已除。固不必言。但汝身子等。千二百罗汉。昔日称为小乘者。悉亦由权入实。当同菩萨授记作佛也。如三世诸佛等者。谓昔日小乘。今日所以皆得为大乘作佛者。以佛如三世十方一切诸佛。会权归实。说法之仪式也。我今亦如是下。谓十方三世一切诸佛。既无小大分别。同授记弟子作佛。我释迦又岂不然乎。此段为譬喻品。自是时长者见诸子等安隐得出火宅起。至得未曾有非本所望止张本。

　　诸佛兴出世悬远值遇难(至)自知当作佛。

　　此颂长文第九节。结完长文第一第二两节。诸佛兴出等者。谓五浊恶世。寻常贤圣且隐伏。况其佛乎。则无量无数悬远劫中。一遇佛兴出世为难。可知矣。正使诸佛出世。为众生根钝。人天福报。三乘渐教之法。尚难骤言。况说一乘顿教之妙法乎。则说妙法为难。可知矣。无量无数下。谓无量数劫难得闻之法。五千在会之人。法到耳边。而复远去。则得闻是妙法为难。可知矣。能听是法下。谓既得闻矣。若复不能听信。则与不闻者同。故云斯人亦复难。譬如优昙下。谓以数难得之遭际。闻能听信。生难遭想。则此人亦譬如优昙华。一切人见皆爱乐。可知矣。所以然者。以此人此华。天上人间从来罕见。时当其时。一乃出现。不容易故也(此譬长文。喻妙法以时说。在颂文。喻闻法之人。亦以时出。所以照应长文初二两节也)。闻法欢喜赞下。谓不但闻能听信为难。即闻能欢喜。能发一言赞叹。亦过于遇优昙华之难也。此过激之言。要人信得及之义。能听之听字。训信字方顺。不然。闻与听同。则文为赘矣。达耳谓之闻。着心领受谓之听。如有闻而不信者。只当不听。则听与闻。殆各一义。汝等勿有疑下。谓闻发一言赞叹。尚过于遇优昙华之难。汝身子等听信者。过于优昙华。可无用疑。当信自心作佛矣。我为诸法等者。谓诸佛难兴。我已为法王。则是佛不难值矣。妙法难说。业已普告大众。则是妙法不难说矣。三乘之众虽难闻。今但以一乘道。教化诸菩萨。则无声闻辟支之弟子。则法亦可谓有人闻。而不难矣。汝等舍利弗下。谓如上诸难不难。而所难者。在于闻而不疑。肯听信耳。汝等既肯听信。则当知此妙法是诸佛秘密之要。不可妄授与人也。以五浊下。谓既说而复嘱汝秘者。非惜法也。虑当来世恶人。不信此法。反堕恶道也。故须有惭愧清净。志求大道者。不但不秘藏。亦当为此等之人。广赞其道。庶无失言失人之过也。舍利弗当知诸佛法如是下。结劝。谓诸佛先三后一。先小后大。非有他故。乃十方三世诸国土中。本法如是故。诸佛以万亿方便。随机所宜而说。其不习学之人。固不能晓了小大方便随宜之事。汝等既已知诸佛是世出世间调御之师。则知其佛之为佛也。又知诸佛小大随宜方便之事。则知其法之为法也。佛法既皆知之。则无更以小大先后为疑。当须生大欢喜。自知于当来世必得作佛也。大欢喜者。当以一生死海中。沉沦凡夫。得作二乘。可谓欢喜矣。又由二乘。而得成一乘之佛。则欢喜岂不大乎。此佛世尊。可谓慈悲婉切。口苦肠出。恩难报哉。此节为譬喻品。自舍利弗于汝意云何是长者宁有虚妄不起。至善哉善哉如汝所言止张本。

　　如𤛆牛爱尾(宋史夏西平王李彝兴献𤛆牛一)。

　　妙法莲华经知音卷第一
卍新纂续藏经第 31 册 No. 0608 法华经知音


　　妙法莲华经知音卷第二

　　姚秦三藏法师　鸠摩罗什　译

　　明护国金刚寺住持　如愚　着

　　妙法莲华经譬喻品第三

　　譬喻品者。准经文。是对因缘立名也。经云。吾从成佛以来。种种因缘。种种譬喻。广演言教。无数方便。引导众生。令离诸着。则前品诸佛世尊。唯以一大事因缘故。出现于世等文。是以种种因缘之言。于千二百人中。引身子。离二乘之着已。此品置譬喻两言。是又以种种譬喻之言。于千二百人中。引迦叶等四大弟子。离二乘之着也。故下文身子代千二百人请曰。善哉世尊。愿为四众。说其因缘。令离疑惑。而世尊答曰。我先不言诸佛世尊以种种因缘譬喻言辞方便说法。乃至今当复以譬喻。更明此义。诸有智者。以譬喻得解。则身子所请。虽以因缘。而世尊所答。则以譬喻矣。故以譬喻名品。其实一经文理。翻来覆去。不出种种因缘种种譬喻。广演言教。引导众生。令离诸着等数句。如前品。本谈诸佛出世之因缘。其中以优昙钵华。喻妙法。是因缘中。有譬喻也。此品至四大弟子受记品。皆譬喻也。末后则曰。我及汝等宿世因缘。是又譬喻中。有因缘也。化城喻。及五百弟子受记品。本谈昔日大通佛时之因缘。而演以化城系珠之譬喻。法师品至寿量品。本谈今日释迦佛。及未来佛之因缘。而又演以凿井医师之譬喻。皆于因缘中谈譬喻。以譬喻。喻因缘也。故此品题。非要解所谓身子受记为法说绪余。合联前品之末。喻说名题。合标绪余之后。滥与不滥之辩。但因卷帙。重大分之为七。译者顺经文。拈一两语。作品题。复前后错综其文。使读诵受持者。知卷虽分七。文义不割耳。岂有他哉。

　　尔时舍利弗踊跃欢喜(至)失于如来无量知见。

　　尔时下。身子领佛一大事因缘。分别解说。已开悟佛知见。叙今昔得失。呈解于佛。见其承当处。可受记也。故经家叙置六根欢喜之相(踊跃下意根。即起下身根。瞻仰下眼根。欢喜二字。应上心生大欢喜。照后我心大欢喜言)。而白下。叙今得也(舌根)。所以下。叙昔失也。谓今闻二乘人受记作佛之法音。则闻同得同。所以欢喜。昔虽亦闻此法。见菩萨受记作佛。而己不预。则闻同得异。所以感伤。感伤失于如来无量知见。不得同菩萨作大乘也(此中失于如来无量知见。如来二字。即上品诸佛与释尊通称。无量二字。即诸佛智慧甚深无量。知见二言。即如来知见广大深远。及诸佛世尊欲令众生开示悟入佛之知见也)。

　　世尊我常独处山林树下(至)遇便信受思惟取证。

　　世尊我常下。申明昔日感伤不得之义。山林树下。二乘人修行之处。行坐思念。心中不甘为二乘。一涅槃之法大小乘人共得。故曰我等同入法性。云何下。谓大小乘人。所悟入既同。则所济度亦应同。而佛云何济菩萨以大乘。得无穷之宝藏。度我声闻以小果。给有限之工价。佛心似不平也(此不平之咎。似在于佛也)。是我等下。引咎归己。谓今闻佛说大乘平等法。若以小乘化。乃至于一人。我则堕悭贪。此事为不可。则失于如来无量知见。乃是我等自舍多而取少之过咎。非佛有彼大此小之不平。故曰非世尊也。所以下。征明。谓所以先似咎在佛。而今日是我等咎者。何也。以佛初说小乘。正是以小引我入大之因。但我不待说其所因。自为小乘。若待佛说我此九部法。入大乘为本之因。则我等自然应得成就阿耨多罗三藐三菩提。而佛必以大乘。度脱我也(阿耨多罗云无上。三藐云正等。三菩提云正觉。以上申释非世尊也一句)。然我下。又覆明己之不待之所以。释成是我等咎一句。谓我等所以不待然者。以我等本是着邪见之人。才来归佛。不解佛光以小乘为方便。且随我等根行所宜而说。故一闻即便信受。用第六识思惟心而取证。则以权为实矣。谁知佛更有大乘真实之法哉(此节应对方便品第二节颂文看)。

　　世尊我从昔来终日竟夜(至)从法化生得佛法分。

　　世尊我从下。申明今日欢喜有得之义。承上文言。谓我初虽不解方便。取证小果。然从昔以来。见诸菩萨受记作佛。于终日竟夜之间。亦无时不抑损。刳克于心。责备于己。伤感其不长进。不得同大乘菩萨受记作佛。今忽闻佛说声闻若菩萨。闻我所说法。乃至于一偈。皆成佛无疑。则是而今从佛闻昔所未曾有之法。故断其疑佛之心。取小之悔。身意六根。皆通泰平然。快得安隐矣。今日乃知等者。谓当初说菩萨真是佛子。我等声闻。宛似义儿。虽成小果。心实未安。今说诸佛如来但教化菩萨。无声闻缘觉。又闻是千二百罗汉悉亦当作佛。乃知我等今日真是佛子菩萨。非声闻流也。从佛口生者。谓成佛之言。出于佛口。我信佛言。而成佛子。则子从佛口中生矣。从法化生者。谓从一乘法。化烦恼成菩提。化生死成无余涅槃也。得佛法分者。法谓法身。分谓分证。谓己虽居因地。未至究竟。然既真是佛子。实乃得分证佛之法身也。此舍利弗。闻佛分别解说。一直信入者也(终日竟夜。老子飘风不终朝。骤雨不终日)。

　　尔时舍利弗。欲重宣此义。而说偈言。

　　我闻是法音得所未曾有(至)闻亦除忧恼。

　　尔时下。颂长行第一节。叙今得也(我闻此法音。指方便一品之文。得所未曾有。小乘人得佛。是四十年前所未曾有。未有而有。故心大欢喜。而疑除也)。昔来下。颂昔失也。谓住昔疑网未除。似有失于大乘。今疑网既除。则知从昔以来。蒙佛小教。正是今得大乘之阶也。佛音等者。谓昔来蒙小。故能除我做凡夫众生时忧恼。今不失大。又能除我做罗汉圣人时不得成佛之忧恼。此今昔小大佛音。所以皆为甚希有也。

　　我处于山谷或在林树下(至)我为自欺诳。

　　此颂长行第二节申明之文(校长行。有增者。发所未尽也)。我处下。标起思性之地(若坐若行。四威仪之二也)。呜呼下。释成思惟之相(呜呼哀叹声。忧恼所激然也。深自责者。谓着实自责。不敢责佛也。云何下。自责之辞。自欺。记云。诚其意者。毋自欺也。我等下。谓菩萨固是佛子。我千二百阿罗汉。亦是佛子。以与菩萨。同入无漏涅槃法故)。不能于下。谓入道既同。说道亦应同。今既不能。则为自欺于未来说道之因心也。金色下。又自欺于未来得道之果体也。三十二相(初足下安平如奁底。二足下千辐轮。三手足指长胜天人。四手足柔软。五手足如鹅王网缦。六足跟圆满。七足趺高好。八伊尼延鹿王腨。九立身手摩膝。十阴藏如马王。十一身纵广等。十二身毛青色柔软。十三毛向右旋。十四身真金色光。十五身光面各一丈。十六皮肤细滑不渟尘水。十七手肩等七处平满。十八两腋下满。十九身如师子王。二十身端直。二十一两肩圆好。二十二具四十齿。二十三齿白净齐密根深。二十四四牙白大。二十五颊车如师子。二十六得昧中上昧。二十七舌薄覆面至发际。二十八梵音深远如频伽鸟。二十九眼色如金精。三十眼𥇒如牛王。三十一眉间白毫。三十二顶上肉髻也)。十力(一处非处力。二业力。三定力。四根力。五欲力。六性力。七至处道力。八宿命力。九天眼力。十漏尽力也)。诸解脱(即八解脱也。一内有色观外色解脱。住初禅。二内无色观外色解脱。住二禅。三观净解脱具足。住三禅。四观空无边解脱具足。住四禅。五观识无边解脱。六观无所有处解脱。七观非想非非想处解脱。八观受想灭解脱。超出三界也)。同共下。谓声闻既同菩萨。悟入无漏。法性上之相力解脱。同是一法性中物。应当同得。而我等独不得也。八十种妙好。初指爪纤长。终胸前卍字。十八不共法。初无有过失。终知三世无碍无著。不与二乘共也(如是等功德者。等谓等其四无畏四辨才及一百四十种功德。然百四十种功德。即上三十二相八十随好四种清净十力四无畏三念住三不护。加大悲无忘失法。永害习气。一切种智。广如华严会玄记)。我独下。独行则不得如佛同众行。行失利也。我名才闻五天竺国。佛名则闻十方。名失利也。我山林自善其一已。佛善则广饶益于天人。实失利也。自惟等者。谓我自思惟若行若名若实皆失其利。而不如佛者。岂佛有欺诳于我哉。乃我自不学菩萨发大乘意。心自欺。而言自诳也。长行所谓是我等咎者。此也。

　　我常于日夜每思惟是事(至)教化诸菩萨。

　　此颂长行第三节申明之文。初八句。颂长行我从昔来至每自克责三句。次二十句。颂长行而今从佛闻所未闻之法三句。亦颂前节所以者何至思惟取证六句。后四十句。应长行断诸疑悔至得佛法分七句。如此分属者。使知长行偈颂。略无溷滥。若论文理。颂中自有起承联络。则又不得割裂。故须逐句重释。我常于日下。承上文言。谓我虽知自欺失利。然亦常日夜思惟。又恐未必尽矣。由此进退循环。自不能决。欲请佛决其得失。故曰欲以问世尊等。我常见世尊下。谓我所以不自安于失。而欲请问世尊者。以我常见世尊。向二乘人前。称赞大乘菩萨。心中自揣。佛如此者。莫亦要我二乘人作大乘耶。以是日夜筹量其得失之事。今忽闻佛说千二百罗汉悉亦当作佛音声。方知。佛四十年前。随宜说法。真是无漏。难以思议。元非教我等作小乘。乃令我等至成佛之道场也。我本着邪见下。谓佛本意。令我等至成佛道场。我不待说所因。而速思惟取证于小乘者。以我本是着邪见之人。又为诸梵志着邪见者之师。世尊知我是生死海中人。心易满足。故说小果四谛。拔其邪见。赐与涅槃。我遵佛教。除邪从正。得证空法。当尔之时。其心自谓真得至于灭度。所以不求成佛之道场也。而今乃自觉下。谓今蒙佛从定起。告于我曰。我虽说涅槃。是下非真灭。诸法从本来。常自寂灭相。佛子行道已。来世得作佛。我始觉知先所证者。非是真灭。必得同菩萨受记作佛。具三十二相。天等八部恭敬。亦如佛在大众。名闻满十方。广饶益众生。此时乃可谓真灭永尽无余也。佛于大众等者。谓我所以觉今是而昔非者。由佛于天人大众中。说我当作佛故。我闻如是作佛法音。疑悔悉已除也。初闻下。谓最初疑悔未除时。闻佛说我小乘人作佛。心中亦大惊疑。谓将非魔作佛说。故欲恼乱我禅定之心耶。佛以种种下。谓佛见我心疑。乃引种种因缘譬喻善巧。云将一乘分作三乘而说。我心始乃安静如海。疑魔之网尽断也。佛说过去下。谓佛又恐我疑断复生。广引三世十方一切诸佛。证成我佛从生之始。得道之终。中间说法。无非一乘。由是我始决定。知成佛之言。果是世尊真实之道。恶魔波旬。必无此事。故云非是魔作佛也。我堕等者。谓既决定知是佛说。何先疑是魔说。以我堕在疑惑网故也。闻佛柔软等者。谓既堕疑网。今又何得心安如海。以闻佛从容柔软之音。深远微妙。演畅十方三世一切诸佛清净之法。故使我心欢喜。而疑悔永已尽也。安住实智中者。谓不安住昔日方便之权智也。我定当作佛者。谓不思惟取证二乘之小果也。安住实智。开佛知见大事之因也。定当作佛。入佛知见大事之果也。有此大因大果。故为天人所敬。此自觉也。转无上法轮。教化诸菩萨。觉他乃觉行圆满也(我心大欢喜。我定当作佛。与上品心生大欢喜。自知当作佛。相照应。准华严会玄。谓初获圣性。具证三空。能益自他。生大欢喜。则知身子等。凡遇授记欢喜。皆登十地位中之初地也)。

　　尔时佛告舍利弗(至)教菩萨法佛所护念。

　　尔时下。身子叙昔忧今喜以呈解。佛亦述昔教今忘以授记也。吾今于天人等者。证其不虚。使其不可再忘大而取小也。且承颂中为天人所敬等而言。谓汝要天人等所敬。我当对天人大众中而说。我昔下。叙昔也。二万亿佛。准经文。当是佛为常不轻菩萨时。二万亿威音王之佛也。为无上道者。谓佛在彼佛。为菩萨时。不曾教身子以小。况今成佛。又岂以小乘法。而见济度乎。汝亦长夜等者。谓岂但佛无量劫中。不曾教身子以小。即身子无量劫中。亦不曾学小乘法也。受学云长夜者。自己佛知见未开。虽从佛受学。总属无明长夜耳。我以方便等者。叙今也。谓往昔既教大学大。而今复先度以小者。是佛先以小引身子。后入大之方便也。舍利弗我昔等者。谓佛既昔教汝志愿大乘佛道。今复以小果方便。为接引者。以汝昔日既在无明长夜受学。将佛所教大乘志愿尽忘。而便取足于小果。自谓得其灭度。岂佛见济汝以小哉。我今还欲等者。谓汝虽善忘。我能善忆。今不欲汝忘。还欲汝忆。故为汝小乘声闻人。说此大乘经。名妙法莲华。然此妙法莲华。名大乘者。以是教菩萨法佛所护念之经也。不然则为汝小乘人。止应说四谛法。度生老病死究竟涅槃足矣。是知为诸声闻。说大乘经。声闻元菩萨也。声闻既是菩萨。则汝何尝失于如来无量知见。而欢今以悼昔耶(为诸下五句。为一经文字之大关键。一经义理之大肯綮。大关键者。上三句。自此品直案。至授学无学人记品止。下二句。自法师品直案。至普贤劝发品止。大肯綮者。则知诸佛世尊。为一大事因缘故。出现于世。开示众生成佛之知见。从来不曾为诸声闻人而说也)。

　　舍利弗汝于未来世(至)像法住世亦三十二小劫。

　　此正是为诸声闻说大乘经。名妙法莲华教菩萨法佛所护念之义。而结成方便品诸佛世尊唯以一大事因缘故出现于世之文。良以此经。使二乘人。开示悟入佛之知见。为妙法。得受劫国庄严显记。为大事。如优昙钵灵瑞大宝青莲华。时一现故耳。上节我昔曾于二万亿佛所为无上道等文。是佛与身子。述过去大事之因也。此节是佛与身子。成未来大事之缘也。其文有八项。以记其大事。凡一切众生。不成佛则已。成佛则定不可少者。前品所谓如三世诸佛说法之仪式也。凡后受记之文。虽有广略不同。皆不异此。舍利弗汝于下。初授本起因地福慧两足之记。供养若干千万亿佛者。福足也。方便品所谓亲近百千万亿无数诸佛者。是也。奉持正法具足菩萨所行之道者。慧足也。方便品所谓尽行诸佛无量道法等者。是也。福慧二严定记。过无量无边不可思议劫者。以众生无边。烦恼无尽。法门无量。佛道无上故也。上文所谓教菩萨法者。此也。当得作佛下。第二授果上十号之记。方便品所谓名称普闻者。是也。号曰华光。名也。如来等十号。称也。称其名下有实也。如来者。金刚经云。诸法如义。无所从来。亦无所去。故名如来。三德中。法身之称也。应供者。后经云。普于天人应受供养。三德中。解脱之称也。正遍知者。正简不同外道之邪。遍简不同小乘之偏。谓现前种种松直棘曲。鹄白乌玄。皆了元由。乃至恒沙界外。一滴之雨。亦知头数。故曰正遍知。三德中。般若之称也。大经云。佛身充满于法界。如来也。普现一切群生前。应供也。随缘赴感靡不周。遍知也。而恒处此菩提座。正知也。此三为总称。下七为别称。明行足者。明即智度。行即檀等五度。足者。谓由奉持正法。则明足。由供养若干千万亿诸佛。则行足。明足所以有正遍知之称。行足所以有应供之称。此自觉之称也(福慧谓之足者。果德。福慧满足。如人之有足。而能行止故)。善逝世间解者。觉他之称也。善者能也。逝者往也。世间者。器及有情智正觉三种世间也。器世间者。山林河海等神如器。而盛载有情。有情世间者。胎卵湿化等类。各有分别情性。智正觉世间者。三乘圣贤满分。各有所觉之正道也。解即解脱。如大经三世间主。虽各谓得一解脱门。然皆佛之法身。善能往应使然也。此又如来之别称也。无上士者。谓自人至天。自天至二乘。自二乘至菩萨。自菩萨至等觉。各各虽自尊。而各各皆有上。惟佛一人。超越世间出世间。而更无有上也。此又应供之别称。调御丈夫者。调谓调理。御谓控御。丈夫男子能说能行之美称。一切众生不开悟佛知见。轮回六道。无有停息。佛说三乘九部之法。调理控御。使其自凡至圣。由小至大。开悟本有佛性。乃至三千大千世界。无有如芥子许。不是菩萨舍身命处。非调御自他之大丈夫。其孰能与此。此又正遍知之别称也。天人师者。一切三界天人。皆为弟子。佛独为师。以其善能调御故也。佛者觉也。谓自觉则无上。觉他则善逝世间解。觉行圆满。则明行足。有此三觉圆满万德备足。故称之曰佛。世尊者。总此三觉圆。万德备。为一切情与无情及智正觉三世间所尊敬。故曰世尊。无上以士称。约素法身言。调御以丈夫称。约万行庄严言。天人以师称。则约教化人天成佛而言。此十号。十法界中。除佛一人敢当。余自天至菩萨。皆无敢当此者。上文所谓佛所护念者。此也。方便品所谓成就一切甚深未曾有法者。此也。此授身子因果正报之记。下授第三依报之记。国名下。标起。其土下。释成。安隐下二句。则有情清净正报严饰也。琉璃等五句。则无情清净依报严饰也。华光如来下。授第四转法轮记。亦以三乘教化者。此因方便品诸佛出于五浊恶世而言。问曰。华光佛出。既非恶世。何以亦说三乘。答曰。以本愿故。准大悲空藏经云。身子于六十劫。行菩萨道。因婆罗门乞眼。唾而践之。身子起瞋。退作凡夫。发愿成佛之日。开三乘之法。其劫下。授第五眷属记。有标有征有释(记云。楚国无以为宝。惟善以为宝。经以菩萨为大宝。同也。彼诸下。数多为宝。若欲下。准承足为宝。非初下。德久为宝。于无下。植德之所。恒为下。佛叹植德为宝。常修下。慧宝。具大下。通宝。善知下。申明得佛慧之效。质直无伪。真实为宝。志念坚固。不被魔邪所挠为宝)。舍利弗华光佛寿下。授第六住世寿量记。华光如来过十二下。授第七涅槃时至说大乘转记菩萨记。舍利弗是华光下。授第八正像之法住世久近记。身子未来一大事因缘成佛之始。灭度之终。佛于天人大众中。一一授之。身子则一一记之矣。方便品所谓心生大欢喜。自知当作佛者。此也。经文自佛说经入定放光动地以来到此。方为一结局。可信诸佛惟以一大事因缘出现于世之言不虚矣。

　　尔时世尊欲重宣此义而说偈言。

　　舍利弗来世成佛普智尊号名曰华光当度无量众。

　　此颂授第二果记十号之文。

　　供养无数佛具足菩萨行十力等功德证于无上道。

　　此颂授第一本起因地两足之文。

　　过无量劫已劫名大宝严。

　　此颂授第五眷属记标文。

　　世界名离垢清净无瑕秽(至)常有华果实。

　　此颂授第三依报世界之文。

　　彼国诸菩萨志念常坚固(至)华光佛所化。

　　此授颂第五眷属记释文。

　　佛为王子时弃国舍世荣(至)寿命八小劫。

　　此颂授第六寿量之文。

　　佛灭度之后正法住于世(至)宜应自欣庆。

　　此颂授第八正像法住世久近之文。略颂第四说三乘法。第七授坚满记之文。正法者。有教有行。果证不虚也。像法者。有教无行。徒存三宝像貌也。劫者。时分义。如中国呼年为载为岁。西域则呼年岁载为劫(方便品谓。于诸声闻众。佛说我第一。我今自于智。疑惑不能了。惟其疑惑未了。上品所以先告。惟其智慧第一。此中所以呈解先了。而亦先得记也。上品云。为是究竟法。为是所行道。此中佛先与述成二万亿佛所之事。是明所行道也。后与劫国庄严之记。是明究竟法也。上品云。愿出微妙音。时为如实说。此中述成与记。正是微妙音。如实说也)。

　　尔时四部众比丘(至)今乃复转无上最大法轮。

　　尔时诸天子欲重宣此义而说偈言。

　　昔于波罗奈转四谛法轮(至)尽回向佛道。

　　尔时下。四众八部。即序品所叙列之人。大众见下。身子自述要天人等所敬。佛即对天人大众而授记。故记毕。天人大众。即皆欢喜供养。庆赞希记而回向也。身子前三请中云。是会无量众能敬信此法者。是也。各各脱身下。叙因喜而兴供养。以上等衣(欲色二界天主。供以天妙衣也)。凡供养多以衣言者。示归依也。以华言者。示因同于果也(所散天衣。于虚空而自回转者。明回小向大。转三为一也。诸天伎乐一时俱作者。明眼色耳声。皆成大乘之空相也)。而作下。叹昔所说一乘法也(照方便品。思惟是事已。即趣波罗奈等句)。今乃下。庆今所说一乘法也(照方便品。今我喜无畏。于诸菩萨中。正直舍方便。但说无上道等文)。偈中初四句。颂昔也。今复下。颂今也。波罗奈说小乘之地。五众得小果之人。生灭谓生灭四谛。异乎无生无作四谛也。是法甚深奥者。言今大乘异乎昔之小乘。然昔小乘。即是今之大乘。所以为甚深奥也。少有能信者。谓惟其深奥。故少有能信。惟其信少。故数闻其小。不得闻其大也。世尊说是法下。谓有大智信解。如身子者。今得其成佛尊记。即我等虽无大智。但能随喜。必亦当得成佛。于三种世间。为最尊上也。此应序品。即文殊所谓诸求三乘人。若有疑悔者。佛当为除断。令尽无有余。照法师品。则为授广记之伏案。佛道下。叹昔权中有实也。我所下。回今小以向大也。

　　尔时舍利弗白佛言世尊(至)说其因缘令离疑悔。

　　尔时下。身子要同列者。开佛知见。亦同己之除疑得记。故代千二百人以请。发起种种譬喻之端也(此应方便品舍利弗知四众心疑自亦未了之文。上得佛述成与记。是自疑已了矣。代众再请。则完知四众心疑之案)。我今无复下。明为己则不敢再劳(以疑尽而记得也)。是诸千二百下。明为人则不敢不再请。佛常教化下。述昔所教副所学。而今于世尊下。述今所闻异所得。此千二百人。所以有疑悔。而不得开悟佛知见也。善哉等者。请佛再说先小后大之因缘。使千二百人。解其疑。而得其记。则不负昔权今实之方便也(千二百人云住学地者。学研真断惑修行之地也。佛云常教化者。教字对学字看。教真穷惑尽得果之方也。生老病死。为世间三界十二类生有生之苦。究竟涅槃。为出世间大小三乘共有不生不灭之乐。凡迷有苦。依佛教而能离之。圣人有乐。依佛教而得之。然得至二乘。未为究竟。由二乘而入大乘。始称究竟。此千二百人为学者。学去苦求乐也。佛为教授师。教［共］离苦得乐之方法也。故曰我法能离等。以上知苦慕灭。是学无学下。断集修道。亦各自以者。该众之谓。生老病死。苦之果也。由我见及有无见为因。而总集也。等者。等其贪痴邪慢疑八十八使八十一思也。不言余惑。独言我见等者。我见即身见。有无摄其断常。名边见也。身边见见思之粗细惑。为集谛下因。集因一断。苦果不生。故千二百人。各遵佛教以离之。离即断义。谓得涅槃者。谓佛虽知彼千二百人未得究竟。而彼自谓得究竟涅槃与佛同也。是以小而为大也。上品所以谓佛说一解脱义。我等亦得此法。而今不知是义所趣。此正述彼文也。法说一周。众尚不知。必得火宅喻说而知。可见千二百人知见。校身子有差别也)。

　　尔时佛告舍利弗(至)诸有智者以譬喻得解。

　　尔时佛告下。谓据佛先所谈。则应悟而不应疑。以先能化权智种种因缘譬喻诸方便言辞之法。既皆是为阿耨菩提之大乘。则其所化(声闻缘觉)之人。亦皆是菩萨。此(法则会三归一。人则会权归实)方便品中。业已尽分别解说矣。有何因缘。而用重说。然舍利弗下。谓据汝今所谓四众尚有疑。然者。则应复说譬喻(更明先三后一先小后大之义)。不应复说因缘也。以(千二百中)诸有智之人。既于先说一大事因缘法中难解。必于今说一大事譬喻法中。而得开解也。故云今当复以譬喻等。下文法喻。各有五节(喻文五节。根今当复以譬喻一句。法合五节。根更明此义一句。诸有智下二句。伏信解品一品之案)。

　　舍利弗若国邑聚落(至)心不厌患无求出意。

　　舍利弗下。若谓假若(譬喻义。发语辞)。国邑聚落之有长者。喻诸佛出于五浊恶世。为一切世间之父也(国喻大千世界。邑喻四天下。聚落喻人天六趣)其年衰迈。长也喻佛成道以来劫数甚大久远也。财富无量。大也。喻佛成就无量知见力无畏等之法也。多有田宅下。于文则明财富无量。于义则喻佛具足智慧方便二种波罗蜜等之法(实智不动。故譬田宅。权智可移。故譬僮仆)。其家广大下。家喻大千世界。门喻妄心。谓三千大千广大三界火宅。惟一妄心生灭。可以出入。度生老病死。教化令得阿耨菩提及二乘涅槃也(起信论云。依一心法。有二种门。一者。心真如门。二者。心生灭门。是二种门。皆各总摄一切法。以是二门不相离故。准此依心生灭门。则成世间六道法。依心真如门。则成出世间四圣法。问曰。论云二种门。经言一门。其义云何。答曰。二门既不相离。唯是一心。故与经一门。正相符也)。旧以一门。喻一乘。若是则诸子已在一乘门中。何有火烧之患。而反欲引出耶。况后等赐大宝白牛之车。又将安配哉。多诸人众。喻贫穷无福慧正报之众生。一百下。喻三界众生及二乘机未出苦集之时。故曰止住其中(准化城喻品。先以五百由旬为譬。是通喻三界二乘。数合五百。后云过三百由旬。化作一城。是别喻二乘人出三界得有余涅槃。彼以五百由旬。况所出人与果。此以五百人。况未得果之众)。堂阁下。喻众生为贪着追求五欲之依报。容易败坏。而生苦火(此中略而颂文详尽)。长者诸子下。喻千二百阿罗汉。尚未归佛。做外道时也。若十喻大乘。二十喻中乘。三十喻小乘。乘愈下。数愈多者。见大根之机少也。人以百言。子以十言。见大千五趣众生受佛化而为子者。仅十一也。长者见是大火下。喻佛见诸众生为少老病死等火之所烧煮也。而作是念下。喻佛不忍舍众生自求安乐也。而诸子等下。上品所谓入生死险道。相续苦不断也。不觉下。上品所谓深著于五欲。如𤛆牛爱尾。以贪爱自蔽。盲瞑无所见也。火来逼身下。喻不求大势佛。及与断苦法也。此佛虽以佛眼见五欲之火是苦。惊怖忧念。而三乘诸子(未出火宅之时)。全不知恩。反以为乐。遂起下节喻三七思惟救济之方也。此节配方便品第八节我以佛眼观等颂。

　　舍利弗是长者作是思惟(至)但东西走戏视父而已。

　　舍利弗是长者下。喻佛初七思惟也。身手有力。喻佛有大神力也。衣裓。胸前护衣裓服也。几案。香几案桌也。从舍出之者。谓衣裓在身。几案应手。皆可以有力。而出子于火宅也。复更思惟者。喻佛第二七思惟也。是舍惟有等者。正出其思惟之义。谓长者虽有身手之力。及济胜之具。奈人多而门小。子且幼稚而无识。以无识好戏之幼子。出怆惶狭隘之小门。父子之情未通。怖畏之事未白。未免好心而成恶意之累。故曰或当堕落等。喻佛所以有神力而难用也。我当为说等者。喻佛不用神力。而复用智慧力。以陈其怖畏。使诸子自知其利害。而出火宅也。此舍下。正出其心中所要说之事。作是下。申明如所念而告之。父虽下。申明子不信所告面出。亦复下。结足不信不出之义。总归重于幼稚无识也。上但云无求出意。似尚有可救援之道。此云了无出心。则神力智力二俱思惟尽。而不得子出火宅之心。则亦吾未如之何也已。此节譬方便品我始坐道场观树亦经行等文(身手有力。照方便品。但喻佛智慧力。经云。我所得智慧故。配后法合。则通喻佛神智二力。经云。有大神力及智慧力故。护衣裓服尔雅云。衣蔽前谓之襜。是也。衣裓几案。配后法合。即如来知见力无畏等之法也。是舍之舍。大喻三界。小喻一身。一门狭小。喻妄心执我。不解空理广大也。诸子幼稚。喻声闻人。未尝久远发菩提心。故未识于妄心。而攀缘六尘。取着男女二根。名恋着戏处也。或当下。方便品云。众生没在苦。不能信是法。破法不信故。坠堕三恶道。后法合云。是诸众生。未免生老病死忧悲苦恼。而为三界火宅所烧。何由能解佛之智慧。不惊者。以乐着也。不畏者。以嬉戏也。此所以父虽善言诱论。说乐是苦。而子了无出心也。亦复不知下。申明不肯信受者。以不知色等五欲为火。四大幻身为舍。不明大事。毫厘系念万劫沉沦为失也。东西走戏。谓以六趣升沉轮回生死奔走。为儿戏也。视父而已者。谓止眼视。心则不听也)。

　　尔时长者即作是念(至)竞共驰走争出火宅。

　　尔时等者。谓长者见火势已急。不独救子。且欲自救。故曰己为所烧。而又曰我及诸子等。此为子者。虽无知而不信父言。而为父者。则不得不早为之所。故云我今当说方便等。父知诸子下。追原长者设方便之初意。在投子平素所好之先心。故不嫌其虚设也。如此下。门外本无三车。而云羊鹿牛车今在门外者。正见其方便也。尔时诸子下。谓子因父。投其所好。故不问其虚实。而争出也。此喻佛第三七思惟。不得已。而就实开权。应方便品寻念过去佛所行方便力我今所得道亦应说三乘等四十四句偈文(种种珍玩奇异。及希有难得。记后法合。即是圣所称叹自在无系无所依求无漏根力觉道禅定解脱三昧等句。羊车配声闻乘。鹿车配辟支佛乘。牛车配佛乘。照后法合。若有众生内有智性等三段对看。又情必乐着。喻二乘人好弃有着空)。经文读之。虽似平澹。而叙事脉胳。自有轻重。如初云歘然火起。次云或当堕落为火所烧。虽有歘然所烧之患。而曰起。曰或。何等缓颊。至是则曰己为大火所烧。而又曰我及诸子必为所焚。则何等怆惶。先曰了无出心。东西走戏。视火而已。何等怠玩。今曰心各勇锐。互相推排。争出火宅。则何等精勤。可见方便有力而实相容易难言也。

　　是时长者见诸子等(至)得未曾有非本所望。

　　是时长者下。谓长者见子出火宅。欢喜己之方便不徒设。而有子可以承受无量之财富也。四衢。喻四谛也(尔雅云。四达谓之衢)。露地。喻我空有余涅槃也。以有余涅槃较火宅。固清凉。尚无六度万行宝车之庄严。故名露地。无复障碍者。谓我空之果虽小。而有山壁。犹之直度六通。纵任无为之乐也。其心下。谓子安隐。父心泰然。喻其天性相关生佛同体也。诸子求三车。而长者各赐等一大车者。喻三乘之人同出三界同名佛子。应不令有人独得灭度。皆以如来灭度而灭度之也。舍利弗尔时长者下(喻说今经。法则会三归一。人则会权归实)。车以众宝庄严。而名其大者。以喻菩萨智悲双运六度万行也。牛以一白色姝好。而驾其车者。以喻佛知见一相一种大菩提心。能生净妙第一之乐也(以上法喻相配理事。性相合明。然车为所驾。牛为能驾。经文前后注中皆双释者。使见人字条理整齐耳)。纵直曰高。横阔曰广。栏楯以备凭俯。铃悬以虞冲突。幰盖以蔽尘露。绳络以防风掀。华缨外垂。筵枕内置。皆以宝为者。示文而不俚也。筵曰婉。枕曰丹者。谓皆可以悦心志。而荣起居也(以上别训其车之庄严。驾以下别训其牛之德性谓)。如此宝车。岂寻常羊鹿牛可配哉。故须大白牛。以为驾也。肤色下。正明其牛之白充洁约色言。姝好约形言。有大下。正明其牛之德性。谓寻常之牛。有步平正。而行不疾速者。有行疾速。而步不平正者。皆不可以乘重服远也。今二者皆备。则牛之德用。无以加矣。喻阿耨菩提之大心贞固足以干事也。又多仆从下。谓有此车此牛。又有此人役也。喻菩萨乘。此大因大果。则得四众八部日夜卫护也(上品所谓天人夜叉众龙神等恭敬。是也)。所以下。征释。谓诸子元各求小大三车。而长者所以平等赐与大车者。何也。以是大长者财富无量。而心无偏党也。由财富无量。所以周给一国疏远之多人。而不匮乏。由爱无偏党。所以等赐亲生幼子。而不吝惜。以喻四众八部。尚皆与记成佛。岂千二百阿罗汉。为佛常随影响之众。而不授记作佛耶(上品所谓大乘平等法。若以小乘化。乃至于一人。我则堕悭贪。此事为不可。又所谓声闻若菩萨。闻我所说法。乃至于一偈。皆成佛无疑。是也)。是时诸子各乘等者。谓所得过其所望。喻千二百人本求大小三乘有分别之果。而出三界。今不期佛说无分别法。平等授与一乘之记。同作佛也。此配方便品第八节。舍利弗当知我见佛子等。至今我亦如是说无分别法。二十八句颂也(而作下。明财富无量。今此下。明爱无偏党。以上叙长者心中作念。喻佛欲会权三之义。我有下。又叙长者念中自决之辞。喻佛欲等与一实之义。配后法合。即如来亦复如是。为一切众生之父。若见无量亿千众生。以佛教门。出三界苦。得涅槃乐。如来尔时便作是念。我有无量无边智慧等。文也)。

　　舍利弗于汝意云何(至)善哉善哉如汝所言。

　　舍利弗于汝等者。谓长者先许三车竟无。而后转各等与一大宝车。似昔之所许实有者成虚。今之所不期而等赐者。为妄与也。故曰宁有虚妄不。舍利弗言不也者。谓凡称虚妄者。以无益于人。有损于事也。今长者于诸子。既有益无损。故不为虚妄也。是长者但令下。有益也。何以故下。征明有益。况复下无损也。世尊若是下。申明无损(复有征有释。可知也)。何况长者自知下。结尽有益。佛告舍利弗下。善其详喻明。而酬问当心。故曰善哉等。喻文五节。此节最重。以千二百阿罗汉。疑佛先说三乘之法为虚。悔己所得涅槃是妄。今既喻其所以。复前后校明。使知先所以说三乘者。为引出三界火宅。坐露地以出苦。自全躯命。得少分乐也。今所以说一乘者。乃由出三界之苦。然后能乘宝车。并能全其躯命。以化众生。自他兼利也。是知今说一乘。正昔日所以说三乘之结果。非今实而昔虚。见佛法有渐。不妄与也。此配方便品长文。于一佛乘分别说三。及颂文普告诸大众。但以一乘道。教化诸菩萨。无声闻弟子等文。

　　舍利弗如来亦复如是(至)虽遭大苦不以为患。

　　此配第一节喻文也。舍利弗如来下。以佛配长者。为一切世间之父。无过而有德也。于诸下。明无过。谓地狱三途众生。有分段生死诸怖畏过。人天福报。有五衰相现。及贫穷困爱别离等。诸衰恼忧患过。二乘圣贤。虽无分段生死过。尚有无明变易生死之闇蔽。不得开佛知见过。佛则于上诸过。永尽无余也。而悉成就下。明有德。谓有实德故。成就无量知见十力四无所畏大神通力及大智慧力也。有权德故。具足方便智慧二种波罗蜜及慈悲喜舍四无量心也。常无懈倦。喜也。恒求善事利益一切。舍也。以不大喜。则懈倦而不恒求善事。不大舍。则虽求善事。不肯利益一切众生。而生三界朽故火宅也。为度众生下。谓佛既有德。则不须复入三界。以修德既无过。亦不容复入三界。以断惑。今无过有德。乃复入三界火宅者。以佛自己无苦。为度众生亦出其苦。自己有得。欲化众生亦得无上之菩提。此佛一人。所以能为九法界众生之父也。见诸众生下。以众生配火宅中诸子。虽皆佛子。未出三界。而乐少苦多也。生老病死等。有生皆具。总明八法之为苦。亦以五欲下。别明八法为苦。见三界火宅烧煮情状之轻重。五欲。即下第三节所得粗弊色声香味触五法。五法。为众生现在贪着追求所欲之苦境。业属前因。又以下。谓贪着追求。是好五欲之苦心。业招现苦。及后报地狱等之苦果。故云现受众苦等。以上释生老病死之四苦。含其三世。以现即现生。后即死后。老病在其中矣。若生天上等者。释忧悲苦恼之四苦。文承于上。谓不但死后受地狱三途之剧苦。即微有善业。若生天上人间。亦不免贫而无财。穷而无位。困而不伸之忧苦。六亲知识本相爱善。偏多别离之悲苦。乱臣贼子恶友等本相冤害憎嫌。偏多聚会之恼苦。则三世因果。五趣善恶。皆苦矣。其烧煮之情状。则何如哉。如是等下。结其苦之大概。而明苦之细微多端。难以尽言也。众生没在其中者。谓佛虽见是苦。而众生反沉没其中。以为乐也。欢喜下。正明没在其中之义。缴尽上文。谓五欲财利。本是苦境。而众生以为乐事。故生欢喜而游戏。贪着追求。本是苦心。而众生性恐贪之不酷。求之不巧。故不觉知。地狱三途。本必有之苦报。应寒心而恐畏者。而反不信。谓且顾生前。奚遑死后。故不惊怖。天上人间。贫穷困。爱别离。冤憎会。本是苦聚。应厌恶而远离者。然间植小善微因。求一人身天福。惟恐不得。故不生厌。如是等种种诸苦。皆应𤼭求解脱者。而众生且淹没。陷溺其中。故不求解脱。由此痴迷。无有智慧。故不知觉。由不知觉。故不惊怖。由不惊怖。故不生厌。由不生厌。故不求解脱。而于三界火宅。日出而作。则随善业以东驰。日入而沈。则随恶业以西走。改头换面。往还五趣。虽千百万亿劫。不开悟佛知见。受无间地狱之大苦。则亦不以为患。此何异诸子火来逼身。苦痛切己。心不厌患。无求出意哉。

　　舍利弗佛见此已便作是念(至)何由能解佛之智慧。

　　舍利弗佛见等者。配第二节喻文。初七思惟也。谓佛见此众生。以苦为乐。似不可救已。然众生分为其子。固容无知。自不求解脱。佛乃𨈟为其父。又具正遍知觉。岂可随彼无知。故陷于不慈。而不尽佛为父之道乎。故云便作是念等。此佛所以明知机不称法。而必欲以法投机也。舍利弗如来复作下。合第二七思惟。谓拔苦与乐。虽佛为父道者所当尽。然佛复念法大机小。终难从实舍权。为诸众生。赞生佛共有如来知见力无所畏之德相。故云众生不能等。所以下。征释。谓所以为众生赞生佛共有佛知见等法。而众生反不能以是得度者何也。以诸众生。尚未免生老病死等之业苦。而被三界火宅所烧。纵与其乐。而不能信。如人身在缧绁。遽未可以语衣锦之荣。故曰何由能解等。此佛虽为慈父。难卒然教众生不肖之子。故兴下文。先且拔苦。后方与乐。合第三七思惟。讳实开权之方便也。下第三节。明先为众生应拔其苦难一句。第四节。明后与无量无边佛智慧乐令其游戏一句。

　　舍利弗如彼长者(至)如彼诸子为求牛车出于火宅。

　　此配第三节喻文。每节举喻合法者。使千二百人容易开解也。舍利弗如彼长者下。牒其喻文。明始则讳实开权。然后各与下。明终则由权入实。如来亦复下。法合其讳实。但以智慧下。法合其开权(问曰智慧为实。方便为权。经云智慧方便。是实与权并演。注何但曰由权。答曰。经单以力无所畏为实。昉佛自受用之实。双以智慧方便为权。明应机则即实而权故。明用权即含有实。不然权从何起。权泯何归。此经所以明权不离实也)。三界者。欲界五趣杂居。色界四禅。无色界四空。各有界限种族也。俱名火宅者。皆是轮回数也(拔济下。众生配长者诸子。为说三乘。配门外三车。以上总叙三界内外苦乐二果。而作下。别叙所说三界内招苦果之集谛因)。色等五欲。所以为火。贪着生爱。所以被烧。莫得勿贪。诫劝知苦断集之辞。悲夫三界五欲。本是戕生苦火。众生反甘没其中。欢喜游戏。不惊怖者。以色等五欲为细妙。而不知是粗弊之苦火。今佛劝诫知苦。以断某集。故曰汝等莫得要住。又曰勿贪等。以一贪等则生爱取。一爱取则境分逆顺。顺则流而忘返。固是苦火。逆则瞋痴从是生焉。尤为苦火。则三毒之火薪焰。生生不绝矣。汝速出三界下。教其慕灭修道。谓三界内苦集。一往不知是火。容可缓颊。今既明以告汝。则有燃眉焚首之急。故曰速出三界外。声闻辟支佛等之灭道。一往无人保任。或恐难成。今既有佛。为作保任。则出三界内之苦。得三界外之乐。为不虚矣。以上教慕灭也。汝等但当下。教其修道也。如来以是等者。结成。虽有力无所畏等。而不用之。但以智慧方便。于三界火宅。拔济众生之如此也。复作是言下。申明三乘灭道所以为乐之义。释成诱进之言。皆是圣所称叹者。谓声闻等乘。非三界凡夫所能称叹也。自在无系。谓不受五欲财利。种种苦所系缚也。无所依求。谓不依贪着追求。现受众苦也。乘是三乘下。谓得无漏五根五力七觉支八圣道四禅八定诸解脱三昧。而自娱乐。则更不后受地狱畜生饿鬼之苦也。便得无量安隐快乐者。谓亦不受天上人间贫穷困爱别离冤憎会等种种诸苦也。此又佛诱进出三界外灭谛之乐如此。舍利弗若有众生下。又申明汝等但当勤修精进。诱进于道谛。以三乘配三车。释上声闻乘也。内有智性。具见道之因。从佛闻法精勤修习。得修道之缘。欲速下。谓欲速则不达。自求则不为人。此所以人为小乘。而配乎喻中之羊车也。次若有下。释上辟支佛乘也。梵语辟支迦罗。此云缘觉。亦名独觉。缘觉出有佛世。闻佛说十二因缘。而证果。独觉出无佛世。自悟因缘。而证果。今云求自然慧乐独善寂。是出无佛世之名(以自然慧。不待师教。自然而有之慧。支佛智也。乐独善寂。不携部党。独善一身。支佛行也)。深知诸法因缘。是出有佛世之名。故经先说从佛闻法等句。次说求自然慧等句。双举二种机名也。又解。求自然慧。则慧不止如声闻但内有智性而已。深知诸法因缘。则志不止如声闻但速出三界自求涅槃而已。故校菩萨虽小。校声闻差大。此所以果为中乘。而配乎喻中之鹿车也。后若有下。释上佛乘也。勤修精进。檀等前五度也。求一切下。智度也。一切智。大圆镜智佛智。平等性智自然智妙观察智。无师智成所作智。又一切智则超辟支迦罗。佛智则超菩萨。自然智则超声闻。无师智则超天人。具此四智。始能成就如来知见十力四无所畏。此上求也。自利也。愍念下。下化也。利他也。众生以三途言。三途唯苦。故曰安乐。人天苦乐相半。故曰利益。谓去其苦。而益其乐也。度脱一切者。谓以菩萨乘。度脱一切二乘人也。具此自利利他之大心。不同羊鹿中小之戏具。而配乎喻中之牛。车。故云是名大乘也。菩萨求此下。释成大乘二字。谓前云佛乘。此云大乘者。以佛是大果。众生能求此大果而乘之。以自度度人。故又名为摩诃萨之大乘也(问曰。此中既有大乘。以配牛车。何下节又云等赐大乘。岂有两样大乘耶。答曰。此佛四十年前。三乘中有分别之大乘。下节乃四十年后无三一小大分别之大乘。是知此中大乘权教也。下节大乘实教也。虽无两样。却有前后。问曰。若然者。则四十年前。大乘亦同小乘。为虚耶。答曰。准喻。门外元无三车。则此中大乘似虚。若准方便品。今我喜无畏。于诸菩萨中。正直舍方便。但说无上道。菩萨闻是法。疑网皆已除。千二百罗汉。悉亦当作佛。及舍利弗自述。见诸菩萨授记作佛。而我等不预此事。则此中大乘。与下节大乘。元是一乘。并无两样。但前后迟速有异。又若准后颂诸佛世尊。虽以方便。所化众生。皆是菩萨。则门外羊鹿小中之车。亦是大乘。岂有二哉。此法喻第五节。皆用校量不虚。政为此义也)。

　　舍利弗如彼长者(至)能生净妙第一之乐。

　　此配第四节喻文。明终由权而入实。与无量无边佛智慧乐也。舍利弗如彼下。举喻。如来亦复下。合法(若见无量下。昔由权二三乘之人也。以用也。谓用佛四十年前随宜所说九部教法为门。诸二三乘之机。出三界苦险。得小乘灭乐。如诸子安隐出火到无畏处也。如来尔时等者。喻今说妙法入实也)。佛之法藏既多。众生又是佛之亲子。所以不惜而等与也。不令有人下。释成等与之义。四十年前。独许菩萨受记作佛。不许声闻。是令有人独得灭度。四十年后。而说此经。许声闻与菩萨同得受记作佛。是皆以如来灭度而灭度之也。是诸众生下。牒昔所化由权之人。悉与诸佛下。结足所念与大之事。皆是一相者。一乘实相也。一种者。究竟一切种智也。第一之乐者。得五住究尽。二死永亡。劫国庄严。常乐我净之妙乐也。昔分菩萨得佛乘。缘觉得辟支佛乘。罗汉得声闻乘。则一佛知见。分别成三相三种。故其乐亦为有量有边之三等。不得净妙第一也。

　　舍利弗如彼长者(至)于一佛乘分别说三。

　　舍利弗如彼下。举喻合法。可解(前喻中第五节。有于汝意云何等之问答。明无虚妄。今法中第五节。但准喻中无有虚妄故。不用问答。但曰舍利弗如彼等。乃至然彼等。则佛知当机既解喻之三一。必知法之权实也)。何以下。征释。谓初说三乘。既为引导。则似非实。然后但度以大乘。曾无先期。则似为妄。何所以之故。而言无有虚妄。以虚妄者。无而为有。能许而不能与之谓。今佛如来。既有无量智慧力无所畏诸法之藏。则非虚矣。又能与一切众生大乘之法。而不吝惜。则非妄矣。但因法大机小。佛能尽与。而众生不能尽受。故初但不尽与。而后众生始能尽受。有要众生尽受之因缘。故诸佛将一乘之法。用方便力。先且不尽与。而分别说作三乘以引导。如是则先所说种种因缘譬喻言辞方便诸权智三乘之法。但名不尽与。岂云虚哉。由昔不尽与。而今始得其尽受一乘阿耨菩提之显记。又岂妄哉。千二百阿罗汉。何用疑佛昔说三乘为虚。而悔己所证涅槃非真而有妄耶。故云如来有无量智慧等。

　　佛欲重宣此义而说偈言。

　　譬如长者有一大宅(至)毒害火灾众难非一。

　　此颂第一节喻文也。譬如长者。佛也。有一大宅等者。广颂大千三界苦集状也。宅者。托也安也。人所托以安身也。宅久则易坏。故曰顿弊。总而言之。曰宅。别而言之。宅有堂舍之分。堂者当也。当宾客之酬酢也。舍者止也。止身家于其间也。靠壁曰柱。即碍曰根。横曰梁。直曰栋。房址曰基。阶砌曰阶。东西曰墙。前后曰壁。泥涂所以饰缝隙。覆苫所以蔽晴雨。在檐曰椽。在脊曰梠。篱落四围曰周障。径巷穿叉曰屈曲。而曰高危摧朽倾斜等者。正见顿弊之形状。以明三界依报不坚牢之如此。有五百人等者。明有世界。则有众生业果之正报也。鸱枭下。正报中。畜生报也。鸱枭害所亲。雕鹫食死尸。乌报凶。鹊传喜。鸠夺巢。鸽肆淫。此畜生中羽群。具三毒。有如此者。蚖者元也。乃蛇之大者。蝮者复也。触之则复螫于人也。乃蝎之大者。蜈蚣。瞋狠而行速。蚰蜒。涟涎而走滞。守宫。蝘蜓也。汉宫中养。以丹砂取血。以涂眉间。防淫乱也。故谓之守宫。百足。蚿也。多足虫也。鼬。鼠之大者。由穴而啖鼠者。狸。狐之大者。年老而成妖媚者。鼷鼠。甘口鼠也。食人而不觉痛者也。此畜生中。轻跳蠢软。具三毒。有如此者。诸恶虫辈下。谓诸恶类。虽飞行不同。而同交横驰走。于朽宅中也。屎尿下。大小便利。恶臭不堪。𧏙螂诸虫。以为香美。而集于不净流溢之上。则人于男女二根。生欲乐想者。迷倒极矣。狐。多疑。狼。多猜。野干。夜鸣而为怪。或口取诸虫以咀嚼。或足蹑屎尿而践蹋。龌龊至矣。以唇至血。曰哜。以齿断骨。曰啮。是生虫咀嚼以殆尽。则死尸哜啮而有余。故曰狼藉。藉草也。谓狼食不尽零落于草间也。世人肆筵设席。杯盘狼藉之时可厌矣。由是群狗下。谓由此骨肉狼藉之余。群狗不知彼己。食之无味。如遗唾。而且奔兢搏撮于其间。两足翻寻曰搏。收聚一处曰撮。搏取不得。故饥羸慞惶而求食。求之有得。故斗诤揸掣而嗥吠。向前相夺曰揸。往后相扯曰掣。乃斗诤之貌也。啀喍嗥吠。斗诤之声也。衔物死诤。曰啀喍。失物泼叫曰嗥吠。此畜生中毛群。或野或家。具三毒。有如此者。其舍恐怖下。结完畜生道。而起鬼报之恐怖变状也。处处皆有下。正明鬼报。西京赋曰。山神虎形曰魑。宅神猪头人形曰魅。木石变怪曰魍魉。夜叉云苦活。食人度命。以苦自活也。毒虫之属下。谓诸虫禽兽虽皆恶毒。至见夜叉。则贪生畏死。亦各护其党。卵属以爪护所生日孚。胎属以身藏所产曰乳。夜叉兢来下。谓彼虽善藏。此能强夺。以夺而食。故既饱而恶心转炽也。斗诤之声下。正见其恶炽。鸠槃荼云可畏。无常杀鬼也。或蹲踞土埵。或往还虚空(离地一尺二尺。是虚空也)。内不畏天。游行纵逸而嬉戏。外不惧人。扑狗失声而取乐。无忌惮极矣。此鬼道中。得食强梁。肆三毒。变状可畏者也。复有诸鬼下。不得食之饿鬼也。长大裸黑。形可畏。叫呼求食。声可畏。针喉牛首。貌可畏。食人啖狗。口舌可畏。残险饥驰。心行可畏(饥渴逼驰。所以释为不得食饿鬼也)。夜叉饿鬼下。双结鬼畜二道。谓鬼与畜。或饱。则争食斗诤。或饥。则叫驰窥窗。喻吾人一动一静。无非为三毒业系。不得出离三界。逼迫身心起火。生下地狱之报。故曰如是诸难等。是朽故宅下。将明地狱报。先将大千三界内。依正三途八难属之长者。好起下节方宜救济之文。其人近出。喻佛去伽耶城不远。得成正觉也(问曰。上言属。此言出何也。以属则不出。出则不属故。答曰。不言属。则于己无干涉。不应救济。不言出。则己且被焚。安能救人哉)。以喻一切佛本在因地。皆发愿度脱一切众生如己身。则三界十二类生。为佛一人之所有。故曰属于。然不先自成佛。则虽欲从之。未由也已。故曰近出。于后宅舍下。叙前畜鬼二道依正。被火烧然。即是地狱。以地狱苦报唯以为重。故曰忽然火起也。生老病死。会成劫浊。故曰四面一时。忧悲苦恼从而煎煮。故曰其𦦨俱炽。栋梁椽柱等。既已顿弊。故火起则震裂而崩倒(以上烧然依报)。诸鬼神下(烧然正报)。谓诸鬼畜。初火起。则纵逸嬉戏。今被火烧。则扬声大叫。而受燋头烂额之痛矣。雕鹫诸鸟。畜生也。鸠槃荼等。恶鬼也。初则孚乳产生何等惜护。往返游行。何等戏乐。今则周慞惶怖。不能自出。求其离地一尺二尺。不可得矣。恶兽毒虫。初则交横驰走。今皆藏窜孔穴矣。窜穴本欲偷生。不期值穴中之鬼。毗舍阇而残害。是不有天灾。则有人祸矣。野干之属。初则咀嚼践蹋。哜啮他人之死尸。何等英雄。今则自已前死。而尸又为恶兽之所食啖。则善恶业缘。受报好丑。于此悉见矣。臭烟熢㶿下。谓蜈蚣等虫含毒。阴处墙壁。自谓得其所矣。今为臭烟熢熢扇鼓。㶿㶿熏炙。不能自安。只得争走出穴矣。藏穴者。毗舍得以假手。出穴者。鸠槃得以快心。则无福之人。出处皆伤。无地可以逃生矣(又诸下。谓得食恶鬼。或穴中饮啖。或穴外取食。苦中求活。火里偷生。尚皆为饱鬼也)。若夫饿鬼者。头则火然。腹则饥渴。周慞闷走。不能如前从容四向窥看窗牖矣。良以三界五趣众生。生纵三毒。起杀盗淫。以快一时之心。死堕三途。受无量劫之苦。经云。此皆纯情堕落。业火所烧。故曰其宅如是等。毒害下。谓灾难甚多。难以尽言。故曰非一。此文。若不作三途而释。只见文字重叠泛滥。然如来妙法。译师高手。澄心谛观。并有条理。毫无赘疣。自古注疏。不明专肆。牵强配合。为尤可笑。

　　是时宅主在门外立(至)犹故乐着嬉戏不已。

　　此颂第二节喻文也。是时宅主门外立者。照上节其人近出之近字。喻佛始坐道场。出三界之不久也。闻有人言者。人即十地菩萨。于华严会上。作梵王帝释等诸佛转法轮之人也(方便品云。再时诸梵王。及诸天帝释。护世四天王。及大自在天。并余诸天众。恭敬合掌礼。请我转法轮。我即自思惟。若但赞佛乘。众生没在苦。不能信是法等)。汝诸子等先因游戏等者。明千二百阿罗汉。皆先于大通智佛法中。受佛教。发大心。但因无明所蔽。而内秘外现。来游戏于三界也。长者闻已下。应长行身手有力等文。方宜下。喻佛欲以神力救济。告喻下。喻佛欲以智力救济。恶鬼下。总述三途之为苦。毒蛇下。别释三途为苦之次第(此苦难下。结足三途地狱为重)。诸子下。应长行父虽怜悯善言诱谕等文。

　　是时长者而作是念(至)到于空地离诸苦难。

　　此颂第三节喻文讳实开权也(是时下。全同长文诸子下。长文云。此舍已为大火所烧我及诸子。若不时出。必为所焚。长者既虑与诸子并焚。所以益其愁恼。今此下六句。申明益愁恼之义。舍宅无一可乐。喻大千五趣皆苦也。诸子耽湎嬉戏。喻众生执苦为乐也。不受教为火害。喻不信佛言。集苦因而招苦果。长文所以云必为所焚也。即便思惟下十句。应长行我今当设方便。至随汝所欲皆当与汝止之文随意下。喻佛说三乘法。随小大三乘之机意。所取证也。诸子下。如长文可知)。

　　长者见子得出火宅(至)嬉戏快乐自在无碍。

　　此颂第四节喻文。由权入实也。长者见子下。喻佛父因众生之子乐而乐也。此诸子下。申明因子乐而父乐者。以子生育甚难。而又愚小无知。非敢于作恶也。愚小无知。苦因也。而入险宅。苦果也。多诸下。正明宅险。毒虫。畜道险也。魑魅。鬼道险也。火猛。地狱道险也。四面下。谓三恶险道。皆具生老病死之四苦。故曰俱起。而此诸子下。谓诸子昔以苦为乐。为父者所以为其疾之忧也。我已救之下。谓今诸子由父设方便。使令离苦得乐。为父者所以为不陷于不慈也。是故呼告诸人而结云。我今快乐。尔时诸子下。喻四十年前。由权之人。本求小大三乘也。长者大富下。喻四十年后。说今经入实也(库藏等四句。正见大富。造诸等十七句。颂长行尔时长者各赐诸子等一大车。至安置丹枕之文。有大白牛八句。颂长行驾以白牛。至何况诸子之文。诸子是时下六句。颂长行是时诸子。至非本所望之文)。

　　告舍利弗我亦如是(至)如是等火炽然不息。

　　此颂法合第一节也。告舍利弗下。九法界众生。分情器等三种世间类。类各有其圣。而佛独王于众圣之中。故曰尊曰父。此应长行如来亦复如是等文。一切众生下。应长行见诸众生为生老病死等文(一切众生。既皆佛子。云何不得如佛。以深着世乐无有慧心。所以不得出于三界火宅也。众苦下。正明无安如火之义。常有下。正明甚可怖畏之实。此中因长文广。故颂中略耳)。

　　如来已离三界火宅(至)虽复教诏而不信受。

　　此颂法合第二节。释成上节告舍利弗等六句偈文。申明为父为子之义。如来已离下。谓佛所以为尊为父者。以能先离火宅。寂然闲处于林野故也。一切众生。所以为佛子者。以大千三界依报十二类生正报。皆为佛之所有故也。昔之三界既为佛有。佛已出离。今之三界为众生有。众生亦当出离。已出离者。职应为父。未出离者。分应为子。故云其中众生等。而今此处下。谓未出离三界者。故多患难。已出离三界者。故多安乐。岂有父受安乐。子婴患难。而不见救济者乎。故云唯我一人等。虽复教诏下。谓父爱子。而子不如父愿。乃法大机小也。前八句。应长行佛见此己等文。后六句。应长行舍利弗如来复作是念等文。

　　于诸欲染贪着深故(至)有得缘觉不退菩萨。

　　此颂法合第三节。释成初节深着世乐无有慧心等十句之义。于诸欲染下。承上文言。谓虽复教诏而不信者。非敢为不信。乃因无有慧心。深着欲染。执苦为乐。而不信也。以是方便下。谓以是为着欲之深不信故。佛不以一乘实智教。而以方便权智教。将一乘而说为三乘也(以上明为机钝阐能被教)。令诸众生下。明所被机因佛教。而知苦断集慕灭修道也。是诸子下。总明三乘之因心。具足三明下。别明三乘之果证。

　　汝舍利弗我为众生(至)今所应作唯佛智慧。

　　此颂法合第四节。汝舍利弗下。明为众生阐能被之教。法喻皆为一乘以此譬喻者。长文所谓今当复以譬喻也。说一佛乘者长文所谓更明此义也。汝等若能下。劝所被之机。能信佛语。即成佛道。长文所谓诸有智者以譬喻得解者。是也。一切皆当等二句。释成说一佛乘之佛字。是乘微妙等四句。释成说一佛乘之乘字。佛所悦可下。谓由信受佛语故。诸佛欢悦而许可。由自得佛乘。又能开悟众生故。众生称赞而礼拜。无量亿千下。谓佛悦可。则上该果海。生称礼。则下彻因源。此佛乘所以为微妙清净第一。具足无量亿千诸力解脱定慧等诸余佛法也。此八句。释成于诸世间为无有上二句。申明说一佛乘之佛义。得如是乘下。又释成是乘微妙清净第一二句。申明说一佛乘之乘义。谓令千二百诸子。得此大乘。不论菩萨声闻。直下皆同至成佛之道场。更无委曲也。以是因缘下。谓以此不问菩萨声闻。皆当成得佛之因缘故。十方谛求。唯有一乘。更无余二三乘。唯除佛方便。有二三乘也。告舍利弗下。通结法合一二三四节之颂文也。谓前言一切众生。皆是吾子。我则是父者。子即是汝等千二百人。父则即我释迦是也。此结初节(我亦如是。众圣中尊。世间之父。一切众生。皆是吾子)汝等累劫下。明身子等为子之义。我皆济拔下。明佛为父之义。此结第二节。我虽先说下。明昔说三乘之义。结第三节。今所应作下。明今说一乘之义。结当节之第四也。一一对之可见。不颂法喻第五节相校之文者。以皆不虚妄之义。至药草喻。为四大弟子始述成之。

　　若有菩萨于是众中(至)在所游方勿妄宣传。

　　以上八节。颂今当复以譬喻更名此义之文。讫此及下节。颂是诸所说皆为化菩萨故之文。申明上节以是因缘十方谛求更无余乘除佛方便之义。若有菩萨下。谓机若大而法即大也(以在众中心听。专一。无往不是诸佛一乘实智之法。诸佛虽用方便权智。即权所化众生。亦是大乘菩萨)。此申明更无余乘矣。若人小智下。谓法小元是机之自小也。申明除佛方便矣(智小故着深。爱属心。欲属境。世间根境苦果也。为此等故下。谓佛为此深着爱欲。以苦为乐之人。将一乘实相之法。说为三乘中苦谛。故小智众生得佛投其所好。心中。欢喜。曰得未曾有。佛说下。谓所以云得未曾有者。以佛说苦谛。真实无异故也。无异。谓不假也)。此八句。为四谛中苦谛。若有众生下八句。集谛(谓利根众生。才知苦果。即不问因。若有根钝众生。虽知诸乐是苦。尚不知苦之根本。犹深着苦因。时刻不能暂舍。执于我见。佛又为是等辈。用方便力。说言诸苦所因。非他法为本。乃是贪欲为本因也。说道之道训言)。若灭贪欲下四句。灭谛(灭择除义。承上文言。谓贪欲既为苦本。若有众生。依于寂灭理观。择除贪欲。是苦因已尽。而诸苦果。则无所依止。应知但曰无所依止。则惑尚有余。果未证极。至第四果。后三品思惑断尽。始为灭尽诸苦。名第三之灭谛也)。为灭谛故下四句。道谛(道有三十七品。皆能离诸苦缚。缚离则名得解脱矣)。是人下。征循名也(以上问辞。但离虚妄下。答辞。以法言之。谓断见思。以喻言之。如出火宅坐露地。名得解脱者。指权乘小果也)。其实下。释违实也(以法言之。则惑未断乎无明。果未极乎佛地。以喻言之。如在露地。未得大窦白牛之车也)。佛说下。会三归一也。谓佛说此人未得实灭者。非谓于昔所说小乘。统无所得。但未得今所说成佛之无上道也。我意不欲下。谓以汝身子等千二百人。证得小果。虽自为足。然于佛意愿未满。则犹以为不足也。以不欲其人舍今之大。而但证昔之小故也。我为法王下。承上文言。谓佛意既不欲但证小灭度者。初奚又以小说也。以佛既为三一小大之法王。则于小大法中。得其权实自在。昔因机生。权大为小。安隐众生。使无破法不信故坠堕三恶道之不安隐。今因机熟。实小为大。安隐众生。使无呜呼深自责云何而自欺之不安隐。故曰安隐众生等。汝舍利弗下。诫当机。当妙体佛心。传法之时。勿失其先后次第。法印者。谓佛之法王。掌此权实自在大小乘之法印。印定一切众生。或即大为小。或即小为大。一切天魔外道。不能改移也。为欲利益下。谓昔说小有二乘之利益。今说大又有一乘之利益。在所游方勿妄宣传者。诫辞。谓当机等无因。佛于小大。皆有利益。汝或住所在。或行脚游方。便一概朦胧。遇机生时。遂妄宣其大。遇机熟时。又妄传其小。如此则无益。而反有损也。

　　若有闻者随喜顶受(至)此人罪报汝今复听。

　　此节反覆详明在所游方勿妄宣传。要有益于人。而无损也。若有闻者下。谓宣传时。假若有闻者。先随喜而后顶受。此岂寻常之人。必是阿惟越致不退地之菩萨矣。若有信受下。谓纵不顶受。但能信受。此人虽非不退地菩萨。亦是曾见过佛。闻过法。福慧具足之人也(恭敬供养。福足。亦闻是法。慧足)。以上且约闻佛现前能信受者言。若人有能下。谓不但顶信佛所说。即有人能信汝舍利弗所说。此人亦见我及汝三乘法众。今日说法之心矣。此岂可不择机容易。而妄宣传乎。斯法华经下。谓所以定要择能信之机而传者。以此经元为见佛闻法智深能信之士。不为迷情惑理识浅不解之夫所说故也。一切声闻下。谓何以但为深智。不为浅识。以一切二乘人智解之力。皆不能及故也。汝舍利弗下。谓当机虽此一切二乘人。名为有智。然尚加以信力得入。况余无智。又无其信。安可传乎。其余声闻下。谓况余声闻。教汝莫传者。以其余声闻虽有信而无智(不知法无高下。唯狗人之尊𢍉)。故但能信佛语。随顺此经。不能信汝舍利弗语随顺此经也。又舍利弗下。谓其余声闻。所以不信汝语者。以汝为法臣。校我为法王。而传法。彼必心怀憍惰。计着我见。谓彼佛弟子也。汝佛弟子也。彼安忍长远。恭敬于汝。而求法耶。此其余声闻。纵有信而无智。不可传也。凡夫浅识下。谓其余声闻。固是出家二众。有我见而不可传。其余凡夫乃在家二众。或不知好恶。似无我见。而可传乎。然凡夫知识甚浅。五欲事障尤深。彼虽不计彼我。亦闻而难解。故云亦勿为说。若人不信下。谓所以僧俗无智。皆诫汝勿妄宣传者。以凡无智则不解。不解则不信。不信则毁谤兴。毁谤兴过则非小。彼心必欲断灭一切世间成佛之种子也。或复颦蹙下。形容断佛种者之形貌。及心相也。谓彼必忧愁形于面。日夜欲灭其教。而不可得。故曰颦蹙。断灭萌于心。高低欲毁其人。而似难动。故曰疑惑。虽汝传法。意在度脱。一不择机。便有损无益之如此。故曰汝当听说此人罪报。若佛在世下。正明罪报。谓不但佛在世谤法者之罪报应听。即佛灭度后谤法者之罪报汝亦听之。故云汝今复听。前偈中。所譬三途之人。正由此等不信大法而致。所以前列其喻。此出其法。文不虚设也。

　　其人命终入阿鼻狱(至)生辄聋哑诸根不具。

　　此节影其饿鬼修罗。以饿鬼摄在地狱。修罗少分天福。故不显言也。其人命终下。地狱报。从地狱出下。畜生报。若得为人下。人报。畜报略明五种。谓狗野干馲驼驴蟒也。人报有二种。诸根闇下。业报。永不见下。难报。

　　常处地狱如游园观(至)无智人中莫说此经。

　　此节文似叠出。义实攸分。常处地狱下。谓初因谤法。堕于三途八难。难才受毕。又入地狱。地狱恶报。苦不可言。而此人者。业不由己。时出时入。则以地狱。当园林台观也。故云常处。在余恶道。饿鬼也。不去朝夕。故譬舍宅。驼驴猪狗。畜生也。时时来往。故云行处。此明初从三途出为人。第二次复堕落者。若得为人下。明次从三途出。而后为人者。以聋盲等患。为庄严。则不自知其为丑也。以水肿等病。为衣服。则终身不觉在其体也。身常臭处下。谓谤经者。素无见佛闻法之因。不知改悔。而且深着我见。爱此劣形。人或憎恶。不识丑恧。反增瞋恚。人畜异类。不当野合。淫心炽起。不择云雨。着我贪也。增恚瞋也。炽欲痴也。有此三毒。须臾人报才毕。又将堕入三途矣。所谓具足一劫。劫尽更生。有何穷已。常处舍宅行处。不其然乎。故曰谤斯经等。以是因缘下。结前起后也。谓佛出世。元为安隐众生。说法。元为利益世间。汝身子等。一不择机。妄传非器。俾无智无信众生谤法。误膺斯苦。是岂佛之初心哉。故云我故语汝等。

　　若有利根智慧明了(至)汝当为说妙法华经。

　　此节正教当机为欲利益世间故说此经之义。申明若有闻者随喜顶受等文。计七十六句。分十波罗蜜而解。若有利根等者。遇十波罗蜜中有智者许说也。智慧明了。得此经之因。多闻强识。求此经之缘。若人曾见等者。遇十波罗蜜中有施者许说也。见佛植善。福施也。深心坚固。施福不求人天小果。所以为深心也。若人精进等者。勤波罗蜜也。常修慈心。勤与乐也。不惜身命。勤拔苦也。若人恭敬等者。禅波罗蜜也。无有异心。意定也。离凡愚处山泽。身定也。又舍利弗等者。方便波罗蜜也。舍恶近善。各得其方便故也。若见佛子等者。尸罗波罗蜜也。持戒如珠。六根清净之因。求大乘经。开佛知见之缘。若人无瞋等者。忍辱波罗蜜也。质直柔软。不人辱也。愍一切。敬诸佛。不辱人也。复有佛子等者。慧波罗蜜也。于众心净。慧自利也。因缘譬喻。慧利他也。若有比丘等者。力波罗蜜也。为智求法。信力大也。乐大不小。慧力大也。如人至心等者。愿波罗蜜也。求经与求佛舍利同。视此经即佛也。不求余经。愿不小也。未尝外典。愿远邪也。告舍利弗等者。结前起后。谓以十波罗蜜。明求法。而教汝为说者。乃多中少分之相也。信解二字。为下品张本。

　　妙法莲华经信解品第四

　　信者。信得诸佛世尊以种种因缘譬喻言辞方便说法。皆为阿耨多罗三藐三菩提(信法。则会三归一也)。解者。解得是诸所说。皆为化菩萨故(解人。则会权归实也)。经云。我等昔来真是佛子。此自信也。又云。而但乐小法。若我等有乐大之心。佛则为我说大法乘。此自解也。故云信解品。

　　尔时慧命须菩提(至)我等今者乐说譬喻以明斯义。

　　尔时慧命下。上品佛为千二百人说譬。经家惟叙置四人。所谓诸有智者以譬喻解者也。须菩提解空第一。故称慧命。迦旃延云文饰。论义第一。迦叶云饮光。头陀第一。目犍连云采菽氏。神通第一。故皆以摩诃称。摩诃云大。言四人为千二百众中第一之大阿罗汉也。从佛所闻下。叙领方便譬喻两品之文。未曾有法。即指舍利弗。以声闻人。得同菩萨。授成佛一乘劫国庄严之显记。为未曾有之法故也(问曰。若然者。则经家但叙领方便品。未曾叙领譬品。注中何得释为领两品之文。答曰。一则未曾有法一句。该尽两品之文。一则舍利弗得记。在譬喻品中。释叙领两品之文。无失)。发希有下。谓空生等。一向安于小果。不曾发作佛之心。今得佛说两品之文。开悟佛知见。信其自心作佛。生大欢喜。证入初地。是为发希有之心。而踊跃也。即从座起下。正明六根欢喜踊跃之仪。而白佛言下。一等信解四人共陈。故曰我等。腊德并高。故居僧首。朽谓将死。对无所堪其进而言。迈。八十已上。对无所任其求而言。自谓己得下(谓以佛分中。谓我等未得无余涅槃。似乎未满佛之本愿。以我等生死中人。得离三苦。则亦自谓已得涅槃矣。前品云。佛说一解脱义。我等亦得此法。到于涅槃。而今不知是义所趣。此正述彼念也。由是我等年老身朽之人。于小果涅槃有得。则于佛无上大涅槃。为无所堪任。不便进求阿耨菩提也。此叙五时中阿含时。已摄华严时也)。世尊往昔下。又叙五时中般若方等二时说法之法佛于般若方等时。为菩萨所说阿耨菩提之法既久。谓般若方等共说三十年也。我时在座下。谓佛于三十年中。说般若方等。我比时亦在佛座下。所以不复进求阿耨菩提者。一则以年并朽迈之人。身体疲懈。一则于阿含会上。涅槃有得。但念空等三解脱门。足以法乐。为自受用。故于菩萨法游戏神通等事。皆心不喜乐也。上云年并朽迈。约寿命言。此云身体疲懈。约形质言。上云已得涅槃。约小果言。此云空无相无作。约小果具三解脱门言(其实空等三法。大小乘同具。前身子云我等同入法性。肇论云。三乘等观性空而得道。是也。问曰。既三空同入。何以为小。答曰。以过在一念字上。起信论云。一切众生。不名为觉。以念未净故)。上云阿耨菩提。约果觉言。此云菩萨法等。约因行言。游戏下。正明菩萨之法。游谓无住。戏谓不真。神谓精神。通谓虽从实际游戏。于今时不妨游戏之精神命脉。而令一切众生通于那畔。此菩萨法之妙用也。净佛国土。上求也。成就众生。下化也。小乘人但念空故。不喜乐于妙用。但念无相故。不喜乐于上求。但念无作故。不喜乐于下化。殊不知。佛以一大乘实相。权而为大小中之三空也。所以下。微释乐小而不喜大之义。谓所以净佛国土。是菩萨成佛时。自受用之报土。成就众生。是菩萨成佛时。自庄严之法嗣。而皆云不喜乐者。何也。以世尊令我等出于三界之苦集。得证涅槃之道灭。故安于小。而不求于大也。又今我等下。谓于今经法华会上。则比般若方等之时。年已益加朽迈。故于法会之初。佛为菩萨说大乘经。名无量义教菩萨法。不但比前般若方等时。心不喜乐而已。乃至不生一念好乐之心也。如是则我等小乘人。于大乘阿耨菩提之法。绝望极矣。我等今于佛前下。谓般若方等时。虽闻授菩萨作佛之记。佛比时犹呵升声闻。今于佛前。闻方便譬喻之说。不但不呵升。而且令声闻与菩萨。得同受其阿耨菩提之显记。此我等之心。所以为甚欢喜。而今经妙法莲华。所以为得未曾有也。不谓于今下。申明心甚欢喜等义。谓若有求而得。则不为希有。今无求而得。故云忽然得闻等。分所当得。则不为庆幸。今经乃昔分所不当得而得。故云深自庆幸。获大下。结上起下。领譬品法喻各第四节之文。无量珍宝者。一乘阿耨菩提之法宝也。不求自得者。四十年前。本无所求。四十年后。不期佛忽然授记也。此二句为下说喻文张本。我等今者下二句。为下喻文四节之本。以明斯义一句。为下法合四节之本。此四大弟子。所以为诸有智者以譬喻得解也。下文。法喻虽各四节。然皆初二两节。以明不求。三四两节。以明自得。

　　譬若有人年既幼稚(至)往至贫里以求衣食。

　　据五时教体。此节譬华严三七思惟之时。以明不求大者。为无知也(旧称穷子喻。通篇描写四大弟子。及佛穷富之状。然一行叙子。一行叙父。通领方便譬喻两品之文)。譬若下。有人四大弟子自况。父譬法身佛。年既幼稚(再雅云。幼鞠稚也。又云幼冥也。注幼稚者。冥昧以喻声闻之机。冥昧不知本有法身佛为父也)。他国譬大千三界五趣。或十二十下。从幼至艾也。年既长大。自艾至老也(譬前年并朽迈)。加复下。喻小乘人。虽由无明种现熏习。在外道中多年。而不知本有佛知见。为无量珍宝。故曰穷困。数数然于生死海中驰求。卧棘涂灰等邪法。以为衣食。故曰驰骋生老病死。谓之四方。渐渐游行下。喻植有往昔善根。渐由外道。而向佛法本国。云渐渐者。难以顿悟也。悟既非顿。则乏本智。乃是偶然。故云遇向。上云舍父逃逝。喻背真逐忘。此云遇向本国。喻返妄归真。其父下。约喻。则喻法身佛在万象之先。约领文。则先来二字。领方便品初七二七思惟之文。及领譬品。初二两节。长者求子。不得其子。出火宅之心。故曰先来。又曰不得。若依文势为训。谓文既先来。子犹渐进。则前后相左。故云不得中止。谓法佛以遍法界。清净光明之身。现千丈遮那报体。止于色究竟天。为一城也。其家大富下。喻佛有无量无边智慧十力四无所畏等法。论云。身有无量色。色有无量相。相有无量好。所住依果亦无有量(金银等七宝之富。其诸下。钱谷之富。多有下。人力之富。象马下。禽畜车马之富。出谓借贷。入谓取偿。乃放债之富也)。乃遍他国者。喻佛圆音落落该十刹而顿周也。商佑贾客下。行曰商。坐曰贾。大财曰商。小贩曰估。喻佛主伴重重极十方而齐唱也(此领上二品佛悉成就无量知见力无所畏等文)。时贫穷子下。接遇向本国言。父虽求子。子元不求父。而亦来者。喻佛与众生。法性相同。如世间父子。本属天性。虽似不相知机缘。当会不得不来也。父每念子下。接其父先来求子不得。至商估贾客亦甚众多而言(云每念子。喻佛大慈悲时刻心在众生。经云。大慈大悲。常无懈倦。恒求善事利益一切。而生三界朽故火宅等。云与子离别五十余年者。喻声闻人。未得涅槃时。恒在五趣四生轮转也)。云未曾向人说如此事者。喻佛在华严会上。但说阿僧祇随好光明两品之文。余五周四分。皆菩萨说故。云但自思惟心怀悔恨者(悔谓悔己中止一城。恨谓恨子逃逝而已。未曾向人说也。此由方便品。云我所得智慧。微妙最第一。似有悔义。众生诸根钝。着乐痴所盲。如斯之等类。云何而可度。似有恨义。故作此譬)。自念老朽下。申明悔义。无有子息下。申明恨义。是以殷勤下。结足悔恨。以上喻佛初七思惟。复作是念下。喻佛第七七思惟。有展转反侧冀得之义。喻佛求声闻。必得授记作佛之慈。再时穷子下。接遂到其父所止之城而言(经文自国而城。自城而舍。描写渐渐游行之法)。以身顾人。曰佣。任力取直。曰赁。前行曰展。复回曰转。住立门侧者。意在佣赁也。遥见其父下。喻二乘人。形卑眼小。高视遮那妙体华藏庄严。不能得近也。(师子床为身所坐。故曰踞。师子兽中王。无畏群兽。表佛为人中师子。说法无所畏也。床高几衬是不委顿。故曰承。以上明身所受用。婆罗门云净行。刹利云王族。居士谓居家有道。洁白其操。以上喻佛为三界天人所仰止。故曰皆恭敬围绕。以真珠下。明身所佩服。吏民下。明人所奉事。覆以下。明居所盖饰。香水下。明地所净洁。散众下。明所玩赏。出内下。明所交易。总之喻佛富有万德。荡无纤尘。为世所尊之义。故曰有如是等)穷子见父下。谓穷子不知长者是己本生严亲。应生欢喜。反怀怖惧。譬二乘人于菩萨游戏神通上求下化之功德。心不喜乐也。窃作是念下。谓穷子念中。错疑己父是王。不然。或是与王相等之人。非我下。譬当机等。先在外道时。见佛之威德。谓佛非己可能亲近。道非己可能习学。方便品所谓不求大势佛。及与断苦法也。不如往至下(论语注。二十五家为里。尔雅。肆力训极力。谓穷子见父富贵势大。甘从贫里为极力佣工之地。而衣食易得也)。方便品所谓以苦欲舍苦。如牦牛爱尾。以贪爱自蔽也。(若久住下。申明舍富从贫之义。作是念已下。谓窃计定。而形随心役去之速也)时富长者下。接坦然快乐无复忧虑而言(谓子不识父。父却认得子。事与愿谐故心大欢喜。所以喜者。以子来适其夙志。故即遣人急追。不少缓也)。譬佛三七日中。虽知根钝。且称本怀。敕诸法身大士。说七处九会五周四分之法。经云。奇哉我今普见一切众生。具有如来智慧德相。此急追将还也。尔时使者下。经云。初发心时。即摄五位成等正觉。此疾走往捉也。穷子惊愕下。二乘人素不愿成佛。今教其发心。即得成佛。是以心惊口怨。为不相犯而见捉也。使者执之下。经云。若人欲了知三世一切佛。应观法界性。一切惟心造。是执之逾急。强牵将还也。于时穷子下。二乘人以见思惑为罪。以三界为囚执。以入灭尽定为生。出灭尽定为死。所谓变易生死也。今教断见思惑之机。观法界性。出定度生。是为无罪。而被囚执。此必定死也。转更惶怖等者(谓佛初教二乘人。修道证灭。以怖畏三界内生死苦也。今教出三界生死苦者。复入三界内。以同事摄。修行六度。度脱众生。勿惜生死之苦。是以转更惶怖。闷绝倒于地也。躄倒也)。父遥见之下。譬佛第三七日思惟。寻念过去佛所行方便力。我今所得道。亦应说三乘等也(遥见。喻佛与小机相去远也。而语使言。喻佛菩萨密语不与二乘人语也。不须不用也。勿强将来者。知心未服也。冷水洒面。醒晕死之法。故曰令得醒悟。莫复与语者。知不相信。徒益惊骇也。此譬佛三七思惟后。顺机所宜。欲讳实也)。所以下。征明。谓所以先命急追将还。似有用此人。今云。不须用此人等者。何也(以为父者。知己知彼。一则志劣。一则贵豪。两难容易契合也。审知是子下。心知亲。而形不妨暂疏阔。故不语他人云是己子。使者语之下。使遵主命放子。所谓将欲取之。必固与之。故曰我今放汝等。穷子欢喜下。照前窃作是念等文。喜其不见逼迫强使也。喻佛及诸大菩萨。顺小机钝根众生。将欲隐胜现劣。必投其所好。以遂其本愿。故讳实而开权也。此领方便品第二节舍利弗善听诸佛所得法无量方便力而为众生说等五十四句)。

　　尔时长者将欲诱引其子(至)更与作字名之为儿。

　　此节譬十二年说阿含时。以明不求大者。为贪小也。尔时长者下。承上文言。谓既审知是子。虽暂时下劣。不可仓卒语人。而根骨豪贵。可以从容方便而图。喻二乘人。权虽小果。实有大基。不可急得。可以缓求。故曰将欲诱引等。密遣二人下。正出诱引。方便密遣。谓不似先显言急将追还。形色憔悴下。谓不使见形生畏。汝可下。徐语不使闻言起怖。此有作处(反上非我佣力得物之处)。倍值明非逼迫强作(穷子若许下。谓从即引来。设惑疑难。问何所作。便可实告云。顾汝除粪。俾信其肆力有地。不必往至贫里也。我等二人下。共作明其有伴。时二使人下。谓如长者之教而行。既已得之下。谓如密遣之辞而言。此喻诸大菩萨。上遵佛教。下依本愿。内秘外现。以同事摄。权宜求人。庄严佛法也。尔时穷子下。取价恐其见欺。喻声闻人。依四谛修证。皆先果后因。此领譬品汝等当知此三乘法皆是圣所称叹自在无系等文。以上叙其主使求人。其父见子下。叙父子始相迩也。愍谓愍其不相信。先索其价。怪谓怪其甘为贱役。喻佛悲悯众生迷本有一乘佛之知见。而怪其甘为小乘贫所乐法也)。又以他日。谓非得子之当日。窗牖遥见。谓非大庭广众公然觌睹。喻佛双垂两相二始同时。即华藏而视阎浮也(子身嬴瘦。喻声闻身。无功德肥腻。粪土尘坌。喻虽则知苦断集。尚有无明烦恼。未获清净智光)。即脱下。谓先虽密遣。但可得人。此欲更名故须亲降。是子虽不以父为意。而父则时刻在子(此领方便品思惟是事已。即趣波罗奈。诸法寂灭相。不可以言宣。以方便力故。为五比丘说也。脱璎珞等。喻佛隐胜也。着粗弊等。喻佛见劣也。手执粪器示形同憔悴。不使疑惑是王等。故曰状有所畏)。先语余人。勉其勿懈。后方近子。留其恒作。加工价给器使(皆领譬品如彼长者虽复身手有力而不用之。但以殷勤方便。勉济诸子火宅之难等文)。我如汝父下。申其留作增价等义(本是严亲。而曰如父。喻法身同体。报化则分真似。所以下。征释。谓所以贵贱分位。而曰如父者。何也。以有三所以。释成如父之义。一则年有老少。一则常作。无面欺背怨。一则众所公见。都不见恶似余人。此领譬品我今为汝保任此事。终不虚也。汝等但当勤修精进。自今下。始终定其久要。上曰如父。领譬品我亦如是众圣中尊世间之父。此云如所生子。领譬品一切众生悉是吾子。即时下更改也。谓更改顾与长者。作工之贱字。为己亲儿。成贵名也。他日承父家业。始于此)。

　　尔时穷子虽欣此遇(至)下劣之心亦未能舍。

　　此节。譬方等般若二时。以明虽不求大。而分证其大也。尔时穷子下。喜遇名也。犹故下。未信为实也。(客作厮养佣顾。两可之贱称。今新安詈子弟不才者。曰客作。由是下。谓由是未信为实之故。虽受更名之宠。于二十年中。犹常令除粪。异乎亲子之尊贵也。准五时判教。阿含十二年。方等八年。是二十年也。过是下。喻过阿含方等之后。佛父众生之子。彼此之心。始相体相信也。体谓设以身处其地。父子如一人也。信实也。信长者实如父。己实如儿也。入出无难者。谓父子既相体信。入则不难为儿。出则不难为客作也。方等大乘算。同阿含除粪。以法虽大。而机自小。声闻菩萨。闻同得异也。然其下。谓心虽相体信。身不难入出。然实未居子舍。犹以客作自处。初节所谓但念空无相无作。于菩萨法。游戏神通。心不喜乐也)世尊尔时长者有疾下。譬般若会上命诸大声闻转教付财也。自知将死。喻佛涅槃时近也。我今多有下。喻佛自证阿耨菩提法藏无量也。其中多少下(取喻声闻自取大乘。与谓以小果。与大乘人说。两皆命其悉知。可见佛未尝于小乘人。有吝大乘之意。方便品云。佛自住大乘。如其所得法。定慧力庄严。以此度众生。自证无上道。大乘平等法。若以小乘化。乃至于一人。此事为不可此正领彼文也)。我心如是下。喻佛心及佛所证之法。虽如是平等。能与而不惜。然说佛法者。亦当善体佛心。必择得其机。然后始传也(所以下。征释。谓所以教汝知我财宝者。何也。释云。以我与汝便为不异。是子应承父业也。所以又教汝知我心。如是当体此意者。何也。以我有即是汝有。不可推是父物。恣肆抛撤。故宜加用心无令漏失也。此领譬品无智人中。莫说此经。若有利根智慧明了。乃可为说。庶无失言失人义也)。尔时穷子下。喻四大弟子遵佛命。卒以小果。而领知大法也。而无希取下。喻受大命。而自不发大心也。然其所止下(谓穷子不解父无令漏失之教。疑父吝惜。故但执守。不取一餐。敢多自用哉。所以然者。以身之所止。尚在客作。心之下劣。亦未能舍。喻二乘人耳。虽闻大位。犹小果。心虽知大。犹贪寂灭。前文所谓于佛教化菩萨阿耨菩提不生一念好乐。是也)。

　　复经少时父知子意(至)今此宝藏自然而至。

　　此节譬当经授与声闻成佛劫国庄严之显记。以定佛与诸佛。为一大事因缘。出现于世之本愿也。复经少时者。喻今经去说般若经时不多时也。父知子意渐通泰者。喻得般若弹呵淘汰之功也。成就大志者。前品身子所谓我等亦佛子。同入无漏法。不能于未来演说无上道也。自鄙先心者。即呜呼深自贵。云何而自欺等义也。临欲终时者。譬佛自知涅槃时到也。而命其子等者。即吾今于天人沙门婆罗门大众中之说也。皆悉已集者。如序品所叙。集四众八部。及八万大士也。即自宣言等者。即我昔曾于二万亿佛所。常教化汝之说也。于某城中等者。即我昔教汝志愿佛道汝今悉忘。及譬品汝等累劫众苦所烧也。其本字某者。如身子本声闻名也。我名某甲者。即为诸声闻。说大乘经。名妙法莲华。授身子阿耨菩提劫国庄严眷属寿命正像法之显记。未来成佛。号曰华光者也。昔在本城怀忧推觅者。喻昔在大通智佛时。植有大乘之因也。忽于此间遇会得之者。喻佛今于灵山会上。为二乘人。成大乘之缘也。此实我子者。领譬品法合第四节云。是诸众生皆是吾子也。我实其父者。领譬品如来亦复如是。为一切众生之父也。今我所有一切财物皆是子有者。领譬品皆以如来灭度而灭度也。先所出内是子所知者。领譬品我先不言。诸佛世尊。以种种因缘譬喻方便说法。皆为阿耨多罗三藐三菩提也。世尊是时穷子等者。结成品首所谓无量珍宝不求自得之文也。

　　世尊大富长者则是如来(至)迷惑无知乐着小法。

　　此合初节喻文。世尊大富下。以长者况佛。我等下。以穷子自况。如来常说下。释成为子之义。归于佛说。非敢自认也。世尊我等以三苦下。释成似义。谓佛既常说我等为子。我等不认真。而自云似者。以苦多恼重。迷而不知。乐小故也。三苦谓苦苦坏苦行苦。苦多故热恼。热恼故迷惑。迷惑故无知。无知即无明也。有此无明之惑。故迷自己本具一乘佛之知见。不作外道。即着小乘。何异穷子怖亲生父而往贫里哉(准瑜伽显扬二论。三苦即三受。瑜伽云复次三界有情所依之身。当云何观。谓如毒热痈。粗重所随故。即于此身。乐受生时。当云何观。谓如毒热痈。暂遇冷触。即于此身。苦受生时。当云何观。谓如毒热痈。为热灰所触。即于此身。不苦不乐受生时。当云何观。谓如毒热痈。离冷热等触。自性毒热。而本住故。薄伽梵说。当知乐受坏苦故苦。苦受苦苦故苦。不苦不乐受行苦故苦。乃至云想受灭。为乐中第一。显扬以三受。况为痈疥癞三病能了第三行苦为癞。方得涅槃。不了不苦不乐之行是苦。苦乐二受。由是而生也)。

　　今日世尊令我等思惟(至)当有如来知见宝藏之分。

　　此合第二节喻文。言今日者。对上节我等以三苦故。为往劫之言。其实今日指阿含时。非法华时也。(谓阿含时。佛知我等往日受多苦。不过乐其小乘脱苦之法。所以即教我等思惟。得小果之法。在于蠲除根尘诸法中见思惑。戏论之粪也。思惟即前六识。属于知。蠲除即修断义。戏论之粪。乃即谛下烦恼。此迷佛教知苦断集也。瑜伽第一意地中。问云何生。由我爱无间已生故。无始乐着戏论。以熏习故。净不净业因。已熏习故。彼所依体。由二种因。增上力故。从自种子。即于是处中。有异熟无间得生。又五十一论云。复次修观行者。以阿赖耶识。是一切戏论所称诸行界故。今云蠲除。是依观行。以断第八识中见思惑。谓粪秽耳)我等于中下。谓我等即奉佛教。于佛所说法中。勤修不净无常苦空无我诸观。果然得至涅槃。如彼穷子。为长者除粪。得一日工价同也。此修道所以证灭也。既得此已下(谓初得至涅槃。心甚欢喜。便私自谓。由修而证。所得弘多。不知尚少也。云佛法中。显非外道法中也。然世尊先知下。谓彼时佛不为我说尚少。然者。以佛世尊先知我等为凡夫时心着六尘弊欲之久。为欲所苦不过。故今心乐小乘脱苦得空之法。所以便见纵舍。不为我等分别言六尘不恶还同正觉。若知根尘皆如来藏性。依而修假中二观。则当有如来知见宝藏之分也。吁此言胡可容易与小乘人言哉。以见思惑未断。六种根尘。实会染害人。故见思惑断者。始可入廛垂手。依根尘作佛事也)。

　　世尊以方便力(至)而我等不知真是佛子。

　　此合第三节喻文。世尊以方便下。承上文言。谓佛于阿含教中。不为我等分别当有如来知见宝藏之分。而于方等会上。却以方便权智之力。说六种根尘皆是如来实相智慧之法。我等既从佛。任阿含会上得涅槃一日之价。遂以小为大。故于此方等大乘。虽曰心相体信入出无难。然亦无有志愿求于大也。我等又因下。谓佛见我等。于方等会上。无有志愿求于大者。以权实皆在佛也。故于般若会上。佛俾权实在己。便于自求。我等又因如来智慧。但为诸大菩萨。开示演说。而我等自己。于此大乘法。而亦无有志愿者。何哉。谓佛知我等心乐小法。莫过以方便力。随顺我等。弹呵淘汰其乐小之心。而后或可䇿进。更求于大也。而我等不知比转教付财时。自己业已真是大乘佛子。不须更求其大也。此如穷子虽受教敕领知众物。而无希取一䬸之义同也(问曰。上节既叙得至涅槃一日之价已。今复叙者。何也。答曰。上叙阿含。为正得之时。此叙方等。指先得而言。文同义别。故不为重也)。

　　今我等方知世尊(至)所应得者皆已得之。

　　此合第四节喻文。今我等方知下。承上文言。谓我等初不知真是佛子。疑佛但以如来智慧。教我等为诸菩萨说。似于我等深有吝惜。今佛说诸佛世尊。以种种因缘譬喻言辞方便说法。皆为阿耨菩提。是诸所说。皆为化菩萨故。方知世尊于佛智慧。果于我等无所吝惜也。所以下。征释。谓所以先疑佛似吝。而今方知不惜者。何也。以我等从昔以来真是佛子。而但乐小法。所以将真作假也。若我等昔有一念乐大乘之心。则佛于四十年中所说方等般若之大乘。皆为我等所说。岂直为诸菩萨说哉。于此经中下。谓何以知我等有乐大之心。佛之方等般若大乘。皆为我等而说。以于此经之中。闻佛每每言。诸佛世尊。惟说一乘故也。而昔于菩萨下。谓以今经。验昔日方等般若会上。佛于菩萨前。毁辱訾詈声闻乐小法者。然实非毁訾我等。乃即欲以大乘法。教化我等也。我等不知都作毁訾而会。是故于喻说后。我等说本无心有所希求。今法王大宝自然而至。如往昔方等般若会上。诸佛子所应得者。我等皆已得之矣。不复更用修而得也。昔于菩萨前。毁訾声闻者。如楞伽经。于大慧菩萨前。动则以声闻。同外道。名愚夫跛驴。维摩经喻盲人败种。圆觉经教人发愿。莫值声闻及诸外道等。皆是也。

　　尔时摩诃迦叶欲重宣此义而说偈言。

　　我等今日闻佛音教(至)无上宝聚不求自得。

　　此颂品首第一节为喻立本之文。我等下四句。应长文自尔时慧命起。至欢喜踊跃止。佛说下。应长文即从座起。至以明斯义止。由长文已广。颂中所以略也。今日。对四十年前言。闻。即耳根所被机也。佛音教。即本经三品文言。能被教也。欢喜约心言。踊跃约身言。照前心生大欢喜。自知当作佛。看小乘人。一向不许作佛。今得授记作佛。是得未曾有也。佛说下。正明得未曾有。无上宝聚。喻阿耨菩提。四十年前无望。故曰不求。四十年后授与。故曰自得。二句为喻之本。

　　譬如童子幼稚无识(至)何用衣食使我至此。

　　此颂第一节喻文。准长行。应分五段。譬如童子下六句。为第一段。初句标譬。次句释成童义。第三句释成无识。四五两句喻背真之地远。第六句喻逐妄之时多也。其父忧念至有大力势二十八句。为第二段。应长文其父先来起。至亦甚众多止之文。初句标其三七思惟之心。忧念。即大悲心也。次句明思惟设法。以尽其方。第三四句。喻既知根钝。且称本怀说大华严经也。一城喻其觉场。造立舍宅。喻二十重华藏庄严世界海。华严教属一乘圆顿。故曰顿止。世界成就品。及华藏世界品。皆普贤菩萨。于一真法界正位中唱出。故曰造立。中诠四分五周。明佛依正自受用之因果。故曰五欲自娱也。其家巨富。此句为总。申五欲自娱。多诸下。别明巨富之七宝。象马下。别明巨富之四乘。田业下。情无情亲疏之巨富也。出入下。生意近远之巨富也。出谓出其本。入谓入其利。行曰商。坐曰估。以有易无曰贾。无处不有者。喻法身遍在一切处也。千万下。亲疏远近之众多也。围绕恭敬者。富贵不去其身。为物所景仰也。以上明富利。常为下。明贵与势。世出世间不出富贵势利而已。王者君也。群臣牧也。记云。体群臣王爱念隆圣眷也。臣宗重尊德性问学也。以诸下。结其近者悦。而远者来也。豪富下。结其富贵势利之有力也。而年朽迈至遂至父舍二十句。为第三段。应长文时贫穷子起。至住立门侧止之文。长文先叙到城。次叙父念。后叙到舍。颂文以父念叙于首。以到城舍叙于末。而年朽迈者。承上文言。谓为父者。富贵势利尽自足。其不足者。惟乏其子。是以益其忧念。朽迈。喻佛成果之时已久。千二百人。尚未得记也。夙早也。夜夕也。死时将至。喻佛涅槃时将至也。痴子者。父心痛子之词。舍我五十余年者。念其别久也。库藏下。念其财富无交阁也。尔时下。前云童子。继云痴子。今云穷子。殊有次第。求索衣食。正见其穷。从邑下。求索地之近远。或有下。衣食得之有益。饥饿。见其枵腹。羸瘦。见其形丑。疮㿍。见其病缠。皆穷子之穷状也。渐次下。由远至近也。佣赁下。由近至亲也。尔时长者起。至欲往佣作止。有二十四句。为第四段。应长文遥见其父起至疾走而去止之文。于其门内。喻佛居阿兰若法菩提场内也。以华严法界品。叙有舍利弗等六千比丘故。施大下。依报盖覆无畏。眷属下。正报主伴摄护。穷子眼中所见之贵如此也。或有下。穷子眼中所见之富如此也。故曰穷子见父等。谓是下。穷子心中生疑。以出世间之大圣人。疑为世间之帝王豪贵尊严也。惊怖下。谓穷子神情不安。非己所宜到也。覆自下。心中默述。非己所当止也。思惟下。往回默忖。以定其去就。谓与其受制于富贵之强使。不若安贫贱之自便也。长者是时起。至使我至此一十二句。为第五段。应长文时富长者起至以求衣食止之文。长文详。而颂文略也。初四句。喻佛不动觉场双垂两相二始同时也。故曰在座遥见等。默而识之。用易系辞默而成之润色。此以四句。颂长文十一句。即敕下。以两句颂长文六句。长文尔时使者疾走往捉二句。影在敕辞中。穷子惊愕。称怨大唤。我不相犯。何为见捉四句。摄在惊唤二字中。迷闷躄地五句。摄尽长文使者执之逾急以下六行半文。是人执我下。正颂穷子心中迷闷之意。谓彼使者执之急牵之强。非是顾人做工之情。乃欲杀我之状也。岂有能衣食我者。使我至此急耶。夫亲生父子。一旦违离。久而不相知若此。吾人之干本有心性。会无弹指顷顾盻。浮世几何。一失此身。千生万劫。改头换面。视亲如冤。以恶为美者何限。吁亦可畏也。

　　长者知子愚痴狭劣(至)又以软语若如我子。

　　此颂第二节喻文。准长行。应分三段。长者知子。至净诸房舍。一十六句。为第一段。应长文尔时长者起至寻与除粪止之文。若论文理。此中初四句。应截置上节颂尾。以此四句是应初节喻文。父遥见之。而语使言等文。知音截为第二节者。有二义故。一则第二节颂。无此四句。则无起端之文。一则长文第二节喻中。有尔时长者。将欲诱引其子。而设方便。以故此中初四句。虽应喻中第二节长行之头。其实影释喻中第一节长行之尾。乃译人超略其文。互存其义之法也。初句喻佛三七思惟。后以他心通智知机。如世谛。知子者莫若父也。次句愚痴即惑重。狭劣即器小。应长文父知其子志意下劣。三四句。正见愚痴狭劣。应长文自知豪贵为子所难。第五句。应审知是子起直至第二节而设方便止一十二句之文。以长文虽有一十二句。不出即以方便四字。为要故也。什师译手。得广略易简之妙如此。更遣余人下七句。申明即以方便一句。余人则异乎前所遗之使者。长文云形色憔悴。颂补以眇目矬陋。眇目。谓坏其只眼。喻有慧眼无法眼也。矬谓短小。陋谓卑丑。此现身之方便也。汝可下。示语之方便也。顾除粪秽。乃方便之事也。倍价。含初中后善之义。以外道作佛之声闻弟子得四果。为正价也。由声闻小乘。而受大记作佛。是倍价也。可见佛法权中。元含有实也。穷子闻之下。长文有穷子若许等文。皆长者教谕之辞。颂中略之。但颂穷子受命服役之事。各自一义。译师斟酌华梵语义。何等谆切委细。学者不可忽之。长者于牖起。至汝当勤作止。一十六句。为第二段。应长行其父见子起至好自安意止之文。于牖见子者。易云。纳约自牖终无咎。注云。牖非所由之正。而室之所以受明。始虽艰阻。终得无咎。喻佛三七思惟。以大法投小机。如纳约自牖之象也。念子愚劣乐为鄙事等者。维摩经云。释迦牟尼佛。隐其无量自在之力。乃以贫所乐法度脱众生。故着垢衣。执粪器。近语勤作。益价足油。皆小乘人贫所乐法。涂足油。谓赤足行乞。足多[唆-口+芻]裂。以油蜜涂之。而后裂合。如庄子不龟手之药也。饮食充足。日食饱也。荐席厚暖。夜寝安也。此颂长文盆器米面盐醋之属。及老弊使人数句。知断慕修出苦得乐之义。如是苦言者。汝当勤作。即苦言也。又以软语下。第三段也。若。汝也。谓上既言益价足油。食充席厚。业已软语矣。此又复以软语云。汝非客作之贱。乃如我亲生之贵子同也。此二句。颂长行我如汝父勿复忧虑等文。长行详尽。颂中略之。本是亲生之子。反曰若曰如。则人之贫富贵贱。惟业是定。虽慈如至亲。不能一时一毫可移易于爱子达乎此。凡不安命者。非愚则妄矣。

　　长者有智渐令入出(至)自念贫事我无此物。

　　此颂第三喻文。长者有智下。颂喻说方等之时。示其金银下。颂喻说般若之时。犹处门外下。颂然其所止等文。自念贫事下。颂下劣之心等文。渐令入出。约人言。诸物出入。约财言。

　　父知子心渐以旷大(至)甚大欢喜得未曾有。

　　颂第四第喻文。父之下。领譬品佛知身子作念我等同入法性等文。世人心广体胖。则财宝自生。佛子因心广大。则果觉自成。故曰欲与财物。即聚下。谓私与恐生人疑。对众公说。使知父子得失去就。不惟亲亲之谊畅。而使为子者受家财。亦白安享。此十方三世诸佛。所以至涅槃时。毕竟欲与声闻人授成佛劫国庄严之显记。为诸佛出世一大事之因缘也。此领譬品佛昔曾于二万亿佛所为无上道教身子等文(长行注记详审可知)。

　　佛亦如是知我乐小未曾说言汝等作佛。

　　颂法合第一节。长行除两称世尊。余有六句。此中以四句颂尽。佛亦如是一句。颂长文大富长者则是如来至常说我等为子之文。知我乐小。颂长文我等以三苦故至乐着小法之文。未曾下二句。是颂长文第二节。然世尊先知我等心着弊欲等文。

　　而说我等得诸无漏成就小乘声闻弟子。

　　颂法合第二节。而说下。颂长行今日世尊令我等思惟蠲除诸法戏论之粪至涅槃一日之价之文。成就下。颂长行既得此已至所得弘多之文。

　　佛敕我等说最上道(至)而于是法永无愿乐。

　　颂法合第三节。长行有方等般若二时之分。此中照之。文似错杂。然一自有条理。初四十八句。是颂般若时文。次二十二句。是颂方等时文。兼摄品初我等居僧之首等义。凡长行广者。颂必略之。前经略者。后必补之。译人文字躲闪法。不使见重叠也。佛敕下。敕小说大。是明教二乘人作佛也。我承下。二乘人不解卒小与大。说大果作佛。见佛语不虚也。一切诸佛下。谓佛不以实告。致令虽与人说。而自无愿乐也。如彼穷子下。引喻证法。可知。我等内灭下。释成为人说自无志愿之义。声闻以断见思。为内灭。净国度生。为余事也。我等若闻下。谓足于小果。都无欣乐于大乘也。所以者何下。征释。谓所以不喜其大。而安于小者。何也。以根尘等一切诸法。皆悉空寂也。既皆空寂。则国土众生。亦空寂矣。又何求焉。无生下。以三解脱门。释空寂义。无生无灭。空解脱。无大无小。无相解脱。无漏无为。无作解脱。谓观三科七大世出世间诸法。无我我所。名空。空故。诸法一异等相。实不可得。名无相。无相故。则于三界。无所造作。不起愿念。不受后有。名无作。亦名无愿。如是思惟下。结完我等内灭等四句。以上颂讫闻佛说方等时义。我等长夜下。颂闻佛说般若时义。申明我等若闻净佛国土等四句。谓凡人不知本性有大般若。虽证声闻涅槃。皆是无明如长夜。然既居无明长夜。则于佛净国化生般若实智。都无所见。如穷子于父之富有大业。不知为己有。甘心弃置于度外。无贪着之志愿同也。故曰于佛智慧等。而自于法下。谓我等于佛智慧。无志愿者。非佛有所悭惜。乃我等自己于所证未究竟之空法。错谓即是佛之究竟大乘之空法也。我等长夜下。又申明而自于法谓是究竟之义。谓上言而自于法。果何法也乃即我等无明长夜中所修习。无生无灭等之空法也。修习此空法。果空脱其何物。乃空脱其未来世三界生死苦恼之大患也。故此修空脱苦。现在之身。即为住世最后之一生身也。以此身一尽。再不受身故。对前无始。是为最后。尚未卸灭。故曰住等。此最后身。见思虽断。无明尚余。无明虽余。而实不来三界受生。故名之曰有余涅槃也。佛所教化下。谓果虽有余。乃佛所教为因。因果皆真。故为得道。不虚道既不。虚即为心不负教。已报佛之恩矣。我等虽为下。谓在己则果既得。在佛则恩已报。故虽尝为佛子转教富财。说菩萨法六度大因。以求佛道三身大果。皆视为余事。而永无愿乐矣。前云不生喜乐。今云永无愿乐。则小乘人。于大乘法。绝望极矣。

　　导师见舍观我心故(至)于一乘道随宜说三。

　　此颂法合第四节。导师见舍下。谓佛昔日所以见舍我于大乘之外者。以观知我心乐小法故。不劝我等进其大乘。言我与菩萨说中。自己亦有成佛之实利也。如富长者下。引喻例明昔之不劝。为今之所以劝也。佛亦如是下。复以法合其喻。我等今者下。庆信今日得其实利。非同昔日虚名也。如彼穷子下。以喻例法。可知。世尊我今得道下。道。谓一乘佛知见之道也。果。谓授与劫国庄严等记也。于无漏法。法身也。得清净眼。见本有法身庄严。不假外索之道眼也。我等长夜下。以今校昔。申叙四十年前所修小乘因行。始于今日。得分证法身大果。庄严劫国大报。为不负也。不然。则昔于无明长夜。持佛净戒。皆虚而无实矣。故曰始于今日等。法王法中下。申明。谓上说始于今日得其果报者。以昔所得乃三乘小果。非同今日于佛法中久修梵行。得无漏无上之大果也(法王。佛之异称。梵行。即上净戒。此四大弟子。不知佛昔以大示作小说。而谓今日得实。昔日似虚。致下品有药草喻之谈也)。我等今者下。校由实得名。有今昔之异也。谓法今既得无上大果。而人尚名声闻罗汉。不异昔者。昔声闻因地假名也。不过以四谛声令一类二乘机闻。今声闻真名也。乃以无上佛菩提道声。令十方一切诸菩萨机闻也。昔阿罗汉。亦果上假称也。不过以一身应受一类人天善者之供养。今阿罗汉真果也。乃即佛法身。于情器智正觉三种世间。或天或人或魔而恶。或梵而善。皆应普受其供养也。是知今名虽与昔同。而受用之实利。则与昔天悬也。此正应方便品第九节非阿罗汉非辟支佛等文。世尊大恩下。谓我等名实既大而不小。真而不虚。则见佛之恩德广大。事业希有。怜愍之心。教化之功。利益之深。无可言报矣。我等先得小果。谓心不负教。足报佛恩。以今校之。岂唯一生一劫。即无量亿劫。亦谁能报。手足供给者。采果汲水。拾薪设食之役也。头顶礼敬者。谓虽执劳不生憍惰。加其敬也。一切供养者(手足供给。属身业。头顶礼敬。属意业。则三业各言。故此复言一切供养。则知不止三业。有无所不至者矣)。皆不能报者。谓凡上所言。皆世间所有。非希有也。若以顶戴下。所谓以身而为床座也。非一时。乃恒沙劫。非轻易。乃尽心。非怠玩。乃恭敬。又以美膳下。四事供养。约佛在世言。牛头旃檀下。七级浮屠。约佛灭度后言。亦不能报者。以诸佛之法是希有。凡上供养皆常有。诸佛之法无有边量。凡上供养皆有边量。诸佛之法不可思议。凡上报恩皆是思议。诸佛之法。是大神通所成就。凡上报恩。皆小知小解有作有尽之心也(以上皆发挥谁能报者。一谁字。前诸佛大恩。以希有事起此。仍以诸佛希有等四句结经文。亦奚严密哉)。无漏下。足成诸佛希有。反显佛非有漏世界有为数中之圣人。比所以称世出世间诸法中王也。能为下劣等者。下劣四大弟子。以己与千二百阿罗汉。自鄙之词。谓佛法王大圣。能为己鄙贱之夫。忍可一大事因缘。于四十年。而不开示也。取相下。谓佛所以忍者。以知我辈是一向生死海中取相凡夫故。随机所宜。将一作三。大作小而说也(凡夫两言。约未尝归佛时言。若已归佛得证四果。即名圣人矣。若以罗汉小圣。对佛大圣。亦可称为凡夫。何则。十地位前三贤。称外凡故)。此五句。领方便品。以结诸佛。于法下。申明诸法之王一句。谓诸佛所以称为王者。以于小大三一法中。得最极自在故。昔能即大为小。即一为三。到今四十年后。又能即小成大。即三成一。由己自在。各令解脱。不同余忍而不受用也。以上明能忍于法。知诸众生下。又明能忍于机。谓上言于取相凡夫随宜为说者。以佛具他心通智。知诸众生。有三一小大种种之欲乐。及三一小大权实之志力。皆随其所堪任。因缘说不解。又以无量譬喻而说。此我等所以有今日不求而得望外之法喜也。此八句。领譬喻品首之文以结。随诸众生下。案伏因缘说一周。谓佛既能忍大随小。说其法喻。身子及我辈。业开悟佛知见已。又当随诸千二百人中。有下根众生。于佛有宿世成佛善根者。说其因缘也。此又佛所自知善根成熟者为谁。善根未成熟者为谁。佛既种种筹量分别。先以知己故。当用因缘。重说于一乘道。随宜说三。使千二百人。俱开示悟入佛之知见。俱得劫国庄严等之显记。以完佛之本愿也(于一乘道。随宜说三。正与前方便譬品照应)。

　　妙法莲华经知音卷第二
卍新纂续藏经第 31 册 No. 0608 法华经知音


　　妙法莲华经知音卷第三

　　姚秦三藏法师　鸠摩罗什　译

　　明护国金刚寺住持　如愚　着

　　妙法莲华经药草喻品第五

　　品中有三草二木。通喻声闻缘觉菩萨三等人。独以药草名者。重声闻也。以声闻即菩萨故。后文云。今为汝等说最实事。诸声闻众皆非灭度。汝等所行是菩萨道。是也。四大弟子。闻譬品先以三乘引导。后以一乘度脱。遂说信解品。信得今获一乘是实。昔获三乘是虚。而未达夫三一皆无虚妄之义。故偈云。我等长夜。持佛净戒。始于今日。得某果报。意谓。若非今日得大乘果报。则昔所持净戒所得小果。皆劳而无功。虚而不实矣。殊未知上中下三乘众生如草木。佛所说法如云雨。众生草木虽从小以至大。佛法云雨无权实先后。直一味也。岂可以草木昔小而今大。遂谓云雨先虚而后实耶。故知云雨无今昔之殊。而草木自有先小后大之别。此佛所以重为四大弟子等。述成其信解所未尽者。故云药草喻品。

　　尔时世尊告摩诃迦叶(至)无量亿劫说不能尽。

　　尔时下。善其所已言者。信解品是也。以信解品。叙事有条。叙理按时。如叙其子始而舍父。继而向父。疑父。惧豪贵而去父。甘客作而就父。及终得父之家业。非异人。非异财也。然经许多之勤苦。叙其父始而失子。继而求子。见子知下劣而放子。设方便而得子。及终付子之家业。无异心。无异地也。然费许多之慈悲。斯皆以喻明法。按五时之教理。为迦叶等善说如来真实功德处。故云诚汝所言。如来复有下。述其所未能言者。此品至嘱累。一十八品。是也。何哉。如化城品。以王子为沙弥。提婆品。以国王事仙人。此犹佛因中为菩萨时。无量无边无数之功德。说不能尽者。至于果上。三变净土。集十方分身诸佛于顷刻。半坐宝塔。置五十小劫听众于虚空。地狱道五逆之调达。远记天王。畜生道八岁之龙女。速成正觉。安乐四行。从地出六万恒沙等之菩萨。医师一喻。据实谈那由他劫等之寿命。常不轻之因缘。著于威音那畔广长舌之神力。现于此界他方皆果上无量无边无数之功德。说不能尽者。故说寿量品讫。即说分别随喜法师三品之功德也。彼三品功德之言。正应于此。据此一经一时尚尔。况四十年前所说诸经。其智力神力。无量无边之功德。岂惟迦叶等。于无量亿劫说不能尽。即十方三世一切诸佛。以广长舌。尘说刹说。亦不能尽。偈云。佛以此喻。方便开示。于佛智慧。如海一渧。大经云。虚空可量风可系。无能尽说佛功德。故此品为略述成。化城品去。为广述成佛功德也。

　　迦叶当知如来是诸法之王(至)示诸众生一切智慧。

　　此正略为当机。述成亿劫说不尽之功德。为下喻文三节立本。迦叶当知下。标起说不尽之义。为方便品汝等当信佛之所说言不虚妄。及譬品法喻两处无有虚妄咎等之结案。由此火宅法喻长行文各五节。而颂文止得四节。及穷子法喻。亦各四节者。以先三后一皆无虚妄之义。非佛自说。莫能尽其肯綮。故佛以此为四大弟子。述成其信解所未及。为此一品之大意。及为后十八品之正案也。于一切下。释成如来是诸法之王等文。一切法者。三乘九部法也。智方便者。智即佛自证一乘之实智。方便即佛持此一乘实智用方法。而便于人演说。为三乘九部之权智也。此句。为下第一节喻文立本。明始则以实开权也。其所说法者。蹑上权智为言也。皆悉到于一切智地者。应上实智而言也。谓虽说小果。皆有大益。此句为下。第二节喻文立本。明终则会权成实也。如来观知等者。申明上二句义。谓佛所以必欲终则会权为实者。以佛元观知虽有三乘九部一切诸法。无非以成佛为归趣。如后文所谓究竟涅槃常寂灭相终归于空者。是也。亦知一切等者。谓佛既知法一。又知机异。所以始则必欲以实开权也。如后文所谓唯有如来知此众生种相体性念何事思何事等文。是也。通达无碍者。束上知法知机二句。结明如来所以为诸法之王。谓佛若但知诸法归趣。则通于一。而碍于三。若但知众生深心所行。则达于权。而碍于实。皆不得称佛为诸法之王。惟其三一通达。权实无碍而自在。此佛所以称为诸法之王也。又于诸法等者。结尽若有所说皆不虚也之义。谓佛以法自处。固三一小大通达而无碍。以法与人。则又皆究尽明了。而略无紊乱。必使各得其一切种智。以为究竟。如小机不妨以实通权。而权有究尽。大机不妨即权达实。而实有明了。大小既皆究尽明了。四大弟子。安可谓今之所得者为实。而昔之所证者为虚哉。此法王所以为若有所说皆不虚也。而迦叶等。所以于无量亿劫。说不能尽矣。此数句为下。第三节喻文立本。

　　迦叶譬如三千大千世界(至)一时等澍其泽普洽。

　　迦叶下。大千世界土地。以况一切众生心地。卉木丛林况菩萨。及诸药草况声闻种类。况三乘人各有种族形类名色。谓由种类多。而三乘人名字形色亦不同也。草木名色。种类不同。由山川溪谷土地高早沃瘠所致。三乘人名色不同。由众生心地善恶业缘所致。密云。况佛身云。无刹不现。故云弥布。一时等澍。况佛法雨。一音圆注。无物不沾慧泽。故云普洽。此譬于一切法以智方便而演说之一句。以佛真智法身。犹若虚空。随三乘人草木时节因缘所感。而现方便报化身云。说权实一味之法雨也。

　　卉木丛林及诸药草(至)而得生长华果敷实。

　　此节譬其所说法皆悉到于一切智地一句。卉木下。牒定上节所生卉木丛林及诸药草。而释成种类若干名色各异也。诸树下。束成草木虽有小中大。皆各随器量。以受云雨。喻大小乘人根器受法亦然。一云下。牒定上节密云等二句。释成一时等澍其泽普洽。喻佛法雨虽一身云所致。而称其三乘草木种性。使各得其根叶生长华果敷实也。大意谓。三乘草木。不以佛身云法雨一。而华果皆同。佛身云法雨。不因三乘草木异。而润泽有殊耳。

　　虽一地所生一雨所润而诸草木各有差别。

　　此结上文两节之义。而譬如来观知一切诸法之所归趣等数句。一地。譬归趣。一雨。譬示诸众生一切智慧。而诸下。譬众生深心所行。以上法喻各单明。此下法喻合明也。

　　迦叶当知如来亦复如是(至)来至佛所而听法。

　　迦叶当知下。法喻合标。以大音声下。法喻合释。谓佛以大音声。普遍天人阿修罗。即如天以大云遍覆大千国土也。于大众下。以佛十号。释成有大之名。未度者令度下。以三德释成有大之实。十号解见譬喻品。三德者。未度等四句。解脱德也。未度令度。约教其发心言。未解令解。约教其见道言。未安令安。约教其安于苦行修道言。未涅槃令得涅槃。约教以证果言。然发心辖乎见修证。见修证总为得佛涅槃。涅槃即解脱异名。故训四句。为解脱德也。今世等者。法身德也。法身遍乎三世。三世总一真如实知。我是一切等者。般若德也。一切知。非分知。一切见。非遍邪见。又一切知。现量知非比知。一切见。佛眼见非天肉眼见。知道。知无上菩提道及世间出世间道开道。谓开一乘及三乘道。又创始曰开。疏通曰开。说道。谓说其道之通塞险夷苦乐去就。非般若奚能哉。汝等天人下。谓佛既名称其实。以大音而招众。一切众生合当听命而求法也。此法喻合明佛现身若云。而申明于一切法以智方便而演说之一句。

　　如来于时观是众生(至)具足蒙润各得生长。

　　此法喻合明说法如雨。而申明其所说法皆悉到于一切智地一句。如来于时下。举法。承上文言。谓佛于出大音声之时。以佛眼。观其闻命而来云集之众。有根之利钝。性之进怠。皆随其根性所堪。量材授职。计工与价。而说种种三一小大之法。俾无量亿众。皆得法喜及善利也。是诸众生下。正明得利。利有渐顿。三世因果圣凡之分。谓诸众生。一往由不闻法。造五逆十恶。人得而诛之。现世不安隐矣。死堕三途。鬼得而诛之。后不生善处矣。今一闻佛法。因果不昧。生不作恶。现世安隐矣。死生人天。则后生善处矣。此小根茎枝叶众生闻法。得人天福报之善利。有如此者。以道受乐等者。谓有等中根茎枝叶众生。在人天中。以四谛十二缘之道。而受三明八解寂灭之乐果。不昧因。又值诸佛。亦得闻菩萨六度万行之妙法。树大乘之因也。此二乘众生闻法得善利。有如此者。既闻法己等者。谓二乘人既得闻大乘法已。即远离事障。不续诸生死。及远离理障。不碍正知见。应身于无量诸法之中。任己自在力之所能。而得渐入佛无余涅槃之大道也。此大根茎枝叶众生闻法得其善利。有如此者。虽有人天小果大道之不同。然同得佛法云雨之力。故能盈科而进。成章而达。岂非其所说法皆悉到于一切智地耶。如是则安可谓昔得小果为虚。今得一乘始为实耶。如彼大云下。合喻。初二句。喻随其所堪等文。卉木丛林下。喻皆令欢喜等文。

　　如来说法一相一味(至)随宜说法难解难知。

　　如来下。法喻合明第三节承上文言。谓上文虽云昔者随其所堪而为说三一小大之法。不妨即是今日如来所说一相一味之法也。一相者。生佛共有一涅槃妙心真如实相也。此中一相。合前法。如来观知一切诸法之所归趣。合前喻。虽一地所生。以大千世界。虽有山川溪谷形色不同。同一地相。故论云。心真如者。即是一法界大总相法门体。是也。一味者。谓佛所说三乘九部之言教。同一甘露法味也。此中一味。合前法。又于诸法究尽明了。示诸众生一切智慧。合前喻。一雨所润。如大千世界草木。虽有辛酸碱苦之味不同。而所受灵雨。初直一甘味也。故论云。本来平等同一觉故。所谓下。以昔所说大小乘三解脱门。释今最上一乘之一相。谓今云如来说法一相者。乃即昔所谓解脱等之三相。非除昔之三相外。别更有一相也。此由信解品四大弟子云。但念空无相无作。于菩萨法心不喜乐。今明空无相无作。即是菩萨游戏神通等法。故此为言。良由解脱即离。离即寂灭。名则有三。义实一相。究竟下。以一切种智。释成一味究竟最后义。对始初言。谓始初佛因机小不堪大法故。以一乘实相。随宜权说。为三相三味。今机缘既增长成大。佛亦究竟涅槃最后时至。不得不称佛之本怀。故会始初四十年前所说解脱等三相三味之法。都成今究竟一切种智之一味也。前经云。世尊法久后。要当说真实。大般若第五百七十五云。曼殊室利。如我所说种种法门。皆同一味。谓远离味。解脱味。寂灭味。无所乖违。此也。华严疏云。一切众生。同有佛性。皆同一乘一解脱。一因一果。同一甘露。一切当得常乐我净。是名一味。胜鬘经谓。二乘人于无明住地。不断不究竟故。不得一味。今经欲二乘人于无明住地。断至究竟。得一味也。其有下。谓佛之法虽是一相一味。奈其有众生闻佛法者。若心持口诵。若如说而行。三业所得功德。皆不自觉知为一相一味。此佛法在机所以为一而异也。所以下。征明。谓所以佛法一。而众生得闻思修三慧之功德。不自知其一而异者。何也。以惟有如来最初成道。三七日中。用妙观察智思惟。知此众生法惟虽一。而所薰习种相体性不一。致念思修等所得功德各有异也。种谓种子。相谓相状。体谓体制。性谓性情。瑜伽论可详。念为五十一心所中别境之一法。思为五十一心所中遍行之一法。约三业明之。且属乎意业。其实通乎八识也。修字则通属三业。此机心所以在佛为异而一也。以佛一人。既转八识成四智。证得八识证自证分惟一故。众生皆同有此证自证分之一乘性故。何事者。小大五乘谛缘等事也。如小根众生念思修人天之事。中根众生念思修声闻缘觉之事。大根众生念思修菩萨之事。是也。云何念等者。云何更深进推详义。谓佛于初七日中。既知众生所念思修之事。于第二七日中。又用妙智思惟。此等众生有云何因缘。而念思修如是之不同哉。如念思修人天乘事者。有福报之因缘也。念思修二乘事者。有惧苦求乐之因缘也。念思修菩萨乘事者。有自利利他之因缘也。以何法念等者。谓佛于第三七日中。又用妙智思惟。此等众生既有如是念思修之因缘。我当以何等之法。与此众生。念而思。思而修。修而得其何等之法。以为果也。众生住于下。正明修而得果。如念思修福报之因缘者。佛即以一乘实相。随宜究尽明了。示作五戒十善。与其念思修众生。得遂其深心所行究竟。住于转轮圣王释梵诸王之果地也。如有念思修离苦得乐之因缘者。佛即以一乘实相。随宜究尽明了。示作四谛十二缘。与其念思修众生。遂其深心所行究竟。住于声闻辟支佛之果地也。如有念思修自利利他之因缘者。佛即以一乘实相。随宜究尽明了。示作六度四摄等法。与其念思修众生。遂其深心所行究竟。住于三贤十圣一乘佛果之地也。唯有如来下。谓众生虽得佛与其法念思修。住在五乘种种之地。然各不自知皆是佛以一乘实相所分出。而各自执以为异故。惟有佛真如实智。知见各地众生所得功德。元真是一而三。三而一。明了无碍之法也。此中如实见。简非凡夫天肉眼见。及非二乘慧眼见。以诸眼虽分得明了。皆有碍故。如彼卉木下。举喻结其有众生闻如来法等文。谓五乘众生。住在各地。各不自知佛一乘功德。即如卉木等。各不自知受天一味云雨。而各自居其上中下性也。此合前法亦知一切众生深心所行。通达无碍。合前喻而诸草木各有差别也。如来知是下。举法结其惟有如来知此众生种相体性等文。谓众生虽如草木各不自知其所得功德。为上中下性。而佛则知其初无上中下五等之别。惟直一乘实相一味甘露之法也。所谓下。前以三相释一相者。是明菩提果觉也。故以究竟至于一切种智为言。以种智即菩提故。此复以三相释一相者。是明涅槃断德也。故以究竟涅槃常寂灭相终归于空为言。以涅槃即断德故。然始末皆以究竟言者。显非二乘菩提有余涅槃皆非究竟也。九法界众生。不成佛则已。若成佛则不过成菩提涅槃而已。故前后互言之。问。初小乘岂不证空乎。何至今明大乘。才言终归于空耶。答。佛初因机小。故以一相。演为三相。云空无相无作。为解脱相离相灭相。是但以人空言也。今佛说法。到四十年后。二乘人授记时至。佛涅槃时又至。是谓究竟之终时也。故即三相归于一相乃明法空也。虽人法无我初终有异。而所证空理。则一耳。故以终归于空常寂灭相为言也。此可见会三归一会权为实之的旨矣。佛知是己等者。是字指上空寂相言。谓佛知初后人法总是一空寂相。固得其归趣已。但彼时不说。只待到四十年后而说者。以佛虽知诸法归趣。又知一切众生深心之所行故。观其众生心王心所欲乐不同。而将之护之。是故起初。不即为二乘人说应得佛一切种智也。将谓将法就机。护谓护法。即所以护机。非佛有初吝而终与之。成虚妄咎也。汝等迦叶下。结完初节。汝即迦叶等。则等其余三大弟子希鲜少也。谓我称赞汝四人。为人中鲜少人者。以汝等能知我释迦如来四十年前。随宜所说三一小大之法。即今四十年后所说惟一无三之法。而又能信能受也。所以下。征明。谓所以前说汝等于佛功德。亿劫说不能尽。今复称赞汝等为人中希有者。何也。以十方诸佛及我释迦世尊。始终随宜说法。难解难知故也。应知通品一往以佛言。以如来言。指释尊一佛也。征后以诸佛世尊言者。是指十方三世一切诸佛也。随宜说法难解难知者。如初以一乘。随小机所宜。说作三乘。众生但解为三。不知是一。此随小之宜。难解难知也。今终则会三乘。随大机所宜。说作一乘。众生但解今一是实。昔三为虚。此随大之宜。又难解难知也。

　　尔时世尊欲重宣此义而说偈言。

　　破有法王出现世间(至)以种种缘令得正见。

　　破有下。颂如来是诸法之王至而演说之。有。谓无明爱取有世间之因。世间。谓生老病死三有之果。佛既破有。不应受生。今复出现者。为随顺众生心欲。以种种因缘譬喻。说三乘法也。应知破有是根本实智。出现是方便权智。有实智故。为一乘法王之不虚。有权智故。为三乘法王之不虚也。如来尊重下。颂其所说法。皆悉到于一切智地。谓虽以实为权。说种种法。然其所说法。皆能到于如来尊重实智深远之地。非小乘浅智之人所知也。久默斯要下。颂如来观知一切诸法之所归趣。谓既所说法。皆悉能到深远智地。何不蚤说以斯要妙。是诸法之所归趣。诸佛所尊重故。久默以俟时至。不图速成也。有智若闻下。颂亦知一切众生深心之所行。而通达无碍义。在其中矣。谓佛既不惜说法。是急于救人。反不务速说者。以众生深心所行。智信者少。而愚疑者多。一速说非惟不达。而且永失。致受苦无穷焉。是务速则利众生也少。而害众生也多。故曰无智疑悔等。是故迦叶下。谓有是畏。速说害众生之故。法王所以将教从人。随众生力之所堪。用种种因缘。说作小大三一之乘也。虽曰用权。其实皆令得到究竟一切种智也。故云令得正见。此又颂于诸法究尽明了等文。长行云究尽明了。此云随力为说。惟其随力。众生方得究了。长行云一切智慧。此云种种正见。种种即一切。正见即智慧也。

　　迦叶当知譬如大云(至)干地普洽药木并茂。

　　此颂单喻第一节。长行先世界草木。而后云雨。颂中反是。其云雨景象。文字损益。足长行所未尽。

　　其云所出一味之水(至)根茎枝叶华果光色。

　　此颂长行单喻第二节。

　　一雨所及皆得鲜泽(至)所润是一而各滋茂。

　　此颂长文单喻第三节。

　　佛亦如是出现于世(至)皆应到此觐无上尊。

　　此颂法喻合明第一节。佛亦下。先颂有大之实。大圣下。后颂有大之名。我为如来者。十号第一也。两足之尊者。十号之第二三四也。以福慧为两足故。福足则应供。慧足则正遍知。又慧足是明。福足是行故。又摄明行足也。出于世间下。颂善逝世间解。十号之第五也。犹如大云下。颂无上士调御丈夫之二称。十号之第六七也。诸天人众下。颂天人师佛世尊之三称。为十号之第八九十也。长行先名。后以实释。颂中先标其实。后以名释。

　　我为世尊无能及者(至)如彼草木所禀各异。

　　此节七十四句。颂长文法喻合明第二节。初三十六句。颂如来于时起至快得善利止之文。我为等者。佛本无我。顺世而称为我。谓九法界三世间主。皆称佛为尊。曰无能及者。无他也。为能安隐众生。不当出世。而现于世。为大众说不生不灭甘露净法也。其法一味下。谓甘露净法。止得一味。乃解脱涅槃之味也。以一妙音下。谓虽是一味之音。不妨随类而各解也。故曰妙音。斯义指解脱涅槃言。应知妙音为能演。解脱为所演也。常为大乘下。申明。谓佛非惟一时演畅斯义而已。乃于四十年中。虽说三乘九部之法。无非时常为大乘解脱涅槃而作因缘。不为小乘解脱涅槃而作因缘也。我观一切下。谓佛所以直为大乘作因缘者。以佛观九法界一切众生。普皆平等具足。有此一乘法体。所以不存彼此爱憎之心也。我无贪著者。谓佛不贪爱执着大乘而自居也。亦无限碍者。谓佛不限此大机为之广说。碍彼小机为之略说。以故四十年中。恒为一切众生。平等而说一乘法也。如为一人下。验明平等。谓如佛凡为当机者一人尽义而说。其实何尝众多之人不闻哉。故曰众多亦然。以上。明佛为众之心普也。常演说法下。又明佛为众之心。与时无间也。谓佛出世。常以说法为事。曾无他余之事也。去来下。谓佛既但以说法为事。故去来坐立四威仪中。无往不是说法。曾不见有疲厌也。充足下。谓所以无疲厌者。无非欲以一乘之法。充足三世间众生。如天之云雨。普润于三草二木也。此佛无贪着无限碍之意见矣。贵贱下。申明法平等中。机自有不平等者。于人则有贵贱。于位则有上下。于戒则有持毁。于威仪则有具否。于见谛则有邪正。于根行则有利钝。佛则无有彼此爱憎。但等雨法雨。心无懈而身无倦也。是机虽有不平等。而佛心则一向未尝不平等也。此由信解品四大弟子言。一切诸佛秘藏之法。但为菩萨演其实事。而不为我说斯真要等文。故此谆谆以解其疑也。然此中有五平等。其法一味下。法体平等。我观一切下。佛心平等。恒为一切下。佛说平等。如为一人下。一多平等。常演说法下。久近平等。末以贵贱上下诸不平等者。一反照之。愈见佛无往而不平等矣。次三十二句。颂长行是诸众生起至渐得入道止之文。一切众生下。承上文言。谓由佛法如云雨之无倦。故令一切众生闻佛法者。随力所受。得各住于种种诸地也。地分五等。故曰诸。或处人天下。初人天福报地。转轮圣王人中至贵。释梵诸王天上极尊。此释成贵贱上下等四句。以释天为欲界主。在轮王上。在梵王下。梵王色界主。在释天上。在空天下故。凡在上者贵。在下者贱故。其因皆由持五戒十善具足威仪而致也。诸王。则下该四天王天。上该色究竟天等。及人间诸粟散小王等也。是小药草者。合前喻小根小茎小枝小叶之文。以人王天王。虽三界中尊贵。犹属生死有漏故。然皆可以救人苦。与人乐。故称为药。非佛法栋梁故。比之为草也。知无漏法者。知苦断集之法也。简别天人释梵有所不知也。能得涅槃者。谓小乘人既知苦断集故。能得有余涅槃也。此句含其慕灭修道。简别人天释梵。犹属轮回生死。不得涅槃也。起六神通下。六通。即天眼天耳他心宿命神境漏尽也。三明。即六通中天眼明宿命明漏尽明也。问曰。三明既即六通之半。奚用重开。答曰。通约自证。明约利人。广如法数详之。以上颂声闻乘地也。下辟支佛乘地。辟支有二种。一独觉。二缘觉。独处山林。为独觉自了之地。常行禅定。为独觉自悟之工。此中标以独处。结以缘觉。故知兼二种人也。问。经奚不明言出声闻耶。答。声闻有回心向大分。缘觉出无佛世。多不回心故。言知无漏法。则知是声闻乘也。以无漏法。该尽大小乘故。以上总明中下机。皆属小乘之数。皆具三明六通耳。是中药草者。合前喻中根中茎等文。求世尊下。谓有等回心向大声闻。欲求补佛处。云我虽现世不作佛。当当来世毕竟作佛。故虽同二乘入定。乃行菩萨六度中精进之定。非灭尽定。此等之机。为药草中之上等药草也。又诸佛子下。佛子即菩萨也。菩提萨埵为佛所钟爱故。称之为子。有三贤四加行之别。故曰诸位。虽涉乎地前。而心则专乎佛道。佛道虽多。四无量心为本。故曰常行慈悲。佛虽未记作佛。而自知作佛。决定不为魔外小乘所疑惑也。尚居地前。校二乘人虽大。校地上及等觉地尚小。非药草可喻。故曰是名小树也。安住神通下。地上及等觉地之菩萨也。云安住神通。则知愈于常行慈悲矣。云转不退轮度无量亿众。则知超乎自知作佛决定无疑者而已。应知校前药草。则名为树。校上小树。则名为大树矣。此合前喻大根大茎等文。问。神通与慈悲何分。答。慈但与乐。悲但拔苦。神通则不止慈悲。即杀盗淫五逆十恶。可以度众生处。菩萨亦安心住于其中。此非地上等觉菩萨不能。净名云。十方大力魔王。皆是住不可思议解脱菩萨。是也。前喻文。缺上药草及小树二种。此颂有者。显药草及树木各具上中下三种也。佛平等下六句。颂长文如彼大云雨于一切等文。结完法喻。明平等在佛。不平等在机。故佛法如云雨。直一味。机禀根茎受用。则各异也。

　　佛以此喻方便开示(至)渐渐修学悉当成佛。

　　此颂长文法喻合明第三节。初十四句。颂如来说法一相一味起至以何法得何法止之文。直明释迦一佛以实为权之义。佛以此喻下。此喻。药草喻也。方便开示。权智也。演说。属上权智。一法。即一乘实智。谓佛以此品。喻明四十年前方便开示。种种三乘九部言辞诸权智之法虽多。无非演说实相一乘法也。于佛智慧下。谓自昔至今。佛所说法。在汝等二乘人分上。若曰甚多。然在于佛自证实智海中。才一滴耳。此恐四大弟子。以此一品。遂当如来无量无边功德。故此为言。我雨法雨下。谓佛前云如来功德说不能尽。今止说一滴者。以佛法云雨。虽曰一渧。然不妨即此一滴能充满于三世间也。以一为无量故。一味之法下。谓虽充满三世间。却真是一味之法。但随众生力所修行。众生力大。如彼丛林药草大者。其所沾润亦大。众生力小。如彼丛林草木小者。其所受泽亦小。虽有小大。皆得法雨。而渐增茂好也。岂可谓昔之法雨。异乎今之法雨。今之大树为实。昔之小树为虚耶。次三十二句。颂众生住于种种之地起至终归于空止之文。乃详明十方三世一切诸佛会权归实之义。诸佛之法下。谓释迦一佛。所以直以一味法雨。充满世间。随其大小。渐增茂好者。非特意故为。乃遵十方三世一切诸佛之常规也。诸佛既常以一味之法。令诸世间普得具足。渐次修行。皆得道果。释迦岂不然乎。声闻缘觉下。约法。则以常规。释成渐次修行皆得道果二句。约喻。则申明随其大小渐增茂好之义。应知上节列三种药草。一小喻人天乘。二中喻声闻缘觉乘。三上喻声闻中有发大心者之大乘。然有声闻义。无声闻名。此节合前小中上三种药草。总为一种。兼有声闻名也。处于山林者显二乘人元不在庙堂也。住最后身者。果缚未断。曰住。子缚已灭。不续后有。对无始受身。此生则为最后身也。闻法得果者。谓转王释梵。先在人天道中。闻佛谛缘之法。居于庙堂。牵于世乐。虽知其苦。不获处于山林而断其集。今既得为声闻缘觉。处于山林。知苦。并断其集。不受后有之苦。得证涅槃之乐。则昔之闻法。今获其果矣。是昔之名轮王释梵等。诸小药草。今各得增长。为中上之药草也。若诸菩萨下。明前小树今增长为中树义。云智慧坚固。则知不止如上文但云专心佛道常行慈悲而已。云了达三界求最上乘。则知不止如上文但云自知作佛决定无疑而已。以今之了达三界之广大。校昔之自知作佛。为狭小故。所以此中。法则云求最上乘。喻则合为小树而得增长为中树也。准仁王经。此由习忍前十善菩萨。增长入三贤位也。复有住禅者。谓由智慧坚固。复住于禅定也。得神通力者。谓校前安住神通者。更得其力也。以安住。约才入其手言。得力约久成其用言。闻诸法空心大欢喜。则知异乎闻人空之喜矣。放无数先度诸众生。则知异乎转不退轮之度生也。以转尚费言说。光则照而知之。不容声故也。所以此中。校上节喻名中树而得增长。为其大树。异乎求最上乘之求者也。以彼才求。此已增长究竟得故。应知此由三贤位。增长至十地位也。以上喻机之小大增长。各有阶渐也。如是迦叶下。喻佛身云法雨。元无小大先后。只一味也。润于人华者。人是法。华是喻。各得成实者。实果也。通法喻言。谓佛法云雨。虽曰不异。而小大三乘之机。末不由之开心华。结道果。各自成其小大也。迦叶当知下六句。颂佛知是已起至一切种智止之文。而两结上文佛与诸佛皆用权显实之义。以诸因缘者。照前应一大事因缘。照后为化城伏案。照诸经。该乎四十年前所说也。种种譬喻者。如优昙钵火宅药草等。皆权智也。开示佛道。由权而入实也。是我方便者。胜鬘经云。阿罗汉辟支佛得功德。断五住烦恼。脱二种生死。皆不及佛。言得涅槃者。皆佛方便也。此结上佛以此喻下十四句也。诸佛亦然者。结诸佛之法下三十二句也。今为汝等下八句。颂汝等迦叶甚为希有等文。而结前起后。谓因迦叶等甚为希有。能信佛随宜说法故。佛今为迦叶等。说其最后实事。明诸声闻众先所证有余涅槃。皆非佛之无余涅槃。故曰皆非灭度。汝等下。谓既非佛之灭度。是何法也。乃汝等所行涅槃小果。是菩萨道之大因也。依此大因。渐渐修学。尽得成佛之大果。不止成阿罗汉小果而已也。胜鬘经云。得少分涅槃者。名向涅槃界。又云。声闻缘觉乘皆入大乘。大乘者。即是佛乘。是故三乘即是一乘。一乘者。得阿耨多罗三藐三菩提。菩提即是涅槃。涅槃即是佛之法身等。如下品授记者。是矣。问。此节法喻文字重叠。何异上节。答。约文而言。上节重随力所受所禀各异。此节重渐增茂好。各得成实。此文不同也。约义而言。上节明虽一而异。昔权未实。三乘虽各有所得。皆适己分小。不得滥大。此节明虽异而一。今实即权。三乘乃一乘之阶。小可增长而为大故。法喻三叠。皆以增长言。此义不同也。

　　妙法莲华经授记品第六

　　梵语和伽罗。此云授记。圣言说与曰授。果与心期曰记。初身子请说因缘。佛演以譬喻。无非总为千二百人得解与记。然直四人得解。故今独先记四大弟子。以四大弟子俱已开悟佛知见故。余俟因缘说周。始与其记也。四大弟子先记迦叶者。佛法门中。不出智之与行。身子智慧第一。饮光头陀。此云抖擞。为行第一。而僧腊又最长也。然此授记。正是为诸声闻。说大乘经。名妙法莲华教菩萨法佛所获念义也。应知。

　　尔时世尊说是偈已(至)虽有魔及魔民皆护佛法。

　　尔时世尊欲重宣此义而说偈言。

　　告诸比丘我以佛眼(至)光明世尊其事如是。

　　尔时下。结前也。告诸下。正授饮光之记。上颂言汝等所行是菩萨道。此奉敬三百万亿诸佛植福。广宣大法植慧。正是渐渐修学菩萨道。第一之因行记也。上颂言悉当成佛。此云当得成佛名光明佛。授第二之果记。上正等于诸佛也。如来等十号。为诸佛所护念。未发大心者不与。已发心者。有此必为佛所护念也。国名下。授第三第四依报记。依报不出两仪。国属地理。劫属天时。云光德者。常寂光净土也。云大庄严者。实报庄严土也。佛寿下。授第五正报记也。正法下。授第六正像法住世久近记。下正觉于众生也。国界下。释成国劫之名。无诸下。明严。琉璃下。明饰其国。菩萨下。授第七法眷记。无有魔下。授第八护法记。谓魔天臣民。为三界必有之数。但在光明佛法中。不为害佛法之魔事。以光明佛因行抖擞故。果上不惹魔。魔亦护法也。身子记中。有转授坚满记。无魔护佛法记。各随愿行。彼此互摄也。饮光未来成佛一大事因缘。佛则一一授之。饮光则一一记之矣。声闻得佛果记。诚如优昙钵大宝青莲华。又时一现耳。下三段记文。准是不另训也。颂校长行。缺国名光德。劫名大庄严。三四两科。余照可知。

　　尔时大目犍连须菩提(至)即共同声而说偈言。

　　大雄猛世尊诸释之法王(至)如饥须教食。

　　尔时下。目犍连等。皆悉悚栗者。叙信解。空生居首。迦叶第三。迨述药草与记。皆独先迦叶。三人恐佛。举一隅。而欲己以三隅反。所以心不自安。而惶悚战栗。故同声说偈。欲佛亲唱其名。而各亲与其记也。大雄下。谓佛一大英雄勇猛。为三世间所尊。而于诸释种中。破有为诸法中王。故能哀愍我等。于方便品。云千二百罗汉悉亦当作佛。乃至于上品。云渐渐修学悉当成佛。如此则是赐其我等作佛之音声也。若知下。谓我等虽得闻此作佛之声。而尚未得如身子饮光。亲唱其名。亲与其记。若佛知我等。要佛亲与其记之深心。能见愍而授其记者。则如洒以甘露。除其热恼。而得其清凉也。甘露。照上品甘露净法而言。热。即悚栗之心。良以二乘人不同三界火宅之所烧煮故。但以除热言。如从下。复以喻申求其记。饥国来。饿殍极矣。喻小乘也。遇王膳。喜乐甚矣。喻作佛音声也。心疑惧未敢便食者。喻虽赐佛音未敢自信也。得王教乃敢食者。喻须佛记然后乃敢承当也。已上喻文也。我等下。法合。以小乘人。合饥国也。不知下。申明小乘人有过。过在不知云何当得佛也。虽闻下。以小乘人得佛。合饥人遇王膳心疑惧未敢食也。若蒙下。以得佛记。合王教而后敢食快且乐也。小乘人不信自心作佛。信佛语故如此。吁。

　　尔时世尊知诸大弟子(至)度脱无量菩萨及声闻众。

　　尔时世尊欲重宣此义而说偈言。

　　诸比丘众今告汝等(至)像法亦住二十小劫。

　　尔时世尊复告诸比丘众(至)像法亦住二十小劫。

　　尔时世尊欲重宣此义而说偈言。

　　诸比丘众皆一心听(至)无量无数庄严其国。

　　尔时世尊复告大众(至)像法亦住四十小劫。

　　尔时世尊欲重宣此义而说偈言。

　　我此弟子大目犍连(至)吾今当说汝等善听。

　　凡诸大弟子得记。虽劫国庄严。各有不同。无非因行授名。因名记果。如迦叶因中。然灯续明。以紫金光。涂佛形像。为罗汉则名饮光。成佛则号光明。须菩提因中心得无碍。忆受生如恒沙。在母胎知空寂。为罗汉则名善见。又名空生。由善见故。成佛则号名相。由空生故。说法常处虚空。旃延因中勤扫佛地。为罗汉则名文饰。成佛则号阎浮金光。目连因中闻因缘而出家。为罗汉则得神通第一。成佛则号多摩旃香。香不离此。而已至彼。通不舍因。而已成缘。皆果不违因。名称其实。虽是声闻所行。皆是菩萨。但不自知耳。故前偈中。佛先与说。破其因行。则曰汝等所行是菩萨道。后将与其果记。则曰渐渐修学悉当成佛。若其国之大小。劫之修短。法住之久近。眷属之多寡。皆各随其本愿。功德则无增减也。我诸弟子下六句。为五百弟子受记品伏案。我及下四句。为下因缘说周张本。而广说如来复有无量无边阿僧祇之功德也。谓五百弟子。佛皆欲记成佛者。以佛曾与五百人。宿世有成佛之因缘故也。

　　妙法莲华经化城喻品第七

　　化城对宝所而言。化谓变化。城谓城府。初佛说火宅喻。本欲千二百人同开悟佛知见然唯四大弟子信解。其余如不闻见。故佛又说药草喻。虽是为四大弟子。述成其说不能尽之功德。其意实欲千二百人同开悟佛知见。同与其记耳。而千二百人不开悟者。以闻如来是诸法之王。若有所说三一权实之法。皆实不虚。意谓三一权实。既皆不虚。则我等昔之所证小果。未尝不为今之大乘。故安于化城。以当宝所。而不肯前进。以希授记。所以上品授过迦叶记。余三大弟子。必求佛记者。亦为千二百人。有所引发也。今既引发不动。故佛不得已。而说宿世因缘。以明佛昔于尘点劫前。为沙弥时。曾化千二百人作佛。如导师所将众人。过五百险恶由旬。至宝所也。沙弥各各既已成佛。而反度千二百人以小果者。如因所将众人。畏难求息。乃不得已。而过三百由旬外。置化城也。今千二百人。既得阿罗汉果。仍欲度脱以大乘者。如灭化城。而引过二百由旬至宝所。以完其佛为沙弥时之本愿也。是知昔之三乘不虚者。如由化城止息。可以为进宝所之地。名不虚。非谓化城即是一乘实相宝所之不虚也。如是则昔之教以一乘为因。今由二乘而得受成佛之记为缘。昔因今缘。事不容己。讵可执二乘城府之不化生灭度想安隐想。而不往前进哉。故曰化城喻品。此宿世因缘。所以当说。而佛之功德。所以说不能尽也。经文通品。分为二大章。初自品首佛告诸比丘乃往过去起。至第十六我释迦牟尼佛于娑婆国土成阿耨多罗三藐三菩提止。明佛为千二百人曾植宿世大乘之因。显如来实智功德无量无边。次自诸比丘我等为沙弥时各各教化无量百千万亿恒河沙等众生起。至此城非实我化作耳止。明佛为千二百人。以声闻法为化城。成今世大乘之缘。显如来权智功德无量无边也。

　　佛告诸比丘乃往过去(至)观彼久远犹若今日。

　　佛告下。标起过去之劫。总明宿世之多不可思议。尔时下。标起智佛为释迦宿世严亲。具十号。劫国庄严之实迹。约现在言。诸比丘彼佛下。约涅槃后言。以起譬。别明宿世之多不可思议。故曰甚大久远。譬如下。以非喻为喻。释成彼佛灭度甚大久远之文。以大千世界之地种。尽磨为墨。则其墨之数无量也。过于下。谓其墨又不随地便下。乃过于东方千国土。才下一点。其点又不甚大。但大如微尘也。又过下。谓如上再过千国土。复下地种墨之第二点也。如是下。谓如是第二仍过千国土。复下第三点地种墨。展转以至千万点等。直下尽地种墨。用计其国土之数。则墨所点之国土无边也。于汝下。问辞。明无数也。谓将上地种墨点所计国土。俾能算数之师。及算师之弟子共算之。可得其边而知其数否。答不也世尊者。谓诚哉。不得其边而莫知其数也。诸比丘是人下。谓将是人所经点墨。及不点墨之国土。尽以手指捻抹为尘。以尘校劫。复过上数。则其劫数之多。不啻倍屣之。无量无边百千万亿阿僧祇不可思议矣。我以如来下。结完标。释成如来实智功德无量无边不可思议之无数也。而佛以如来知见实智之力。视兹久远。宛若一日。信乎迦叶等于无量亿劫。说不能尽也。过去多劫佛。既明见若此。益显授诸大弟子未来果记。劫长果远。为不虚矣。

　　尔时世尊欲重宣此义而说偈言。

　　我念过去世无量无边劫(至)通达无量劫。

　　我念下。颂总标。如人下。颂明别释无量。过于下。释无边。如是下。颂以尘校劫。释无数。如来无碍下。颂结以显德。譬品所谓舍于方便。赞如来知见者也。

　　佛告诸比丘大通智胜佛(至)一心合掌瞻仰世尊。

　　佛告诸比丘下。通叙智佛始成佛终灭度寿命之数也。其佛本坐下。别叙其始。谓以大通一佛自证一乘实相而言。则威音那畔。业已成讫佛矣。故云本云已。垂得下。谓以十方三世一切诸佛开实为权而言。则今时门头。尚思惟未得其方便在。故云而诸佛法等。云诸佛法。显非一佛之法也。此即如我释尊。始成正觉。最初七日之思惟也。如是一小劫下。谓通佛初以一小劫思惟。与诸众生。说已坐道场所得之法。恐机之不达。乃至思惟十小劫。亦未得其十方三世一切诸佛开实为权之方便也。故再曰而诸佛法等。此即如我释尊第二七日之思惟也。良以释尊住寿八十岁。故思惟时。但以三七日为言。智佛既住寿五百四十万亿那由他劫。故思惟时。以一小劫至十小劫为言也。尔时忉利下。申释本坐道场之仪制。谓智佛本生道场。其道场是何人所置办也。乃忉利诸天。于未坐道场前。敷其师子座于菩提树下。高一由旬也。故曰先为等。佛于此座下。谓忉利诸天。既敷座已。而咒愿曰。佛当坐于我所敷之座而成道。以凡一切诸佛成道之场。必皆忉利诸天预设。此常例也。适坐此座下。谓智佛正坐其座之时。而色界诸梵天王。于坐道场之始。及灭度之终。惟以雨华为供职。四王诸天。惟以击天鼓为供职。其余夜摩等六天。惟以作天伎乐为供职也。以上叙智佛本坐道场之仪式如此。诸比丘大通下。谓智佛思惟。过十小劫已后。始得十方三世一切诸佛。以法就机。开实为权之方便也。故得十方三世一切诸佛。现身其前。而慰喻之。此即如我释尊第三七日思惟。寻念过去佛所行方便力。我今所得道。亦应说三乘。作是思惟时。十方佛皆现。梵音慰喻我之文。故曰诸佛之法乃现在前等。此虽叙过去大通智佛之事。其实申明方便品偈中。释尊自己最初三七日思惟之义。可见我释尊寻念过去佛。正寻念此大通智胜佛也。以智佛既为释尊宿世严亲。则三七思惟。亦世传之家法也。以上叙智佛成佛之始。灭度之终义。其佛未出家下。追叙智佛未下家时之事。明我释尊宿世为千二百人。求大法植大因之源本也。十六子唯名其第一者。举一以该众也。父曰智胜。子曰智积。因地觉与果位。名目相应也。智积。即后文东方欢喜国作佛。名阿閦者。是也。方便品谓。释迦曾亲近过百千万亿无数诸佛。此正是佛之所亲近处也。诸子舍所珍而诣佛者。所谓善继其志。善述其事。达孝者也。诸母泣送者。爱子而兼得觐夫君。以成道也。曰诸母者。明十六王子非一母所生也。其祖转轮圣王。及大小臣工。皆诣佛者。见举国无尊卑贵贱。其重道一也。此即如我释尊耶输皇后净饭圣王。同送罗睺太子出家之仪式也。到已头面下。正明恭敬之仪。其赞叹之言。备乎偈中。

　　以偈颂曰。

　　大威德世尊(至)是故咸稽首归命无上尊。

　　大威德下六句。颂本坐道场等文。初七日思惟也。世尊甚希有下八句。颂如是一小劫等文。第二七日思惟也。今者见世尊下四句。颂过十小劫等文。最后第三七日思惟也。众生常苦下十四句。颂其佛未出家时等文。不识苦尽道等者。释成盲暝无导师之义。长夜增恶趣等者。释成众生常苦恼之义。今佛得最上等文。申明我等得善利称庆大欢喜之义。

　　尔时十六王子偈赞佛已(至)诸天人民重说偈言。

　　世雄无等伦百福自庄严(至)当转无上轮。

　　尔时下。上舍所珍而诣佛者。意在于兹。世雄下八句。明佛具两足二利三觉也。若我下二句。明己之所以求法。亦欲同佛得两足二利也。世尊下八句。释成世雄无等伦之文。而申明为分别显示令得是智慧之义。知众生所念所行。则心事有不等也。即如药草喻中。亦知众生深心所行。知智力福业。则因果有不同也。即如药草喻中。又于诸法究尽明了。示诸众生一切智慧。世尊悉知已者。结足得是无上慧也。当转无上轮者。结足愿为世间说也。

　　佛告诸比丘大通智胜佛(至)遍满世界胜诸天光。

　　尔时东方五百万亿诸国土中(至)而说偈言。

　　我等诸宫殿(至)而此大光明遍照于十方。

　　尔时五百万亿国土(至)一心同声以偈颂曰。

　　世尊甚希有难可得值遇(至)惟愿哀纳受。

　　尔时诸梵天王偈赞佛已(至)一心同声而说偈言。

　　世雄两足尊惟愿演说法以大慈悲力度苦恼众生。

　　尔时大通智胜如来默然许之。

　　佛告等者。总明智佛初成道时地动十方。其国中间下。光照下方幽冥之处。铁围山间也。日月光不能照。恶孽所障蔽也。而皆大明者。因佛光而明也。其中众生相见咸云忽生者。地狱众生受极苦。如长夜。虽同在一处。各不相知。一旦蒙佛慈光。停其酸楚。方得眼开。彼此相见。疑众生为鼎新生也。又其国界下。光照上方。梵天虽不用日月光。而身光亦各有分限。为佛光大而且遍。故云胜诸天光。尔时东方等者。别明瑞动东方。佛光胜而诸天疑也。是时诸梵天下。会而议之。偈中为大德天生等者。正出其疑。与宫殿俱者。诸天行止。各有随身宫殿也。各以衣裓等者。将欲循光见相。先备其供仪也。共诣西方等者。东方梵天故。向西方寻相也。见大通智胜等者。解其先疑。知是佛出世间。非大德天生也。即以天华散如须弥者。应上五百万亿国土而言。见梵天之多也。并以供养菩提树者。不唯供佛。且供其树。所谓爱其人。而及其物也。华供养已奉上宫殿者。舍其轻。更舍其重。见敬心无已也。偈中世尊甚希有下。赞其悲心。故云能救等。天人之大师下。赞其慈心。故云普皆等。我等所从来等者。明来意之诚。不耽其定乐也。我等先世福等者。求鉴其诚。以内其供也。尔时诸梵天王偈赞佛已。而求转法轮者。申明所以远来供养之意。成两足二利也。尔时智佛默许之者。合佛所以放光说法时至之心。口不言而心允其请也。世说云。世尊以默然为许可。初佛本坐道场。已成佛矣。但由一乘实相。杷住太紧。不唯诸佛不现。即亲生十六王子。亦不亲近。况十方各五百万亿国土诸梵天王而皆来乎。所以谓之垂得菩提也。及思惟过十小劫已。放开一线。以实开权。得其诸佛度生方便。则王子来。而梵天亦来。始谓之得成菩提。可见得成菩提之言。亦只使众生见相作佛耳。方便权智。有如此之妙。故诸佛成道。必欲先说三乘也。以娑婆世界教体如是。众生利于耳根。从闻思修入故。是以下文。智佛受十方梵天请讫。初亦先转四谛十二缘法轮。然后乃为十六王子。说一乘实相也。此虽叙智佛成道来十方梵天之事。其实发明方便品。我释迦始坐道场。观树经行。诸梵天王请转法转之仪。下九方文。虽有增损。然不外于此。可以例通。

　　又诸比丘东南方五百万亿国土(至)而说偈言。

　　是事何因缘(至)多是佛出世度脱苦众生。

　　尔时五百万亿诸梵天王(至)所献宫殿愿垂纳受。

　　尔时诸梵天王即于佛前一心同声以偈颂曰。

　　圣主天中王(至)我等宿福庆今得值世尊。

　　迦陵频伽。妙音鸟也。其鸟未出㲉时。即发声微妙。以压众鸟。一切天人声皆不及。唯佛音愈之。故以取况。

　　尔时诸梵天王偈赞佛已(至)一心同声而说偈言。

　　大圣转法轮显示诸法相(至)忍善者增益。

　　尔时大通智胜如来默然许之。

　　又诸比丘南方五百万亿国土(至)而说偈言。

　　我等诸宫殿(至)为大德天生为佛出世间。

　　尔时五百万亿诸梵天王(至)一心同声以偈颂曰。

　　世尊甚难见(至)世尊大慈愍惟愿垂纳受。

　　尔时诸梵天王偈赞佛已(至)一心同声以偈颂曰。

　　惟愿天人尊转无上法轮(至)当演深远音。

　　尔时大通智胜如来默然许之西南方乃至下方亦复如是。

　　乃至等者。超略之辞。谓超过其西南方西方西北方北方东北方等六方。而略其来仪之文也。

　　尔时上方五百万亿国土(至)为诸梵众而说偈言。

　　今以何因缘(至)为大德天生为佛出世间。

　　尔时五百万亿诸梵天王(至)一心同声以偈颂曰。

　　善哉见诸佛救世之圣尊(至)皆共成佛道。

　　尔时五百万亿诸梵天王(至)时诸梵天王而说偈言。

　　世尊转法轮击甘露法鼓(至)无量劫习法。

　　十方来仪文式皆同。惟叙天龙八部。俱缺夜叉阿修罗迦楼罗三部。偈中。善哉下。颂喜得见佛之大悲也。普智下。颂喜得闻佛之大慈也。于昔下。前东南方。谓一百八十劫空过无有佛。南方谓过百三十劫今乃得一见。至此乃云于昔无量劫。则各随十方国土。善根深浅。而见佛之劫数。有多少迟速之不等也。世尊未出下。申明由不见佛。有如此之恶果也。不从佛闻下。申明由不闻法。有如此之恶因。所以善灭而恶增也。佛为世间下。结回善哉见诸佛之文。而喜反邪归正。改恶从善。诸天增而恶道减也。我等诸宫殿下。求纳其敬仪。而回向自利利他。不愿人天小果。皆愿成佛道也。以上颂见佛致供之喜庆。尔时五百下。亦效十六王子请转法轮。世尊转法轮下。结回普智天人尊之文。以明须慧以资福成两足也。惟愿受我请下。求俯顺机宜。说佛多劫习学之法。使效修者得果。逮起下文也。

　　尔时大通智胜如来(至)无量无边不可称数。

　　尔时下。叙牒所请之佛。受十方下。叙牒能请之机。即时下。正叙应机说法。三转者。示相劝修作证之三转也。十二行者。由示相转。得知四谛有世间出世门之因果。名见道行。由劝修转。得苦集应断道灭应修之行法。名修道行。由作证转。得有学研真断惑为贤。无学真穷惑尽为圣之阶级。名证果行。故四谛每三转。成一十二行也。法轮者。佛法如车轮。运入众生心中。转生死。成涅槃也。若沙门下。谓此四谛。虽是小果。乃智佛以十小劫思惟。始得诸佛现前就实开权之法。故沙门等。皆所不能转也。以沙门虽出家佛子。非佛说且不知故。婆罗门乃在家凡夫。苟不信佛。尚不闻名故。诸天正乐。魔破法。梵嗜禅寂故。虽各少有福慧。通属有漏故。及余世间者。余谓阿罗汉辟支佛菩萨。名智正觉世间也。此等虽皆属无漏。但奉佛命行持。俱不敢以转为言。如云礼乐征伐自天子出。诸候不敢专也。此可见唯佛与佛乃能究尽之义矣。谓是苦者。苦逼迫性。此指身言。示有身则有生老病死等苦逼迫身心。非乐也。是苦集者。集招感性。示苦果因贪嗔痴慢等见思惑所招感也。此所谓知苦则应断集也。以上世间因果。是苦灭者。灭谓法性寂灭。可证性也。亦连苦言者。示此逼迫苦恼身心中。即具诸佛菩萨不生不灭等之性也。是苦灭道者。道谓八忍八智三十七品。可修性也。连苦灭二谛言者。示此逼迫苦恼身心中。虽具有诸佛菩萨寂灭正性。须修道品而得也。此所谓慕灭修道。为出世间之因果也。此三转中。最初示相转。业已具劝修作证二转。故四谛皆以是苦为言。以集灭道后三谛。皆先由知苦而得故。及广说下。谓广其小乘声闻之法。为中乘辟支佛。说为十二因缘也。以广苦集。为流转门。无明缘行至生缘老死等。是也。广灭道为还灭门。无明灭至忧悲苦恼灭。是也。无明缘行者。过去二支因也。无。不也。明。智慧也。行。妄动也。谓一切众生。因无智慧。于一真如性海中。不知不觉。随六尘境界风所击。而一念妄动也。识。了别义。缘妄动故。而了别也。此所谓无明不觉。生三细也。名。即受想行识四法。宝无形质。但有名目。色即父母赤白二滴。会成四大。有其色相。缘识为主。四大为依。则名色者。固是最初托胎凝滑之相。而胎中细五阴具矣。名色缘六入者。谓五阴既具眼等六根分界。而识心藉以出入其间也。六入缘触者。谓根成出胎。与六尘相角触也。触缘受者。谓根触境。领纳臧否。而生苦乐平等三受也。自识至受。为现在五支果。所谓境界为缘。长六粗也。受缘爱者。谓根心领受前境。起贪爱也。爱缘取者。谓心既爱乐。必欲取着也。取缘有者。谓既生取着。惑业重结。善恶因果必受后有也。此三复为现在三支因。有缘生者。谓现在有此善恶因果。未来必定三界受生身也。生缘老死等者。谓有生必有老死等苦也。此二复为未来二支果。如是十二有支。于一念顷。三世因果互相缘起。彼此由藉。引发而生。流转三途。故谓之缘。然略则不出苦与集也。谓之中乘者。以声闻人智浅。要先知生死等之苦果。然后方断见思惑之集因。乃从迹而言至本也。辟支佛机。智慧校深。故追广集因中最细之无明。乃从本说至末。所以人为中乘法。为十二因缘也。无明灭则行灭等者。谓既相缘引而生。还缘相引而灭。因亡果丧。如皮不存而毛无所附也。以上叙智佛受请说三乘小果之法。佛于天人下。明得法之机有如此之多。诚不负十六王子及梵天之请也。以不受一切下。谓不受色等六根尘所迷惑。成苦集流转法也。而于诸漏下。谓得道灭常寂之果。其果具三明八解脱等也。以上叙第一会说法之益。第二第三下。叙多会说法之益。明说法既久。而所化之人甚多。不可称数也。故云从是已后等。此虽叙智佛说法之事。其实申明方便品偈中。我释迦趣波罗柰。为五比丘说。是名转法轮等文也。

　　尔时十六王子(至)三藐三菩提如来之慧。

　　尔时十六下。谓十六王子。一闻谛缘之法。即幼年舍宝位而为僧也。准前请转法轮偈云。度脱于我等。及诸众生类。为分别显示。令得是智慧之文。则知上节是度脱诸众生。为分别显示谛缘之法。令得二乘智慧已。此节是申请度脱于我等。为分别显示阿耨菩提之法。令得大乘智慧也(童子未冠婚之称。沙弥简非比丘。名义云。沙弥云息慈。谓息世染。慈群生也。又云勤䇿男。寄归传云。受十戒已。名室罗末尼。云求寂也。七岁至十三。为驱乌沙弥。十四至十九。为应法沙弥。二十已上为名字沙弥。今准下文。当是应法沙弥)。诸根下。叙夙植慧因也。已曾下。叙夙植福因也。求阿耨下。叙由夙植福慧。故才出家。即求大果也。以上经家叙置。俱白佛下。正王子求大果之言。谓彼无量声闻。志愿小果既遂。亦当遂我志愿大乘者。说阿耨菩提法也。我等闻已者。希闻慧也。皆共修学者。冀修慧也。学字含其思慧。我等志愿下。谓我等闻谛缘之法不求。而求阿耨菩提者。以我等立志发愿。皆欲开示悟入佛如来之知见也。深心所念者。论云。一者直心。正念真如法故。即所求阿耨菩提。是也。以菩提即真如故。二者深心。乐集一切诸善行故。此句是也。以集一切善行。即深心所念六度四摄等法故。三者大悲心。愿度一切众生苦故。即摄在我等志愿之愿字。以四弘誓愿。有众生无边誓愿度故。佛自证知者。谓我等上求下化之深心。佛以五眼六通。现量证知。非比量知。所谓知子莫若父也。此为下文伏案。尔时转轮下。谓王子至贵。尚舍出家。不留以绍宝位。八万亿人。乃侍从之流。既高尚其志。宁不遂所求乎。故王皆听许出家也。尔时彼佛下。佛既受请。务过二万劫已而说者。亦如释迦久默斯要。以待机熟。不务速说义也。释迦减劫。故待止四十年。智佛增劫。故待以二万劫言。说是经已下。照上我等闻已皆共修学之文。见行顾其言也。说是经时下。谓闻机生熟。有三等差别。一沙弥悉信。二声闻亦信。上根也。熟机也。三其余不信生疑者。下根也。机未熟也。坐是智佛受熟上根机者。请说八千劫。而不休废。废。置义。止也。庄子云。废一于堂。废一于室。彼注训废置也。为下根机生者。须过二万劫而说。说已即入静室禅定也。此见智佛说法时少。而入定时多。由不信所致也。是十六下。谓沙弥知不信者机缘在己。而不在佛。故代佛扬化。各升法座覆讲。各化多众。令发大心。使昔之生机。疑而不信者皆信。下根成上根矣。十六沙弥。可谓善继其志。善述其事。上求下化。不负其所学矣。大通下。照上深心所念佛自证知之文。故从定起诣座普告众也。诸根下。证知夙植慧因。已曾下。证知夙植福因。于诸下。证知学大法以自利。开示下。证知行大法以利他。此数句。六度四摄具矣。善学者审之。汝等皆当下。勉其听众亦当学沙弥植福因也。所以下。虽是征辞。其实勉其听众学沙弥植慧因也。是人皆当下。为其听众授广记。亦当如沙弥成两足尊之果也。此众初不信。佛即入定。如医师见子不服药。前往他国。以示寂也。今一信即与其记。亦如医师见子肯服药。仍旧还归也。此虽述智佛证知十六沙弥深心本愿。其实申明方便品。我释迦从三昧安详而起。因身子为诸声闻说妙法授广记义也。是知智佛前受请说妙法。如释迦说华严般若方等之时也。以华严般若方等。皆妙法故。十六沙弥。为众广说。如须菩提等四大弟子。转教付财之时也。智佛过于多劫后从定起。证沙弥授众记。亦如释迦末后说此经之时也。故此品讫。富那亦有唯佛能知我等深心本愿之说。然后法师品首。即受其广记。宛相符也。思之。问。此授广记讫。便即唱灭。奚智佛不然。答。前叙坐道场时。已两出乃至灭度之言。故不用复赘也。

　　佛告诸比丘(至)成阿耨多罗三藐三菩提。

　　佛告等者。谓十六沙弥。因智佛对众证赞其德。得其法喜。故常乐说妙法也。一一下。谓其听众亦因智佛劝勉故。常随沙弥。学植二因也。从其下。学植慧因。以此下。学植福因。于今不尽者。谓其多众尚有学植二因之未尽者。下节所谓有住声闻地者是也。此结完释迦宿世曾为千二百人植大乘之因。为下节成大乘缘牒文之伏案。诸比丘我今下。谓十六沙弥。由昔因中。同求大乘。同说大法。故今同于十方。成大果也。上方缺上下。以上下是八方之上下故。此虽述十六菩萨果不昧因有愿必成之义。其实申明方便品十方佛皆现。正是此中十方佛也。而结完前请转法轮偈若我等作佛一句。故云其二沙弥东方作佛等。下节诸比丘我等为沙弥时起。至长行之终。是结完众生亦复然一句。故此品后千二百无学阿罗汉。及有学声闻。亲如罗睺。宛如提婆。乃至闻一字一句。皆得与记。乃是完我释尊为沙弥时之本愿也。方便品偈云。我本立誓愿。欲令一切众。如我等无异。如我昔所愿。今者已满足。化一切众生。皆令入佛道。是也。如其十方佛之名号国土。皆各随愿力因行所成。旧解既有配属。依违可也。方便品三世十方一切诸佛法亦如是。至此益明矣。

　　诸比丘我等为沙弥时(至)如来智慧难信难解。

　　诸比丘下。牒上节。宿植大因之伏案。谓佛与十方诸佛。为沙弥时。尚能教化多众。从己闻妙法。植成佛阿耨菩提之大因也。此为后喻譬如五百由旬至欲过此难之文张本。此诸众生下。谓此诸植阿耨菩提大因之众生。于今不尽成佛。尚有住于声闻地者。佛仍常教化阿耨菩提者。以是诸人等。应以是声闻之法。为渐入阿耨菩提成佛道之缘也。上品偈云。诸声闻众。皆非灭度。汝等所行。是菩萨道。渐渐修学。悉当成佛。至此益解矣。此为后喻所将众人中路懈退至生安隐想之文张本。所以下。征明。谓所以昔既顿植大因。今复以渐入大果者。何也。以一切众生。自心本有如来智慧。实难信难解故也。此为后喻尔时导师知此人众至为止息耳之文张本。此佛权智功德。亦无量无边。说不能尽者。见矣。

　　尔时所化无量恒河沙等(至)是人若闻则便信受。

　　上节明由过去植大因成现在之大缘。此节明由现在植大因又成未来之大缘也。尔时所化下。指出过去所化之人。即是佛前已得记诸比丘。及佛灭度后未得记之声闻也。此以现在。照明过去。应上节诸比丘我等为沙弥时至为阿耨菩提之文。我灭度后下。又以未来例现在。证上节此诸众生于今不尽。有住声闻地者。我常教化阿耨菩提之常义。使见现在不尽得记成佛者。佛又于未来世。度脱成佛也。不闻是经者。乏佛知见之开示也。不觉不知菩萨所行者。乏佛知见之悟入也。自于所得等者。执于小果。迷其大因也。我于余国等者。谓佛为迷大因者。不惜再现身余国。更易名姓。以教化之。务使即小而成大也。更有异名者。如法华经。佛有三阿僧祇百千名号。是也。是人虽生下。牒上执小迷大之文。而于彼土下。释上余国作佛。更以异名。即小成大之义。上云不闻是经。此云得闻是经。上云自于小乘所得功德生灭度想。此云唯以佛之大乘而得灭度。皆小大相翻也。除诸下。谓既无余乘。而复有时说余乘者。以除诸如来为一乘作方便。则说有余乘也。诸比丘若如下。申明唯以佛乘得灭度义。重以未来。结完现在。照上节是诸人等应以是法渐入佛道等文。自知涅槃时到者。开示之缘至也。众又清净者。语入之因成也。信解下。发挥众清净义。以众清净。是戒具足。信解坚固了达空法。是慧具足。深入禅定。是定具足。三学既具足。所以为说一乘之时至也。以故便集大小乘人说此经。明无二乘得度。唯一佛乘得灭度耳。应知上文余国作佛。约世界言。此中涅槃时至。约时节言。照方便品时乃说之之时。既知佛于未来时。更方易名。亦以时至。用小成大。尤当知佛现在时。即权成实也。以上申明更无余乘义。比丘当知下。申明除为一乘作方便说有余乘义。谓佛所以说余乘。与一乘作方便者。以佛证得方便权智之妙。深入众生之性。出世则智乐声闻辟支佛之小果。处世则深着财色名食睡等之五欲。故佛为此辈。以二乘之小果。易彼五欲之志乐。说其化城有余涅槃也。是人若闻下。谓此乐五欲之人。一闻佛说出世有余乘之乐。甚于世乐。如渴鹿奔泉。饿夫望食。则易于信受也。此佛所以于更无余乘中。而以方便。说余乘也。此节虽叙三世因缘。为后合譬之文张本。然实结完方便品十方国土中。唯有一乘法。无二亦无三。但以假名字。引导于众生之义。

　　譬如五百由旬(至)向者大城我所化作为止息耳。

　　譬如五百由旬起。至欲过此难止。喻前节诸比丘我等为沙弥时至从我闻法为阿耨菩提之文。所将众人起。至生安隐想止。喻前节此诸众生于今有住声闻地者我常教化阿耨菩提之文。尔时导师起。至为止息耳止。喻前节是诸人等应以是法至难信难解之文。五百由旬等者。五百。喻三界及二乘也。旷绝无人。所以为险。二乘偏空是也。怖畏之处。所以为恶。三界生死是也。若有多众等者。喻千二百人。先于大通佛时发心。欲出三界及二乘道。至成佛菩提之珍宝处也。有一导师等者。聪慧明达。所以为师。善知通塞。所以能导。通喻释迦为沙弥。至成佛时。皆为千二百人之导师也。所将人众等者。喻千二百人。于三界中。不能精进度生。欲退其大心也。白导师下。正述退义。疲极故身不能复进。怖畏故见路犹远。导师多诸下。喻佛见千二百人畏大。于三界外。示以小乘涅槃也。此等可愍下。释成作念。于险道下。释成多诸方便。以上喻佛以神通力为方便。告众人下。喻佛以智慧力为方便。有余涅槃我空之理。三界无对。故名为大。防非止邪。不受后有。故喻为城。为二乘人所当止之地。故曰可于中止等。若入下。正明随意所作。谓一涅槃。小可快得安隐。大可前至宝所也。是时疲极下。喻千二百人不知权为实地。小是大缘。便得少为足。故喜叹末有生安隐想也。以上完若入是城快得安隐案。尔时导师下。完若能前至宝所亦可得去案。知众得息无疲者。喻佛知二乘人。不被见思惑所苦也。即灭化城者。喻今为汝等说最实事。诸声闻众皆非灭度也。语众人下。喻汝等所行是菩萨道。渐渐修学。悉当成佛也。汝等去来者。谓去化城来宝所也。亦时人方语也。小果即是大缘。故曰宝处在近。

　　诸比丘如来亦复如是(至)此城非实我化作耳。

　　诸比丘下。合上喻譬如五百由旬起至欲过此难止之文。结完前节尔时所化无量恒河沙等众生起至未来世中声闻弟子是也止之伏案。谓喻中导师善知险恶通塞。法中诸佛亦然也。故曰亦复如是等。生死。有分段变易。故曰诸。乃苦果也。烦恼有见思无明之别。乃苦因也。恶道地狱等三途。受苦因果之处也。险难。二乘所证空理。一得而不回心。于无上菩提。为险难故。然未来根境休息。不同分段生死有其限齐。故曰长远。应去应度者。谓佛知此生死烦恼等。有应当去者去之。应当度者度之也。若众生但闻下。正明应去应度义。合上喻所将人众起至生安隐想之文。结完前节我灭度后起至除诸如来方便说法止之伏案。众生但闻一佛乘。即不欲见佛近佛者。以畏道长苦久乃成也。佛知下。谓佛因此怯劣之机。于一乘佛相中。说知苦断集之法。应去其苦也。为止息下。谓佛为此求止息其苦者。又说修道证灭第二有余依涅槃。应度之以乐也。以上明为凡夫人。说应去三界之苦。应度二乘之乐。若众生住于二地下。说应去二乘之苦。应度一乘之乐。合上喻尔时导师起至为止息耳之文。结完前节诸比丘如来自知涅槃时到起至则便信受之伏案也。承上文言。谓若声闻辟支佛众生。依佛教住于有余依。第二地中。佛即为说汝所作未办等。是应去其无明及变生死之苦也。汝所住下。是应度以一乘之乐也。未办。谓未办六度四摄等因。三十二相八十种好等果也。汝所住下。谓有余依地。但近于佛慧。不可便执同佛慧也。故教其观察筹量所得涅槃非实。乃佛方便。于一乘中。分别为三之说也。如彼下。引上喻为况。以结之。于一佛乘等二句。三周法讫。皆用为结。

　　尔时世尊欲重宣此义而说偈言。

　　大通智胜佛十劫坐道场(至)震动于一切。

　　此颂长文佛告诸比丘乃往过去起至世尊悉知已当转无上轮止五节之文。五节各有长文偈颂。此中亦然。二十二句颂长文。六句颂偈文也。长行叙八部。无阿修罗迦楼那二部。今颂补之。

　　东方诸世界五百万亿国(至)转无上法轮。

　　此颂佛告诸比丘大通智胜佛得阿耨多罗三藐三菩提时起。至哀悯而敷演无量劫习法止。四节之文。十二句颂东方。四句颂余九方。四句颂诸节之偈文也。

　　无量慧世尊受彼众人请(至)不能得其边。

　　此颂尔时大通智胜如来受十方诸梵天王及十六王子请起。至不可称数止。第十节长文。风俗通云。十万曰亿。十亿曰兆。十兆曰京。十京曰秭。十秭曰咳。咳大数也。八句颂受请说小乘法。十二句颂闻法多众之得果。

　　时十六王子出家作沙弥(至)各得成正觉。

　　此颂尔时十六王子皆以童子出家起。至第十六我释迦牟尼佛于娑婆国土成阿耨多罗三藐三菩提止。第十一第十二两节之文。通计四十二句。初四句。颂才出家小僧即求大乘法。次四句。颂发大愿愿人己同得作佛似本师。次十句。颂智佛顺请说大。知心行。则法器应受大乘。以因缘譬喻说度通。各有区别。为能分别。总不出分别一真实心相。为所分别。能所虽分。菩萨道一。故曰菩萨所行道。准今佛一大时教。以上八句。是说华严方等般若。为大乘也。说是下二句。是会昔华严方等般若。为今之妙法。偈有沙数多也。次四句。颂智佛入定。知不信者。缘有在也。次十二句。颂释尊为千二百人说妙法华经之文。次四句。颂大机常与大师同生之文。次四句。颂说大乘者各于十方俱成大果以完本愿之文。以上四节颂文。总颂一十二节长文。明释迦为千二百人植宿世大乘之因也(问前判通品。总为二大节。此复一节。又分为十二节。何也。答通品大义。直重宿世因缘四字。故大段判为二大节。一大节叙因。一大节叙缘。经文昭然也。然文势攸长。人难细解。故以一大节。复判数段。使易解也)。

　　尔时闻法者各在诸佛所(至)慎勿怀惊惧。

　　此颂长行诸比丘我等为沙弥时起。至是人若闻则便信受止。第十三第十四两节之文。尔时下。自过去颂至现在果不昧因也。其有下。自现在颂至未来由权入实也。我在下。勉勿忘其本因。是故下。勉及现在入实。勿更俟未来由权也。以是下。谓既有本昔因缘。非无知而妄作也。今汝下。谓有心者皆当作佛。非分外事也。

　　譬如险恶道迥绝多毒兽(至)当共至宝所。

　　此颂长行譬如五百由旬起。至我所化作止之文。长文一节。义分三段。初师资同希宝所。以度险恶。二因众畏师设化城。三师知众安。灭化劝归于宝颂计四十二句。颂彼三段。初十二句。颂初段。譬如下。谓道之险恶。在毒兽多水草无。喻三界内惑苦多。二乘人功德智慧乏也。无数下。谓能度险恶之人众。及所度险恶之途远也。时有下。谓导师具定慧。能拔济众之险难也。次二十四句。颂第二段。众人下。谓众因顿乏思退。导师下。谓导师愍众退失珍宝。寻时下。谓导师有方便。神通化作城郭。庄严依正。宛然逼真。即作下。谓化作城已。劝众入城。息苦得乐。喻三界外我空之理。具三明六通禅定解脱。可游戏也。诸人下。谓众不知非真。安于化城。作已度生死想也。后十句。颂第三段。导师下。谓导师知众少安。劝其前进。勿株守化城也。我见下。申明化为众疲欲退故权设也。汝今下。谓既得粗安。当顺精诣。以完初至宝所之念也。

　　我亦复如是为一切导师(至)引入于佛慧。

　　此颂长行诸比丘如来亦复如是今为汝等作大导师等。最后合譬结法一节。我亦下。合时有一导师四句。佛为世出世间导师。故云一切。见诸下。合无数千万众四句。中路下。合众人皆疲倦四句。不能下。申明。谓佛见诸求菩提道者。半途而废。云佛道长远。久受勤苦乃可得成。故不能于劫海中度生成佛。甘懈怠而废堕其初心也。故以下。合导师作是念十二句。言汝下。合即作是化已四句。既知下。合诸人既入城四句。尔乃下。合导师知息已四句。诸佛下。合我见汝疲极四句。今为下。合汝今勤精进二句。此节颂计三十句。初云我。我即释迦佛。后云诸佛。指十方三世一切诸佛。见先三后一。即权为实。释迦与诸佛皆然。非创式也。问曰。佛与诸佛。奚为众生。心则都证一切种智。身则都具三十二相。始为真实灭哉。答曰。为一切众生具有。故不可少故。

　　妙法莲华经知音卷第三
卍新纂续藏经第 31 册 No. 0608 法华经知音


　　妙法莲华经知音卷第四

　　姚秦三藏法师　鸠摩罗什　译

　　明护国金刚寺住持　如愚　着

　　妙法莲华经五百弟子受记品第八

　　五百者。千二百人中之大弟子也。经中有千二百五百之言。品题中。独标五百者。余七百必五百人最初所劝化发心者也。名其师之数。则资在其间。故经中佛总其大数。同是罗汉。同佛所印证。元无高下。则曰是千二百阿罗汉。我今当现前次第与授阿耨菩提记别。其名分必原先后发心之所自。则曰其五百阿罗汉优楼频螺等。乃至云迦叶汝已知五百自在者。余诸声闻众。亦当复如是。则师资轻重。究可知矣(楞严长水解云。千二百五十人者。初度陈如等五人。次度三迦叶兄弟。兼徒一千。次度舍利弗目犍连。各兼徒一百。次度耶舍长者等五十人。准是。益见余七百人。为五百人所劝化发心者。明矣)。记不曰授。而曰受者。与前品相表显也。授四大弟子记末云。我诸弟子。威德具足。其数五百。皆当授记。前既曰授。此诸得记者。但受之而已。华严经云。一切诸佛成熟有缘不失时(此经成熟千二百人成佛。所以有因缘说之一周也)。又云。授菩萨记。不失时(此经所以授三根记先后次第。各以时也)。问曰。准长水解。千二百人数。止得二迦叶波身子等五人为师。知音何得言五百人为师耶。答曰。知音准品题及经文。以意会之。以品题云五百。经文别名与记。亦不会逐一各名。但总云其五百阿罗汉等。经云千二百。又与品题数违。则有前后相违过。要使经文无过。须知云千二百人者。即身子等五人。在前得记者。亦在数中。云五百者。即五百人。与身子等。为行辈也。故知音分余七百人。在弟子列。不见经文有过矣。奚胶柱哉。问曰。奚经文授记。不逐一列名哉。答曰。使千二百人。逐一列名。此七卷经纸。尚不足数。况后授有学二千人记。及耶输姨母六千人记。逐一列名。难为纸矣。经文纸少。得记人多。佛语以略摄广。谈无量事。故仅仅六万余言。真妙法也。不然。满纸皆铺张其授记人名。及劫国庄严处处言同。益使末世览者厌繁矣。

　　尔时富楼那弥多罗尼子(至)能知我等深心本愿。

　　据前五人得记。例五百阿罗汉。闻因缘说讫。即当说系珠喻。明其领悟。而后佛述成与记。始为顺也。今不如例。独先记满慈者。见富那非下根诸弟子比也。尔时下。经家叙置。叙当机闻三周法之得益。而结尽前文。从佛闻是等者。叙领法说一周。结方便一品之文。以方便品多说智慧方便之随宜故。又闻授诸等者。叙领喻说一周。结火宅穷子药草授记四品之文。以四品喻说。皆为授诸大弟子记故。复闻宿世等者。叙领因缘说一周。结化城喻一品之文。因缘之事。指佛为王子言。神通之力。指佛为导师言。经云。当设大神通。化作大城郭。众生畏佛道长远。不信一乘。佛能以小果化城度之。不失其大。众生住于二地。生安隐想。佛能以实相宝所度之。不外其小。故曰自在神通。得未下。叙得净六根之益。心净踊跃。净意根。即从座起等。净身根。瞻仰尊颜等。净眼根。而作是念。净舌根。以口不言。而舌与心自念故。曰到曰却者。到则进礼双足。感佛恩德。如子之就母。却则退住一面。畏佛威德。似臣之仰君。见佛慈严。能俾为弟弟子者。进退成礼也。世尊甚奇下。叙当机领悟。佛具三德。以希记申明而作是念之念中义。悟佛法身德也。以佛法身为世奇特希有故。随顺世间等者。悟佛般若德也。拔出众生等者。悟佛解脱德也。我等于佛下。对前如来复有无量无边功德。汝等若于无量亿劫说不能尽为言。当机意谓。以身子之智慧。迦叶之苦行。善吉之解空。目连之神通。旃延之论义。各各第一之人。以法自述。则曰是我等咎非世尊也。以喻况法。则曰无上宝聚不求自得。皆是宣佛功德者。既云无量亿劫说不能尽。则我富那一人之智行。又岂能加于五人之上乎。故曰我等于佛功德等。唯佛世尊下。谓佛功德大。我固莫宣。我心愿深。佛自能知。是述成与记。固不待我富那开口。而佛业已先得其心矣。噫满慈虽云于佛功德言不能宣。而开悟佛知见。莫是为愈。比与神光三拜。少林谓之得髓。何异哉。先五百人得记。宜矣。

　　尔时佛告诸比丘(至)渐渐具足菩萨之道。

　　尔时佛告下。佛为当机。述成其深心本愿也。深心者。谓深寄小果声闻之迹。而便于化无量阿僧祇人。令立阿耨菩提也。本愿者。谓本是大乘菩萨。具足神通之力。随其寿命。发愿示为声闻。助扬佛宣法化也。然佛必告众而述成者。以众徒见佛现前寻常所叹。为声闻说法第一有限之迹。而未知于多三世劫中为菩萨。化人成佛无量之本也。故曰汝等见是富楼那弥多罗尼子不。我常称其下。正明众所见之近迹也。亦常叹其下。谓佛因叹迹。亦并叹其本也。精勤下。正出寻常所叹本迹。而释成种种功德之言。精谓不粗。勤谓不怠。护持。谓将一乘实相。护持于内。助宜。谓将一乘实相。助佛宣为小乘谛缘于外。故能使四众根钝者乐。投其所好。闻其开示教诲。而得利益欢喜也。具足解释下。谓虽为根钝者讳实开权于外。不妨开权时即具足为根利者业已解释一乘实相佛之正法于中矣。故又俾与己同梵行一等之人。为有大饶益也。自舍如来下。谓富那讳本现迹。藉小成大。其言论辨才。除佛一人。余无有以为敌也。汝等勿谓下。谓众不可因佛寻常一时之叹赏。但知富那护助我释迦一佛之法。为僧中第一。若然则心何足以见其深。而愿何足以见其本。其实于过去九十亿佛所亦然。故云于彼说法人中等。又于诸佛下。上云佛之正法。一乘妙法也。此云诸佛所说空法。乃小大三乘共证之空法也。空法即如八部般若。正法即如方等诸经。三一权实未会。有空正之别。三一权实既会。空正皆名妙法矣。明了。谓虽一空法三一小大同悟同修。然富那明小乘自小。了大乘元大。权实教体。不相滥也。通达。谓通昔三乘共证空无相无作之空。即达今之大乘究竟涅槃常寂灭相。终归于空之空。权实义不相妨也。理以上自利之功德也。得四无碍下。兼利他之功德。四无碍者。法辞义说。四皆无碍于小大权实。若准经训。常能审谛。为法无碍。清净说法。为辞无碍。无有疑惑。为义无碍。乐说无碍。在其中也。具足菩萨下。内秘也。随其寿命下。外现也。彼佛世人下。谓彼过去九十亿佛所之人。咸不能知富那本是菩萨。而皆以迹谓实是声闻也。彼既如此。勿怪汝今现前之众也。而富楼那下。谓富那正以彼之不知。而为己就实开权之方便。所以饶益小乘众生百千。又化大乘人。令立阿耨菩提无量也。饶益下。开权之方便。又化下。显实之方便。为净佛土下。谓当机权实方便。非唯成人实。所以成己之严净佛土也。维摩经云。菩萨随所化众生而取佛土。此富那不辞亿无量劫。现小乘者。正欲密得大乘人。庄严自己当来成佛劫国眷属也。诸比丘富楼那下。即过现以起未来广三世深心本愿。皆为第一人也。七佛。旧谓毗婆尸尸弃毗舍浮。属过去庄严劫千佛中最后三佛也。拘留孙拘那含迦叶释迦。属现在贤劫千佛中最初四佛。今观经文。既云七佛。又云今于我所等。复云于贤劫中等。则是独以释迦一佛为现在。余皆属之过去也。亦于未来下。应知此又贤劫后之未来也。即如千二百罗汉成佛。富那亦为护持助宣无量无边佛法。为其弟子。则其心之深。愿之广。可涯量哉。所以然者。无非为上求下化故。为净佛土下。结完上求。教化众生下。结完下化。以上总为述其因行。此下授其果记。

　　过无量阿僧祇劫(至)佛灭度后起七宝塔遍满其国。

　　过无量阿僧下。富那既无量亿劫。于此土上求下化。故成佛时亦直在此土。果不昧因也。此土指娑婆世界。故后品劝发愿持经。不见身子富那等者。以身子富那等。原于此土持经故。号曰法明者。名称其实也。其佛下。通记佛土之广大。七宝下。别记佛土之严净。地平。为无山陵溪壑。所以如掌而清净。台观。因与天宫交校。所以充满而庄严。以上记依报。无诸恶道下。记正报。无恶道女人众生正报。清净得神通光明众生正报庄严。得神通属意根。出光明属身根。志念下。明意根清净之所自。普皆下。明身根庄严之所自。其国众生下。明无淫欲之所利。以上皆佛土中世眷。有无量下。记法眷也。其佛国土下。总结。劫名下。授劫国之名。佛寿之数。正像法住世之久。该五种记。

　　尔时世尊欲重宣此义而说偈言。

　　诸比丘谛听佛子所行道(至)我今但略说。

　　颂计八十六句。初二十八句。通颂千二百人深心本愿。为富那引启见。记有先后。人咸大乘。三周三根无非法门。一时施设次第。元无高下也。诸比丘下。佛子。菩萨名。今即声闻也。所行道深心也。善学方便。本愿也。谓诸声闻今称佛子者。以己所行之道元是大乘。示为小果。故曰善学。不妨即小成大。故不可得而思议也。知众下。申明善学。不思议有五层。谓诸佛子所以即大示小者。以先知众生根性爱欲小果谛缘之法。怖畏大乘成佛之智。故诸菩萨舍长就短。不作菩萨。而示作声闻缘觉。此以大作小。成不可得思议。一也。以无数下。再申明。谓诸菩萨示作声闻缘觉。以行无数方便。不惟人视为声闻。且自己亦说是声闻。与佛道相去甚远。由止度畏大乐小之人无量。皆得成就于小果也。此以大名小。成不可得思议。二也。虽小欲懈下。三申明之。谓以大作小名小。是皆可思议者。奚云不可得思议哉。以虽作小名小。顺其欲小者之懈怠。不妨即懈为勤。即小而大。渐当令其作佛也。此以懈为勤。成不可得思议。三也。内秘下。四申明之。谓诸菩萨内心秘藏六度万行。外貌现作二乘声闻。惟外貌故。少其贪欲苦因。厌其生死苦果。惟内心故。实自净其己之成佛国土。此以外貌。成其内心。为不可思议。四也。此犹顺示也。示众下。逆示。三毒。谓贪嗔痴三根本惑行。则能令人堕其恶道。故谓之毒。邪见。五利使之一。即崇祀水火祭天要福之邪见也。如孙陀罗难陀贪淫。舍利弗含嗔。周利槃特愚痴。毕陵伽婆慢习。三迦叶波崇祀水火。皆佛现在世弟子。无非大权方便示现。以度一类顽癖众生。使归佛道。故曰我弟子如是等。此以正示邪。以逆为顺。成不可得思议。五也。若我具足下。结足善学。谓但略不广说其示现之方便者。恐闻者致疑也。未颂富那。而先颂诸大弟子者。以五百阿罗汉有六群比丘。在其数故。今此富楼那下三十句。别颂富那之因行。其后得成佛下二十八句。别颂富那之果记。一一对长行可解。果记中长行后者。颂先之药草喻无三乘之法。此品无三乘之僧。如来寿量品无三身之佛。应知。

　　尔时千二百阿罗汉(至)尽同一号名曰普明。

　　尔时世尊欲重宣此义而说偈言。

　　憍陈如比丘当见无量佛(至)汝当为宣说。

　　尔时下。陈如等千二百人。于法说一周之初。闻佛出定权实二智之谈。乃去不知是义所趣。安望授记成佛。及佛喻说。虽知是义所趣。然犹坐执小果。以当大乘。亦不希记。故佛无问而自说因缘一周。以小果喻化城。大乘喻宝所。明其不惟谛缘是成佛之因。即示众有三毒。亦菩萨乘内秘外现之权便。然后始知先三后一。先权后实义之所趣矣。故各作念。俱愿得同诸大弟子授成佛之记也。故云我等欢喜等。我等欢喜。迳照方便品心生大欢喜。自知当作佛为言。吁因缘说一周。于千二百人。有大功德哉。此可见经文三周次第。非徒设也。佛知此等下。正结方便品中千二百罗汉悉亦当作佛之案。千二百人中。先授陈如记者。陈如为佛在俗亲党。鹿苑最初得度弟子也。其五百阿罗汉下。正结授四大弟子记品。我诸弟子其数五百皆当授记之案。其五百人。同号普明者。以同为法师。同以小大三一成佛之法。明于人果不昧因也。偈中初二十四句。颂陈如一人劫国庄严。憍陈如下。颂因行。常放大光明下。颂果德。果德有五。一光明。二神通。三名闻。四众敬。五说法。故号下。谓由有实德。而具斯美名。其国下。颂依报清净法眷勇猛。咸升下。申明净猛。十方佛国其数无量。乘楼阁而游。是与不出户者同也。献佛供。还本国。䟦涉程途。经历时劫。事体无边。摄在须臾。是与不动念者同也。非神通勇猛而何。良由证至法身。尘点劫视如弹指。十方国总在自心。非世眼所见凡心所测也。佛寿下。有四记。一记佛具寿命。二记正法。三记像法。四记末法。以法灭天人忧。皆末法事故。然皆补长文所未尽。中十四句。其五百比丘下。例陈如一人。而通颂五百人劫国庄严。末六句。迦叶汝已知下。例五百人。而尽记余七百人劫国庄严。华严经云。现前得授记。不现前亦得授记。此也。妙哉经文。其易简哉。

　　尔时五百阿罗汉(至)甚大欢喜得未曾有。

　　此领我及汝等宿世因缘之义。结完化城喻一品之文。尔时下。前节列千二百数。此但以五百人叙者。以千二百数。该前。则摄身子等六人。该后。则摄阿难罗睺。前既各已叙悟。后尚未说本末。故但以五百为言。而简别之。然通篇重悔过自责一句。世尊我等常作下。述昔迷今悟。以立譬本。谓我五百人。寻常不知机有顿渐。法无小大。但恒作念。以己所得小果有余涅槃。即同佛之所证究竟灭度。是以权为实。昔日所以迷也。此正照方便品佛说一解脱义。我等亦得此法。到于涅槃。今乃知之下。谓今由佛三周法喻。开通聋瞽。乃知佛昔小今大。无非由渐而顿。要我受记作佛。此今日所以为悟也。佛于火宅喻首。说诸有智者以譬喻得解比既不解。必待佛因缘说一周。始知此岂有智者哉。故曰如无智者。此照方便品而今不知是义所趣。前云不知。今云知之。此可见五百人至是真开悟矣。以上明自责所以。下征明悔过。谓所以佛前说我等为智者。今我等反自责云如无智者。何也。以我等既同身子等。听佛说法喻二周。比即应同得如来智慧进宝所受显记矣。反坐守化城。而便自以小乘之智为足也。世尊譬如下。以喻明法。发挥迷悟。有人。五百罗汉。自况为三有中人。亲友。况佛为十六王子时。醉酒。喻己所证全是无漏无明。宝志公歌云。禅悦珍羞尚不餐。谁能更饮无明酒。楞伽经云酒消然后觉。是时下。官事公事也。谓十六沙弥。勤修六度。思速成佛。为己公事。故曰当行。以无价下。谓十六沙弥。以一乘实相。与五百人说。如以摩尼系酒醉者垢衣内也。与之而去者。喻十六菩萨沙弥。各于十方成正觉去也。其人醉卧下。喻十六菩萨沙弥。虽各有升法座之功。五百人元以无明见思未净故。不觉知本有一乘实相佛之知见也。起已游行下。法性譬本国。五道喻他国。为衣食下。喻五百人既迷本有。堕入五道。不免为人天福报之衣食。崇水事火。持牛狗戒。而勤力求索。甚大艰难也。若少有下。喻五百人由外道归佛。示以有余涅槃。断其见思。超脱分段生死。不知此但少有所得。而便自以为足也。以上喻昔之迷。幸冥植有大乘之因。于后亲友下。喻今之悟。赖遇佛成就大乘之缘。后。谓今经谈于四十年后。咄。喝醒之声。哉。助语辞。丈夫。男子之美称。何为下。牒斥上文为衣食故等文。谓不须为人天福报。及声闻小果。勤苦求索。妄受艰难也。我昔欲令下。申其以无价宝珠系其衣里之事。所谓我在十六数。曾亦为汝说也。于某年日月者。谓智佛入静室禅定。八万四千劫时也。上云安乐五欲自恣。喻成佛时果上受用。此云以无价等者。喻佛在因地。曾教五百人发大心也。今故现在者。谓昔指示法性本有。元不失也。而汝不知者。为无明所障也。以无明障本觉。虽得小果。忘其大因。是为勤苦求活。痴之甚也。汝今可以下。以因证果曰贸。即小成大曰易。谓既有大因。今可即因贸易大果。于九法界。随类现身。遇缘接物。不妨既以与人己愈有。而无所乏短也。佛亦如是下。法合。昔虽迷。幸植有大因之文。今者世尊下。法合。今虽悟。赖值佛以成大缘之文。并领方便品我虽说涅槃是亦非真灭等文。亦领药草喻品汝等所行是菩萨道等文。以是下。结明章首踊跃欢喜。

　　尔时阿若憍陈如等欲重宣此义而说偈言。

　　我等闻无上安隐受记声(至)便自以为足。

　　颂立譬本之文。

　　譬如贫穷人往至亲友家(至)五欲而自恣。

　　颂以喻明法发挥迷悟之文。

　　我等亦如是世尊于长夜(至)身心遍欢喜。

　　颂以法合喻之文(颂与长文。少有损益。对阅易明)。

　　妙法莲华经授学无学人记品第九

　　尔时阿难罗睺罗(至)如阿难罗睺罗所愿住立一面。

　　尔时下。经家叙置。我等每自思惟者。谓自身子得记时思惟起也。俱白下。方是两尊者之言。谓我等于此成佛之事。迹虽有学。本乃大乘。亦当有受记之分。若曰记五百人中。曾教迦叶等转授者。我等虽为身子采菽氏弟子。莫过学小乘法耳。至于劫国庄严等。乃成佛大事因缘。必欲佛亲记也。故曰惟有如来我等所归。又我等为一切下。谓以己名分之尊。为天人等所见知识。应当记也。以己与佛天伦之亲。一为佛侍者。护持法藏。一为佛适嗣。继绍宗祀。尤当与记。故曰若佛见授等。我愿既满者。亲亲之道当先也。众望亦足者。天人阿修罗始喜也。尔时学无学下。所谓众望者也。

　　尔时佛告阿难汝于来世(至)所共赞叹称其功德。

　　尔时世尊欲重宣此义而说偈言。

　　我今僧中说阿难持法者(至)种佛道因缘。

　　尔时下。先受果号记。阿难本久发大心。迹为侍者。以多闻第一。而护持法藏。仁德如山。智德如海。本迹无相碍。故曰山海慧自在通王。名称其实也。当供下。次授因行记。供佛福足。护法慧足。两足故然后得成菩提。自三觉圆也。教化下。令他三觉圆也。福足则庄严高胜。故国名常立胜幡。慧足则教法通彻。故劫名妙音遍满。诸佛法藏。诠法身而无量。阿难既皆护持。故成佛时。寿命长而正像法倍增。得诸佛赞叹。果不昧因也。偈中先颂因行。摄论云。多闻者。依闻作意俱生俱灭。此心带彼记因而生。由此熏习。能摄持故。名持法者。故云我今僧中说阿难持法者。号曰下。后颂果号。其余照长文可解。

　　尔时会中新发意菩萨(至)其本愿如是故获斯记。

　　尔时下。应佛初出定时所叹。新发意者。谓始发菩提心之人。咸作是下。初发道心者。六通不甚大具。故未知菩萨声闻本迹。所以动疑。然须有此。阿难之本迹始伸故。佛知其念而告之。诸善男子下。般若经说。佛于然灯佛所发心。今经说。同阿难空王佛所发心。各就机之谈。诚如稻麻竹苇之新发心苦。莫知发心本也。乐多闻与授记。迹也。愿也。是故我已下。谓精进胜于多闻也。而阿难护持下。谓阿难以护法藏为精进。迟速尊卑。佛与侍者。同在最初所发菩提心中直一念耳。无甚高下也。故曰其本愿如是等。大宝积第二十八经云。声闻得阿耨多罗三藐三菩提记者。以见声闻有佛性故。具佛性者尚得记。久发菩提心者。获记宜矣。楞伽经谓。谓化佛授声闻记。非法佛也。

　　阿难面于佛前自闻授记(至)而说偈言。

　　世尊甚希有令我念过去(至)护持诸佛法。

　　阿难面于下。喜佛亲记不。用他转次授也。即时下。验佛告新发意菩萨。其言不虚也。客尝有问余曰。佛信口说三世多劫中事。实否。余曰。佛虽信口。能令佛前闻见者如面觌。以故人天信之也笃。客曰。如是使佛现在。吾亦出家矣。故今文中。佛告新发意。而阿难即自忆念过去诸佛法藏而无碍。又识知本愿。皆佛神力智力加庇也。偈中前四句。如长文可解。后四句。前半明昔同佛发心之本实智也。后半明为侍者之迹权智也。阿难一人本迹权实。既自颂明。后二千人得记。诸新发意菩萨。始三缄其口矣。

　　尔时佛告罗睺罗(至)当得阿耨多罗三藐三菩提。

　　尔时世尊欲重宣此义而说偈言。

　　我为太子时罗睺为长子(至)以求无上道。

　　阿难多闻。罗睺密行。闻行相资故。国土庄严皆同。独果号异也。菩萨大愿。或愿为侍者。护持法藏。或愿为冢嗣。蒸尝佛道。皆密行也。人莫得知。独佛能知。故偈云。罗睺罗密行。惟我能证知。悲华经当佛为宝海梵志发愿。时有帝释。名善见足。发愿在在常为佛子。是也。华严经菩萨有十种如海智。第七智云。菩萨入未来世。观察分别一切诸劫无量无边。知何劫有佛。何劫无佛。何劫有几如来出世。一一如来名号何等。住何世界。世界何名。度几众生。寿命几何。如是观察。尽未来际。皆悉了知。不可穷尽。而无厌足。此释迦所以授罗睺记。供佛知有十世界微尘数。皆以子道。为密行也。夫人之爱。莫爱于子。子之得父。何所不尽其极哉。菩萨愿行。其[百-日+(ㄎ-(幻-ㄠ)+入)]矣乎。

　　尔时世尊见学无学二千人(至)正法像法皆悉同等。

　　尔时世尊欲重宣此义而说偈言。

　　是二千声闻今于我前住(至)渐入于涅槃。

　　二千人皆阿难罗云弟子。意地软净。正是开悟佛知见。得记之机。方便品云。若人善软心。皆已成佛道。是也。故佛问庆喜见不者。俾证其记。不浪施也。此完序品复有学无学二千人案。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　佛智慧如灯。能鉴日月威光所不能照之意地。软净授记音。至此似见灌其甘露。所以欢喜。上阿难罗睺得记。我愿既满也。此所谓众望亦足矣。

　　妙法莲华经法师品第十

　　法师者。法乃即心是佛之妙法。摄近。则该本经三周九喻前后之文。摄远。则该四十年前。所谈十二部经。以无非说此心法故。师即千二百阿罗汉。及二千学无学声闻。乃至佛现前灭后。闻一偈一句。一念随喜。前后受记之人。皆可以妙法为天人师范。应有六种。然前三卷半经。是为诸声闻。说大乘经。名妙法莲华。故曰法。后三卷半经。是教菩萨法。佛所护念。故曰师。以诸声闻虽本是菩萨。而得记之迹惟新。若得记后。不教以菩萨持经之法。则不得诸佛之所护念。故自此品。至经之终。皆与序品所叙列。旧住婆婆世界菩萨摩诃萨八万人所唱和。而教诸新得记声闻作菩萨之法。故曰法师品。(问声闻得记。于卜位菩萨地。当居何地。答若据圆顿机。当十地中第七远行地第八不动地。准华严楞伽。菩萨罗汉同于第七八地中［人］灭尽受想定故。若准本经。诸声闻得记。皆居十信位也。以经云汝舍利弗以信得入故。准是诸得记声闻。既住信位。此后三卷半经。皆教学十。住十行十回向四加行。十地等觉菩萨。以渐而圆顿也。如龙女不涉地位。顿往南方无垢世界。成等正觉。智积身子。先俱不信。后云默然信受。是以渐而信顿教之证也。若据一信一切信。以渐而信圆教者。从地涌出之众。虽弥勒一生补处慈尊。尚有所不信。说父少子老之喻以难之故。佛将说寿量。再三诫以汝等当信解佛诚谛之语。弥勒等八千恒河沙菩萨。亦再三答云。惟愿说之。我等当信受佛语。故说寿量品后。即受以分别功德品。分别自信位至等觉。自等觉位回至初发心菩萨。一一各得分证佛法身性海中之功德。准此一信一切信。则此经为国教也。总之七卷文言。彻果该因。属一信字。为其门故。故华严经善财童子。依弥勒教。到普门国。见文殊。文殊遥伸右手。过一百一十城。摩善财顶曰。善男子。若离信根。心劣忧悔。功行不具。退失精进。于一善根。心生住着。于少功德。便已为足。不能发起行愿。不为善知识之所摄护。不为诸如来之所忆念。不能了知如是法性。如是理趣。如是法门。如是所行。如是境界。若周遍知。若种种知。若尽源底。若解了。若趣入。若解说。若分别。若证知。若护得皆悉不能。正。符前经三贤四加十地等觉。皆摄于一信字法门也。问曰。经中如何不明判地位。答曰。四十年前。他经载矣。故曰先所出内是子所知。故不用更明。而自具也。应知三贤十地菩萨报化佛护念。如宝塔品。三变净土中坐者。是也。以此佛此土皆有相故。有集散故。等觉地菩萨。则唯法佛护念。其佛其土。皆无相故。无集散故。如寿量品所谈者。是也。又教菩萨为弟子法。当如释迦。以国王事仙人。教菩萨为师［传］法。当如释迦以常不轻之善遇增上慢四众。故判后三卷半经。为教菩萨法。佛所护念。大有其旨在焉。学者思之)。

　　尔时世尊因药王菩萨(至)阿耨多罗三藐三菩提记。

　　尔时下。因者。谓因药王在日月净明德佛法中。名一切众生喜见菩萨。曾习苦行。精勤万二千岁。得现一切色身三昧。烧身身全。然臂臂复。于雷音宿王华智佛法中。为妙庄严王王子。名为净藏净眼。以予道化。其父母闻妙法。出家证果。实于开示悟入佛之知见。一大事因缘。有其功续。是故因之。以告八万大士也。八万大士。即经首所叙列者。前既叙赞其德。此中应如新发意菩萨所念。当逐名与记。而不与者。以八万大士。元各有本所事佛。往劫皆曾受过大记。为旧住我婆婆世界之耆宿。非我释迦适嗣。今在会中。莫过助扬法化。故但因而告之。一则以证现前灭后闻经得记者。虽劫长果远。汗漫无涯。佛功德智慧之言不虚。一则俾现前灭后得记者。发愿持经。当学药王烧身然臂。不畏其难。一则明佛求妙法华经。出处本迹。智力所谈。神力所现。如涌塔变土。集十方分身诸佛于顷刻。谈安乐胜行。涌六万恒沙眷属之菩萨等。一大事因缘。本末究竟。自非八万大士诸。新得记者。实难信解。有是所因。故因药王一人。以告八万大士也。药王汝见下。前序品文殊云。诸人今当知。合掌一心待。佛当雨法雨。充足求道者。上千二百阿罗汉。及二千声闻。既云内秘外现。则知元是大乘之机。今得授记。无非于道未足。示其充足而已。此天龙等部众。既非内秘外现。乃是定性。于小中大。不可移易。三乘之机。文殊所谓诸求三乘人。若有疑悔者。故今以求声闻等三求字。为照应也。如是等类下。虽云闻一偈一句。其实义多。如仁王云。于一偈中。复分为千分。一分中说一句义。不可穷尽。又处胎经云。有经一句五百言。一句千言。一句万言。是也。前舍利弗得记时。此定性三乘。部众曾庆赞云。世尊说是法。我等皆随喜。故今以一念随喜之言。为照应。又云。大智舍利弗。今得受尊记。我等亦如是。必当得作佛。故今一概与授。当得作佛。阿耨菩提之显记也。缺佛名劫国庄严等事者。一则人多难名故。一则劫国等。皆法身中事。既得阿耨菩提之法身。不虞无劫国等报化之事故。然授二千人记。后必授八部四众记者。一则完文殊所谓若疑悔者佛当为除断令尽无有余之案。以三周法。完定性三乘人。疑悔皆断。皆当得记故。一则完佛自许若有闻法者无一不成佛之案。见佛语不虚故。又此中一念随喜。为后随喜功德品之伏案也。以上援佛现前闻法者之记。佛告药王下。授佛灭度后闻法者之记。

　　若复有人受持读诵解说书写(至)三藐三菩提故。

　　上节授现在未来六种法师之果记。此节明现在未来六种法师所以应得记者。元具有因行也。若复有人下。明佛现在持经者。虽有全略不同。同为法师。有六种次第。一受持。谓从现前法会领受。而持于心也。二读诵。谓由受持逐字句。念读熟成卷。而课诵也。三解说。谓由读诵久。自知分解。与人讲说也。四书写。谓由解说得经妙处。而复另书所读之经。更写所讲之义也。五于其经卷。供敬如佛。六加上节。乃至一念随也。种种供养下。其供养有十种分别随喜。得一生究竟。十种分别者。一华香。草树所生名华具香气者二璎珞。珠宝所穿挂而庄严者。三末香。沉檀捣为细末者。四涂香。即清净水或净水涂洗其香。一则味清。一则健烧也。五烧香。成炷而焚爇者。六缯盖。绢帛团檐。加益经上。以障尘秽者。七幢幡。段帛成疋。飘扬经之左右。驱除雀鼠者。八衣服。锦绣裁褁。装严经之首尾表里者。或新净上好衣服。先用供养经。然后着也。九技乐。欢喜舞蹈。而奏丝竹者。十合掌恭敬。皈命顶礼。以尽诚者也。药王当知下。谓当机应知。以上六种法师十种供养。虽直一偈。此人过去已曾供养佛多。成就顺大。元不该受生浊世。但因悲愍众生。开示佛之知见故生此人间也。以上明持经一偈者具大因也。药王若有人问下。明得大果。故教当机。答其问者。未来作佛。必现在持经一偈之人也。此上节所以与记焉。何以故下。虽是征辞。其实申明上节闻经一句者获记之义。谓不但持经一偈。即持一句。仍以十种供养者。一切世间亦应瞻奉。以供养佛之物而供养此人也。当知此人下。谓所以然者。以持经一句者。是大菩萨。过去因深也。成就阿耨菩提。过去果大也。但为哀愍众生。乘愿生此世间。虽然一句之略。即同全部之广演分别也。何况下。谓佛现在略持者。既同其广演者。何况尽全部广持及种种供养之人哉。药王当知下。谓由佛现在肯全部广持。则其人始肯舍自己清净业报之安乐。而于佛灭后。悲愍众生。生于恶世危险中而广演也。若善男子下。谓佛灭后。其人不唯公然对大众广说。即能私窃为一人。乃至说经一句之略者。而其人亦是佛所使遣。行佛之事者也。如来使。谓曾受嘱累也。行如来事。谓代佛扬化行开示悟入佛知见之一大事也。何况于大众下。谓未来世窃而不公。为一人说一句。尚为佛所使遣行佛之事。何况公然而不私窃。大庭广众中。演说全部者。则其人功德愈无以为况矣。故以恶人一劫骂佛。校毁广说者。为罪重。以佛肩所荷担。校供养广说者。为福多也。故曰药王若有恶人等。夫人之生也直。而人之性又皆善。何不善之与有。但以三业不良而名恶也。以不下。意恶。于一下。长久之时恶。现于下。明非皆有后言。乃当面之身恶。常毁下。口恶。以三业皆恶。时长且久。敢骂万德慈尊。罪实甚重。而云尚轻者。佛功德智慧。具无所损也。慈悲忍力。足肯再说也。若人下。一恶言不长呼一劫。不该乎身意。背地毁此在家出家。不类乎佛前恶骂。其罪校轻。而云甚重者。药王其有下。释明所以也。谓其读诵此经者。既是佛所使遣行佛之事。则其人尚未成佛。但以佛之智慧功德庄严。为己之庄严。今一毁则前人或不来亲近。是有所损矣。此人虽乘过去之悲愿。代佛扬化。今一訾则前人即来亲近。或慵于再说矣。是毁訾者。则为断灭一切世间佛种。众生竟不获开悟佛之知见矣。故其罪校詈佛。为尤重也。以上校罪。则为如来下校福。承上文言。谓佛见未来读诵法华经者。以佛严自严。则为佛肩之所荷担。其人所至地方。应向其方致礼。亦如其人。十种供养于法而供养之。讵可毁訾乎。一心合掌下。人间所有之上供也。应持下。人间所无之上供也。所以下征释。并申明一念随喜者得记之义。结完第六种法师。于众生有益。而显前五种法师现在未来广略持经者。功德为尤大也。谓所以未来公然对众广说者。上得佛肩荷担下。应天人供养者。何也。以是人欢喜说法。令大众须臾顷闻之。法虽少。得果则究竟也。故曰即得究竟等。应知须臾闻即一念随喜义。此节近为宝塔品以大音声普告四众等张本。远为持品及嘱累品伏案。以二品皆是佛所遣行佛之事故。

　　尔时世尊欲重宣此义而说偈言。

　　若欲住佛道成就自然智(至)愍念诸众生。

　　若欲下。求道之机也。常当下。教机求得道之人也。自然智。不待师保教而本具。然必勤供养其人而后得者。以此人能开示其机。使得悟入故。是自然智者。自性通宗也。务供人而得者。禀受师承也。其有下。上自然智。为涅槃妙心。此一切种者。差别智也。当受持下。上涅槃心。直供养持经者。得此虽供养持者。亦欲自持其经而得也。得自然智。善一乘实相。得一切种智。兼善三乘方便。若有能受下。上两行。正应长文若复有人起至一切世间所应供养瞻奉等文。此一行。缴上两行。而应长文当知此人是大菩萨起至当知是人则如来使等文。大般若第五百二十五经。佛自训一切智。智略有三种。谓一切智共声闻缘觉之智。道相智共菩萨摩诃萨之智。一切相智。乃诸佛如来不共妙智。以声闻缘觉。虽知内外等法门差别。不知道相。及不知一切法一切种相故。菩萨则知声闻道相。独觉道相。菩萨及佛道相。故佛则知一切法。皆同一相。谓寂灭相。是故佛名一切相智。则兼小大三一一切种智之差别相也。

　　诸有能受持妙法华经者(至)行于如来事。

　　初八句及后四句。是颂药王当知是人至何况于大众中广为人说之文。中十二句。是颂其所至方至应以奉献之文。

　　若于一劫中常怀不善心(至)法华最第一。

　　此颂佛与广说者。罪福轻重相校之文。末四句。结前起后。长文直校罪。颂文校福。故知音准颂训长文。有校福义。

　　尔时佛复告药王(至)皆近阿耨多罗三藐三菩提。

　　此节释成上颂我所说诸经法华最第一之文。以明凡经皆是教菩萨法。唯此经为诸佛所护念也。尔时下。通指三世所说之广。已说。别指过去已成佛时所说。今说。别指现在四十年前所说。当说。别指未来余国作佛时所说。而于下。谓三世说。中。唯法华为最难信解。上偈法华最第一者。此也(或总四十九年。一大时教。判为三世。亦可华严钞第八云。已说者。法华之前。谓般若等。今说者。即无量义经。当说者即涅槃等诸经。皆不及法华难信难解者。以法华是会三之始。归一之初。信解者难耳。昔经虽妙。犹带三乘。曾未明言唯说一实。涅槃之中。虽明一极。法华在前。已破三乘。后说一极。便易信受。法华犹如先锋。涅槃如是大军。先锋已破于贼。后军用刀不多耳。又破三显一。法华如收获。涅槃如舍穗。故涅槃三十六云。昔于灵山说法华。八千声闻得受记别。如秋收冬藏。更无所为。即其义耳。若依难信之义。设将已说。该着华严。若比法华。亦为易信。始成正觉。便说一极。上根所受不对昔权故。比法华诚易信耳)。药王此经下。谓由最难信解。诸佛所以秘藏。故诫当机。值非器不可妄授也。诸佛下。申明秘藏。而此下。申明不可妄授。谓此经所以为诸佛秘藏者。以佛从昔成道以来。至今四十余年。未曾显说一乘是实。二乘所得涅槃非是真实。今一显说。致佛现在犹生许多怨嫉。有五千退席。况佛灭后。岂可容易分布。不择机而妄授乎。良由大乘器宇。一开悟佛知见后。心广愿深。同事摄多。如宗门所谓但问见谛不问行李。二乘定性之机。遇之罔谙。内秘外现。不免责无戒定。是以多生怨恨嫉妒也。以上明因此经最难信解。诸佛所以护念。药王当知下。明因护念其经。所以护念持经之人。其岂也谓以佛智慧功德慈忍之大。现在显说。尚致怨嫉。况佛灭后。佛所使遣行事者。岂能独以己力。为六种法师。公然对众。为人显说耶。故必为已灭度之释迦。衣所覆庇。及现在他方诸佛之所护念也。是人有大下。谓未来显说之人。因过现佛所护念。益显己有三种大力也。大信力者。自信己心成就慧身。有所闻法。即自开解。不由他悟。是也。及志愿力者。如后文惟愿世尊不以为虑我等亦自欲得是真净大法等。是也。诸善根力者。如前文是诸人等已曾供养十万亿佛等。是也。以上明因佛加。故己有力。当知是人下。明因己有力。故感诸佛有加庇之事。共宿。如多宝佛分半座与释迦共坐。经五十小劫者。是也。又共宿。则衣自覆。摩头。见其护念。药王在在下。明因经与人为佛所护念故。若经及持经之人所居之处。皆应起宝塔供养也。在在。约经及人之能在言。处处。约经及人之所在言。如后文诸聚落城邑行处亲近处僧坊巷陌等。是也。经与人能在所在之地方。尚应起塔供养。则人与经。应以如来供养而供养者。宜矣。己有全身舍利。为后开宝塔见多宝佛案。若人得见下。见塔致礼敬者。尚近阿耨菩提。则是人欢喜说法。须臾闻者。即得究竟无上正等正觉无疑矣。此节申明上节。为下品伏案。下节又申明当知是等皆近阿耨多罗三藐三菩提之近字义。

　　药王多有人在家出家(至)当知是为增上慢者。

　　此节明佛虽善护念持经之人。若人不得此教菩萨之经。则亦不为诸佛所护念也。药王多有下。不得教菩萨法者也。故或在家。或出家。虽行檀等前五度菩萨道。而不得见闻此经。是阙般若波罗蜜门。名为不善行也。若有得闻下。是得教菩萨法。乃名善行者也。故以其有最下之众生。求无上之佛道。但一得见闻此经。信解受持。当知此人虽未疾得阿耨菩提。则亦近于阿耨菩提矣。药王譬如下。喻法叠申其善不善近不近之义。有人。喻在家出家行菩萨道之人。渴谓口涸。乏谓力竭。求水。喻求阿耨菩提。高原喻他经典。穿凿喻不善行。良以他经。虽诠菩提之水。犹费修证穿凿。既费修证。必经多劫。故喻犹见干土。知其人得菩提之水尚远也。此喻不得此经名不善行菩萨道者也。施功下。喻其善行。功当作工。湿土喻此经。泥喻众生。众生本有阿耨菩提之佛知见。喻泥中之水。谓善行菩萨道者。由先于他经典施修证之工。穿凿不已。忽善根成熟。一但回头转脑。看见此经。开悟自家佛知见后。遂行方便。渐就四生六道污泥众生。顿至涅槃果海。如由湿土至泥。其人决定心知近于菩提之水也。问。此经顿教。奚云渐至。既曰渐至。奚异他经。答。他经即此经之方便门。但闭而未开耳。一开则渐至。不碍顿知也。问。准此经。何以得顿知决定成佛义。答。我心大欢喜。我定当作佛。此依前品得决定知也。佛现前灭后。凡有闻一偈一句一念随喜者。皆得与授阿耨菩提记。此依当品。得决定知也。地狱道之提婆。授天王如来之果记。畜生道之龙女。即南行而成佛。此依后品。得决定知也。然则新发意菩萨。不肯声闻得记。是诬泥中之无水也。二乘人不发心修万行度生成佛。是住高原施功也。今二种人。皆得决定知矣。菩萨亦复下。法合喻中渴乏须水等文。申明不善行。若得闻解下。法合喻中施功不已等文。申明其善行。所以下。征释。谓所以菩萨道必欲得此经。为善方者。何也。以一切菩萨道之因行。阿耨菩提之果记。皆属于此经也。此经开方便下。正明皆属之义。谓一大时教。无非众生成佛之方便门。但寻常不记声闻人作佛。乃方便门之未开也。声闻直声闻。菩萨直菩萨。乃真真实相之未示也。今经法则会三归一。方便门开矣。人则即小成大。真实相示矣。此菩萨因行果德。所以皆属此经也。是法华经藏下。展转结明。谓前示此经是诸佛秘要之藏。今何不秘。而反开耶。以前云秘者。为此经藏深固幽远无人能到。此方便品首。佛出定时。所以叹一切声闻辟支佛所不能知也。今佛教化下。谓前云不可分布妄授与人。今何不辞怨嫉。而反示真实相耶。以前云不可分布者。谓不可妄授与声闻人也。今佛所教化。全无声闻。皆是成就菩萨故。不惜其开其方便之门。示其真实之相也。此譬喻品首。与身子授记。所以云为诸声闻说大乘经。名妙莲华。教菩萨法。药草喻品末。所以云今为汝等说最实事。诸声闻众。皆非灭度。汝等所行。是菩萨道。渐渐修学。悉当成佛也。凡此皆此经开方便门。示真相处。药王若有下。谓既知此经。是教他成就菩萨。若有菩萨。闻而惊畏者。即与疑阿难不当得记。诸新发意菩萨同也。既知今所谓菩萨是真实相。昔所谓声闻是方便门。若声闻人。又闻而疑怖者。即与前五千退席生怨嫉增上慢人。同也。此二种人。或在家。或出家。虽行菩萨道。乃名不善行者也。

　　药王若有善男子善女人(至)我还为说令得具足。

　　上节明得不得。此经名善不善行。此节颛明其善行而得其经。见品题法师之所以为法师也。药王若有下。标其善行。云何应说下。征。入如来室下。释。一切众生中大慈悲心。既是如来之室。末世说经者。所以与如来共宿也。柔和忍辱心。既是如来之衣。末世说经者。所以为如来衣之所覆也。一切法空。既是如来之座。末世说经者。所以为如来手摩其头。肩所荷担也。安住是中下。所谓以佛庄严。而自庄严。有大信力。及志愿力。诸善根力。为如来使。如来所遣。行如来事也。药王我于下。谓不唯能说法者。为佛所遣使。即能听法。为内外护者。亦复所遣使。行佛之事者也。初遗化人。为能集众之会首。重在集字。乃说法者。入慈悲室之所感。亦遣化比丘下。次遣化人。为所集听法之四众。重在听信等字。乃说法者。着忍辱衣之所感也。以上能集所集。皆内护也。若说法者下。三广遣化人。为天龙等八部之外护。乃说法者。坐法空座之所感也。皆以化言者。学问之道。贵乎变化。遇逆顺境。始不违逆也。我虽在异国下。四佛亲自现身。乃说法者。不懈怠心之所感也。以上总明善行菩萨道者。得佛之所护念也。若于此经下。结成因善行故。能得此经。而不忘失其句逗也。常不轻菩萨。临欲终时。具闻威音王佛先所说法华经。二十千万亿偈。悉能受持。案符于此。此上注义。是准前节。照应而训。然当节本义。应须补之。药王若有下。谓说此经者。必具四行。始下得众听。上得佛护。名善行菩萨道也。一切众生中等者。一切众生。节十二类胎卵等。说法者。慈能与彼之乐。悲能拔彼之苦。虽有从违。天地为心。益载不计。故以室言。然慈悲太煞。众生不无不知恩处。又当以柔和忍辱而忍耐之。忍服既久。不觉累身。故以衣言。如是柔忍。苟不体会一切法空。不免终身懈怠。直须坐在法空以当床榻。故以座言。一切法。即世间三科七大。及出世间一切法也。安住是中等者。谓将欲说法。先须安住其心。在以上三行中也。语云。于汝安乎。安则为之。今取彼文。不取彼义。以凡为世间君子小人。苟不安心为之。则不免顾首顾尾。都做不成。况出世法。不安住空忍慈悲。则不能感佛与众生上下之缘也。我于余国等者。见佛报应身虽灭。而佛法身常住。故能用神力。而广遣四众八部。为听众也。若说法者在空闲等者。谓人见说法者。有时身不登座。口不谈玄。似在空闲。然此空闲心合道妙。口虽不言。文彩已彰。政是天龙侧耳诸佛现身之时。所以报化身佛虽示迹异国。而法身佛与默时说之。法师恒相见也。故云时时令说法者得见我身。前云我于余国更有异名。是也。若于此经下。古德暂时不在即同死人之谓也。我还为下。古德一回吃草去。蓦鼻拽将来之谓也。应知此中现身。非谓现其报化身为说。非为说文字章句。若但见报化。是谓病眼见空华也。但说文字章句。是谓葛藤满地也。此节通结前诸节。为现宝塔品以去诸品伏案。

　　尔时世尊欲重宣此义而说偈言。

　　欲舍诸懈怠应当听此经是经难得闻信受者亦难。

　　此品长行。共计五节。初二两节。自有颂文。此颂第三节也。长文谓佛于三世所说经典无量。唯此经于诸经中为最难信解。欲舍下。不信自心作佛。名为懈怠。今欲舍其懈怠当听此经者。以此经所诠不历三无数劫修证。凡有经处。即有如来全身之塔。见塔致礼敬者。即得近于阿耨菩提。所以此经为难得而闻。信者亦难有也。

　　如人渴须水穿凿于高原(至)近于佛智慧。

　　此颂第四节长文。如人下。颂喻文得水之远近。药王汝当知下。颂法合得菩提之远近。谓此经为深经者。以佛四十年前所说诸声闻法。皆是此经成佛之前方便门。今方便门一开。即见声闻是菩萨之真实相故。谓此经为诸经王者。以不得此经授记成佛。诸经皆无其主故。故曰。决了声闻法等。闻已下。谓应当谛实思惟此经诸经。虽有王臣之分。而顿渐一体。浅深一贯。不致此经诸经有大小是非之分。声闻菩萨有彼此尊卑之辨。则此人近于诸佛之智慧。而不远矣。

　　若人说此经应入如来室(至)得见恒沙佛。

　　此颂第五节长文。若人下。颂四行之标文。大慈悲下。颂四行之释文。若说此经下。长行无文。谓说此经者。具上四行。设过恶骂刀杖之害。能念佛忍。则感佛万亿土中。现身护庇。多劫广说。而无害也。若我灭度下。颂具四行感遣化之文。六句颂遣所集之众。二句颂遣能集为会首者。故曰我遣化四众等。又曰引导集之等。若人欲加恶下。谓既有能所集众。供养听法。若人嫉妒。复加刀杖瓦石者。佛又遣化人。为之作卫护也。以上现身遣护说时。是护利他也。若说法之人下。现身嘿时。说其忘失章句。是护自利也。若人具是德下。谓持经者。具前四安乐行之德。不问说嘿二利。皆得见佛法身也。良由此经诠显生佛等具法身。动静一体故。人若在空闲下。谓持经者。虽得通利佛所说忘失之章句。然惧其有害。尚处空闲。不敢骤说。佛更遣天龙八部。作听法众。使其人分别乐说。无有挂碍。又令听众喜也。若亲近下。动勉伏得此经。为弟子者具因行之案。为后提婆品张本。随顺下。伏得此经。为弟子者成果德之案。为下见宝塔品张本。此一品经。单明教菩萨法一句。前半品教菩萨为弟子之法。后半品教菩萨为师传之法。下见宝塔一品。单明佛所护念一句。见护念之佛。具三世十方也。

　　妙法莲华经见宝塔品第十一

　　见宝塔者。序品光中所见宝塔。乃使佛光而见。宗门所谓光影门头事。为光不透脱也。至是法之渐顿。皆会一实人之小大。皆得作佛。无一刹一尘不为净土。无一偈一句不是妙法。谓达可记。龙女可佛。古今一际。过现一身故。过去多劫之宝塔。不假佛光。从地涌出。俾众亲睹。则昔光影门头事。今皆成实相而吾人与佛。等有法身。无三种光二种病矣。故曰。见宝塔品。一则证上品在在处处若说若读。乃至若经卷所住处。皆应起七宝塔。极令高广严饰。不须复安舍利。此中已有如来全身等文。一则证现在释迦能显说此经。既感过去佛同宿衣覆。则佛灭后。愿持经者亦然。结完方便品三世十方一切诸佛法亦如是等文。故变上集佛。费佛许多神力智力也。然唯重塔中以大音声普告四众数句。以塔中数句。为后一十六品。若文与义之源本。故此品在北藏草字函。名萨昙芬陀利经。虽已引证于题。其实义载悲华经。佛于宝藏如来发愿。取此娑婆秽土成佛。而宝藏如来以芬陀利华。譬况佛之悲愿之大。今佛度生成佛愿果。于昔将欲示灭。要众发愿。此土持经。使佛种不断。故涌塔变土集佛。以嘱累此经也。

　　尔时佛前有七宝塔(至)分身诸佛礼拜供养。

　　尔时下。经家叙置有十科。初叙塔之高。一由旬四十里。五百由旬则塔高二万里也。纵广下。叙塔之大。二百五十由旬则塔大一万里也。从地涌出之地。表佛与众生共有常住之心地。住在空中之空。谓此心地无形无相。乃究竟涅槃常寂灭相终归于空之空也。世间之地。既载华岳而不重。振河海而不泄。出世真空心地。讵不能载二万里高一万里大七宝塔乎。信无疑矣。种种下。次总叙塔之严饰。五千下。别叙严饰有七项。一栏楯。二龛室。三幢幡。四璎珞。五宝铃。六旃香。七幡盖。凡此皆以七宝合成也。高至下。上云塔高五百由旬。尚未知高止何地。此云高至四天王宫。则知自灵山顶。至四天王宫。仅二万里也。三十三天下。三叙供奉塔之天龙八部。皆是近于阿耨菩提之人也。尔时宝塔下。四叙不唯眼中见塔。而耳中亦闻塔中出大音声致赞叹也。赞叹有三。一称名。二能以下赞德。平等大慧数句。一照方便品自证无上道大乘平等法等之文。二照譬喻品为诸声闻说大乘经名妙法莲华等文。然自方便品。谈至上品。有七种平等。约法。有先三后一权实之平等。约人。有秘内外现小大之平等。约持诵经者。有一偈乃至一念随喜。与广说全部者。功德之平等。约授记。有不问多寡。皆与阿耨菩提记之平等。此照前之平等也。约后。则有提婆与耶输等。冤亲同得显记之平等。从地涌出之众。有一多平等。诸佛寿量。有法报化身延促之平等。故曰能以平等大慧为大众说等。三如是下。即证真实。谓前后七种平等。皆真实不虚也。尔时四众下。五叙法会。得塔中出声印赞。若见若闻。皆喜己所得之法真。而怪涌塔之事奇也。故曰见大宝塔等。从座而起下。六叙由塔住在虚空故皆起立合掌却住一面。亦欲升于虚空也。尔时有菩萨下。七叙当机。欲除人己之疑。而请问于佛也。当机名大乐说者。无碍辨中。有乐说无碍辨。谓具此辨者。始能说而无懈。然乐说与药王同行八万人中一人。上品明三世之持经。非药王之耆宿。不足以因。此品会十方三世而付嘱。非具大乐说者。不足以请。请有二义。一以何下。问宝塔为何因缘从地而出。二又于下。问凡为塔者。非置佛舍利。即安置诸经。经与舍利。何会言语。故曰世尊以何因缘等。尔时佛告下。八叙佛答当机。谓塔中非舍利与经。乃是过去久灭度多宝佛之全身。在其塔中。故会做声。此迳应上品此中已有如来全身不须复安舍利之文。此先答第二问也。菩萨处胎经第二卷。全身舍利品说一形法云。此大地种。厚八十四万亿里。地下有风。风下有水。水下有火。火下有沙。沙有金刚刹。各各厚八十四万亿里。诸佛全身。尽在彼金刚刹中。乃至云有法鼓世界。厚八十四万亿里。过去亿千万佛。皆留舍利。彼土舍利。我亦有分。非一非二。不住一处。亦非不住。周旋往来。光相具足。示现教化。是知多宝佛之全身舍利。皆在金刚刹及法鼓世界。从地涌出也。其佛下。次答第一问。谓宝塔来之因缘。由多宝佛因中。曾发大愿。即成佛后。身虽在塔。亦愿听此经。赞说此经之佛之善。涌塔现前。而作证明也。此迳应上品诸佛世尊从昔以来之所守护之文。彼佛成道下。申明多宝果不昧因也。其佛以神下。申明多宝因常成果也。大乐说今多宝下。结足答义。是时大乐下。九叙当机蹑答。申请愿见多宝佛身。然此请非佛力加被不能。故曰以如来神力等。佛告大乐下。十叙佛答当机。谓多宝佛现身。要合彼深重愿也。其深愿者。要现在说法之报身佛。与十方分处之化身佛。同会集一处。多宝佛始出现也。此完方便品所谓三世十方一切诸佛法亦如是之言。及完为众生开示悟入佛之知见之义也。其三世者。多宝属过去佛。释迦为现在佛。身子等授记名未来佛。释迦分身。为十方佛故。其重愿者。要三世十方报化身佛。同据向上法身平等无冤亲之理性。而授有冤亲人之果记也。大乐说我分身下。谓多宝佛深重之愿如彼。汝之所请又如此。则是我释迦分身诸佛在十方者。亦合当集于此也。大乐说白佛下。谓我但请过去一佛相见。而得现在十方诸佛相见。则亦是我等之深重愿也故曰我等亦愿等。

　　尔时佛放白毫二光(至)诸佛如来遍满其中。

　　尔时下。经家叙置有十科。初叙释迦佛欲己十方化身佛来集故放光。见东方国土与佛。有五百万亿那由他恒河沙之数也。彼诸国土下。次叙照见化身佛土之庄严。唯净无秽也。无数千万下。三叙照见化身佛之法眷。唯大乘菩萨。无小乘声闻也。遍张下。四叙照见彼国依正围盖。皆宝为幔网也。彼国诸佛下。五叙照见化身佛及菩萨。皆以说法为政事也。上品云。我千万亿土。现净坚固身。于无量亿劫。为众生说法。至此益信矣。南西北方下。六叙一方。以例其余之九方也。故曰南西北方等。尔时十方下。七叙照见十方诸佛与菩萨。主伴重重。皆欲以化身。来报身佛处。供养多宝佛也。我今应往之应。照前今应当集之应时。娑婆下。八叙十方分身诸佛。欲来此土。以佛神力。忽然变秽为净也。其变秽成净有十科。一变琉璃为地。二变宝树。三金绳界道。四无聚落等诸相。五烧大宝香。六天华布地。七宝幔覆上。八悬诸宝铃。九唯留此会。十移置天人于他土。以上叙第一变实报庄严土也。此上本净。不须更变。为诸新得记者言变。故变文中。不叙无有地狱等言。良以诸新得记者。初未开悟佛知见时。即净见秽。如净名身子之所见。今既开悟。见秽为净。如螺髻梵王之所见也。是时诸佛上。九叙十方分身诸佛各与侍者至报土。宝树下师子座上趺坐。各有安置也。如是展转下。十叙十方变土。虽广且大。不能容受释迦佛一方之分身。况能容余九方之分身。此见释尊应化之多也。以起下文第二第三之变土也。各带侍者。为下文遣使问讯之案。吾人能读诵此经。不须作观。即见大千世界。无一刹一尘不是佛矣。时释迦牟尼下。谓释迦佛欲尽容受所余九方之分身佛故。次于娑婆三千大千华藏世界海外。复变凡圣同居土。为实报庄严土也。故曰八方各更变等。惟其变凡成圣。变秽成净故。校初变文中。叙无有地狱等言。此可见佛实报庄严土中。元无六凡秽也。亦以琉璃下。同初变之文。可知。目真邻他云石山。摩诃目真邻陀云大石山。铁围山亦有大小。用围小千大千世界者。其山皆铁成也。须弥云妙高。七宝所成也。通为下。谓因无诸山海所隔。此凡圣同居土。与上实报庄严土。通同为一净土具庄严也。释迦牟尼佛为诸佛当来下。第三于凡圣同居土外。变方便有余土。为实报土。为释迦未来世余国作佛之分身佛坐也。故云复于八方各更变等。尔时东方下。但结第二变土。容尽释迦正东一方所分之身也。如是次第下。通结由三变净土如容尽释迦十方所分之身也。尔时一一方下。第二第三变土时。每云二百万亿等。今合两个二百万亿。云四百万亿那由他也。经文再变土。为容受十方分身。第三变土。既云为诸佛当来坐故。当来者未来也。则容受三世分身矣。义表竖穷三际。横遍十方。皆由佛与众生等。有常住真心之所变现。经云。汝身汝心。外道山河。虚空大地。咸是妙明真心妙明中所现物。初佛于菩提树下。三七思惟。正思惟众生到此田地。奈众生有目不睹。有耳不闻。说到四十年后。至说此经。以三周法雨。润开聋瞽。各见授记。至此品中。变土集佛。无非验明开示悟入佛之知见。见我释迦一佛分身有如是之多。国土有如是之广。神力有如是之自在。可谓有眼始得见华藏界。有耳始得闻舍那声矣。惟其始得。不免业习初干。尚见土有。更变佛从外来。迨提婆耶输等并记龙女立地成佛。新得记者各发愿以弘经。得安乐之胜行。旧所化众俱从地而涌出。证久远之寿量。则清净法身之佛。绝无彼此色相可见。而常寂光明之土。即三变而无变矣。而后乃知读诵受持此经者。净智妙圆。体常虚寂。具佛无量之功德。故谈寿量后。分别其功德。有一念随喜六根清净之不同。引常不轻。结证因中持经之旷。迹现神通力。嘱累果上说法之大业。而唯佛与佛一大事因缘。本末究尽。始无余蕴矣。此经中会集诸佛之大宗也。问。序品放光曰眉间。今直云白毫一光。何也。答。眉间表无位。由声闻人以有余涅槃为真。故以无位破其执也。今声闻人。既皆成菩萨。通身及土。无非白毫一光。故不用眉间言有无也。问。三变土中。既皆移置天人。又奚云诸天宝华遍布其地。答。宝华似天华。不必诸天所布。或大乘菩萨为天人。非寻常可移置者。此经不云乎唯恶此会众。岂此会中。无天龙八部乎。问。佛心无处不慈悲。何于天人言移置耶。答。以佛龙女记提婆。事异于常。虑天人障深难信。生谤堕苦。故权移置。至神力品。仍令闻其国名娑婆。佛名释迦。经名妙法。以种其善根。是移置者。乃所以为佛之大慈悲也。问。一物何能分无量之身。答。佛三无数劫。以大愿力。于十二类众生中。修菩萨行。受无量身。迨至成佛。则从前一切类身。皆成佛身。是故其身随愿而多。况吾人梦中一念。尚现无量人境。佛为大觉至尊。神力智力。一为无量。无量为一。乃其常理。不足怪也。华严经云。一切诸佛。于一念中。悉能示现无量世界。不可言说种种佛身。此足证其分身也。又云。一切诸佛。于一念中。悉能示现无量世界种种庄严无数庄严。此足证变净土也。问变土集佛。何以必待多宝佛塔出现。答。多宝佛现。见过去佛不灭。佛分坐塔中唱灭。见现在佛不生。发愿持经。见新受记未来成佛者。虽劫长果远。一持经。即证不生不灭之理。而与三世佛等。所谓皆已成佛道。不须更成也。问。会分身。变净土。徒有广大玄言。人多不见。果实事乎。抑幻术乎。答。准唯识论。皆八个识相应智品实德所成。非幻法也。论云。此四智品。虽皆遍能缘一切法。而用有异。谓镜智品。现自受用身净土相。持无漏种。平等智品。现他受用身净土相。成事智品。能现变化身及土相。以上与经分身变土相合。毫发无异。观察智品。观察自他功能过失。雨大法雨。破诸疑网。利乐有情。此与经集分身。变净土说。向后一十六品经。同而无异。准论证经。皆出世间真实理事。岂虚诞哉。唯是吾人身世。皆八识所变相见二分。起我法二执。从始至终。唯业辖绊。不能变化。凡遇佛言。皆诬为幻妄。不知诸佛既能转识成智。一切变现。非为烦恼。皆合涅槃妙德也。又论云。如是法身。有三相别。一自性身。谓诸如来真净法界。离相寂然。绝诸戏论。具无边际真常功德。是一切法平等实性。亦名法身。大功德法所依止故。论此段是明寂光土法身佛。无能所分合也。二受用身有二种。一自受用。谓诸如来三无数劫。修集无量福慧资粮。乃至云恒自受用广大法乐。此同经中释迦之自身也。二他受用。谓诸如来由平等智。示现微妙净功德身。居纯净土。为十地菩萨。转正法轮。决众疑网等。此同经中释迦十方之分身也。三变化身。谓诸如来由成事智。变现无量。居净秽土。为未登地菩萨二乘异生。称彼机宜。现通说法。令获利乐。此同四十年前所说诸经之释迦也。

　　是时诸佛各在宝树下(至)诸佛遣使亦复如是。

　　是时诸佛下。大般若第五百七十三经云。三世如来。同在一处。自性清净。无漏界摄。若一若异。不可思议。准是。则诸分身佛。同一报体。如金不博金。故各坐宝树下。而不相到。皆遣侍者下。谓分身佛之与释尊。虽同一报体。不妨有彼此应化之形。如镜照镜。虽各不相到。而光光相摄。故顺世谛。遣使齐华而问讯也。般若所谓若一若异不可思议者也。如我辞下。遣使以病恼为辞者。病约身言。恼约心言。顺堪忍世界人情体。谚云。事不害理。从俗可也。论云。示有微苦相应也。彼某甲者。分身佛各教侍者。向释迦代称己名之辞。此可见分身佛不必皆名释迦也。华严谓。佛每一世界。有四百亿十千名。前品谓异国作佛更有异名也。与欲者同欲也。谓三变净土中诸分身佛。同欲开多宝佛塔。满深重愿也。

　　尔时释迦牟尼佛(至)佛欲以此妙法华经付嘱有在。

　　尔时下。牒其十方来仪。皆闻下。牒其诸佛使命。即从下。谓佛上副分身。与欲下。顺四众愿欲。即去地在空。以指开塔也。一切四众下。谓佛起四众不敢上视也。于是下。谓佛以右指。开七宝塔。以表开方便门也。出大小。谓开塔户之声。有如开大城门之关锁声也。即时一切下。谓塔户方便门既开。则见过去佛如入禅定。表示真实相也。华严第六十八经。鞞瑟胝罗居士。得菩萨解脱。名不般涅槃际。知十方三世一切如来。除为调伏众生。毕竟无有佛般涅槃者。故一开旃檀塔户。即次第见过去七佛。乃至一念顿见百千亿那由他不可说不可说世界微尘数佛。准彼。多宝佛实灭而不灭。无怪矣。又闻下。谓不唯见佛。且闻其言赞释迦。而趣其快说法华也。其快说有二义。一叹其说得快活。序品至法师品。是也。一催其作速快说。此品至法会告终。是也。故曰我为听是经等。尔时四众下。谓四众见闻生喜。皆兴供养于二佛也。初塔未开。天等供养。表外护也。今塔开已。四众供养。表内护也。此所谓若有见塔供养者。皆得近阿耨菩提也。尔时多宝下。谓多宝佛知释迦佛将欲涅槃。故入塔中。分半座与同坐也。即时下。谓现在佛果。依过去佛命。入塔中而跏趺也。然分座有三义。一证上品有能广说此经者。与如来共宿衣覆之言不虚也。二表究竟涅槃常寂灭相终归于空。而空非断灭之空。乃有不灭者有。使大众肯发愿以持经也。三为记提婆佛龙女。其事太奇。非与过去佛同座而说。则人难信也。尔时大众下。谓大众见二佛在塔。塔在空中。与己相去之远。故求佛以神力接众亦处虚空。得相近以闻法也。譬喻品谓。若我但以神力及智慧力。舍于方便。众生不能以是得度。今明众生既能以是得度。故舍于方便。而但用神力及智慧力也。即时释迦下。众生以佛神力得度也。以大音声下。众生以佛智力得度也。以广说妙法。属智慧力故。然佛求广说妙法。独以娑婆国土为言者。娑婆是释尊发心得果本土。事详悲华经中。此土虽云极恶。而利根众生亦盛。有肯发愿修此经者。校他土成佛。亦极快也。今正是时者。时字迳应化成喻品如来自知涅槃时到之时。结完方便品诸佛如来时乃说之之时。如来不久下。谓佛欲涅槃。经欲人持。四众新得记者。苟不蚤发愿以持经。则将此经。付嘱从地涌出旧所化之众也。然旧所化六万恒沙等众。尚未涌出。故但云有在。呜呼。云如来不久涅槃者。明佛难常住于世也。云妙法付嘱有在者。明此经不容易分布妄授与人。务交付得所也。然此数句。必涌塔变土。集佛分座。而后说者。以妙法难说。而人难信难解也。故下偈中。独以难字发挥。为后诸品源也。

　　尔时世尊欲重宣此义而说偈言。

　　圣主世尊虽久灭度(至)在在所往常为听法。

　　此颂长文第一节。长文虽分四节。独重末节数句。故节末节。而发颂端。圣主下。谓以多宝久灭度之圣主。业已不须妙法身处塔中。可以不必远来。而尚为法来。是分应安逸者。为法而反不惜乎劳止也。故曰虽久灭等。诸人下。谓四众既称诸人。则知尚未成佛。校多宝为法为要紧。而身且现在佛前此塔中。远来为至便。而不精勤为法。是职当勇进者。而反善于自宽也。此佛下。应长行果德之文。彼佛下。应长行因行之文也。

　　又我分身无量诸佛(至)以是方便令法久住。

　　此颂长文第二第三两节。初十二句。应尔时佛放白毫一光起。至我今应往娑婆世界等文。次二十二句。应三变净土及第三节之终。又我下。承上颂言。谓不唯过去一佛为法而来。又我释尊分身之佛多如恒沙。而一来听法。并见多宝佛故。故各舍土众及供养事。无非令法久住也。为坐下。谓我释迦因为坐分身佛故。用神通力。移置天人。变秽令净。俾分身诸佛。各各坐宝树之下。如清净池中。莲华之盛开为庄严。则色相可爱也。其宝下。谓分身佛多光大。如夜极闇时。然大炬火。其照耀天地可乐也。身出下。谓分身佛香妙遍。众生蒙薰者不胜其喜。如大风吹小树枝。难以言其趣也。以是下。谓多宝之来。分身之集。净土之变。凡此皆十方三世诸佛。令法久住之方便也。华藏庄严世界海。宛在目中。寿量品我此土安隐案伏于此。

　　告诸大众我灭度后(至)一切天人皆应供养。

　　此颂长文第四节。略其开塔者。以既见真实相。不论开方便门也。告诸下十四句。双标持说二门。正应塔中以大音声普告四众等文。护持约自利言。读说约利他言。具六种法师义。谓佛灭后。谁能持说此经。对佛自誓。即同久灭度多宝佛之师子吼。即为多宝与释迦所集分身佛之所知也。诸佛子下十六句。单申明持者。不但为诸佛所知。即为供养三世十方佛矣。若说此经下四句。单申明说者。不但供养诸佛。即为见三世十方佛之所以为佛矣。诸善男子下四句。结成对佛自誓。诲其谛思。佛所以必欲大众发愿。然后以此经嘱累其人者。以佛灭后。能持说此经。实为难事也。此为难事一句。引起下文二十余行难不难之校核。文则不出持说二门。义在不出神通智慧二事。皆以余经。与此经相对校也。诸余经典下。标起说余经智力神力可及者。为余经难而易。此经易而难。有六番也。若校下。须弥难以手接。大千难以足动。今皆不难者。余经所诠神通。人易信也。若立下。有顶为色界究竟处。与无色界空无边处相邻。最难以立。彼处天人。多厌色归空。不能闻法。亦最难说经。今皆不难者。余经所诠智慧之力。或易信也。若佛灭后下。此经不假接须弥动大千之神通。立有顶说余经之智慧。直令读说者。知举手低头处。皆已成讫佛道。不须更修其谁能说。而其谁能信哉。故曰是则为难。此双以余经神力智力。单校读说此经者为难。故宜发愿一也。假使有人下。空无形相。难以手把。空既被把。难更游行。今皆不难者。余经所诠之神通。人或易信也。于我灭后下。此经不假把虚空游行之神通。但能自书。及使人书持。则究竟涅槃。常寂灭相。佛与大众。已同住于空中矣。此单以余经神力。单校护持此经为难。故宜发愿二也。若以大地下。大地难置足甲。即置亦难升于梵天。今皆不难者。余经所诠之神力也。佛灭度下。此经不假置地上天之神力。但暂时读说。则已三变净土。移置天人于他方。其谁能信哉。故曰是则为难。此单以余经神力。单校读说此经为难。故宜发愿三也。假使劫烧下。干草极易着火。劫烧非常火所同。入中不烧为不难者。余经所诠之神通也。我灭度下。此经不用担干草入劫烧不焚之神力。但能自持。为一人说。则大众见劫尽大火所烧时。我此土安隐矣。此单以余经神力。双校持说此经为难。故宜发愿四也。若持八万下。八万法藏。及十二部经。一人为难持。即持亦难说。即说亦难令听者得六通。今皆不难者。余经所诠。说者听者。神力智力也。于我灭下。此经不假如上说听得通之力。但能令听受者。一问其义。即父母所生肉眼等之六根。不用修证。已护清净矣。此双以余经智力神力。单校听问此经者为难。故宜发愿五也。若人说法下。说法令一人得阿罗汉果。具大神通。尚难。况令千万亿等众生得果具通。为不难者。余经所诠。神力智力。极广且大者也。于我灭下。此经不须八万四千等法藏之多。神力智力之广且大。但能奉持。一念随喜。须臾闻之。即得究竟阿耨菩提。况从法会出。展转传至第五十人。一念随喜功德。已胜于供养四百万亿等六趣众生。满八十岁。复令得四果。算数譬喻所不能及矣。此以余经神智。单校奉持此经者为难。故宜发愿六也。我为佛道下。单约护持者。结回此为难事一句。谓如上校核。独以持说此经为难者。以国土虽无量。说法虽无数。始终唯有此经。为第一之难持也。故末世持者。不名持经。即名持诸佛之身矣。诸善男子下。双约佛灭后持说二门。结回宜发大愿一句。故曰谁能受持读诵等。此经难持下。谓由经之第一难持。而末世暂持者。亦为第一难得。故暂持者。即感佛与诸佛欢喜而难赏也。是则勇猛下。谓佛灭后。于此经虽曰暂持。其实则为勇猛精进。则名持戒行头陀行之抖擞也。亦即为疾得阿耨菩提之无上佛道也。则为即得二句。为龙女速至菩提之案。以上明持经者得果之速。能于来世下一十二句。明持经者植因之大。为提婆品张本。是真佛子住淳善地。冥显释迦因中为国王采果拾薪等役。是诸天人世间之眼。冥显提婆因中为仙人传法之迹。于恐畏世下四句。照法师品中说经者之利益也。

　　妙法莲华经提婆达多品第十二

　　提婆达多云天授。谓乞天授与也。斛饭王世子。如来堂弟。阿难亲兄也。据余经。是累劫魔害佛法者。据悲华宝积二经。乃实助成我释尊之功德者。故述其往劫为师之事。以授记也。上品彰佛果上之迹。明佛分身随愿而多。此品彰佛因中之迹。明大愿由师所教而成。故授其记。以酬其恩。此所谓能以平等大慧。与大众说也。

　　尔时佛告诸菩萨(至)精勤给侍令无所乏。

　　尔时下。总标求此经之迹。于多下。别释无量劫求经。而多分迹为国王也。求法华云无懈倦。对上品诸人云何不勤为法而言。发愿求无上菩提云不退转。对上品此为难事宜发大愿而言。然法华即无上菩提能诠之文。无上菩提即法华所诠之理。以上并约智度言。为欲满足下。谓因智度而并勤行其六度也。六度摄于檀施一度故曰勤行布施等。于菩提云无退转。于布施云无吝惜。正见国王无懈倦处。以菩提果觉名。檀等因行名故。象马下。外财。头目下。内财。时世下。谓时寿短。舍内外财。人或能之。世寿既长。王能舍其国位者。以重妙法。重于为国也。委正。当作委政。谓以治国政事。委付太子。而并命击鼓。宣求法之敕令也。谁能下。出所宣令之辞。时有下。奉敕令而至之人。若不下。仙人要君以践终身给走之令。王闻下。行果。顾其令言。采果则上树。汲水则下涧。拾薪则登山。设食则充庖。凡此皆给走之事也。以一身兼数役。昼间可谓辛苦矣。而夜间尤不得暇。或以身为床。则任其从横。或以身为座。则随其左右。如此奉事经千岁而身心无倦者。为妙法之难得也。现前诸新得记者。顾奉事我释尊。校国王之于仙人为何如。而尚不发愿以持经乎。

　　尔时世尊欲重宣此义而说偈言。

　　我念过去劫为求大法故(至)今故为汝说。

　　阿私云无比。食化志。在树曰果。在地曰蓏。张宴曰。有核曰果。无核曰蓏。周礼云。共野果蓏之荐。注。果桃李之属。蓏瓜瓞之属。余照长文可解。

　　佛告诸比丘尔时王者(至)若在佛前莲华化生。

　　佛告下。会明今昔。由提婆下。述成法利。归功于师。成提婆之因行也。悲华经。佛为宝海梵志。在宝藏如来前。发愿极大。有一裸形梵志。名乱想可畏。亦愿佐佛。成其因行。随佛在处。凡内外财。一切求索。满其六波罗蜜。俟佛成道已。愿为弟子。闻法获记。尔时宝海。即称裸形。是己无上道伴。任其求索皆施。实无罪分。以故一切经中。凡云冤害佛者。皆名提婆达多。然余经多述求索头目等缘。是为佛满足檀等前五波罗蜜。唯此经以传法言。是兼满般若波罗蜜也。故知彼经云裸形梵志。定是调达。竺法护译。时有仙人。为时有梵志。与悲华合。告诸四众下。授其果记。以谢其恩。提婆云天授。成佛亦号天王。果不昧因。名称其实也。周称皇帝为天王。世界名天道者。意天道无亲。常与善人也。现在灭后。皆以三乘法度生得果者。天王佛之本愿也。佛告诸比丘下。谓佛灭后人。能于此品。信而不疑。则果感有三。一生佛前常闻此经。二生人天受乐。三莲华化生(大宝积第二十八经。佛告净无垢菩萨云。善男子。若无提婆达多善知识者。终不得知如来具有无量功德。乃至云过去五百生中。处处提婆示现。作冤家事。显佛无量功德。而诸愚人不善取义。堕三恶道。提婆达多善修无量诸胜功德。亲近诸佛。宿植德本。心向大乘。近于阿耨多罗三藐三菩提。入大乘论说。提婆达多。是大宝伽罗菩萨。为遮众生起逆罪故。示现作业。堕于地狱。若果佛怨。云何而得世世相值。如二人行。东西各去。步步转远。岂得为伴。准此则知一切经中。凡言提婆达多事迹。皆顺力示现。助成佛道。非真为冤家也。亦他山之石。可以攻玉。不善人善人之资义耳)。

　　于时下方多宝世尊(至)于海教化其事如是。

　　尔时智积菩萨以偈赞曰。

　　大智德勇健化度无量众(至)令速成菩提。

　　文殊师利言我于海中唯常宣说妙法华经。

　　于时下。上三节。佛为四众不发愿持经故。叙其远因。明人能以法为重。虽国王不惜其尊。四众比国王之发愿。顾何如。人能以身为轻。虽地狱不辞其苦。大众校提婆之持经。顾何如。此节恐四众谓。调达虽能地狱持经而得记。然天王之乐。尚未现证。而地狱之苦。尤难实受。故难于发愿也。如此则皆智有所积滞。而不通达清净实相。立地成佛之旨。故假智积菩萨趣多宝回本土。而发起文殊说经度龙女。现前立地成佛。以证妙法得果之极易。俾四众信得及众生本来是佛。只在善说法。如文殊者。一加点化耳。如是则娑婆虽弊恶。校地狱犹为堪忍。众生虽上慢。比龙女犹为法器。有何不可持说此经。而难于发愿乎。故记提婆后。有龙女成佛之事。为此品中之大义。故说此品后。即有持品诸菩萨而发愿也。白多宝下。智积表权智。见诸四众不发愿。谓徒来此会。即以权而趣宝佛归本土之实也。释迦牟尼下。佛留智积。以待文殊者。文殊表本智。谓智积不可因四众滞于发愿之迹。便欲以权归本。此间除不发愿者外。自有根本智如文殊师利者。可以证明持经得果之易。故曰此有菩萨名文殊等。尔时文殊下。此土说此经之法主也。俱来下。同文殊传法一类之众也。法主云坐千叶莲华。法众云坐宝莲华。亦优昙钵训大宝青莲华义。从于下。主伴所来之方也。诣灵鹫下。诸佛会集之所也。问。序品文殊答弥勒后。未见云往龙宫。今奚从彼涌出。答。汝谓龙宫在婆婆本界耶。在余世界耶。曰。固在本界。曰。龙宫既在娑婆。灵山至于龙宫。如人前堂行至里室。总在家中。奚用先示往相。华严十通品。菩萨第六无体性。无动作。往一切佛刹。智神通云。菩萨闻极远无数不可说世界中佛名即自见身在彼佛所礼敬求法。经于多劫。不曾动其本处。况在娑婆之龙宫。可执往来相乎。又问。龙虽八部之一。亦畜道所摄。三变土中。既云无有三途。今奚又有龙畜。况天人可移。龙奚不移。答。三变土中。唯后二变。云无地狱鬼畜。初变土中。曾无其说。业已训之。何得忘耶。况经既云唯留此会众。闻一偈一句一念随喜者。皆与其记。岂娑竭龙王十地菩萨位中人。不如一念随喜者。反不留而移置实报庄严土外耶。即移置三变土外。以文殊之神通。不能自彼而来于此耶。迦叶尽神力白推。欲摈文殊。便现百千万亿文殊。岂直在鹫峰。不遍在龙宫及一切处耶。以上照此有菩萨名文殊师利案。修敬下。照可与相见案。智积菩萨问下。谓龙宫卑湿。非说法之地。龙性憍慢。非受教之机。其被化者难多也。故曰仁往龙宫等。文殊师利言下。谓善说法者。不择其地。善度生者。不问其机。故地愈卑而法化愈广。机愈憍而得道愈速。故曰其数无量等。且待下。谓心口既难称记。少待自当证知也。文殊来仪。自海而空。自空而山。自山而至佛前。自修敬二佛后。而与智积相慰问。何等次第哉。所言未竟下。事符其言也。此诸菩萨下。证知文殊之化也。具菩萨下。谓机虽分于小大。人皆归于一实。故菩萨之大机。皆各论说其六度之行本。声闻之小机。亦各说其本行也。今皆下。谓今经既会权归实。声闻虽是小机。皆修行大乘之法空义也。文殊师利谓智积下。谓前云自当证知者。其事如是也。智积菩萨以偈下。晋译偈止四句。云至仁慧无量。化海众宝数。唯为露圣旨。分别说其意。前二句。当本译前一行。后二句。当本译后一行。今会彼释此。则本译后一行是赞前起后之辞。谓大智文殊。其智勇故。敢入龙宫而说法。其德健故。说法久而所化之众多。今我固及见也。演畅下。谓众多我见。法尚未知。惟露其圣旨。为我分别之。仁在龙宫。所演畅法。还是唯阐一乘实相。广导众生。不假久修。而立地速成菩提耶。抑小大分别。先开三乘。为声闻之本。后畅一乘。以渐而修大乘之空义乎。故文殊答云。我于海中等。谓即先三后一。正是我常说妙法也。

　　智积问文殊师利言(至)却住一面以偈赞曰。

　　深达罪福相(至)我阐大乘教度脱苦众生。

　　此节下节。并应上节论说妙法一句。智积下。承上我于海中唯常宣说妙法莲华经为问。以法而求人也。此经甚深下。法也。颇有众生下。求人也。文殊师利言下。引己所常化为答。是以人而证法也。娑竭罗云咸海。女谓非男子也。年始八岁。齿幼也。智慧利根。德长也。善知众生下。释成智慧。于刹那顷下。释成利根。能至菩提一句。结足答义。智积菩萨言我见下。以余经权渐。校此经顿成菩提。为不信也。谓以妙法之希有。得善说与能行成佛。固当生信。以积德之能仁。校初心之幼女。迟速不能无疑。故云不信此女等。方便品所谓不退诸菩萨。亦复不能知。是也(注谓迟速不能无疑者。若信速。则疑释迦为无智慧利根矣。若信迟。则疑龙女刹那时发心。恶能顿超释迦多刹哉。其实文殊叙龙女文中。亦且有释迦之积德在。何也。知众生根行下。得机生熟之总持。诸佛下。得法深秘之授受。深入禅定。为观机生熟也。了达诸法。谓了三即达一也。刹那发心。始觉也。得不退转等。始觉即同于本觉。所以四辨具。而四无量心满也。赤子。诗云。如保赤子。心诚求之。谓慈念十二类生。如自己所生之孩提。功德具足。谓凡佛果位中。六度四摄四无畏十八不共法等皆具足。所谓大圆满。觉也。三觉既满。故心中念。口中演。都是一乘微妙广大之法。无二三乘也。慈悲仁让。约与人交接言。志意和雅。约资禀标致言。此虽述龙女之德。其实明持经者之仪轨也。见龙女年虽幼而亦同释尊无量劫积功累德不异矣。然智积不信。非不信其具德。但不信其彼此长幼迟速也。殊不知为菩萨之妙用。为懈怠众生故。示久远成佛。为精进众生故。说顿成其佛。若然者。安知释迦于他方世界。遇精进者。不同龙女示顿成乎。又安知龙女不是为激发诸新得记者。畏娑婆世界弊恶。不肯发愿持经。而示现乎。观三千大千世界。如芥子许者。报恩经谓。迦叶佛为比丘时。释迦佛为虱。提婆达多为蚤。在比丘衣中扰害。比丘约曰。凡我作务时。任汝跳啮。入定时。俱愿止息。虱即奉教。蚤独违约。比丘因不得定。将衣火焚。蚤虱俱毙。以蚤虱身［此］芥子。小大恰相类也。佛劫海中。为化一类蚤虱众生。舍其身命如此)。言论未讫下。文殊不答者。以有龙女为证也。偈云深达等者。龙女畜道。罪相也。菩提果觉。福相也。能信龙女成佛。是深达罪福同一实相。而光明之性。遍照于十方也。此约能证。以显般若之德。微妙下。约所证。以显法身之德。法身无相。故曰微。不妨具相好庄严。故曰妙净。天人下。即法身明报化身。显解脱德。谓由法身微故。天人所以戴仰。报身妙故。龙神所以恭敬。化身净故。一切众生所以无不宗奉。此龙女以己深达遍照之般若。赞佛三德。而破执权渐者之滞迹。应上所谓智慧利根也。又闻下。请佛证明。已知成佛。应上得至菩提。具三宝三觉义。成菩提佛宝。阐大乘法宝。脱苦众生僧宝。佛宝自觉。法宝觉他。僧宝则满觉也(度脱苦众生一句。有讽刺义。谓凡不信自心成佛。专疑他人者。是苦众生也)。

　　时舍利弗语龙女言(至)一切众会默然信受。

　　时舍利弗下。智积不信。由文殊之言。身子不信。由龙女又闻成菩提之自言也。故云汝谓不久等。不久即速义。对下悬旷看。所以下。征释。谓所以汝云成道。我云难信者。何也。以汝女身垢秽。校释梵等清净。非是法器故也。况佛道悬远广大。经劫之多。积行之全。然后乃成乎。此以以佛道悬旷等言。足成云何能得无上菩提。又女人下。覆明女身垢秽非是法器(超日月三昧经。上度比丘不信长者女慧施成佛云。净修四等四禅。乃升梵天。淫恣无节。故为女人。勇猛少欲。乃得帝释。杂恶多能。故为女人。十善具足。尊敬三宝。孝奉二亲。谦顺长年。乃得魔王。轻慢不顺。毁失正教。故为女人。行菩萨道慈愍群萌。供养三尊先圣师父。乃作转轮圣王。慝态不净。故为女人。具无量德。五处本无。无三趣想。乃得成佛。性着色欲。情淖态慝。身口意异。故为女人等。又大宝积三十八经云。舍利子。若有女人。为转轮王帝释梵王自在天。无有是处。转女身已。出世作佛。斯有是处。然身子不信龙女。上度不信慧施。元有所闻于佛。非自己臆见也。注引超日月三昧经。俾见五障所以为障。引大宝积经。俾见身子不信。非不信。女身可转男身作。佛第不信龙女以女身而当体速成佛也。故结云。云何女身速得成佛。以故二经皆以转女身成男子为言。然三［时］经但受记慧施等五百女人。过十劫后成佛。同名慧见如来。此经则立地速成佛也)。尔时龙女下。献珠以示疾成。破迟速相校之滞迹也。故曰观我成佛复速于此。当时众会下。变身以示法器。破男女相校之滞迹也。故曰忽然之间变成男子(问菩萨处胎经。火焰世界。无欲佛。彼土人民。尽受女身。一时七十二万亿女人。不转男身。咸得成佛。此经既属顿教大乘。反欲女转男身作佛。何也。答彼一世界。此一世界。化法化仪。各随佛之愿耳。且彼世界。全无男子。女可作佛。不用言转。此既男女各形成佛。故用转也)。具菩萨行者。因行满也。即往南方等者。果德圆也。此证赞中又闻成菩提二句。普为十方等者。证赞中我阐大乘法一句。尔时娑婆等者。证赞中度脱苦众生一句。事待其言。娑婆无垢各获果证。菩萨尊者。不由不信。故曰智积舍利等默然信受。良以龙女由一宝珠之爱积于心。故遭许多之排难。智积身子由一大智积于心。故枉许多之议论。佛前四众。苟能于未来世。仰学龙女。恒顺智积身子。而恒顺众生以持经。则娑婆之弊恶。可化成三变之净土矣。何则。智积计着修行劫量迟速之不信。龙女即恒顺献宝珠于佛。以表修因布施在得其人。故一念之檀。即满六度。何必无量劫积功累德。然后为苦行哉。文殊谓龙女为智慧者。见矣。以宝珠表法爱。龙女最心重者今舍之。则处胎经所谓法性如大海。不说有是非。凡夫贤圣人。平等无高下。惟在心垢灭。取证如反掌。龙女献珠。则心垢灭矣。身子难以女身。龙女即恒顺变为男子。难以垢秽。即恒顺往于南方无垢世界。以表证果在善处于变化。则五障即等于法器。何必释梵。然后始成菩提。文殊谓龙女为利根者。见矣。问。龙女成佛。何不通名。答。经有三义。故不言名。一准起信论。信极真如者。离三种相。智积以劫历久近为难。文殊不辨。示此经离言说相。身子以男女垢净为难。龙女但献珠而不辨。示此经离心缘相。成佛不云某甲。示此经离名字相(大般若第五百七十六经。龙吉祥菩萨云。颇有能证菩提者不。妙吉祥曰。若无名姓施设语言。彼则能证。又超日月三昧经云。无取无舍乃号为佛。亦无名号假有字耳)。二显经中前后授记者。皆碌碌辈因人成事。言佛语故。非己智分。恐劫长果远。仍旧忘而不信。故不可不记其名号。及至成佛。则丈夫自有冲天志。即释迦亦说然灯佛实无有法于我矣。三显佛姨母及耶输等六千比丘尼。苟如龙女智慧利根。则不忧色视佛。谓佛于授记中不记己名。蚤已成讫佛矣。有兹三义。故龙女但云往无垢世界成佛。不说名也。以名与相皆是垢故。

　　妙法莲华经持品第十三

　　持谓受持。摄六种法师三处分别。六种详见法师品。三处分别者。此方他方周旋往返十方也。

　　尔时药王菩萨摩诃萨(至)种种供养不惜身命。

　　尔时下。发愿此方持者。药王。法师品当机。大乐说。宝塔品当机。作是下。安佛心也。我等下。遵佛命也。后恶世下。他人所畏也。一畏善少。二畏慢多。三畏贪利养。四畏增不善。五畏远解脱。六畏不信教。我等当起下。人畏而己能忍也。读诵下。一读。二诵。三持。四说。五书写。六供养。皆不惜身命而为之者。以见涌塔变土集佛。记调达佛龙女。皆由此经而出生也(问动云持经。还是持前三周之法。以为经乎。抑通持七卷乎。曰如斯则有何失。曰若但持前三周法。直须法师一品。作嘱累足矣。又奚用见宝塔以来许多事乎。若通持全部。则其所教受持之言。及奉命愿持之语。岂尽应持乎。若持则不过以言语重持。言语似亦赘疣矣。曰世典帝王大小臣工百姓。一动一语。犹在史记。言右史记事。不谓之书。则谓之诗皆可称经。皆俾人览古知今。有益识见。况出世上上至尊典诰。一言一动。不可皆称其经。而受持者乎。应知不唯持此一部名妙法。即一大藏经论。一句一偈。皆可持也。所以然者。以得此经。会权归实。无往不是妙法。无往不是说吾人本具日用寻常心之性相事理体用之妙故)。

　　尔时众中五百阿罗汉(至)即于佛前而说偈言。

　　世尊导师安隐天人我等闻记心安具足。

　　说是偈已白佛言(至)亦能于他方国土广宣此经。

　　尔时众中下。诸新得记者。发愿他方持者。问。如何不见舍利弗等发愿。答。富那记中。皆已畅明本迹诸大弟子内秘外现。此方持经。其来久矣。故不明发愿(大般若第五百八十经。舍利子告满慈于言。若声闻独觉乘。相应作意。皆能间杂大菩提心。俱名非理作意。乃至云。是故菩萨。应作是念。贪嗔痴等。于大菩提。虽为障碍。而能随顺菩提资粮。于菩提心。非极间杂。如二乘等。以贪嗔痴等。能令生死诸有相续。助诸菩萨。引一切智。谓诸菩萨方便善巧起诸烦恼。受后有身。作大饶益。依之修学六度等。准此则何方持经。更妙于此方)。复有学无学下。第二三果人发愿。亦往他方持者。问。授阿难记中。止得二千人。今何云八千。答。法师品中。广记者附焉。尔时佛姨母下。波阇婆提云大爱道。憍昙弥云尼众主。耶输陀罗云莲华色。佛在俗后也。女僧将欲发愿持经。故先希记。问。如何至此始与其记。答。一则八敬法。女众不许越男僧分。一则非龙女成佛后。不唯女众不自信作佛。即智积等诸菩萨。亦会生疑也。是以在后与记。悲华经。佛姨母元为水神。爱佛愿大。生生愿为佛保母。耶输元为须弥山神。名善乐华。爱佛愿重。生生愿为佛妇。俱求佛得道后各授记莂。故今与记。完昔愿也。其授记文。显可知。

　　尔时世尊视八十万亿(至)在于他方遥见守护。

　　此众发愿。不计彼此。随十方皆能持经者也。校上二节。此愿最大。佛先曾对药王。叹赏此众。于诸佛所。成就大愿。愍众生故。生此人间。即是未来成佛之人。故今不以言告。唯以目视。欲此众忽忘己之本愿。勿负佛之所赞。故云尔时世尊视八十万等。是诸下。叙具其德。即从座起下。叙因佛以目视。有进退两难之意。谓进则须佛有告敕之命。我当遵命而广宣。然佛默然无告。退则又蒙佛目视。则我当云何也。时诸菩萨下。谓佛虽无告敕之语。我当敬顺佛目视之意。并自满其本愿可也。便于下。敬顺佛意也。世尊我等下。自满其愿也。周旋十方。则无处不到也。往返十方。则去而复来也。如是则土不定净秽。人不辨于善恶。皆能令书写读诵解说修行此经。则是无人不可教也。皆是下。谓我等愿虽如此。皆是佛之威力加庇故。愿佛在他方。遥见守护也。此要佛践法师品中之约耳。虽然设佛在他方不护。此愿亦难行。故佛亦不便付嘱也。

　　即时诸菩萨俱同发声而说偈言。

　　惟愿不为虑于佛灭度后(至)我等皆当忍。

　　偈谓佛待机四十年。而说此经。可谓虑之熟矣。三周法后。知涅槃时到。又虑灭后人畏世恶。不肯广说。蒙蔽众生佛之知见。故自法师品以来。拳拳然直劝后世能持经者发愿。可谓虑之长而且远也。而药王乐说愿此遗彼。诸新得记者愿彼遗此。一得一失。果如其佛圣虑焉。今既有我等不问土之彼此。皆愿周旋。不问机之利钝。皆愿教令。则佛之虑。可以释矣。故曰惟愿不为虑等。初行颂长文。后行申恶义。谓世恶由于人。人恶在于三业。有诸无智。意恶。恶口骂詈。口恶。加刀杖。身恶也。

　　恶世中比丘邪智心谄曲(至)好出我等过。

　　此申明上节有诸无智人一句。而形容意业之恶。恶世下。动中意恶。或有下。静中意恶。是人下。结明静中所以为恶。上云无智。此云邪智。谓无正智。颇有邪智。故其心不直而谄曲。道未得而云得。增大我慢也。阿练若云无喧诤。山间林下之谓。谓邪智恶增。或有时居山林。着衲衣。形服似是空闲。而心则喧诤。以故自谓。己是修行真道。而轻贱持经者。在于人间。为贪着利养。与白衣说法。为世恭敬。如六通罗汉也。由此而知。是人心常怀恶。口常念俗。假名为阿练若。使人偏信己言。便于好出我等之过失。岂真正无喧杂哉。

　　而作如是言此诸比丘等(至)皆当忍受之。

　　此申明初节恶口骂詈等一句。形容口业之恶。而释成好出我等过之义。而作下。出其持经者贪利之过。彼自贪利养。反轻持经者贪利。自作下。出其持经者求名之过。常在下。好出过之方所。毁谓背有后言。国王大臣有权位。能生杀人之方所。婆罗门居士有操行。能臧否人之方所。余比丘众。能随世人。易生炎凉之方所。诽谤下。谓于上之三方。其人皆诽谤持经菩萨之恶。诬为邪见人。说外道论也。我等下。谓彼不知我等敬顺佛意。悉忍彼恶口。而反为斯轻亵之言。云汝等能忍。想是佛耶。我等亦不辨而皆忍之也。

　　浊劫恶世中多有诸恐怖(至)皆当忍是事。

　　浊劫等者。上二节。释讫初节恶世义。此节释初节恐怖义。照及如刀杖者我等皆当忍二句。形容其身业之恶。谓浊恶世中。国王大臣等。皆受佛付嘱。应为持经者金汤。当无恐怖。而反令我等多有恐怖者。以肤受假名阿练若。诸恶鬼入彼身心。故不呵护。而反加骂詈毁辱也。辱字含有加刀杖义。我等敬信下。谓彼虽持骂毁利兵。无能破我坚甲。而忍此难事也。我不爱下。转释为说是经等二句。我等下。转释我等敬信佛等二句。世尊下。谓凡我等所言。佛自当知。浊世恶僧。所以灭我等者。以彼未开悟佛知见故。不知佛四十年前所说三乘。皆佛方便随宜。以故见我等直说一乘。不说有三。犯彼所忌。故口则恶骂。眉则颦蹙。我等身则被彼数数见摈。离于塔寺矣。如是下。结初节我等皆当忍一句。谓如上众恶。我等下念众生。上念佛敕。皆当忍而不校也。

　　诸聚落城邑其有求法者(至)佛自知我心。

　　此结初节我等当广说一句。诸聚落下。蹑上文言谓彼恶僧虽假声势。摈我等。出离寺塔。我不以彼生退息。凡山野之聚落。市朝之城邑。有求法者。皆到其所。说佛所嘱法也。我是下。照法师品如来所遣使等文。我于下。照宝塔品多宝如来及与我身所集化佛当知此义等文。

　　妙法莲华经知音卷第四
卍新纂续藏经第 31 册 No. 0608 法华经知音


　　妙法莲华经知音卷第五

　　姚秦三藏法师　鸠摩罗什　译

　　明护国金刚寺住持　如愚　着

　　妙法莲华经安乐行品第十四

　　安乐对上品恐怖恶世危苦言。行谓修行。该身语意及大悲。以修四行。始能应上品我等当广说之愿也。准法师品。诸持经者。当得佛所护念。及天宝奉献之安乐。而持品中。发愿者。此方他方周旋往返十方。皆以世界恐怖弊恶为辞。敬顺佛命。忍难为心。是持经者。本以好心。开示众生佛之知见。使离苦得乐。而反自致意嫉口毁身加刀杖之不安乐。佛灭度后诸持经者。宁不畏哉。此文殊所以乘机而请也。佛答以修身等四行者。盖美其诸菩萨。虽能敬顺佛意。忍难持经。而尚未获所以持经之善道。在己之先。不以道与世亢。而正其三业。加以大悲。为人说法。则无往而不安且乐矣。何有弊恶危苦之难忍哉。故曰安乐行品。大义不出法师品大慈悲为室等四行。彼中略明。此乃详悉也。

　　尔时文殊师利(至)是名菩萨摩诃萨第二亲近处。

　　尔时下。当机牒起八十万亿那由他众发愿之辞。为请说此品之端。甚为难有者。谓甚难得周旋往返十方世界持经。不胶柱彼此善恶之难易也。以胶住者。但顺己情。不顺佛命故。以佛元命持经者。在广大十方娑婆世界故。世尊菩萨下。能善也。应前我当善说法之善字。谓据诸菩萨所陈。佛灭度后。世既弊恶。教诸大士云何能得说经之善道。不遭横害。而安乐也。佛告下。闇然总标正身等四法为答。一者下。别标身业之正安住。谓持经者。先要安住己心于行止二处。行止正不正身等安危所系。在说法者善图之。行处。照方便品尽行诸佛无量道法。亲近。照方便品佛曾亲近百千万亿无数诸佛。此可见佛元说亲近诸佛。不曾教但亲近国王王子大臣等。元说尽行诸佛。无量道法。不曾教但忍苦行文子。语言禅也。故下文二处。俱分事理二行。文殊师利云何下。征释行处事行。住忍辱地者。以忍辱心。比于世间之地。柔和下。形容忍心为地之义。谓持经者。身业柔和善顺如地。任物履践种割。而不刚强杵逆。语业如地坦率。而不仓卒暴横。意业如地安静。而不惊惶怖畏也。问此明身行。奚兼语意。答身无语意。其行莫显。故经有心亦不惊之心字。则知举一行。而语意皆兼。况相宗云。八识身岂但指形言。以上行处之事行。又复下。行处之理行。法谓妙法。无诫辞。所谓能所。谓持经者于心中所得妙法行。则任其行。但勿得自是彼非。以道与世。元形其能所。致刀杖加于身。数见摈于塔寺。而不安乐也。而观下。教修于法无所行之观门。诸法。即蕴处界等世间出世间法。颂云。上中下法。有为无为。实不实法。是也。如实相者。谓要得于法无所行。须观外之蕴处界等诸法。如内心所证之实相。空空无相。而不行其上下有无虚实也。亦不行者。谓即观诸法如实相之心。亦不行也。不分别者。谓即亦不行之心。亦不分别也。此同圆觉经远离为幻亦复远离。离远离幻亦复远离之文。又通乎般若之无四相。于法无所行。是无我相。而观诸法如实相。是无人相。亦不行。是内不见有不生不灭之寿者相。不分别。是外不见有是男是女之众生相也。故下颂应此。有云。亦不分别是男是女句也。以上虽分行处事理。总明持经者。当行人之所不能行也。故云是名菩萨等。云何下。征释亲近处事理。明持经者。当止人之所不能止。摄戒定慧三无漏学。戒有八种。皆对持品偈言。菩萨摩诃萨下。初戒无近势位。谓浊恶比丘等。所以向国王大臣等诽谤说我恶者。以我亲近国王等故也。今不近彼。则彼之谤自息矣。不亲近诸外下。次戒无近邪智。名义集云。学乖谛理。不返内觉。称为外道。其人有九十五种。故曰诸。即持品所说婆罗门居士。有在家出家之别。梵志即婆罗门异名。在家外道也。名义集云。婆罗门云净行。即诸经中梵志。正翻净裔。称是梵天苗裔。是也。尼犍子。名义云。此翻离系。乃外道出家之总名。如佛法出家名沙门同。等者。等其六师。及造下。谓造四韦陀典五明论。如此方擅诸子百家小说丛谈。谤佛法者之类也。路伽耶陀云恶论义。逆路伽耶陀云问难。谓浊恶比丘。所以谤我为邪见人说外道论义者。以我亲近诸外道等故也。今戒不近。彼亦难诬蔑矣。亦不亲近诸有下。三戒无近凶戏相叉相扑凶戏之状。那罗云上伎戏。变现。谓异乎叉扑者。又不亲近下。四戒无近杀捕。旃陀罗云杀者。名义云。正云旃荼罗。此翻严帜。行时摇铃持竹为幖帜。以恶业自严。人皆怖畏。畜猪羊鸡狗。豢之以待杀者。畋猎渔捕。野取水陆杀者。三四两科。一以戏取利。一以杀取利。皆杀莫近者。远彼便于加刀杖也。如是下。谓彼虽戏恶。亦具佛性。不来则已。来则为说戒杀之法。或从而化也。又不亲近求声闻下。五戒无近小乘。持品所谓邪智谄曲。未得谓得。我慢。纳衣空闲。假名阿练若者也。不问讯大小乘。元无交道也。房中之静摄。经行处之散步。讲堂之闻法。皆不许共住止者。大小乘道不同。不相为谋共住。恐起诤端也。或时下。谓我远彼。彼或时来。但随彼机宜。说其小乘法。无所希求彼利养也。此因上品。浊世恶比丘。不知佛方便随宜所说法。而致戒以顺机也。文殊师利又菩萨下。六戒无近淫端。不于女身生欲想相。则净说法之端也。亦不乐见下。则绝其生欲想之瑞也。小女。谓年幼未知守节者。处女。谓以女道自处。不妄婚嫁者。寡女。谓或无父母兄嫂所拘。或已婚媾夫死。称未亡人。而寡居者。又不乐见则眼净。老子云。不见可欲使心不乱也。不共语。则口业净。皆戒绝淫端也。亦复不近下。七戒无近邪染。五种不男。谓生剧妒变半也。四分律云。扇搋此云生。谓生来男根不满。留拏云剧。谓以刀去势。伊梨沙等拏云妒。见人淫生妒。半择迦云变。遇男变女。值女变男。博叉云半。半月男。半月不能男。不独入他家。谓须结伴而入。若有下。谓有不获已事。必独入者。以念佛自持也。若为女人下。此句应译置不应于女人身取能生欲想相下。以露齿笑现胸臆。女见皆动淫想故。不乐畜下。八戒烦拨。年少弟子。约十六七岁之僧言。沙弥小儿。约四五六岁之童言。谓畜养此辈。年既少小。多不省事。严训之为乏慈。宽待之为失教。是皆烦于心。有师资分者。应戒也。亦不乐下。谓与少小者。同共一师。成兄弟行也。处之和。则致为师者疑其狎妮。防之切。则致为师者恶其猜狠。是皆扰于念。尤应戒者也。凡此皆末世持经者。杜讥毁免烦扰。成安乐行也。常好下。定也。承上文言。谓由不亲近八处。则常好坐禅。亲近于定也。此因持品。或有阿练若。纳衣在空闲等言。谓彼纳衣在空闲。所以轻贱我在人间者。以我异彼所好也。今既同彼常好坐禅闲处。修摄其心。则彼虽假名无喧诤。或亦可转假而成真也。以上戒定。皆亲近处之事行。故曰文殊师利是名等。复次菩萨下。慧也。释成修摄其心之修法。观即能观之慧心。一切法空。即所观之理境。谓菩萨因于闲处。修摄其心。观得蕴界处等一切法。当体全空也。如实相者。谓一切法空。非断灭之空。乃如实相空而不无也。惟其一切法如实相空而不无。故菩萨心。于一切法。不颠倒。不散动。不退转也。此以内之实相。喻外之一切法空而不无。成色不异空。空不异色之空假二观也。如虚空者。谓一切法如实相之空。虽曰有体。然实如虚空广大而无性。亦不同遍计执空而为有。故云无所有性。惟其实相如虚空而不有。故菩萨心。于实相无所有性中。一切语言道断。不生不出不起也。惟其不生。所以无名无相实无所有也。惟其不出。所以无量无边也。性其不起所以然碍无障也。此以外之虚空。喻内之实相实而不有。成色即是空。空即是色之中观也。但以下。谓阴处界等一切法。及如空之实相。既皆不有。今现言有者。但以因缘有。非本来有也。既皆不无。今现言无者。从颠倒生故说无。非本来无也。不有不无。为真实法身之相。为持经者。所应恒观而亲近者。故云常乐观如是法相等。

　　尔时世尊欲重宣此义而说偈言。

　　若有菩萨于后恶世(至)以此二处能安乐说。

　　此通颂二处事行。若有下六句。颂其标文。常离下五十四句。颂其释与结文也。

　　又复不行上中下法(至)是则名为菩萨行处。

　　别颂行处理行。又复下。谓今经既会三为一。凡菩萨之上法。辟支佛之中法。声闻乘之下法。皆为一乘实相妙法故。复不行矣。此颂长文又复于法无所行一句。有为下。谓既不行上中下小大三一之法。又岂行世间蕴处界等之有为法。出世间虚空择灭非择灭等之无为法。有为无为既不行。又岂行出世为实法。世间为不实法耶。以世出世间有无虚实皆如实相故。此颂长文而观诸法如实相亦不行二句。亦不分别等者。谓内心所证实相。既亦不行。又岂分别外之是男是女之相耶。以上明即有而空之空观。不得下。明即空而有之假观。谓虽内不分别实相。外不分别男女。然不得于上中下有为无为实不实男女等法。不知不见。而成断灭去也。此颂长文不分别一句。菩萨于理行处如此。故云是则等。

　　一切诸法空无所有(至)是名智者所亲近处。

　　别颂近处理行。一切下。颂长行观一切法空如实相。及如虚空无所有性。问长文有如实相。颂中胡不应。答实相即是蕴处界等一切法之空相。故颂空无所有一句。则实相及虚空相皆摄尽矣。以凡夫见蕴等一切法为实。不见本有实相为空。圣人证入一切法空理。名实相。则蕴等一切法皆空幻矣。此圣凡真俗理事。所以一体而异用也。无有常住。长行无文。亦无起灭。颂长行不起长行无不灭。颂文补之。是名智者下。颂结文。

　　颠倒分别诸法有无(至)安住不动如须弥山。

　　再颂行处理行。颠倒下。是近处从颠倒生故说之句。今云再颂行处理行者。以二处事行有异。二处理行皆同。故译师即近处理行。颂行处理行。见理一而事万殊也。行处理行。有亦不行不分别句故。颂谓无颠倒者。固不分别。而有颠倒者。则分别诸法有无。是非虚实生灭也。在于下。谓持经者既知有颠倒者分别诸法。则当于山林空闲之处。修摄无颠倒不分别之心。使安住于一乘实相中。如须弥山王之不动也。僧问云门。下一念不起时如何。门云须弥山。此也。

　　观一切法皆无所有(至)常住一相是名近处。

　　三颂行处理行。观一切下。谓不唯近处理行观一切法空无所有。即行处理行。亦观一切法。皆无所有。如虚空也。无有坚固下。谓不唯近处理行无有常住。即行处理行。一切法亦无有坚固也。应知无坚固即无常住。言别义同。不生下。谓不唯近处道理无起灭。即行处道理。亦不生出动退也。常住一相者。谓不唯行处道理。安住不动。如须弥山。即近处道理。亦因观一切法。不生出动退。而内心所证实相。亦常住一相也。应知。上云不动如须弥山。此云常住一相。法喻各明。

　　若有比丘于我灭后(至)能于后世说法华经。

　　此结答文殊也。若有下。谓未来世持经者。当依经入行。行所当行。近所当近。则心不怯。而神不弱也。菩萨有时下。上云比丘。此云菩萨。谓末世持经比丘。即菩萨也。故或有时入静。以正其忆想分别之念。而随经中所诠义理。观于蕴等世出世间之法。先得其本。而自利也。从禅定下。谓既得自利。又当利他。而为国王等。开畅佛之知见也。文殊下。身之行近。为四行之一法。既先戒勿亲近国王王子等。今复云为国王等者。以除自不亲近彼。彼为法来。则可近也。

　　又文殊师利如来灭后(至)而为解说令得一切种智。

　　又文殊下。标起安乐行。在佛灭后说经者。正其语□。□口宣说。是对众之语。若读经时。是自课之语。□□下。谓或说或读。俱不可说人与经典过。则语□□而安乐也。亦不轻慢下。正出可说过之人。诸余法师。谓宣说余经典者。他人。不说余经典者。声闻。又异乎余法师及他人者。称名说恶。则其人畏难。而不进于大。称名叹美。则其人安卑。而不舍于小也。故皆不可说彼之过。又亦不生下。谓不唯不形美恶之言于口。亦不措怨嫌之事于心。以畜诸心。必发诸口故。善修下。结应住安乐行一句。发明正语业之益。谓由不生怨嫌于心。故致听者不逆其意。由不形美恶于言。故虽问以小。而不妨答以大。使问者听者。皆得一切种智也。

　　尔时世尊欲重宣此义而说偈言。

　　菩萨常乐安隐说法(至)算数譬喻说不能尽。

　　菩萨常乐下。谓菩萨要安乐说法。先须安乐之具。具有四。一地。二床座。三澡身。四新净衣。身为内。地等为外。故曰内外俱净等。若有比丘下。谓由有安乐具故。得安乐众也。众有九。比丘等为四。国王等为五。以微妙下。谓由具众安乐故。成安乐益也。益有三。一义妙颜和。以益观听。二随难而答。以益咨请。三以权演实。以益渐顿。谓以因缘等分别小中大三乘之权。而答问难者使发大心。由渐而顿。权而实。增益入于一乘佛道也。除懒情下。谓欲成就安乐之益。须除不安乐心。从于安乐心也。懒惰等心是所除。慈心是所从。昼夜下。谓由慈心说法。获其大利大乐也。安乐有五。一昼夜无间说。二缘喻无量说。三咸令欢喜说。四不望四事说。五愿己与众同成佛道说。此句最重。故曰是则大利等。问。上云因缘譬喻。此又云以诸因缘譬喻。岂不赘耶。答。上为三乘故。以方便渐渐言。此为一乘故。以无上道言。缘喻名同。而义别也。我灭度下。结答当机。谓末世说法者。能如上说。不唯不招危害。方且具功德不尽也。心无下。谓说法者安乐不致外侮。有五。一无忧愁。二无骂詈。三无怖畏。四无刀杖。五无摈出。凡此皆由说法者。心无嫉恼。安住无生法忍所致。故曰安住等。以上不招危害。智者下。具功德也。

　　又文殊师利(至)供养经卷恭敬尊重赞叹。

　　又文殊下。标起持经者。于法欲灭时。而己不欲灭在。先正其意也。意业不正处虽多。然嫉妒谄诳四法为重。故曰。无怀嫉妒等。唯识论云。嫉谓殉自名利。不耐他荣。妒忌为性。谄谓罔他。曲顺时宜。矫现方便。为取他意。诳谓诡诈为性。邪命为业。论中嫉妒直一法。经作二法训。以经为持经菩萨人说。论述凡夫心所。故略不同。亦无下。虽似另说。其实是释成之语。以嫉则多轻骂故。妒则求其长短故。若比丘下。正是具长短小中大三乘之人。无得下。释成其谄。故诫勉无得因恼其人。而谄言汝等去道甚远。终不能得一切种智。令生疑悔也。以小乘人元畏佛道长远。久受勤苦。乃可得成故。今虽曲顺彼宜似谄。其实是恼彼之辞。所以下。虽征释其谄。其实是寓轻骂之义。故云汝是放逸等。又亦不应下。释成其诳。以诳则多戏论。起诤竞故。以上是劝诫勿致不安乐义。当于下。是教诲得安乐义。一一翻于上文。谓因不嫉故。于一切众生。起大悲想而愍之。不妒故。于诸如来。起慈父想而尊敬之。不谄故。于地前三贤位诸菩萨。起大师想而从学之。于十方地上诸大菩萨。常应深心而恭礼之。问孰敢妒佛。而于如来起慈父想。训为不妒。答彼土六师提婆。此方唐宋诸儒等。皆是也。曰彼皆示现。曰凡菩萨有隔阴无明。未开悟时。实生嫉妒。逮开悟后。名示现也。不诳故。于一切众生。平等说法。不为爱者多说。否者少说也。故曰以顺法故等。谓顺法性。本无多少爱憎故。文殊师利下。结其上文。成四法中之第三行。谓由我不侮人。而人自不来恼乱我也。得好下。谓不唯不恼乱我。而反得为同学兄弟行也。亦得下。又得其师资也。听已下。谓今日为弟子者。他日又以妙法为人师。所谓象王行而象子随。一灯灭而一灯续。正法久住于世。三宝种所以为不断灭矣。

　　尔时世尊欲重宣此义而说偈言。

　　若欲说是经当舍嫉恚慢(至)无量众所敬。

　　若欲下四句。颂标文。不轻下十六句。颂释文。不轻幭于人。颂不嫉。亦不戏论法。颂不诳。不令他疑下。颂不谄。是佛子下。颂不妒。慈悲下。颂三想。破于下。颂平等说法。第三下。颂结文。上二节及此节。详明着如来衣。坐如来座。下节详明入如来室也。

　　又文殊师利菩萨摩诃萨(至)诸佛神力所护故。

　　又文殊下。后末世者。谓非法末之初中。乃最后末世佛法欲尽灭之时也。于在家下。标起第四行。在家。谓优婆塞等。出家。谓比丘等。僧俗四众。虽备佛法内护。尚未得常乐我净之大涅槃。故于此等。生大慈心。思与其乐也。非菩萨。即亲近处戒勿亲近八种之人。虽有佛性。未备佛法外护。尚多贪欲。不信三宝。必堕三途者。故于此辈。生大悲心。思拔其苦也。应作下。释成其慈悲之大。谓应念僧俗四众及非菩萨之人。或多邪智。或持高位。终身行止。有大过失。失于十方三世一切诸佛如来方便随宜所说妙法。而不闻不知不觉。缺其自性宗通也。又失于愩高我慢。不问不信不解。缺其禀受师承也。此失者所以为有大苦。而念者所以为有大悲心也。宗门耆宿。问禅者云。世间何物最苦。答云阿鼻地狱。宿拈禅者衣云。不也。向此衣线下。不明大事。是为大苦。此也。其人虽不下。谓僧俗四众。及非菩萨之人。虽以无心失于闻问此经。然持经者不可以有心而不度。彼因中纵不能度。必发愿至于果上。得阿耨菩提时。随其人在四生九类之何地。我当以神力智力。普现色身。随类而化。务引彼令得住是妙法之中。闻而知。问而解也。是现前大失者。异日必大得也。此得者所以为有大乐。而引者所以成大慈心也。故云引之令得等。文殊师利下。结前起后。谓末世说经者。能行此第四大慈悲行。不唯无过失。犹得内外护供养敬礼也。虚空下。谓不唯人恭敬。而三界诸天。亦因法而来侍从也。若在下。谓诸天不唯说时随侍。即不说经时。恐人来难问。亦昼夜恒不离左右也。所以然者。以说时默时皆与妙法相应故。所以下。征释。谓所以说默皆得天龙护卫者。以此经是三世佛神力所护故。经在佛在。佛在。天等不得不来。佛天既护念其经。则不得不护念说经之人也。此为下节张本。照应法师品此经是诸佛秘要之藏不可分布妄授与人诸佛世尊之所守护从昔以来未曾显说等文。应知行处云住忍辱地等者。是照着如来衣也。近处观一切法空如实相等者。是照坐如来座。及佛为现清净光明身也。此节大慈悲。是照入如来室也。四行结文。凡言得人天听受。是照精进心所感佛道化之文也。

　　文殊师利是法华经(至)乃与汝等而敷演之。

　　文殊师利下。申明上节为说喻之本。谓此经无量国中名字难闻者。为三世诸佛神力所护也。今得亲见而持诵者。为佛四无量心所使也。此所谓我得阿耨菩提。随在何地。以神力智力。引之令得住是法中也。文殊师利譬如下。喻无量国中名字不可得闻一句。有三科。初王具威力。能讨小国不顺命者。二王见兵众下。王喜讨伐者有功。随功赏赐。其赏赐有六项。一田宅。二城邑。三衣具。四珍宝。五象马车乘。六奴辈人民。此喻佛四十年前。随机所宜。而说诸经也。三唯髻中明珠下。王有至宝。置在顶上。不在赏例。以是传国之宝一赏。则致王眷属惊怪。此喻四十年前。虽身子等疑以小乘法见济。佛亦不说此经也。文殊师利如来下。法合喻中初科。以佛合圣王。禅智合威力。得法性土王三界。合降伏诸国。诸魔不伏。合小王不顺。贤圣诸将与战。合起种种兵而往讨伐。王种种。兵谓象马车步。佛贤圣诸将。小乘须陀洹等为贤。阿罗汉为圣。大乘信住行向为贤。十地则为圣。其有功下。法合喻中次科。谓四十年前。佛喜小大三乘人修行有功。而说九部之经也。若合王之赏赐。一禅定合田宅。二解脱合衣具。三无漏五根合珍宝。四无漏五力合象马车乘。五诸法之财。如念勤意定七觉支八正道。合奴辈人民。六赐与涅槃。合城邑也。而不为说下。法合喻中第三科。谓佛四十年前。畏机小。不说此经。如王恐致眷属惊怪不与传国至宝之髻珠也。文殊师利如转轮王下。喻何况得见受持读诵一句。谓王先不以髻珠赏者。以兵众功小。不足以当之也。后见兵众有功大者。心喜之甚。虽难舍髻中之至宝。一向不妄与人。而今亦与之也。此喻佛四十年后。见身子等呜呼自责。故说此经。而授与劫国庄严十号等成佛之显记也。故法合云。如来亦复如是等。于三下。谓佛以大法称王。非世间轮王同也。以法下。谓佛以法化众生。非人王强力威势等也。见贤下。谓佛弟子。都是圣贤。虽喻之曰军。非象马车步诸兵奴类也。与五下。谓贤圣之战。乃战自己身心所具之魔。非战他小国例也。有大下。谓功大。乃灭三毒之苦。曰出三界之苦果。破众魔之孽网。非夺人性命。害人家国。贪瞋痴之恶也。尔时下。谓佛之赏赐。说此妙法。能令人离苦得乐。至成佛一切智之彼岸。非轮王髻珠可喻也。一切世间下。谓借人王为喻。使见说此经。有胜于被伐诸小国多怨。于轮王也难信。此经尤胜于难信赏髻珠也。先所下。结。谓有此多怨难信故。四十年前不说。今四十年后。佛涅槃时至。众又清净。故佛不暇顾怨。亦直得说之也。文殊师利此法华经下。法喻双结。谓此经名字。先不可得闻见。有愈于王珠。而今得见闻受持读诵。又有胜于王之赏大功也。是以为诸佛第一之说。然有四种第一。此明甚深第一。故引喻而结。如王髻珠。深居九重之内也。故曰如彼强力等。二秘密第一。如王髻珠。唯王自知。一切内外小大臣工。皆不得而知。故曰。文殊师利此法华经。诸佛如来秘密之藏。于诸下。三最上第一。如王髻珠。唯置于王之顶上也。长夜下。四不妄说而说第一。如王髻珠。日夜自护。自非功盖天下。可以继绍宝位者不赏。故佛一向不妄宣说。而今始说。以法会应成佛之时至也。

　　尔时世尊欲重宣此义而说偈言。

　　常行忍辱哀愍一切(至)是人得大利如上诸功德。

　　颂文共计一百五十句。初尔时下十六句。颂前节第四大慈悲行之文。可解。次譬如下四十二句。颂法喻交明之文。可解。三我灭度后下六十八句。四诸佛身金色下。五字成文者二十四句。共九十二句。为发起下品。而总颂安住四行者之功德也。我灭下。求自觉也。欲得下。觉他也。应当下。谓欲自觉觉他得安隐。须亲近前所谈之四行也。读是下。谓能亲近四行读经。则意恒无忧恼。身恒无病痛。由是颜色鲜白。可谓有中形外。现生三业安乐也。不生下。来世三业安乐也。众生慕如贤圣。天童以给使用。正意行之所感也。刀杖不加下。正身行之所感也。若人恶骂下。正语行之所感也。游行下。谓内德既盛。外侮滋消。故行如师子王。慧如日光照。皆大慈悲行之所感也。以上现生后世昼分之功德。若于梦中下。现生后世夜分之功德。故妙事以梦见言。初见诸下。梦见诸佛先说三乘法之妙事。次又见下。梦见自身亦说三乘法之妙事。三又见诸佛下。梦见诸佛后说一乘法之妙事。四见身下。梦见自身。因闻一乘法。得总持门。证不退地。具足因行之妙事。五佛知下。梦见诸佛。因知己得总持。证不退入道之深故。与授劫国庄严之显记。成就果德之妙事。以上五事。约三世言。六又见自身下。约十方言。谓梦见自身。因佛与记后。即入山林。证实相。以禅定。而会集十方分身诸佛之妙事也。诸佛身金色下。释成其梦见诸佛相好。皆由闻法说法自利利他故。感得常有是好梦也。又梦下。以国王而舍家出家之好梦。行诣下。诣道树之好梦。求道下。得果之好梦。成无下。转法轮之好梦。为四众下。小乘法轮。说无下。大乘之法轮。后当下。涅槃之好梦。六种妙事。明三阿僧祇劫之功德唯一梦。五种好梦。明一生补处唯一梦。既皆一梦。末世住安乐行持经者。有何弊恶之难忍哉。若后恶世下四句。结前起后。伏为下品张本。

　　妙法莲华经从地涌出品第十五

　　从地之地。即菩萨摩诃萨住忍辱地之地。涌出者。明无量菩萨。皆由先安住柔和善顺堪忍地。所涌出也。此品解释上品伏疑。发其下品寿量。而应至嘱累品。完宝塔中佛欲以此妙法华经付嘱有在之案。解释伏疑者。上品既教诸菩萨安住四行。则得广说之善道。致听受者多。而卫护者众。末后又说长夜守护不妄宣说。恐疑者谓。佛既自己长夜守护。不妄宣说。何以独教法会发愿而广说。佛既因中安住四行。广说此经。则果上应得无量无数大乘菩萨为弟子。何乃灵山许大法会寥寥然。仅得有数声闻受记。岂佛于四行尚不足乎。有此展转伏疑。诸菩萨颔之而未及措诸口。故假地方国土诸来之众。请愿此方受持为发端。而从地涌出六万恒沙等众。见佛因中三无数劫。发愿之大。住行之深。说此经之广。致所教化弟子。有如是无量无数之多且盛也。然后诸怀疑者。始知灵山一会。虽法说三周记授万众。莫过示佛与众生共有之智慧力。涌塔变土。按众处空。莫过示佛与众生共有之神通力。虽然如是。总显吾佛世尊一生补处最后身所具之寿命功德耳。若夫三大阿僧祇劫持此经。所得智慧神通寿命功德眷属。为十方三世诸佛所独有者苟非遇其人。则长夜守护。不妄宣说矣。故六万恒沙等众涌出后之。必反一生补处若弥勒菩萨者为当机。问答其本末因缘。发起我佛久远劫业已成佛之寿命功德。便末世持经者。不可但通近迹。废忘远本。以蹈文殊之责。弃舍所习诵。废忘不通利也。故曰从地涌出品。

　　尔时他方国土诸来菩萨(至)护持读诵广说此经。

　　尔时。谓说讫安乐行品之时。他方者。三变净土外之他方也。过八下。一恒河长四十里。其中沙已无数。而复过八恒河沙数。以沙派人多不可量也。后起疑中云八千恒沙。则千倍于此。而白下。他方之众。闻佛说四行讫。知末世说经之善道。在求诸己。不求诸人。遂知此土未必尽。如持品诸畏难发愿他方持经者之言。故请愿舍他方。来此土广说也。故云世尊若听我等等。尔时佛告下。他方之众。虽是好心。然亦小看娑婆世界无人物矣。故云止等。所以下。征释。谓所以先求其人发愿。及得人而复止者。何也。非佛有拒绝不相容之意。以我此土新得记者。固畏难。尚有佛旧所化不畏难者在。故云我娑婆世界自有等。

　　佛说是时娑婆世界(至)此界虚空中住。

　　佛说下。谓佛才对他方菩萨。说此土有众持经之时。果然娑婆世界大千地裂。佛旧所化无量之众。从下而涌出也。是诸下。谓涌出之众。虽名菩萨。其实都具佛之相好光明也。先尽下。谓涌出之众。虽居地下。其实大千地下。尚有虚空世界也。晋书天文志云。日昼行地上。夜行地下。苟地下不空。日何行焉。此表诸法空为座之空。见末世持经者。外虽忍辱同地。而内则空空如也。

　　是诸菩萨闻释迦牟尼佛(至)算数譬喻所不能知。

　　是诸下。谓诸菩萨非无因而至。乃由闻佛音故。从地下虚空。而发来于地上之虚空也。一一下。师也。头领也。故曰皆是大众等。各将下。弟子也。散众也。谓一一为师者。名带来弟子。有六万恒沙之数也。况将五万下。从多至少。次第叙至千万亿那由他分之一。皆以恒河沙计数也。况复千万亿下。亦从多至少。次第叙至五四三二一弟子者。则以垓数计众也。那由他云万亿。在俱舍论。五十二数中。为第五之垓数故。况复单己下。叙单丁不领众之人。反多于领沙数垓数者。无量无边。算譬不能知也。初多宝释迦。同坐宝塔。示佛知见不生不灭。次龙女身垢。往南方无垢世界成佛。示佛知见不垢不净。此中领众者固多。不领众者为尤多。示佛知见不增不减。然后谓佛寿命无量无边。无非俾人知己与诸佛法身。总是诸法空为相。真不可思议也。

　　是诸菩萨从地出已(至)不令世尊生疲劳耶。

　　尔时四大菩萨而说偈言。

　　世尊安乐少病少恼(至)不令世尊生疲劳耶。

　　尔时世尊于菩萨大众中(至)得闻是经入于佛慧。

　　尔时诸大菩萨而说偈言。

　　善哉善哉大雄世尊(至)闻已信行我等随喜。

　　于时世尊赞叹上首诸大菩萨(至)发随喜心。

　　是诸下。结上文。故曰从地出已。各诣下。谓一齐出后。而各诣虚空。至多宝释迦二佛前也。到已下。先致礼二尊者。本师也。及至下。次致礼十方佛者。本师之分身也。故以种种赞法而赞叹之。住在下。谓赞讫十方佛。而各住在一面。复瞻仰于本师及多宝也。问奚不赞二世尊。答于十方云赞叹。于二尊云瞻仰。文互见也。是诸下。牒自涌出之始。至礼赞十方三世之终。虽在一时。实经多劫也。此所谓摄长劫于短劫。不觉有其延促矣。是时下。谓当此延促一际之时。佛及四众。即动而静。可谓默时说也。五十下。叙由佛即动而静。神力所持故。令四众谓修如短也。问劫名何义。答婆沙论云。分别时分。故名为劫。问五十小劫。该多少时分。答准论。劫有三种。一中劫。二成坏劫。三大劫。中劫复有三种。一减劫。二增劫。三增减劫。减者。从人寿无量岁。减至十岁。增者。从人寿十岁。增至八万岁。增减者。从人寿十岁增至八万岁。复从八万岁减至十岁。此中一减一增。有十八增减。名二十中劫。经二十中劫世间成。二十中劫成已住。此合名成劫。经二十中劫世间坏。二十中劫坏已空。此合名坏劫。俱舍论云。如是所说。成住坏空各二十中。积成八十。总此八十。成大劫量。累大劫量。为十百千。积成三无数劫。准论。中大劫可知。未见小劫之说。故依论覆折。小劫亦可见。以论既总各八十中劫。成一大劫。则覆折一大劫。为八十中劫。覆析一中劫。为二十小劫。则五十小劫。是析两个半中劫所成。然每一小劫。该人寿十岁增至八万岁。复从八万岁减至十岁。则五十小劫。经过如上五十番之增减。摄在一时。佛之神力。可思议乎。而文句云。劫是时节数耳。非三灾外物为小劫也。若然。则授记诸声闻成佛寿命。不合止得三十二二十四等时节之短寿。婆沙比丘问劫义。佛言劫量长远。非百千等岁数可知。如是则小劫非是寻常时节小数。明矣。以上明十世古今始终不离于当念。尔时四众下。明无边刹海自他不隔于毫端。四众虽俱悟入佛之知见。得此劫刹修短无碍。然尚未至究竟觉故。两皆归功于佛之神力也。是菩萨下。迳应四安乐行为名。大慈悲为室。名上行。以慈悲为诸行之上故。诸法空为座。名无边行。以法空无边故。不懈怠。无希望。名净行。住忍辱地。名安立行。以忍始能安立佛法故。上标六万恒沙等众。表师资。或具六度。此以四摄法。为六度之纲领。故曰于其众中最为上首等。以上叙师资相见之义。师有三世十方之分。资有三业殷勤之礼。着约多宝及十方分身言。在大众下。叙问讯本师尽契阔之情。故不及多宝。唯曰各共合掌观释迦佛也。问讯以少病少恼为辞者。娑婆世界。堪忍之体如是故。故前集分身佛。后妙音菩萨。皆以此为言也。叙涌出之众数。延促之劫量。何等难思。及叙问讯。不异世能。此又见娑婆世界堪忍之相用也。少病约身言。少恼约心言。照安乐行读是经者常无忧恼又无病痛。约自利问。所应度下。约利他问。偈中世尊安乐下。问教化大乘机不致病恼。又诸下。问教化小乘机不致病恼。尔时世尊下。总答不致病恼。诸众生下。别答所以不致之义。所以下。征明教化大乘机不致病恼。除先下。申明教化小乘机不生疲劳。尔时诸大菩萨下。上明多众初见寒温仪不可乱。故但叙四众。为唱导首。此寒暄既叙。礼宜俱赞。故不问师资沙数垓数单数。同声赞和佛德。故以诸大菩萨为言。善哉下七句。即佛答辞。述赞我等随喜一句。谓己咸乐随喜。除先修学小乘者。今亦得闻是经。成其大机见佛。将大就小。会小成大之妙用也。故佛亦善诸大菩萨。不以先后小大新旧久近为碍也。故云于时世尊赞叹等。

　　尔时弥勒菩萨及八千(至)合掌供养问讯如来。

　　尔时等者。准华严疏。弥勒具云弥帝𨽻。此云慈氏。姓也。有三缘。一缘。过去劫值大慈如来。愿同其号。二缘。得慈心三昧。三缘。其母怀时。有慈心故。名阿逸多。云无能胜。以生具相好功德。人无能胜故。乃释尊授记当来成佛补处慈尊。及八千下。皆补处位菩萨。有如是之多。而同作念也。我等下。释成作念。上明远本能随喜近迹。此明近迹顿废忘远本。

　　尔时弥勒菩萨摩诃萨(至)合掌向佛以偈问曰。

　　无量千万亿大众诸菩萨(至)为从何所来。

　　尔时下。叙当机具他心通。知众同己疑。并欲下。谓苟众疑己不疑。己可为决。苟己疑众不疑。众可以咨。今人己皆疑。故说偈问佛。此照前第二节为问。无量下。指其来众。昔所下。谓素不相知。故求佛说其来处及来之因缘。此二句重。问。第二节既云。先尽在娑婆下界虚空中住。当机奚不见知而更问。答。一则第二节。是经家叙置。非佛之语。一则娑婆有三千大千之别。未知居若个娑婆下界。故示其废忘章句。而求说其通利也。巨身下。报身。智慧下。法身。其志下。应身。此颂见诸菩萨身皆金色等文。具此三身三德。众生所以乐见。而问其来之方也。

　　一一诸菩萨所将诸眷属(至)犹不能尽知。

　　此照长行第三节问。一一下。总颂师资之数无量。故恒沙不以数明。或有大菩萨下十六句。别颂师资之沙数。千万那由他下八句。别颂师资之垓数。单己无眷属下四句。别颂无眷属之单数。亦无量无边无数之多。长行沙数垓数。皆从多至少。唯单数反多于沙数垓数。颂中即沙数垓数。领众少者。亦反多于领众者之多也。如是下。结多少皆难筹量。

　　是诸大威德精进菩萨众(至)皆从中涌出。

　　此照长行第四节问。准下颂。是问本末因缘四义。是诸下。圆牒指上数。有威德而具精进之众也。精进六度之一。乃成就佛道之因。谁为下。谁何也。谓此精进威德之众。是何佛为其师传。说法教化。成就于佛道也。说法教化。四辨之总。故为精进者之缘。从谁下。问从谁佛发心得成佛之本。约自觉言。称扬何等佛法。受行何等经典。修行何等佛道。通约自觉觉他言。为成佛之末。如是下。结。谓如此因缘本末诸大菩萨神也智也。不从他处来。乃从四方裂地而出。是事大奇也。问何处见诸菩萨。具神智之力与精进也。答如是时间。经五十小劫。遍礼赞三世十方诸佛。问讯本师。非精进神智而何。

　　世尊我昔来未曾见是事(至)惟愿决众疑。

　　此颂长行第五节。世尊下。当机谓。己从佛以来。未尝见有多众从地出之事也。愿说下。申请是从何所来一句。及请来之国土名号也。我常下。谓所以请国土者。以己游诸国。未曾见是众。故于大众中。不识一人也。忽然下。申请以何因缘集一句。谓我既不识彼一人。今忽从地而出。愿说其来之因缘也。此所谓弃舍所习诵。废忘不通利。号之为求名也。何则法师品。佛既许末世持经者。佛与同宿衣覆。又许遣化四众八部为听众。使不逆说法者之心。而宝塔品会三世十方诸佛。证其与释迦同宿之护念。以彼例此。则知今地涌之众。亦是证明佛于三无数劫持经。自证清净光明法身。佛所遣化。为不逆其心之听众也。奚更求说国土与名号哉。弥勒所谓忘失章句矣。以上请决当机一人之疑。今此下。代八千恒沙众。请决其疑。结证序品光中所见第五事诸菩萨摩诃萨种种因缘种种信解等文。宝塔品变土。但变八方。而上下二方。未曾云变。今诸菩萨。从下方涌出。后神力品。虚空诸天。高声唱言。则属上方。十方具矣。此中本末之因缘一句。结证方便品如是因如是缘如是本末究竟等。故知音以因缘本末为训也。自非一生补处慈尊示疑。而佛寿量章句。何得通利。此又慈氏为末世持经者。建大慈悲之室也。

　　尔时释迦牟尼分身诸佛(至)汝等自当因是得闻。

　　尔时下。牒起分身。其佛下。分身佛侍者。亦同弥勒等动疑问。此所谓主伴重重。极十方而齐唱也。证上颂今此之大会皆欲知此事。尔时诸佛下。谓既有当来现在佛问答。须俟而闻之。吁分身诸佛。该多小数。三变土。该多少大。佛一音而遍。令法会得闻。所谓圆音落落。该十刹而顿周矣。何玄哉思之。令成其观。弥勒授记事。出北藏中阿含经第十三卷圣字函。

　　尔时释迦牟尼佛(至)欲重宣此义而说偈言。

　　当精进一心我欲说此事(至)汝等一心听。

　　尔时下。佛善当机能问大事。上颂云本末因缘。此云大事。则分明谈诸佛为一大事因缘。出现于世之正宗。讵遑蚤判入流通分哉。汝等下。铠甲胄也。曲礼疏云。谓铠为甲者。言如龟[常-吊+(龜-(色-巴+(口*一*口))+土)]之有甲也。胄兜鍪也。谓弥勒等。问事既大。须得精进波罗蜜。为其甲胄。则发意如坚牢稳固。无所挠动也。以弥勒在日月灯明佛法中。心常怀懈怠故。以此勉之。如来今欲下。指通部言。以此经凡所显示。皆诸佛智慧故。诸佛自在下。伏指寿量及分别功德两品言。以寿量品。即远即近。在此即在彼。示己即示他。分别功德品。闻佛寿量得功德者。皆是诸佛自在神通之力故。诸佛师子下。伏指神力嘱累两品言。以出广长舌。上至梵世。放毛孔光。遍照尘刹。满百千岁。始收弹指謦欬之声。伸一臂手。遍摩无量菩萨众顶。嘱累其经。如是迅速之状。皆是诸佛师子奋迅之神力故。诸佛威猛下。伏指法师功德及常不轻二品言。以法师品。用常精进菩萨为当机。示为法师者。常于此经。精进勇猛故。常不轻品。以得大势菩萨为当机。示为法师者。能不轻于增上慢人。则为得大势力故。此中苟不伏指前后诸品。则诸佛智慧神力。皆无所据。纵多配合。咸属牵强也。偈中当精进下。颂诸佛智慧。汝今下。颂诸佛自在神通。此经二乘非信力不能实知。十地非忍恶不能广说。今慈氏等。位居补处。出于二乘地。在等觉。越乎十地。故云出信力住忍善中也。我今下。颂诸佛师子奋迅。所得下。颂诸佛威猛。问奚不伏指随喜功德品。答法师功德品摄故。此节因所问事大故。特加勉励。下节会通本迹。如问而答。

　　尔时世尊说此偈已(至)欲重宣此义而说偈言。

　　阿逸汝当知(至)我从久远来教化是等众。

　　尔时下。许答当机。阿逸多下。对牒问中是诸大威德　句。以领其因。我于下。对前谁为其说法二句。以答其缘。调伏下。对前从谁初发心。以答自觉之本。此中我字。对问中谁字言。是我释迦佛。调伏此众发心也。此诸菩萨下。对前愿说其所从二句。以答其来处。于诸经典下。对前称扬何佛法三句。以答觉他之末。谓此众大小乘诸经皆通利也。思惟下。释成通利。以上答是从何所来以何因缘集二问已。阿逸多下。申明住下界虚空义。谓汝问常游诸国。未见是众者。以此众不乐在众多有所说。常乐静处。精进无息。是以汝未曾得见也。亦不下。谓汝问于此众中。不识一人者。以此众初不依人天而住。是以汝不能识也。良由此众精进。弥勒懈怠。此众读诵通利。弥勒弃舍废忘。此众不依人天。弥勒好族姓一一背驰。安得见而识哉。常乐下。申明不依止人天者。以人天智浅障深。此众乐深智无障也。亦常下。申明称扬何佛法修习何佛道义。调此众不唯乐我释迦一佛法道。亦常乐习十方三世诸佛法道也。一心精进下。申明以何因缘集义。谓此众为求成佛无上之慧。有此因缘。而来集也。偈中阿逸汝当下。颂牒答其因也。悉是我所化。颂答其缘也。令发大道心。颂答自觉之本也。此等下。颂答谁为其说法二句也。依止下。颂答其来处也。宝塔品集分身佛。照信解品并会亲族国王大臣等言。此中照此是我子我之所生之言。后嘱累品照凡我所有舍宅人民悉以付之之言。常行下。颂答申明未曾见是众也。如是下。颂答称扬何佛法修行何佛道。长文答乐诸佛之法。颂答修行我道法佛与诸佛互言也。昼夜下。颂答以何因缘集之言。在娑婆下。颂答申明于众不识一人。长文答以不依止人天。颂答住下方空中。义错综也。志念下。颂答申明此众所以愿住下方者。以自利则便于坚固勤智二度。利他则便于说法无所畏也。我于下。为下节张本。长文云。我于娑婆成菩提。一娑婆该三千大千之广大。佛以遍法界身。化从地涌出之众。本迹相当。似无可碍。故颂复以伽耶成正觉为言。伽耶乃阎浮提之一城。其地最近。而人可到。转法轮之时最少。而人可知。而涌出之众。德盛人多。弥勒等曾未见未识。今云。是其教化发心。住不退地。悉当成佛。则本迹实不相逮也。此弥勒等。于下节所以生父少子老之疑也。故长行与颂不同。有以也。我今下。诫信。谓以上酬答汝问。皆佛实语。弥勒等当信也。我从下。照方便品我从久远来生死苦永尽等文。为寿量品伏案。前云伽耶成佛近地所化。此云从久远教化。以近迹不异远本。久众即为新化。弥勒等益难信也。非谓佛法身寿量之长。示现报化身之短。人恶乎能知。奇哉圣经。岂容易知耶。

　　尔时弥勒菩萨摩诃萨(至)闻此事己亦不生疑。

　　尔时下。当机领上文。起疑怪之念。云何少时。领上颂我于伽耶城等四句。教化下。领上颂尔乃教化之等四句为案也。即白下。述疑怪之念。质于佛。谓佛为太子时。出释宫。去伽城不远。舍俗出家得果之地甚近也。从是下。谓自从得道已至今日。始过四十余年。其时又甚少也。云何下。谓云何于此近地少时。能大作佛事。云以佛势力功德。教化如是从地涌出无量之众。当得阿耨菩提耶。此诚可疑也。佛势力。领前诸佛威猛大势之力。佛功德。领前诸佛智慧自在神通。世尊此大下。申明事大。谓此大众。算数无边。非伽耶城之近地可藏也。斯等下。申明德盛。谓此沙众。实久远劫来。于他无量诸佛之所植德。非释尊四十年少时可化也。今以他诸佛所。久远植德之沙众。云是佛得菩提已来所化。自非猎取他有。乃即成诳言。故尤可怪也。世孰能信哉。故曰世尊如此之事等世所难信。对上我今说实语汝等一心信。譬如下。喻近地少时能成大事固可疑。其百岁下。喻众多德盛。成于近地少时。为尤可怪。老人指少年为父。世有从父之子。似不足疑。第云生育我等。则是适亲。非从父之子比。故难信也。佛亦如是下。法合其喻。得道未久。合色美发黑年二十五。而此大众下。合其人。已于无量下。合其岁。喻中但云具岁。法中多具德。为佛下。具勤德。善人下。具定德。得大下。具通及戒德。善能下。十力四无所畏等德皆具。巧于下。具智慧辨才德也。今日世尊下。牒上指百岁人言是我子。谓以彼久远劫具德人中之宝世所希有之众。今日指是佛得道已来所化发心得果。实本迹不相逮。故我弥勒等言。世尊得道未久。乃能作此大功德事。如父小儿子老。世所难信也。我等虽复下。谓我等是佛弟子。虽信佛随宣方便。言实智通。亦但能取信于现在。诸新发意者。既居佛灭后。恐未必信。而反谤也。唯然下。谓佛能解我现前大众之疑。不虑未来世人之不信也。问喻中有少父指老子。老子指少父。法中但合少指老。不合老亦指少。何也。答究文应有。乃译人忽略。然义直重父少子老一边。故不合老指少也。问经文何处。见老认少为父。答前初涌出时。礼赞三世十方讫。然后独问讯释迦。是老认小处。

　　尔时弥勒菩萨欲重宣此义而说偈言。

　　佛昔从释种(至)教化令发心而住不退地。

　　佛昔下二十句。颂尔时弥勒起至世所难信止之文。譬如下八句。颂喻可知。世尊亦如下十六句。颂以法合喻之文。我等从佛下十二句。颂但能取信现在等文。求会通本迹。发起下品也。

　　妙法莲华经如来寿量品第十六

　　如来。是诸佛独得十号第一之尊称。寿量。是诸佛与众生。共有涅槃四德之实相。初身子等。诸分别解说此实相时。而佛告以诸佛世尊唯以一大事因缘故。出现于世。是诸佛之有生也。有生则寿在。后乐说等诸会。证此实相时。而佛告以如来不久当入涅槃。是诸佛之有灭也。有灭则寿之量尽矣。今欲显诸佛出现于世。特报化身佛之近迹。为众生作开示缘。示有生。法身如来之远本。实不生也。如来不久当入涅槃。亦报化身佛之近迹。为众生作悟入缘。示有灭。法身如来之远本。实不灭也。不灭不生。故云如来寿量品。方等第六经云。寿命无尽。名不共法。何以故。得法身故。且以免法会之疑。万二千声闻成佛寿命。或云二十小劫。或云无量阿僧祇劫。其寿数如彼之长。而释迦寿命。反如此之短。殊不知诸佛寿命。各随愿力。及众生善根所感。皆约报化身说。若诸佛众生。同体法性身之寿命。非世间延促修短所可量也。然必先涌沙众。以发端者。明会新权。以归旧实。不问报化身佛。声闻菩萨。久近之机。总成究竟不灭不生一清净法身佛矣。然后唯佛与佛之诸法实相。始为究尽。而如来是诸法之王。若有所说。皆不虚矣。一经所谈。佛之知见。至此为极。涌塔变土。集分身。出地众。一大事本末因缘。至此为畅。前云如是大果报。种种性相义等。此也(宝积第一百［之］十六经。佛问文殊。汝谓如来出现于世耶。文殊云。若有如来出现于世。一切法界。亦应出现。佛言。汝谓恒沙诸佛入涅槃耶。文殊云。诸佛一相不可思议。不思议相。无生无灭。不思议中。无过去未来现在相。但众生取着。谓诸佛有出世灭度耳。吁先得我心哉)。

　　尔时佛告诸菩萨(至)惟愿说之我等当信受佛语。

　　尔时下。承上品三番是事难信。而亦三度诫勉共信解也。如来诚谛。完药草喻如来是诸法之王若有所说皆不虚也之义。照上品我今说实语汝等一心信之文。是时菩萨下。谓依上品。必不能信。须佛解说其本末因缘。方能信解。故三白已。复四番请。惟愿说之。为下节知诸菩萨三请不止之案。应知自方便品已来。是明大事因缘相性体力果报之如是。自此至经经终。是明大事因缘本究竟之如是。故佛必再三劝。而诸菩萨必再四请也。

　　尔时世尊为诸菩萨三请不止(至)那由他阿僧祇劫。

　　尔时下。受上第四番请解说前颂。我今说实语汝等一心听我从久远来教化是等众之案。故曰知诸菩萨三请不止等。如来秘密下。迳应上品诸佛自在神通之力。惟其久近秘密始见自在。此句实一品之大义也。秘谓大事。应不浅露。密谓本迹。固不易知。神谓诸佛无漏精神命脉。通谓在此即示在彼。示己即是示他。相贯通而不相妨碍。力谓虽示此彼自他。皆能令人有开示悟入佛知见之力用也。一切世间下。牒起当机如来为太子时等可疑之言。即神通以标其近迹。然善男子下。释明云何世尊于此少时大作佛事等可怪之义。即秘密以标其远本。谓一切世间天人等。皆与汝弥勒同。但知佛舍俗出家。得果说法。神通中近少之迹。而不知佛有秘密。无量劫来。已成佛讫。神通中久远之本也。今既释明。则弥勒等所云。得道甚近。成就甚多。父少子老之疑怪可化。而为信解诚谛矣。譬如下。喻明远本。使见其无量。假使下。以抹尘所点国土。使见其无边。诸善男子下。教当机自审其边量。使见无数(大般若第五百十六经云。无量者。量不可得。不可量。在过去未来法中故。无边者。边不可得。不可测度。彼法边际故。无数者。数不可得。不可数。在一切有为法中故)。尔时佛告下。以尘校劫。明佛成道已来秘密远本寿命。更多于上譬。良由一成等正觉。得证法身。实不可以世界微尘多寡边量。计其寿数也。此与化城喻不同。彼直以一个三千大千世界为言。此以五百千万亿等三千大千世界为言。是能喻之数不同也。彼喻佛之知见力无碍。此喻佛成道已来之喜命无穷。是所喻之事不同也。

　　自从是来我常在此娑婆(至)令入佛道作如是说。

　　此节明诸佛出现于世。由秘密神通之方。虽示现有生。而实不生。自从下。谓佛自过无量尘点劫来。娑婆本界。无数余国刹海。固有此彼法身。遍在教导。此所以成秘密远本也。诸善下。谓从尘劫。以至今日之中间。或说得然灯记。为发心之始。或言入涅槃。为究竟之终。报化非无生灭。皆方便权智之分别。此所以为神通近迹也。故曰如是皆以等(然灯等者。准本行经等。其胜一切佛莲华上佛最上行佛上名称佛释迦年尼佛帝沙佛弗沙佛言真理佛乃至毗婆尸等七佛。皆与释迦授记也)。诸善男子若有下。申明。谓佛所以秘本示迹。皆以方便分别者。以佛用五眼中最明之佛眼。观众生信等五根之利钝。而随方应度。于十方处。自说名异年殊。亦复现于宝塔中。以大音声言当入涅槃。无非方便说微妙法。令众生发欢喜心也。诸善男子如来下。谓示近迹成道者。为众生乐小垢重德薄也。然我下。结前自从是来等文。申昔秘远本。今不秘而开显者。以兹法会机熟。弥勒等。乐大不小。德不薄。而垢不重。下品所以有分别功德之说也。但以下。结如是皆以方便分别一句。

　　诸善男子如来所演经典(至)虽不实灭而言灭度。

　　此节明诸佛不久涅槃。由秘密神通之力。虽示现有灭。而实不灭。诸善男子下。申明下节又以种种方便。说微妙法。能令众生发欢喜心。成此中能诠之教所度之机。或说下。释成如来所演等文。说谓载于言者。即能诠也。己身他身有其迹者。即所诠也。如化城品。佛为己身。大通智佛及余十五王子等为他身。余可类推。示谓现于形者。己身他身。如宝塔品。多宝佛为他身佛。与分身诸佛皆己身。事谓事业。己事他事。如常不轻。以忍增慢持经为事。己事也。药王以烧身燃臂持经为事。他事也。诸所下。谓经典所诠自他身事。皆佛与诸佛。本具一法身所示现故。皆为实而不为虚也。所以下。征释。谓凡言说之虚谬。出于知见之不如实。今佛既皆法身如实之知见。故或说己身他身。皆实也。以上为能知见。三界下。为所知见。谓凡形相之虚谬。缘于三界生死有若退出在灭之不如实。今佛既皆法身如实之知见。故见三界之相。本无生死退出在灭。故或示己身他身。亦皆实也。非实非虚下。谓凡事业之虚谬。成于执着或实或虚。或如或异之不如实。今佛既皆法身如实之知见。故见自他事业非实非虚。非如非异。此或示己事他事。尽皆实而不虚也。不如下。如同也。谓佛所以说示自他身事。皆实而不虚者。以不同三界天人等知见有错谬。而佛明见无有错谬也。以诸下。谓三界天人知见。所以有错谬者。为有种种性情好欲行业忆想之分别也。欲令下。谓佛欲令三界有错谬者种诸善根。亦如佛明见无谬故。随彼性欲行想分别。以若干缘喻。说种种法。由是所作佛事。无暂时废息。成佛有过尘点劫。甚大久远之寿命。实常住不灭也。如是则无怪乎所成就涌出之众甚多。初非伽耶城近迹之可疑也。已上明佛秘密法身远本之不灭。诸善下。明佛所修报身寿命亦不应灭。本行下。因行广也。所成下。果寿应长。有倍上尘点劫之数也。然今下。指宝塔中唱灭言。谓据佛所修报寿。犹不当灭。今便唱言灭者。欲以灭度为度生之方便也。所以下。谓所以以灭度为教化方便者。以若佛常久不灭。而薄德者。素不种善根之因。感贫贱贪欲之果。堕入忆见网中。以己方人。谓佛不灭。亦同己贪欲住世。视之为没。要紧起憍怀怠。不生诸好心也。由是之故。佛不以法报身所具所感寿命之实告。而以方便。向诸比丘。说诸佛出世之难值者。以薄德者。经多劫。于佛或见或不是。皆就应化身言也。故曰以此事故等。斯众下。谓斯薄德众生。不见法身之理。一闻报化难遇之说。先不生难想。今则生之。先怀憍恣。今怀恋慕。先怀厌怠。今生渴仰。先不种善根。今始种之。秘密远本。示现神道近迹。有如此益。故佛于法身实不灭中。而言报化身之有灭也。故云是故如来等。

　　又善男子诸佛如来法皆如是为度众生皆实不虚。

　　此结上文两节之义。以为下文譬本。又善等者。谓不生示生。不灭示灭。非释迦一佛创式。乃十方三世一切诸佛度生方便之程法。故皆为实而不为虚。皆实不虚。近应品首诚谛。远照方便譬喻药草诸品言无虚妄之文。应知要有此节。三变土中。多宝佛及诸分身佛之事皆完。

　　譬如良医智慧聪达(至)于此好色香药而谓不美。

　　此节喻诸佛出现于世。由秘密神通之力。虽生而实不生也。譬如下。良医喻佛。智慧聪达为良。练药治病为医。以上喻佛之在娑婆也。以有。下喻即遍余国。前节所谓自从是来。我常在此娑婆世界。亦于余处等。是也。诸子于后下。喻佛应缘他土。此土众生。即依外道学执我。然我执为生死毒根。轮回无已。故曰饮他毒药等。是时下。喻佛他土缘毕。出现于本土也。诸子下。喻受我毒有深浅也。深者失其本心。为下不肯服药案。浅者不失本心。为下服药者案。遥见下。喻佛首出。庶物无论失心与不。皆知喜敬。拜跪身业。问讯口业。善安隐归问讯之辞。我等下。述我病由痴误也。愿见下。喻求修证也。父见下。喻佛愍众生因毒果苦也。依诸经方。喻佛遵十方三世诸佛即实开权之方便也。求好药草。喻佛说谛缘六度等法也。色香下。喻谛缘等法初中后善具足清白梵行之相也。捣筛和合。喻十二部经。互有大小乘。见修证之对治也。以上喻佛说法得法自在。与子下。喻教众生如说而行。必致出苦得乐。故曰汝等可服等。其诸下。喻利根精进者。如身子等千二百人。昔除我执证罗汉。今得受记作佛也。余失下。喻钝根懈怠者。如五千退席。初于序品。未尝不同众礼赞。及三请许说后。各礼佛而退也。故先曰见其父来等。后又曰然与其药等。所以下。谓所以先同礼讯求治。后不服药者。何也。以入毒深。失心久故。谓好药而不美也。

　　父作是念此子可愍(至)寻便来归咸使见之。

　　此节喻诸佛不久涅槃。由秘密神通之力。虽灭而实不灭也。父作下。蹑上节余失心者等而言。喻佛愍薄德之人。于佛起憍怠。为贪等三毒所中伤。成颠倒也。虽见下。发挥颠倒。见父求疗。业属其颠。与药不服。尤为其倒。我今下。喻佛以灭度为教化众生之方便也。以上叙父念。即作下。叙父言。喻宝塔中以大音声普告四众。谁能于此娑婆国土。广说妙法华经。今正是时。如来不久当入涅槃也。故曰我今衰老等。是好下。喻佛欲以此妙法华经。付嘱有在。故曰今留在此等。作是教以下。喻又复言其入于涅槃。是时诸子下。有六义。喻灭度化生之妙。一闻父丧心忧。二念父在能救。三惟孤露无恃。四悲感有悟。五知药色味美好。六服药病愈。喻斯等众生闻如是语。生难想。怀恋慕。渴仰于佛。便种授持读诵此经。得开示悟入佛知见之善根也。其父下。喻既得此经。开悟佛之知见。则见自己法身常住不灭。是其父来归也。故曰咸使等。

　　诸善男子于意云何(至)如法说我虚妄过者。

　　诸善下。问答。喻无虚妄。例法无虚妄。故曰佛言我亦等。此约法身秘密远本。结其不灭。为众生下。约应化身神通近迹不灭示灭。结其不生。亦无下。结完诸佛如来法皆如是等一节。初弥勒等云。如斯之事。世所难信。又虑佛灭后。诸新发意菩萨。起破法罪业因缘。故此重重校量。使知诚谛不虚。下品所以分别闻此品者之功德也。

　　尔时世尊欲重宣此义而说偈言。

　　自我得佛来所经诸劫数(至)乃出为说法。

　　尔时下。长文八节。初节是诚信请说之辞。例无颂故。但从第二节颂起。然颂第二节。止得一行。以长文唯重我实成佛已来。无量无边百千万亿那由他劫。其尘点多之譬。不过喻其上文。故不颂也。故曰自我得佛来等。常说下。即上文以颂第三节自从是来我常在此娑婆世界说法之文。为度下。颂于其中间我说然灯佛等文。而实下。颂然我成佛已来久远若斯等文。我常下。申明。谓佛既常不灭。初未降王宫时。何缘不见。一是佛之神通。使不得见。二众生颠倒障。不能见也。故曰虽近等。众见下。谓众生因不见与佛同体法身近而不灭。但见应化佛身有灭。故供舍利。怀渴慕。质直意软。唯愿见佛。不惜身命。故感佛及僧俱出灵山。说法身常住而不灭也。此颂为是人故说我少出家等文。大集经谓。过去旃檀窟佛。将涅槃时。以天眼见非非想。有一天人应度。但迟八万四千劫。下生人间。始合其时。由是旃檀窟佛。虽方便示灭。而以定力。隐密其身。俟其人劫满下世。始为说法授记。尔时唯其人见佛闻法。余皆不闻不见等。此也。以方便下。双结现生现灭。皆方便也。余国下。颂亦于余处百千等文。汝等下。谓佛本在余国说法。汝等不闻。便谓佛灭。殊不知。佛为苦恼深者。不现应化之身。迨生渴仰。则法身又出说法矣。此节颂诸佛出现于世。由秘密神通之力。虽生不生之文。

　　神通力如是于阿僧祇劫(至)久修业所得。

　　此颂第四节诸佛不久涅槃。由秘密神通之力。虽灭不灭之文。神通下一行。是结上节以诸神通力等之文。今判颂第四节者。以第四节长文。如来所演经典。说示自他身事。皆属神通力也。故以如是为指法之辞。然常在灵山及余住处。是颂第四节如来如实知见等文。以如实知见即佛法身真如实知见故。惟法身遍在一切处故。常在灵山及余住处。此长文所以云三界之相。无有生死若退若出等。故旧刻云。佛本不灭。从略训也。今广释者。见颂文。应长行也。众生下。谓佛虽不灭。自众生见有灭。颂长文以诸众生有种种性等文。惟众生有种种性欲行想分别错谬。故于不灭法身中。见劫尽火烧也。我此下。依报不灭。颂长文如来明见无有种种性欲行想分别错谬故。得寂光净土之安隐也。天人下。正报不灭也。园林下。申明依报不灭之光景。众生下。申明正报不灭之光景。我净下。结明佛土依正不灭。众生依正烧尽。而具忧苦者。是有罪众生。恶业因缘所感致故。多劫不闻三宝名也。此颂长文薄德之人不种善根等。诸有下。结明随佛居净土之天人。或宝树以游乐。或击鼓而散华。于劫烧尽中。见不灭者。乃三有中。修功德者之所感致故。心和质直。见其佛而闻其法。永与薄德之人。多劫不闻三宝名者异也。或时下。申明在此而说法。有长短之不等。谓为善根极深旧所化众。说法身之远本。故曰说佛寿无量。长文所谓如是我成佛已来甚大久远等。是也。久乃下。谓为善根梢浅新得记者。说应化之近迹。故曰为说佛难值。长文所谓或有见佛或不见者等。是也。我智下。初云神通力。此云智力。慧光。以神则示自他身事。智则说自他身事故。以上颂法身寿量不浅。寿命下。颂报应身寿量不灭。长文所谓我本行菩萨道。所成寿命。今犹未尽。是也。故曰久修等。

　　汝等有智者(至)得入无上慧速成就佛身。

　　汝等下。颂长文第五节。谓汝弥勒等。皆是有智之人。既闻佛之法报化三身寿量远本近迹。皆是神通方便。勿于此涌出。众生父小子老之疑。将得道甚近成就甚多之不信。当断令永尽无余。则知佛语之诚谛不虚也。如医下。虽总颂第六第七第八三节喻法之文。其实申明初一行也。谓所以教汝等信佛语实而不虚者。以如医善方便欲救狂子生而言死。佛救诸苦患在而言灭也。以常下。谓佛何故实在而言灭也。以众生见佛常住。而怀憍逸。生则着欲。死则堕恶。故佛不灭。而示现有灭耳。以上颂完当品已。我常下。为下品张本。谓所以我生而言灭。灭而复言生者。以我寻常知其众生。于道有行与否。不能齐悟。故于行道者。说佛远本寿长。不行道者。说佛近迹寿短。此乃随其众生应可度者。说种种法也。每自下。谓我虽四十年前说生灭不定种种之法。然亦每自作意。我以何法。令此于道有行否众生。得一概同入佛无上慧。以成大因。速成就佛身。以成大果哉。今说此经。至佛寿量。则无论弥勒身子等之新迹。从地涌出之旧众。皆得速成就佛身。及无上慧矣。机无三根。法无三乘。佛无三身。至此益明矣。

　　妙法莲华经分别功德品第十七

　　分别功德者。谓大会闻佛法身寿命长远。各分证佛功德于自心。所谓得入无上慧。速成就佛身也。如有得无生法忍者。有得陀罗尼门等者。而佛各与其分而别之。使知生佛法身虽共一体。随机深浅。证入而受用有万殊也。如一月当天。随水各分其形影。故曰分别功德品。此亦诸佛自在神通力所加庇也。不然。何谈寿量于少时。而力德遍于大会。岂不速成就哉。正照药草喻品如来无量无边阿僧祇之功德也。

　　尔时大会闻佛说寿命(至)三藐三菩提心。

　　尔时下。经家叙置。叙得佛无上慧速成就佛身也。于时下。佛召当机分别其功德。总牒起上品所说之法也。六百下。别叙得功德者之数目也。此中得功德之人。身有六根之通别。位有三觉三贤十地多生之等级。一恒河长四十里。沙无数量。况六百八十万亿那由他之恒河沙佛。皆知其数。一沙一人。有如是众。闻佛寿量。得无生法忍之功德也。准楞严经。是得干慧地及十信位之功德者。以楞严无生法忍。列在三渐次后。干慧地前故。准仁王般若经。是得第七远行第八不动两地之功德者。以仁王五忍。无生法忍。居伏忍信忍顺忍后。寂灭忍前。故彼经云。无生忍菩萨。所谓远不动观慧等。准本经。以众生为言。众生虽九法界之通称。然实约一向未成佛者而得名。若据上颂得入无上慧速成就佛身为言。则此六百八十万等恒沙众生。皆圆顿机。一证一切证。虽在干慧十信。不妨即摄十地等觉。于二经俱无悖矣。但约位次第而训。楞严为正。若约六根而说。此无生法忍。该通六根。以根根尘尘皆法身之无生。将此无生之理。忍可于心故。复有千倍下。谓有千倍于六百八十万亿那由他恒河沙之菩萨也。菩萨是将成佛未佛成之名。为能得功德之人。得闻持下。明所得也。闻谓耳根。持谓住持。陀罗尼云总持。谓耳根中。闻法身无生法忍之理。能总一切法。持无量义。有闻与合。故曰门。楞严经云。则汝法身。同于断灭。其谁修证无生法忍。是也。准位。是得十住位之功德者。以持字中有住义故。以上两项。为三觉中之自觉。皆约沙计数也。自下十种。约尘计数。初复有下。一世界。即四大洲中一阎浮提之世界也。然世界成于微尘。以尘派众数。又愈于千倍六百八十万等之沙众也。得乐说下。谓此尘众。闻佛寿命长远。得四无碍辨才中之乐说无碍辨也。约六根是舌根。以辨才属舌根故。约位次。是得十行位之功德者。以辨才唯舌能行故。次复有下。六根。则约意根。位次。是得十回向及四加行之功德者。以旋是回向义。意能周旋十方。默容三世。其疾俯仰之间。遍行四海故。此三觉中。分证法身之自觉觉他也。三复有下。须弥日月四洲。乃至梵世各一千。谓之小千。千倍小千。谓之中千。千倍中千。谓之三千大千世界。以大千世界折尘派众。则又愈上两个一世界之尘众矣。能转下。谓此多众。闻佛寿命。得十地中欢喜地之功德也。以不退是永不退堕于二乘地。生欢喜故。云转者。谓自得不退。复转不退地法轮于人也。唯下八生。此中应十生当得阿耨菩提者。以上叙次。皆由少至多。明增数不可思议。四复有下。二千即所谓中千世界。乃从多至少。明灭数不可思议。见得果大者。其众差小也。能转下。谓此多众。闻佛寿命。得十地中离垢地之功德也。以第二地中。于己则戒度特圆。破戒垢始能清净故。于人则能转清净之法轮也。此中应九生当得阿耨菩提。皆不言者。恐文繁而不奇也。五复有下。所谓一千个须弥日月四洲梵世。为小千世界者也。八生当得下。谓有此尘众。闻佛寿命。于十地中。得第三发光地之功德也。以第三发光地。望究竟妙觉地。犹差八位故。此下于果应有七生六生五生当得菩提。于位应摄四地五地六地。于世界微尘。亦应曰多少。接下四四天下等文。始成次第。而佛不说者。一或前有八生。后有四生。中自具七六五生。四五六地也。一或当时得功得者。人不合其生。其地之数。故前后超略也。一或佛语巧妙。欲一隅三反也。一或译人省文。见其错综。而文言不板也。六复有下。谓有四个四天下之尘众也。四生当得下。谓此尘众。闻佛寿命。得十地中远行地之功德也。七复有下。谓三个四天下之尘众也。三生当得下。谓有此多众。闻佛寿命。得十地中第八不动地之功德也。八复有下。谓两个四天下之尘众也。三生当得下。谓有此尘众。闻佛寿命。得十地中第九善慧地之功德也。九复有下。谓一个四天下之尘众也。东胜神洲。西牛货洲。北俱卢洲。南赡部洲。共一须弥一日月。谓一四天下。一生当得下。谓有此尘众。闻佛寿命。得十地中第十法云地之功德也。以法云地尚隔等觉地之一生故。十复有下。不曰天下。曰八世界者。谓有八个阎浮提世界微尘数之众生也。问八个阎浮世界。岂不同二四天下。答四洲宽狭不等故。值以八个阎浮世界言。佛眼所见。佛心所知。非忽略可多少者比。乃毫𨤲不爽。真知真见之语也。皆发下。谓有此尘众。闻佛寿命。以初发心。即得十地以上等妙觉地之功德也。经云。初发心时。即摄五位成等正觉。是也。此见大机众生。直下顿证。始觉合乎本觉。符上颂得佛无上慧速成就佛身也。注初依经约行布训。似有渐次。无非明此经为圆教。圆其余经之所渐。在闻佛寿量之一时。而圆融也。末发心一种。依经约圆融训。无非明此经为圆融中有顿证义。不负佛我每作是意也。又见功德之言虽同。而各各证入。非𢤱憧也。以经观之。叙得功德之文。似有参差。其实义自攸贯。何哉。初由闻寿量。得无生法忍。而后始能闻持。由闻持而后能行四辨。由行辨而后能百千万亿而回旋。由回旋而后能转不退及清净之法轮。由转二种法轮。而后始能渐渐至于一生补处之究竟。由至究竟觉。而后始知释迦今日于伽耶城得菩提。所得法身寿命。有过五百千万亿等三千大千世界尘点劫之多者。总未离乎三大阿僧祇劫已前为众生时最初所发菩心之一念也。以故将得无生法忍者。叙其始。将发菩提心者。叙其终。使明一切众生不发成佛之心则已。若发心。则三无数劫修因证果。在诸佛法身中直一念耳。故经云。佛子住于此。是则佛受用。常住于其中。经行及坐卧。是知若无过去住无生法忍之众生。则无今日现在说寿量之释迦。若无现在发菩提心之众生。则无未来说寿命派功德之诸佛。故经云。愿我于来世。长寿度众生。如今日世尊。说寿亦如是。经文初后。以众生言。中十以菩萨言。人数则河沙界尘为计。地位则八生乃至一生为名。文似夹杂。旨实有在。思之。

　　佛说是诸菩萨摩诃萨(至)歌无量颂赞叹诸佛。

　　佛说下。牒上文也。乃经家叙置大会闻法得利之庆瑞。瑞有七。一于虚下。华瑞。散十方三世因果圣众。二又雨下。香瑞。三于虚下。天鼓自鸣瑞。四又雨下。天衣璎珞瑞。五遍于下。宝鼎烧香瑞。六一一下。菩萨持幡上行瑞。七是诸下。歌赞庆佛瑞。皆从虚空雨者。佛真法身。犹如虚空故也。

　　尔时弥勒菩萨从座而起偏袒右肩(至)而说偈言。

　　佛说希有法昔所未曾闻(至)皆发无上心。

　　尔时下。佛说长文。弥勒说偈。可谓父作之。子述之也。又佛果觉。弥勒因地。上品既明因果同一法身。则弥勒颂。即佛颂也。初八句。颂叙置之文。有大力。即秘密神通之力。或住不退地一句。颂得无生法忍者之功德。以得无生法忍。始能于地不退故。其余次第。以照长文。更简净也。问或住不退地。与转不退法轮。岂不混也。答一住一转。自利利他。各为一义。元不滥也。

　　世尊说无量不可思议法(至)以助无上心。

　　上颂闻法得利。此颂兴供养。而呈庆瑞也。世尊下。颂佛所说法身寿命饶益甚多。如虚空之无边地。雨天下。第一华瑞。释梵下。谓此华瑞来自三变净土外。恒沙佛土之释梵诸天所散也。雨旃下。第二香瑞。如鸟下。谓华香皆如鸟飞虚空。以供佛也。天鼓下。第三乐瑞。天衣下。第四衣瑞。众宝下。第五烧香瑞。其大下。第六菩萨瑞。一一下。第七宝幢胜幡瑞。亦以下。谓幡幢无情物。亦会歌咏佛德。此所以为瑞也。如是下。结法与瑞希有。故令大会欢喜。诸天雨华香。如鸟自上而下。菩萨持幡盖歌咏。自下而上。灵山法会胜哉。佛名下一行。虽颂当节。其实申请佛分别未来世人闻佛寿命长远所得其功德也。又为下两节张本。照至神力品止。以彼品诸天于虚空中唱名。是应此中佛名闻十方广饶益众生义。彼诸众生闻名散宝。是应此中一切具善根以助无上心义。故弥勒颂完。佛受请复说下二节文。初节为分别一念信解者之功德。应广饶益众生一句。次节为分别深心信解者之功德。应一切具善根一句。

　　尔时佛告弥勒菩萨(至)欲重宣此义而说偈言。

　　若人求佛慧于八十万亿(至)于此无有疑。

　　又阿逸多若有闻佛(至)无量无边能生一切种智。

　　尔时下。标起一念信解寿量一品者之功德无有限量。若有下。因功德无量故。以求无上菩提。行前五度者相校。彼以八十万亿等劫。此直一念。彼为佛果广行前五度。此直一品。略生信解。功德不啻天渊者。良由此一念即无念也。无念乃当体全空之谓。信为十善法之首。解为五别境之一。总为般若正因。以般若之正因。闻契佛与众生等。有不生不灭之正果。则行人无处无时不分证阿耨菩提之法身矣。故其所得功德。不可以算数譬喻校也。若有善男子下。既云为阿耨菩提。则知其人尚未彻见佛与己之法身在。故虽多劫行檀等前五度。除其般若正因。不免尚有我法二执。故其功德虽多。乃不及于一念之信解也。况彼前五度。但为果海庄严。无般若正因。则终成散灭。此一念信解。既为般若正因。直贯至究竟妙觉。得此正信庄严自具故。故曰以是功德等。若善男子善女人有如是下。谓一念信解佛寿命长远者功德。所以多于彼者。以彼于阿耨菩提法身。遇逆缘。或有退堕。此则永不退堕也。偈中若人下。颂长行总标五度之文。于是下十二句。别颂檀度。前四句颂所施三宝。后八句颂能施四事。若复持禁下四句。别颂戒度。若复行忍下八句。别颂忍度。前四句颂能忍外侮而不动。后四句颂能忍内慢而不恼。若复勤下四句。别颂勤度。又于无数下十二句。别颂禅度。前四句明修禅之法。以空闲处行坐为缘。除睡摄心为因。中四句明由因缘而得诸定。故安住多劫。心不散乱。后四句明由定心生福。由福发愿。由愿求无上菩提。得一切智。而尽定之边际。是人下十二句。结上起下。颂长行以是功德比前功德至所不能知相校量之文。其有下。颂长行若善男子至无有是处之结文。计二十二句。展转详悉一念信解者所得功德。多而且广之不容易也。初四句。谓若菩萨人多劫行道者。始能闻而信受也。次十二句。谓顶戴信受者。始能发愿于未来世。如佛得长寿以度生。如佛坐道场说法无所畏。如佛为一切天人所尊敬。亦说其法身不生不灭之寿量也。末六句。结上起下。谓如上所说菩萨。须具五种心。始能随文义解佛语。无其疑而有信也。一深心。二清净心。三质直心。四多闻心。五总持心。又阿逸多下。蹑颂多闻能总持随义解佛语。而申明之。谓寿量品一品。不唯解其义趣为多闻总持。即解其言趣。亦起如来无上之慧。得无限量之功德也。何况深心广闻全部。自他俱利。为书持等六种法师。其功德更为无有限量也。略闻寿量一品。起无上慧。约得佛涅槃心言。广闻全部。生一切种智。约得佛差别智言。

　　阿逸多若善男子善女人(至)皆应供养如佛之塔。

　　上节但分别佛现在一念信解者之功德。能成大因。故末慧与智。皆以能生能起为言。此节兼分别佛现在灭后。深心信解者之功德。能成大果。故末以趋道场起塔为言。阿逸多下。牒起。现在闻说寿量一品者。即见三宝正报之相。以见佛佛宝。共大菩萨僧宝。说法法宝也。又见下。亦见此界依报之相。有五种庄严。一地如宝平。二上金界道。三宝树。四宝楼台。五菩萨处中。若有下。结明。谓见依正如上者。始成其深心信解之观相也。又复如来下。谓佛灭后未来世人。既不得见佛。现在依正经。则不必定于寿量一品。但若闻此经。直口不毁訾。心起随喜者。亦即与佛现在深心信解者。功德同也。以闻经即具佛宝法宝。心口与佛法和合。成僧宝故。故云当知己为等。此中起随喜心。为下随喜品之伏案。以上明略持者为深信。何况下。明广持者为深信。谓佛灭后之人。直口不毁訾。心起随喜。便具一体三宝依正观相。何况以口全部而读诵。用心全部而受持。则此人三业。已为顶戴于如来矣。阿逸多是善男子下。谓未来广信解者。既已具一体三宝之正报。而住相三宝之依报。可以不须复造也。所以下。征释不须复起之义。谓但持诵此经。虽不起塔。而塔已高至四禅。庄严供养。已备极华香等之十种也。以上但校持诵。阿逸多若我下。又校书写。谓或自或他。书持此经者。虽不起僧坊。而僧坊已成。赤旃檀三十有二间。四事已充足。千万亿之无数矣。故总结云是故我说等。凡此皆因经文。诠显理胜事奇。故简其事行而校也。况复有人下。又明经虽理胜。持经者不嫌理事兼行。则功德为尤胜。故譬以虚空之无边量。疾至一切智也。应知此校上节五波罗蜜。彼除其般若。此不除也。若人读诵下。校本节不须复起塔寺僧坊四事供养。此仍起塔寺等。并赞三宝。行六度故。其人之功德。即为坐道树。近菩提。四威仪处。皆应起塔供养。一切天人。皆视如佛塔也。所谓简则全简。收则全收。一切其善根广饶益众生。见矣。

　　尔时世尊欲重宣此义而说偈言。

　　若我灭度后能奉持此经(至)经行及坐卧。

　　颂计七十八句。若我灭度下四十六句。颂但持经不须复起塔寺等文。况复持此下三十二句。颂持经者不妨事理兼行之文。照常行可消。须曼具云须曼那。又云苏摩那。此翻善摄意华。薝卜此云黄华。阿提目多伽此云无龙䑛。三华皆香。薰麻取油。然灯不毒人眼。

　　妙法莲华经知音卷第五
卍新纂续藏经第 31 册 No. 0608 法华经知音


　　妙法莲华经知音卷第六

　　姚秦三藏法师　鸠摩罗什　译

　　明护国金刚寺住持　如愚　着

　　妙法莲华经随喜功德品第十八

　　随喜者。准华严行愿品。为十八愿中之第五愿。谓凡见圣凡小大所作功德乃至一尘。皆往诣其处。而随分欢喜也。以见闻随喜往古来今之事。始能生如实智。为众生如实而说。不错谬故。况随喜此经功德甚大。故与校量。法师品佛灭度后。一念随喜者得记义也。上品佛子住此地。是则佛受用。常在于其中。经行及坐卧。前二句。法师功德品明也。以六根清净功德。是同佛之受用故。后二句。此品明之。以往诣僧坊。劝人坐听。行则感上妙象马车乘。坐则感帝释梵王等座。是常在于中经行及坐卧故。又从地涌出品。上行等菩萨会言我等随喜。今校其功德。使彼不唯随喜。且发心佛灭后。受持得嘱累也。

　　尔时弥勒菩萨摩诃萨(至)得几所福而说偈言。

　　世尊灭度后其有闻是经若能随喜者为得几所福。

　　尔时下。蹑上品而不毁訾。起随喜心为问。以上品但校何况读诵书写广持者之功德。尚未校不毁随喜略持者之功德。故弥勒今申问之所许也。谓随喜之人。得几许福也。

　　尔时佛告弥勒菩萨(至)阿僧祇不可得比。

　　尔时下。随喜之人。有僧俗长幼。从法下。随喜之地。有僧俗村市。如其下。随喜之机。有僧俗亲识。皆约最初一人而言。是诸下。即随喜之机。次第二三叙至第五十。起校量案故曰阿逸多其第五十善男子等。若四百下。众生无量。有人求福下。财施无边。是大施主下。法施无尽。财施即檀度。法施。具戒忍进禅四度。于汝意下。问当机以明其福多。佛告弥勒下。牒前多福。校第五十人随喜此经一偈者。多福为少。至不以譬喻知也。阿逸多如是下。以最后校最初。其福不可得比也。故曰何况最初等。良由彼权乘小果。此究竟大因。必以自初沿至第五十人为校者。字经三写。乌焉成马。法久讹传。不无差谬。而功德尤胜者。显最初一念随喜之人。固当授成佛之记。而不误也。大集经云。众生之业。性是颠倒。二乘之业。有边际故。菩萨之业。无边无量。是故菩萨胜于一切声闻缘觉。此财法并施之施主功德。不可与一念随喜之菩萨业相校量。见矣。

　　又阿逸多若人为是经故(至)为人分别如说修行。

　　上节正随喜者功德。此节旁赞者功德。又阿逸多下。现生植四威仪功德之因。缘是下。来世报其往诣得安行之果。若复有人下。现生植分座之因。是人功德下。来世得坐天王人王宝位之果。已上明一人所感依报之功德也。阿逸多下。自他现生植正报之因。是人功德下。来世依正得与总持菩萨共生一处之果。后品药王勇施等。皆与持经者之陀罗尼咒故。共生一处。劝与劝者。身根往请之所感。利根智慧。意根等受教之所感。且约一生言。百千下。约千万生得六根功德言。有音不清曰喑。一向绝音曰哑。喑哑之人。口气多臭。皆由前世谤法。及阻人听经所致。今劝人往听故。声不喑哑。又听法华故。口气不臭。此约声臭论功德也。舌常下。约色相论。齿不下。口内之相无病。垢黑黄疏缺落。皆齿病也。差。向外之暴齿。曲。向内之钯齿。唇不下。口外之相无病。下垂则长。褰缩则短。粗涩则苦。疮胗则秽。缺坏则露。呙斜则歪。厚大则蠢。黧黑则滞。劝人听经者。皆无此口舌之嫌。故曰无诸可恶。恶嫌也。匾𠥶踏鼻也。曲戾歪鼻也。狭长窄面也。窊曲凹面也。劝人往听。元属身口。身口既往。喜生于心。而喜形于面。故鼻面皆无此不可喜之相也。唇舌下。谓劝听法者。不唯无病恶。且有相好也。相好有七。一唇严好。则不垂缩粗胗缺斜厚黑。二舌好无病。三牙齿严好。则不垢黑黄疏缺落差曲。四鼻修美。则不曲戾。高直则不匾𠥶。五面圆则不狭长。貌满则不窊曲。六眉高长。七额平广。则无诸可恶。此三十二相少分之好。校佛则未足。比之天人。则其足矣。世世下。谓一世劝人往听。感多世见佛闻法之信受教诲也。则一大事因缘果报。何盛哉。阿逸多汝且下。缴其旁替者之功德。校量正持说者。则功德益难思议矣。故曰何况一心听说等。此句伏下品谈法师功德之案。

　　尔时世尊欲重宣此义而说偈言。

　　若人于法会得闻是经典(至)其福不可限。

　　若人于法会下九行。颂初节。若有劝一人下九行。颂次节。长行前者。颂文后之。

　　妙法莲华经法师功德品第十九

　　上品一念随喜。不名法师者。非本意颛业故。此品既恒心顗业。故眼等六根。受持读诵解说书写为功。而获见闻三千大千世界色等六粗。分别不错不坏为德。以法师保人天。范维凡圣。其功德等佛。故曰法师功德品。问法师品六种法师。一念随喜一种。既已鸣德。供养一种。胡不言之。答实论功德。须受持读诵解说书写。自他皆得开悟本有佛之知见。若夫供养礼拜。唯获福田。故不校也。或有受持读诵等。为法供养。亦摄尽也。故药王本事品。有法供养之校量。

　　尔时佛告常精进(至)因缘果报生处悉见悉知。

　　尔时世尊欲重宣此义而说偈言。

　　若于大众中以无所畏心(至)肉眼得如是。

　　尔时下。总标持经者。得六根功德千二百八百。当如首楞严优劣。必常精进菩萨当机者见。功德由精进致也。是善男子下。别叙眼根功德。必曰父母所生肉眼者。见经功德殊胜持者。不待修得天眼通。即凡眼便为佛知见矣。下五根同此。见于下。依报横竖世界相续。亦见下。正报善恶众生相续。及业下。业果相续。偈五行。初行颂总标。次四行颂别叙。弥楼云光明。七金山也。问持经者多。功德未验。何也。答不常精进故。即常精进文字者尚少。况如说修行乎。苟如说而行。勺水同江海。撮土等大地。举目无非妙法矣。

　　复次常精进(至)如是分别种种音声而不坏耳根。

　　复次下。标功。得千下。具德。以是下。总叙。象声下。别叙三种车声。啼哭愁叹象马牛曳车之悲苦声。螺声下。四种乐声。笑语人闻乐之欢乐声。男声下。人间凡圣是非悲欢六对声。天声下。天上八部声。火声下。人天共有四大声。地狱下。天人共有三途声。已上世间六凡声。比丘下。出世间四圣声。以要下。总结持经者之功德。

　　尔时世尊欲重宣此义而说偈言。

　　父母所生耳清净无浊秽(至)功德已如是。

　　初四句颂总标。次五十六句颂别叙。后十二句颂总结。横遍十方。竖穷三界。六凡四圣之声。无远迩小大。持经者不移于此。而遍闻于彼。杂而不坏。一而能别者。良由圆通本根。合乎法身功德。固当如是。迦陵频伽云好声鸟。其鸟在㲉。声已压于众羽。命命即共命。一身二头。神识互别。报命相同。故曰命命。胜天王经云生生。光音二禅天。遍净三禅天。有顶四禅色究竟天。

　　复次常精进(至)若欲分别为他人说忆念不谬。

　　复次下。标功。成就下。具德。受持读诵解说书写。属眼舌身意四根。耳鼻似无干也。亦叙功德者。以初受时。耳得音声之先。鼻出入息。便于读诵故。以是清净下。闻人间无情香也。须曼那。解见五卷末。闇提云金钱华。末利云鬘。其华可作鬘故。波罗罗云重生。多摩罗䟦云性无垢。多伽罗云根。又复别知下。闻人间有情香也。持是经者下。闻天上无情香也。波利质多罗云员生树。其根茎枝叶。能逆风香五十由旬。拘鞞陀罗云大游戏地树。又闻诸天下。闻天上有情香也。胜殿娱乐。淫欲香。法堂说法。智慧香。诸园游戏。散乱香。梵世有顶。禅定香。已上并六凡之香也。及声闻下。四圣之香。虽闻下。结成持经者。鼻根功德殊胜。虽香有人间天上世出世别。曾不因不合闻。而坏根错境。忘其所在。而谬其说者。佛知见所具也。

　　尔时世尊欲重宣此义而说偈言。

　　是人鼻清净于此世界中(至)先得此鼻相。

　　初四句颂总标。长文唯香。颂亦闻臭。须曼那下六十四句。颂人间情无情香。诸天若行坐一行。应译置天女所著衣后。天上诸华下二十八句。颂天上情无情香。诸比丘众下二十句。颂四圣香。末四句。颂总结也。六凡四圣。人物贵贱。山林市朝。隐显乐苦。持经者一闻香气。皆悉能知者。一则经之功德殊胜。一则持经者非巡行数墨。乃神契乎法身根。符乎佛知见也。谈耳鼻二根声香之法。文字如江海潮波。一层压一层。繁而有趣。问六根奚于声香而广衍也。答声是此方教体。香为圣凡同乐。故侈言之。

　　复次常精进(至)又能出于深妙法音。

　　复次下。标功。得千下。具德。舌根功德。不出尝味说法二种。若好下。释尝味之德。好丑约饮食之质言。美恶约饮食之味言。苦涩物乃质与味丑恶不美之极者。在其舌根下。此经一相一味。故持经者遇诸丑恶极不美之下物。皆变成极美之上味。如天之甘露也。若以舌根下。释说法之德。此经深妙。众经中宝。故说者出深妙声。能入众心。令众喜乐也。又诸天子下。申释于大众中之众。有天男天女欲色界之分。闻是深妙下。申释入心令喜。谓由说者言论次第。分章折句。合佛意。而不紊乱。故能致天之男女来听也。及诸龙下。列余七部男女。亦如天部也。天部但曰来听。余七部则曰亲近敬养。互言之。以上天龙外护也。及比丘下。人间内外护。有四等。一僧俗四众。二国王王子众。三群臣众。四小大轮王众。乃一时云集众也。故曰乘其宫殿等。以是菩萨下。长随影响众也。故曰尽其形寿等。又诸下。谓不惟但得六凡众。且得四圣众加护也。是人下。谓不唯但得四圣护念。且得十方诸佛偏向说法。致能受持传讲也。

　　尔时世尊欲重宣此义而说偈言。

　　是人舌根净终不受恶味(至)或时为现身。

　　初行颂尝味德。余七行半颂说法德。是说法之人一行。长行无文。颂增广之。

　　复次常精进(至)皆于身中现其色像。

　　复次下。标功。得八下。序德。身之功德。不出清净现相二者。得清下。得清净德。喻如琉璃。见者欢喜。其身下。得现相德。有通有别。三千下。通序依正升沉之广多。生时下。通序依正果报之差别。悉于中现者。持经者色身。合乎法身也。及铁下。别以铁围弥楼山之小大。申明上下好丑善恶之依正。以铁围在下。为丑恶处。弥楼等在上。为善好处。故约欲界一界言。下至下。别叙阿鼻有顶。申明三界上下好丑善恶之依正。以阿鼻云无间。在地狱最下。为恶丑处。有顶乃色究竟天。与空无边处邻。为最上善好处故。悉于中现者。持经者法身。不外乎色身也。若声闻不。谓不唯一身现六凡色相。虽四圣人说法音声相。亦于身中现也。是十法界。无往而不成实相妙法矣。

　　尔时世尊欲重宣此义而说偈言。

　　若持法华者其身甚清净(至)一切于中现。

　　若持下。颂清净德。又如下。颂现相德。长行但譬琉离。颂中复喻明镜。唯独下。谓法师身。虽现十法界依正之相。人所不知。而己则独知之也。昔弥勒。下兜率天。为无著说瑜伽论。唯无著见。余皆不见。华严五十三参。多于身中。流出十法界像。三千下。颂通叙。诸天下。颂别申。长文无水。颂补现大海。以上颂六凡。诸佛下。颂现四圣。虽未下。结显经之功德殊胜。谓法师虽未证佛无漏清净法性身。而父母所生寻常色身。有类乎果觉现相也。问蕞尔眇躬。胡能若是。答弹丸之镜。能持万仞之山。顷刻之梦能现百年之境。然皆有为法生灭心也。今经诠佛与众生平等共有之佛知见。持经者能常精进。自然反常合道何疑。为得其信。论四种镜者。谙此。

　　复次常精进(至)亦是先佛经中所说。

　　复次下。标功。得千下。叙德。意以通达为德。以是下通达一为无量自利利他德。意根云闻者。一则意待耳先闻。而后通达。一则前五根具同时意根故也。诸所下。通达无量为一。即俗即真德。以诸所说佛法及治世资生业。皆从俗谛。无量实相正法。皆属真谛。唯一法故。三千下。凡心通也。虽未下。见经之功德胜也。是人下。圣性通也。圣凡心性。既皆得通。故思惟筹量。皆合先佛典诰。

　　尔时世尊欲重宣此义而说偈言。

　　是人意清净明利无浊秽(至)持法华经故。

　　是人下。颂通达一为无量等文。是世界下。颂通达凡心之文。十方下。颂通达圣性之文。悉知下。颂通达无量为一之文。持法华下。颂见经。功德殊胜之文。良由此经。诠显生佛等有虚寂之佛知见。持诵者朝夕清净熏习。六根中无一法不灵且妙也。此品影起下品常不轻迹。以便现神力嘱累。于上行等菩萨。佛灭后在此娑婆世界。广其持说也。

　　妙法莲华经常不轻菩萨品第二十

　　常不轻者。释迦往劫。常以六根。礼拜四众。云我不敢轻慢汝等。汝等皆当作佛。致其骂辱。恒不变志。由是增上慢辈。无如之何。遂以常不轻名之。后得威音王佛先所说经受持。感六根清净。为大法师。故曰常不轻也。上品既言其法。此以人证。使知灵山一会许大果报。皆由持经为因行而得。又照寿量品诸佛威猛大势之力一句。故以得大势菩萨为当机。而点明之。意不持经者。以增上慢为势。持经者。当以不轻增上慢人。为大势也。

　　尔时佛告得大势菩萨(至)有二万亿佛皆同一号。

　　尔时下。将欲举人证法。而结尽已前诸品也。以获大罪报。如前所说。是如譬品偈文所说。为下增慢四众获罪之案。其所得功德。如向所说。是如法师功德品所说。为下常不轻获益之案。得大势乃往下。常不轻所师之佛具十号也。威以形言。音以声言。王者自在。义兼形声。而王于威音那畔也。故有威得。劫名离衰。有音得。国名大成也。其威下。彼佛说法。义该五乘。一人二天三声闻四辟佛五菩萨乘。故叙为天人阿修罗等。为说法之总叙。为求声闻乘等。为说法之别。小乘究竟云涅槃。约断德言。大乘究竟云佛慧。约果觉言。为菩萨云因阿耨等者。以凡为菩萨者。必先发阿耨菩提心为因。修六波罗蜜为缘故。得大势是威下。叙彼佛之寿命长远。及正像法之永久也。其佛饶益下。叙二万亿佛初佛之终。于此国土下。叙二万亿佛第二佛之始。如是下。即初二两佛。叙满二万亿佛名号皆同。俾见我释迦。亲近佛多。尽行道广。其授受有所自也。此完譬品为身子述成我昔曾于二万亿佛等之之案。

　　最初威音王如来既已灭度(至)号之为常不轻。

　　最初下。谓二万亿之最初佛。正像法灭后。法末而人恶也。增上慢意恶。有大势力身口恶。以意恶有未得谓得之慢。身恶有打掷之势。口恶有骂詈之力。故曰有大势力。尔时下。谓不轻当彼时。欲众生作佛。人恶而己特善也。以何下。征其得善之名。是比丘下。释成其善之实。礼拜赞叹。身口二业善。不敢轻慢。意业善。而是下。谓不轻因三业善人作佛。既不持经之实。故不以文言为正务也。乃至远见。对上凡有所见为近相知言。故凡近相知。虽见不轻礼赞。尚不加骂詈。此四众既远。不相知故。一见授记作佛。即加骂詈也。言是无智下。述其骂辞。如此下。上远见。约地遐迩。此多年。则经时久。故不唯骂詈。则加杖石打掷。乃人情厌烦。不信则侮。世常态也。问此虽好心。带累不信者堕苦。岂不为多事乎。答诚然。第不如是。诸增上慢人。总无成佛之期。此释迦知其为累。亦是暇顾前诚。身子无智人中莫说此事。政为此耳。避走下。谓不轻虽避远其害诟辱。而退息其善行。所谓得持经之实也。以其下。结答以何因缘等之征辞。因其实而成其名。谓□上慢辈。见骂辱不止。末如之何。遂即以不轻口中之言。增一常字。詺其名也。

　　是比丘临欲终时于虚空中(至)功德成就当得作佛。

　　上节叙由实得名。此节叙由因得果。是比丘下。不轻地远时长。受骂辱而不退息者。得诸法空为座也。故将命终。而于空中。闻威音王佛在时所说之全部经也。悉能受持。六根之功。即得下。六根之德。如上。谓如上法师功德品所说。此所谓改粗身为妙质也。更增下。谓易短寿而成长年也。于时下。先倨之人。见其下。复恭于法。此又见不轻。以妙法为大势力。故以三力言。大神通力者。即改形易寿之谓也。乐说辨力者。即广为人说也。大善寂力者。即前直受诟辱。而不怀于念。不报于言也。是菩萨复化下。谓毁僧谤法者。尚植成佛之因。而上值下化者。固当得成佛之果也。故有三番值佛之叙(命终下。初值佛数名也。以是下。次值佛数名也。得大势是常下。未值佛数。而不置名)。

　　得大势于意云何(至)常应受持读诵解说书写是经。

　　得大下。昔因今果。一人也。若我下。因深果速。皆属此经也。此完首节获益之案。得大势彼时下。昔之恶因也。二百下。昔之恶果也。此完首节获罪之案。毕是下。昔有善因也。完上节皆信伏随从之案。尔时四众下。今有善果也。完上节复化千万亿众令住阿耨菩提之案。此承上节。校明彼此今昔功过。而结证法师功德。以劝持也。得大势当知下。总结法会之始。至此品之终。而起下八品之流通分也。然此数句义最重。为流通源故。

　　尔时世尊欲重宣此义而说偈言。

　　过去有佛号威音王(至)天人龙神所共供养。

　　此颂初节。过去下。该尽二万亿佛始末。神智无量。法身也。威也。将导一切。般若也音也。天人下。解脱也。王也。即名以颂其实。

　　是佛灭后法欲尽时(至)不轻菩萨能忍受之。

　　此颂第二节。是佛下。最初一佛末法时也。有一下。持经师也。时诸下。慢法众也。计著于法。谓执着我法也。不轻下。颂所以具不轻之实也。诸人下。颂所以得不轻之名也。

　　其罪毕已临命终时(至)渐具功德疾成佛道。

　　此颂第三节。金刚经云。是人先世罪业。应堕恶道。以今世人轻贱故。先世罪业。即为消灭。当得阿耨多罗三藐三菩提。今于不轻云其罪毕已者。可见佛在因地。亦尝造罪。故受人辱。但以持经。重作而轻报也。临命下。以经自觉自利也。复为下。以经觉他利他也。不轻命终下。正与金刚先世罪业即为消灭。当得阿耨菩提之义同也。功德云渐具者。因行要积庄严劫国等。始得圆也。佛道云疾成者。果海满在初心见地。略无一毫钝滞也。

　　彼时不轻则我身是(至)世世值佛疾成佛道。

　　此颂第四节。彼时下。颂昔因今果之师。见传法之功德不虚也。时四下。颂昔因今果之众。见今佛前听法非无故也。我于下。见佛前世由劝人听经为因。故得今日复开示教人令住涅槃为果也。世世下。谓佛岂止于威音王佛一世为然。乃于二千亿日月灯明佛。及二千亿云自在王佛等诸佛法中。世世皆受持如是经典也。此应长行若我于宿世不受持读诵此经等文。初亿亿下。谓佛于此经。虽云前世劝人。世世自持。其言似容易。而不知说一前世。则经过亿亿万劫。至不可思议之许多世。始一遇其时。得开此经也。次亿亿下。谓说一世世。又不知经过亿亿万劫。至不可思议之许多世。始一遇其佛。而说此经也。是故行者下。谓以是佛。于此经。若闻若说。经劫之多。易而难之故。凡在佛前诸修行者。于佛灭后。得闻此经。即与佛久远劫海前。所闻同也。勿生疑惑。云汝闻异于佛开也。以佛知见一开。佛闻众生闻。同一法身。虽多劫直一念也。应当下。谓既知己闻同于佛闻。多劫元直一念。则佛灭后诸修行者。应当一心学佛。忍于增上慢辈。于难说之经。而广说之。即为报佛之恩也。如是则闻者即同佛。世世值佛。虽远劫即近劫也。说者亦同佛。疾成佛道。虽渐修即顿证也。经文读之似平易。而照前应后一句。有无量义在中。其涵畜之妙。非具眼者莫知。正宗分止。此下八品。为流通分。流通其序正也。然流通有二。一本分流通。神力嘱累两品。是也。以是三分中之本分故。二支别流通。药王本事以去六品。是也。宣师所谓支品别偈。不无其流故。

　　妙法莲华经如来神力品第二十一

　　如来神力者。初劝新得记者。发愿广持。说提婆品。是教大会学佛求法。为弟子之道。上将嘱累其经。于旧所化众。说常不轻品。是教大会学佛说法。为师保之道。总照法师品。为弟子者。应视师如佛。以如来供养而供养之。为师保者。弟子于礼有所未尽。应以大慈悲为室。柔和忍辱为衣等。此教菩萨法。因缘本末究竟。可谓至矣。故此本即现神力嘱累。完塔中佛欲以此妙法华经付嘱有在之案。故曰如来神力品。照寿量品。诸佛师子奋迅之力一句。以所现神力。以师子奋迅状故。然如来二字。该尽释迦与分身诸佛。以俱现神力故。神力照经。则有十种。一广长舌。上至梵世。二一切毛孔。放无数光。三一时摄百千岁。四謦欬弹指声。遍三变净土外之十方。五十方地震。六他方众生。遥见此方依正生喜。七他方诸天。虚空中唱此方三宝依正之名。劝随喜致礼。八他方众生。遵其天命。称礼兴供。九供养之物。变成宝帐。覆诸佛上。十他方此方。通为一土。凡此皆诸佛之神力也。

　　尔时千世界微尘等菩萨(至)解说书写而供养之。

　　尔时千世下。此诸菩萨。初虽精进。然不好在众。住于下界。是心有所耽其静趣者。及闻佛音声。从地涌出。修敬后。但曰我等随喜。未尝发愿广持。及佛谈久远寿命。属此经。分别大会功德。属此经。一念随喜。六根清净。引常不轻之人。而证法师之功德。皆属此经。末后佛复痛加劝勉。故始肯舍己所耽。从佛所嘱。而发愿广说也。故曰我等于佛灭后等。究其愿辞。处之广狭。心之缓急。有两不同于持品诸发愿者。何则。药王等虽各发愿此方他方周旋往返十方持经。然奉佛命。不得佛心。故佛皆不放心瞑目而付嘱也。惟此千世界尘众发愿。举其处。则曰于佛灭后世尊分身所在国土灭度之处。是持经之处无量。扩乎其不止于周旋往返一佛灭度。后之十方世界也。以佛分身无量。世界亦无量故。举其心。则曰我等亦自欲得是真净大法。是持经之心。充乎其不同于八十万亿那由他诸菩萨言。我等敬信佛。悉忍是诸恶。惟愿世尊。在于他方遥见守护。以畏恶求护。终是赖佛行事少。不得意多。见其抑损。或生其退屈也。惟此大众。自欲得是真净大法。则上不恃佛。下不畏众。即佛不见护。亦自无怨。以自欲得是真净大法故。故得其佛命。而惬其佛心。即现神力而嘱累也。恐法难会。请以喻明。譬世人之有诸子。将受父之家业。各陈其志。于父有愿但在家中管事。而不费家中之物者。此药王等发愿本土持经者。是也。有畏家缘𤨏屑。人情难浃。愿往外面经营者。此诸新得记发愿他方持经者。是也。有知家中外面。悉是父事。愿内外总摄。不畏嫌疑。此八十万亿那由他众。发愿周旋往返十方世界持经者。是也。然尤不得其父放心瞑目。以交付嘱累者。以此等虽不畏难往返十方。可谓具足勤忍矣。但尚推是父事。于己则莫过代父行事耳。如是则费有所不惜。而利有所不增也。若夫一子知父之家业悉是己有。乃我为子者。所当自欲得者。有无倚赖。全不恃父。不问内外小大。皆愿管到。则父必知此子。既云家业。是自己欲得。必内不费本。外增其息。即有所出。必有所入。其父辛勤所得之产。得其人。有所交阁。身虽殁。而目始瞑矣。此千世界从地涌出之众。发愿欲自得真净大法。受持读诵此经者。是也。前云六万恒河沙等菩萨。一一各领六万五万恒河等眷属。今云千世界微尘等菩萨者。以彼师资沙数垓数单数。会其尘数。则有一小千世界之微尘多也。故前后叙异。

　　尔时世尊于文殊师利等(至)通达无碍如一佛土。

　　此节经家叙置。佛以十种神力嘱累也。尔时下。谓佛欲以此经付嘱本土之众。故于文殊等旧住本土众前。现大神力也。云旧住者。显上行等从地涌出六万恒沙等众。皆是新住此界者。何则。如文殊在过去二万日月灯明佛。最初一佛法中。为妙光法师。教化八王子。其第八子。名然灯佛。释迦于然灯佛。始发大心。如是则知妙光之时。释迦尚未知名姓。故称文殊等。为旧住娑婆世界之者宿也。出广下。大神力现于舌相。舌在佛口。不过尺寸。出之则广长。至于梵世。岂止覆面哉。凡人不妄语。则感舌长舐鼻。今佛出此。见说此经。授记声闻成佛。若因缘譬喻果报等言。皆是真宝也。一切毛孔下。神力现于身相。身有无量毛孔。孔有无量光。光有无量色。皆遍照十方世界也。舌相约竖言。故云上至等。身相约横言。故云遍照等。其宝互现也。以三变净土广大之世界。旧住新集无边之圣众。无前后左右。佛一舌一身。无不悉见。其神力宁不大乎。此所谓佛身充满于法界。普现一切群生前也。以上叙释迦一佛之神力也。众宝下。叙释迦分身诸佛之神力也。此为诸佛师子奋迅之力者。师子兽中王。性喜绣逑。雌雄戏舞之时。长出其舌。举身毛色皆现金光。观者无前后左右。一时俱见首在己前。此师子之奋迅状也。诸佛法中王。性喜妙法。今因付嘱此经。现其舌相身相奋迅之状如之。故取喻言。而结证法师品我尔时为现清净光明身之案。释迦牟尼佛下。牒佛与分身诸佛。正现二种神力时。不唯横竖界广。亦经岁久时长也。故云满百千岁。问佛寿止得八十。如何一时云满百千岁。答黄梁一梦。生平事业悉完。况佛神力。摄长为短。延促一际。可思议乎。然后下。叙佛与分身诸分。现身相神力也。摄收也。对上出广长之出字言。声欬收舌相。入口之声。俱共下。佛与分身诸佛。初舌相出时。手各结印。故今收舌。则印解。而左右手各弹指出声也。是二下。谓声相神力。亦互遍十方界也。以是观之。则三变净土外。尚有十方诸佛世界在。蠢尔众生。执一己所有。欲大于人。何其隘哉。故造字者。以自大为臭也。地皆下。地震有二缘。一见无情器界妄结。今欲发真归源。故震。一欲三变土外众生。见我娑婆主伴依正。通为一界。俾发愿往他方世界持经者没处去也。故震。其中众生下。谓彼十方有情。初被我法二障所障。虽同佛与分身诸佛一处。有眼不见。今得佛神力震开聋瞽。见佛愿力所成十方诸佛主伴之多身。及见佛慧力所成三世诸佛过现之一身也。此所谓随缘赴感靡不周。而恒处此菩提座。以上叙彼见此一体三宝中。依正分明之佛宝也。以见下。见一体三宝中。不离佛左右之僧宝也。既见下。应知彼十方佛土之众。皆是前变土时。所移置之天人。及许说时。五千退席之慢众。初因怀增上慢。被障所障。不得见此法会妙境。寿量品所谓以诸神通力。令颠倒众生。虽近而不见也。至上品。既叙佛因中。为常不轻菩萨时。尚不宿嫌于增上慢人。况今成佛果上。反有退席移置者。终不令见耶。故以神力加被令见也。寿量品所谓令其生渴仰。因其心变慕。时我及众僧。俱出灵鹫山也。是退席移置者。无心希宝。自然而至矣。故曰皆大欢喜等。即时诸天下。叙彼十方佛土之众。又承诸天力。得闻此土一体三宝中依正之名。及法宝名也。过此下。教知此土依报之名。是中下。教知此土正报法主之名。今为下。教知此土法主为法臣所说之经名。此与譬喻品身子授记时为诸声闻说大乘经等五句。相照应。汝等下。教随喜其法。亦当下。教供养其佛。皆诸天教者。结证法师品我时广遣天龙等为其集听法众之案。弥勒所谓佛名闻十方广饶益众生。是也。彼诸下。叙彼土众生遵天命而礼念佛也。以种种下。遵天命而兴供养。以表深心信解也。弥勒所谓一切具善根。以助无上心。是也。所散诸物下。心通法变。乃佛与分身诸佛等。大慈悲心为室。柔和忍辱为衣之所感。故散物皆合成宝帐。覆盖佛上也。于时十方下。初佛三变净土。犹多移置人天。今既容退席移置者。见闻礼敬。则退者进。而移置者元不曾动。故十方世界通达无碍。如一佛土。吾佛多宝佛分身佛愿心满。而法报化三身。宛然一体也。凡圣土方便土实报土。同一寂光。无彼此色相可见也。华严经云。若有欲识佛境界。当净其意如虚空。远离妄想及诸取。令心所向皆无碍。杜顺偈云。若人欲会真空理。身内真如还遍外。情与无情共一体。处处皆同真法界。皆此义也。妙法谈至此佛神力现至此。无针锋处不是佛法身充满。无微尘孔不是佛净土完全。知此见此。谓之开示悟入佛之知见也。一大时教。何有奇特如此。吾信法华经。真为诸经中之王矣。

　　尔时佛告上行等菩萨大众(至)诸佛于此而般涅槃。

　　尔时等者。上节神力云。于文殊等者。以文殊师利等八万大士。往劫各有本所事之佛。各受过本佛之嘱累。如文殊为日月灯明佛弟子。药王为日月净明德佛弟子。皆有嘱累之文。皆非释尊所化弟子。乃旧住此界之耆宿。故现神力。非耆旧不足以证。此节以智力嘱累。而告上行菩萨等者。上行等是释尊所亲化适嗣故。经非亲法嗣。不足以累也。诸佛神力下。牒上节神力之大也。若我以是下。谓此经功德智慧之力深也。以要下。谓上所现广大神力。既不能尽此经之嘱累。当摄广大。以从要略明之也。如来一切所有之法者。指如是相性体力作因缘果报本末究竟等一大事因缘佛知见之心法言也。如来一切自在神力者。指眉间光照东方。现塔变土。出多宝。集分身。接众住空。涌众于地。六十小劫如半日。乃至上品声色二相。使彼见此。合界为一。一大事因缘佛知见之心力。是也。如来一切秘要之藏者。指为二乘授显记说。昔所得小果非真。又说一切声闻内秘外现。提婆为师。龙女成佛。如来久已成道。寿量无边。皆一大事因缘佛知见之心要也。如来一切甚深之事者。指大通佛时。为十六王子。威音王佛时。作常不轻比丘。皆一大事因缘佛知见之心事也。皆于下。谓以上所诠。皆载此七卷能诠文中。宣示显说。无毫忽隐覆也。是故汝等下。劝当机为六种法师。如法修之于心也。所在国土下。劝当机为六种法师。敬持法之人。敬有法之地。皆应起塔而表显也。经卷住处。七项分别。一园。二林。三树。四僧坊。五俗舍。六殿堂。七山谷旷野。所以下。征释。人及处皆起塔供养者。以其处即菩提场。其人即佛。在菩提场成佛。转法轮。般涅槃。为大事也。

　　尔时世尊欲重宣此义而说偈言。

　　诸佛救世者住于大神通(至)不可得边际。

　　长文三节。此颂初二两节。诸佛下。谓诸佛因救世而住。神通因悦生而现神力也。舌相下。正明神力无量之相。为求下。正明悦生。谓因悦求佛道之众生。而尺寸之舌。上至梵世丈六之身。放无数光。皆世间希有事也。以上颂色相之神力。诸佛声欬下。颂声相神力。谓口指之声。闻于十方无量之地。六种震动者。是诸佛欢喜。上行等菩萨。诸佛灭后。能持此经。现此声相无量之神力也。嘱累下。谓诸佛所以现无量神力者。一则为嘱累其经。一则为赞美持经之人。虽无量劫以神力赞美持者功德。皆不能尽也。是人下。申明所以许大神力。多劫赞美不尽者。以持经者功德。无边涯无穷尽。如十方之虚空也。

　　能持是经者则为已见我(至)决定无有疑。

　　此颂第三节也。初能持下六句。谓持经者见经。即见三世十方诸佛。及佛所教化诸菩萨也。次能持下八句。谓持经者。不唯见佛菩萨而已。即令十方三世诸佛生欢喜。又于十方三世佛前。即见即供养已。诸佛坐下十句。谓持经者不唯见佛供佛。令佛欢喜而已。即诸佛于菩萨场中。所得秘要之法自己亦不久而证得。以成自觉也。又于诸佛所说。诸法与义。名字言辞。欢喜乐说。以成四无碍辨。成觉他无穷之益。如风在空中。无敢障碍也。于如来下十句。谓持经者因得四辨。如风无碍。故于灭后。凡佛所说诸经因缘之来端。次第之章句。无不随义而说。皆如实相也。又如日月之光明。能灭众生长夜之暗。一动一静。皆教无量菩萨。究竟住于一乘。为自觉觉他觉行圆满也。是故有智下。总上义以劝持。此完宝塔品诸偈文案。

　　妙法莲华经嘱累品第二十二

　　古注。以言叮咛曰嘱。以事付托曰累。

　　尔时释迦牟尼佛从法座起(至)则为已报诸佛之恩。

　　尔时等者。上品为进五千退席。及三变净土移置之众故。坐现神力。此品为嘱累其经。重其授受故。从法座起。身出塔外而立。现神力也。神力云大者。良以三变净土。涌出多众。佛值以一手一时。不遗一人。而遍摩其顶。信乎佛力之为大矣。喻品为我身手有力。是也。以上经家叙置。结证法师品则为如来手摩其头之案。而作下。佛语叮咛。成智力嘱累。结证法师品则为如来所遣行如来事之案。谓佛经劫之多。修行之苦。得法之难。今容易而付嘱汝等者。直欲汝等一心广布。增其法利。不使末世众生。虚过时劫。于阿耨菩提大事因缘。妄自作难耳。故曰汝等应当一心流布等。如是三摩下。初令流布增益。义重利他。第二第三嘱累。义重自利。兼利他也。所以下。征明。谓所以佛以多劫苦修。极难得之法。反不惜。而令汝等广布者。何也。以佛有大慈悲。无少悭吝。亦不畏世人同己之易成佛也。能与下。正明佛有慈无吝。不畏人同于己故。能与众生三种成佛之智慧。佛之智慧者。佛者觉也。但觉自心是佛。此自觉也。空观慧也。如来智慧者。如。谓本觉真如也。来。谓从本觉真如。来度生也。此觉他也。假观慧也。自然智慧者。自谓自在。然谓天然。此恐众生不知本来是佛自在天然。定执必从空涉假。起爱见大悲。而成我等四相。故空假后。明佛与众生。总是一心。不假修习。虽涉三观。元自在天然也。此觉行圆满。中道观慧也。如来是一切下。结成。佛有慈无吝。能与三慧。为九法界众生之大施主也。汝等亦应下。嘱诸菩萨。既为佛子。应学佛有慈无吝也。于未来世下。教学佛与众生。假观慧也。为令其人下。教学佛与众生空观慧。而自然智中观慧。在其中也。已上教遇大机。说一乘之法也。若有众生下。教遇小机。当学佛于一乘。作三乘说也。汝等下。谓上行等菩萨。但遵佛教。即为报佛之恩。更不必他图也。宝塔中付嘱有在之案。完于此。

　　时诸菩萨摩诃萨(至)唯然世尊愿不有虑。

　　时诸下。上品诸菩萨发愿。直欲自得真净大法。是自利之心多也。故佛于此品。加其神力。摩其顶门。然后叮咛一心流布。广令增益。是欲利他之心重也。诸大士既闻自他俱利两足尊成。欢喜遍满于身。恭敬益加于心。而复命孝顺之辞。再四出于于口矣。故曰如世尊敕等。此结完拒他方过八恒河沙数菩萨诸愿此方持经之案。

　　尔时释迦牟尼佛(至)闻佛所说皆大欢喜。

　　尔时下。谓诸佛出世一大事因缘。既交付已果。前所集之分身佛。应各还本土也。多宝下。谓乃旧封其塔户也。问何不亦命归于下方。答尚欲留证宿王华之请药王本事。教妙音来见文殊。受观音之分璎珞。成无尽意之福田故。本分流通讫。支别流通有六品。首置药王本事者。药王持此经。为一切众生所喜见。不惜烧身然臂。见法师品之所因。及持品之发愿也。药王持经。于此方之行则苦矣。于他方之音则未妙。故受之以妙音来往品。见八十万亿那由他众。周旋往返之轨范矣。周旋于世界。为人虽妙。往返于自身。为己则不。自在故受之以观音普门品。见上行等六万恒沙之众。自欲得真净大法。无非普门自在之业矣。流通至普门自在。则可谓总一切法。持无量义。故受之以陀罗尼品。以陀罗尼云总持故。流通至总持。则上合十方诸佛本妙觉心。下合六道众生同体悲仰。庄严妙觉王刹之行。至矣尽矣。而无以加矣。故受之以妙庄严王本事品。妙庄严王。成佛之果。普贤劝发。成佛之因。欲明此经因该果海。果彻因源。则无越乎内树四德。外全万行。不舍宝威德上王佛国。而来游戏于娑婆世界。故受之以普贤劝发品。而告终焉。此支别流通六品次第。密显此经为度生出苦之药王。而申明其法师品至嘱累品。无非为佛所护念之教菩萨法也。然此六品。于本经。各为一支。别明一行。故名支别流通分。

　　妙法莲华经药王菩萨本事品第二十三

　　药王等者。娑婆世界众生。病多且重。菩萨得此经之药王。为世良医。能令寒者得火。裸者得衣。商人得主。孩子得母。渡得船。闇得灯。贫得宝。民得王。故曰药王。然要能堪忍众生之病。与同忧患。而不退息。为本事。故曰本事。准楞严经。自陈圆通是因。无始劫为世良医。乃至分别味因。佛印记名为药王。准本经。原名一切众生喜见。因于日月净明德佛法中。精进修习此经。得普现色身三昧之药。故名药王也。又本事者。谓自得三昧后。烧身身生。然臂臂复。是其本有之事故。应知。楞严但说得救世出世间治病之药。法华所说。乃世间出世间出世间上上药中之大药也。二经各述一事。

　　尔时宿王华菩萨白佛言(至)歌叹于佛以为供养。

　　尔时下。当机谓。娑婆为五浊恶世。人所畏惮。而药王菩萨。于持品独发愿游于此土者。有云何本事也。世尊是药王下。谓药王今日所以能游娑婆者。必多劫能受习难行苦行故。愿于多分中。解说其少分。俾天龙等部众。闻而生喜。仿风而行。以持经也。尔时佛告下。先叙药王本所事之佛名与十号。其佛下。叙大小乘法眷之多。佛寿下。谓佛与众。位有尊卑。寿相齐也。彼国下。谓国土纯净。庄严盛也。一树下。谓大小乘众坐处树。离其喜。尽一箭力之远也。应知彼佛菩萨。寿命既长。其身亦巨。此一箭之道。亦不如今之百步八十步之近数也。名义引嘉祥云。一箭道二里。或云。取射垛一百五十步。或百三十步。百二十步等。诸宝台上等者。谓台上不但大小乘众坐。更有百亿诸天作天乐歌舞。为供养也。

　　尔时彼佛为一切众生喜见(至)即为其父而说偈言。

　　大王今当知我今行彼处(至)舍所爱之身。

　　说是偈已而白父言(至)合十指爪以偈赞佛。

　　容颜甚奇妙光明照十方我适曾供养今复还亲觐。

　　尔时一切众生喜见菩萨(至)世尊犹故在世。

　　尔时日月净明德佛(至)一切人天得未曾有。

　　通节叙喜见菩萨往劫。得此经之药王。故有烧身身生。然臂臂复之本事也。事系一案。不可断截。故作一节训。尔时下。叙净明佛为喜见及众说妙法。是一切下。叙喜见独如说而行。习其苦行。经时久。而证得法身也。以现一切色身三昧即法身故。法身为能现。一切色身是法身中影像。为所现故。然法身即色身。色身即法身似一而多。虽多而一。法华定力为然。故曰三昧。得此下。喜因得遂于果也。即作下。念既得果。应报其恩也即时下。三昧中。能现一切色也。以华香皆属色法故。此香下。谓香少而价重也。名义云。千二百黍。重十二铢。然则六铢。是六百粒黍数也。从三昧下。念三昧所现。属于神力。凡得法身大士。皆能己独欲烧身成法供养也。即服下。欲化秽质。成香体也。旃檀。谓牛头旃檀。义翻药与。薰陆乳香。兜楼婆草香。毕力迦丁香。沉水。名义云。阿伽嚧。此云沉水香。出阿那婆达多池边。名莲华藏。然如麻子大丸。普熏阎浮提界。胶香即松香类。又饮下。谓既以香为食。复以油为饮。俾火易着也。满千下。谓饮食香油。欲经时久。俾纯香无秽。光明得长远也。香油涂身下。使通体成一蜡炬状也。以神通下。谓然身供佛。一是神通力。一是愿力。故得光明大且普也。其中诸佛下。诸上神力供养。不如以身供养之言。明身供养。是真精进。所以名真法供养也。若以下。校神力供养。其余财施。皆不及也。善男子是名下。申叹法施尊上。所以胜财施也。准华严行愿品。法供养有七种。一如说而行。二利益众生。三摄受众生。四代众生受苦。五勤修善根。六十舍菩萨业。七不离菩提心。今喜见菩萨。一举而七行皆具矣。其身火然下。谓所然之身。随所服香油之力尽而尽也。一切众生下。三昧中。能现一切身也。故命尽复生。于净德下。晋译先云忽然化生。后云结跏趺坐。为顺化生。照前彼国无有女人案。即为下。以偈述往事。见一切众生喜见菩萨。元是王子也说是下。以往者所行。归功德于佛法也。晋译。偈后有父王赞善欲同诣佛之文。有此。义更足也。得解下。一切众生。谓十二类生。其语言实难尽解。而喜见解之。然语者心之声。得十二类生之心。则得其总持也。复闻下。谓得陀罗尼后。复闻此经。有如是数偈也。名义云。那由他云沟。盖准算经数法十等。亿兆京秭垓攘沟涧正载。则沟为十中第七数。风俗通云。千生万。万生亿。亿生兆。兆生京。京生秭。秭生垓。垓生攘。攘生沟。沟生涧。涧生正。正生载。又亿有四。一以十万为亿。二以百万为亿。三以千万为亿。四以万万为亿。今于八百千万亿后。复云那由他。明具四等亿。故名义于亿后。注那由他为沟也。甄迦罗等。在俱舍论六十大数中。为第十六第十八第二十数也。大王我今下。谓彼佛既现在。彼法又多得。不可不申其供养。以重报其恩也。白已下。叙请佛之仪。异乎凡常水陆䟦涉也。往到下。叙见佛之礼。赞佛之言。顺乎法报也。容颜甚奇妙。赞佛报身。光明照十方。赞佛法身。我适曾供养。言有昔因。今复还亲觐。言当报本。喜见偈赞讫。问佛犹故在世者。谓己则再世。而庆佛常住也。尔时日月下。谓佛法身固常住。而应缘则有尽也。故命备涅槃之具。以候灭度之时也。又敕下。总付佛法家业。不出人与法也。亦以下。别付佛法家业。不出依报国土正报役使也。所有下。托后事也。如是下。完前灭尽时至之案。此足见药王虽于持品发愿持经。而佛嘱累无与者。以药王元是净明德佛弟子。曾受过彼佛之嘱累故。但可证其法与神力。而不得交付家业也。尔时下。示同世孝。不能忘情。故动悲感也。即以下。遵付嘱。焚身起塔。广令众生造福也。旃檀云海此岸者。以此校彼价重故。𧂐音自。谓以旃檀置地也。复自念下。谓上所为不足愿。复欲然臂成法供养也。便语下。先安众也。当一心念。谓多众合为一心。不可各为其念。良由人心如水。念如波。心念合一。如波澄水静。见然臂而不惊惧。乃后得三昧之先基也。作是语已下。谓然臂时久。令人得益也。得益有二。令无数下。一令求小乘及寻常人。并发大心也。皆使下。二令由前一其心念。今皆得其三昧也。尔时诸菩萨下。大众示同忧患。以启喜见之立誓也。于时一切下。喜见誓未已。而复全其臂者。谓色身不能拒法身。见此经为药王之有效也。故曰令我两臂等。由斯下。谓烧身身生。然臂臂复。皆出于志诚。非弄奇好怪。显异惑众也。故感天动地雨华为瑞应也。此虽叙药王本有之事。实欲佛灭后诸持经者取法之然。自佛灭度后。谁行此精进哉。唯二祖可禅师立雪断臂。堪仿佛也。

　　佛告宿王华菩萨(至)乃至一四句偈其福最多。

　　佛告下。会昔通今。俾见喜见药王。前后异名。元是一人也。其所舍身下。以已说者。例未说者尚多也。宿王华若有下。谓佛灭后。若有人。发心求阿耨菩提广大法身。虽不如喜见烧全身。舍两臂。但能于色身中。然手足一指之少分。供养佛塔。而此人即胜过舍国城等外财之福也。以其为未见之法身而舍现前难舍之色身故。若复有人下。谓设另有人。元不求阿耨菩提。但求人天福报。复不能烧身然臂。及手足指。但以宝满大千。供养四圣。所得福德。又不如但受持此经一四句偈者为多也。何则。以经诠法身。能持者则闻佛知见。彼求人天福报。然身损财。乃以苦欲舍苦。于法身色身皆无益。不得与药王菩萨同日而语。妄自损伤父母之遗体。诚可愍也。

　　宿王华譬如一切川流江河(至)所得功德亦复无量。

　　通节申明上节往劫喜见。今所以名药王者。以得此药王之经也。故前以十喻。喻此经之为王。后以十二喻。喻此经之为药。宿王华譬如下。承上文言谓所以烧身臂指。宝满大千。供养四圣。皆不如授持经之一四句偈。得福为多者。以此经在诸佛所说诸深大经中。校量诸经。譬如川流江河之深大。此经则譬如其海。为第一之最深大也。良由诸经所说。有声闻乘。有辟支佛乘。有菩萨乘。三乘中。声闻辟支佛乘为浅小。菩萨乘为深大。是对待之深大。此经为第一之最深大者。此经以不说有三。唯说一乘之为深大也。不说有三者。不是削去其三乘也。以三乘无是一乘所分出也。唯说有一乘者。非三乘外另有一乘也。乃即会前所说三乘。成今之一乘也。如川流江河。无是海之所分。及至终竟还归于海。是以喻此经。在诸深大经中。为最第一之深大也。又诸经深大者。诸经岂不云一切众生本来成佛乎。岂不云一切众生皆有佛性乎。虽如是说。然二乘人。实不知本来成佛。成何等之佛。皆有佛性。佛性在于何处。今经授身子等万二千人成佛之显记。则佛有其名。居有劫国庄严。法眷寿命。及正像法住世久近。而转记何人。如是则诸经向所说一切众生本来成佛义。至此经。始亲知亲见。而宝授矣。岂不如川流江河之归于海乎。延至谈法师功德品。皆曰父母所生常眼耳等。但持此经。则皆清净。又知诸经向所说。一切众生皆有佛性。不在别处。直在吾人父母所生寻常眼耳等之六根中也。如是六根。涌宝塔。变净土。集分身。出沙众。接众处空。多劫半日。又亲知亲见。而必真矣。岂不川流江河之深大。一到海则为第一之最深大乎。此授持一四句偈者。虽曰少分。如饮大海中一勺水之多。而四天下川流江河之味。全饮尽而无余渧矣。故以海之第一深大。而王百川。喻此经之第一深大。而王于诸经也。以上初以深大喻。又如土山下。第二以高上喻。土山。即寻常土石诸山。黑山。俱舍论谓。有三重黑山。绕四部洲。小铁围山绕小千世界。大铁围山绕中千大千世界。十宝山。华严经云。一雪山。二香山。三柯利罗山。四仙圣山。五由干他山(此云双持)。六马耳山(梵语温缚拏山)。七尼民他山(此云持边护持。七金山边)。八斫迦罗山(应法师云轮围山也)。九宿慧山。十须弥山(众山各有高上。须弥为第一之高喻诸经此经高上。可知)。以上用海之与山。在地成形者。为喻也。又如众星下。第三第四用在天成象者为喻。喻光明各有第一也。以月能照夜。明逾众星。此经照无明长夜。逾于众经。日能照昼。明破诸闇。此经破一切不善之闇。比众经不同。以众经破闇。乃费修证。此经不持修证。但知举手低头。皆已成佛。则一切恶业黑闇。举着皆化成佛知见矣。又如小王下。第五第六第七。用天地人三才中最尊者为喻。喻此经其尊其王其父。皆第一也。以上七种。以世间六凡为喻。喻此经无上义。以诸喻各重在无上义故。又如一切凡夫下。第八第九第十。用出世间四圣喻。喻此经正等义。以诸喻各重在正等义故。然第八喻。不唯喻经。兼喻持经者亦为第一也。宿王华此经下。十二喻。喻此经正觉义。以诸喻各重在正觉义故。能救等者。谓经具大悲义。故能救人。令拔其苦恼。佛知见一开。虽有五逆三途之苦恼。皆消灭故。能大饶益等者。谓经具大慈义。以充满其愿。是与乐义。佛知见一开。随居何类。作何行业。皆有其本领。得如愿故。以上是法。如清凉下十二句。用喻发挥充满其愿。具能救人离苦恼义。如渴寒裸商人子渡病闇贫民贾容等。通明病义苦恼义。皆有愿欲义。如池火衣商主母船医灯宝王海炬。通明药义。具能救义。皆须充满也。此法华经亦复下。是以法合喻之辞。若人得闻下。照六种法师十种供养。以劝修行也。多以灯言者。破无明黑闇之对症药故。薝卜云金色华。又云黄华。须曼云善摄意华。波罗罗云重生华。婆利师迦云雨华。雨时生故。又云夏生华。夏时多雨故。那婆云杂华。摩利云奈华。又云鬘。其华可作鬘故。以华薰麻。取油点灯。非徒能明。亦多香气也。

　　宿王华若有人闻(至)智慧禅定无有与汝等者。

　　上节明一部经之为药王。校受持者之功德无量。此节明但持药王一品者。与受持一部者之功德无异。宿王华下。一品也。若男若女。以佛现在而言也。若有女人下。男子但闻即得功德。女人须受持。始得后世不受女身。可见男身贵于女也。若如来灭后下。但以佛灭后之女人。如说而行全部者言也。所以然者。除三恶道。则女人为最苦故。益显非女人者。功德尤盛也。以生净土校者。此经是生净土之因也。梵语阿弥陀。此云无量寿。是得此经之果土也。不复下。无三毒大小随眠之秽也。得菩萨下。有六根之净也。必以七百万等。明所见之佛数者。佛知见不限乎六根六尘之量也。是时诸佛下。赞因行。汝今已能下。赞果觉。因果皆大。故为多佛神力守护。而一切三乘人。定慧不如也。

　　宿王华此菩萨成就如是(至)利益无量一切众生。

　　宿王华下。谓上节以持一品者。与持一部者相校其功德者。以此药王菩萨功德智慧之力大也。故人但闻药王本事品。称赞一言之善者。其人现世身口。皆出香得功德。又与持一品者相等也。是故宿王华下。前以十九品。嘱累旧住娑婆世界。上行等菩萨。故以此一品嘱累当机也。恶魔上。还该置无令二字始顺。不然。应削去断绝二字亦顺。所以下。征明。此经之为法药之有效也。知音训此经为药王准此。宿王华汝若下。结明。受持者得法药。即为法王之不远也。故勉求佛道者。应恭敬其持经之人。则可得其法药也。说是下。结证。现前闻一说品者。即得法药。其药名解一切众生语言之总持也。多宝如来下。结赞。当机者以得其请。知佛不以此经付嘱药王等之义。其功德大也。

　　妙法莲华经知音卷第六
卍新纂续藏经第 31 册 No. 0608 法华经知音


　　妙法莲华经知音卷第七

　　姚秦三藏法师　鸠摩罗什　译

　　明护国金刚寺住持　如愚　着

　　妙法莲华经妙音菩萨品第二十四

　　妙音者。准经。是因中供雷音王佛十万种伎乐。并八万四千七宝钵。果上感得能周旋往返十方世界。以妙法而随类普现一切色身三昧。以持经者得名也。故曰妙音菩萨品。

　　尔时释迦牟尼佛放大人相(至)白毫光明遍照其国。

　　尔时下。将叙妙音本所事之佛。先叙释尊能照之光。从肉发眉间二处出也。光表法身。在诸佛报化身。先为无见顶相。不可以彼国佛乃菩萨之大身。而轻此土佛及菩萨之小身。生下劣想。何则。若以诸佛报身有相。而观彼国菩萨之身长四万二千由旬。固已大过我土丈六佛身。况彼国之佛身长六百八十万由旬乎。是亦难彼此相见矣。若以诸佛法身无相。而观彼土佛及菩萨。虽长且大。都照在我土之佛光中。故放光必曰大人相等。有以也。肉髻相者。观佛三昧海经云。如来顶骨团圆。如合盖拳。其色正白。有五大梵相。生时摩耶及姨母。皆悉不见。其五梵相开现光照梵世。复过上方无量世界。化成云台。诸佛境界。十地菩萨之所不见。发长一丈二尺五寸。如绀琉璃。宛转于顶。皆成螺文。故又谓之螺髻。华严经云。荷载众生首。成就顶上肉髻故。及放下。观佛三昧海经谓。佛眉间白毛。有诸轮郭。足满五尺。如琉璃筒玻璃珠。显现无量百千万色。初生纳妃。出家成道。各现长短不同。遍照下。经初光照东方。但曰万八千世界。今曰遍照百八万亿那由他恒沙等世界。则法会始终。远近有异。总不离生佛等有一常寂心光。随事显理。实无小大也。过是数下。谓净光庄严佛国。犹在百八万等世界外。见我佛之光远大不可思议也。国与佛皆以净名者。约依正皆为净法身也。华严十身相海品云。次有大人相。名安住一切世界海普照云。放宝光明。充满一切虚空法界。于中普现净妙道场。及佛菩萨庄严身相。令其见者得无所见。此之谓也。释迦下。谓彼佛之国。虽大且多。我佛之光。皆照遍也。

　　尔时一切净光庄严国中(至)如来功德智慧庄严。

　　尔时下。叙净光庄严之佛国无数。故曰一切。有一下。谓彼一切国中。皆有一妙音身。为当机也。久已下。福足。而悉下。慧足。得妙幢下。福慧两足所致三昧。计一十六种。下经文自有一十六节而解。俾见三昧之实。不然。此中徒训字面。于义无涉也。如是下。谓此十六三昧为首。其余三昧尚多。故以等字言。以法身大士。凡所动息云为。无非三昧。无非名持法华经故。释迦牟尼佛光照下。谓妙音知我佛放光初意。即白彼佛。欲来此土供佛。及见文殊等众为请也。尔时净华下。彼佛总诚妙音莫轻此土依正。生下劣想。以顺此土之形。妙音须改现小身。先作下劣观想故。善男子下。别释莫轻此土依报。佛身下。别释莫轻此土正报。而汝身下。用彼显此。俾见十方国土佛及菩萨之身正大。福德光明。皆超越此土也。经云。为人短小。轻蔑人故。岂我土依报秽恶。正报卑小。佛及菩萨。皆种轻蔑因耶。无非顺机示现。可生下劣想乎。故曰是故汝往等。晋译云。佛土本空。众生罪福。现有不同。是也。妙音下。当机谓。已舍净诣秽。元仗佛力。何彼此小大之不相融摄。肯改形异质。生轻劣想哉。故曰我今诣娑婆世界皆是等。

　　于是妙音菩萨不起于座(至)甄叔迦宝以为其台。

　　此节叙妙音来仪。释第一妙幢相三昧也。以妙即妙心。幢有摧邪辅正功能。而以莲华表其相故。于是下。标起入三昧之式。明妙音以法身与我释迦相见。宗门所谓不许夜行。投明早到。是也。华严经云。菩萨在一佛国。闻法受持。其身不动。以三昧力。于不可说佛会中。在在现身。亦不分身。亦不起定。各各出生不可说不可说三昧身。如是次第。一切诸劫。不可穷尽。是也。以三昧下。谓妙幢相三昧之力。能即远而近故。隔彼百八万亿那由他恒沙等世界外。去其灵鹫法座不远。现宝莲华也。莲华以八万四千言者。一则扩一心之量。合法门及烦恼之数。一则预示妙音同来法众。有如许之多。阎浮下。叙其华相。阎浮檀树。其大荫盖南阎浮提。滴水人地。土成赤金。他金无以为比。甄叔迦云鹦鹉嘴。其宝红色似之。此经名妙法莲华故。妙音将来。先现此相。见经题莲华。非目世间常所有红白莲华。乃其瑞应宝莲华也。故下节文殊以是何因缘而现此瑞为问。佛以为听法华经为答。有以也。

　　尔时文殊师利法王子(至)亦欲供养听法华经。

　　此节虽问答上节义。其实是即妙幢相三昧。示第二法华三昧也。文殊诸佛之师。示不知而问者。明法华三昧。要其根本智者。始能究竟。

　　文殊师利白佛言(至)彼菩萨来令我得见。

　　此节即法华三昧。致申问答。示第三净德三昧也。以净即清净法身德。即净法身中。具报化身色相大小威仪进止之功德故。文殊下。问种善本者。欲显净法身。为诸善根本也。问修功德者。欲显由净法身起行。始成功德也。而能下。欲显由净法身。为诸善本德。始能即远而近。即无而有。现若干千万莲华。为大神通力也。行何三昧下。文殊问三昧名字。示己欲从净德之名。入净德之实。而修行之。庶同声相应。同气相求。乃能见妙音之报化身也。以色相大小威仪进止。属报化身故。惟愿下。谓妙音报化法身。自非佛力加被。己不能见也。古德颂云。彩云影里仙人现。手把红罗扇遮面。丞须着眼看仙人。莫看仙人手中扇。今文殊求见妙音色相。大似要看仙人手中之扇者也。

　　尔时释迦牟尼佛(至)文殊师利法王子欲见汝身。

　　尔时下。文殊求佛示相。佛不亲命。而推重多宝佛者。示第四宿王戏三昧也。以多宝为过去古尊宿之法王。来游戏此土故。时多宝下。一切净光庄严佛国。去此娑婆世界。有百八万亿那由他恒河沙数世界之遥。妙音既入定于彼。此以一音相召而来。何其易且近哉。非宿王戏三昧之神力。岂能如是。其义奇哉。

　　于时妙音菩萨于彼国没。

　　于时下。示第五无缘三昧也。谓于彼国没。是彼国佛法之缘暂无。而至此土。建无缘之慈力故。

　　与八万四千菩萨俱共发来(至)头面礼足奉上璎珞。

　　此节示第六智印三昧。以智即妙音成所作智。及佛妙观察智。印谓佛菩萨智两相印证。而不可改易也。与八万下。印定所来人数。与前所现华数不易。所经下。叙来仪三瑞。一地六震。二天雨宝华。三天乐自鸣。是菩萨下。印定色相大小。有八种。一目青如莲。二面圆逾多月。三身金色。四具庄严。五威德盛。六光明。七相具足。八身坚固。入七下。印定威仪进也。诣此下。印定威仪止也。以价下。印定供养亲近礼拜于我之言。凡此智印。类同世法。皆不期然而然。故曰三昧。

　　而白佛言世尊(至)安隐少恼堪忍久住不。

　　而白下。虽妙音传彼土之佛问讯我佛。其实示第七解一切众生语言三昧也。以问讯之辞。皆此土一切众生之语言。而妙音能解故。少病约身问。少恼约心问。起居下。申问身之少病。世事下。申问心之少恼。以上问能教化主。无多下。问所化机宜。能不具大小随眠烦惑。不无不孝下。问众生俗谛事。不敬下。问众生出俗事。能降伏下。问众生真俗修行魔障有无事。皆问现在生佛也。久灭度下。问过去佛往来事。又问讯下。亦问过去佛身心事。彼土之佛。岂不知此土佛。与多宝身心等事。莫过主宾之分。世界之仪。妙法不异世间法也。问妙音前辞彼土之佛。彼佛会无此问。今奚曰彼佛问讯。答以文理求。前合有此。译者恐繁。故前影略。今独彰显也。问妙音问讯。佛奚不酬。答理合有之。亦译师欠详润也。

　　世尊我今欲见多宝佛身(至)故来至此。

　　世尊下。妙音初意。到此土元为供养现在三宝。礼佛后。见宝塔已闭。故托佛请见示己所得第八集一切功德三昧也。及示周旋往返持经义也。以求见多佛。是集一切功德。合人情之周旋故。时多宝佛不启塔。但赞善者。谓但完初意。则一切功德已集。不必更欲见我身也。故曰汝能为供养等。

　　尔时华德菩萨白佛言(至)百千万亿那由他佛。

　　尔时下。前文殊见莲华。兴起三问。一问种何德本。有大神通。二问行何三昧。己欲效修。三求佛加神力。得见色相大小威仪进止。逮妙音来。直完第三请。而初二两请。尚未结案。故华德复请示妙音所得第九清净三昧也。以昔供云雷音王佛。伎乐宝钵。为清净之因缘。今生净华宿王智佛国。得现华等神通。为清净之果报故。

　　华德汝但见妙音菩萨(至)变为女身而说是经。

　　此节示第十神通游戏三昧也。以种种现身。皆神通游戏故。华德汝但下。谓华德唯见妙音能现菩萨身。而不知彼于种种类中。皆能现身说法也。或现下。释成现种种身。梵王色界。不叙空界者。无色质故。说现色。亦摄空故。帝释欲界。自在欲界第五天。大自在欲界第六天。中摄夜摩兜率两天。天大将军者。名义云。天台释散脂修摩。为天将大军。其形八臂。骑孔雀。擎鸡。持铎。捉赤幡。统辖三十八部。巡游世间。赏善罚恶。故称天大将军。毗沙门。智论谓。福德之名。多闻四方。乃北方天王也。摄东方等三天。转轮王。有金银铜铁之分。诸小王者。谓除四轮王。余皆为小国王。菩萨皆能现身也。长者。风俗通云。年耆德艾。事长于人。居士。楞严经云。爱谈名言。清净自居。宰官。大则宰相。小则县官。婆罗门云净行。亦云毛道凡夫。以上皆约现男子身。或现比丘下。约男女并现说。以比丘尼优婆夷。是四众中之女身故。或现长者妇女下。梵语婆利邪。此云妇。妇对夫言。女对男言。童男童女。未有夫妇道者。或现天龙下。八部也。问前叙诸天。此奚复赘。答前三界天主故。各各列名。此八部。无天则无统属。故不言某天。以上现乐地身。诸有下。三途苦地故。不言现身。但云皆能救济。乃至于王下。应译著现长者妇女身。前置之末者。以王宫后妃等。名位虽贵。夫妇之乐或乏。其苦亚于三途故。不叙妙音说何法。而两叙说是经典。是经即指此经也。以法身大士。于十法界。一动一静。皆妙法故。

　　华德是妙音菩萨(至)大神通智慧之力其事如是。

　　此节示第十一慧炬三昧也。以若干智慧。明照娑婆世界等。是慧炬义故。华德是妙音下。承上节言。谓华严等。止知妙音能救护娑婆世界梵王等诸众生。现种种身。说其妙法。而未知彼于一切净光庄严国中。其神智变化。亦如此土同时各在。而无所损灭也。是菩萨以若干下。若干有数多少已知之义。谓华德纵知妙音以现梵王等若干智慧。明照此彼两土。令梵王等各得所知。而尚不知彼神智变化。同时遍应于十方恒沙世界亦然也。良由妙音菩萨得法华经力。证得法身。而法身遍在一切处。故能同时各应。而人难测也。华严经十无碍品云。菩萨于一身。示现一切世界身。以一音。现一切世界差别言音。令诸众生各得解了。此也。若应以下。前叙现六凡身。重所应机。说世间人天乘。五戒十善之妙法。此叙现四圣身重能应教。说出世间小中大顿圆之妙法也。以为欲得小乘者。即法身应机。现作声闻形。说四谛法。欲得中乘者。即法身应机。现作辟支佛形。说十二因缘法。欲得大乘者。即法身应机。现作三贤十地菩萨形。说六波罗蜜法。欲得最上一乘。不涉阶渐。顿作佛者。即法身应机。现作报化佛形。说十力四无所畏等法也。此土彼土。十方恒河沙土。同时遍应。无不皆然。故曰如是种种等。以上明妙音证获法身般若德。乃至下。明证获解脱德。谓不唯现身在世。即应以涅槃得度者。菩萨亦于不生不灭法身中。而示现有生必有灭也。华德妙音下。总结前文。

　　尔时华德菩萨白佛言(至)能如是饶益无量众生。

　　此节示第十二庄严王三昧。一切色身为所现。上六凡四圣身。是也。法身为能现前。不起于座。身不动摇处。是也。法身为一切色身之王。一切色身为法身之庄严。故此问答名庄严王三昧。虽酬华德。亦答文殊行何三昧。愿为我等说其三昧名字。

　　说是妙音菩萨品时(至)亦得是三昧及陀罗尼。

　　此虽叙两土大众闻法得益。其实示第十三净光明三昧。自住法身曰净。普照于人曰光明。今一说妙音神智。即令人同得。岂非三昧及总持乎。并结讫文殊我等亦欲勤修行之之案。

　　尔时妙音菩萨摩诃萨(至)作百千万亿种种伎乐。

　　此示第十四净藏三昧也。以还归本土。表一切色身神智变现。皆藏于净法界身之藏海故。问妙音既此彼土。及十方恒河数世界。皆同时遍在。又奚重烦来往。答凡大菩萨。必具三身。应化身则随十法界应现。有大有小。报应身则见有往来。法身则遍在一切处。而无往无不往。无来无不来也。妙音此土他土十方恒沙土。随类现者。应化身也。彼此往来者。报身也。

　　既到本国与八万四千菩萨(至)得现一切色身三昧。

　　此虽叙复命之辞。其实示第十五不共三昧。以复命之辞。不叙共二乘人得益故。所以然者。一则二乘人。皆已受大乘记。无非菩萨也。一则明妙音来往。智慧神通。皆是教菩萨法。不与一切二乘人共也。经文其深玄哉。

　　说是妙音菩萨来往品时(至)华德菩萨得法华三昧。

　　此虽通结一品之文。其实示第十六日旋三昧也。以娑婆去一切净光庄严佛国。有百八万亿那由他恒河沙等诸佛世界之遥远。而妙音周旋往返。直一日故。吾人能得此品妙义。则亦如日一日一周天。有目有趾者。待是而后成功也。故叙得益。以四万二千天子得无生法忍言。明菩萨报应身之日。虽有往来。而法身之天。曾无生灭也。法华三昧。其体相如是。故华德问此。而亦证此(问前已叙得益。此奚复叙。答前叙两土菩萨。此叙天子及当机。欲显三昧名异)。

　　妙法莲华经观世音菩萨普门品第二十五

　　观世音菩萨。亦名观自在菩萨。慈恩传云。梵语阿嚩卢植。此云观。伊湿伐啰。此云自在。其实观即能缘见分。真观清净观。广大智慧观。悲观及慈观。是也。世音即所缘相分。七难二求等。世间苦恼之音声。是也。此以人名品。普门者。以法名品。即一身心普应三十二法门也。人名品。明菩萨得此经。悲能拔苦。法名品。明菩萨得此经。慈能与乐。总不出首严经二种殊胜功德。彼自陈圆通。此佛述圆通常三种真实。以答当机慈悲先后。经各为义。

　　尔时无尽意菩萨(至)即时观其音声皆得解脱。

　　尔时下。问观音必无尽意当机者。表妙音菩萨周旋往返身根持经。意尚有尽故。以来此彼土意尽。旋彼此土意尽。故上品佛赞妙音。但云神通智慧无所损减。不云色身无损也。若夫观音耳根持经。不费周旋往返。而耳门圆照三昧。上合下应。则彼此之意。皆无尽也。故净华宿王智佛。诫妙音莫轻此土生下劣想者。以佛及菩萨。顺世现身。虽曰卑小。而神通智慧。变化自在。有逾于十方世界。故以无尽意当机。准楞严经。六根功德优劣。唯意根圆通。与耳根仿佛。但意待前五尘。而有生灭。不及耳根生灭二圆离之常真实。所以无尽意。犹请问于观世音也。而作下。承上品为问。谓妙音菩萨。既以供乐及钵之因缘得名。则观世音菩萨。是以何因缘。而得名也。良以世间根尘。各有所对。观属眼根。宜对色尘。音是声尘。宜对耳根。今观世音菩萨。以耳根云观。则与世间根境。似相违矣。故曰以何因缘等。佛告下。谓菩萨所以名观世音者。非同世间根尘。黏妄发光。根各对境得名。乃以脱出根尘。生佛本具之菩提心为观。故令若有无量地狱等三途受苦众生。一时闻名。一齐称号。菩萨得圆观称名者之音声。不遗时而齐得其解脱也。楞严经云。一者由我不自观音(谓由菩萨不以自己能观之观智。观彼无量受苦众生所称名号之音声也。以一观其音尘。菩萨自己。且黏妄发光。焉能度脱人哉。况以观观音。但观其一。难观于二。恶能圆脱其苦恼耶)。以观观者(谓能观之智。既不观彼所称名之音声。则观何物。以回能观之观智。返观己之不自观音之观。则能所皆空矣)。令彼十方苦恼众生。观其音声。悉得解脱(谓由菩萨能所观智皆空故。令受苦者。观其圣名之音声。皆得解脱三途之苦恼也。此如王之有德。为民所恃。母之有慈。为子所怗。王母虽无偏私于子民。而子民有苦。能称念王母。则一切患难。自然解矣)。楞严观字。在机上说。此经观字。在应上说。彼如说方药。此如说效验。苟不并解。义难消会。此以能脱地狱等三途之苦。显圆真实而答也。

　　若有持是观世音名者(至)以是因缘名观世音。

　　此节以脱三灾苦。显圆真实也。以一人称名。诸人脱难。为圆义故。若有下。谓若或有人。一向持圣名。似必无火灾也。设偶遇之。火亦不能烧也。凡物与人。值火必焚。今曰不烧。则见菩萨之威力也。故曰由是菩萨等。楞严经云。二者知见旋复云云(温陵解曰。内外四大常相交感。见觉属火。故见业交。则见猛火。准彼释此。谓由菩萨具德故。令念者持者脱苦。非无故也。下诸节引释。俱可例知。但上节是证一根既返源义。故但以本根之闻言。此节是证六根成解脱义。故以知见言。以知属身等四根。见属眼根故也)。若为大水下。承上文言。谓由菩萨威力。不独能免火难。若遇水难。一称圣名。即漂入浅处。易救也。楞严经云。三者观听旋复云云(温陵解曰。闻听属水。故闻业交。则见波涛)。若有百千下。谓人多也。为求下。谓因求七宝而入海也。然求宝者众。未必尽遇风难。故曰假使。水本黑色。故海水深大。其风为黑。两船并行曰舫。罗刹乃食人之女鬼。鬼多故成其国。其中若有下。谓多人中。但一人称圣名。俱见免害。益见菩萨之威力大也。以是下。兼上节。以答当机之问。楞严经云。四者。断灭妄想。心无杀害。令诸众生。入诸鬼国。不敢为害。彼经但云入诸鬼国。未知因甚事而入。此明因求宝被黑风吹入。其义重在风成三灾也。不然。下节言罗刹。言众商人赍持众宝。于此为赘矣。

　　若复有人临当被害(至)威神之力巍巍如是。

　　若复下。楞严经云。五者。熏闻成闻。六根销复。同于声听。能令众生云云。熏闻。谓初以言教熏习闻根也。即经彼佛教我从闻思修入三摩地之言。是也。成闻。谓究竟果海。实成于闻根也。即经初于闻中入流亡所。至寂灭现前等文。是也。此所谓随拔一根脱黏内伏者也。六根销复等者。谓余眼等五根销落。余色等五尘复归元真。亦同于声尘之于耳听也。此所谓诸余五黏应拔圆脱等者也。准彼。令当形者刀坏得脱。由菩萨六根销复。同于声听所致也。准偈。此遇王难得脱者。若三千下。楞严经云。六者。闻熏精明。明遍法界。则诸幽暗性不能全云云。上节熏闻六根。但约一身言。此云明遍法界。则该乎十法界也。准彼。是由菩萨闻熏明遍故。令广大三千诸托幽暗为性之恶鬼。不能以恶眼视称名者。况敢害乎。准偈。恶兽玩蛇等。是颂此者。以肇师云。夜叉有三种。一在地。即虎狼猫狸等。二在空。即诸鸷鸟鹰鹞等也。三在天。即诸杀鬼等。罗刹云可畏鬼。设复下。楞严经云。七者。音性圆销。谓六尘同脱也。观听返入。六根逆流也。离诸尘妄。能令众生云云。准彼。是由菩萨离尘故。令有罪者。应受杻械等。无罪者。横彼检系等。一称名皆脱苦也。若三千大千国土满中冤贼下。冤谓冤家。贼谓盗贼。满中言无处避也。商主谓能引导众商者。故曰一曰将。宝与命连。故曰重。路多冤贼。故曰险。其中下。众商中一人。劝称圣名也。众商下。众商人遵教。同脱苦也。上风难。一称众脱。此众称同脱。楞严经云。八者。灭音圆闻。遍生慈力云云。灭音。谓寂灭其音尘。非断灭也。圆闻。谓音声一尘。既得寂灭。则色香等六尘。俱得如闻而圆。故能遍生慈力也。准彼。是由菩萨慈遍故。令众商冤贼圆脱也。无尽意下。以通真实得名为答。以王刑鬼害禁械冤贼。皆世间所通有。而菩萨通能度脱故。赞其威力高大。巍巍高大貌。语云。巍巍乎。唯天为大。

　　若有众生多于淫欲(至)无量无边福德之利。

　　若有众生。晋译作若有学人。其译是也。以出家者。研真断惑。谓之学人。其人始厌欲多。若夫在家。方恨淫少。岂厌多乎。楞严经云。九者。熏闻离尘。色所不劫(云云。谓以戒香熏其闻根。虽见好色。不被色劫)。准彼。则是菩萨自能离淫故。令念敬者得离其色欲也。若多瞋恚下。楞严经云。十者。纯音无尘(根圆故纯。音境空故无尘)。根境圆融(由无尘故根圆。由纯音故境融)。无对所对(云云。由根圆故无能对。境融故无所对也)。盖瞋恚起于能所抗对。菩萨自既能所无对故。令念敬者便离瞋恚也。若多愚痴下。楞严经云。十一者。销尘旋明(旋倒闻机故销尘。返闻自性故旋明)。法界身心。犹如琉璃。朗彻无碍(云云。谓由销尘旋明故。十法界身心。皆现在菩萨所证法身中。如琉璃宝。内外明彻。而无碍也)。良由愚痴。起于根尘固结之暧昧。菩萨自既朗彻无碍故。令念敬者便离愚痴性障也。以上谓之三毒。名相具载唯识论。乃根本惑之三。无尽意下。以常真实功德得名而答故。四以常言。若有女人下。凡女身以夫贵而贵。然色难常好。夫爱莫恒。唯生有男。乃可永赖。故女人必欲求男也。若生男无福。家不足兴。无德。名不足盛。无智。则身不足贵。无慧。则道不能行。故求菩萨。即生福德智慧之男也。楞严经云。十二者。融形复闻(融谓六根融通。无开见触臭之形碍。复谓眼根等。皆如耳根。复还元觉也)。不动道场(由复闻也)。涉入世间(由融形也)。不坏世界(由不动道场之所致)。能遍十方。供养微尘诸佛如来(由涉入世间之所致)。各各佛边。为法王子云云(十方微尘数诸佛。于为菩萨者。有父道焉。菩萨各与供养。具子道焉)。菩萨于佛。既具子道。故令求者便生男子也。设欲求女下。世俗虽皆好女色。然求生女者或少。故以设言。女不端正。色虽美。而内政莫立。不有相貌。心虽端。而外见罔贵。不宿植德本。则不知敬重三宝。多会作孽。令公始等众。不生爱敬。故须求菩萨。便生端正有相福德可爱敬之女子也。楞严经云。十三者。六根圆通(谓一根能作诸根事业也)。明照无二(虽六根互用。直一体性也)。含十方界(由六根圆通故)。立大圆镜(由明照无二得名故以立云也)。空如来藏(由含十方界得名。准胜鬘经。如来藏有二。一者空。二者不空。今云空者。惟空能含故)。承顺十方微尘如来秘密法门。受领无失。云云(夫如来藏不空。不唯不能承顺及受领。即勉强承受。亦不能无失也)易云。至哉坤元。乃顺承天。今菩萨以圆通妙体。既能明照。又能承受。有坤道焉。坤厚载物。故令求者。便生含弘光大端正有相之女也。淫恚痴三毒。众生所常有之正性。多则为害也深。男女二求。众生所常有之正情。少则为嗣也绝。故或恶其多。或虑其绝。一念敬圣名。供礼圣像。皆响应者。常真实功德之力。所加庇也。故曰无尽意观音菩萨有如是力等。唐虚也。捐弃也。福不虚弃。则常真实见矣。是故众生下。结起下文。无尽意若有人受持下。所持菩萨之名多也。复尽形下。时及供养尤多也。于汝意下。使知持者得福之多。以校胜也。佛言若复下。别有一人。但持观音一名数。不敌于前也。乃至下。时及供养尤不敌于前也。是二人下。谓以持一名。与持多名者相校。获福雅相等也。于百千下。谓不唯相等。且胜也。晋译云。计此二福。亿百千劫。不可尽极。终不相此。是也。楞严经云。十四者。由我所得圆通本根。发妙耳门。然后身心微妙含容。周遍法界。能令众生持我名号。与彼共持六十二恒河沙诸法王子。二人福德。正等无异。准彼。观音由得耳根常真实功德。所以胜也。必以六十二恒河沙数菩萨。为校量者。扩六根而言也。以上下四无畏。属楞严同一悲仰。人名品止此。下三十二应。属楞严同一慈力。乃以法名品。但彼先者。此经后之。

　　无尽意菩萨白佛言(至)皆号之为施无畏者。

　　无尽意下。承上节问。谓一尽形尽供持多名。一但一时供持一名。而两人福等且胜者。则观世音菩萨。得何胜法。游此忍界。游问身业。说问语业。意业在其中矣。方便下。谓据法身实智。无乎不遍。似不用问。但三业应机。属于方便权智。则方便权力事相。果云何也。佛告下。约圆真实成方便而答。以十九说法随地而在。一时圆应故。若有下。答身业之方便。即现下。答语业之方便。意业答在应以即现中矣(国土众生。约三千大千依正报。总言机也。应当也。谓大千土中。有一圆教顿机众生。欲［又］涉阶渐。直下成佛者。此人应当以佛身得度者。观音即时现其佛身。为说圆满果法也。楞严经云。若诸菩萨。入三摩地。进修无漏胜解现圆故)。应以辟支下。梵语辟支迦罗。孤山云。此翻缘觉。观十二缘(谓无明缘行等)。而悟道故。亦翻独觉。出无佛世。无师自悟故(楞严经云。若诸有学寂静妙明。胜妙现圆等。准彼则观音现缘独身说法。乃寂静妙明等法也)。应以声闻下。准名义集。有四种声闻。一决定声闻。定入无余故。无余应作有余。二增上慢声闻。未证谓证故。三退菩提声闻。退大取小故。四应化声闻。内秘外现故。经云。以佛道声。令一切闻(楞严经云。若诸有学。得四谛空。修道入灭等。准彼则观音现声闻身说法。乃四谛之法也)。以上答即法身应机而现四圣身之方便。楞严及本经。于四身中。俱不云现菩萨身者。以观音即菩萨故。既能现佛身。则现菩萨易矣。应以梵王下。即法身应机现六凡身也。梵王为色界主。或云离欲。或云净行。序品云。娑婆世界主梵天王。尸弃大梵(此云火。或又名顶髻)。光明大梵等(楞严经云。若诸众生。欲心明悟。不犯欲尘等。准彼现身说法。是说不犯欲尘之法也)。应以帝释下。帝释云能作。谓能作三十三天之主故(楞严经云。若诸众生欲为天主。统领诸天等。准彼现身。是说统天五戒十善等法也)。应以自在下。梵语婆舍䟦提。秦言自在。谓假他化乐。而取自在故。别行疏云。是欲界顶魔王天也(楞严经云。若诸众生。欲身自在等。准彼是说游行十方之法也)。应以大自在下。梵语摩醯首罗。此云大自在。八臂三目。骑白牛。疏云。楼炭称阿迦尼吒。华严名色究竟。是色界顶天。释论云。过净居天。有十住菩萨(十住即十地也)。号大自在。为大千界主。灌顶云。字威灵帝(楞严经云。若诸众生。欲身自在。飞行虚空等。准彼是说飞行虚空之法也)。应以天大下。训见妙音品(楞严经云。若诸众生。爱统鬼神。救护国土等。准彼是说统鬼神救国土之法也)。应以毗沙门下(楞严经云。若诸众生。爱统世界。保护众生等。准彼是现说统世救生法也。然楞严云。现四天王。及现四天太子。驱使鬼神身。此唯说现毗沙门该之)。以上叙现六凡中天上君臣。应以小王下。叙现人间王臣等身也。小王对四轮王言(楞严经云。若诸众生。乐为人王等。温陵曰。自金轮至粟散。皆人王也［那］国小王。散于天下。如粟之多故)。应以长者下。具德位之人也(准楞严说。主族姓。世间推让之法也)。应以居士下。修德位之人也(准楞严说。名言清净。自居法也)。应以宰官下。当路之显达也(准楞严说。爱治国家。剖断［那］邑治也)。应以婆罗下。同此方儒生。及处士也(准楞严说。术数摄位。自居法也。温陵曰。长者具十德。谓姓贵位高。大富威猛。智深年耆。行净礼备。上叹下归。为族姓主。隐居求志。行义达道。名居士。三台辅相。州牧县长。悉号宰官。婆罗门此云净行。四姓之一。数术。即和合占相。推步盈虚。五明术也)。应以比丘下。楞严为四。准彼。是说出家持二百五十戒。及在家五戒之法也。应以长者等妇女下。与楞严少异。彼一现女主(君也)。二现国夫人(次妇女身)。三现命妇(臣也。谓以夫职。而受语命者也)。四现大家(为女主。夫人命妇之师者也。孤山曰。女主。即天子后。国夫人。如论语邦君之妻。曰君夫人。命妇。谓妻因夫荣。大家。如后汉扶风曹世叔妻。同郡班彪之女名昭。字慧姬。和帝召［人官］。令皇后贵人师事焉。号曰大家。是也。此中长者宰官妇女。合彼命妇。不云现女主国夫人身者。以妙音品。于王后宫。变为女身。而说是经。已叙之矣。既能现显达妇女。其居士婆罗门。通隐显之妇女。能现可知矣。然则说法是说内政立身。以修国家之法也)。应以童男童女下(准楞严。不坏男根。名为童男。处女不求侵暴。名为童女。谚云不破身者。是也。彼开为二。此合为一。说法可知)。应以天龙下。此现八部身随类说八部法也。楞严开叙为九科。说法。是说乐脱出其伦之法也(长水曰。有形如休咎精明。无形如空散销沈。有想如鬼神精灵。无想如精神化为土木金石等。皆非人也。余详于他处)。应以执金刚下。楞严少此一科。名义云。梵语䟦阇罗。此云金刚。执者。梵语波腻。此云手。手有执义。无尽意是观世音下。结答其方便之力。楞严经云。是名妙净三十二应入国土身。皆以三昧闻熏闻修无作妙力。自在成就。准彼。无作自在妙净之言。则此中十九说法。皆在机感上。于菩萨法身。如镜应像。月现水也。是故汝等下。劝兴供养。以启下节。是观世音下。楞严云。十方微尘国土。皆名我为施无畏者。准彼。则十九应身。摄尽四不思议。以彼施无畏之名。在四不思议之文中故。凡吾人怖畏。皆生意地。故劝无尽意菩萨。兴供养。以除怖畏。得自在。有以也夫。

　　无尽意菩萨白佛言(至)自在神力游于娑婆世界。

　　无尽意下。当机闻观音能施无畏。即解所服璎珞。兴供养者。明欲无怖畏。先须无挂碍也。以璎珞虽众宝所成。价直十万金。然挂于项。而碍于胸臆故。而以下。璎珞本常之有财施。云法施者。意明常有即真实也。时观音不受者。谓璎珞固常真实。但一入意分别。则为不常不真实也。况供养出乎佛命。意兴由乎耳闻。既无诚求愍内之辞。又不回施上下。是乃财施非法施。故不肯受。有以也。无尽意复白下。既去愍我等故。我无尽意自我。等谓等于众部。则意有回向。言有诚求。于礼为通。于福为圆。璎珞常有之物。可成圆通常三种真实功德矣。故佛代当机而申劝。表果能成因。财施始成法施也。故云尔时佛告等。即时观世音下。遵佛命愍四众八部者。表受法施。下合十方六道众生同一悲仰也。分璎珞作二分。供佛及宝塔者。表上合十方三世同一慈力也。不曰愍无尽意者。明当机与己皆同等菩萨。修法垂范。耳根意根圆通功德相类。不用愍也。毕竟得佛命而受璎珞者。明因常在果。法施不外财施。即已愍无尽意不用言也。二大士持妙法莲华经。为普门自在之神力如此。故总结云。无尽意观世音菩萨有如是等。会楞严。缺四不思议然具于四番结答文中。初云威神之力巍巍如是。次云有如是等大威神力多所饶益。三云是故娑婆世界皆名施无畏者。四云有如是自在神力。所以然者。以八万四千烁迦罗首。八万四千清净宝目。八万四千母陀罗臂。慈威定慧之妙容。现一一形。诵一一咒。皆自在大威神力摄尽故。

　　尔时无尽意菩萨以偈问曰。

　　世尊妙相具我今重问彼(至)能灭诸有苦。

　　尔时下。晋译元无偈文。本译有者。梵本增损。译人传持不同故。世尊下。当机既蒙观音愍受璎珞。感其圣德神力。将申问其十四无畏功德。以人名品之义。故先赞佛具相好。以引启也。具足下。为经家叙置。汝听下。总颂下合六道之愿。深谓圣行能应诸方。虽是神道。亦由深大之愿所使。然深大之愿。即经多劫。亦难心思口议。侍多下。总颂上合诸佛之愿。净谓多劫愿大。难思议者。由菩萨侍佛多。曾无染着也。我为下。谓佛于观音深净难思议愿中。许说少分。俾闻圣名。见圣身。念圣号者。皆不空过岁月。而获消灭三有中诸苦恼也。应知偈文是补长文所未尽。文句藻丽庄重。

　　假使兴害意推落大火坑(至)以渐悉令灭。

　　假使下。申颂略说。火坑瞋所变起。人以瞋害。圣以慈忍。故念圣力。火坑化而为池也。或漂下。巨海贪所成就。贪财似龙。贪淫似鱼。贪杀似鬼。一念圣力五欲顿息。则贪波不能没也。或在下。自高大之我慢。逾千须弥。我慢人人尤慢。我是我为人所推堕也。菩萨谦光照物故念得力。如杲日之住于虚空也。或被下。痴恶逐人。如堕金刚山。无有不损伤全躯者。菩萨闻思修三慧。除绝痴恶。故令念者得力。虽或堕落。不能损一毛也。或值冤贼等者。冤贼缠于疑暗。是各执刀加害也。菩萨视冤同亲。毫无疑害。故念得力。咸起慈心也。或遭王难等者。王难生于身见。有此身生。必有彼身死。是为临刑欲寿终也。菩萨身见既空。故念得力。彼身见之刀。即段段坏也。或囚禁等者。譬边见为桎梏也。生此有无断常等边见。为财产所囚禁。妻子所枷锁。六亲伎俩所杻械也。菩萨边见顿空。故令念者。得释脱也。咒诅毒药。邪见所发也。害人而反自害。圣无邪见。故令念者得力。不遭其毒横也。或遇恶罗刹等者。诸见取所兴也。菩萨无见取故令念者得力。不取诸无想外道天为涅槃。故无想断见诸龙鬼。不敢害也。若恶兽等者。譬戒禁取为恶兽。具利牙爪可怖也。菩萨无戒禁之取着。故令念者得力。而持牛狗等之恶兽。疾走无边方也。蚖蛇等者。具忿恨恼覆悭之气毒。如烟火之烧然。触误即痛杀也。菩萨无忿恨等毒。故令念者得力。诸恶虫自回避也。云雷等者。云况谄也。谄媚如云之覆日也。雷况憍也。憍慠如雷之震惊也。掣电况嫉妒也。嫉妒人之所长。求索人之所短。如掣电之快驶。毫不容隐蔽也。降雹况害也。好害人之善。如雹之摧害物也。澍大雨譬诳𧮂也。狂大言赞毁于人。如澍雨之倾覆物而浸润也。菩萨无谄憍等云电。故念者。得力。凡遇嫉害。应时得消散也。众生被困下。谓六道众生。被上大小中随眠烦恼所困厄为因。为惑为业。受其无量苦果苦报。逼迫身心。不获自在。菩萨以妙妙闻心智力。而能救护者。以具足神通力。广修实智与方便权智故。于十方国土。无刹不圆现其法身也。由是种种恶趣如地狱道鬼道畜生道三途中之生苦老苦病苦死苦。凡有念圣名者。无不以渐次消灭。得涅槃乐也。此所以为闻名及现身。心念不空过。为汝略说者也。

　　真观清净观广大智慧观(至)是故应顶礼。

　　此颂三十二应以法明品一节。释总颂上合十方之愿净义。菩萨所以能上合十方三世诸佛本妙觉心者。具此真观等五观妙音等五音之观音法也。真观下。从俗入真之空观。合佛法身直一空观曰真曰清净。明法身之真净也。广大下。从真涉俗之假观。合佛般若俗谛不出色等三科七大。然而色大般若大。故曰广大智慧也。悲观下。真俗不二之中观。合佛解脱。以至中观。始能慈能与众生乐悲能拔众生苦。得至涅槃解脱。故合佛法身。成圆真实。合佛般若。成通真实。合佛解脱。成常真实。元止三观。衍成五观名也。常愿下。谓菩萨既合佛三德。成三真实。九法界众生。所以常愿瞻仰。不敢顷久怠离也。以上但明合三德之体也。无垢下。合法身之相。法身清净。故曰无垢。无垢故光生。故曰清净光。慧日下。合般若之相。般若证理曰智。照物曰慧。慧相如空中之日。能破诸闇也。能伏下。合解脱之相也。以解脱之为解脱者。不过解脱三灾中之风火相故。普明下。谓菩萨由合佛三德之相。故能以普光明门。照九法界众生。成自在之业。得自在之名也。悲体下。合佛三德之用。谓菩萨法身。虽以慈悲为体。非混滥不律。故从体起用。其戒律。如雷之震惊蠢动。得生。其慈意。如云之妙大普含滋润也。此合法身用也。澍甘露下。合般若之用。梵语甘露。此云不死药。般若为相。故喻以日月能照烛。般若为用。喻以甘露法雨。雨能滋润。世间云雨。灭除㷬魃之𦦨。出世甘露法雨。灭除烦恼。十四无畏中。若雷若雨。皆喻随眠业苦。此中雷雨。仍喻法身般若。同事异譬。故云慈云妙。诤讼下。合解脱之用。诤讼小者。经于官处。诤讼大者。经于军阵。皆多怖畏一念圣名。得其力庇。无论讼阵。众怨悉退且散。岂非解脱之用乎。此一行似是十四无畏中文。而译置此者。实为显解脱用也。问解脱之用实大。而以讼阵言。何也。答地狱等冤对。亦名诤讼。忉利天与修罗共战。亦名军阵。以言似小。而义则该广也。以上皆有德之实。发挥观字义竟。妙音下。有实之名。发挥音字义。此句以法身圆真实得名。问观音品何为带妙音颂。答一则妙音品无偈。一则妙音观音。名异音同。故于此品。兼颂妙音。俾见二大士俱是法身菩萨。以法身无乎不在。不碍圆应。不染于尘。故曰妙音。观世救苦自在成就。曰观世音。梵音下。以般若通真实得名。清净曰梵音。应不失时。曰海潮音也。胜彼下。以解脱常真实得名。谓妙谓观谓梵谓潮。皆世间之音声也。或约实道。或取譬言。皆使众生。知一切处一切时一切物。俱是法身三德境界。难以相取音得。故曰胜彼世间音也。是故下。谓菩萨既名实称德。故九法界众生。常应心念。而勿生疑虑也。观世音下。申明。谓所以教众生勿生疑者。以菩萨虽曰超越世出世间。名清净圣性。然悲深愿重。偏于一切众生苦恼死厄。能作依凭怙恃。令念敬者。得出苦获乐也。具一下。谓菩萨约如来藏之法身。则具一切功德。所以用慈眼视一切众生也。约报身。则所修之福聚。如海之无涯量。是故一切众生。应当顶礼也。应知于苦恼下。结十四无畏下合之文。具一切下。结三十二应上合之文。并结颂中弘誓深如海等文也。

　　尔时持地菩萨即从座起(至)三藐三菩提心。

　　尔时下。品首以无尽意当机。明耳普圆通持经。其意无尽也。品末以持地为结证。明圆通无尽之意。不离一切众生常住之心地也。故曰若有众生等。楞严经持地。自陈圆通云。我于法性。悟无生忍。戒阿罗汉。回心今入菩萨位中。闻诸如来宣妙莲华佛知见地。我先证盟。此经授阿罗汉成佛显记。故说讫普门品。而持地以阿罗汉为菩萨者作证。良非无故也。佛说下。经家叙置。印证持地功德不少之文。阿耨多罗云无上。即无等(宗门云不是目前法)。三藐三菩提云正等觉。即等(宗门云。亦不离目前)。初诸声闻人。闻发菩提心。皆云非我佣力得物之处。以发心者。必欲度脱十二类生故。故四大弟子说喻。我本无罪(喻己无见思惑罪矣)。而被囚执(喻无惑。而复入三界。为四生囚执也)。此必定死。转更惶怖(喻复入三界。不得灭尽定无生之生。反受分段生之死也)。今闻菩萨耳门圆照三昧缘心自在之业。皆知发菩提心者。如月随水现。镜逐像明。终日度生。皆神通示现。毫无留滞。故先云自在之业普门示现神通之力。末云皆发无等等阿耨菩提之心。是知六品流通。为教声闻。学菩萨法。佛子所应得者。万二千受记阿罗汉。皆已得之矣。

　　妙法莲华经陀罗尼品第二十六

　　陀罗尼。晋译云总持。大论云。能持集种种善法。令不失故。此前三品。明显持此经。至普门自在。为因该果海。此后三品。明显密持此经。显谓妙庄严王。密谓本品及普贤劝发。为果彻因源也。因果皆一真心。为总持故。

　　尔时药王菩萨即从座起(至)如说修行功德其多。

　　尔时下。前既累校持经者功德。此复问者。为发心说咒之端也。照随喜功德品。转身得与陀罗尼菩萨。共生一处。此品药王勇施毗沙门护国天王十罗刹女鬼子母。皆是能与持经者。陀罗尼之菩萨也。

　　尔时药王菩萨白佛言世尊(至)即说咒曰。

　　安尔(一)曼尔(二)(至)阿摩若那多夜(四十六)

　　晋译咒字作祝。梵语译为华言。录附于兹。以备会通云。奇异所思意念无意永久所行奉修寂然憺怕志默解脱济度平等无邪安和普平灭尽无尽莫胜玄默憺然总持观察光耀有所依倚恃怙于内究竟清净无有坑坎亦无高下无有回旋所周旋处其目清净等无所等觉已越度而察于法令众无音所说鲜明而怀止足尽除节恨宣畅音响晓了众声而了文字无有穷尽永无力势无所思念。准四例五不翻。此不容录附。第古德既翻。不嫌令人受持开悟佛之知见。不拘乎华梵也。

　　世尊是陀罗尼神咒(至)于诸众生所饶益。

　　世尊下。当机初领佛答。受持此经者。得福之多。恐诸妒者。面侵背毁。故以己所亲近六十二亿恒河沙等诸佛所得神咒。施与持经者。为卫护也。一则愍念末世持经之人。一则见己亲近之佛多耳。

　　尔时勇施菩萨白佛言(至)即于佛前而说咒曰。

　　痤隶(一)摩诃痤隶(二)(至)涅犁墀婆底(三)

　　晋译勇施曰妙勇。咒作华言云。晃耀大明𦦨光演晖顺来富章悦喜欣然住此玄制永住无合无集。

　　世尊是陀罗尼神咒(至)则为侵毁是诸佛已。

　　尔时毗沙门天王护世者(至)说是陀罗尼即说咒曰。

　　阿黎一那黎(二)(至)那履(五)拘那履(六)

　　晋译云。富有调戏。无戏无量。无富何富。

　　世尊以是神咒拥护法师(至)令百由旬内无诸衰患。

　　毗沙门云多闻。富有之名。多闻于四方。居须弥山半腰北水精埵。署夜叉罗刹二部。

　　尔时持国天王在此会中(至)即说咒曰。

　　阿伽祢一伽祢(二)(至)浮楼莎柅(八)頞底(九)

　　持国。晋译云顺怨天王。咒曰。无数有数曜黑持香𣧑祝大体于气顺述暴言至有(𣧑音凶)。

　　世尊是陀罗尼神咒(至)则为侵毁是诸佛已。

　　持国。梵语提头赖吒。此云安民。以安护国民故。居须弥山东半腰黄金埵。署乾闼婆毗舍阇二部。先北后东。西南二天王。在其中也。皆说咒护持经者。以法师品尝蒙授记故。

　　尔时有罗刹女等一名蓝婆(晋译云有结缚)二名毗蓝婆(离结)三名曲齿(施积)四名华齿(施华)五名黑齿(施黑)六名多发(被发)七名无厌足(无著)八名持璎珞(特华)九名皋帝(何所)十名夺一切众生精气(取一切精)是十罗刹女与鬼子母并其子及眷属俱诣佛所同声白佛言世尊等我亦欲拥护读诵受持法华经者除其衰患若有伺求法师短者令不得便即于佛前而说咒曰。

　　伊提履(一)伊提泯(二)(至)兜醯(十八)菟醯(十九)

　　晋译云。于是于斯于尔于氏极甚无我无吾无身无所俱同已兴已生已成而住而立亦住嗟叹亦非消头大疾无得加害。

　　宁上我头上莫恼于法师。

　　晋译云。是等之类。是我眷属。令无所犯。拥护法师。准彼则咒语。皆是指名。诸鬼约束不得兴害持经者之义。

　　若夜叉若罗刹(至)即于佛前而说偈言。

　　若不顺我咒恼乱法师者(至)当获如是殃。

　　诸罗刹女说此偈已(至)六万八千人得无生法忍。

　　尔时下。标列女鬼之名。一二以婆彰名。如今称女人。为婆娘也。蓝毗蓝。谓面如蓝靛色也。三四五以齿名。见食人之具凶也。六以多发名女。美在其发盛也。七以无厌足名。谓贪淫无厌也。八以持璎珞名。谓严饰具也。九准晋译何所。是以无所不具为名。故佛于十罗刹女中。独呼皋帝。有以也。十以夺一切众生精气名。乃女鬼以淫害人。为政事也。或梵或华。名从形出。俾人闻名见像。知其恶不善之状者也。鬼子母。为大千世界诸鬼魅之母。专取世间婴儿。养其子。名爱奴者。故曰并其子等。俱诣下。前东北二方天王。是此辈之主。见部王发心说咒。护持经人。故部落亦发护持之善心也。故曰我等亦欲等。咒语五不翻中。为秘密不翻。四不翻中。为翻字不翻音。今法护译本。音字既俱翻。引附其间。俾知咒语。亦不外长文所叙也。宁上等者。凡女人钟爱。最在头面。无敢略犯。今曰宁犯己头面。莫恼于法师。则是爱持经者。有甚爱己头面也。夜叉云暴恶。罗刹云可畏。皆食人鬼也。饿鬼。谓不得食者也。富单那云臭饿鬼。此鬼能主人间热病。吉蔗云起尸鬼。毗陀罗云赤色鬼。名义集作韦陀罗。云妙善主厌祷鬼。晋译云。蛊道符祝者。是也。犍䭾云黄色鬼。乌摩勒伽云黑色鬼。阿䟦摩罗云青脸鬼。若夜叉吉蔗等者。谓鬼与人。皆能为起尸鬼。以上皆鬼之名。及鬼之本像也。若热下。谓鬼之害。一日至七日。有间之害。若常热病无间之害。若男下。又鬼之变像也。乃至下。谓持经者得其咒力。不唯昼安。夜亦安也。即于下。向佛述犯咒不顺命之鬼。得五逆之罪状也。故曰若不顺我等。阿梨树云兰香蕱。晋译云。犹如华菜。剖其树枝堕地。必剖为七段。敢犯法师者。头破如之。如杀下。弑父害母。二逆也。亦如下。晋译云。如合众麻油。火然尽无余。谓捣麻生虫。虫肥压油。杀命之甚。三逆也。晋译殊未尽。斗秤欺诳。谓小出大入也。晋译云。犹如称戴峻。罗垢之所聚。此方率常。西域甚戒严故。成第四逆也。调达妄自羯磨。分佛五百新众而行。是为破僧。第五逆也。诸罗刹下。谓不但说咒护。亦当以身护持也。观此持经者。昼夜鬼神随从。不可畏乎。佛告下。善其但护持经题之名。具功德。且无量也。何况下。教其如护持全经之文。及六种法师也。说是下。叙置得益。可知。

　　妙法莲华经妙庄严王本事品第二十七

　　妙庄严王。晋译名净复净王。乃华德菩萨前身。不曰华德菩萨本事者。以因名成果德。彰持此经者。因该果海也。由华德曾问妙音因地。故说其本事。

　　尔时佛告诸大众(至)国名光明庄严劫名喜见。

　　尔时下。将叙华德因行。先叙本所事佛劫国见过去诸佛。皆说此经。现在诸菩萨。皆由过去持此经种善根也。多陀阿伽度。名义云。亦云怛闼阿竭。翻如来。法身名也。阿罗诃。翻应供。解脱名也。三藐三佛陀亦云三耶三菩。翻正遍知。般若名也。妙音因中事佛。名云雷音。果上事佛。名宿王华智。此佛之兼两也。

　　彼佛法中有王名妙庄严(至)于此三昧亦悉通达。

　　彼佛下。具大事因之人(前之王。即今之华德菩萨)。其王下。成大事缘之人(前之夫人二子。即今之光照庄严相。及药王药上三菩萨也。作大事因缘训者。准后文善知识者。是大因缘故)。是二子下。叙所以能成大事缘者。以具神力及福智故。所谓下。释福智(十波罗蜜。此中具七。前五度福德。后二度权实二智。慈悲喜舍为四无量心三十七品助道。谓四念处。四正勤。四如意足。五根五力。七觉支。八正道。皆是助成无上菩提之道)。又得下。释成神力。以凡神力。皆由三昧而成(神力即下身上出水等一十八变也)。三昧七种。下文次第自训于此三昧者。此指佛知见法华三昧也。当下指示。故曰于此。

　　尔时彼佛欲引导妙庄严王(至)说法华经宜应听受。

　　尔时下。谓云雷音佛。以宿命通。知妙庄王久困邪见。然正因当熟。故说正法。而度脱之也。时净藏下净藏。谓净如来藏之三性。净眼。谓净如来之五眼。经以二净。释成二王子。得菩萨净三昧之名也。不先白父而白母者。维摩经云。智度菩萨母。方便以为父。善根诚实男。今妙庄王。既以方便。为二菩萨父。示堕邪见。然非先智度。则邪见莫能除。净德夫人。虽为二菩萨母。然非先善根诚实。则智慧不能兴故。经上节叙六度讫。复叙方便波罗蜜。此节叙二王子得菩萨净三昧。先白其母。意有在也。劝母往听。照随喜品劝人往听。得与陀罗尼菩萨共生一处等功德也。

　　母告子言汝父信受外道(至)而生此邪见家。

　　母告下。西域九十六种。除佛一种为正道。余皆名邪见。婆罗门云净行。有治世出世之别。出世者。或修迁修佛。治世者即同此方之儒。其法无故。男女不得溷杂。况国母为世仪。刑不先奏准。讵敢檀便。故云汝父信受等。此可见末世持经者。虽有善根智慧。苟无方便。亦不能改邪归正也。净藏下。虽为白母叹伤之辞。其实明二菩萨得日星宿三昧也。以佛喻日。外道喻星宿。今以法王佛子。必准婆罗门法而行。是如日光而限乎星宿。此二菩萨叹出世人。为世法所拘碍之如此。

　　母告子言汝等当忧念汝父(至)令其父王心净信解。

　　母告下。谓徒自忧念。于事无益。当忧念父。现其神变。使得见而心净。有补于行也。于是下。虽叙二子奉慈旨。以现神变。照前文有大神力。其实明二菩萨得净光净色二种三昧也。以所现神变。总不出地水火风空见识。七大所变之光色故。高七多罗者。名义集云。旧名贝多罗。翻云岸形。如此方棕榈树。高直。极高者。八九十尺。华如黄米。有云。一多罗树。高七仞。字学云。八尺曰仞。西域记云。南印土建那国北。有多罗树林。三十余里。其叶长广光润。诸国书写莫不采用。一多罗树。高七仞。七多罗树。高四十九仞。一仞八尺。十仞八丈。四十九仞。则总计去地高三十九丈二尺也。现种种下。旧训一十八变。今考经文。止得一十四变。以虚空中行住坐卧为四。身上出水下为四。或现大身下为六。共计一十四种故。或者就现如等之等字。等其地上行住坐卧。则为一十八种耶。令其下。结其果如母言也。

　　时父见子神力如是(至)亦欲见汝等师可共俱往。

　　时父下。谓方便为父者。不出智度之母之所料。则权符其实也。故问师弟子之为谁。二子白下。虽是叙答父王之辞。其实明二菩萨得净照明三昧也。以佛名法名净。照明其父王之信心故。宝积第三经云。菩萨成就三法。得不退转。于阿耨多罗三藐三菩提。父母不信。令其信心(一也)。父母毁戒。令其住戒(二也)。父母悭贪。劝令住舍。赞叹菩提(三也)。今二菩萨。是其人也。问品中曾未叙二子先以佛为师。今奚云是我等师。答经虽未叙。其义闇含。以前文云二子久修菩萨之道故。既云久修。焉知不为彼佛弟子。问二子既有如上神道。奚不即以神力度王。必为子耶。答二菩萨。于王有为子之缘故也。

　　于是二子从空中下(至)诸佛难值时亦难遇。

　　于是下。谓前现神力。涌在虚空。今现神力讫。而从空下地也。到其下。复母之命。谓父王既因神通生信。堪发大心。己之化父能事已讫。但求母之放己出家也。尔时下。述义成偈以申白。谓己不图绍宝位。愿母于出家作僧者。以诸佛难值。冀常随佛学道。出生死难也。如优昙下。喻其佛之难值。校值优昙。为尤难也。脱诸下。谓纵值优昙。得遇金轮王。不能免二死之难。值佛则免二死之苦难也。母即下。智度之母。愿遂善根诚实之男也。故听许出家。于是二子白父下。先独求母者。母慈爱重也。此因母听许故。双求父母践前言。更向父母求出家也。所以下。申偈诸佛甚难值一句。又如下。申脱诸难亦难一句。阿含经云。须弥山下。有一眼之龟。大海之中。有一孔之木。以一眼之龟。求值一孔之木。渡彼岸。免沉溺。然一投有失。必待浮木绕山三千年。而复值木。一孔喻佛法一乘。龟一眼喻众生偏见。以偏见值一乘。一投有失。万劫难逢。此虽请父母践前言。申求出家。其实明二菩萨得第六长庄严三昧也。以王及夫人二子。先世为僧。庄严佛法。今生复求出家。长庄严义故(此节结文。先云如优昙钵训瑞应者。后长文云。如优昙钵罗。既多一罗字。应训为青莲。也瑞应即青莲足证矣)。

　　彼时妙庄严王后宫(至)令心信解好乐佛法。

　　此节为下节。先容叙次先小后大。有四科。彼时下。谓王合宫无小大。皆愿诣佛者。元各有所资也。一后宫皆堪受持妙法。二净眼久已通达法华三昧。法华三昧。即于一切法。开悟佛知见之谓。三净藏于多劫。通达离恶趣三昧。恶趣谓地狱等三途已离。人亦离。故云欲令一切等。四王夫人。得诸佛集三昧。集谓文集。故云能知诸佛等。后宫但任受持经之文言。净眼则于经文得定。皆自觉也。净藏又以定力。离一切众生恶趣。是自觉觉他也。皆下化也。王夫人则于自觉觉他中。能知诸佛秘藏。是上合也。觉行圆满也。故为二菩萨母。经文四层次第。先小而后大也。二子如是下。虽结上文。其实明二菩萨得第七大威德藏三昧也。以广大威德。皆藏于子道中。如观世音。应以童男得度而现身。夫人如妙音。于王后宫变为女身。是也。

　　于是妙庄严王(至)成就第一微妙之色。

　　此节叙王等受二子化导。践见佛闻法之言。以明二子具足菩萨所行之道。故令父母证得檀波罗蜜也。于是下。君臣夫妇。父子尊卑。一时诣佛致礼也。尔时彼佛下。王以礼进佛。以法酬也。尔时妙庄严下。王夫妇因闻法喜。舍身庄严。行檀度也。于虚空等者。璎珞化成四种宝台。表王即檀度具四无量心。兆王他日得佛之依报也。以床为坐卧依。衣为行住依故。其上有佛。乃云雷音之化身。坐于台上。为后王升空之案。兆王他日得佛之正报也。尔时王作念下。为后赞佛相好之案。为下舍位出家之兆。

　　时云雷音宿王华智佛(至)其国平正功德如是。

　　时云雷音下。谓王因见化佛相好。有念出家。而四众不知。故云雷音佛。告众使知。而授王成佛之显记也。此明二子具足菩萨所行之道故。令父王得尸罗波罗蜜之戒度。以作比丘。必受二百五十戒故。当得作佛下。虽授成佛之佛名国名劫名大小乘众名。皆由精进于戒。而始得至波罗蜜之彼岸故。此照前第三节。尔时彼佛欲引导妙庄严王。及愍念众生故。说是法华经之案。以授王成佛果记。是说妙法莲华故。

　　其王即时以国付弟(至)于佛法中出家修道。

　　此虽叙王得记舍家出家。其实明二子具足菩萨所行之道故。令父母眷属。证得羼提波罗蜜之忍度也。以非忍不能舍位出家。非出家修道。不能证忍之彼岸故。

　　王出家已于八万四千岁常勤精进修行妙法华经。

　　此叙王为僧修道。明二子具足菩萨所行之道故。令父证得毗利耶之精进波罗蜜也。

　　过是已后得一切净功德(至)饶益我故来生我家。

　　过是下。谓精进修行。此经过八万四千岁之后。由经而得定。由定而得通。故能升空也。此虽叙王为僧之修经。其实明二子具足菩萨所行之道故。令父证得禅波罗蜜也。以三昧即禅定之异名故。由前文未曾叙空中化台多少高。故此中叙王升虚空。有七多罗树之高也。而白下。虽叙王向台中化佛。以感二子。其实明二子具足菩萨所行之道故。令父王证得智波罗蜜也。以白佛之言。皆知己知彼之智慧言故。自此我起。至得见世尊止。是叙己始信外邪。终归正觉。由二子也。自此二起。至节竟。是叙己过去善根。现生圣果。由二子也。故二子非子。是王善知识。为劝王受持妙法华经。示现子道此知恩报恩之言。非证般若波罗蜜者。孰能与此宿世善根。天台科注。谓王及夫人二子。昔尝为道。结契住山。后因乏食。一人愿充莫化。入市朝见王者富贵动心。遂命终。托生为王。名妙庄严。专信邪外。不神佛法。三友悯迷。无法可度。谓非先以欲钩牵不可遂。一人愿为端正有像之女。净德夫人是也。二人愿为福德智慧之男。净藏净眼二王子是也。故云发起饶益来生我家。准此。则吾人六亲相引为佛事者。无非宿世因缘。论云。差别缘有二种。或为冤家。或为亲友。是也。

　　尔时云雷音宿王华智佛(至)令住正见。

　　尔时下。述彼佛印可王得智度之言。故曰如是等。若善男子下。由印可于王。而推广之谓。凡他善男子女人。皆以一世种善根为因。世世得善知识为缘也。其善知识下。申明。谓其善知识。所以能作缘者。以能作成佛之大事。初则示其佛知见。约自己力行。为榜样。如开张铺店者。将物事铺设也。次则教其得佛知见之方。如对上店售物者。言其价值高下也。又次令得佛知见者受利益。末则令得佛知见者生欢喜。有是四端故。能令人入阿耨菩提之佛果也。大王当知下。束成。谓王当知善知识。由上能作佛事。是善男子等之大因缘。故化导人。令得见佛发心也。王既出家为僧。译人应于王字下。置比丘言始顺。大王汝见下。约归二菩萨以结之。谓王但见二子。是己一生之善知识。而尚未知二子累劫所事之佛多。授持其法妙。乃当证果之人。但因愍邪见。令归正觉。故示居因地。以子道而化亲眷也。知音一往以妙庄严王所行之事。俱训归二子所行菩萨道者。准上及此两节经文也。此虽叙彼佛印答王言。其实明二菩萨于此三昧悉亦通达。故结以受持法华经也。

　　妙庄严王即从虚空中下(至)说是语已礼佛而出。

　　妙庄严下。王比丘先因作念。空中云雷音佛。化身相好。始得出家。受记获通。后承通力。以升虚空。述其因缘。既蒙化佛印可故。今从空下地。而致赞于云雷佛之报身相好。以发愿也。其赞具一体三宝。如来甚希下。赞佛法身。顶上肉髻下。赞佛报身。略明三十二相之五。一顶髻光明。二目长绀。三眉间白毫。四齿齐密。五唇色好。尔时下。总赞八十种好及诸功德也。以上赞佛宝。于如下。赞法宝。明由二子具足菩萨所行之道故。令己证得慈悲喜舍。乃至三十七品道法。皆悉明了通达也。故云如来之法等。我从今日下。叹己由见佛闻法。而成僧宝。发愿永断大小随眠烦恼也。故曰不复自随心行等。经文叙事。古今在目。其严乎。

　　佛告大众于意云何(至)于诸法中得法眼净。

　　佛告下。会通今昔。前王今菩萨。见华德之问妙音因果。彼此虽殊。夫妇父子所受持之妙法。则同也。是药王下。见与持妙法者之陀罗尼。为六十二亿恒河沙等诸佛所说之不虚也。故曰已于无量等。若有人下。识二大士名字者。一切天人。尚应致礼。况学二大士之持经。岂不蒙诸佛与咒而获念哉。佛说下。叙置闻当品者之获益。佛五眼中法眼净。为十地菩萨所具。

　　妙法莲华经普贤菩萨劝发品第二十八

　　别行疏云。梵语三曼多䟦捺啰。此云普贤。准本经自在神通曰普。威德名闻曰贤。乃十方三世一切诸佛之长子也。故经云。一切如来有长子。彼名号曰普贤尊。若准彼疏。有人法五训。法有二。一体性周遍曰普。随缘成德曰贤。二一即一切曰普。一切即一曰贤。此二正同此经之妙法也。人有三。一位前信住行向菩萨。曲济无遗曰普。邻极亚圣曰贤。正同此经诸新得记菩萨。二当位。十地等觉菩萨。德周法界曰普。至顺调善曰贤。正同此经八十万亿那由他发愿持经菩萨。三位后。谓已成佛竟。行德周备。障累永袪。上无所求。唯不舍悲愿。务在度生。隐实现权。果无不极曰普。不舍因门曰贤。正同此经八品流通分当机诸大菩萨也。故以普贤为流通之终。彼疏尚有十法训普。恐繁不录。劝谓劝佛重宣四法。发谓发心说咒护持。成就四法。得此经之人。故曰普贤劝发品。此经以弥勒文殊为开章。观音普贤为奉行。明妙法慈智为始。悲行为终。然真悲无终。真慈无始。以慈劝人。发心持经。何有尽极哉。

　　尔时普贤菩萨(至)于如来灭后云何能得是法华经。

　　尔时下。叙当机之德之名。与大下。叙同名同德之盛。从东下。叙其来处。申明自在神通之力。又与下。叙其拥从。申明威德名闻。到娑婆下。准从东方来之言。则娑婆为西方也。头面下。叙见佛三业恭敬之仪。白佛下。陈所事佛与世界之名。初开法会。白毫相光。自西以照东。今法会毕。普贤菩萨从东以至西。示一大事因缘相首尾也。遥闻下。所谓心闻洞十方。不为形隔。业闻序正二分经已。惟愿下。承流通分中五品言。谓现在过去持经者。既如药王等。或以苦行。或以妙音。或以陀罗尼。或以妙庄严。无非普门自在之业。是为极难之事。教如来灭后未来世之人。云何能得极省力易简之法。以持经。是我普贤与众菩萨。共来听受之意也。故云若善男子等。华严会终。普贤为善财。说十大愿。此经会毕。普贤请佛。说其四行。二经始终一贯哉。

　　佛告普贤菩萨(至)于如来灭后必得是经。

　　佛告下。答当机佛灭后末世诸善男子等。须成就四法。始能得此经也。问所谓得经者。是得此七卷文言耶。抑得开悟佛知见耶。答谓得七卷文言。受持读诵。即得开悟佛知见也。以经云若有闻法者无一不成佛故。又无论佛现前灭后。闻一偈一句者。皆得与记故。一者下。列释四法。问末世之人。去佛既远。安能得其护念。答所谓得诸佛护念者。谓行人发阿耨菩提心。则得法身佛护念也。以法身佛。即吾人本有之心性。既见心性。时刻照管。是谓护念。然修此行。须以大慈悲为室。以大慈与众生乐。大悲拔众生苦。惟见证法身佛者能故。二者下。问吾人既得法身。自己即是活佛。何须更植众德之本。又众德以何法为本。答但得法身。不植众德。譬如有地而不种谷。地为无用。是以吾人心性虽具。苟不广修六度。而无庄严。亦不得圆满报化。即度生有限矣。是故见法身后。更须培植万行也。然涉行既深。魔障滋多。故须以柔和忍辱衣。而为植德之本。则魔孽无能碍矣。三者下。问既培植六度。禅定在中。又奚云入正定聚。答非谓六度外别有正定。但修德本于忍辱。苟不达诸法空为座。则忍难持久。是故见得一切法空。以为正定。则忍而无忍。诸度聚矣。四者下。问既定聚法空。则己与众生皆空。又奚用发救一切众生之心。答约性而观。人己实空。约相而言。众生界无尽。苟不发救度心。则懈怠为业。愿力不充。果海莫圆。由是等觉地菩萨。尚用发心。经云。然后以不懈怠心。为诸菩萨及四众。广说是经也。应知具前三法。始能发后一心。发后一心。始能成前三行。是四法具载法师品之末。今为普贤等。改题重说。冥显其能持经法师。即今之普贤行也。为末世菩萨者。欲得其此经。行是四法。如目足相资。缺一不可。故结云善男子等。

　　尔时普贤菩萨白佛言(至)与共读诵还令通利。

　　尔时下。当机闻得经之人。一者为诸佛护念。故于其人。亦发其心护念也。然护念有四。一护念除衰患。衰约形貌枯悴生计萧条言。患约身心病苦事端侵害言。惟其无此。所以令得安隐也。二护念使无魔鬼伺求其便。魔云杀者。又云极恶。有父子君臣及魔著者之别。故云若魔若魔子等。鬼有七类。详见陀罗尼品。俱便于恼害善良。得经者虽开悟佛之知见。既在有形。似多渗漏。一得菩萨护念。诸鬼虽恶。皆不便于行凶。故云皆不得便。是人若行下。三护念得经者。行住得菩萨现身安慰。六牙表六度。白象表无上涅槃纯洁。真净王表自在义。亦为下。谓菩萨现身。不唯但护持经之人。亦为供养其法也。是人若坐下。四护念思惟经者。有所忘失。教其口读心通也。

　　尔时受持读诵法华经者(至)得如是等陀罗尼。

　　尔时下。承上节。明因菩萨现身。与共受持读诵此经。生其欢喜。增其精进故得。三者。入正定聚。及得。二者。植众德本。四者。发救一切众生之心也。以即得三昧。是正定聚。故及。陀罗尼之总持。有根本义故有本始。能一旋二旋。乃至百千万亿周旋往返十方世界持经。为后发救一切众生之心。以法音方便。为众生说陀罗之总持法故。问普贤初问云何能得此经。佛以四法为答。是已得此经矣。如何普贤又重令得四法哉。其训岂不纽曲作直乎。答佛答普贤。以修四法得经。约其人最初未得此经为言也。普贤现身。复令得经者。重修四法。是约重加精进𤼭证果海为言也。故经以转复精进言。古宿大悟一十八遍。小悟无数。是亦重耶。故训不错。

　　世尊若后世后五百岁(至)即于佛前而说咒曰。

　　阿檀地(一)檀陀婆地(二)(至)辛阿毗吉利地帝(二十)

　　晋本云。愿听总持。其辞祝曰。无我除我。回我方便。宾仁和除。甚柔软柔。弱句。见诸佛因诸总持。行众诸说。盖回转。尽集会。除众趣。无央数计。诸句。三世数等。越有为学诸法。晓众生音。师子娱乐。世尊若后世下。通申前诸节。故前云善男子善女人。此以比丘等四众申之。前云受持。此于受持前。加求索者申之。谓已得者受持。未得者当求索也。前云读诵。此于读诵后。加书写者申之。前云行住坐中思惟转复精进。此以欲修习是经。必结三七日制。一心精进申之。前云现身。此以满三七日制后。始现一切众生所喜见身申之。一切众生。谓九法界众生也。所喜见身。即十身相海妙色身也。论云。身有无量色。色有无量相。相有无量好等。是也。前云魔鬼不便。此以非人无能破坏。女人不能惑乱申之。前云忘失句偈与共读诵。此以示教利喜。身常拥护申之。前云得陀罗尼。此即于佛前。说其陀罗尼咒申之。如此申明者。谓已修四法。已得此经者。固如前诸节。其未得四法。未护此经者。又须先准此节。结制修习。使必得其经也。晋译咒语难解。此节亦可为别申。三者入正定聚。以三七日一心精进。是修习正定故。

　　若有受持读诵正忆念(至)广令流布使不断绝。

　　若有下。通节申叙修习四法。能得此经者之功德。其功德即前六种法师义。一受持。二读诵。三正忆念。谓因读诵熟。而正心嘿忆念也。四解其义趣。谓因嘿忆其文。而解得义理旨趣也。五如说而行。谓依义趣之说。而修行也。以上六种之功。当知下显德。其德有四。一因如说而行。即知其人成普贤之行。于无量下。二因具行。即知其人在无边佛所。深种善根。为诸下。三由种有善根之大因故。感具大果之诸佛。手摩其头。以慰其心也。以上约五种法。即感现生功德。若但下。明不能全具五种。但能具书写一种法师。其人命终。感未来功德。当生欲界第二天以受乐。其乐有三。一天女伎乐相迎。二着七宝冠。三于采女中共相娱乐也。何况下。复以劣校胜。谓但具书写一种。其功德如此。则全具六种者。其功德复三。一命终千佛授手。胜多天女相迎。二身心无有怖堕。反显忉利天乐。乐尽尚有怖堕。三由千佛接引。得生欲界第四天弥勒内院。亲近当来下生补处慈尊。故曰即往兜率等。弥勒菩萨有下。慈氏如来同行菩萨也。有百千下。慈氏示受天福之侍从。非同忉利淫娱也。有如是下。总结广略功德。以劝人也。世尊我今下。发心以神力而护法也。云阎浮提内等者。南瞻部洲。是佛发心修因得果之本土。故虽浊恶。利根众生多故。此节亦别申。四者发救一切众生之心。以文皆诠发救一切众生义故。

　　尔时释迦牟尼佛赞言(至)为释迦牟尼佛衣之所覆。

　　尔时下。经家叙佛敬当机。故特标其姓名也。赞言下。赞当机善护此经也。令多下。赞当机善助持此经之人也。汝已下。谓凡菩萨护法。或为自己未成就佛果不思议功德。汝普贤业成就具深大慈悲矣。助持经之人。或因自己始发阿耨菩提之意。汝普贤已从久远劫来发心矣。如此亦似不须护经助人也而汝犹能以神通愿。守护其人与法。则我释迦。尤当以神通力。守护能受持汝普贤之名者。以报汝不思议之功德也。普贤若有下。牒起为当机所护助六种法师。当知是人下。申明六种法师。虽居浊恶末法。能得普贤护助。即同佛之现在也。有六科。一亲见佛。二亲闻法。三亲供养佛。四亲蒙佛赞叹。五亲承佛摩顶。六亲受佛衣覆。此印证当机。遵一者为诸佛护念也。

　　如是之人不复贪着世乐(至)能修普贤之行。

　　此节承上节。明末世六种法师。得如佛现在护念故。能成二者植众德本。以结文修普贤之行。是众德根本故。有六科。一如是下。植不贪世乐德。世乐谓财色名食睡五欲。二不好外道人法德。法即经书手笔。人即外道六师。三不亲恶者德。恶有三。一畜猪等。二猎师。三者炫卖女色。四是人下。植正直福力德。五是人不为下。植不为根本大小随眠所恼德。三毒谓贪瞋痴。根本惑也。钝使也。嫉妒小随也。我慢等。大随利使也。六是人少欲下。植知足德。谓因居末世。不免于五欲中少求。但得即止。故曰知足。能修下总结。谓末世六种法师。具上六德。即名能修普贤之行也。

　　普贤若如来灭后(至)当坐天人大众中师子法座上。

　　普贤下通。节印证末世六种法师。得当机护助使人信其不久成佛。冥照三者。入正是聚也。以诣道场等。是正定聚处故。亦结法说一周之文。以转法轮等。是序品方便品文殊答弥勒之文故。上节修普贤行六种法师。具大因也。此节得阿耨多罗等六种法师。具大果也。

　　普贤若于后世受持读诵(至)当起远迎当如敬佛。

　　普贤若于下。通节印证末世六种法师得当机护助。直应供敬获福。不宜轻毁致罪。以成四者发救一切众生之心也。故其人虽不贪着衣服等四事。然于资生之物。有所求愿。亦必不虚。而现世得其福报也。设若有人。不知其意。而轻毁之言。六种法师。是其狂人。空作持经之行。于衣服等四事。终无所获。如此之人。既盲蔽佛之知见。故生生世世。当得无眼之报也。若有供养下。谓复一人。见持经者不复贪着四事。愈兴其供养赞叹。则其人亦当同持经者。得其现世如意果报也。以上一毁一敬罪福昭然矣。若复见受下。谓复有见持经者。不唯当面轻毁。且背地出其法师实不实过恶。此人当得白癞病也。若轻下。谓不唯出过。尤加其轻笑。则其报世世有十一种也。一牙齿疏缺。二唇丑。三鼻平四手缭。五脚戾。六眼目角睐。睐邪视貌。七身体臭秽。八恶疮脓血。九水腹。所谓鼓胀病也。十短气。痨瘵病也。十一诸恶重病。应知持经者。意本发救一切众生。值此辈则亦难救也。是故下。谓直应见而远迎敬而如佛。冀得罪灭福生可也。此结喻说一周之文。以譬喻品后多说罗报故。

　　佛说是普贤劝发品时(至)微尘等诸菩萨具普贤道。

　　此节经家叙置。闻一品得益之众。结因缘说一周。以恒河沙众及大千微尘等众。各具佛知见之周。遇佛说普贤说为缘。故或证旋总持。或具普贤道各随机也。

　　佛说是经时普贤等诸菩萨(至)受持佛语作礼而去。

　　此节结全部之流通分也。身子等尚名声闻者。约迹言也。

　　妙法莲华经知音卷第七(终)
