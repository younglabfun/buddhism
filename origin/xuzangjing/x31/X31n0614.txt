卍新纂续藏经第 31 册 No. 0614 法华经大窾


　　No. 614-A 法华大窾自叙

　　予初习法华时。即知此经是如来自陈出世本怀。然不知妙法莲华命题之意。每于禅诵之暇。拈此四字时时提撕。终无所解。及寻诸疏解。皆以法喻为名。终不释然。后读佛华经。至华藏庄严世界品云。香水海中有大莲华。名种种光明蕊香幢。有十佛刹微尘数世界种。住在其中。又至如来出现品云。有大莲华。名如来出现处。跃然有省。乃知一切世界种。皆在自心莲华中住。一切如来。亦在自心莲华中住。所谓妙法莲华者。意在兹乎。于是将此二经置案头展转披阅。然佛华文广而义周。易寻头绪。故开卷时即有入处。法华文显而义幽。血脉难会。每一展卷。未尝不反覆沉思。胸中着一疑团也。涵泳日久。而后灼见二经一贯之旨。故以二经大义合解。命名大窾。庶读法华者。藉佛华而知法华之要。读佛华者。藉法华而知佛华之详。如是不独常转法华。即佛华亦常转矣。或曰。说法华时。三变秽邦令成净土。移置天人唯留圣众。是有净秽二相在也。又龙女于刹那顷。即转女身。具菩萨行。南方成佛。亦有男女二相在也。说佛华时。即此娑婆便是华藏。不待变也。万法一如。更无二相。不待转也。二经旨趣迥别。何得始终一贯。答佛华所谈。纯被上机。故头头法法。直显法身圆满无碍之体。本来具足。不假修成。故不劳转变。法华所说。曲引权机入法界门。故有转变之说。然转与不转。变与不变。尽属化机。大事因缘。本无是事。切不得以情见作两橛会。要知妙法随缘不变不变随缘。原非有定。不可以转不转作死语定之。经不云乎。是法非思量分别之所能解。若以思量分别心解之。不独一乘极唱入理深谈是死语。即拈华微笑瞬目扬眉等事尽成死语。安得名曰妙法乎。若以佛心解佛经。以法眼照诸法。不但转与不转变与不变是一贯。即拍门打地嬉笑怒骂等事无非一贯。故知一切在人不在法也。昔有三藏。问大珠禅师云。真如有变易否。师曰有变易。藏曰错也。师却问三藏。有真如否。曰有。师曰。若无变易。决定是凡僧也。岂不闻。善知识者能回三毒为三聚净戒。回六识为六神通。回烦恼作菩提。回无明为大智。真如若无变易。三藏即是自然外道也。藏曰。若尔真如即有变易也。师曰。若执真如有变易者。亦是外道。藏曰。禅师适来说真如变易。如今又道不变易。如何的当。曰若了了见性人。如摩尼珠现色。说变易亦得。说不变易亦得。若不见性人。说变易便作变易会。说不变易便作不变易会。故知南宗实不可测。三藏作礼而去。会得此意。具得此眼。方解看经。切不得扭定死语自生荆棘。须要推究世尊出世。毕竟为着何等一件大事。此件大事。何故唤作妙法莲华。向四威仪中默默体会。忽然心华洞开。然后知古人所云。从自己胸中流出。方始盖天盖地者。便是此件大事。此件大事。即是妙法莲华。非他物也。尔时方信佛华法华原非二物。方信予言之有征也。

　　铁山通润撰

　　No. 614-B 莲华大窾叙

　　妙法莲华有窾耶。有窾则不妙也。妙法莲华无窾耶。无窾则亦不妙也。故天人师亦称导师。导者何。导窾也。窾在导者。而不在妙法莲华也。大窾者。南方尊宿一雨所导也。不称导窾。称大窾者。明导无可导。窾在妙法莲华而不在导者也。导者见法妙。读者见导妙。因见法妙。也则妙读妙法莲华大窾者也。妙读者。余宗僧实法师湛修也。湛修军持。历落数十年。乃得于莲华须上建由旬宝幢。信手拈示皆中理。解则一雨师所导也。重刻大窾者。导导师所导也。雨在法窾中。修在雨窾中。后读者在修窾中。筋肢相属。可同窾而语也。乃知捉刀人真英雄也。不捉刀不可读大窾也。妙在读者而不在导者也。亦不在妙法莲华也。妙读者。视莲华如视白牛。视白牛如风之步。无全步。也则妙读妙法莲华大窾者也。闻有读莲华经三十年来世。口中常作莲华香者。又未知其所读何窾也。善乎李秃翁曰。妙法莲华经。品品皆说妙法莲华。至求其所谓妙法莲华者则渺不可得。呜乎此其所以谓妙法莲华也欤。呜乎此其所以谓妙法莲华大窾也欤。

　　崇祯庚午莫春几望日
雾山懒禅刘谷贞题

　　No. 614-C 妙法莲华经弘传序

　　唐终南山沙门　道宣　述

　　明　金庭比丘　通润　笺

　　妙法莲华经者。统诸佛降灵之本致也。

　　统者。该摄也。言十方三世诸佛降生心事。尽在此经。该摄无遗也。昔如来乘六牙白象入母胎时。已有许多大惊小怪。及乎才出母胎。一手指天。一手指地曰。天上天下。唯我独尊。尔时降灵本致。已见其概。及至菩提树下成等正觉。叹曰。善哉一切众生。具有如来智慧德相。但以妄想执着而不证得。此又见得不但天上天下唯我独尊。即一切众生。悉皆与我平等无二。于是称法界性。说华严经。欲令众生皆证此法。无奈小机不能担荷。以故四十年中含忍不发。俟其根熟志纯。心相体信。直至灵山会上。始将出世本怀。尽情吐露。言我出现世间。别无所事。不过欲令众生。个个知得自己脚跟下。皆有天上天下唯我独尊一件大事在。我来为汝作个榜样。要汝等向自己脚跟下各自荐取去。不唯我与汝等作榜样。即三世十方诸佛出世。不过皆为汝等作榜样而已。无他事也。故曰。统诸佛降灵之本致也。

　　蕴结大夏。出彼千龄。东传震旦。三百余载。西晋惠帝永康年中。长安青门炖煌菩萨竺法护者。初翻此经名正法华。东晋安帝隆安年中。后秦弘始。(丘慈)龟兹沙门鸠摩罗什。次翻此经名妙法莲华。隋氏仁寿。大兴善寺北天竺沙门阇那笈多。后所翻者同名妙法。

　　首四句。明此经流传来历。大夏者。指中印土。西域有五印土。如来生于中印。故以中印为大夏。四方为四印土。印土之外。皆为别名。亦如此方。以中原为华夏。四方为蛮夷戎狄之意。蕴者。藏也。结者。固而不出也。言此经出中印土。已有千年。然国中宝惜。不肯妄传他国。故藏于中印千年。然后传于震旦。即此方也。震为东方日所出之处。故以东国为震旦国也。此经虽传震旦三百余年。然未经翻译。不得流通。故下复序翻译源流。言西晋者。司马氏所都在洛阳。永康。惠帝年号。长安者。古咸阳地。秦汉建都之处也。青门者。长安东门也。东方属青。故以东门为青门。炖煌。郡名。竺法护者。月氏国人。自本国至此国驻钖。炖煌时人尊之。不敢名。谓之炖煌菩萨。后入长安青门。初翻此经。名正法华经有十卷。五胡乱华。元帝自西晋渡江建都建康。对西晋言。故曰东晋。隆安。安帝年号。后秦对前秦言。初符坚自称大秦王。晋败符坚。而符坚之将姚苌。自称后秦王。姚苌卒。子姚兴立。改年弘始。乃迎龟兹沙门鸠摩罗什于草堂寺。重译此经。名妙法莲华。龟兹。国名。鸠摩罗什。此翻童寿。童年而有耆德故。隋氏仁寿者。即隋高祖文皇帝也。仁寿。文帝年号。普曜寺沙门上行。请阇那崛多。及达摩笈多二师。于大兴善寺。重译此经。名添品妙法莲华经。有八卷。阇那崛多此云志德。达摩笈多。此云法密也。

　　三经重沓。文旨互陈。时所宗尚。皆弘秦本。自余支品别偈。不无其流。具如序历。故所非述。

　　沓。犹叠也。谓三经重见而迭出也。此经因三译不同。而文旨详略。亦各有异。如如是性如是相等。二本皆有。晋本独无。如药草品。二本各多半品。秦本独无。如提婆达多品。二本皆有。秦本独无。如普门品偈。隋本独有。而二本皆无。故虽三经并传于世。而世之所宗奉尊尚者。独秦本为尤焉。问。若尔则秦理为得。二译为失。且二译之支品别偈。或多或少者何故。答。二本中虽有支品别偈。然各自有流派。由彼所见梵本。有详有略。故译人因之而有增减耳。然文虽有增减。其所说开佛知见一大事因缘。皆悉具足。如序历然。毫末不爽。正不必较其谁得谁失。故我所以不述也。以序历喻者。如历曰正月大。二月小。大月三十日。小月二十九日。大月多一日。小月少一日。殊不知多者一月。少者亦一月也。或序历是指添品法华经序说。此序详明三译支品别偈来历。故曰序历。其言曰。昔炖煌沙门竺法护。于晋武之世。译正法华。后秦姚兴。更请罗什译妙法莲华。考详二译。定非一本。护似多罗之叶。什似龟兹之文。余检经藏。备见二本。多则与正法符会。龟兹则共妙法允同。护叶尚有所遗。什文宁无其漏。而护所阙者。普门品偈也。什所阙者。药草喻品之半。富楼那。及法师等。二品之初。提婆达多品。普门品偈也。什又移嘱累在药王之前。二本陀罗尼并置普门之后。其间异同。言不能极。窃见提婆达多。及普门品偈。先贤续出补关流行。余景仰遗风。宪章成范。大隋仁寿元年。辛酉之岁。因普曜寺沙门上行所请。遂共三藏崛多。笈多二法师。于大兴善寺。重勘天竺多罗叶本。富楼那。及法师等二品之初。勘本犹阙药草喻品。更益其半。提婆达多。通入塔品。陀罗尼。次神力之后。嘱累还结其终。等序主意。谓支品别偈来历。具在此序。故我不复述也。历历二字。古麻字也。

　　夫以灵岳降灵。非大圣无由开化。适化所及。非昔缘无以导心。所以仙苑告成。机分小大之别。金河顾命。道殊半满之科。岂非教被乘时。无足核其高会。是知五千退席。为进增慢之俦。五百授记。俱崇密化之迹。

　　问云。上说如来降灵本致。不知为何事出现。故云。夫以释尊现相人中。示居灵鹫。岂无故哉。直为一切众生。醉生梦死。佛眼不开。自非大觉圣人。无由开广大之教化。令其成然𥧌者豁然醒也。如来出现其在兹乎。然如来教化。广大平等无私。适当化之所及。必彼此皆有昔缘。令彼所化者易入。而能化者易导。若使往昔无大乘缘。骤而与之说大乘法。彼将执而不化。必称怨大唤疾走而去。岂能亲近佛乘哉。所以世尊。始从鹿苑。告厥成功。终至金河。重宣顾命。中间机分大小。教有浅深者。岂非教之所被。亦必乘时而设乎。所以如此者。由其根器狭劣。未足预乎法华高会。考其实而授之记。故以方便法门诱引之耳。然则四十年前。断断乎不可以大乘平等告之。必俟其出涯涘而后可以语大理也。金河即泥连河。水色如金。故曰金河。告成者。谓世尊初成道时。告厥成功也。顾命者。谓世尊将涅槃时。顾视诸弟子。命彼有疑请决也。问。若尔则四十年中。调根已熟。今在法华会上。纯是大根。何故复有退席之众。答。由是而知法华高会。无枝叶众。纯是真实。即有退席五千。亦是为人做榜样。䇿进增上慢人。非真有退席志也。由是而知五百弟子同日授记者。亦是显彼寻常内秘外现。非真声闻。也若是则得记者。与退席者。悉是一流。实无差别。是知法华会上。信乎可以说平等一乘法矣。

　　所以放光现瑞。开发请之教源。出定扬德。畅佛慧之宏略。朽宅通入大之文轨。化城引昔缘之不坠。系珠明理性之常在。凿井显示悟之多方。

　　所以二字。承上生下之辞。言如来虽知根器已熟。然法不孤起。必有所因。所以放白毫光。照见东方万八千土。而又散华动地者。正欲警觉诸人。开发请之端。以为说经之张本。故弥勒腾疑。文殊领答也。既放光已。于时世尊。从三昧起。告舍利弗。诸佛智慧甚深无量。其智慧门难解难入。一切声闻辟支佛所不能知。所谓出定扬德也。然如来出定扬德者。知彼大众根器已熟。故将佛慧畅明大略。实欲激发二乘。进修佛慧。非自赞以毁人也。故方便品中。发明出世因缘。鹙子得记。次复说朽宅一喻者。以四大弟子疑而不信故也。其中引三车一车之喻。以况三乘一乘之法。故经云。譬如长者有一大宅。有五百人止住其中。歘然火起。是舍唯有一门。而复狭小。诸子恋着。无求出意。长者为设方便。我有种种羊车鹿车牛车。今在门外。宜速出来。随汝所欲。皆当与之。于是诸子争出火宅。然后长者。等赐大白牛车等。说此一喻。正为会中尚有不解以一乘道随宜说三者。欲其通达昔日说小。原为入大。若曰。书同文车同轨之意。言书虽不同而文同。车虽不同而轨同。故曰。我此九部法。入大乘为本也。譬喻既明。四大弟子。又得授记。而复说化城喻者。引昔日之因缘。证今日之授记有自也。经云。大通智胜佛。有十六沙弥。曾与六百万亿恒河沙等众生。说法华经。尔时所化恒河沙等众生者。即汝等比丘。及我灭度后。未来世中。声闻弟子是也。如是。则知今日法华会上。得授记者。皆有昔日一线因缘在也。化城之喻。既明五百弟子皆得授记。故深领宿昔因缘。说系珠喻。以自责自喜故。经云。譬如有人至亲友家。醉酒而卧。是时亲友官事当行。以无价宝珠。系其衣里。与之而去。其人醉卧。都不觉知。起已游行。到于他国。为衣食故。勤力求索。甚大艰难。于后亲友会遇见之。而作是言。咄哉丈夫。何为衣食。乃至如是。我昔以无价宝珠。系汝衣里。今故现在。而汝不知。汝今可以此宝贸易。所须常可如意。无所乏少。此喻正领十六沙弥说法华时。已将此珠系着衣里而我不知。今日世尊指示于我。令我得珠。乃知此珠。原是自己衣里本有之物。世尊不过作个示珠人耳。故曰。我今乃知实是菩萨。得受阿耨多罗三藐三菩提记。以是因缘。甚大欢喜。自上放光扬德。朽宅化城。是叙世尊说法。开佛知见之意。系珠一喻。是叙弟子领悟之意。凿井一喻。正喻世尊说法多方。而此经典最为第一。经云。譬如有人渴乏须水。于彼高原穿凿求之。犹见干土。知水尚远。施功不已。转见湿土。遂渐至泥。其心决定知水必近。此喻正显求佛道者。必藉此经也。若未闻此经而求佛道。正知索水于高原之上。虽是用功。尚见干土时也。若得闻此经而思惟修习。决定自知成佛不远。正如索水而见湿土烂泥时也。此喻是如来为灭度后。令弟子作六种法师。受持此经。故极赞美之也。

　　辞义宛然。喻陈惟远。自非大哀旷济。拔滞溺之沉流。一极悲心。拯昏迷之失性。自汉至唐六百余载。总历群藉四千余轴。受持盛者无出此经。将非机教相扣并智胜之遗尘。闻而深敬俱威王之余绩。

　　言此经虽文辞义理。摹写宛然。而譬喻铺陈。旨趣实远。自非如来弘慈旷济。拔滞溺于生死海中者。孰肯左提右挈。援其手而出之也。自非如来至极悲心。拯昏迷于火宅之内者。孰肯近牵远引。投其好而诱之哉。正见婆心太切。故有落草之谈。此结归非大圣无由开化也。遗尘犹言流风余韵也。绩功也。言六百年中。天竺群经。传于此土者。总有四千余轴。四千余轴之内。举天下唯受持此经者。是机教相投。也然而今日机教相投。大非容易。皆是释迦往昔。在大通智胜佛时。为十六沙弥。说法华经之流风余韵也。无论机教相投。受持不失者。是有宿因。即闻此经。而有一念竦然深敬者。亦是释迦在威音佛时。作常不轻菩萨。而以佛性遍记四众之余功也。不然。则一闻此经。即以杖木瓦石打掷之矣。安能令其深敬哉。此结归非昔缘无以导心也。

　　辄于经首。序而综之。庶得早净六根仰慈尊之嘉会。速成四德趋乐土之玄猷。弘赞莫穷。永贻诸后云尔。

　　言我即于经首。错錝其说而成此序。亦欲藉此微因。庶几现世六根清净。仰见慈尊。他生四德圆成。得趋乐土。然此经之妙。岂可以笔舌罄之哉。贻之后人。作敲门瓦子耳。言慈尊乐土者。是佛皆号慈尊。是佛土悉名乐土。不必专指慈氏为慈尊。西方为乐土也。四德者。一者诸佛护念。二者植众德本。三者入正定聚。四者发救一切众生之心是也。玄猷。犹言妙道也。

　　No. 614-D 妙法莲华经大窾卷首

　　姚秦三藏法师鸠摩罗什奉　诏译

　　明　金庭比丘　通润　笺

　　此经是如来原始要终。最尊最胜之极谈也。然谓之妙法莲华经者有故。昔世尊菩提场中。于一切法成最正觉。便欲将自己证入处。拈出示人。于是不起树王。现法界身。遍坐一切道场。称法界性。说华严经。以阐普遍圆融无碍大解脱法门。故初会菩提场中。放眉间光。加被普贤菩萨入如来藏身三昧。而说华藏庄严世界海。以显如来依报正报二种果法。至玄至极。非思量分别之所能解。故大经云。尔时普贤菩萨坐莲华藏师子之座。承佛神力。入于三昧。此三昧名一切诸佛毗卢遮那如来藏身。普入一切众生平等法性入此三昧。如是尽法界。虚空界。十方三世微细无碍。广大光明。佛眼所见。佛力所到。佛身所现。一切国土。及此国土所有微尘。一一尘中有世界海。微尘数佛刹。一一刹中有微尘数诸佛。一一佛前有微尘数普贤菩萨。亦皆入此诸佛毗卢遮那如来藏身三昧(普贤一入如来藏身三昧。便显如来依正。重重无尽)。尔时普贤告诸大众。此华藏世界海。是毗卢遮那如来。往昔于世界海微尘数劫。修菩萨行时。一一劫中。亲近世界海微尘数佛。一一佛所。净修世界海微尘数大愿之所严净(此言如来因中有大行大愿。故感如是大果报)。诸佛子。此华藏世界海有须弥山。微尘数风轮所持。其最下风轮名平等住。其最上者名殊胜威王藏。能持普光摩尼庄严香水海。此香水海有大莲华。名种种光明蕊香幢。华藏庄严世界住在其中(一经大旨。不出如来藏身华藏世界八字。如来藏身。即是如来正报。华藏世界。即是如来依报也。八十一卷大经中间。不过摸写如来藏身在华藏世界海。作种种佛事耳)。此华藏庄严世界海。大轮围山。住日珠光莲华之上。栴檀摩尼以为其身。威德宝王以为其峰。妙香摩尼以为其轮。如是等有世界海微尘数众妙庄严(自此以下。皆是写出华藏世界图样。言华藏世界之边岸。有大轮围山。四面包褁住日珠王莲华之上。即种种光明蕊香幢也)。此世界海大地中。有十不可说佛刹微尘数香水海。一切妙宝庄严其底妙香摩尼庄严其岸。毗卢遮那摩尼宝而为其网(此言轮围山内大地上复有十不可说佛刹微尘数小香水海。在大地之中也)。一一香水海。各有微尘数香水河。右旋围绕。一一河皆有世界海微尘数庄严(此言一小香水海。复有微尘数香水河。旋绕一海。如此众海皆然。故云各)。善男子。此诸香河两间之地。有何等世界住。我今当说。诸佛子。此十不可说佛刹微尘数香水海中。有十不可说佛刹微尘数世界种。安住一一世界。复有不可说佛刹微尘数世界(此言每一小香水海。有一世界种。安住十不可说小香水海。有十不可说世界种。安住一世界种中。复有不可说佛刹微尘数世界。在一世界种中安住)。诸佛子。此十不可说佛刹微尘数香水海。在华藏庄严世界海中。如天帝网分布而住(此总结也。如此世界。皆是毗卢如来往昔因中。行菩萨行时。大愿之所严净)。诸佛子。此最中央香水海。名无边妙华光。出大莲华。名一切摩尼王庄严。有世界种而住其上。名普照炽然宝光明。以一切庄严具为体。有不可说佛刹微尘数世界于中布列。其最下方有世界名最胜光遍照佛号净眼离垢灯。此上过佛刹微尘数世界。名种种香莲华妙庄严。佛号师子光胜照。二佛刹微尘数世界围绕。此上过佛刹微尘数世界。有世界名一切宝庄严普照光。佛号净光智胜幢。三佛刹微尘数世界围绕。至第十三重有世界名娑婆。其佛即是毗卢遮那如来。十三佛刹微尘数世界围绕(上文云。华藏世界。皆是毗卢遮那如来之所严净。此云即是毗卢遮那。可见释迦牟尼。即是。毗卢隐胜显劣所分之身也)。乃至最上第二十重。有世界名宝𦦨。佛号福德相光明。二十佛刹微尘数世界围绕。此遍照十方炽然宝光明世界种。有如是等不可说佛刹微尘数广大世界。各各所依住。各各形状。各各体性。各各方面。各各趣入。各各庄严。各各分齐。各各行列。各各无差别。各各力加持。周匝旋绕。所谓十佛刹微尘数回转形世界。十佛刹微尘数江河形世界。旋流形世界。坛墠形世界。树林形世界。楼观形世界。尸罗幢形世界。普方形世界。胎藏形世界。佉勒迦形世界。众生形世界。佛相形世界。圆光形世界。云形世界。网形世界。门闼形世界。如是等有不可说佛刹微尘数。此一一世界。各有十佛刹微尘数广大世界围绕。此诸世界。一一复有如上所说微尘数世界。而为眷属。如是所说。皆在此无边妙华光香水海。及围绕此海香水河中(此特举华藏世界。香水海中。十不可说佛刹微尘数世界种中之一世界种而言。自下而上。有二十重。总在最中央。无边妙华光香水海中。即此华中一世界种。佛有不可说佛刹微尘数世界。周匝围绕如此。已是极玄。又况此无边香水海。东南西北所围绕者。尚有十不可说佛刹微尘数世界围绕。一一世界种中。各各复有不可说佛刹微尘数世界围绕故。又云此无边妙华香水海东。次有世界海。名离垢焰藏。此离垢焰藏南。复有香水海。名无尽光明轮等。每一世界种。从下至上。亦有二十重。如是重重无尽世界。总在莲华藏香水海中。如此世界。皆是释迦牟尼佛坐菩提树下。成等正觉时。所知所见之世界也。所谓开佛知见者如此)。故知藏识清净。即名如来藏。世界种清净。即名莲华藏。如来名藏。世界亦名藏者。总是转藏识得名耳。是以佛知见不开。藏识不转。总有如来藏身华藏世界。却被一微尘覆蔽。不见其大。佛知见一开。藏识一转始知有此大身。有此大世界。且知此大身。本来周遍如此大世界也。故古德云。若端的一回汗出。便向一茎草上。现琼楼玉殿。若未端的一回汗出。纵有琼楼玉殿。却被一茎草盖。正此意也。然如来与诸大菩萨。七处九会。鼓扬此道。而舍利弗大目犍连等。诸大声闻。皆悉不见如来神力。如来严好。如来境界。如来游戏。如来神变。如来尊胜。如来妙行。如来威德。如来住持。如来净刹。亦复不见不可思议菩萨境界。菩萨神变。菩萨游戏。菩萨宫殿。菩萨庄严师子座。菩萨住处。菩萨所入三昧。菩萨授记乃至菩萨诸行圆满。如是等一切声闻诸大弟子皆悉不见。何以故。以善根不同故。本不修习见佛自在善根故。本不赞说十方世界一切佛刹清净功德故。本不称叹诸佛世尊种种神变故。本不于生死流转中发菩提心故。本不令他住菩提心故。本不能令如来种性不断绝故。本不摄受诸众生故。本不劝他修习菩萨波罗蜜故。本在生死流中不劝众生求于最胜大智眼故。本不发一切菩萨诸大愿故。乃至本不得菩萨广大欢喜故。如来皆是普贤菩萨智眼境界。不与一切二乘所共。以是因缘。诸大声闻。不能见。不能知。乃至不能思惟。不能分别。是故虽在逝多林中。不见如来诸大神变。(所谓双丸塞耳。片叶遮睛。有眼不见舍那身。有耳不闻华藏法)由是观之世尊本意。要一切众生成正觉。开佛知见。出现于世。非为自己一人独作佛以自尊也。所以菩提树下。才成正觉。开佛知见。急忙便将佛知佛见。广示一切菩萨声闻。及诸大众。而诸菩萨目击道存。不言而喻。其奈声闻不知不见何。是谓觌面面过。于是世尊隐法界藏身。化为丈六。隐华藏世界。现居娑婆。脱珍着獘。设种种方便。亲近其子。令子得见。循循善诱。令其心相体信。根熟志纯。至法华会上。然后重番旧案。乃以实言告之。言我本意。原要汝等证如来藏身。原不要汝等证此变易身。原要汝等入如来华藏世界海。原不要汝等入一解脱门。原要汝等开佛知见。获大宝藏。不要汝等得涅槃一日之价以汝等原有如来宝藏分。原有如来藏身分。原有华藏庄严世界海分。原与毗卢如来一般富贵。不曾欠少一丝毫。原先在华藏各各已成佛道。但汝自暴自弃。不把做一件大事。不放在怀里。东飘西荡。甘为下劣。枉受贫穷。故我今日不惜唇皮。一一为汝指出自家宝藏。与汝受用。更与汝等安名立号。汝等即是当来华藏界中某佛某佛也。此等华藏大世界。皆是汝等真实受用处。自今已后。切须记取。切须保任。切莫忘失。此便是如来以妙法莲华经授与人也。然虽授与。若不受持读诵。复恐遗忘。故教其发愿持经。作大法师。则法王大宝。永无遗失。此便是如来始终为一大事因缘出现于世之本怀也。故出现品云。譬如世界初欲成时。有大水生。遍满三千大千世界。生大莲华。名如来出现。遍覆水上。光照十方一切世界。摩醯首罗净居天等。见是华已。即决定知于此劫中。有尔所佛出兴于世。又云如来不以一事。不以一缘出现于世。为无量事无量缘。出现于世。此经云。如来唯以一大事因缘出现于世。无量事。无量缘。即一大事因缘也。一大事因缘。即妙法也。是知心华不开。如来不现。有法不妙。世界即成娑婆。必也心华一开。如来现而心法妙。世界总成华藏矣。所以大经名佛华。而此经名法华。佛华。法华。先后不同。其究也总为一大事因缘出世耳。问云。华严是最初之教。法华是末后之谈。二经各自有宗。何必勾牵合说。答云。经有明文。非臆说也。大经云。尔时世尊菩提场中。于一切法成最正觉(果也)。智入三世。悉皆平等(性也)。其身充满一切世间。其音普顺十方国土。于诸国土平等随入(体也)。身恒遍坐一切道场(报也)。三世所行。众福大海。悉已清净(因也)。而恒示生诸佛国土(缘也)。无边色相。圆满光明。遍照法界。等无差别(相也)。演一切法。如布大云。一一毛端。悉能容受一切世界而无障碍(作也)。各现无量神通之力。教化调伏一切众生(力也)。遍十方界而无来往。智入诸相。了法空寂(本末)。此是释尊初成正觉。开佛知见时所得妙法也。如来四十年中。秘而不说者此也。直至法华会上。欲将此事向人吐露。故先放光现瑞。一众惊疑。不知所措。弥勒为众旁通云。佛坐道场。所得妙法。为欲说此。为当授记。此是弥勒暗猜世尊。欲将菩提树下所得妙法。久默而不说者。向人吐露也。是弥勒又猜世尊。欲将此事转授与人也。及乎世尊出定之后。却将自己初坐道场。开佛知见时所证所得者。在大众前卖弄一上云。诸佛智慧。甚深无量。一切声闻辟支佛所不能知。所以者何。佛所成就第一希有难解之法。唯佛与佛。乃能究尽诸法实相。所谓诸法。如是相。如是性。乃至如是本末究竟等。偈中又云。道场得成果。我已悉知见。如是大果报。种种性相义。我及十方佛。乃能知是事。此是世尊分明显说。初坐道场所说。究竟平等妙法。唯佛与佛。乃能究尽。但如来体相因缘果报等事。一一皆在后文发明。故但云如是体相因缘果报本末究竟平等而已。言如是者。犹言如此也。意指如来如此遍华藏海之体相因缘果报也。下文又将四十年中所说诸法。复卖弄云。诸佛随宜所说。意趣难解。一切声闻辟支佛亦不能知。唯有佛知。所以者何。诸佛如来。唯以一大事因缘出现于世。唯以佛之知见。示悟众生。故我四十年来。实未曾说二乘法。皆是指示众生佛知佛见。欲令众生同证如来。如是体相因缘果报究竟平等妙法而已。汝自不知不解。错会佛心。取证小果。我今亦将此事为汝道破。故说方便一周。而身子悟。则曰。吾今乃知真是佛子。而如来即与授记。次说譬喻一周。而四大弟子悟。则曰。我等今日真是声闻。真阿罗汉。而如来即与授记。又说因缘一周。而五百弟子。学无学人齐悟。故曰。我今乃知真是菩萨。而如来悉与授记。至法师品。总将如来在世及灭度后。若有人闻妙法华经一句一偈。乃至一念随喜此经。及受持读诵解说书写供养此经者。皆得授记。如上完结其智慧门。难解难入二句。然二乘虽得授记。若不行法师事。受持此经。毕竟不能绍法王位。故在法师品中。极赞法师持经功德。令彼心生好乐。发愿受持。然恐不知此卷大经。何等式样。云何受持。于是释迦牟尼却将初坐道场。开佛知见时。所得妙法。在大众前。觌面亲呈。令彼亲见一回。故待多宝现塔现身。而如来三变净土。云集十方百千万亿那由他恒河沙等国土分身诸佛。各各在宝树下坐师子座。释迦如来。与多宝佛在宝塔中坐师子座者。此是诸佛如来。各将自己遍华藏世界。如是体。如是相。如是性。如是果报。一卷大经。满盘托出以示大众也。及谈大因。则曰。我于无量无数劫。为国王时即求此经。为常不轻时即持此经者。是说自己往昔因中。修菩萨行。严净华藏庄严世界海者。皆为此经也。及谈寿量。则曰。我成佛已来。无量百千万亿那由他阿僧祇劫。自从是来。我常在此娑婆世界。说法教化。亦于余处百千万亿阿僧祇国。导利众生者。无非亦为此经也。由如来苦口劝持。又引自己作证。于是会中二万菩萨。及八十万亿那由他菩萨并得记。诸大弟子乃至从地涌出六万恒河沙等诸大菩萨。无量无边算数譬喻所不能知者。一时皆悉发愿持经。至此则法王法师之位已定。诸佛出世本怀。已得了当。心生欢喜。在大众前现大神力。出广长舌。上至梵世。一切毛孔。放无量无数色光。皆悉遍满十方世界。众宝树下师子座上诸佛亦复如是。出广长舌。放无量光。一时謦欬。俱供弹指。是二音声。遍至十方诸佛世界。令诸大众。皆见此娑婆世界无量无边百千万亿众宝树下师子座上诸佛。及见释迦牟尼佛。及多宝如来在宝塔中坐师子座。又见无量无边百千万亿菩萨摩诃萨。及诸四众。恭敬围绕释迦牟尼佛。既见是已。皆大欢喜。至此完结诸佛智慧甚深无量二句。于是如来以右手摩无量菩萨摩诃萨顶。而作是言。我于无量百千万亿阿僧祇劫修习。是难得阿耨多罗三藐三菩提法。今以付嘱汝等。汝等当一心流布此法。广令增益。如是三摩诸菩萨摩诃萨顶。而作是言。我于无量百千万亿阿僧祇劫修习。是难得阿耨多罗三藐三菩提法。今以付嘱汝等。汝等当受持读诵。广宣此法。令一切众生。普得闻知。时诸菩萨俱发声言。如世尊敕。当具奉行。唯愿世尊。愿不有虑。尔时无量菩萨大众。舍利弗等声闻四众。及一切世间天人阿修罗等。闻佛所说。皆大欢喜。由是而知诸佛出世。不过欲令一切众生尽知尽见。尽得受持读诵。如此遍华藏庄严世界海之大体。大相。大性。大作用。大因缘。大果报。究竟平等一卷大经而已。更无他事。然则虽会灵山。宛然华藏。虽说法华。实与大众重说一遍华严也。故知二经所说。始终不出种种光明蕊香幢大莲华中事。所以大经名佛华。而此经名法华者。良有意也。

　　序品第一

　　颂云。

　一段光明在　　扬眉即焕然　　秪缘不自见
　所以受人怜　　慈氏佯停马　　文殊诈着鞭
　当人欲荐取　　休离眼稍边

　　序者。由也。始也。陈教起之因由。作法兴之渐始故。又序者。绪也。如茧得绪而尽一茧之丝。经得序而尽一经之旨。故此品虽为一经之发起。实括全经之始终。故直名序品。于中说无量义经。入无量义定。天雨四华。地摇六震。放一毫光。现十界相。于是弥勒腾疑。文殊领答。原始要终。则诸佛出世本怀。尽情吐露。无复余蕴矣。自余三周说法。曰方便。曰譬喻。曰因缘。乃至现宝塔。集分身。涌菩萨。说寿量。无非皆是发明光中所现之事而已。无他道也。品者类也。分义类以彰品名。冠全经而称第一。

　　如是我闻。一时佛在王舍城。耆阇(舍)崛山中。与大比丘众。万二千人俱。皆是阿罗汉。

　　如是者。指法之辞。如是之法。我从佛闻。证法有所授。非自说也。一时下。出说法之时处。及听众也。梵语罗阅祇伽罗。此云王舍城。国名摩伽陀。此云不害。无刑杀故。亦云摩竭提。此云天罗。即王名也。以王名国。此王即斑足王之父。从久远劫。此王主千国。王巡山值牸师子。众人迸散。仍共王交。后月满来殿上生子。王知是己子。讹言我既无儿。此是天赐。养为太子。足上斑驳。时人号为斑足。后绍王位。极喜啖肉。常敕厨人。无令肉少。偶一时阙。乃取城西新死小儿为膳。王言太美。敕云。日当办此肉。厨人日捕一人为膳。举国愁恐。千小王兴兵废王。置耆阇山中。诸罗刹辅之为国王。因与山神誓。誓取千王祭山。捕得九百九。唯少普明王。后时伺执得之。王大啼哭。自恨生来实语。而今乖信。斑足放之普明还国。作大施。立太子。仍来就死。形悦心安。斑足问之。答云。得闻圣法。因令说之。广赞慈心。毁呰杀害。仍说无常偈。斑足闻之。即证初地。千王各取一滴血。三条发。赛山神愿。斑足与千王共立舍城。都五山中。仍为大国。千小王各以国付子。更迭知大国事。故曰王舍。又云斑足得道。放赦千王。千王被赦于其地。故名王赦。而经家借名为屋舍字耳。耆阇崛山。此云灵鹫。峰如鹫形故。此山有五精舍一名天主穴。二名七叶穴。三名蛇神穴。四名少独力山。五曰耆阇崛也。大比丘众者。器量尊胜。超诸外道。为天主所敬。故曰大也。比丘者。秦言净命。乞食。破烦恼。能持戒怖魔。天竺一名。含此四义。故存本称。言众者。梵语僧伽。此翻和合众。一人不名和合。三人已上乃名和合。阿罗汉者。亦含三义。我生已尽。不受后有。故名不生。九十八使。烦恼已尽。故名杀贼。具智断德。堪为人天福田。故名应供。含此三义。亦存本称。

　　诸漏已尽。无复烦恼。逮得己(纪)利。尽诸有结。心得自在。

　　此叹德也。诸漏者。三漏也。谓欲漏有漏无明漏。欲界诸爱名欲漏。上二界爱名有漏。三界无明名无明漏。烦恼者。见思二惑也。诸有结者。即欲结有结无明结也。以果言谓之漏。漏落生死故。以因言谓之结。结生相续故。今言断烦恼。尽漏结者。因亡果丧也。逮得己利者。自出三界。不愿度生。因乖万善也。心得自在者。耽寂灭乐。不求佛道。果缺圆常也。宗门所谓鹤立枯松。点水滴冻。百尺竿头坐的人也。

　　其名曰阿若(惹)憍(骄)陈如。摩诃迦叶(涉)。优楼频螺迦叶。迦耶迦叶。那提迦叶。舍利弗。大目犍连。摩诃加旃延。阿㝹楼䭾。劫宾那。憍梵波提。离婆多。毕陵伽婆蹉。薄拘罗。摩诃拘絺罗。难陀。孙陀罗难陀。富楼那弥多罗尼子。须菩提。阿难。罗睺罗。如是众所知识。大阿罗汉等。

　　此列名也。憍陈如姓也。此翻火器。其先事火。由此命族。阿若者。此翻最初解。阎浮得道。最在先故。佛昔于饥世。化为赤目大鱼。闭气不喘。示为死相。木工五人。先以斧斫其肉。佛时誓言。于当来世。先度此等。先愿与其无生。故名阿若。增一阿含云。我佛法中。宽仁博识。初受法味者。拘邻如比丘第一。

　　○摩诃迦叶。此云大龟氏。其先学道。灵龟负仙图而应。从德命族故。亦名饮光。以身光映物故。付法藏云。毗婆尸佛灭度后以金师。因塔像金色缺坏。时有贫女乞得金珠。倩彼严饰。金师欢喜。妆莹事毕。立誓为无姻夫妇。九十一劫。人间天上。身恒金色。增一阿含云。我佛法中行头陀行。大迦叶第一。

　　○优楼频螺。此翻木瓜林。依林住故。那提此翻河。伽耶此翻城。三兄弟皆事火。毗婆尸佛时。共坚刹柱。缘是为兄弟。兄为瓶沙王师。有五百弟子。两弟各二百五十。行兄法。佛作十种变度之。所谓毒龙不中。龙火不烧。恒水不溺。三方取果。此取粳粮。忉利取甘露。知嫌隐去。知念现来。火灭还然。斧举不下。广出瑞应。虽睹众变。邪执未改。复云。瞿昙虽神。不如我道真。佛即语云。汝非罗汉。亦不得道。霍然开悟。师徒皆伏。二弟亦随归佛。成一千比丘。增一阿含云。优楼毗比丘。能将护四众。供给四事。令无所乏。最为第一。那提比丘。心意寂然。降伏诸结。精进第一。伽耶比丘。观了诸法。都无所著。善能教化。最为第一。

　　○舍利弗。此翻身子。母好形身。身之所生故。经云。过去甥舅。俱为织师。知王宝藏。因穿土盗之。大获珍宝。宝监白王。王曰勿扬。彼盗寻来。伺而执之。甥复令舅。倒入。被执甥恐人识。即级舅头。王令以尸置四衢道。引取其亲。后因贾客群集猥闹。甥以薪覆之。王犹伺取。又因儿童舞戏。投火烧之。又复置酒与伺者饮。伺者大醉。复以酒瓶盛骨而去。王忧狡猾。出女诱之。严防水边。诫其女曰。来者执唤。彼浮先株于水。防者谓人。视之乃株。连日不备。因是得来通女。女执其衣。即授死人手而去。女大唤视之。乃死人手耳。因是有身。生男端正。王令乳母抱出。有呜者执之。一日至煮饼炉下。饼师与饼而呜。王更令抱出。因酤醇酒醉乳母。抱儿而去。出过他国。他国贤其谋。欲以大臣女妻之不允。因字之为儿。聘本国王女许之。王疑其前盗。复以五百骑。鞍马衣服一种相似。往迎妇。时本国王知是前盗。叹其奸诈。以女归之。尔时甥者舍利弗是。尔时舅者调达是也。难陀䟦难陀二龙。护王舍城。雨泽以时。国无饥年。王及人民。岁设大会。置三高座。坐王太子论师。时身子年八岁。身到会所。问人三座。人具答之。即越众登论床。群儒皆耻。不肯论议。佥曰。胜此小儿。无足显誉。脱其不如。屈辱甚大。皆遣侍者。传语问之。答过问表。尽隳诸幢。无敢当者。及年十六。究尽阅浮典籍。无事不闲。十六大国。议论无双。五天竺国最为第一。后于路中。逢见马胜。威仪庠序。因问师法。答。诸法从缘生。亦复从缘灭。吾师大沙门。常作如是说。一闻此偈。即得须陀洹果。来至佛所。七日遍达佛法渊海。十五日得阿罗汉果。为罗云和尚。增一云。我佛法中。智慧无穷。决了无疑。舍利弗第一。

　　○大目犍连。此翻莱茯根。又翻胡豆。二物。古仙所嗜。因以命族。往昔曾助辟支佛剃头。浣染缝袈裟。发愿求得神通。昔外道师徒五百。用咒移山。经一月日。簸峨已动。目连念言。此山若移。多所损害。即于山顶虚空中。结跏趺坐。山还不动。外道相谓。我法山动。计日必移。云何不动。必是沙门使尔。自知力弱。归心佛道。难陀䟦难陀二龙。居须弥边海。佛常飞空上忉利天宫。二龙瞋恨。云何秃人。从我上过。后时佛欲上忉利天。二龙吐黑云闇雾。隐翳三光。诸比丘咸欲降之。佛不听。目连云。我能降是龙。龙以身绕须弥七匝。尾挑海水。头枕山顶。目连倍现其身。绕山十四匝。尾出海外。头枕梵宫。是龙瞋盛。雨金刚砂。目连变砂为宝华。轻软可爱。犹瞋不已。目连化为细身。入龙身内。从眼入耳出。耳入鼻出。钻啮(孽)其身。使受痛苦。其龙乃伏。目连摄巨细二身。示沙门像。将是二龙。来至佛所。增一阿含云。弟子中神通轻举。飞到十方者。目犍连第一。

　　○摩诃迦旃延。此翻文饰。长阿含云。有外道执断见。谓无他世。答云。今之日月为此世。为他世。若无他世。则无明日。又云。我见人死不还。云何说其受苦。故知无他世。答。如罪人被驻。宁得归否。又云。若生天上。何故不归。故知无他世。答。如人堕厕得出。宁肯更入厕否。且天上一日。当此百年。生彼三五日。未遑归心设有归者。汝身已化。宁得知之。又云。镬煮罪人。密盖其上。伺之不见神出。故知无他世。答。汝昼眠时。傍人在边。见汝神出否。又云。我剥死人皮。脔肉碎骨。求神不得。故知无他世。答。譬如小儿析薪。寸寸分裂。求火宁有得否。又云。我秤死人更重。若神去应轻。若无神去。应无他世。答。如火与铁合则轻。铁失火则重。人生有神则轻。人死失神则重。又云我见人临死。反转求神不得。故知无他世。答。如人反转求于贝声。宁得声否。又云。汝虽种种破我。我执甚久而不能舍。答。如人采稆。初见麻取麻。次舍麻取麻皮。次舍麻皮取缕。次舍缕取布。次舍布取绢。次舍绢取银。次舍银取金。舍劣取胜。云何不能。又云。非但我如是说。诸人亦如是说。云何谓我为非。答。如两商人逢鬼。鬼为人形。语云。前路丰米足草。载之何为。一商便弃。至于前路。人牛皆饥。为鬼所啖。一商人云。若得新草米。故草米可弃。人牛皆不为鬼啖。诸人妄说。如鬼诳言。汝不纳我言。如不弃故米草。今既得新。何不弃故。又云。我不能舍。劝我则瞋。答。汝如养猪人。路上逢粪。头擎将还。在路逢雨。汁下污头。傍人令弃。反瞋劝者。如是番番析破。外道便伏。增一云。善分别义。敷演道法。迦旃延第一。

　　○阿㝹楼䭾。此翻无贫。昔于饥世。以稗饭供辟支佛。九十一劫。果报充足。故名无贫。贤愚经云。弗沙佛末法时饥馑。有辟支佛。名利吒。行乞。空钵无获。有一贫人。见而悲悼。白言胜士能受稗否。答云。可耳。即以所啖奉之。食已。作十八变而去。后更采稗。有兔抱其背变为死人。无伴得脱。待暗还家。委兔于地。即成金人。拔指随生。取脚更出。用之无尽。恶人恶王。欲来夺之。便见死尸。而彼所睹。纯是金宝。故号无贫。又云。昔为劫贼。入佛寺盗物。佛灯欲灭。那律以箭剔灯。见佛毛竖。即自念言。他尚舍物。我云何盗。便舍而去。以是因缘。得天眼洞视。增一云。我佛法中天眼彻视者。阿那律第一。斛饭王之次子也。

　　○劫宾那。此翻房宿。父母祷房星而生。善占星宿。明识图像。从解得名。增一云。我佛法中。善占星宿日月者。劫宾那第一。又初出家时。欲向佛所。夜值天雨。寄宿陶师房。以草为座。又一比丘亦随后来寄宿。即推草与之。就地而坐。后比丘中夜相问。欲何所之。答云觅佛。后比丘即为说法。豁然得道。后比丘即佛也。由彼与佛同房共宿。得见法身。故名房宿。此从得道处得名。

　　○憍梵钵提。此翻牛呞。亦云牛迹。昔五百世为牛王。牛常食后。恒事虚哨。余报未尽。唼唼常嚼。故名牛呞。人但观形。不知有德。若轻笑罗汉。则得大罪。由避人罪故。常居天上。天知有德。不笑其形故。增一云。乐在天上。不乐在人间者。牛迹比丘第一。

　　○离婆多。亦云离越。此翻假和合。释论云。空亭中宿。见二鬼争尸。令其分判。设依理枉理。俱不免害。乃随实而答。大鬼拔其手足。小鬼取尸补之。食意拭口而去。因有烦恼。不测谁身。遂疑此身。从何所来。若是我身。眼见拔去。若是他身。随我行住。由此疑惑。逢人即问。汝见我身否。众僧云。此人易度遂语云。此身本是他人遗体。非己有也。于是得道。增一云。坐禅入定。心不倒乱者。离越比丘第一。

　　○毕陵伽婆蹉。此翻余习。五百世为婆罗门。虽得道果。余习犹高。过恒河水对河神曰。咄小婢驻流。河神为之两派。神往诉佛。佛令忏谢。即合掌云。小婢莫瞋。大众笑云。忏而更骂。佛言。本习如此。实无高心。增一云。树下苦坐。不避风雨者。婆蹉第一。

　　○薄拘罗。此翻善容。色貌端正故。毗婆尸佛时。有一比丘患头痛。尊者夙为贫人。因持一诃黎勒果施之。病愈。缘施果故。九十一劫。天上人中。享福快乐。未尝有病。最后生婆罗门家。其母早亡。父聘后妻。拘罗年幼。见母作饼。从而索之。后母憎恚。即促拘罗掷置𨫼上。𨫼虽焦热不能烧害。母后煮肉。拘那复索。母益瞋恚。寻置釜中亦不能煮。母后向河。拘罗随去。寻掷水中。大鱼吞之。遭捕入市。遇父买归。时剖鱼腹。拘罗尚活。告父安详。无至伤儿。父既见子。喜拘而出。长大出家。得罗汉果。年百六十岁。自乐寂静。常处闲居。不乐众中。乃至舍利塔亦乐闲静。阿育王。礼诸罗汉塔。次至其塔而说偈言。虽自炼无明。于世少利益。供二十贝子。贝子从塔飞出着王足。闲静少欲。塔亦如是。增一云。寿命极长。终不中夭。常乐闲居。不处众中者。薄拘罗第一。

　　○摩诃俱絺罗。此翻大膝。舍利弗舅也。由来论常胜姊。姊孕论则不胜。知怀智人。寄辨尚尔。何况出家。乃弃家往南天竺。读十八经。时众笑之。累世难通。一生岂冀。喟然叹曰。在家为姊所胜。出家为他所轻。誓读不休。无暇剪爪。时人呼为长爪梵志。学讫还家。问甥所在。人曰为佛弟子。即生大慢。我甥八岁。声震五天。彼沙门者。有何道术。诱我姊子。迳往佛所。索佛论义。世尊曰。汝意以何为宗。志曰。我以一切不受为宗。世尊曰。是见受否。志拂袖而去。至中路乃省。叹曰。我义两处负堕。是见若受。负门处粗。是见不受。负门处细。一切人天二乘。不知我堕处。唯有世尊诸大菩萨。知我堕处。于是同五百徒众。一时出家。证阿罗汉。增一云。得四辩才。触难能答者。拘絺罗第一。

　　○难陀。亦云放牛难陀。此翻善欢喜。净饭王逼十万释出家。即其一也。

　　○孙陀罗难陀。此翻艳喜。是佛亲弟。四月九日生。短佛四指。容仪挺特。与世殊异。若在众中。有不识者。谓言佛来。弥沙塞律云。摩竭有裸形外道。大聪明。国人号为智者。共身子议论结舌。乃生善心。欲于佛法中出家。见难陀形貌奇伟。叹云。短小比丘。智慧难概。况堂者乎。难陀即度出家。妇即孙陀罗。极端正。食息不相离。佛与阿难入城乞食。次至难陀门首而立。难陀迎礼世尊。时孙陀便作是念。我若放去。世尊必定与其出家。遂牵衣不令出。难陀曰。今可暂放。礼世尊已。我即却回。孙陀罗曰。共作要期。方随意去。以妆湿额而告之曰。此点未干。即宜却至。若迟违者。罚金钱五百。难陀曰。可尔。即至门首礼足。取如来钵。盛满美食。持至门首。世尊遂去。即与阿难。世尊现相。不令取钵。难陀持钵。默然随去。世尊至寺。难陀持钵以奉世尊。食已告曰。难陀汝食我残否。答云我食。佛即授与难陀食已。世尊告曰。汝能出家否。答云出家。即告阿难。汝与难陀剃除须发。答曰如世尊教。即觅剃头人。为其落发。难陀乃握拳语剃者。我不久当作转轮王。汝若剃我发者。当截汝腕。彼即大怖。褁收刀具。即欲辞出。阿难白佛。佛便自去问言。难陀汝出家否。答言出家。是时世尊。自持瓶水。灌其顶上。净人即剃。便作是念。我今敬奉世尊。旦为出家。暮即归舍。既至日晚。寻路而归。世尊于其行路。化作大坑。不能得去。愁苦通夜。诘朝。佛与五百比丘应请。难陀求住守寺。意欲逃去。佛令关房扫地。关南北开。扫此彼秽。复惧佛归。即逃走。于路值佛。隐身树下。佛令其树举枝高上。其身露现。佛见唤还。问云。何故欲去。答。昨与妇别。待还与食。忆妇食耳。佛将彼游天堂。次游地狱。然后歇下。

　　○富楼那弥多罗尼子。富楼此翻满。弥多罗翻慈。西域称男为那。女为尼。此从父母两缘得名。内外经书靡不该练。增一云。善能广说。分别义理。满慈子第一。欲还本国利生。佛言。彼国獘恶。汝云何化。答。我当修忍。人若毁。我当自幸不得拳殴。拳殴时。自幸不得木杖。木杖时。自幸不得刀刃。刀刃时。自幸离五浊毒器。由彼忍满。故曰满慈也。

　　○须菩提。此翻空生。生时库藏皆空。占者曰。解空之相吉。故名空生。所修行业。以空为本。常入空定。住无诤三昧。善说空法。有所宣说。皆分别空。佛从忉利天下。率土辐辏。争前顶礼。尊者端坐石室。念诸法空。色非佛。乃至识非佛。眼非佛。乃至意非佛。豁然悟道。得见法身。故名空生。诸弟子中解空第一。

　　○阿难。此翻欢喜。又翻不染。中阿含云。四众若闻阿难所说。若多若少。无不欢喜。欲发问先謦欬。大众皆欢喜。四众若观其嘿。或行住坐卧。指撝处分。进止动转皆欢喜。年二十五。佛前求侍。佛言。阿难胜过去侍。过去侍闻说乃解。今佛未发言。阿难已解。阿难侍佛二十五年。所闻八千犍陀。皆诵不遗。不重问一句。佛灭度后。坐师子床。迦叶大众赞曰。面如净满月。眼若青莲华。佛法大海水。流入阿难心。增一云。知时明物。所至无疑。所忆不忘。多闻广达。堪任奉持者。阿难陀第一。

　　○罗睺罗。此翻覆障。昔塞鼠穴。由是因缘。故名覆障。昔太子求出家。父王不许。殷勤不已。王言汝若有子。听汝出家。太子指腹妃。却后六年。汝当生男。太子出家后。耶输有娠。在胎六年。方得产生。诸释咸瞋。何因有此。欲治欲杀。恶声载道。耶输即焚火坑。发大誓愿。我若非为。子母俱灭。若真遗体。天当为证。因抱子投坑。坑变为池。莲华捧体。王及国人乃始释疑。后佛还国。耶输令罗云奉佛欢喜丸。罗云幼稚。竟持上佛。耶输由此息谤。祖王欢喜。虽失其父。而获其子。为金轮王。吾亦何恨。想其长大冀神宝至。而佛索令出家。父王不许。耶输将上高楼。目连飞空来取。佛度出家。付舍利弗为弟子。作沙弥时喜妄语。凡国王大臣居士来欲见佛。俱答言不在。令无量人不得见佛。由妄语故。佛每诃责。佛出行还。使罗云洗足。佛以脚挑澡盆。三覆三仰。然后覆地。命令注水。罗云盆覆注水不得立。佛言。汝今妄语。犹如覆盆。于佛法水。亦不得立。今当实语。莫妄语也。诸弟子中。密行第一。众所知识者。言此等皆是大众首领。人人心知眼识者。

　　复有学无学二千人。摩诃波阇波提比丘尼。与眷属六千人俱。罗睺罗母耶输陀罗比丘尼。亦与眷属俱。

　　此叙有学众也。真穷惑尽无所事事者。名无学。即阿罗汉是也。研真断惑。而欲造于真穷惑尽者。名学无学也。摩诃波阇波提。此翻大爱道。亦云憍昙弥。此翻尼众主。即佛姨母也。耶输陀罗。此翻华色。亦翻名闻。罗云母也。

　　菩萨摩诃萨八万人。皆于阿耨多罗三藐三菩提不退转。皆得陀罗尼。乐说辩才。转不退转法轮。供养无量百千诸佛。于诸佛所植众德本。常为诸佛之所称叹。以慈修身。善入佛慧。通达大智到于彼岸。名称普闻无量世界。能度无数百千众生。

　　此叹菩萨德也。菩萨者梵语之半。具云菩提萨埵。此云觉有情。亦名大心众生。具大慈。得大智。修大因。证大果故。梵语阿耨多罗。此云无上。三藐三菩提。此云正等正觉。皆于菩提不退转者。荷担如来大事因缘。决定自知成佛不谬。非若小乘自谓已得涅槃。不复道求也。皆得陀罗尼乐说辩才者。梵语陀罗尼。此翻总持。乐说辩才者。四无碍之二也。九地菩萨。断一障二愚。得四无碍解。一障者。利它不欲行障。二愚者。一于无量所说法无量名句字。后后慧辩陀罗尼自在愚。二辩才自在愚。于无量所说法陀罗尼自在者。谓义无碍解。即于所诠总持自在。于一义中现一切义故。于无量名句字陀罗尼自在者。谓法无碍解。即于能诠总持自在。于一名字中现一切名字故。于后后慧辩陀罗尼自在者。谓词无碍解。即于言音展转训释总持自在。于一音声中现一切音声故。辩才自在者。谓辩无碍解。善达机宜。巧为说故。菩萨断此二愚。得法自在。非若小乘但得心自在也。转不退转法轮者。得是道以处己。运是道以利人。非若小乘不欣说法。自守幽闲也。供诸佛植众德者。一切如来皆悉供养。一切德本无不培植。不似小乘身体疲懈。但念空无相无作也。常为诸佛之所称叹者。菩萨智德宏深。神通游戏。故诸佛咨嗟。不似小乘如来寻常斥之为焦芽败种也。以慈修身善入佛慧者。菩萨视三界为家。等四生为子。借度生以入佛慧。故曰善入。非若小乘观三界如牢狱。视四生如怨贼也。通达大智到于彼岸者。通者推而行之之谓。达者深造自得之谓。大智者即法空智也。菩萨以般若观空。沤和利物。故能诞登道岸。不似小乘得人空智尚在中流也。名称普闻无量世界者。名者实之宾。菩萨实行既广。故名称亦普。不似小乘独善其身。而名只在一国之内也。能度无量众生者。愿力无穷。度生无尽。非若小乘逮得己利。成就众生。心不喜乐也。宗门谓之寒灰发𦦨。枯木生华。百尺竿头更进一步者也。

　　其名曰文殊师利菩萨。观世音菩萨。得大势菩萨。常精进菩萨。不休息菩萨。宝掌菩萨。药王菩萨。勇施菩萨。宝月菩萨。月光菩萨。满月菩萨。大力菩萨。无量力菩萨。越三界菩萨。䟦陀婆罗菩萨。弥勒菩萨。宝积菩萨。导师菩萨。如是等菩萨摩诃萨。八万人俱。

　　梵语文殊。此翻妙德。思益云。虽说诸法而不起法想。亦不起非法想故曰妙德。大经云。了了见佛性。犹如妙德等。观世音者。思益云。众生见者必得菩提。称名者得免众苦。故宝藏佛云。汝观一切众生生大悲心。今当字汝为观世音。得大势者。思益云。我投足处。震动三千大千世界及魔宫殿。故名大势至。不休息者。思益云。若恒河沙劫为一日一夜。以是三十日为一月。十二月为一岁。过百千万亿劫得值一佛。如是于恒河沙等佛所。行诸梵行。修集功德。然后授记心不休息。无有疲倦。故名不休息。宝掌者。普超经云。被上德铠。乃至成佛。无能沮坏。令释大乘。若于梦中。不志二乘。常以慧心。为人宣讲。于珍宝心无所贪惜。故名宝掌。药王者。悲华云。愿贤劫一千诸佛成道。我皆供养。诸佛入灭。我皆起塔。劫尽苦恼。我皆救护。刀兵疾疫。我作医王。然后得佛。宝藏佛言。今当字汝为大净药王。在后作佛。名楼至如来。宝月者。思益云。若诸菩萨。常修童子梵行。乃至不以心念五欲。何况身受。故名宝月。䟦陀婆罗此翻善守。思益云。若众生闻名。毕定得三摩提。弥勒此翻慈氏。思益云。若众生见者。即得慈心三昧。悲华云。发愿于刀火劫中。拥护众生。导师者。思益云。若菩萨于堕邪道众生。生大悲心。令入正道。不求恩报。故名导师。

　　尔时释提桓因。与其眷属二万天子俱。复有明月天子。普香天子。宝光天子。四大天王。与其眷属万天子俱。自在天子。大自在天子。与其眷属三万天子俱。娑婆世界主。梵天王。尸弃大梵等。光明大梵等。与其眷属万二千天子俱。

　　此叙八部众也。如来说法。异类咸遵。故八部龙天不谋而至。不约而亲。譬如北辰不动。而众星皆拱也。先天人众。梵语释提桓因。此翻能主。抚育众善。能作天主故。此天居须弥之顶。总御四洲。明月天子者。月天子也。月者缺也。有亏缺故。下面颇胝迦宝水精所成。能冷能照故。天以自在言。子以慈爱言。宝光天子者。日天子也。日者实也。常充实故。下面亦俱胝迦宝火珠所成。能热能照故。普香天子者。星天子也。四大天王者。东方名提头赖吒。此云持国。谓护持国土。安益众生故。居黄金山。领二部鬼。一乾闼婆。此云寻香。即帝释乐神。二毗舍阇。此云啖精气鬼。谓啖有情及五谷精气故。护东弗于逮。南方毗楼勒叉。此云增长。能令自他增长善根故。居琉璃山。领二部鬼。一鸠槃荼。此云可畏。二薜荔多。此云魔魅鬼。护南阎浮提。西方毗楼博叉。此云广目。居白银山。领二部鬼。一龙。二富单那。此云热病鬼。护西瞿耶尼。北方毗沙门。此云多闻。以福德名闻四方故。居水精山。领二部众。一夜叉。此云犍疾鬼。飞空速疾故。二罗刹。此云可畏。护北郁单越。由各领二部。不令鬼神恼乱世间故。名护世四王也。明月天子等。是帝释内臣。如卿如相。四大天王。是帝释外臣。如将帅。自在者。即他化自在天。欲界顶天也。大自在者。即摩醯首罗。居色界于大千界顶最自在故。乘白牛。执白拂。一念之间。能知大千雨滴故。娑婆。此云堪忍。以诸众生。忍受三毒。及诸烦恼故。亦是五趣杂居故。言梵者。此翻离欲。谓创离欲染得根本定故。尸弃者。此翻顶髻。谓顶有肉髻。如螺形故。亦名螺髻。亦名火顶。以火灾至此顶故。又名树提尸弃。彼国以火名树提故。光明大梵即光音天。以此天无寻伺。无言语。用光明为语言故。言等者。等取三禅四禅也。不叙无色者。以无形色故。

　　有八龙王。难陀龙王䟦难陀龙王。娑伽罗龙王和修吉龙王。德义迦龙王。阿那婆达多龙王。摩那斯龙王。优钵罗龙王等。各与若干百千眷属俱。

　　难陀。翻欢喜。䟦。翻善。兄弟常拥护摩竭提国。雨泽以时。百姓皆喜故。娑迦罗。此翻海。于大海中此最胜故。和修吉。此翻多头。德义迦。此翻多舌。以嗜语故。又云能害。谓瞋时嘘气。人畜皆死故。阿那婆达多。此翻无热。从池得名。阎浮诸龙。皆有三患。一热风热砂。烧着皮肉骨髓。以为苦恼。二恶风暴起。吹其宫殿。失其宝饰衣服。龙身自现。以为苦恼。三诸龙娱乐时。金翅鸟王入宫。搏撮始生龙子食之。怖惧生恼。此池无此三患。名无热恼。摩那斯。此云大身修罗。排海淹善见城。此龙萦身以遏海水。优钵。此翻青莲华。从池得名。以此池出此华故。龙王亦食百味。唯末后一口。变为虾蟆。

　　有四紧那罗王。法紧那罗王。妙法紧那罗王。大法紧那罗王。持法紧那罗王。各与若干百千眷属俱。

　　紧那罗。此翻疑神。似人顶有一角。面极端正。见者生疑。畜生道摄。此天帝奏法乐神也。居七宝山。身有异相。即上奏乐。佛说法时。诸天弦歌。般遮鼓瑟而颂法门。

　　有四乾闼婆王。乐(岳)乾闼婆王。乐音乾闼婆王。美乾闼婆王。美音乾闼婆王。各与若干百千眷属俱。

　　乾闼婆。此云寻香。以香为食故。亦云香阴。其身出香故。此天帝奏俗乐之神也。乐者。幢倒伎也。乐音者。鼓节弦歌也。美者。幢倒中胜品者。美音者。乐音中胜品者。

　　有四阿修罗王。婆稚阿修罗王。佉罗骞驮阿修罗王。毗摩质多罗阿修罗王。罗睺阿修罗王。各与若干百千眷属俱。

　　阿修罗。此云无酒。往四天下采华酿海。鱼龙业力变为咸水。瞋妒誓断。故名无酒。又名非天。多行谄媚。无天行故。今之修福。怀胜负谄媚心者。多生此类。故云棱层可畏。拥耸惊人。并出三头。重安八臂。跨山蹈海。把日擎云。天上求餐。海中酿酒是也。婆稚者。此云被缚。五恶物系颈不得脱故。又常为帝释所缚故。佉罗骞驮。此翻广肩。拥海水者。毗摩质多罗者。毗摩。此云丝。质多罗。此云种种。能以一丝幻作种种事故。又云净心。能波海水。使出声故。索乾闼婆女。生舍脂。帝释业力。令其父居七叶殿。遂纳为妻。后谗其父。遂交兵。脚波海水。手攻喜见。帝释以般若力不能为害。罗睺罗。此云障持。障持日月故。又云摄恼。以能将手隐摄日月。令天恼故。身长八万四千由旬。口广千由旬。宝珠严身。乐观天女天园林故。常与帝释斗战。若四天下人。孝养父母。供养沙门。诸天有威力。上空雨刀。若不尔者。诸天入宫不出。又日放光照其眼不得见。举手掌障日。世人咸言日蚀。或作大声。世人咸言天兽吼。修罗所食。皆与天同。唯末后一口。变为青泥。

　　有四迦楼罗王。大威德迦楼罗王。大身迦楼罗王。大满迦楼罗王。如意迦楼罗王。各与若干百千眷属俱。

　　迦楼罗。此云金翅。以翅有种种宝色庄严故。居四天王大树上。两翅相去三百三十六万里。若对敌翻。此云大嗉。嗉吭也。以常着龙于嗉中故。大满者。以龙为食。常满意故。此鸟有神力。雄化为天子。雌化为天女。住处有宝宫。食亦有百味。而报须食龙故。如意者。项有此珠故。此迦楼罗。一日山东啖一龙王五百小龙。三方亦尔。周而复始。寿八千岁。临终失势。欲啖龙子。龙母嗷嘇之不得食即瞋。从金刚山透海穿地轮过。不能过风轮。风弹之从故孔涌。到金刚山。如是七反。还山顶命终。肉裂火起。将烧宝山。难陀雨雨灭之。肉烂心冲。风轮亦七反堕山上。成如意珠。龙得之为王。

　　韦提希子阿阇世王。与若干百千眷属俱。各礼佛足。退坐一面。

　　韦提希。此云思惟。瓶沙王之夫人。阿阇世。此云未生怨。王舍城之王也。大经云。以不生佛性。故烦恼怨生。烦恼怨生。故不见佛性。不生烦恼。即见佛性。普超经云。阿阇世。从文殊忏悔。得柔顺忍。命终入吒罗地狱。即入即出。生上方佛土。得无生忍。弥勒出世。复来此界。名不动菩萨。后当作佛。号净界如来。退坐一面者。谓各退坐以面向佛也。

　　尔时世尊。四众围绕。供养恭敬。尊重赞叹。为诸菩萨。说大乘经。名无量义。教菩萨法。佛所护念。

　　供养者。施其所好。恭敬者。尽其礼仪。尊重者。竭其诚悃。赞叹者。极其称美。四众竭诚尽敬。世尊无以相酬。欲将菩提场中。所得妙法。授与大众。然恐不能担荷。故先说无量义经以发其机。此无量二字。有二义。一无有限量。故曰无量。此属实相门。是平等法故。二法门多种。故曰无量。此属方便门。谓以无限量法。权开种种无量度生法门故。世尊虽四十余年。淘汰四众。然四众住在法界量里。守一解脱义。不能舍有量心。入无量义。故世尊先说此经以摇撼之。故经云。尔时大庄严菩萨。与八万菩萨。同白佛言。菩萨摩诃萨。欲速成菩提。修行何等法门。佛言。有一法门。名无量义。菩萨欲学此法门者。应当观察一切诸法。从本已来。性相寂灭。犹如虚空。无有二法。又复深入一切诸法。法相如是。生如是法。法相如是。乃至灭如是法。法相如是(性相寂灭。犹如虚空。无有二法。四相皆如。便是下文如是相如是性。乃至如是本末究竟等。即是诸佛智慧甚深无量也。无量之量。是如来自心现量境界。所谓无心之心量也。所谓法界一相。即是如来平等法身也)。如是观察四相本末。悉遍知已。次复观察一切诸法。念念不住。新新生灭。复观即时生住异灭。如是观已。而入众生诸根性欲。性欲无量故。说法无量。说法无量故。义亦无量。无量义者。从一法生。其一法者。即是无相。如是无相。无相不相。不相无相。名为实相。若能如是修一法门无量义者。必得疾成菩提。(是观察众生。性欲不同。故以一法。开无量义。此无量义。即多多之谓。此便是随众生性欲。以一乘道。分别说三。其实元是一相一味之法。此便是其智慧门。难解难入也。前段是观察实相门。此段是观察生灭门。即以无限量门。分别种种无量法门者。无非欲其离念。皈于实相也)大庄严云。世尊自从得道已来。四十余年。常为众生演说四相之义。苦义。空义。无常无我。无大无小。无生无灭。一相无相。法性法相。本来空寂。若有闻者。咸得暖法。顶法。忍法。世第一法。须陀洹果等。及辟支佛道。发菩提心。登初地二地。乃至十地。往日所说诸法之义。与今所说有何等异。而言甚深无上大乘。无量义经。菩萨修行。必成菩提。佛告大庄严菩萨。善哉善哉。善男子。自我道场菩提树下。端坐六年。得成菩提。以佛眼观一切诸法。不可宣说。所以者何。以诸众生。性欲不同。性欲不同。种种说法。以方便力。四十余年。未显真实。是故众生。得道差别。不得疾成菩提(可见授记作佛。方是本怀)。善男子。譬如水能洗垢秽。若井若池。若江河溪渠。皆悉能洗诸有垢秽。其法水者。亦复如是。能洗众生诸烦恼垢。善男子。水性是一。江河井池溪渠大海。各各别异。其法性者亦复如是。洗除尘劳。等无差别。三果四果。二道不一。善男子。水虽是一。而井非池。池非江河。溪渠非海。如来所说诸法。亦复如是。初中后说。皆能洗除烦恼。而初非中。中非后。初中后说。文辞非一。而义各异。善男子。我起树王。为阿若多等五人。转四谛法轮。亦说诸法。本来空寂。代谢不住。念念生灭。中间为诸比丘。并众菩萨。宣说十二因缘。六波罗蜜。亦说诸法。本来空寂。代谢不住。念念生灭。今复于此演说大乘无量义经。亦如是说。是故初说中说今说。文辞是一。而义各异。义异故。众生解异。解异故。得道得果亦异。善男子。自我得道。初起说法。至于今日。说无量义经。无有二言。能以一音。普应众生。能以一身。普应一切身。善男子。是则诸佛甚深不可思议境界。非二乘所知。亦非十住菩萨所及。唯佛与佛。乃能究了(初中后说。皆是本来空寂。代谢不住。念念生灭。所谓如来无二语也。所谓初善中善。后亦善也。众生各随自己性欲。思量分别故。所解所入。各各有异。故曰是法非思量分别之所能解。唯有诸佛乃能知之。此经与法华互相发明。故引此一段。智者观此。则于法华思过半矣。无厌繁文)。教菩萨法者。反显非是教小乘法。佛所护念者。亦显不是小乘所护念。也譬如如意宝珠。是摩竭龙王之所护念。非虾䗫蚯蚓之所好乐。此经与法华同条共贯。故亦名教菩萨法。佛所护念也。

　　佛说此经已。结跏趺坐。入于无量义处三昧。身心不动。

　　梵语三昧。此翻正定。亦云等持。平等持心。趋一境故。既说无量义经。便入无量义定。可见世尊口到身到。说底就是行底。行底就是说底。故才说此经。直下又将此一卷无量义经。觌面呈出。如铜山铁壁。顿向诸人面前。要令大众向空劫已前承当。佛未出世荐取。且道那个是同参。达磨鲁祖。

　　是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上。及诸大众。普佛世界。六种震动。

　　世尊入定。天惊地震。故天雨四华。地摇六震也。曼陀罗。此云柔软。曼殊沙。此云适意。散四华者。翻破四大故。六震者。谓动起踊震吼击也。摇飏不安曰动。自下升高曰起。忽然腾举曰踊。隐隐有声。曰震。雄声抑扬曰吼。呯嗑发响曰击。震即是声。动即是形。声兼吼击。动兼起踊。地六震者。翻破根结故。

　　尔时会中。比丘比丘尼。优婆塞优婆夷。天龙夜叉。乾闼婆。阿修罗。迦楼罗。紧那罗。摩睺罗伽。人非人。及诸小王。转轮圣王。是诸大众。得未曾有。欢喜合掌。一心观佛。

　　须菩提。岩中打坐。诸天雨华赞叹尊者。善说般若。世尊入无量义定。惊天动地。会中如许大众。总不知落处。却无一人领会世尊无量义经。亦无一人赞叹世尊善说无量义经。个个瞠着眼睛。一心观佛。不知观是何人。佛是何物。古德云。汝等诸人。在大海里坐。汲头浸却了。更展手问人乞水吃是也。

　　尔时佛放眉间白毫相光。照东方万八千世界。靡不周遍。下至阿鼻地狱。上至阿迦尼吒天。于此世界。尽见彼土六趣众生。又见彼土现在诸佛。及闻诸佛所说经法。并见彼诸比丘比丘尼。优婆塞优婆夷。诸修行得道者。复见诸菩萨摩诃萨。种种因缘。种种信解。种种相貌行菩萨道。复见诸佛般涅槃者。复见诸佛般涅槃后。以佛舍利起七宝塔。

　　世尊。见大众眼钝头迷。事不获已。只得略展神通。放眉间光。诠注无量义经。无量义定。令大众向眉梢眼角边讨个分晓。所谓为怜三岁子。不惜两茎眉也。然虽如是。若是皮下有血性的人。决不肯向人光影门头作活计。不见文喜禅师初往五台。求见文殊。却被文殊当面热瞒。后参仰山。得个入处。遂命充典座。文殊常现于粥锅上。师以搅粥竹篦便打云。文殊自文殊。文喜自文喜。文殊说谒赞云。苦瓠连根苦。甜瓜彻蒂甜。修行三大劫。却被老僧嫌。故古德云。彩云端里仙人现。手把红罗扇遮面。急须着眼看仙人。莫看仙人手中扇。问。佛在眉间放光。亦有说乎。曰。若论放光常例。则放眉光是为授记。若论其义。别自有说。眼耳鼻舌。各具一能。眉毛居上。故口问鼻云。饮食在我。言语在我。汝有何能。反居吾上。鼻曰。五岳之中。中岳居尊。是以居上。鼻又问眼。汝何在上。眼曰。吾同日月。寔有照鉴之功。是以居上。眼问眉曰。汝何功能。位居吾上。眉曰。我寔无功。惭居上位。倘吾在下。眼若在上。看你甚么面孔。故宝月上堂云。古者道在眼曰见。在耳曰闻。且道在眉毛唤作甚么。良久曰。忧则共戚。乐则同欢。人皆知有用之为用。而不知无用之大用也。宗师家。将此例向上事。眉间放光殆亦是乎。问。何故放光遍照东方万八千界。答。若以理言。小乘虽曰不动。实在动中。虽脱见思。未离阴界。如来欲令超出阴界。证不动智。故以光明遍照东方也。古德云。全成不动智。只欠自承当。若以事言。震旦国中。多大乘法器。故佛光遍注。至汉明而像法始入。至梁武而达磨复来。显发此事。自后灯灯相续。焰焰无穷。普天匝地。皆此一光遍照之力也。若佛光不照。便与此土无缘。故震旦一国。佛法如是。其余东方万八千土。悉皆如是。故知放光实非小缘也。于此世界尽见彼土者。此彼二字。要看得分明。要知万八千土。皆是本地风光。从这里流出。故古德云。尽大地是自己光明。尽大地无一人不在自己光明里是也。世尊入无量定。无量为一也。一光照万八千土。一为无量也。万八千土靡不周遍。横遍也。上极于天。下极于地。竖穷也。光中所现六趣众生者。六凡也。现在诸佛者。佛乘也。修行得道者。声闻乘辟支乘也。行菩萨道者。菩萨乘也。此四圣也。总之是十界图样。现在平等光中也。种种因缘。种种信解。种种相貌。行菩萨道。是一串事。如人信得行布施是菩萨道。则国城妻子。头目髓脑。悉皆欢喜布施。毫无吝惜。则布施就是入道因缘。内有如是欢喜心。外必有如是欢喜相。又如人信得持戒是菩萨道。则持戒是入道因缘。故于一切色香味触心无所动。内有如是不动心。外有如是不动相。若心存忍辱。外有柔和谦谨相。心行精进。外有顾盻雄毅相。内有禅定功夫。外有湿灰槁木相。内行智慧。外有转辘辘活泼相。所谓有诸中形诸外也。然则生佛始终三乘修证等事。都不离如来一毛孔光明里。即三世诸佛无量劫来谭不尽者。亦不出此毛孔光中所现之事。然则如此光明。不离众生日用。惟众生日用。昧而不知。世尊与人作个图样。欲人按图索骏耳。故知如来放光。如指井以示渴者。告以水之所在也。虽然如是。恰似哑子作手势。却不如祖师亲口道出。昔古灵禅师行脚回。受业师遣令执役。一日因澡身。命师去垢。乃拊背云。好所佛堂而佛不圣。本师回首视之。师曰。佛虽不圣。且能放光。又古德云。汝等诸人。各自有无价宝珠。从眼门放光。照见山河大地。耳门放光。采领善恶音响。如是六门昼夜常放光明。亦名放光三昧。说也说了。注也注了。却不劳别人在猜右问。

　　尔时弥勒菩萨作是念。今者世尊。现神变相。以何因缘。而有此瑞。今佛世尊。入于三昧。是不可思议。现希有事。当以问谁。谁能答者。复作此念。是文殊师利法王之子。已曾亲近供养过去无量诸佛。必应见此希有之相。我今当问。尔时比丘比丘尼。优婆塞优婆夷。及诸天龙鬼神等。咸作此念。是佛光明神通之相。今当问谁。尔时弥勒菩萨。欲自决疑。又观四众。比丘比丘尼。优婆塞优婆夷。及诸天龙鬼神等。众会之心。而问文殊师利言。以何因缘。而有此瑞神通之相。放大光明。照于东方万八千土。悉见彼佛国界庄严。

　　此弥勒腾疑请问也。初心识昧。未解咨求。菩萨慈悲腾疑启请。上文云以慈修身。通达大智。故须慈氏发问。文殊领答也。作念者。私自忖量也。神变者。指光明也。是如来神力所变现故。以何因缘而有此瑞者。正出疑情也。凡夫小乘。日日如此放光。只为无此疑情。放过一边。故不得大智。不得受用。所以弥勒起疑。却是教人起疑也。今佛下。作念求人咨决也。意谓佛不在定固当问佛。佛今在定当问何人。且此光明。非是情识可能卜度。又非言语可以形容。必是眼曾亲见。方知端的。若是思量卜度。言语形容。尽是鬼家活计。隔靴搔痒。决不能知。今此会中。不知谁是亲眼见过的人。覆自忖云。文殊师利为七佛师。已曾供养无量佛。必曾见此无量光。吾当问彼。必知下落。所谓要知山下路。须问过来人也。尔时比丘下。四众生疑。所谓只在此山中。云深不知处也。尔时弥勒下。此正陈疑请决。所谓自己不了。殃及他人也。上言神变。此云神通者何也。妙用不测之谓变。触处无碍之谓通。所谓穷则变。变则通。神则生佛均等。但众生日用不知。故不能穷。由不穷故。头头窒碍。不得变通故。在佛曰变曰通。而众生曰障曰碍耳。

　　于是弥勒菩萨。欲重宣此义。以偈问曰。

　　文殊师利。导师何故。眉间白毫。大光普照。雨曼陀罗。曼殊沙华。栴檀香风。悦可众心。以是因缘。地皆严净。而此世界。六种震动。时四部众。咸皆欢喜。身意快然。得未曾有。

　　偈文。先叙所见。后问其故。此叙放光雨华动地。大众欢喜也。悦可众心一句。极力描写一时境象。言华气香风。兼熏互拂。令人心悦神怡。即地界亦庄严清净。

　　眉间光明。照于东方。万八千土。皆如金色。从阿鼻狱。上至有顶。

　　此叙见光之横遍竖穷也。

　　诸世界中。六道众生。生死所趣。善恶业缘。受报好丑。于此悉见。

　　此叙见六凡始终也。生死所趣者。心所趣向也。善恶业缘者。造业也。受报好丑者。受报也。

　　又睹诸佛。圣主师子。演说经典。微妙第一。其声清净。出柔软音。教诸菩萨。无数亿万。梵音深妙。令人乐闻。各于世界。讲说正法。种种因缘。以无量喻。照明佛法。开悟众生。若人遭苦。厌老病死。为说涅槃。尽诸苦际。若人有福。曾供养佛。志求胜法。为说缘觉。若有佛子。修种种行。求无上慧。为说净道。文殊师利。我住于此。见闻若斯。及千亿事。如是众多。今当略说。

　　此叙诸佛始终也。圣中之主。故曰圣主。说法无畏。故称师子。理愈入而愈细。故曰微。词愈出而愈精。故曰妙。词义所宣。皆是一相一味。故曰第一。直声名声。声有宛曲名音。声清净者。以所说者。是清白梵行之法。故能说之声亦清净。如铿金戛玉也。柔软音者。柔和轻软。巽语之言也。以所说者。是柔软之法。故能说之音亦柔软也。盖以不净刚强苦切之言。教人天小乘。而以清净柔软之语。教菩萨故。且如来所出梵音。深远微妙。故令人听之欢喜踊跃。而竟忘其疲也。然诸圣主。在万八千世界中所说者。皆非偏小之法。悉是大乘平等正法。又恐深远微妙。不能领悟。复以种种因缘譬喻。委曲引导。务令佛法照明。若揭日月而悬诸万。令诸众生开通觉悟。究竟归于一切种智。故欣厌生死而求涅槃者。说四谛法。令彼尽苦而得乐。对植净福而求胜法者。说缘觉法。令彼断缘而得胜性。言胜法者。胜小乘故。对修万行而求佛慧者。说一乘清净道法。令彼由觉以入妙。文殊下。言我所见生佛。始终众多无尽。今略说其大概耳。

　　我见彼土。恒沙菩萨。种种因缘。而求佛道。或有行施。金银珊瑚。珍珠摩尼。砗磲码瑙。金刚诸珍。奴婢车乘。宝饰辇舆。欢喜布施。回向佛道。愿得是乘。三界第一。诸佛所叹。或有菩萨。驷马宝车。栏楯华盖。轩饰布施。复见菩萨。身肉手足。及妻子施。求无上道。又见菩萨。头目身体。欣乐施与。求佛智慧。文殊师利。我见诸王。往诣佛所。问无上道。便舍乐土。宫殿臣妾。剃除须发。而被法服。

　　此叙见三乘得道。行道之终始也。种种因缘而求佛道二句。是总叙。或有行施下。是别叙。先叙在家菩萨。以布施为入道因缘。金银等者。七宝也。奴婢者。使令之人。车乘者。出入之具。宝饰辇舆等者。言以众宝饰车乘之辇舆。而欢喜布施也。既施已。而复修菩萨回向法愿。舍宝乘而得佛乘。当为诸佛称叹。不愿乘金舆宝辇。徒为世人羡慕而已也。驷马宝车者。舍车而兼舍马也。诗云。良马四之。故曰驷马。栏楯华盖者。车之饰也。轩。高也。即轩轾之轩。言高广严饰也。此上皆外施也。又有舍身肉手足等而求佛道者。如割肉饲鹰。投身饲虎之类。又有舍头目身体。而求佛法者。如雪山童子求半偈而舍全身之类。此内施也。又见诸王诣佛问道闻法。而舍土出家者。如妙庄严之类是也。如上种种。有舍世宝而求法宝。舍世乘而求佛乘。舍幻身而求法身。舍乐土而求净土。此皆借布施为入道因缘者。

　　或见菩萨。而作比丘。独处闲静。乐诵经典。又见菩萨。勇猛精进。入于深山。思惟佛道。又见离欲。常处空闲。深修禅定。得五神通。又见菩萨。安禅合掌。以千万偈。赞诸法王。复见菩萨。智深志固。能问诸佛。闻悉受持。又见佛子。定慧具足。以无量喻。为众讲法。欣乐说法。化诸菩萨。破魔兵众。而击法鼓。又见菩萨。寂然宴默。天龙恭敬。不以为喜。又见菩萨。处林放光。济地狱苦。令入佛道。又见佛子。未尝睡眠。经行林中。勤求佛道。又见具戒。威仪无缺。净如宝珠。以求佛道。又见佛子。住忍辱力。增上慢人。恶骂捶打。皆悉能忍。以求佛道。又见菩萨。离诸戏笑。及痴眷属。亲近智者。一心除乱。摄念山林。亿千万岁。以求佛道。或见菩萨。肴膳饮食。百种汤药。施佛及僧。名衣上服。价直千万。或无价衣。施佛及僧。千万亿众。栴檀宝舍。众妙卧具。施佛及僧。清净园林。华果茂盛。流泉浴池。施佛及僧。如是等施。种种微妙。欢喜无厌。求无上道。或有菩萨。说寂灭法。种种教诏。无数众生。或见菩萨。观诸法性。无有二相。犹如虚空。又见佛子。心无所著。以此妙慧。求无上道。

　　此叙出家菩萨入道因缘也。独处闲静者。有避人间喧嚣。而好幽闲寂绝之地。假诵经为入道因缘者。昔欧阳文忠公。官洛中。一日游嵩山。却去仆吏。放意而往。至一山寺。入门修竹满轩。霜清鸟啼。风物鲜明。文忠休于殿陛。旁有老僧阅经自若。与语不甚顾答。文忠异之曰。道人住山久如。对曰甚久。又问诵何经。对曰。法华经。文忠曰。古之高僧。临生死之际。都皆谈笑脱去。何道致之耶。对曰。定慧力耳。又问。今乃寂寥无有何哉。老僧笑曰。古之人。念念在定慧。临终安得散乱。今之人。念念在散乱。临终安得定。文忠大惊。不自知膝之在地也。勇猛精进者。直前无怯之谓勇。勇而愈锐之谓猛。一心不杂之谓精。精而不怠之谓进。古人单丁住山。看话头。起疑情。一心思惟。更无二念。所谓一条楖𣗖任纵横。直入千峰万峰去者是也。此借精进为入道因缘。又见离欲下。在家而能离下界欲染。处空闲地修上界定。若四禅八定之类。得五神通者。天眼天耳它心宿命神境也。此借修九次第定为入道因缘者。又见菩萨下。安禅而以偈赞者。所谓嘿时说。说时嘿。以禅那资妙慧。以笔砚资真性。此借作偈赞佛为入道因缘者。智深志固者。世智莫能知。曰智深。外诱莫能入。曰志固。二六时中。唯以受持佛法为事。更无它事。能问者。能审问也。受持者。能笃行也。有疑必问。既问即行。得一句。行一句。所谓知行并进者也。此借受持为入道因缘者。定慧具足下。此明九地已上菩萨。死中发活。定慧双融。以四无碍解。说无量喻。为众讲说。然此菩萨。虽欣乐说法。非漫然无谓。盖末世邪师。如麻似粟类。皆赞淫怒痴。毁戒定慧。若非定慧双融。辩才具足。具正法眼。作师子吼。则如来正法。悉成魔语。故菩萨欣乐说法。决非自为。直欲化诸同类。捣空魔垒。坐致太平。不使邪魔有所惑乱。不得已而击法鼓。其真救世之心哉。此借说法为入道因缘者。寂然下。坐破蒲团。觑破铁壁。白醭流于嘴边。百鸟都无寻处。即使佛来赞叹。尚不加顾盻。何况天龙恭敬。而遂动其心乎。如达摩鲁祖懒瓒之类是也。此借禅定为入道因缘者。处林放光。济地狱苦。而令入佛道者。如华严菩萨放光。令八难众生触此光者。顿超十地之类是也。此是菩萨借放光救苦。为入道因缘者。未尝睡眠等者。意识昏熟曰唾。五情暗冥曰眠。此则昼三夜三。孜孜矻矻。讨个倒断。古德云。惺惺着莫受人谩是也。此借经行为入道因缘者。又见具戒等者。诸恶莫作。众善奉行。幽涧未足比其清。飞雪无以方其素。戒经曰。戒如明日月。亦如璎珞珠是也。如鹅珠草系之类。此借持戒为入道因缘者。住忍辱力者。恶骂捶打。乃至节节支解。悉能忍受。如常不轻羼提仙人之类。此借忍辱为入道因缘者。离诸戏笑下。佛不以七事笑。不以欲。不以嗔。不以痴。不以放逸。不以私敛。不以荣贵。不以富饶。唯授三乘人记别乃笑。世人有一颦一笑尚不浪施者。况乎佛子。固当远离。宋光孝安禅师。住清泰寺。定中见二僧倚槛相语。初有天神拥护。倾听久之散去。俄而恶鬼唾骂。仍扫脚迹。询其故。乃二僧初论佛法。次叙间阔。末谈资养。自是安终身不言及世事。且闲谈世务。鬼神已扫其迹。况乎聚头喧喧。游谈无根谑浪笑傲者哉。痴眷有损故当离。智者有益故当近也。摄念山林者。疾雷不能惊。震风不能动。一念万年。万年一念之人也。此借摄念为入道因缘者。如慧持之类是也。饮食汤药。衣服卧具。乃至园林浴池者。此借四时供养为入道因缘者。说寂灭法种种教诏者。言教人不止一途也。如当不轻。以佛性遍记四众。德山临济。以棒喝而为佛事。乃至辊毬舞笏。吹布毛竖拂子之类。皆目击道存。不容有声。故云种种。此借单提向上为入道因缘者。观诸法性者。观相元妄。观性元真。性相无二。犹如虚空。此借观心为入道因缘者。心无所著者。不着佛求。不着法求。不着僧求。外不循缘。内不住定。心无所希。是名求无上道。此借妙慧为入道因缘者。

　　文殊师利。又有菩萨。佛灭度后。供养舍利。又见佛子。造诸塔庙。无数恒沙。严饰国界。宝塔高妙。五千由旬。纵广正等。二千由旬。一一塔庙。各千幢幡。珠交露幔。宝铃和鸣。诸天龙神。人及非人。香华伎乐。常以供养。文殊师利。诸佛子等。为供舍利。严饰塔庙。国界自然。殊特妙好。如天树王。其华开敷。

　　此颂佛灭度后。供舍利起塔庙也。各千幢幡者。塔之严饰也。珠交下。言幢幡外有幔。幔外复有铃鸣也。为供下。言本为供养舍利故。严饰塔庙。由塔庙严饰。故令国界亦自然殊特庄严妙好。国界之有塔庙庄严。喻如天树王之有华庄严也。天树王者。即帝释员生树也。梵语波利质多。树高一百由旬。枝叶覆五十由旬。香又闻五十由旬。诸天子。夏月于树下宴息。

　　佛放一光。我及众会。见此国界。种种殊妙。诸佛神力。智慧希有。放一净光。照无量国。我等见此。得未曾有。

　　佛子文殊。愿决众疑。四众欣仰。瞻仁及我。世尊何故。放斯光明。佛子时答。决疑令喜。何所饶益。演斯光明。佛坐道场。所得妙法。为欲说此。为当授记。示诸佛土。众宝严净。及见诸佛。此非小缘。文殊当知。四众龙神瞻察仁者。为说何等。

　　此结光中所见以请决也。言佛放眉光。我及大众承此光明。见万八千界。种种殊妙。我等亦知此光。是诸佛神力。及智慧力之所自出。世所希有。故能放一净光照无量国。然我等昔未曾见。今得见此。宁不庆幸。但不知其所为因缘。咸生疑惑。仁者觐佛既久。为佛之子。必曾亲见。必知所为因缘故。愿仁者一决众疑。且四众欣然仰望。都觑着仁者及我二人。即我亦不知世尊放光之故。此时亦堕疑网。亦看着仁者。佛子此时必当裁答。以决众疑。及决我疑。令生欢喜。又自猜自疑。旁通一线云。不知如来欲以何法。饶益于人。今日演斯光明。或是世尊在菩提树下。睹明星时。发明大事。所得妙法。迄今四十年中。秘而不说。曾未授人。今日放光。得非将菩提场中所得妙法。秘而不说者。今欲向人说乎。抑亦欲将曾未授人者。今欲授人。令俾受持而不失乎。不然何以光中示现万八千界。及见诸佛耶。故知今日放光。决非为小小因缘。然我自己猜度。理或如此。但我不曾亲见。犹有所疑。故四众龙神皆不瞻我而瞻仁者。惟愿仁者。为彼说破。毕竟为何等事而放此光也。

　　尔时文殊师利。语弥勒菩萨摩诃萨。及诸大士善男子等。如我惟忖。今佛世尊。欲说大法。雨大法雨。吹大法螺。击大法鼓。演大法义。

　　此文殊领答也。弥勒云。佛坐道场所得妙法。为欲说此。为当授记。却将世尊放光心事。尽情说了。今文殊复云。如我惟忖当说大法等。却又把光明注解一遍。所谓正按旁提。左敲右击。隔壁供状。雨大法雨者。四十年前。三草二木。随时灌溉。今者欲以平等一味法雨。充润一切。故下文云。其云所出。一味之雨。一时等澍。其泽普洽是也。吹大法螺者。四十年前。以种种譬喻因缘。诱掖㢡劝。今者欲以一音普告大众。故下文云。我是如来应供等。以一音声。演唱斯义是也。击大法鼓者。四十年前。击方便鼓。䇿进着欲众生得二乘果。今欲击涂毒鼓。䇿进懈怠小乘。令至宝所。故下文云。今为汝等。说最实事。诸声闻众。皆非灭度是也。演大法义者。四十年前。秘而不说。今欲向百万人天众前。满盘托出。故下文云。千二百罗汉。悉亦当作佛。若有闻法者。无一不成佛是也。

　　诸善男子。我于过去诸佛。曾见此瑞。放斯光已。即说大法。是故当知。今佛现光。亦复如是。欲令众生。咸得闻知一切世间难信之法。故现斯瑞。

　　此援古以证今也。曾见此瑞者。言我不是猜度也。不是道听涂说。是我在过去佛边。曾亲眼见。放此光已。即说大法。故我忖量。今亦必然。四十年前所说。乘是三乘性有五性。人皆易信。若说三乘是一乘。五性是一性。人所难信。寻常但说唯佛一人。独得正觉。今日小乘罗汉皆当作佛。人所难信。寻常但说修行三阿僧祇劫。方始成佛。今日即心是佛。人所难信。今欲向人天众前。说此难信之法。欲令大众知得即心即佛。无二无三之旨。故现斯瑞耳。

　　诸善男子。如过去无量无边不可思议。阿僧祗劫。尔时有佛。号日月灯明如来。应供。正遍知。明行足。善逝。世间解。无上士。调御丈夫。天人师。佛。世尊。演说正法。初善中善后善。其义深远。其语巧妙。纯一无杂。具足清白梵行之相。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。说应六波罗蜜。令得阿耨多罗三藐三菩提。成一切种智。

　　此引最初灯明。先说三乘。后说一乘之仪式也。日月灯。明别号也。以此佛光明。昼夜不断。如日如月如灯。故以日月灯明表其德。所谓通乎昼夜之道而知者是也。如来下。通号也。从如实道来成正觉故。应供者。道成德备。应受供养故。正遍知者。一尘不立。万德皆备故。明行足者。福慧两严。知行并极故。善逝者。随流自在。处处称尊故。世间解者。三世间事。无不知故。无上士者。超万象而独先。轶群圣而突出故。调御丈夫者。制诸外道。降伏魔怨故。天人师者。模范人民。仪刑释梵故。佛者。自觉觉他觉行圆满故。世尊者。圆收十号。出世独尊故。演说正法者。上言妙法。又言大法。此云正法。名虽不同。皆一法也。即一切法。故曰大。离一切相。故曰正。不即不离。是即非即。故曰妙。初善中善后善。此三善字。非善恶之善。是至善之善。指一乘也。虽三时说法不同。无非归于至善之地。譬如食蜜。中边皆甜。但其义既深远。语亦巧妙。人自不解耳。所以深远巧妙者。以无量义皆归一义。无量音皆是一音。纯一无杂故。由初中后。悉皆具足。本来无物。纯清绝点梵行之相。故梵行品云。为身是梵行耶。乃至戒是梵行耶。如是观察。于身无所取。于修无所著。于法无所住。三世空寂。无作业者。无受报者。此世不移动。彼世不变改。此中何法。名为梵行梵行从何处来。谁之所有。体为是谁。由谁而作。如是观察。梵行不可得。若诸菩萨。能与如是观行相应。于一切法。不生二解。一切佛法。疾得现前。初发心时。便成正觉。所谓修证不无。染污不得者。是名清白梵行。亦名一行三昧。故百丈云。从来是个物。不要知渠解渠。是渠非渠。云岩云。但形文彩。即属染污是也。次又释云。所言初者。四谛法是。中者因缘法是。后者六度法是。此三乘法。皆是一期应机之语。其实欲令皆得菩提。成一切种智。此其所以初善中善后亦善也。

　　次复有佛。亦名日月灯明。次复有佛。亦名日月灯明。如是二万佛。皆同一字。号日月灯明。又同一姓。姓颇罗堕。弥勒当知。初佛。后佛。皆同一字。名日月灯明。十号具足。所可说法。初中后善。

　　此言二万灯明。相继成佛。名姓同。乃至说法仪式皆同。所谓一灯灭。而一灯续。灯灯无尽故。有方者形。彼非形者。未尝有南北。有时者气。彼非气者。未尝有画夜。故生于齐者。心之所梦皆齐国也。既而之宋。之齐。之梁。心无方也。夜之所梦。或长于夜。心无时也。一光东照万八千界者。所谓心无方也。过去无量无边不可思议阿僧祇劫。有佛出世。号日月灯。二万佛皆同一姓。相继成佛者。所谓心无时也。故曰无边刹海不隔毫端。尘劫来事只在而今。

　　其最后佛。未出家时。有八王子。一名有意。二名善意。三名无量意。四名宝意。五名增意。六名除疑意。七名响意。八名法意。是八王子。威德自在。各领四天下。是诸王子。闻父出家。得阿耨多罗三藐三菩提。悉舍王位。亦随出家。发大乘意。常修梵行。皆为法师。已于千万佛所。植诸善本。

　　此举最后灯明说法。仪式亦同也。若以事言。灯明在家生八子。各有家业分管。父出家。而八子随出家者。父子同心。有是父。必有是子。所谓象王行。而象子随也。若以理言。未出家时。有八王子。各领四天下者。灯明未发心时。八识所缠。四大所障。所谓一迷为心。决定惑为四大色身之内。迷则同迷时也。灯明出家。八子亦随出家者。初发心时。便成正觉。八识亦随发大乘意。所谓悟则同悟。啐啄同时之机也。八王子在家。皆名意者。八识皆名意故。如云眼意耳意等。眼识见色名有意。耳识聪利名善意。鼻识闻气名无量意。舌识善说法宝名宝意。身识觉触名增意。意识知法名除疑意。七识缘八如响随声名响意。第八含藏诸法名法意。若出家时。八子皆名大乘意者。成一圆融宝觉故。常修梵行者。妄识渐净故。皆为法师者。并转法轮故。

　　是时日月灯明佛。说大乘经。名无量义。教菩萨法。佛所护念。说是经已。即于大众中。结跏趺坐。入于无量义处三昧。身心不动。是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上。及诸大众。普佛世界。六种震动。尔时会中。比丘比丘尼。优婆塞。优婆夷。天龙。夜叉。乾闼婆。阿修罗。迦楼罗。紧那罗。摩睺罗伽。人非人。及诸小王。转轮圣王等。是诸大众。得未曾有。欢喜合掌。一心观佛。尔时如来。放眉间白毫相光。照东方万八千佛土。靡不周遍。如今所见是诸佛土。

　　此明昔瑞皆同今日也。

　　弥勒当知。尔时会中。有二十亿菩萨。乐欲听法。是诸菩萨。见此光明。普照佛土。得未曾有。欲知此光。所为因缘。

　　此言腾疑亦。同今日也。

　　时有菩萨。名曰妙光。有八百弟子。是时日月灯明佛。从三昧起。因妙光菩萨。说大乘经。名妙法莲华。教菩萨法。佛所护念。六十小劫。不起于座。时会听者。亦坐一处。六十小劫。身心不动。听佛所说。谓如食顷。是时众中。无有一人。若身若心。而生懈倦。

　　此明日月灯明放光之后。为妙光说法华经。以见今之必然也。若以事言。灯明因妙光而说法华。不为八子者。所谓路逢剑客方呈剑。故下文云。如我所说法。唯汝能证知。若以理言。灯明是本觉体。妙光是根本智。若欲本觉成佛。必因始觉智起。不由情识故。教菩萨法者。以此经不入余乘之手。唯是过量人。方堪传受故。佛所护念者。小乘自谓无分。亦不护念故。六十小劫犹如食顷者。若以事言。菩萨精进。心无二念。如发愤时。忘餐废寝。故六十小劫。犹如食顷也。若以理言。十世古今不离当念。念若不动。时劫何有。唯其身心不动。故无懈倦也。

　　日月灯明佛。于六十小劫。说是经已。即于梵魔沙门。婆罗门及天人阿修罗众中。而宣此言。如来于今日中夜。当入无余涅槃。时有菩萨。名曰德藏。日月灯明佛。即授其记。告诸比丘。是德藏菩萨。次当作佛。号曰净身。多陀阿伽度。阿罗诃。三藐三佛陀。佛授记已。便于中夜。入佛余涅槃。

　　此言灯明说经已后即唱灭。唱灭已后即授记。授记已后即入灭也。先唱灭者。警懈怠也。次授记者。交付家业。法有所归也。次入灭者。家业既付而告终也。问。灯明授记德藏。而不授于内绍王子何也。答。若以事言。尧授舜。舜授禹。唯有德者居之。内绍王子。虽植德本。未及德藏。故禅位德藏。示天下之至公也。尊法王位也。若以理言。内绍王子。尚不肯居正位。况受禅乎。问。日月灯明。既因妙光而说法华。何故不授记妙光。答。日月灯明相继成佛。因妙光也。日月灯明说法华经。亦因妙光也。若妙光受禅。即堕始终。光不名妙。既堕始终。必不能续灯明。而成始成终。灯明亦不因妙光说法华经矣。故能续灯明而成始成终者。必因非始非终之妙光乎。此灯明所以说法华。亦必因无断续之妙光也。

　　佛灭度后。妙光菩萨。持妙法莲华经。满八十小劫。为人演说。日月灯明佛八子。皆师妙光。妙光教化。令其坚固阿耨多罗三藐三菩提。是诸王子。供养无量百千万亿佛已。皆成佛道。其最后成佛者。名曰燃灯。

　　此明妙光续灯明之光。而为过去然灯师也。过去诸佛。若无妙光。不得成佛故。一切众生皆证灯明之体。不以妙光为师故。终日圆觉。而未尝圆觉也。问。八王子不以父为师。而以妙光为师何也。若以事言。古人易子而教。故罗云以舍利为师。尊师位也。若以理言。八王子以灯明为父。其本体也。以妙光为师。其本智也。行人虽初得本。其力未充。必假本智。四十二番煆炼之功。尘消垢尽。然后进而至乎妙。转八识而成智者。妙光之力欤。语云。父以生之。日月灯明有焉。师以成之。妙光有焉。故知妙光。非因非果。而能因能果。华严谓之普光明智。楞伽谓之自觉圣智。释迦一光东照。示此妙光也。说无量经。说法华经。说此妙光也。日月灯明相继成佛。传此妙光也。是妙光者。是行人所当克意者。忽得泛作文字语言会也。故灯明一灯。分作两灯。一灯授与德藏为法王。一灯授与妙光为法师。妙光将此一灯。转授过去然灯。然灯又授现在释迦。释迦又转授与未来弥勒。三世诸佛。皆藉日月灯明为灯王。妙光为灯师。至今灯灯不断。皆灯王灯师之力也。此法王法师二位。是如来道统之传。诸佛出世本怀。正在乎此。于此剖明。则下文迎刃而解矣。言法王者。道无不成。德无不备。功无不圆。行无不满。位无不极者称法王。法师者。学法王之道。修法王之德。行法王之行。转法王之经。遵法王之戒。入法王之定。得法王之慧。如是经无量劫。功圆行满。然后绍法王之位者称法师。故法师之位。是入法王位之基址也。曰。若是则应先授声闻法师位。次授法王位。方是次第。何故直以法王位授之也。曰。先授法王位。正欲其行法师事也。未有绍法王位。不由法师而入者。故下文。授舍利弗记云。汝于来世。过无量无边不可思议劫。供养若干百千万亿诸佛。奉持正法。具足菩萨所行之道(此法师位也)。当得作佛。号曰华光(法王位也)。授迦叶记云。汝于未来世。当得奉觐三百万亿诸佛世尊。供养恭敬。尊重赞叹。广宣诸佛无量道法(是法师位)。于最后身当得作佛(是法王位)。是知法王之位。必由法师而入也。故下文五百罗汉。及八千比丘。发愿于异国持经者。是初发愿。行法师事也。问。君师二位世法也。佛法平等。安用之耶。答。若出世法中无王。则佛法无主。天龙八部。无所归投。若出世法无师。则如来道统。断而不续。故权衡道法者名法王。流通道法者称法师也。正如夫子。有德无位称圣师。尧舜禹汤文武。德位俱隆者。称圣王也。问。宗门只教人直下担当。自心作佛便了。更有何佛可成。何生可度。乃欲经无量劫行法师事。然然绍法王之位乎。故思大云。三世诸佛。被我一口吞尽。何处更有众生可度。云门要将如来一棒打死喂狗子吃。无著笊篱打文殊。黄檗欲斫罗汉胫。德山临济。佛祖俱不礼。丹霞不喜闻佛。城东老母。不喜见佛。若是则祖位超于佛位远矣。何不绍祖位而绍佛位耶。答云。莫错过祖师意。不知祖师所言。直下担当四字。正是将成佛度生。一件大事因缘。一肩担在自己身上了也。正如伊尹周公。以天下为己任一般。由彼根器大。信根深。无明轻。烦恼薄。故一闻大法。直下承当。便能兴慈运悲。入廛垂手。接物利生。行法师事。不论时劫。信步行去。至于功成行满。方入妙觉。所谓水到渠成。若谓祖师。悟了便休。更无所事。何异小乘。是谤祖师矣。不观会中。文殊普贤。观音弥勒。药王药上。诸大菩萨。劫劫生生。行菩萨道。尚未休息。祖师安得闭门束手。而曰不求佛。不度生乎。然云门黄檗。诸大祖师。作如是语。直是要人向自己脚跟下做工夫。莫靠别人。故作此峻厉之语。激发后人。此万不得已老婆心也。岂遂谓佛不足成乎。意谓佛为三界导师。尚不许亲近。又况亲近无明烦恼诸杂毒乎。古德所谓不向密密处亲近。名真亲近是也。所以下文亦云。一切不亲近。是名初亲近处耳。今人器量自不及祖师万分之一。抑且未曾闯入祖师门户。勉强教人担当。不知只担得一堆无明骨董烦恼墼子。何曾梦见祖师。亦敢大言曰。无生可度。无佛可成耶。昔皓月供奉问长沙云。天下善知识。证三德涅槃也未。沙曰。大德问果上涅槃。因中涅槃。曰。果上涅槃。沙曰。天下善知识未证。曰。为甚么。未证。沙曰。功未齐于诸圣。曰。功未齐于诸圣。何名善知识。沙曰。明见佛性。亦得名为善知识。曰。如何是因中涅槃。师曰。大德是。详味长沙数语。是镇心丸。可治千古颠狂之疾。故在方便品中。见如来出世之心。譬喻品。见如来方便之巧。药草品。见如来法雨之等。化城品。见如来教化之久。宝塔品。见如来化身之多。提婆品。见如来求法之切。常不轻品。见如来持经之固。寿量品。见如来本迹之远。涌出品。见如来度生之广。此等皆是如来从法师位中。入法王位之榜样。故向人吐露。亹亹不休耳。

　　八百弟子中有一人。号曰求名。贪着利养。虽复读诵众经。而不通利。多所忘失。故号求名。是人亦以种诸善根因缘故。得值无量百千万亿诸佛。供养恭敬。尊重赞叹。弥勒当知。尔时妙光菩萨。岂异人乎。我身是也。求名菩萨。汝身是也。

　　此明妙光为未来弥勒师也。博而不精。故曰求名。不得其门。故不通利。一暴十寒。故多所忘失。虽不通经。亦修杂善。故曰种诸善根。弥勒下。点破言。昔日之妙光。即今日之文殊。昔日之求名。即今日之弥勒。当时同在一会。汝岂不知。而反来问我乎。弥勒云。文殊当知。文殊云。弥勒当知。此二老互相推重也。问。八王子师妙光。求名亦师妙光。然而成佛迟速。若霄壤悬殊者何也。其用心不同也。八子初随出家。便发大乘意。得即心即佛之旨。不向外驰。却从自己脚跟下。着力精进故速。求名菩萨。却在语言文字上作活计。心常懈怠。故旋读旋忘。所谓分别名相不知休者故迟。首楞严云。若得圆根。与不圆根。日劫相倍。信哉。行人当以此为鉴。

　　今见此瑞。与本无异。是故惟忖。今日如来。当说大乘经。名妙法莲华。教菩萨法。佛所护念。

　　此结文殊领答也。言我所以必知说法华经者。由我今日见此光明。与昔时所见无异。昔日之光说。法华经。今日之瑞。当知亦尔。以古证今。故知必当说妙法也。问。如来放光。弥勒发问。文殊领答。毕竟何似。答。如来放光。如伏羲画卦象。弥勒发问。如文王作彖辞。文殊领答。如夫子作彖传。总是与混沌画眉。虚空安柄。若是先天太极图。还须请问自己主人公。三位圣人犹隔江在。

　　尔时文殊师利。于大众中。欲重宣此义。而说偈言。

　　我念过去世。无量无数劫。有佛人中尊。号日月灯明。世尊演说法。度无量众生。无数亿菩萨。令入佛智慧。

　　此颂见最初灯明。说法度生。令得种智也。

　　佛未出家时。所生八王子。见大圣出家。亦随修梵行。时佛说大乘。经名无量义。于诸大众中。而为广分别。佛说此经已。即于法座上。跏趺坐三昧。名无量义处。天雨曼陀华。天鼓自然鸣。诸天龙鬼神。供养人中尊。一切诸佛土。即时大震动。

　　此颂见最后灯明。出家说经入定雨华动地。同今日也。

　　佛放眉间光。现诸希有事。此光照东方。万八千佛土。示一切众生。生死业报处。有见诸佛土。以众宝庄严。琉璃玻璃色。斯由佛光照。及见诸天人。龙神夜叉众。乾闼紧那罗。各供养其佛。又见诸如来。自然成佛道。身色如金山。端严甚微妙。如净琉璃中。内现真金像。世尊在大众。敷演深法义。一一诸佛土。声闻众无数。因佛光所照。悉见彼大众。

　　此颂见最后灯明。放光现瑞。同今日也。示一切下。见光中现六凡始终同也。斯由佛光照。应上见字。最亲切有味。言今日能见佛土。及见天人者。不由于他。皆由自己一点妙光照映。所以能见。即此光明。便是成佛根本。故在佛身。名为佛光耳。此点破八部供佛亦由此光也。又见下。见如来成道同也。自然成佛道者。但发此光。自然成佛。不假修治也。佛光中。见金色身端严微妙。恰如净琉璃中。现真金像也。世尊下。见如来说法亦同也。因佛光所照。悉见彼大众者。如来说法。万八千土。无数听众。悉来集会。各各因此光明。故得各各相见。眼眼相觑。此点破声闻。见色闻声。亦由此光也。古人道。你也见。我也见。为甚么不会。

　　或有诸比丘。在于山林中。精进持净戒。犹如护明珠。又见诸菩萨。行施忍辱等。其数如恒沙。斯由佛光照。又见诸菩萨。深入诸禅定。身心寂不动。以求无上道。又见诸菩萨。知法寂灭相。各于其国土。说法求佛道。

　　此颂比丘菩萨行道。始终亦同也。斯由佛光照。是点破菩萨行六度。亦由此光也。古德云。譬如一片田地相似。一任诸人耕种。无有一人不承此恩力者。

　　尔时四部众。见日月灯佛。现大神通力。其心皆欢喜。各各自相问。是事何因缘。

　　此颂。大众腾疑亦同也。各各自相问者。言各人自己忖量。自言自语也。

　　天人所奉尊。适从三昧起。赞妙光菩萨。汝为世间眼。一切所归信。能奉持法藏。如我所说法。唯汝能证知。世尊既赞叹。令妙光欢喜。说是法华经。满六十小劫。不起于此座。所说上妙法。是妙光法师。悉皆能受持。

　　此颂放光之后。说法华经。以见今之必然也。此经为发最上乘者说。必是妙光堪闻妙法。故学人欲闻妙法。须得自己妙光开发。然后出言吐语。尽从自己胸中流出。方始光𦦨照天照地。以世间眼。赞妙光者。非眼不能见色。非妙光不能奉持正法眼藏。由我所说法。唯汝妙光。方能证知。故我以正法眼藏涅槃妙心。付嘱汝也。问。何故世尊。先赞妙光。令妙光欢喜。然后为彼说法华经。答。此佛事人情。一齐拈出。焉有人不生欢喜。而能领荷大事者乎。故虽有妙光。若不令彼大喜遍身。亦不能荷担大法。必令大喜遍身。然后堪任此大事耳。故释迦末后。在灵山会上。拈华示众时。唯迦叶破颜微笑。世尊云。我有正法眼藏涅槃妙心。付嘱与汝也。

　　佛说是法华。令众欢喜已。寻即于是日。告于天人众。诸法实相义。已为汝等说。我今于中夜。当入于涅槃。汝一心精进。当离于放逸。诸佛甚难值。亿劫时一遇。世尊诸子等。闻佛入涅槃。各各怀悲恼。佛灭一何速。圣主法之王。安慰无量众。我若灭度时。汝等忽忧怖。是德藏菩萨。于无漏实相。心已得通达。其次当作佛。号曰为净身。亦度无量众。佛此夜灭度。如薪尽火灭分布诸舍利。而起无量塔。比丘比丘尼。其数如恒沙。倍复加精进。以求无上道。

　　此颂唱灭授记入灭也。先颂唱灭。既令妙光欢喜。复令大众欢喜。法藏有归。心事已毕。遂告众云。如来出世本意。欲令大众悟实相义。今诸法实相。为汝等说竟。汝等又皆欢喜领荷。出世本怀。今已了结。我于中夜。当入灭矣。复戒勉云。我虽说破。不过为汝等作个指路头人。汝等虽欢喜领荷。还须努力。精进修持。无得放逸。且诸佛难遇。如盲龟值木。若佛在世尚有所依。若佛入灭无可依者。汝等当生难遭之想。当信如来诚谛之语。勿生懈怠。世尊下。颂授记也。诸子者。灯明八子也。圣子闻唱灭而怀忧。法王见怀忧而安慰。亦是佛事人情。佛此下。颂入灭也。如薪尽火灭者。言薪尽故见火灭。其实火传不知其尽。倍复加精进者。受佛嘱而加功也。

　　是妙光法师。奉持佛法藏。八十小劫中。广宣法华经。是诸八王子。妙光所开化。坚固无上道。当见无数佛。供养诸佛已。随顺行大道。相继得成佛。转次而授记。最后天中天。号曰然灯佛。诸仙之导师。度脱无量众。

　　此颂妙光为过去然灯佛师也。相继成佛者。然灯续明。光光不尽也。

　　是妙光法师。时有一弟子。心常怀懈怠。贪著于名利。求名利无厌。多游族姓家。弃舍所习诵。废忘不通利。以是因缘故。号之为求名。亦行众善业。得见无数佛。供养于诸佛。随顺行大道。具六波罗蜜。今见释师子。其后当作佛。号名曰弥勒。广度诸众生。其数无有量。彼佛灭度后。懈怠者汝是。妙光法师者。今则我身是。

　　此颂妙光。为未来弥勒师也。多游族姓家者。世缘不断。向外驰求也。弃舍所习诵者。道念轻微。世情浓厚也。废忘不通利者。心不专一。道不深求也。得见无数佛者。言八王子。志念坚固。得则诸佛。求名行诸善业。亦见诸佛。虽修福修慧不同。同归见佛。既见佛已。必欲供养诸佛。随顺行道。方得福慧两严。功圆行满。成报身佛也。懈怠昔汝是。昔言灯明灭后。倍加精进者。即八王子是也。灭后而懈怠者。即汝便是也。无论弥勒与八王子。同在一会而授记。若此悬远。即释迦在然灯时。亲得授记。而弥勒在释迦会中授记。又若此悬远。盖释迦常行精进。弥勒常自懈怠。故行人当以八王子释迦为法。勿效弥勒也。

　　我见灯明佛。本光瑞如此。以是知今佛。欲说法华经。今相如本瑞。是诸佛方便。今佛放光明。助发实相义。诸人今当知。合掌一心待。佛当雨法雨。充足求道者。诸求三乘人。若有疑悔者。佛当为除断。令尽无有余。

　　前六句。颂所见以明必说法华也。本光二字。要看得重。是众生本来有此光明。故今日定说此经也。故知弥勒腾疑。慈灯也。文殊领答。智灯也。德藏授记。照世灯也。八王子相继成佛。无尽灯也。本灯元是日月灯明。故曰本光瑞如此。今相如本瑞者。正谓今佛之光。与古佛之光无异也。今佛下。明放光是方便。助发二字。不但将释迦世尊。放光心事。尽情说出。却将一切诸佛。历代祖师心事都说尽也。释迦不出世时。无论凡圣。但属有情。一一脚跟下。各有一尊灯明古佛。昼夜放光。无有休歇。谓之本光本瑞。若地狱道中无此本光。洋铜灌口。热火沸心。刀山上行。剑树上走。忍痛者谁。饿鬼道中。若无本光。针咽𦦨口。叫呼求食者谁。畜生道中。若无本光。披毛带角。飞跃蹄嗥者谁。修罗道中。若无本光。三头六臂。嗔斗者谁。天道中。若无本光。受欲乐修禅定者谁。诸佛无此本光。成正觉度众生者谁。菩萨若无本光。修六度者谁。声闻若无本光。受寂灭乐。作神变者谁。缘觉无此本光。求胜法者谁。天人中无此本光。闻呼即应。见物便知。扬眉瞬目。折旋俯仰者谁。故知此光。本来具有。物物上彰。法法上现。把针时。针锋上显。举笔时。笔尖上露。看经时。经上现。搬柴运水时。柴水上现。虽然无处不现。无不承此恩力。埋在五阴坑中。抛在无事甲里。不生疑心。不知推究。有广大威神而不能用。故穿衣吃饭。直作穿衣吃饭会。茶话时。便作茶话会。所以头头显露。处处蹉过。故劳世尊放此光明。作个图样。欲人向自己脚跟下识取一点。本有古佛光明。正如一点火星。埋左灰里。不能发𦦨。今日世尊担柴把草。助令生光发焰。故曰助发。不但放光是助发。说经授记。无非助发。不但释迦是助发。即历代祖师无非助发。昔德山侍立龙潭次。潭曰。更深夜静。何不下山去。师珍重便出。却回曰。外面黑。潭点纸灯度与师。师拟接。潭复吹灭。山大悟便礼拜。潭曰。子见个甚么道理。便礼拜。山曰。从今已后。更不疑天下老和尚舌头也。龙潭度纸灯与德山。当时吹灭。且道悟个甚么。不但历代祖师是助发。即虾䗫蚯蚓。墙壁瓦砾。无非助汝发机。故知香严悟处不在竹边。灵云悟处不在华上。俱胝悟处不在指头。侍者悟处不在布毛也。今相如本瑞者。言如者。正谓今日释迦光。与古佛光。相去不远也。僧问盐官。如何是本身卢舍那佛。师曰。与老僧过净瓶来。僧将净瓶至。师云。却安旧处着。僧送还旧处。复来诘问。师曰。古佛过去久矣。便是此义。诸人下。是方便品之张本。言诸求三乘人。心有疑悔而不自安者。待佛从三昧起。一齐为汝刬却。与汝安心也。

　　妙法莲华经大窾卷首

　　No. 614

　　妙法莲华经大窾卷一

　　姚秦三藏法师鸠摩罗什奉　诏译

　　明　金庭比丘　通润　笺

　　方便品第二

　　颂云。

　何事收光后　　雄谈八部前　　欲将如意宝
　换过止啼钱　　一众生疑网　　其谁脱瘴烟
　虚空忽落地　　处处露青天

　　上品放光。是无言之方便。此品借言说以发明无言之方便。是以方便解方便。故直曰方便。是法不可示言词相寂灭。是不可以言语形容矣。是法非思量分别之所能解。是不可以识心推度矣。既不可以言语形容。不可以识心推度。随其意而安名立号。曲解之曰。佛乘佛知见。非方便而何。故对未开佛知见。未入一佛乘者言。是一佛乘者真实也。非方便也。若对一亦不立。佛之一字亦不喜闻者。言是一佛乘者方便也。非真实也。是知昔日分一为三。固是方便。今日会三为一。是以方便去方便。亦方便也。所谓以楔出楔。以言遣言也。信乎一佛乘。佛知见亦方便也。故知诸佛智慧甚深无量。不可以限量心执之。若执今日一佛乘为实。是何异乎执昔日之三乘也。如是则不独一品名方便。即全经二十八品皆方便也。不独此经为方便。四十九年所说三藏十二部一切修多罗。皆方便也。又不独一切修多罗是方便。即放光动地。雨华香云。无非方便。皆是筌谛。昔唐宣宗问弘辨禅师云。何等名为方便。对曰。方便者隐实覆相权巧之门。被接中下。曲施诱迪。谓之方便。设为上根言舍方便但说无上道者。斯亦是方便之谭。乃至祖师忘功罢业。亦不出方便之迹。所以云。声前荐得。分明鹞过新罗。句外承当。已是不快漆桶。待汝开口动舌。堪作甚么。故下文云。吾当为汝分别解说。为汝二字。即是不获已。而随他意语也。长沙示众云。我若一向举扬宗教。法堂前草深一丈。事不获已。向汝诸人道。尽十方世界。是沙门一只眼。尽十方世界。是沙门全身。尽十方世界。是自己光明。尽十方世界。在自己光明里。尽十方世界。无一人不是自己。我常向汝诸人道。三世诸佛。法界众生。是摩诃般若光。光未发时。汝等诸人。向甚么处委悉。光未发时。尚无佛无众生。何处得有山河国土来。然则何者是真实义。待案山子点头。即向汝道。

　　尔时世尊从。三昧安详而起。告舍利弗。诸佛智慧。甚深无量。其智慧门。难解难入。一切声闻辟支佛。所不能知。

　　此下总叹实智权智。楞伽所谓宗通说通也。昔范增爱项羽。增劝项羽杀沛公。因鸿门设宴。座中数举所佩玉玦。以示羽者三。项羽默然不应。世尊知二乘人。守一解脱义。故先说无量义经以撼之。此以口示玦也。又知彼住灭尽定。世尊次以无量义定以示之。此以身示玦也。又知彼居五阴界。世尊放白毫光以警之。此以心示玦也。奈二乘之不应何。古德云。尽大地是个大解脱门。把手牵伊不肯入奈何。故世尊忍俊不禁。从三昧出。托诸佛以卖弄自己神通。故云诸佛智慧甚深无量。然何以知其甚深无量也。寻常称汝是智慧第一的人。就汝眼力所见。如来身有丈六长。于中有眼耳鼻舌。有手足肩顶。有臂腨颡额。有脾胁胸腹。有股胯颧颊。有齿牙龂腭。有百骸肢节。有三十二相。有八十种好。有无数毛孔。如上所说。一一皆能作无量无边佛事。姑置无论。然我今日。略放眉间一毫孔中光明。遍照东方万八千土。彻上彻下。无畔无岸。汝等思量测度。尚不能知下落。又岂知无数毛孔中。一一皆有如此光明。遍照法界。作大佛事。又岂知丈六身中。眼耳手足。肢节骨肉等。一一皆有无量光明。作大佛事。又岂知我有无量无边遍法界如来藏身。一一身各有无量相。一一相各有无量好。一一好各有无量色。乃至眼耳鼻舌手足肩顶等。悉皆无量。悉皆充满百亿莲华藏世界海。于一念中同时作无量无边佛事。汝又乌能知之哉。且我丈六身中。于一毛孔所放光明。既不能知。必不知诸佛最甚深之慧海。无涯量之智空矣。譬如涔蹄之水。芥孔之空。尚不能知。又乌能知甚深之大海。无量之虚空也。故善财入普贤一毛孔刹中。行一步过不可说不可说佛刹微尘数世界。如是而行。尽未来际。犹不能知毛孔中刹海次第。刹海庄严。乃至刹海成。刹海坏。亦不能知佛海次第。乃至佛海生。佛海灭所有边际。亦复不知众生界所有边际。所谓诸佛智慧。甚深甚深。无量无量如此。如上所说。是如来自证自悟自受用境界。汝等不知固尔。即诸佛成道已后。四十年中。开智慧门。或对人天根者。说十善法。或对声闻根者。说四谛法。或对辟支根者。说十二因缘法。汝等已熟闻熟习。现今各各有证声闻果者。有证辟支果者。汝等亦自谓解如来法。得如来道。入如来智慧门。然而实未曾解如来法。得如来道。入如来智慧门也。由汝等止宿草庵。犹处门外。是故即如来智慧门。一切声闻辟支佛亦不能知。

　　所以者何。佛曾亲近百千万亿无数诸佛。尽行诸佛无量道法。勇猛精进。名称普闻。成就甚深未曾有法。

　　此征释诸佛实智甚深无量之所以。言我之智慧所以甚深无量。汝等不知者。岂徒然哉。由我往昔因中。劫劫生生。未尝离佛。以佛为师。常随佛学。且所事之师。又非一佛二佛三四五佛。曾历事百千万亿无数诸佛。若事其师而不学。犹勿师也。学其道而不行。犹勿学也。于是师一佛。学尽一佛道法。行尽一佛道法。事百千万亿无数诸佛。学尽百千万亿无数诸佛道法。行尽百千万亿无数诸佛道法。由我如是勤学。如是笃行。愈学愈勇猛。愈行愈精进。从无量劫。无有一毫疲懈心生。故勇猛精进之名。普遍微尘刹海。故能成就诸佛所证。甚深无量未曾有法。所谓根深果茂。名实相当也。岂似汝等于佛法中。心生疲懈。不生一念好乐之心乎。岂似汝等坐无为而不动。醉寂灭而不醒乎。庄生云。风之积也不厚。则负大翼也无力。故九万里者。则风斯在下矣。有味哉。

　　随宜所说。意趣难解。舍利弗。吾从成佛已来。种种因缘。种种譬喻。广演言教。无数方便。引导众生。令离诸着。

　　此释诸佛权智难解难入之所以。言我之智慧门所以难解难入者何。亦由我因中。学尽诸佛菩提道。学尽诸佛度生道。行尽诸佛菩提道。行尽诸佛度生道。故我将往昔三大阿僧祇劫所学所行底。自证自悟底。随众生之所宜。就其门户而启迪之。彼且为婴儿。即婴儿法道之。令其欢喜。彼且为丈夫。即以丈夫法进之。令生欢喜。然彼实不解我所说意趣也。此何以故。以我成佛已来。证平等法。见诸众生在三界内。为妄想丝之所缠缚。头头羁绁。处处耽着。故我随其根性。投其所好。或说种种因缘以脱其粘。成说种种譬喻以解其缚。或广开无量无数方便法门。以引导众生。无非皆是为人抽钉拔楔而已。实无一法与人也。今汝等随语生解。得一善而拳拳服膺。守一法而沾沾自喜。学一先生之言。则暖暖妹妹而私自悦。都是系驴橛上觅骅琉。又岂能知我所说哉。

　　所以者何。如来方便知见波罗蜜。皆已具足。

　　此双征如来用权实二智之所以。言世尊既尽学佛道。尽行佛道。成就一切未曾有法。如来本意。原为利益一切众生而求佛道。不为独善其身。何不即以所得于诸佛者而直授之。反隐其无量甚深佛慧。而以佛海一滴。顺众生而说者。有何所以。无乃吝而不施乎。不亦忘其本愿乎。不亦有所拣择乎。故自释云。如来虽尽学尽行诸佛道法。不直授与人。而又随机说法者有故。如来于小不失。于大不遗。皆能随顺其实。无有拣择。以如来具足知见方便二种波罗蜜故。故其机可以授佛知见者。即以佛知见授之。其机不堪授佛知见者。即以法之宜乎彼者而诱之。若有实无权则沉埋中下。若用权废实则枉屈大根。由彼权实并行。故能曲成大小而不遗也。

　　舍利弗。如来知见。广大深远。无量无碍。力无所畏。禅定解脱三昧。深入无际。成就一切未曾有法。

　　上言知见波罗蜜。然不知佛所知所见者是何等法。而一切声闻辟支所不能知不能见。覆自释云。如来所知者广大。所见者深远。决非汝等浅知劣见所能穷究。盖如来于法性海中。随举一华。或拈一草。或謦欬弹指。或放光动地。无非实相不可思议故。如来所得四无量心。四无碍解。十力四无所畏。禅定门。解脱门。三昧门。一一深入。无有边际。此便是三阿僧祇劫。亲近诸佛。于诸佛所。成就一切未曾有法。所谓于一切法。成最正觉是也。然则不知一法。是名佛知。不见一法。是名佛见。纤毫未尽。即堕众生知见矣。故古德云。不见一法存无见。大似浮云遮日面。不知一法守空知。犹太虚生闪电。佛知佛见如此。岂汝等浅知小见所能分别者哉。故慧朗禅师初见马祖。祖问汝来何求。曰求佛知见。祖曰佛无知见。知见乃魔耳。

　　○四无量心者。慈悲喜舍也。小乘不度生故不知。

　　○四无碍解者。谓法无碍智(一法演无量法)。义无碍智(一义演无量义)。辞无碍智(一音演无量音)。乐说无碍智(称机说法)小乘不欣说法。故不知。

　　○十力者。是处非处智力(知可度不可度)。三世业报智力(谓知有障无障)。根胜劣智力(知信等根有软中上)。种种界智力(谓三乘五性等界即性也)。种种解智力(或贪财利好名闻等亦名欲力)。一切至处道智力(知众生种种所行若出离行若不出离行各能至果)。禅定解脱三昧染净智力(如有漏无漏等)。宿住念智力(知前际名姓苦乐等)。天眼智力(谓死此生彼堕善恶趣大小好丑等)。断诸习智力(即漏尽智)。小乘不求佛道。不学十力。故不知。

　　○四无畏者。一一切智无畏(有人难云。若佛是一切智者。有诸比丘从他方来。何须问言安乐住否。佛于此难安隐无畏。答云我是一切智人。但是摄受未来随顺世间师弟人情故)。二漏尽无畏(难云若佛自言漏已尽者。何以爱语罗云诃骂调达。佛于此难安隐无怯。乃自唱云我实漏尽。但谓随根而调伏故)。三说障道无畏(难云若佛说欲能障道者。何故预流一来尚有妻子之爱。佛于此难心无怯弱。答言我说欲能障道。但障不还罗汉非初二果)。四说苦尽无畏(难云若佛说诸圣道能尽苦者。何故罗汉受疮溃蛇螫之苦。佛于此难安隐无畏。答云我说圣道实能尽苦边际。但说未来非现在故。初是离所知。次是离烦恼。三是出离障。四是出离之道)。小乘不尽障。有怯弱。故不知。

　　○解脱者。不思议解脱。无障碍解脱。净观察解脱。普照明解脱。如来藏解脱。随顺无碍轮解脱。通达三世解脱。法界藏解脱。光明轮解脱。无余境界解脱。此十为首。有无量百千解脱门。皆悉成就。小乘唯得三解脱。故不知。

　　○三昧者。普光三昧。方网三昧。海印三昧。知过去庄严藏三昧。智光明藏三昧。了知一切世界佛庄严三昧。众生差别身大三昧。法界自在大三昧。无碍轮大三昧。此等为首。有无量百千三昧。皆悉成就。小乘耽寂定故不知也。

　　舍利弗。如来能种种分别。巧说诸法。言辞柔软。悦可众心。

　　上言方便波罗蜜。不知是何等方便。覆自释云。佛知佛见。离心缘相。非思量分别之所能解。离言说相。非齿牙纸墨所能诠显。故一落思惟。一堕言诠。无非皆是方便接人。譬诸日月俱明。各有所照。二十八宿。各有所主。百药并生。各有所愈。狐裘备寒。絺绤御暑。舟舆异路。俱至行旅。然则如来用善巧易入之方便。柔和巽顺之语言。与诸众生巧说一切修多罗。无非曲垂诱迪。适可众心。令生欢喜得亲近我。令入佛道。然而皆非实法也。以如来不说堕文字法故。如是则如来信无一法与人。奈何汝等执一解脱义而株守哉。

　　舍利弗。取要言之。无量无边。未曾有法。佛悉成就。

　　此结上以生下文也。若欲尽言如来所证。即使经无量劫。言之不尽。岂知四无量等云云而已。故普贤云。刹尘心念可数知。大海中水可饮尽。虚空可量风可系。无能尽说佛功德。若撮其要而言。则无量无边未曾有法佛悉成就一语。可以尽蔽。如思无邪。蔽三百篇之大义也。已上总是申明诸佛智慧四句。下文广明诸佛智慧甚深无量。一切声闻辟支佛所不能知。

　　止。舍利弗。不须复说。所以者何。佛所成就第一希有难解之法。唯佛与佛乃能究尽诸法实相。所谓诸法。如是相。如是性。如是体。如是力。如是作。如是因。如是缘。如是果。如是报。如是本末究竟等。

　　止之一字。是如来满口要说。复含糊不说。正是竦动身子处。犹俗语云罢。不消说起。又自解欲说不说之所以。言我所说佛所成就第一希有难所解之法。今日对汝等讲说。何异对三家村里担柴汉子。说中书堂里事。总不知下落。须是对自己家里人说家里事。才领会得。所谓唯圣知圣也。故唯佛与佛。志同道合。彼所得者我亦得。我所证者彼亦证。心心相照。眼眼相对。故能究诸法实相。而又能究尽诸法实相也。实相者何。所谓如是相(相谓色相)。如是性(性谓佛性)。如是体(体谓法身)。如是力(力谓愿力)。如是作(作谓作用)。如是因(因谓自修)。如是缘(缘谓助发)。如是果(克获曰果)。如是报(答果曰报)。如是本末(本谓始生末谓入灭)究竟等(等谓平等)。由此十种。皆是一相一味之法。本无二相。佛与众生究竟平等。本无高下。故起信云。所言觉者。谓心体离念。离念相者。等虚空界。法界一相。即是如来平等法身。得此法身。方名开佛知见。故如来于菩提场中。于一切法。成最正觉(果也)。智入三世。悉皆平等(性也)。其身充满一切世间。其音普顺十方国土。于诸国土。平等随入(体也)。身恒遍坐一切道场(报也)。三世所行众佛大海(因也)。而恒示生诸佛国土(缘也)。无边色相。光明圆满。遍照法界。等无差别(相也)。一一毛端。悉能容受一切世界而无障碍(作也)。各现无量神通之力。教化调伏一切众生(力也)。遍十方界而无来往(本末也。此即华严经中十身相作也)。便是一个样子。汝等不然。法身无相。而汝等报三十二相以为实。而不知无相之如来遍华藏界也。故大经云。如来非以相为体。但是无相寂灭法是也。如来无性。汝等妄执如来实有自性。以为唯佛一人有如来性。能成正觉。余皆不能。而不知无性之佛性。充满虚空也。大经云。如来成正觉时。普见一切众生成正觉。乃至普见一切众生入涅槃。所谓无性。无性之性即佛性也。如来无体。而汝等妄执丈六身以为体。而不知如来之体遍一切处也。大经云。菩萨摩诃萨。应于无量处见如来身。不应于一法一事一身一国土一众生见如来身。应遍一切处见如来身。譬如虚空。遍至一切色非色处。非至非不至。如来身亦复如是。遍一切法一切事一切国土一切身一切众生。何以故。如来身无身故。为众生故。示现其身。所谓佛真法身。犹若虚空。应物现形。如水中月是也。今汝等但知如来降魔推外以为力。而不知如来愿力之周沙界也。大经云。毗卢遮那佛。愿力周沙界。一切国土中。恒转无上轮是也。汝等但知如来现前度众生作佛事以为作。而不知如来不思议业用。尘尘刹刹度众生办佛事也。大经云。佛身充满于法界。普现一切群生前是也。汝等但知如来六年苦行以为因。而不知过去无量劫中。承事供养华藏世界无数诸佛。修菩萨行。乃至无有如芥子许。非是菩萨舍身命处之大因也。汝等但知王舍城灵鹫山等处。说法利生。为众生作增上缘。而不知胜音世界庄严劫中。大通智胜时。威音王时。为太子。为沙弥。为比丘。已与无量无数众生作增上缘也。汝等但知菩提树下成正觉以为果。而不知尽法界虚空界一切菩提树下皆成正觉也。汝等但知如来报土在娑婆。而不知报土在华藏界也。汝等但知如来入胎。住胎出胎。出家修行。成道转法轮。入涅槃以为本末。而不知如来寿量无尽。未尝生。未尝灭也。不独此也。而复于诸佛边生下劣想云。如来三十二相。我无有也。如来之性。我不具也。如来之体。我不迨也。如来愿力。我不及也。如来作用。我不能也。如来求佛之因。非吾事也。如来度生之缘。非我要也。如来之果。非敢望也。如来之报。非敢慕也。如来始终本末之事。不敢冀其万一也。殊不知自己原与如来究竟平等也。不独此也。而复于众生边生自足想。以己出三界。越四生。为得净相。而观三界众生是不净相。自己为得圣性。而观众生是异生性。自以为得不思议变易身。而观众生是业果身。自以为得五力。而观众生是业力。自以为得神用。而观众生是业用。自以为得清净因。而观众生是业因。自以为得清净缘。而观众生是染缘。自以为得清净果清净报。而观众生是业果是业报。自以为始终是个出三界人。而观众生是火宅种子。殊不知自己原与众生究竟平等也。由于如来边生下劣想故。不肯上求佛道。由于众生边生自足想故。不喜下度众生。法本平等。汝自歧之。法本无相。汝自碍之。法本无着。汝自执之。如是妙法。唯佛能知。唯佛能见。而汝终不得而知。终不得而见也。此言佛慧甚深。二乘不知不见者盖如此。

　　尔时世尊。欲重宣此义。而说偈言。

　　世雄不可量。诸天及世人。一切众生类。无能知佛者。佛力无所畏。解脱诸三昧。及佛诸余法。无能测量者。

　　初四句颂。人天二乘不知佛也。舍王位。摈欲乐。绝二死。灭五住。为三界师。作四生父。故称世雄。岂特富贵不淫。贫贱不移。威武不屈而已哉。故曰出家乃大丈夫事。非将相所能为。然虽如是。无有一人能知佛者。佛如虚空。本无形量。本不可以色见声求故。佛力下。言此等非但不知佛。抑且不知法。以此法非思量分别可测故。

　　本从无数佛。具足行诸道。甚深微妙法。难见难可了。于无量亿劫。行此诸道已。道场得成果。我已悉知见。如是大果报。种种性相义。我及十方佛。乃能知见事。是法不可示。言辞相寂灭。诸余众生类。无有能得解。除诸菩萨众。信力坚固者。

　　次言唯佛知。唯菩萨知。且我因中。清净无量诸佛时。自洒扫应对。折旋俯仰。以至六度万行。无不习学。无不行持。然此甚深微妙之法。尚不能见。不能了。至于经无量劫功成行满。坐于菩提树下。成最正觉。然后见此甚深微妙难解之法。故知如是性相果报。究竟平等之法。唯佛与佛。乃能究尽。余无一人能知此者。何以故。是法本来寂灭。不可以形貌指示。不可以言辞谭论。要须自证自悟。始得相应。今现前四众。都向语言色相中求。情枝意根上觅。故无一人能得解者。唯有过量大人。一闻此法。直下承当。如将一百二十斤担子。一肩担荷。向前直往。牢笼不住。呼唤不回。譬如香象渡河。截流而过。如此等人唤作信力坚固大心菩萨。昔五台智通禅师。在归宗会下。忽一夜连叫云。我大悟也。明日众集。宗曰。昨夜大悟底出来。师出。宗曰。汝见个甚么道理。便道大悟。师曰。师姑原是女人做。明州大梅法常禅师。初参大寂。问如何是佛。寂曰。即心即佛。师即大悟。后僧问。和尚见马大师。得个甚么。便住此山。师曰。大师向我道。即心即佛。我便向这里住。僧曰。大师近日佛法又别。师曰。作么生。曰。又道非心非佛。师曰。这老汉惑乱入。未有日在。任他非心非佛。我只管即心即佛。其僧举似马祖。祖曰梅子熟矣。此等即信力坚固。千唤不回之样子也。

　　诸佛弟子众。曾供养诸佛。一切漏已尽。住是最后身。如是诸人等。其力所不堪。

　　此总明小乘不能担荷大法也。一切漏尽者。是寒灰枯木人也。力量浅薄。不堪重任。须是枯木糁花。寒灰发𦦨始得。昔有一婆子。供养一庵主。经二十年。常令一女子送饭给侍。一日令女子抱定曰。正恁么时如何。主曰。枯木倚寒岩。三冬无暖气。女子举似婆。婆曰。我二十年祗供养得个俗汉。遂遣出烧却庵。

　　假使满世间。皆如舍利弗。尽思共度量。不能测佛智。正使满十方。皆如舍利弗。及余诸弟子。亦满十方刹。尽思共度量。亦复不能知。

　　此言性识聪敏的人。未曾开口。便将心意识领会。故亦不能担荷大法。如香严智闲禅师在百丈时。性识聪敏。参禅不得。洎丈迁化。遂参沩山。山问父母未生时。试道一句看。师茫然。乃自叹曰。画饼不可充饥。屡乞沩山说破。山曰。我若说似汝。汝已后骂我去。我说的是我的。终不干汝事。师遂将平昔文字烧却曰。此生不学佛法也。且作个长行粥饭僧。免役精神。乃泣辞沩山。直过南阳。睹忠国师遗迹遂止焉。后一日。芟除草木。偶抛瓦砾击竹作声。忽然省悟。乃沐浴焚香。遥礼沩山曰。和尚大慈。恩逾父母。当时若为我说破。何有今日之事。乃有颂曰。一击妄所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。故知此事正要死尽偷心。不在性识聪敏也。满世间者一佛刹也。满十方者十方刹也。言十方刹者。又多于一佛刹也。尽思度量不能知者。四住虽除。无明未破故。

　　辟支佛利智。无漏最后身。亦满十方界。其数如竹林。斯等共一心。于亿无量劫。欲思佛实智。莫能知少分。新发意菩萨。供养无数佛。了达诸义趣。又能善说法。如稻麻竹苇。充满十方刹。一心以妙智。于恒河沙劫。咸皆共思量。不能知佛智。不退诸菩萨。其数如恒沙。一心共思求。亦复不能知。

　　辟支根器。利于声闻。其数复多于声闻。一心思量亦不能知者。以辟支虽断界内无明。未尽界外无明故。初地已上菩萨名新发意。其根胜于辟支。其数又多于辟支。其智又胜于辟支。其时又过于亿劫。虽以妙智思量亦不能知者。分别虽空。俱生未尽故。八地已上菩萨名不退。其数又过于新发意。一心思求亦不能知者。虽空藏识。异熟未空故。乃至等觉菩萨虽见佛性。如隔罗縠见月相似。以有一分生相无明。一障二愚。犹未尽故。等觉尚尔。何况其他。所以云。离心意识参。绝圣凡路学。

　　又告舍利弗。无漏不思议。甚深微妙法。我今已具得。唯我知是相。十方佛亦然。

　　此明唯佛能知也。毫无渗泄。故曰无漏。绝无意言。名不思议。二乘莫能穷其底。故曰甚深。等觉莫能见其兆。故曰微妙。如是胜法。我及诸佛。尽知尽得。其余一切皆不能知也。

　　舍利弗当知。诸佛语无异。于佛所说法。当生大信力。世尊法久后。要当说真实。告诸声闻众。及求缘觉乘。我令脱苦缚。逮得涅槃者。佛以方便力。示以三乘教。众生处处着。引之令得出。

　　先劝信。世尊下。点破向后所说者是实。告诸下。点破四十年前所说者是权。要令二乘舍权就实故。

　　尔时大众中。有诸声闻。漏尽阿罗汉。阿若憍陈如等。千二百人。及发声闻辟支佛心。比丘比丘尼。优婆塞。优婆夷。各作是念。今者世尊。何故殷勤。称叹方便。而作是言。佛所得法。甚深难解。有所言说。义趣难知。一切声闻辟支佛。所不能及。佛说一解脱义。我等亦得此法。到于涅槃。而今不知是义所趣。

　　此四众腾疑也。漏尽者。无学众也。发心者。有学众也。各作是念者。各自生疑也。意谓世尊寻常只是诱掖奖劝。曾不毁人誉己。今日何故出定之后赞己毁人。自言我所得法。及所说法。难解难知。一切二乘。皆不能及。且世尊昔日鹿野苑中。曾于众中赞三乘法。汝等当知此三乘法。皆是圣所称叹。自在无系。无所依求。乘是三乘。便得无量安稳快乐。我等当时。一闻赞叹。依之而行。遂出生死。亲证涅槃。是则佛所得所说者。我等亦能解能知矣。今日复言难解难知。却不知又是何等义趣。岂更有奇特之事。胜于我等所证之涅槃者耶。

　　尔时舍利弗。知四众心疑。自亦未了。而白佛言。世尊何因何缘。殷勤称叹诸佛第一方便。甚深微妙难解之法。我自昔来。未曾从佛闻如是说。今者四众。咸皆有疑。惟愿世尊。敷演斯事。世尊何故。殷勤称叹。甚深微妙难解之法。

　　此鹙子呈疑请决也。古语云。宴安酖毒。不可怀也。二乘一向卧涅槃床以为足。以高枕无忧矣。殊不知尚有微细流注。生灭业识。迁流不注。未可贴席稳卧也。由二乘入寻常自以为出三界。作了事汉。坐守胜妙境界。不生一念进趣之心。故世尊与他说无量义经也不动。入无量义定也不动。至于放白毫光。眉目稍动。及至世尊出定之后。卖弄自己神通一上。却将三言两语。变作百千万亿个疑团。散在各人怀里。然后大家疑情齐动。只此一点疑情。却是开佛知见之种子也。所以云。大疑大悟。小疑小悟。不疑不悟。舍利弗寻常疑着此事。一闻此语。身毛皆竖。及闻法说。便一担承当去。所以先得授记。四大弟子。见同列得记。方始生疑。故再闻喻说。次得授记。至于会中退席之众。唯不疑故不信也。故知此事疑得极。信得极。疑得浅。信得浅。故曰除诸菩萨众。信力坚固者。唯是信力坚固者。却能从疑团打出也。

　　尔时舍利弗。欲重宣此义。而说偈言。

　　慧日大圣尊。久乃说是法。自说得如是。力无畏三昧。禅定解脱等。不可思议法。道场所得法。无能发问者。我意难可测。亦无能问者。无问而自说。称叹所行道。智慧甚微妙。诸佛之所得。无漏诸罗汉。及求涅槃者。今皆堕疑网。佛何故说是。其求缘觉者。比丘比丘尼。诸天龙鬼神。及乾闼婆等。相视怀犹豫。瞻仰两足尊。是事为云何。愿佛为解说。于诸声闻众。佛说我第一。我今自于智。疑惑不能了。为是究竟法。为是所行道。佛口所生子。合掌瞻仰待。愿出微妙音。时为如实说。诸天龙神等。其数如恒沙。求佛诸菩萨。大数有八万。又诸万亿国。转轮圣王至。合掌以敬心。欲闻具足道。

　　初二句颂世尊自赞。如来不出世。万古如长夜。凡有目有趾者。待是而后成功。故曰慧日。圣中之圣。故曰大圣。久乃说是法。反显四十年前未曾说也。自说下四句。牒前十力无所畏等。道场下二句。牒前道场得成果等。我意下二句。牒前假使满世间等。无问下四句。正指如来自赞等语。无漏下四句。叙无学生疑。其求下八句。叙有学生疑。中间相视二字。描写怀疑之状如画。于诸下四句。叙当机自疑。言我在声闻众中。智慧首出。即今亦堕疑网。况其他乎。为是究竟法。为是所行道。此正出疑根也。为是之为字。当作平声读。意谓佛说一解脱。我等皆得。今所称赞究竟平等法。不知何者为是。今所称赞具足行诸道。又不知何者为是。所以卒堕疑网而不能出也。佛口下。自陈情辞。诸天下。代众请说。具足道者。时指法华也。如古德云。具足凡夫法。凡夫不知。具足圣人法。圣人不会是也。

　　尔时佛告舍利弗。止。止。不须复说。若说是事。一切世间诸天及人。皆当惊疑。

　　重言止者。固却之以勇其疑也。言我今才动口。汝等常随我者。尚且各各怀却满肚疑情。若我再说。一切天人。不但生疑。且生惊恐矣。此以法大机小。实难担荷却之。

　　舍利弗。重白佛言。世尊惟愿说之。惟愿说之。所以者何。是会无数百千万亿阿僧祇众生。曾见诸佛。诸根猛利。智慧明了。闻佛所说。则能敬信。尔时舍利弗。欲重宣此义。而说偈言。

　　法王无上尊。惟说愿勿虑。是会无量众。有能敬信者。

　　再陈请辞也。言此会中有大机可以担荷。不必虑也。曾见诸佛者。是福德大。诸根猛利者。是根器大。智慧明了者。是智慧大。此等闻法。决生敬信。必不惊疑。以敬则不惊。信则不疑故。

　　佛复止。舍利弗。若说是事。一切世间。天人阿修罗。皆当惊疑。增上慢比丘。将坠于大坑。尔时世尊。重说偈言止止不须说。我法妙难思。诸增上慢者。闻必不敬信。

　　再止之者。彼愈急而愈缓之也。彼等久堕解脱深坑。今我说法。直欲援而出之。复恐闻而不信。反生谤法之𠍴。是坑堑中重添坑堑矣。此以执着坚固却之。

　　尔时舍利弗。重白佛言。世尊惟愿说之。惟愿说之。今此会中。如我等比。百千万亿。世世已曾从佛受化。如此人等。必能敬信。长夜安稳。多所饶益。尔时舍利弗。欲重宣此义。而说偈言。

　　无上两足尊。愿说第一法。我为佛长子。惟垂分别法。是会无量众。能敬信此法。佛已曾世世。教化如是等。皆一心合掌。欲听受佛语。我等千二百。及余求佛者。愿为此众故。惟垂分别说。是等闻此法。则生大欢喜。

　　此三陈请辞也。如我等比。受化已久。决无上慢。必能敬信。决不生疑。长夜安隐。多所饶益。决不堕坑。惟垂分别说者。意谓向上一路。虽不可思。不可说。不妨曲为今时。向第二门头。分别言说处。略通一线也。

　　尔时世尊。告舍利弗。汝已殷勤三请。岂得不说。汝今谛听。善思念之。吾当为汝分别解说。

　　此如来许说也。吾当为汝分别解说者。言此法如铜山铁壁。钻研不得。咬嚼不得。无着力处。无下口处。我今为汝无分别处。强作分别。无言说处。强作言说。何以故。以非三非一。绝言说故。无分别故。非有量故。是平等故。若分三分一。堕言说故。是分别故。是有量故。不平等故。然则如来不唯昔日说三乘是言说分别。即今日说一乘。亦是言说分别。所以始也无问而自说。既而三止而不说。卒之三请而许说。此是婆心太切处。若是祖师禅。别有生涯。昔药山久不升座。院主白云。大众久思示诲。请和尚为众说法。山令打钟。众方集。山升座良久。便归方丈。主随后问。和尚适来许为众说法。云何不垂一言。山云。经有经师。论有论师。争怪得老僧。

　　说此语时。会中有比丘比丘尼。优婆塞优婆夷。五千人等。即从座起。礼佛而退。所以者何。此辈罪根深重。及增上慢。未得谓得。未证谓证。有如此失。是以不住。世尊默然。而不制止。尔时佛告舍利弗。我今此众。无复枝叶。纯有真实。舍利弗。如是增上慢人。退亦佳矣。汝今善听。当为汝说。舍利弗言。唯然世尊。愿乐欲闻。

　　此五千退席也。由此辈罪根深重。我慢偏多。寻常唯在语言上做工夫。鬼窟里作活计。摘叶寻枝。莫穷其本。今闻妙法难思。方木不入圆窍。所以退席。世尊逆知其意。亦任其自去而不制止。故预会者。纯是真实。无枝叶也。虽然黄面瞿昙。未免压良为贱。灵山会上。人天百万。菩萨声闻。不知其数。个个摘叶寻枝。阿漉漉地。幸有此辈。才闻许说。撩起便行。却与灵山一会。大众面上。添光生彩。虽则如是。犹较衲僧百步。岂不闻资福云。隔江见资福。刹竿便回去。脚跟下好与三十棒。何况过江来。又大随禅师。在大沩会下数载。食不至充。卧不求暖。清苦炼行。操履不群。沩深器之。一日问曰。阇梨在老僧此间。不曾问一转语。师曰。教某甲向甚么处下口。沩曰。何不道如何是佛。师便作手势。掩沩口。沩叹曰。子真得其髓。又南泉为众僧行饭次。马祖问桶里是甚么。师云。这老汉合取口。作恁么话。祖便休。具此眼目。始解看经。

　　佛告舍利弗。如是妙法。诸佛如来。时乃说之。如优昙钵花。时一现耳。舍利弗。汝等当信佛之所说。言不虚妄。

　　此劝信也。四众始不生疑。故以放光发其疑。复以叹德发其疑。此疑不可无。既疑之后。将说大法。此疑不可有。故以优昙难值坚其信。此如来所以因时而说法也。时之名义大矣哉。仲尼云。可以言。而不与之言失人。不可与言。而与之言失言。故曰时然后言。时之一字。诸圣所宗。故世尊说法。亦必因时。若会中有糟糠枝叶之众。而与之言。是失言也。不时也。若会中有闻而敬信。闻而欢喜赞叹者。而不与之言。是失人也。不时也。若四众一向置在无事甲里。初未曾疑着此事。骤而与之言者。是失言也。不时也。若一闻此事。即便惊疑。不肯放舍。决欲究明此事。如渴思甘露。蜂念好蜜者。而不与之言。是失人也。不时也。今会中既无枝叶之众。时之可说。一也。又有敬信之人。时之可说。二也。四十年前。总无人疑着此事。今会中一众皆疑。时之可说。三也。且世尊寻常。一言一笑。一动一静。皆不妄发。必有其时。况此大事因缘。究竟平等。难解难信之法。有不因时而说者乎。然而时之难遇也。四十年前未曾有人疑着此事。今始有生疑者。四十年前。欲与之言。而无可言之机。故隐忍而不发。今有可言之机矣。既有可言之机。又有欲说之事。如矢在弦。不得不发。故曰如是妙法。诸佛如来。时乃说之。言如是妙法者。正指如是相。如是性。乃至本末究竟平等法也。四十年中。未曾显说。今日方始道破。正如优昙钵花时一现耳。梵语优昙钵罗。此云灵瑞。唯佛与轮王将出世时。方现瑞相。亦如此方黄河清而圣人生之意也。言其时之难遇如此。岂可忽哉。故又戒之曰。我四十年前秘而不说。待到此时才对人说。汝等当信佛之所说。决非孟浪轻发也。正恐大众。当作容易。看作等闲。故谆谆戒勉。此正老婆心。竭力为人处也。若是德山临济。却无许多廉纤。棒头喝下当处分身。如来禅。祖师禅。正好着眼。

　　舍利弗。诸佛随宜说法。意趣难解。所以者何。我以无数方便。种种因缘。譬喻言辞。演说诸法。是法非思量分别之所能解。

　　此下申明其智慧门。难解难入。一切声闻辟支。亦不能知也。故曰随宜所说。意趣难解。言我昔日。见汝等恋着生死。无求出意。故于鹿野苑中。转四谛法轮。说三界内是生死苦。说三界外是涅槃乐。是以方便诱汝。莫恋着三界生死。如将蜜瓠换苦葫芦。非谓三界真如牢狱。非谓众生真如冤家。亦非谓实有涅槃可证也。而汝等恋此涅槃。不肯度生。却向齑瓮淹杀。此我之意趣难解如此。我因见汝等恋着涅槃。不求佛慧。故于方等会中。抑扬褒贬。谓五逆之人。尘劳之侣。皆可发心。皆可作佛。彼二乘者。若焦芽败种。永不发菩提心。永无成佛之事。此亦以方便激汝。欲令汝等舍涅槃而进趋佛道也。非谓汝等真不可发菩提心。真不可成佛果也。而汝等坐守涅槃。甘为下劣。自绝于如来宝藏之分。于菩萨法游戏神通。亦不生一念好乐之心。此我之意趣难解又如此。我又见汝等不欣说法。不肯度生。故我于般若会中。令汝等为诸菩萨说法教化。领知众物。是以宝藏授汝。而汝等又无希取一餐之意。此我之意趣难解又如此。然汝等病根在甚么处。在不解随宜所说。随语生解故也。岂知诸佛所说种种法门。本无意路。不落思惟。不过信手拈来。随方解缚。作止啼黄叶耳。本不可以识心思量测度。汝等乃以思惟心测度如来。殊不知终涉思惟。千里万里。所以终不解如来所说故。即如来所说者。亦唯诸佛方能究竟。汝等亦不能知也。

　　所以者何。诸佛世尊。唯以一大事因缘故。出现于世。舍利弗。云何名诸佛世尊。唯以一大事因缘故。出现于世。诸佛世尊。欲令众生开佛知见。使得清净故。出现于世。欲示众生佛之知见故。出现于世。欲令众生悟佛知见故。出现于世。欲令众生入佛知见道故。出现于世。舍利弗。是为诸佛以一大事因缘故。出现于世。

　　复征云。二乘皆不知唯诸佛能知者何故。以诸佛同心同愿。同证此一大事因缘。同为此一大事因缘出世故。所谓一大事因缘者。即佛知见也。佛知见者。即是诸佛如来道场成果时。所知所见。性相体用。因缘果报。本末究竟平等。一相一味之法。是诸佛成道。藉此为因。诸佛度生。藉此为缘者。诸佛既藉此法为因为缘。是如来出世一件莫大之事。诸佛既证此法。而欲人人共证此法。故如来不为二乘说法。亦不为小小因缘出世。唯为说大乘究竟平等法。亦唯为此一种大事因缘出世也。故出现品云。如来出现。以无量事。无量缘。而得出现。无量事。无量缘。即一大事因缘也。欲令众生开佛知见。使得清净故出现于世者。此句却将出世本怀。尽情吐露。言一切众生。具有如来智慧德相。但以妄想执着染污。佛知佛见。不得开发。不得清净如来出世。不过欲令众生开佛知见。使得清净而已。下文所云。长者宝藏。衣里宝珠。大白牛车。即是物也。宝藏要自己开。故曰欲令众生开。开者。以手推排之谓。衣珠要自己知。故曰欲令众生悟。悟者。久忘勿记之谓。白牛车要自己坐。故曰欲令众生入。入者。和身已到之谓。然则如来不过指示众生宝藏。指示众生衣珠。指示众生大白牛车而已。故曰欲示众生。示者。指点分明之谓也。是则开悟入三字皆属众生。示之一字单属佛也。若约此经大旨。则开示悟入四字。括尽一经之始终。以开示二字属佛。悟入二字属人。此经自方便品以至法师品。皆明开悟二字。开者。所谓开方便门也。如说方便一品。固方便也。而身子悟。故曰今日乃知真是佛子。譬喻一品。亦方便也。而四大弟子悟。故曰我等今日真是声闻。真阿罗汉。因缘一品。亦方便也。而五百弟子学无学人皆悟。故曰我今乃知真是菩萨等。此是开三周方便门。而令四众皆悟也。自宝塔品已下。明示入二字。示者所谓示真实相也。如过去多宝。现塔现身。释迦变土。十方分身。云集一处。乃至现舌相。放毫光。皆是直将佛知佛见示人。至于菩萨发愿持经。如世尊敕。当具奉行者。皆是入佛知见之人也。此是如来示真实相而使人入也。其余药王等六品。皆是为持经人作个入佛知见之榜样而已。故先悟得当人有此一卷大经。而后受持保任。流通不断。然后能入。故华严以信解行证。为一经之要。此经以开示悟入。为一经之宗也。昔洪州法达禅师。问六祖法华经义。祖曰。汝念此经。以何为宗。师曰。学人愚钝。岂知宗趣。祖曰。汝念一遍。我为汝解说。师即高声念。至方便品。祖曰。止。此经元来以因缘出世为宗。纵说多种譬喻。无越于此。何者。因缘即一大事。一大事即佛知见也。汝慎勿错解经意。见他道开示悟入。自是佛之知见。我辈无分。若作此解。尽是谤经毁佛也。彼既是佛。已具知见。何用更开。汝当信。佛知见者。即汝自心。更无别体。盖为一切众生。自蔽妙明。贪爱尘境。外缘内扰。甘受驱驰。便劳他从三昧起。种种苦口。劝令寝息。莫向外求。与佛无二。故云开佛知见耳。汝但劳劳执念为功课者。何异[氂-未+牛]牛爱尾也。此段可作一经疏解。

　　佛告舍利弗。诸佛如来。但教化菩萨。诸有所作。常为一事。唯以佛之知见。示悟众生。舍利弗。如来但以一佛乘故。为众生说法。无有余乘。若二若三。

　　且诸佛度生法门。广博无量。不独以语言文字。是故菩萨法。即举足按指。扬眉瞬目。謦欬弹指无非与人说菩萨法。无非发明此一大事。无非以此事指示人。无非要人悟此事而已。然则如来不但以口舌为众生说菩萨法。却又通身遍身为众生说菩萨法。故知如来未尝说一乘法。亦未尝说三乘法。始终唯以一乘法示人。而使人悟入也。至乎祖师门下。摇铃振钖。辊毬无笏。驴鸣犬吠。吹布毛。举拂子。行棒行喝。现瞋现喜。亦无非为此一事。是一也。天得之而清。地得之而宁。日月得之而明。鬼神得之而灵。所谓通于一而万事毕也。古德云。明明百草头。明明祖师意是也。

　　舍利弗。一切十方诸佛。法亦如是。舍利弗。过去诸佛。以无量无数方便。种种因缘。譬喻言辞。而为众生演说诸法。是法皆为一佛乘故。是诸众生。从诸佛闻法。究竟皆得一切种智。舍利弗。未来诸佛。当出于世。亦以无量无数方便。种种因缘。譬喻言辞。而为众生演说诸法。是法皆为一佛乘故。是诸众生。从佛闻法。究竟皆得一切种智。舍利弗。现在十方无量百千万亿佛土中。诸佛世尊。多所饶益。安乐众生。是诸佛亦以无量无数方便。种种因缘。譬喻言辞。而为众生演说诸法。是法皆为一佛乘故。是诸众生。从佛闻法。究竟皆得一切种智。舍利弗。是诸佛但教化菩萨。欲以佛之知见示众生故。欲以佛之知见悟众生故。欲令众生入佛之知见故。

　　下广引十方三世诸佛。以证言此法。不独如来一身在娑婆世界中。作如是说。即我分身散影于十方世界中者。亦作如是说也。又不独我分身诸佛作如是说。即三世诸佛亦同如是说也。然则一卷大经。穷三世。遍十方。上际于天。下蟠于地。尘尘说。刹刹说。人人说。物物说。时时说。念念说。未曾间断。人自不识。故开口动舌处。便作语言会。扬眉瞬目处。又作道理会。乃至日明云暗。风动尘起。鸢飞鱼跃。鸡鸣犬吠。华药栏。柏树子。一切处。又作境物会。辜负如来说法。不得如来一切种智耳。

　　舍利弗。我今亦复如是。知诸众生。有种种欲。深心所著。随其本性。以种种因缘。譬喻言辞。方便力而为说法。舍利弗。如此皆为得一佛乘。一切种智故。舍利弗。十方世界中。尚无二乘。何况有三。

　　由三世十方诸佛同如是说。故我亦做效诸佛之仪式。亦作如是说也。问。十方三世诸佛既以此事为实。世尊何不四十年前。就将此法直示与人。何故秘而不说。而说种种方便。因缘譬喻。答。随机故。由诸众生。根性不同。乐欲各异故。其根性有好大乘者。有好小乘者。有好人天乘者。有好货者。好色者。好名闻者。好音声者。好滋味者。好夸张者。好俭啬者。好斗者。好勇者。好乘肥衣轻者。好憺怕寂嘿者。好奇者。好伎者。好高洁者。好狷介者。乃至种种好乐不同。我悉知之。故就其性之偏僻爱着处。开种种门。说种种法。因其明处而启导之。渐渐令彼皆入佛乘。得一切智。若导百川而归之海也。若镕瓶盘钗钏为一金。搅酥酪醍醐为一味也。何以故。十方三世无二法故。古德云。撞着道伴交有过。一生参学事毕。

　　舍利弗。诸佛出于五浊恶世。所谓劫浊。烦恼浊。众生浊。见浊。命浊。如是舍利弗。劫浊乱时。众生垢重。悭贪嫉妒。成就诸不善根故。诸佛以方便力。于一佛乘。分别说三。

　　问。如来必欲从无三处说三。十方诸佛亦于无三处说三者何故。答。随时故。由如来生此浊恶时世。不得不顺其机故也。言劫浊者。劫者。时也。世衰道丧。天下纷扰。如鱼鸟不宁。百姓求竭。而求上古无为清净之世不可得矣。此之谓劫浊。冰炭交心。贪瞋互出。空华翳眼。狙诈横生。举天下求一不识不知守纯抱扑者不可得矣。此之谓烦恼浊。不奔命于名世。即匿心于货财。不淹没乎色声。则羁縻乎情识。求其果腹而嬉。击壤而歌者不可得矣。此之谓众生浊。淳风雕削。道德浇漓。情窦日开。浑沌日死。各私一伎。各守一能。逐好投工。争奇斗艳。而求一人开佛知见者不可得矣。此之谓见浊。嗜欲愈深。天机愈浅。风云气少。儿女情多。生死海中。头出头没。而求达自然之慧命者不可得矣。此之谓命浊。如来出世。正值斯时。以佛眼观。实可怜愍。况复浑身破碎。满面尘埃。在己躬者。拔一毛而不为。在他人者。纵贪婪而无厌。斯实三途基本。众恶根柢。至蠢至愚。难调难伏。若不随其性欲。施设治方。而直授以一乘。则不加杖木亦已幸矣。恶能使之必信哉。故诸佛曲垂方便。将一方而分三。巧设阶梯。设化城而诱进。故内德论云。夫一水无以和羹。一木无以构室。一衣不称众体。一药不疗殊疾。一彩无以为文绣。一声无以谐琴瑟。一言无以劝众善。一戒无以防多失。何得怪顿渐之各异。令法门而专一。如是则方便之门。岂得已哉。

　　舍利弗。若我弟子。自谓阿罗汉。辟支佛者。不闻不知诸佛如来。但教化菩萨事。此非佛弟子。非阿罗汉。非辟支佛。又舍利弗。是诸比丘。比丘尼。自谓已得阿罗汉。是最后身。究竟涅槃。便不复志求阿耨多罗三藐三菩提。当知此辈。皆是增上慢人。所以者何。若有比丘。实得阿罗汉。若不信此法。无有是处。除佛灭度后。现前无佛。

　　此以危言激之。以坚其信也。大经云。信为道源功德母。信能欢喜入佛法。信能增长智功德。信能必到如来地。语云。人而无信。不知其可也。又云。信道不笃。焉能为有。焉能为无。信之一字。诸圣入道之门也。故未说之前。先以三止发其疑。既说之后。又以危言激其信。由是而知。发其疑。正欲坚其信。循循善诱。于此可见一斑云。故云若我弟子。自谓得小乘道果以为了当。无所事事。从不曾闻如来为一大事因缘出世。又不曾闻如来但教化菩萨事。还当不得佛弟子。当不得阿罗汉。不得预弟子数中。又有一等。认定所得小果。就是如来最后身。所证涅槃。就是如来究竟涅槃。更无佛果可得。涅槃可证。纵闻如来为一大事因缘出世。不复志求。我自有这个在。决不回心。斯等不但不得佛果。亦未得阿罗汉果。不得名阿罗汉。谓之增上慢人。言增上慢者。决定毗尼经云。若有比丘。作是思惟。我断贪欲。我断贪瞋。我断愚痴。名增上慢。贪欲法异。瞋恚法异。愚痴法异。诸佛法异。名增上慢。谓有所得。谓有所证。谓有所解。名增上慢。见诸法空。见于无相。见于无愿。见于无生。见无所作。名增上慢。见法无常。见有诸法。名增上慢。是名声闻乘增上慢。由此一激。遂有下文许多弟子。担当授记作佛。所以下。复征问云。此辈不信佛乘。不得佛果宜矣。今现证阿罗汉。而不许名阿罗汉。谓之增上慢人者何。故复自释云。岂有比丘实得阿罗汉。而不肯信教菩萨法。决无此理。由此曹不肯信教菩萨法。故不名罗汉。谓之增上慢人亦宜。除佛灭度后。现前无佛时。容有阿罗汉不信有佛乘者。所谓无佛处称尊者是也。

　　所以者何。佛灭度后。如是等经。受持读诵解义者。是人难得。若遇余佛。于此法中。便得决了。舍利弗。汝等当一心信解。受持佛语。诸佛如来。言无虚妄。无有余乘。唯一佛乘。

　　此又以软言劝之。以发其信也。又征问云。现前虽无佛。而辟支亦是佛弟子。不信有佛乘者何。故复释云。是一佛乘。即佛现在说。时人犹不信。尚有闻风而退席者。况佛灭度不闻佛说。而欲要其必信哉。若佛灭度后。纵不亲闻佛说。但肯将此经受持读诵解义者。亦为希有。此时纵不能直下担当。一信永信。然藉此受持读诵。熏习不忘之力。以为远因。若遇他时。佛出于世。于彼佛边。一闻此法。机教相投。千了百当。决得一切种智。由此一劝。遂有下文六种法师。流通此法。故知现前肯信此经者。现生立地可得成佛。若现前不信此经。不肯担当。而肯受持读诵解义。作六种法师者。至当来世。亦得菩提。此皆如来诚谛之语。汝当深信。莫更生疑。所谓诚谛语者。无有余乘唯一佛乘八字而已。故六祖云。汝等诸人。自心是佛。莫更狐疑。外无一物而能建立。皆是本心。生万种法。若欲成就种智。须达一相三昧。一行三昧。若于一切处而不住相。彼相中不生憎爱。亦无取舍。不念利益。成坏等事。安闲恬静。虚融淡泊。此名一相三昧。若于一切行住坐卧。纯一直心。不动道场。真成净土。名一行三昧。若人具二三昧。如地有种。能含藏长养。成就其实。一相一行。亦复如是。

　　尔时世尊。欲重宣此义。而说偈言。

　　比丘比丘尼。有怀增上慢。优婆塞我慢。优婆夷不信。如是四众等。其数有五千。不自见其过。于戒有缺漏。护惜其瑕疵。是小智已出。众中之糟糠。佛威德故去。斯人鲜(显少也)福德。不堪受是法。此众无枝叶。唯有诸贞实。舍利弗善听。

　　此颂出退席众十种心病也。未得谓得。未证谓证。一也。恃我生憍。不能谦下。二也。自甘下劣。不信深法。三也。但恃己长。不知其短。四也。梵行不完。漏卮非器。五也。藏瑕匿玷。矫饰形仪。六也。智量狭小。不堪大任。七也。喜咽糟糠。不欣精凿。八也。内无福德。难受大法。九也。摘叶寻枝。不穷根本。十也。由此等众。只解鬼窟里作活计。不肯向自己脚跟下推穷。故不愿闻而去。今会中既无此辈。皆是真实究佛法者。此我正当说法之时。汝等亦当摄心而听。故勉之曰。舍利弗善听也。言善听者。勿以昔日所闻缠绕其心。应当句句消归自己。勿得更以聪明识见。作文字语言会也。

　　诸佛所得法。无量方便力。而为众生说。众生心所念。种种所行道。若干诸欲性。先世善恶业。佛悉知是已。以诸缘譬喻。言辞方便力。令一切欢喜。或说修多罗。伽陀及本事。本生未曾有。亦说于因缘。譬喻并祇夜。优波提舍经。钝根乐小法。贪著于生死。于诸无量佛。不行深妙道。众苦所恼乱。为是说涅槃。我设是方便。令得入佛慧。未曾说汝等。当得成佛道。所以未曾说。说时未至故。今正是其时。决定说大乘。我此九部法。随顺众生说。入大乘为本。以故说是经。

　　此颂如来随宜说法也。诸佛所得法三句。总颂如来证平等法。而开无量法门为众生说也。所得法者。即前文未曾有法。难解之法。甚深微妙法。道场所得法。不可思议法。究竟法。正法妙法。此等名虽不同。总是如来自证自悟法也。谓如来证此平等无限量法。即以无量种种方便。而为众生说无量种种法门也。众生下。正显众生乐欲不同。故说法亦不同也。念者思虑也。种种者。多多之谓。所行道者。或十善。四谛。十二缘。六度。乃至货利名闻等。若干者。不定之数。欣乐名欲。习种名性。欲性所作名业。佛悉知是已者。谓佛得十力故。以种种解智力。知众生所行道。以根胜劣智力。知众生所习欲性。信等五根。有软中上。以种种界智力。知众生深心所念。谓三乘五性等。以天眼业报智力。知众生所造善恶等业。感爱不爱等果。唯佛知此。故能以方便力。随病投药。令俾服之。皆生欢喜。梵语修多罗。此云契经。谓契理契机之教。伽陀者。此云重颂。或为钝根说。或为未听者说。本事者。谓无量劫中所行事也。本生者。谓无量劫中受生事也。此为迷宿世者说。为大根者说未曾有法。即本来无物究竟平等法也。为劣根者说因缘。为中根者说譬喻。为事理俱明者说祇夜。即孤起颂也。为事理俱不明者说优波提舍。此云议论经。又为一种钝根人天。不乐大乘。唯欣小法。耽因着果。不肯放舍。于生死河头出头没。虽遇诸佛。不行胜法。未超八苦。难免五衰。不得已而三转四谛法轮。令俾脱生死苦。证涅槃乐。然此亦是一时权巧。非决定说。非真实法。其实潜施密诱。令入佛之智慧。但不曾分明说出。汝等当来。皆得成佛耳。然我所以不说者由汝等根器未纯。说时未至故。今汝等根器既纯。我之说时亦至。固宜撤去籓篱。直授大乘平等空法也。汝等应知往昔所说此九部法。皆是随他意语非是本怀。无非欲令众生入佛知见。是以今日说法华经。意有在也。

　　有佛子心净。柔软亦利根。无量诸佛所。而行深妙道。为此诸佛子。说是大乘经。我记如是人。来世成佛道。以深心念佛。修持净戒故。此等闻得佛。大喜充遍身。佛知彼心行。故为说大乘。声闻若菩萨。闻我所说法。乃至于一偈。皆成佛无疑。

　　此明对大机说大法也。言佛子者。能绍如来家业故。言心净者。不以万法为侣。诸尘作对。非若贪着五欲。若痴蝇粘唾。而不肯放舍者。言柔软者。谓调顺柔和。易受化度。非若刚强粗犷。若狂象而难调伏者。利根者。摇鞭即去。非若乐着小法。若蹇驴驽马。䇿之而不肯前进者。无量佛所行深妙道者。闻声即赴。非若遇佛而不求胜法。当面蹉过者。如斯根器。方是大根。堪称佛子。堪受大法。不独为彼说大乘法。亦复为彼授如来记。何以故。以深心故。念佛故。持戒故。深心者。乐修一切善法故。念佛者。志求无上菩提故。持戒者。具足清白梵行故。如此等机。一闻授记。大喜遍身。一肩担荷。由彼发心既深。念佛又切。戒根又净。佛知其心。又知其行。是故为彼说大乘也。然此大乘是平等法。无论钝根利根。心秽心净。但得一句染神。皆得作佛。正如伽陀妙药。但得沾唇。疾无不疗。毋得以一毫思虑存乎胸中而不肯服也。

　　十方佛土中。唯有一乘法。无二亦无三。除佛方便说。但以假名字。引导于众生。说佛智慧故。

　　此下广明所以必说大乘者。有五义。一。十方谛求无有余乘故。言诸佛国土。际天蟠地。唯有一法。更无二物。但诸佛以方便力。强立种种假名。不知种种假名。都是引导众生。令入佛慧。是故必说一乘。

　　诸佛出于世。唯此一事实。余二则非真。终不以小乘。济度于众生。

　　二。佛佛道同故。言诸佛出世本怀。唯此一事。更无二事。我宁敢违诸佛之仪式。而以非真之法向人说乎。故终不用小乘之法度生。必说一乘。

　　佛自住大乘。如其所得法。定慧力庄严。以此度众生。自证无上道。大乘平等法。若以小乘化。乃至于一人。我则堕悭贪。此事为不可。

　　三。自住一乘故。谓诸佛。浑身住在大乘平等法中。当以自己所证。度诸众生。方称平等。若自证大法。而以小法化人。即是吝惜。即堕悭贪。便不平不等。无论以小法化多人为堕悭贪。即以小法化一人亦堕落悭贪法中矣。此事岂可为哉。是故必说一乘。悭者与小之谓。贪者护大之谓。

　　若人信归佛。如来不欺诳。亦无贪嫉意。断诸法中恶。故佛于十方。而独无所畏。我以相严身。光明照世间。无量众所尊。为说实相印。

　　四。信心归佛故。若人不慕余乘。唯希大法。信心归佛。信得如来。不以人不见而热谩。不以我不知而妄语。又信得未尝吝法而不与人。未尝嫉人而不与法。何以故。以如来五住究尽。在在称尊。故能有扣即应。毫无畏怯。宁独不为我说乎。由我不信佛乘。正恐说而无益。故不为我说耳。如是自咎。倍加深信。尔时即现相好庄严之身。亦如今日。放白毫光。普照世界。为说实相法印。是故必说一乘。言印者谓一乘实相。若朝廷印玺。然以此一印。印一切法故。

　　舍利弗当知。我本立誓愿。欲令一切众。如我等无异。如我昔所愿。今者已满足。化一切众生。皆令入佛道。

　　五。如来本愿故。言我从无量劫来。立大誓愿。若我成佛时。度一切众生。悉皆成佛。知我无异。今欲满本愿。是故必说一乘。

　　若我遇众生。尽教以佛道。无智者错乱。迷惑不受教。我知此众生。未曾修善本。坚著于五欲。痴爱故生恼。以诸欲因缘。坠堕三恶道。轮回六趣中。备受诸苦毒。受胎之微形。世世常增长。薄德少福人。众苦所逼迫。入邪见稠林。若有若无等。依止此诸见。具足六十二。深着虚妄法。坚受不可舍。我慢自矜高。谄曲心不实。于千万亿劫。不闻佛名字。亦不闻正法。如是人难度。是故舍利弗。我为设方便。说诸尽苦道。示之以涅槃。我虽说涅槃。是亦非真灭。诸法从本来。常自寂灭相。

　　佛子行道已。来世得作佛。我有方便力。开示三乘法。一切诸世尊。皆说一乘道。今此诸大众。皆应除疑惑。诸佛语无异。唯一无二乘。

　　此明如来开权也。问。若尔何故又说二说三。答。机不同故。若以此法对大智人说。则欢喜领荷。若以此法对小根无智人说。则法不设根。谓之错乱颠倒。不唯不信。反生迷惑。我知此等众生。未种善根。坚着五欲。皆由发业润生。二种无明。复生瞋等种种烦恼。由烦恼迷心。耽着五欲。造种种业。由惑业故。坠堕三涂。受种种报。此即众生浊也。由转轮故。有广大威神而不能用。向父母胎中。受此眇小形躯。世世生生。贪爱相滋。惑业增长。福德日消。于火宅中。常为大火之所烧煮。不能自出。即命浊也。即有发心。欲出火宅。不遇明师。反修邪道。依止断常。复生六十二见。此见浊也。由着诸见报身。为我坚爱不舍。恃我生憍。贡高矜诩。各各自谓成无上道。不知皆是虚妄浮心。并非真实。此即烦恼浊也。心言不直。毁害潜生。于千万劫不闻佛法。如是之人卒难得度。此即劫浊也。由彼堕于五浊世中。缠绵不断。故我权开种种方便。为说三十七品尽苦之道。而复示以涅槃之乐。诱令出苦。然我虽说涅槃之乐。是遣生死之苦耳。非实如来空事境界自性涅槃也。以如来自性涅槃。从本已来。本自寂灭。不复更灭。故佛子若肯信此涅槃。一肩担荷。力行此道。当来世中必得作佛。更不待三生六十劫也。我虽设种种法门。开示众生。皆是方便。据实而论。三世诸佛。唯说一乘。无二法故。今此大众。更莫存留一念疑情。固当虚心领受。以诸佛异口同音。唯说一乘。无二乘故。仰山作沙弥时。念经声高。乳源和尚咄云。这沙弥念经恰似哭。曰。慧寂只甚么。和尚却如何。师乃顾视。仰曰。若甚么与哭何异。师乃休。所谓唯一无二乘也。

　　过去无数劫。无量灭度佛。百千万亿种。其数不可量。如是诸世尊。种种缘譬喻。无数方便力。演说诸法相。是诸世尊等。皆说一乘法。化无量众生。令入于佛道。又诸大圣主。知一切世间。天人群生类。深心之所欲。更以异方便。助显第一义。若有众生类。值诸过去佛。若闻法布施。或持戒忍辱。精进禅智等。种种修佛慧。如是诸人等。皆已成佛道。诸佛灭度后。若人善软心。如是诸众生。皆已成佛道。诸佛灭度已。供养舍利者。起万亿种塔。金银及玻璃。砗磲与码瑙。玫(梅)瑰(规)琉璃珠。清净广严饰。庄校于诸塔。或有起石庙。栴檀及沉水。木樒(眉)并余材。砖(专)瓦泥土等。若于旷野中。积土成佛庙。乃至童子戏。聚沙为佛塔。如是诸人等。皆已成佛道。若人为佛故。建立诸形像。雕刻成众相。皆已成佛道。或以七宝成。鍮(偷)妒(十)赤白铜。白镴(拏)及铅(元)锡。铁木及与泥。或以胶漆布。严饰作佛像。如是诸人等。皆已成佛道。彩画作佛像。百福庄严相。自作若使人。皆已成佛道。乃至童子戏。若草木及茟。或以指爪甲。而画作佛像。如是诸人等。渐渐积功德。具足大悲心。皆已成佛道。但化诸菩萨。度脱无量众。若人于塔庙。宝像及画像。以华香幡盖。敬心而供养。若使人作乐。击鼓吹角贝。箫笛琴箜(空)篌(侯)。琵琶铙铜钹(钵)。如是众妙音。尽持以供养。或以欢喜心。歌呗颂佛德。乃至一小音。皆已成佛道。若人散乱心。乃至以一华。供养于画像。渐见无数佛。或有人礼拜。或复但合掌。乃至举一手。或复小低头。以此供养像。渐见无量佛。自成无上道。广度无数众。入无余涅槃。如薪尽火灭。若人散乱心。入于塔庙中。一称南无佛。皆已成佛道。于诸过去佛。在世或灭后。若有闻是法。皆已成佛道。

　　此明过去诸佛。亦以方便说法。唯一无二也。更以下。言不但说三乘法。是方便。是助发。又不但以放光为方便。为助发。更有多种奇异方便助发也。如起塔庙。造佛像。或供一华。或举一手。或合掌或低头。无非助显众生日用一件大事。悉与如来放光。等无差别。所谓诸有所作。常为一事。庞居士云。日用事无别。唯吾自偶谐。神通及妙用。运水并搬柴。正此义也。由众生视此为寻常。世尊赞之为奇异。要人知此一段奇异事。正在寻常日用中。故于放光处助发。又于日用处助显也。若有下。先明修六度万行者。皆已成佛道。已成二字。是言自己具有佛性为因。其六度万行皆缘也。正如木中之火。矿中之金。是因其钻之销之者是缘也。诸佛下。次明修十善四谛十二缘者。皆成佛道。诸佛下。三明供舍利。起七宝塔。造栴檀庙。乃至积土为庙。聚沙为塔。皆成佛道者。虽精粗不同。等妙刹故。世尊与众行次。以手指地云。此处宜建梵刹。帝释将一茎草插于地上云。建梵刹已竟。便是这个道理。若人下。四明造佛像者。皆成佛道。彩画下。五明画佛像者。皆成佛道。若人下。六明敬心供养佛像者。皆成佛道。有以香华幢盖敬心供养者。有以众妙声音敬心供养者。有以欢喜歌呗颂佛德者。七明散心供养画像者。有以散心合掌低头作供养者。有以散心一称南无佛作供养者。此等微因。皆成佛道。虽敬散不同。等妙心故。所谓融瓶盘钗钏为一金。搅酥酪醍醐为一味者。灯明之力欤。抑妙光之力欤。谓之奇异。不亦宜乎。昔调达临终称南无。未及佛字。已堕地狱。佛记其地狱出。当作辟支佛。字曰南无。又外国事天神者。以金为像头。贼来取之。称南无佛。便得像金头。明日众聚。天像失头。众云。我虽造像。无天来着。若天著者。云何失头。天即降一人云。贼来取头时。称南无佛。诸天惊动。故得我便。是故失头。众人云。天不如佛耶。既不如佛。何不尊事。贼称南无佛。尚得天头。况贤者称南无佛。不得无上菩提乎。

　　未来诸世尊。其数无有量。是诸如来等。亦方便说法。一切诸如来。以无量方便。度脱诸众生。入佛无漏智。若有闻法者。无一不成佛。诸佛本誓愿。我所行佛道。普欲令众生。亦同得此道。未来世诸佛。虽说百千亿。无数诸法门。其实为一乘。诸佛两足尊。知法常无性。佛种从缘起。是故说一乘。是法住法位。世间相常住。于道场知已。导师方便说。

　　此明未来诸佛。亦以方便说法。唯一无二。故一触耳根。无不成佛。诸佛本誓下。言诸佛本愿。故说一乘。诸佛两足下。为发起大根故说一乘。言两足者。福足慧足也。知法常无性者。知者觉也。法者即众生心也。常者真常不变也。无性者无自性他性也。若此法不常。即成断灭。何有五性。若性定有五。则声闻缘觉。及诸众生。决定不得作佛。由知此法常而无性。故随熏习而各自成性。所谓不变随缘。随不变也。故涅槃云。无性之性。即是佛性。唯此佛性。虽是众生具有。必以大乘法。久远熏习。方能发起。此世尊所以必说一乘也。故六祖云。汝等佛性。譬如种子。我今说法。犹如时雨。遇兹沾洽。悉得发生。承吾旨者。决得菩提。依吾行者。定证妙果。是法下。开权也。言此法是无位真人。本无位次。然四圣六凡。诸法位中。皆是此法所住之位。故知头头法法。无非皆是平等一寂灭相。然必待坐道场。开佛慧时。方知此法。成等正觉。知此法已。以方便力。开种种门。说种种法。故知说大说小。无非一法。

　　天人所供养。现在十方佛。其数如恒沙。出现于世间。安隐众生故。亦说如是法。知第一寂灭。以方便力故。虽示种种道。其实为佛乘。知众生诸行。深心之所念。过去所习业。欲性精进力。及诸根利钝。以种种因缘。譬喻亦言辞。随应方便说。

　　此明现在诸佛。亦先证寂灭法。后以方便说三乘。其实皆为一乘也。知众生所行者。即种种所行道也。深心之所念者。即众生心所念也。过去所习业者。即先世善恶业也。欲性精进等者。即若干诸欲性也。

　　今我亦如是。安隐众生故。以种种法门。宣示于佛道。我以智慧力。知众生性欲。方便说诸法。皆令得欢喜。

　　此释迦自谓亦是先说三乘实为一乘也。众苦不逼之谓安。乱想不生之谓隐。铺文演义之谓宣。放光入定之谓示。

　　舍利弗当知。我以佛眼观。见六道众生。穷贫无福慧。入生死险道。相续苦不断。身著于五欲。如[氂-未+牛]牛爱尾。以贪爱自蔽。盲瞑无所见。不求大势佛。及与断苦法。深入诸邪见。以苦欲舍苦。为是众生故。而起大悲心。

　　此明开权之所以。无福曰贫。无慧曰穷。生死险道。即三恶道也。相续苦不断者苦果也。五欲者苦因也。言我所以说三乘者有故。由我初成道时。开佛知见。即以佛眼洞观十方。见六道众生。不修佛慧。转轮生死。无有间断。推其所因。皆由身着五欲。譬如[氂-未+牛]牛自爱其尾。而卒为人害也。众生既以贪爱自蔽。耽着五欲。秪见其乐。不见其苦。如盲瞑然。既眷恋于受胎微形。复匍匐于生死险道。遂将自己一尊巍巍堂堂。大势力佛。弃之弗顾。又不肯求断苦之方。甘心就死。即有灵知发露。欲出三界。然而不遇明师。不闻正法。入邪见网。更修邪戒邪定。为出世因。求出三界。止如掘地觅天。索冰于火。恶可得哉。如来愍此颠倒众生。所以兴起大悲。悉令拔济也。

　　我始坐道场。观树亦经行。于三七日中。思惟如是事。我所得智慧。微妙最第一。众生诸根钝。着乐痴所盲。如斯之等类。云何而可度。尔时诸梵王。及诸天帝释。护世四天王。及大自在天。并余诸天众。眷属百千万。恭敬合掌礼。请我转法轮。我即自思惟。若但赞佛乘。众生没在苦。不能信是法。破法不信故。坠于三恶道。我宁不说法。疾入于涅槃。寻念过去佛。所行方便力。我今所得道。亦应说三乘。

　　此下追叙三七思惟也。是世尊四十年来心事。复将尽情吐露一番。以见说三说一。悉依古佛法式。非自撰也。言我见此受苦众生而兴拔济。犹有许多难处。故我初坐菩提树下。成正觉时。观树经行者。欲以菩提大树。荫覆清凉一切众生也。然而必三思者。熟思细审而后行也。我所下。叙初七思惟。言我所得智慧。甚深无量。是未曾有。是最殊胜。复观众生。信等五根。浅薄陋劣既为五欲所缠。又为无明所翳。我法如此。其机如此。众生云何而得度脱。由我在三昧中兴此一念说法度生之心。梵释诸天。一时齐赴。请转法轮。所以龙兴云起。虎啸风生也。我即下。二七思惟也。我若即转最上法轮。众生正没大苦海中。则法不称机。机不达法。不但不能令彼生信。抑且反令生谤。破坏正法。彼若谤法。必堕三途。是说法无益于生。而反有害于生。故我宁不说法。速入涅槃之为愈也。寻念下。三七思惟也。过去诸佛。证道果时。即开种种方便法门。化度众生。今我说法。亦当以过去诸佛而为仪式也。

　　作是思惟时。十方佛皆现。梵音慰喻我。善哉释迦文。第一之导师。得是无上法。随诸一切佛。而用方便力。我等亦皆得。最妙第一法。为诸众生类。分别说三乘。少智乐小法。不自信作佛。是故以方便。分别说诸果。虽复说三乘。但为教菩萨。

　　此叙诸佛慰喻也。言我三七思惟。欲行方便。契合佛心。故诸佛现身。安慰晓喻。且称赞云释迦既得如来平等道法。而为世出世间第一导师。尚不肯自专自用。能随诸佛所行方便。不亦善哉。即我等诸佛。悉得最妙第一平等之法。亦为众生根性不同。好乐各别。亦向无分别中分别说三。何以故。由彼智慧狭劣。但乐贫所乐法。不信自己是佛。不肯承当。故是如来以方便力说三乘道。而为中途小歇场地。其实但为教菩萨法。非实化以小乘道也。

　　舍利弗当知。我闻圣师子。深净微妙音。称南无诸佛。复作如是念。我出浊恶世。如诸佛所说。我亦随顺行。思惟是事已。即趣波罗奈。诸法寂灭相。不可以言宣。以方便力故。为五比丘说。是名转法轮。便有涅槃音。及以阿罗汉。法僧差别名。从久远劫来。赞示涅槃法。生死苦永尽。我常如是说。

　　此明如来昔日说三。是仿效古佛仪式也。一闻慰喻而称南无佛者。归敬之辞也。既归敬已。复作念云。我今既出五浊世中。如佛所说开方便门。我今决定随顺如来。依而行之。作念已毕。即趣鹿野苑中。三转四谛法轮。然我所证一乘道法。本来寂灭。不容有声。安有所谓法僧差别之名。由我权设方便。巧合机宜。故为憍陈如等。五比丘说四谛时。于是寂灭之法。始得变通运转。便有转法轮之名。即以所证之法为涅槃。复以能证之人为罗汉。又以能转法轮者为佛。于是将此一味之法。裂而为三。名曰别相三宝。复赞之曰。此涅槃法。是我从久远劫中。赞扬开示者。汝等若得此法。生死永尽。不受后有。有此利益。故我于四十年中。常作如是说也。

　　舍利弗当知。我见佛子等。志求佛道者。无量千万亿。咸以恭敬心。皆来至佛所。曾从诸佛闻。方便所说法。我即作是念。如来所以出。为说佛慧故。今正是其时。

　　此如来自陈今日说一乘。亦是仿效古佛仪式也。言我又见大根器人。不乐小法。信力坚固。志求无上菩提。以恭敬心。来至我所。此等佛子。于过去劫。曾闻诸佛。说方便法。根器调熟。回心慕大。我即作念。如来实为一大事因缘出现于世。非为二乘小小因缘也。欲说佛慧。正当其时。岂得不说。所谓若人信归佛。为说实相印也。由我具足方便知见二波罗蜜。故我曲大小而不遗也。

　　舍利弗当知。钝根小智人。著相憍慢者。不能信是法。今我喜无畏。于诸菩萨中。正直舍方便。但说无上道。菩萨闻是法。疑网皆已除。千二百罗汉。悉亦当作佛。如三世诸佛。说法之仪式。我今亦如是。说无分别法。

　　此下结上文说大说小之意。言汝应知我此时。正当演说佛慧。尚有一等不肯回心钝根罗汉。守一隅而不反。闻大法而惊疑。住涅槃而不舍。踞法我而生憍。如此等人。于甚深法不能生信。乃有拂衣而去者。今有舍故习慕大乘。以恭敬心。来至我所。求殊胜法。岂易得哉。故我喜其不生畏怯。自肯承当。是菩萨器。我即为彼舍去枝岐。直下指出长安大道。是故菩萨一闻是法。即生敬信。疑网皆除。若罗汉亦闻是法而生敬信。亦得授记。如是。则我对小说三。对大说一。源源本本。悉依古佛恒规。非自创也。故我今日。说无分别法者。亦是仿古佛之仪式耳。

　　诸佛兴出世。悬远值遇难。正使出于世。说是法复难。无量无数劫。闻是法亦难。能听是法者。斯人亦复难。譬如优昙华。一切皆爱乐。天人诸希有。时时乃一出。闻法欢喜赞。乃至发一言。则为已供养。一切三世佛。是人甚希有。过于优昙华。汝等勿有疑。我为诸法王。普告诸大众。但以一乘道。教化诸菩萨。无声闻弟子。

　　长行以危言激其信。颂中又以四难坚其信。先言佛出世难。如下文云。一百八十劫。空过无有佛。又云。过于百千劫。未曾见是相。又云。于昔无量劫。空过无有佛是也。正使下。次言说法者难。四十年来。能为下劣取相凡夫。忍于斯事。未曾吐露。直至根熟志纯。心相体信。然后方说。岂不是难。无量下。三言闻法者难。具威音之余绩。带智胜之遗尘者。尚不能贬起眉毛。承当此事。岂不是难。能听下。四言听法者难。不但一闻顿悟者难。即历耳根而不生诽谤。不起怨嫉者亦难。如不轻高唱。瓦石乱加。灵山会上尚有退席。岂不是难。故知巴歌和众。雪曲应稀也。且无论佛出世难。说法难。闻法而悟入者难值。如优昙钵华。即听而不生诽谤怨嫉者。是优昙出现。岂易易哉。无论闻法而悟入者。过于优昙。即闻法而不起怨嫉而生欢喜。不生诽谤而兴赞叹者。此人希有。过于优昙。则为供养诸佛功德。等无有异。何以故。一切诸佛皆从此经流出。故四难如此利益如此。汝等今日既闻此法。岂有不生难遭之想。而复疑生惑者耶。故勉之曰。汝等无有疑也。且我为法王。于法自在。决不赚误后人。故我今日于人天中。出大音声。普告大众云。三世诸佛。出现于世。唯以一乘平等道法。教化菩萨。无有余乘。汝等当深信而无疑也。

　　汝等舍利弗。声闻及菩萨。当知是妙法。诸佛之秘要。以五浊恶世。但乐着诸欲。如是等众生。终不成佛道。当来世恶人。闻佛说一乘。迷惑不信受。破法堕恶道。有惭愧清净。志求佛道者。当为如是等。广赞一乘道。舍利弗当知。诸佛法如是。以万亿方便。随宜而说法。其不习学者。不能晓了此。汝等既已知。诸佛世之师。随宜方便事。无复诸疑惑。心生大欢喜。自知当作佛。

　　此下付嘱流通也。秘要者。拟心即差。岂不是秘。开口便是。岂不是要。正如轮王髻珠。国之利器。不肯轻易授人。何以故。以恶世中人。耽着诸欲。唯求人天因果。不求佛道。故秘而不说也。昔初祖达磨。初见梁王。王即问云。朕印经造像。有何功德。答。实无功德。又问如何是圣谛第一义谛。答曰。廓然无圣。曰。对朕者谁。答曰。不识。帝不契。遂人少林。面壁九年。此便是一个样子。故勉之曰。如此妙法。三世诸佛。尚不肯轻泄。汝等亦当保持覆护。勿妄宣传。当来下。正明非器莫传。言恶人者。不但造五逆十恶者名恶人。但是闻此经而不信。反生毁谤者。此人即与造五逆十恶者无异。此等断佛种性。堕无间狱。故遇斯等人。断不可说。有惭下。又明遇人即授。惭者。言我巍巍堂堂大丈夫相。如何甘为下劣之事。愧者。见人授记作佛时。即自念云。彼既丈夫。我胡不尔。有惭愧者。即是寻常。自咎自责。如舍利弗者是也。无法相曰清。无非法相曰净。既有惭愧。又不著相。而志求佛道。不乐余乘。如此等人。心专志一。的是大乘法器。方堪授受。汝当为彼广赞此经。令生欢喜。舍利下。总结诸佛所得道法。不过证此一法而已。更无奇特。故曰诸佛法如是。所谓谛观法王法。法王法如是也。不但诸佛所证是一。即诸佛度生。亦不过将此一法。左支右吾。随人解缚而已。更无实法与人。临济所谓佛法无多子是也。此等法门。其未学者固不知此。今我既为汝等满盘托出。无复余蕴。汝等已知诸佛。为世间导师。不过将此一法。随人授与。更无别事。亦无奇特。汝等更莫生疑。当生大喜。直下承当。决定自知。成佛不谬。故六祖云。自心作佛。更莫狐疑。李都尉云。学道须是铁汉。把手心头便判。直取无上菩提。一切是非莫管。

　　妙法莲华经大窾卷一
卍新纂续藏经第 31 册 No. 0614 法华经大窾


　　妙法莲华经大窾卷二

　　姚秦三藏法师鸠摩罗什奉　诏译

　　明　金庭比丘　通润　笺

　　譬喻品(火宅喻)第三

　　颂云。

　朽宅已堪畏　　况多诸苦丛　　痴风竟夜黑
　业火亘天红　　劫石烟中尽　　迷卢𦦨里空
　岂知金色界　　原在破墙东

　　譬喻者。托物比类。借此例彼之义。如以团扇类月。苍狗类云。圆盖类天。方舆类地。但取其似而已非实事也。昔有未见麟者。问尝见麟者曰。麟何类。见者曰。麟如麟也。问者曰。若我尝见麟则不问子矣。而曰麟如麟。宁可解哉。见者乃曰。麟麇身牛尾。鹿蹄马背而有角。问者霍解。由对未尝见麟者比例发明。故曰譬喻也。此品因千二百人未解说三说一之因缘。故设譬以明其中。以一门喻业识。三车喻三乘。大白牛车喻佛乘。何以故。盖三界生死根本。都由微细业识。凡小莫测。一时说与不能深信。故令修三乘法。断六识三毒。令出三界。证涅槃。得心自在。然未曾转业识。得四智。除法障。证法空也。故此品与诸弟子喻明昔日之三乘。是令空六识而出生死。今日之一乘。欲令转业识而成菩提也。

　　尔时舍利弗。踊跃欢喜。即起合掌。瞻仰尊颜。而白佛言。今从世尊。闻此法音。心怀踊跃。得未曾有。

　　先叙悟踊跃欢喜者。发明大事。欢喜遍身。不自知其手舞足蹈也。子湖一夜。僧堂前叫云有贼。众皆惊。有一僧在僧堂内。出把住曰。维那贼在这里捉得也。僧曰。不是某甲。师曰。是即是。只是不肯承当。又古德云。三十年来用意猜。几番曾把此心灰。而今潦倒逢知己。李白元来是秀才。欢喜踊跃者。正是鹙子逢知己时。直下承当时也。

　　所以者何。我昔从佛。闻如是法。见诸菩萨。受记作佛。而我等不预斯事。甚自感伤。失于如来无量知见。世尊。我常独处山林树下。若坐若行。每作是念。我等同入法性。云何如来以小乘法而见济度。是我等咎。非世尊也。所以者何。若我等待说所因。成就阿耨多罗三藐三菩提者。必以大乘而得度脱。然我等不解方便。随宜所说。初闻佛法。遇便信受。思惟取证。

　　次追叙昔失。言世尊在方等会中。为诸菩萨说大乘经。即与授记。我等往昔虽预法会。预闻佛法。而不预授记之列。甚自忧恼。不知何故。遂失如来知见。世尊下。出感伤之意。言我寻常四威仪中。私自懊恼者。由我等与诸菩萨同在一会。等观性空。同入法性。同是如来弟子。本无差别。云何如来。偏以大乘平等之法。授记菩萨。而以小乘之法济度我等。岂非如来心有所偏。堕不平等之过耶。故每一兴念。即便忧恼。今闻世尊云。自证无上道大乘平等法。若以小乘化。我则堕悭贪。此事为不可。乃知世尊无不平等咎。咎在自己。所以下。出自己之咎也。若我等。当初肯待世尊。分明说出三乘所因。原为成就无上菩提而权设者。尔时我等决不思惟。取证小果。如来必以大乘济度我等。由世尊当初不肯就与我等道破所因。是成就菩提事。我等最初又不解如来是方便说。才闻佛语。即便信受。认为实事。日夜思惟。取证小果。不求佛道。是以如来不为我等说大乘法。亦不为我等授记作佛耳。此则咎在自己。随语生解。如来实无不平等咎。所谓醒后方知。酒误人也。

　　世尊。我从昔来。终日竟夜。每自克责。而今从佛。闻所未闻未曾有法。断诸疑悔。身意泰然。快得安隐。今日乃知真是佛子。从佛口生。从法化生。得佛法分。

　　三庆今得。由我等寻常不肯甘为小乘。日夜痛责。故今一闻罗汉作佛之语。则是昔未闻者今已闻。昔未得者今已得。昔所疑悔者今日泰然安隐矣。且我向也。自以为非真佛子。难绍如来家业。今日乃知真是佛子。堪绍如来家业矣。向也以为但可得涅槃无佛法分。今日乃知浑身住在佛口中。全身住在法化里。具有如来宝藏之分矣。宁不庆快而踊跃哉。故知有昔日之克责。乃有今日之踊跃。有昔日之感伤。乃有今日之欢喜。有昔日之疑悔。乃有今日之泰然安隐。若昔日不克责。不感伤。不疑悔。安有今日之踊跃欢喜。泰然安隐之事乎。

　　尔时舍利弗。欲重宣此义。而说偈言。

　　我闻是法音。得所未曾有。心怀大欢喜。疑网皆已除。昔来蒙佛教。不失于大乘。佛音甚希有。能除众生恼。我已得漏尽。闻亦除忧恼。

　　首四句。是总颂欢喜踊跃一段。昔来下。是发明疑网皆已除一句。言我昔日之疑。正疑自失大乘也。今闻唯一无二无三之语。始知昔来蒙佛授我四谛十二缘时。实未曾失大乘也。但是自己不肯承当耳。今日自肯承当。乃知不独今日所说之法为希有。即昔日蒙佛所说之法亦甚希有。何以故。当我未出三界作众生时。闻是法而除世间忧恼。既得漏尽成阿罗汉。作出三界人。然而四十年来不预授记之列。不蒙如来平等法化。故每自思惟。亦常忧恼。今日忽闻罗汉作佛之语。乃知不失如来无量知见。复除我等不得授记作佛之忧恼。所谓以一味雨润于人华。此佛音之所以甚为希有也。

　　我处于山谷。或在林树下。若坐若经行。常思惟是事。呜呼深自责。云何而自欺。我等亦佛子。同入无漏法。不能于未来。演说无上道。金色三十二。十力诸解脱。同共一法中。而不得此事。八十种妙好。十八不共法。如是等功德。而我皆已失。我独经行时。见佛在大众。名闻满十方。广饶益众生。自惟失此利。我为自欺诳。我常于日夜。每思惟是事。欲以问世尊。为失不为失。我常见世尊。称赞诸菩萨。以是于日夜。筹量如是事。

　　此下颂昔失也。言我昔日忧恼不除者。由我不肯甘为小乘。坐失如来教菩萨法。每自思惟。深自痛责。云何我等自欺如此。我等与菩萨。皆以佛为师。皆是如来之子。同入法性。同得无漏。云何菩萨。偏能于未来世。说法度生。我独不能。岂非自欺。此痛责自己不如菩萨也。金色下。痛责失如来自利功德。我独下。又痛责失如来利生功德也。我为自欺诳者。言如来证平等法。肯以不平等法欺我诳我。故前文云。若人信归佛。如来不欺诳。为说实相印。故知是我自欺自诳。如来不为我说耳。且此佛性圆同太虚。无欠无余。云何如来。偏有佛性。成等正觉。繄我独无。故我日夜。每一思惟。身毛皆竖。欲将此意。咨询世尊。不知还是真失此利益乎。抑或有之。而自暴自弃乎。此我所以日夜思惟而疑且悔也。且我又见如来在大众中。赞菩萨为龙象。斥小乘为跛驴。我等一闻此语。心甚不平。日夜筹量。我与菩萨实为同列。云何如来偏赞菩萨。贬斥我等。此我所以日夜痛责而感伤也。

　　今闻佛音声。随宜而说法。无漏难思议。令众至道场。我本着邪见。为诸梵志师。世尊知我心。拔邪说涅槃。我悉除邪见。于空法得证。尔时心自谓。得至于灭度。而今乃自觉。非是实灭度。若得作佛时。具三十二相。天人夜叉众。龙神等恭敬。是时乃可谓。永尽灭无余。佛于大众中。说我当作佛。闻如是法音。疑悔悉已除。

　　颂今得也。今闻世尊云。四十年中。所说种种诸法。皆是方便。乃至或赞或毁。常为一事。无非皆以大乘无漏难思议法示人。欲令开佛知见。坐道场成正觉而已。实无所谓大乘小乘人天乘若赞若毁也。昔白云端参杨岐。岐问。受业师为谁。师曰。茶陵郁和尚。岐曰。我闻渠过桥遭跌。作偈甚奇。曾记得否。师诵曰。我有明珠一颗。久被尘劳关锁。今朝尘尽光生。照破山河万朵。岐笑而起。师愕然。通昔不寐。黎明询之。适岁暮。岐曰。汝见昨日打殴傩者么。曰见。师曰。汝一筹不及渠。师骇曰。意旨如何。岐曰。渠爱人笑。汝怕人笑。师大悟。慈明谒汾阳。阳默而器之。每见必诟骂。或诋毁。诸方及有所训。皆流俗鄙事。一夕诉曰。自至法席已再夏。不蒙指示。但增世俗尘劳。念岁月飘忽。己事不明。失出家之利。语未卒。阳熟视骂曰。是恶知识敢裨贩我。怒举杖逐之。师拟伸救。阳掩师口。乃大悟曰。是知临济道出常情。所谓嬉笑怒骂。弹斥褒称。无非佛事。无二无三。我本下。出随宜说法。意谓世尊说法本无二三。所以随宜说大说小。或赞或毁者。由我等昔事外道。学邪见法。世尊知我心事。投我所好。拔我邪根。故说小乘涅槃之法诱之。是以楔出楔也。既证涅槃。得少为足。自谓出三界人。无所事事。坐守胜妙境界。不复趋进菩提。故于方等会中。褒叹讥诃。激发进修。我等不知。今日世尊分明告曰。我虽说涅槃。是亦非真灭。我等才知非实灭度。若得作佛。五住究尽。二死永亡。方是真实无余涅槃。自性空事境界。要知昔日取证小果。皆是自欺。非如来咎。故我今日一闻如来授记作佛。疑悔悉除。此我所以欢喜踊跃也。序品云。诸求三乘人。若有疑悔者。佛当为除断。令尽无有余。方便品云。随宜方便事。无复诸疑惑。此云。闻如是法音。疑悔皆已除。迭相照应。

　　初闻佛所说。心中大惊疑。将非魔作佛。恼乱我心耶。佛以种种缘。譬喻巧言说。其心安如海。我闻疑网断。佛说过去世。无量灭度佛。安住方便中。亦皆说是法。现在未来佛。其数无有量。亦以诸方便。演说如是法。如今者世尊。从生及出家。得道转法轮。亦以方便说。世尊说实道。波旬无此事。以是我定知。非是魔作佛。我堕疑网故。谓是魔所为。闻佛柔软音。深远甚微妙。演畅清净法。我心大欢喜。疑悔永已尽。安住实智中。我定当作佛。为天人所敬。转无上法轮。教化诸菩萨。

　　此追叙惊疑也。言我等四十年中。曾不闻授记声闻作佛。今骤闻此语。且惊且疑。惶惑不定。疑佛为魔。佛以善巧方便。诱掖我等。其心汪洋。安如大海。我等既听其语。复察其心。故知非魔所作。深信斯言。疑网尽裂。佛说下。正出如来善巧方便。言三世诸佛。皆是方便说法。无非一事。故知如来所说。皆是实语。定非魔说。由我自堕疑网。疑佛为魔。今闻如来如是柔和软顺之音。其义深远。其语微妙。而所演畅者。皆是一相一味清白梵行。故我疑根永尽。生大欢喜。不复更执昔日之权乘。今日安住实智中矣。亦不滞于昔日之小果。今日定知作佛。转大法轮。教化菩萨矣。此是鹙子承当处。香严云。当时若为我说破。何有今日之事。乃知世尊四十年中。不与小乘说破。正为今日也。黄龙南云盖今之人。容易听法者众。欲如田夫。时时干之。令其枯渴。然后灌溉。方得秀实。亦是此意。此是佛祖锻炼圣贤之妙诀也。

　　尔时佛告舍利弗。吾今于天人沙门婆罗门等。大众中说。我昔曾于二万亿佛所。为无上道故。常教化汝。汝亦长夜随我受学。我以方便引导汝故。生我法中。舍利弗。我昔教汝志愿佛道。汝今悉忘。而便自谓已得灭度。我今还欲令汝忆念本愿所行道故。为诸声闻。说是大乘经。名妙法莲华。教菩萨法。佛所护念。舍利弗。汝于未来世。过无量无边不可思议劫。供养若干千万亿佛。奉持正法。具足菩萨所行之道当得作佛。号曰华光如来。应供。正遍知。明行足。善逝。世间解。无上士。调御丈夫。天人师。佛。世尊。

　　此如来述成与记也。必待信而后授记者。信而后言。未信则以为厉己也。由鹙子从因缘悟入故。复述宿世因缘以晓之。言我为此一大事因缘。往昔曾在二万亿佛所。常以方便法门导汝。汝亦在长夜中随我受学。由此昔缘。世世生生。常在一处。然我在往昔劫中。实未曾以小乘诲汝。元先教汝志慕佛乘。汝今何得遂忘本愿。得少为足。自谓得涅槃乎。汝虽忘却本愿。而我则亲言出自亲口。历然在心。曾未忘却。今欲助发汝等往昔本愿。故我不惜唇皮。宣说此经。菩萨因华。如来道果。尽在乎此。故曰教菩萨法。佛所护念也。观此则知世尊无量劫中。一动一静。一念一顷。无非教人志愿佛道。岂止一生。舍利下。授记也。言汝闻此大经之后。即当藉此经为因。于未来世。经无量劫。事无量佛。学无量道。修无量行。直至因圆果满。水到渠成。成最正觉。名曰华光。此即由法师位。而入法王位也。楞严所谓以不生不灭为因。然后圆成果地修证是也。言华光者。以智慧华。入光明觉故。

　　国名离垢。其土平正。清净严饰。安隐丰乐。天人炽盛。琉璃为地。有八交道。黄金为绳。以界其侧。其旁各有七宝行树。常有华果。华光如来。亦以三乘教化众生。舍利弗。彼佛出时。虽非恶世。以本愿故。说三乘法。

　　国名离垢者。如大唐大宋大明之类。是报身所居报土也。其土平正者。无高下无倾侧也。清净严饰者。众宝庄严。无五浊杂秽也。安稳者。无三灾八难之苦也。丰乐者。无求不得之苦也。天人炽盛者。无三恶道也。琉璃为地者。无坑坎堆阜也。有八交道者。无周障屈曲也。黄金为绳者。无藩篱界限也。常有宝树宝华宝果者。无可凋之树。可谢之华。可熟之果也。舍利下通难。难云。如来出五浊世。故以方便说三乘法。诱掖群生。华光报土。既非浊世。原是净邦。既无二乘。纯是菩萨。何故亦以三乘之法教化众生。答。华光国土。虽非恶世。由彼本愿。说三乘法。今虽得果。不废宿心故。

　　其劫名大宝庄严。何故名曰大宝庄严。其国中以菩萨为大宝故。彼诸菩萨。无量无边不可思议。算数譬喻所不能及。非佛智力。无能知者。若欲行时。宝华承足。此诸菩萨。非初发意。皆久植德本。于无量百千万亿佛所。净修梵行。恒为诸佛之所称叹。常修佛慧。具大神通。善知一切诸法之门。质直无伪。志念坚固。如是菩萨。充满其国。舍利弗。华光佛寿。十二小劫。除为王子未作佛时。其国人民。寿八小劫。华光如来。过十二小劫。授坚满菩萨阿耨多罗三藐三菩提记。告诸比丘。是坚满菩萨。次当作佛。号曰华足安行。多陀阿伽度。阿罗诃。三藐三佛陀。其佛国土。亦复如是。舍利弗。是华光佛灭度之后。正法住世。三十二小劫。像法住世。亦三十二小劫。

　　劫者。时也。大宝庄严者。年号也。如洪武嘉靖万历之类。菩萨为大宝庄严者。此土不以国界庄严为大宝。以此土纯是菩萨。庄严国土。无有二乘。即以菩萨而为大宝。若舅犯以仁亲为宝。楚国以善为宝之意。彼诸下。显菩萨数量之多。此诸下。显菩萨树德之广。于无下。见菩萨事佛之久。恒为下。见菩萨名闻之大。常修下。见菩萨入道之深。善知下。显菩萨度生之普。质直无伪者。浑金璞玉。无有矫饰。故曰质。如弦如矢。无有邪曲。故曰直。实证实悟。毫无假借。故曰无虚伪。四相不迁。八风不动。故曰志念坚固。如是菩萨充满其国。此劫名所以称大宝庄严也。舍利下。纪寿也。授坚满记者。传衣钵也。佛号华足安行者。万行具足。安而行之也。国名离垢者。佛佛道同也。正法者。信解行证悉皆具足也。像法者。信解行证或有缺也。授记之文。不过直将报佛国劫庄严。眷属多少。佛寿短长。授之而已。更无他说。正如人家。父亲临命终时。一张遗嘱。将田地家资什物。一一计开明白。更写一个华押柱上。交与儿子便了。

　　尔时世尊。欲重宣此义。而说偈言。

　　舍利弗来世。成佛普智尊。号名曰华光。当度无量众。供养无数佛。具足菩萨行。十力等功德。证于无上道。过无量劫已。劫名大宝严。世界名离垢。清净无瑕秽。以琉璃为地。金绳界其道。七宝杂色树。常有华果实。彼国诸菩萨。志念常坚固。神通波罗蜜。皆已悉具足。于无数佛所。善学菩萨道。如是等大士。华光佛所化。佛为王子时。弃国舍世荣。于最末后身。出家成佛道。华光佛住世。寿十二小劫。其国人民众。寿命八小劫。佛灭度之后。正法住于世。三十二小劫。广度诸众生。正法灭尽已。像法三十二。舍利广流布。天人普供养。华光佛所为。其事皆如是。其两足圣尊。最胜无伦匹。彼即是汝身。宜应自欣庆。

　　首二偈颂授记。过无下。颂国劫庄严眷属。佛为下。言华光佛。亦如释迦舍金轮而出家成道也。应长行除为王子一句。华光下。颂佛寿正法像法也。前云心生大欢喜。自知当作佛。此云彼即是汝身。宜应自欣庆照应。

　　尔时四部众。比丘比丘尼。优婆塞优婆夷。天龙夜叉。乾闼婆。阿修罗。迦楼罗。紧那罗。摩睺罗伽等大众。见舍利弗于佛前受阿耨多罗三藐三菩提记。心大欢喜。踊跃无量。各各脱身所著上衣。以供养佛。释提桓因。梵天王等。与无数天子。亦以天妙衣。天曼陀罗华摩诃曼陀罗华等。供养于佛。所散天衣。住虚空中而自回转。诸天伎乐。百千万种。于虚空中。一时俱作。雨众天华。而作是言。佛昔于波罗柰。初转法轮。今乃复转无上最大法轮。

　　鹙子得记。四众天龙欢喜踊跃者。见一华而知天下皆春。记一人而知人人皆有分也。颂曰。巢居知风。穴处知雨。鹙子得记。天龙欢喜。四众诸天。皆脱天衣供佛者。知为如来衣之所覆。故舍所珍也。宗家所谓脱鹘臭衣。着青州衫也。散华供佛者。酬说法华之意也。奏天乐者。酬授记之音也。以此三种。皆诸天所珍。故以所珍供佛者。敬之至也。佛以自受用法授人。故各以自受用物供佛也。天衣空中回转者。是无情踊跃也。颂云。一个浑身坐白牛。骑羊跨鹿外边求。天衣尚在虚空转。何事人心不转头。而作是言下。是诸天赞佛转轮也。世尊临入涅槃。文殊请佛再转法轮。世尊咄曰。文殊。吾四十九年住世。未曾说一字。汝请我再转法轮。是我曾转法轮耶。且道诸天见处。与文殊是同是别。试参详看。

　　尔时诸天子。欲重宣此义。而说偈言。

　　昔于波罗柰。转四谛法轮。分别说诸法。五众之生灭。今复转最妙。无上大法轮。是法甚深奥。少有能信者。我等从昔来。数闻世尊说。未曾闻如是。深妙之上法。世尊说是法。我等皆随喜。大智舍利弗。今得授尊记。我等亦如是。必当得作佛。于一切世间。最尊无有上。佛道叵(颇)思议。方便随宜说。我所有福业。今世若过世。及见佛功德。尽回向佛道。

　　五众生灭者。言五蕴众生。皆有苦集。悉有生灭。故说诸法生灭四谛也。无上大法轮者。诸法实相也。随喜者。见人喜而随生欢喜也。大智下。出随喜之意。所谓彼既丈夫。我亦尔也。佛道二句。亦是领会以一乘道。随宜说三也。我所下。回向佛道也。由回向佛道。此天衣所以回转虚空也。古德云。非风幡动仁者心动。此亦云。非天衣转。八部心转。

　　尔时舍利弗。白佛言。世尊。我今无复疑悔。亲于佛前。得受阿耨多罗三藐三菩提记。是诸千二百心自在者。昔住学地。佛常教化言我法能离生老病死。究竟涅槃。是学无学人。亦各自以离我见及有无见等。谓得涅槃。而今于世尊前。闻所未闻。皆堕疑惑。善哉世尊。愿为。四众。说其因缘。令离疑悔。

　　此鹙子陈疑申请也。言我既领即心即佛之旨。复闻宿世因缘之事。顿歇疑情。一肩担荷。不是如来教我承认。亦非自己勉强承当。故曰亲于佛前得菩提记也。是诸下。疑陈也。意谓同类千二百人。四十年前闻如来法。皆证涅槃。各各自谓已得灭度。已得究竟。今闻授记。不惟不信。反堕疑城。所以堕疑城者。彼意正谓果有授记之事。何故四十年前不说。直待今日。由彼不知四十年前不说之所以。故今日。虽闻罗汉作佛之语。尚堕疑惑。不肯承当耳。愿为剖明四十年前所以不说之因缘。方得离疑惑而生信也。此段见得鹙子。寻常自疑自悔。感伤克责。故一闻生信。千二百人。寻常置在无事甲里。故一闻而生疑。此四大弟子。不及鹙子一筹处也。且疑者悟之机。不疑则不悟。故知今日之疑情。又是将来之悟机也。

　　尔时佛告舍利弗。我先不言。诸佛世尊。以种种因缘。譬喻言辞。方便说法。皆为阿耨多罗三藐三菩提耶。是诸所说。皆为化菩萨故。然舍利弗。今当复以譬喻。更明此义。诸有智者。以譬喻得解。

　　此如来许说也。言汝请我为诸四众。复说因缘者。岂我向前不曾与汝说乎。如来为一大事因缘。出现于世。诸有所作。常为一事。诸所说者。皆化菩萨。详明如此。何必更欲说其因缘耶。彼既不解。我今复以浅近易晓之事。比类发明。若从此喻而得解了。尚得称为智人。不然则终于无知而已。

　　舍利弗。若国邑聚落。有大长者。其年衰迈。财富无量。多有田宅。及诸童仆。其家广大。唯有一门。多诸人众。一百二百。乃至五百人。止住其中。堂阁朽故。墙壁隤(颓)落。柱根腐败。梁栋倾危。周匝俱时。欻(旭)然火起。焚烧舍宅。长者诸子。若十二十。或至三十。在此宅中。

　　此下总将方便品中大义。演作譬喻。重为发明也。若国邑聚落。喻三界也。有大长者。喻化佛也。长者具十德。一姓贵。如三皇之胄。五帝之裔。二位尊。辅弼阿衡盐梅燮理。三大富。如铜陵金穴。四威猛。如严霜凛雪。五智深。胸如武库。六年耆。貌如松柏。七行净。圭壁无瑕。八礼备。威仪庠序。九上敬。大人仰德。十下归。众庶归心。十德具而称长者。喻十号具而称世尊也。其年衰迈者。喻涅槃将至也。财富无量者。喻智慧无量也。此句是总。下别释。田宅者。喻大慈悲也。童仆者。喻方便也。其家广大者。喻三界为家也。唯有一门者。喻三界中。总以业识为门也。古德云。业识茫茫。无本可据是也。有五百人止住其中者。喻五趣众生皆在业识窟中也。堂阁四句。显三界是佛化土。具有败坏之相。非若如来报土。以金刚为地。宫殿堂阁。栋梁墙壁。皆是摩尼妙宝之所成就。风吹不入。雨已不湿。火不能烧。水不能溺也。火烧舍宅者。喻三界中。总被五衰八苦之火交煎也。诸子亦在宅中者。喻具三乘根性。微有省觉者。亦在业识窟中也。诸子虽有微醒。欲出三界。不遇明师。蹉入邪路。以苦舍苦。故不能出。非若五趣众生。昏昏昧昧。全无知觉也。子言十。而人言百者。觉者少而昧者多也。

　　长者见是大火。从四面起。即大惊怖。而作是念。我虽能于此所烧之门。安隐得出。而诸子等。于火宅内。乐着嬉戏。不觉不知。不惊不怖。火来逼身。苦痛切己(纪)。心不厌患。无求出意。

　　次明长者兴慈也。长者见火而惊怖者。愍其子故惊。惜其人故怖。同体之忧也。喻以佛眼观六道众生。起大悲心也。而作下。喻初七思惟也。言我五住究尽故安。二死永亡故隐。转识成智。故得出三界之门。无奈诸子。以三界为留连之地。故乐着而不觉不知。以三界为游乐之场。故嬉戏而不惊不怖。虽有众苦逼迫其身。至于髓枯精竭。头烂额焦。无一念厌离之心。亦无一毫恐怖之状。故终无求出之意也。此喻前众生诸根钝。着乐痴所盲等文。

　　舍利弗。是长者作是思惟。我身手有力。当以衣裓(格)。若以几案。从舍出之。

　　此喻二七思惟也。我身手有力者。喻神力智慧力也。衣裓几案。喻知见力无所畏也。此皆如来自受用物。意谓身手有力。或将诸子贮于衣裓。捧而出之。抑将诸子置于几案。擎而出之也。喻前若但赞一乘。不能信是法等文。

　　复更思惟。是舍唯有一门。而复狭(狭)小。诸子幼稚。未有所识。恋着戏处。或当堕落。为火所烧。我当为说怖畏之事。此舍已烧。宜时疾出。无令为火之所烧害。作是念已。如所思惟。具告诸子。汝等速出。父虽怜愍。善言诱谕。而诸子等。乐着嬉戏。不肯信受。不惊不畏。了无出心。亦复不知何者是火。何者为舍。云何为失。但东西走戏。视父而已。尔时长者。即作是念。此舍已为大火所烧。我及诸子。若不时出。必为所焚。我今当设方便。令诸子等。得免斯害。父知诸子。先心各有所好。种种珍玩奇异之物。情必乐着。而告之言。汝等所可玩好。希有难得。汝若不取。后必忧悔。如此种种羊车鹿车牛车。今在门外。可以游戏。汝等于此火宅。宜速出来。随汝所欲。皆当与汝。

　　此喻三七思惟。设方便也。再思曰更。三思曰复更。言三界内。生生死死。唯是业识为主人云。此识甚深微细。诸子幼稚。未有知识。即欲与说。彼则未有知识。复恐迷而不解。若不与说。复恐耽恋爱着。以为游乐嬉戏之处而不能舍。若一失足。终为所烧。如此众生。刚强难化。当以苦切之言。可怖畏事而调伏之。言是地狱。是饿鬼。是畜生。是诸难处。是愚人生处。是杀生。是杀生报。是邪淫。是邪淫报。是愚痴。是愚痴报。乃至此是三灾。此八难等。此皆六识三毒为因。招感此身生老病死之果。且此舍宅。即今已是被烧。若不早求出离。必当堕落。至于身肉糜烂而后已。如是思惟。即以所思惟者具告诸子。诱其速出。此喻说苦集也。父虽下。子不受教也。言虽告以刚强苦切之言。恐怖之事。由彼贪恋既深。游历既熟。自以为乐。不肯信受。毫无怖畏。了无出心。亦复不知何为苦因。何为苦果。云何名为堕落。但东游西戏。瞪眼视父。恬不介意。见其迷之深而惑之甚也。尔时下。以喻说灭道也。由彼苦切之言既不能入。怖畏之事又不能动。复以可乐之物。可戏之处以诱之。故长者复作念云。此舍已被火烧。迫近身体。此时不出。则我与子皆为火焚。且浊世不可以庄语。愚人不可以正言。故思以方便诱之也。难云。世尊已于所烧之门安隐得出。何故说我及诸子。必为所焚。答。如来现身三界。救拔众生。彼出则出。彼入则入。其子病而父母亦病。所谓同体大悲忧人之忧也。父知下。思以乐具。易其苦具也。知其宿习根性差别。又知其现在好乐之事。故以所好投之。所谓知子莫如父也。而告下。喻三乘也。汝若下。劝其证也。如此下。告其车之处也。今在门外者。言此三车。在火宅外。不在火宅中也。可以游戏者。示其车之用也。言乘此可以纵任六通游戏自在也。汝等下。速其出也。随汝下。许与其车也。言羊鹿牛车可汝意者。我即与之也。

　　尔时诸子。闻父所说珍玩之物。适其愿故。心各勇锐(瑞)。互相推排。竞共驰走。争出火宅。

　　此诸子出火宅也。适其愿故者。机教相投也。心各勇锐者。谓努力向前也。互相推排者。交相切磋也。以手相抵曰推。以手相分曰排。竞共驰走者。俱行八正道也。争出火宅者。共证无学果也。问。是舍唯有一门。是喻三界轮转唯有业识也。今小乘既出三界。便能净除业识耶。既净除业识。他处又言二乘不知业识者何也。答。三界生死根元。实由第八业识为主人公。第七随所生所系。然第八虽名业识。不自造业。实由第六意识造业。招引第八出生入死耳。由彼小乘。根器下劣。又欲速出三界。此识含藏既广。不能一时净尽故。即指造业之意识。为生死因。令尽意识。得灭尽定。意识既尽。得转一分业识。便出三界。故不牵引第八出生入死。谓之出业识门亦宜。然此唯是如来得知。二乘实不知也。所谓令彼道成德备而不自知是也。问。二乘既转业识。已出三界。何故又教进修佛慧转识成智。答。前不云乎。业识含藏种子甚广。有我有法。小乘但空我执。已舍赖耶。未空法执。犹在异熟。故知不但界内众生在业识内。即界外二乘。乃至十地菩萨。亦未能尽除业识。犹在业识之内。故先令彼出界内之业识。次复令彼生界外之业识也。

　　是时长者。见诸子等。安隐得出。皆于四衢道中。露地而坐。无复障碍。其心泰然。欢喜踊跃。

　　此长者欢喜也。安隐得出者。生死不逼也。在四衢道者。证四谛理也。露地而坐者。踞寂灭定也。无复障碍者。烦恼障尽也。其心泰然者。得心自在也。踊跃欢喜者。乐人之乐也。

　　时诸子等。各白父言。父先所许玩好之具。羊车鹿车牛车。愿时赐与。舍利弗。尔时长者。各赐诸子等一大车。其车高广。众宝庄校。周匝栏楯。四面悬铃。又于其上。张设幰(险)盖。亦以珍奇杂宝而严饰之。宝绳交络。垂诸华璎。重敷婉筵。安置丹枕。驾以白牛。肤色充洁。形体姝好。有大筋力。行步平正。其疾如风。又多仆从而侍卫之。所以者何。是大长者。财富无量。种种诸藏。悉皆充溢。而作是念。我财物无极。不应以下劣小车与诸子等。今此幼童。皆是吾子。爱无偏党。我有如是七宝大车。其数无量。应当等心。各各与之。不宜差别。所以者何。以我此物。周给一国。犹尚不匮(愧)。何况诸子。是时诸子。各乘大车。得未曾有。非本所望。

　　此诸子索车也。六祖所谓坐却白牛车。更从门外觅三车是也。舍利弗下。等赐大车也。前云。志求佛道者正直舍方便是也。其车高广者。喻一佛乘。竖穷横遍也。众宝庄校者。富有万德也。周匝栏楯者。总持遮护也。四面悬铃者。四辨说法也。帐设幰盖者。慈悲普覆也。杂宝严饰者。万善严此慈悲也。宝绳交络者。大誓固此慈悲也。垂诸华缨者。神通四摄。悦劝众生也。重敷婉筵者。以平等心安慰一切也。安置丹枕者。以戒法安佚群生也。驾以白牛者。是有大力量。有大智慧人。所以运转此车也。肤色充洁。形体姝好者。德本植而身润。有诸内而形诸外也。有大筋力者。堪任大事也。行步平正者。动作合度。入于坦途也。其疾如风者。智巧敏捷也。又多仆从者。方便具足也。南泉云。王老师自小养一头水牯牛。拟向东溪牧。未免食他国王水草。拟向西溪牧。未免食他国王水草。不如随分纳些些。总不见得。大安云。安在沩山三十年。吃沩山饭。屙沩山屎。不参沩山禅。秪看一头水牯牛。若落路入草。便把鼻孔搜转来。才犯人苗稼即鞭挞。调伏既久。可怜生受人言语。如今变作露地白牛。常在面前。终日露迥迥地。趁亦不去。且道即今在甚么处。南岳云。如牛驾车。车若不行。打车即是。打牛即是。释迦传下一头大白牛。祖师又留下一头水牯牛。一任诸人耕田种地。切不得犯人苗稼。所以下。征释等赐大车之意。财富无极者。喻法财悉备也。诸藏充溢者。喻声闻辟支菩萨如来藏。或是信戒等十藏。言诸藏中。具足如来无量法财也。而作下。言我财物无极。不应以此小车。赐我诸子。今此幼童。皆是我子。不应偏爱。若以羊鹿牛车各赐诸子。则爱有偏党。故我以平等心。各以大车等赐之也。所以下。复征释等赐之意。言我有此无量法藏。即以此物。周给一国。遍施一切。尚无匮乏。况我亲生之子。宁不等赐之耶。虽然如是。诸子分上少个甚么。乃欲等赐。痴人面前。不得说梦。是时下。诸子得车欢喜。过望也。非本所望者。言本无心有所希望。而得无上法王大宝。岂非望外之事。故曰得未曾有。

　　舍利弗。于汝意云何。是长者等与诸子珍宝大车。宁有虚妄不。舍利弗言。不也。世尊。是长者但令诸子得免火难。全其躯命。非为虚妄。何以故。若全身命。便为已得玩好之具。况复方便。于彼火宅而拔济之。世尊若是长者乃至不与最小一车。犹不虚妄。何以故。是长者先作是意。我以方便。令子得出。以是因缘无虚妄也。何况长者自知财富无量。欲饶益诸子。等与大车。佛告舍利弗。善哉善哉。如汝所言。

　　此辨核不虚也。故呼鹙子而问之云。诸子索车。长者不与小车。而反等赐大车。汝云何解此事。宁有虚妄否。答云不也。意谓不与小车。尚不虚妄。何况等赐大车。而有虚妄乎哉。何以故。由彼长者见诸子等于火宅中。乐着嬉戏。无求出意。故作方便。令诸子等得出火宅。不令法身慧命有所损伤。便是实事。何必定与玩好之具。然后为实。何以故。人所爱者莫如身命。诸子既全身命。不遭火害。便为已得玩好之具。不必更与三车也。何况如来原是见彼耽恋火宅。不得已而诱其出门者耶。且无论不与鹿车牛车不是虚妄。即使不与最小羊车亦不虚妄。何以故。以长者本意。不欲以小车与人。但以方便诱引。令子得出火宅之门。以是因缘故。虽不与小车亦不虚妄。何况如来。自知财富无量。本意欲令饶益诸子。不待彼求。甘心欲以大车等赐诸子。而有虚妄者乎。佛告下。印其言之当理。

　　舍利弗。如来亦复如是。则为一切世间之父。于诸怖畏。衰恼。忧患。无明闇蔽。永尽无余。而悉成就无量。知见。力无所畏。有大神力。及智慧力。具足方便智慧波罗蜜。大慈大悲。常无懈倦。恒求善事。利益一切。而生三界。朽故火宅。为度众生生老病死。忧悲苦恼。愚痴闇蔽。三毒之火。教化令得阿耨多罗三藐三菩提。

　　此下以法合喻也如来为三界。之父者。合上长者有大家业也。如来出三界而入三界。所以为三界四生之父。于诸下。正显如来原从凡夫地中修证。非天成也。怖畏衰恼等者。谓转无量怖畏。而成就无量无畏力。转无量衰恼而成就无量大神力。转无量忧患而成就无量知见力。转无量无明而成就无量大智慧力。转无量闇蔽烦恼而成就无量方便智慧力。转杀心而上与诸佛同一慈力。转害心而下与六道同悲仰力。转懈怠而成精进力。具足种种广大神力。故能恒求善事。利益一切。所以现生三界。度脱众生。如镜像水月也。众苦依止名生苦。谓才落地时。苦根不断也。能令变坏名老苦。谓形容枯槁。颜色憔悴也。能迫身田名病苦。谓呻吟床箦叹息房闱也。能灭诸根名死苦。谓眼光落地。四大分张也。求而不得则忧。得而复失则悲。恶境相触则苦。苦而不已则恼。唯其无怖畏。故能度众生之生死怖畏。唯其无衰恼忧患。故能度众生之忧悲苦恼。唯其无无明闇蔽。故能度众生之愚痴闇蔽三毒之火。唯其成就知见力无畏等。故能教化众生。令得阿耨菩提。总言如来自觉圆而能觉他也。

　　见诸众生。为生老病死忧悲苦恼之所烧煮。亦以五欲财利故。受种种苦。又以贪着追求故。现受众苦。后受地狱畜生饿鬼之苦。若生天上。及在人间。贫穷困苦。爱别离苦。冤憎会苦。如是等种种诸苦。众生没在其中。欢喜游戏。不觉不知。不惊不怖。亦不生厌。不求解脱。于此三界火宅。东西驰走。虽遭大苦。不以为患。舍利弗。佛见此已。便作是念。我为众生之父。应拔其苦难。与无量无边佛智慧乐。令其游戏。舍利弗。如来复作是念。若我但以神力。及智慧力。舍于方便。为诸众生。赞如来知见。力无所畏者。众生不能以是得度。所以者何。是诸众生。未免生老病死忧悲苦恼。而为三界火宅所烧。何由能解佛之智慧。

　　合上长者兴慈也。见者。谓以佛眼观见也。八苦皆合火。四苦如前。余四复释。非爱共会。名冤憎会苦。可爱相违。名爱别离苦。希望不遂。名求不得苦。是前众苦聚集。名五阴炽盛苦。合前四苦。所谓人间八苦也。若合生老等为一苦。名五苦。亦以五欲财利受种种苦者。是求不得苦也。又以下。此即五阴炽盛苦也。谓贪着五欲财利。追求必得。虽龙宫虎穴。不避艰险。既现受苦。复堕三涂。即生天上人间。尚有贫穷困苦也。言贫穷困苦者。无财曰贫。无眷属曰穷。不舒畅曰困。爱别二句。配二苦。可知。没在其中者。言浑身溺在苦中也。不但不知苦。抑且欢喜游戏。唯其欢喜。故不知不觉。唯其游戏。故不惊不怖。由不知不觉。故不厌苦集。由不惊不怖。故不求解脱。于此三界火宅。东驰西走。溺丧而不知归。终身没苦而不以为患。此如来所以兴怜愍也。舍利弗下。合三七思惟也。言彼既为我子。我为其父。应当即以我之神力。智慧力。令彼顿拔业识之苦。顿与佛慧之乐。令其游戏大寂灭场。方惬本愿。复作下。设方便也。若我但用神力。广赞佛乘。不行方便。不令先断六识三毒。超出三界。取证涅槃。而欲骤令行菩萨事。顿舍业识。顿入佛慧。恐机小法大。法不投机。不能得度。何以故。未出三界。尚为五欲三毒。八苦火之所烧。彼将扑灭之不暇。即与之说。何由能解诸佛甚深无量之智慧乎。正如人在缧绁之中。与谈帝王富贵。何益于事。故不得不用方便以拔济之也。

　　舍利弗。如彼长者。虽复身手有力。而不用之。但以殷勤方便。勉济诸子火宅之难。然后各与珍实大车。

　　此提出喻中要义。合上文而起下文。如彼长者下。合上文也。但以殷勤下。起下文也。

　　如来亦复如是。虽有力无所畏而不用之。但以智慧方便。于三界火宅。拔济众生。为说三乘。声闻辟支佛佛乘。而作是言。汝等莫得乐住三界火宅。勿贪粗弊色声香味触也。若贪着生爱。则为所烧。汝速出三界。当得三乘。声闻。辟支佛佛乘。我今为汝保任此事。终不虚也。汝等但当勤修精进。如来以是方便。诱进众生。复作是言。汝等当知此三乘法。皆是圣所称叹。自在无系。无所依求。乘是三乘。以无漏根力觉道禅定解脱三昧等。而自娱乐。便得无量安隐快乐。

　　如来下。合身手有力而不用之。但以下。合但以殷勤方便。勉济诸子之难也。汝等莫得乐住三界火宅者。劝其离苦也。商书云。如火之燎于原。不可向迩。何况没在其中乎。勿贪粗弊下。是六识所缘之境。劝其断集也。蛾眉皓齿。是伐性之斧。丝竹管弦。是夺心之贼。华香酒气。是作孽之媒。甘脆脓肥。是腐肠之药。云缯雾縠。是惰身之机。故劝其勿贪。贪之者识也。若贪着则生爱。有爱则为所烧。贪爱不生。润生已绝。故郁头蓝弗以世俗智。伏下地惑。获非想定。具五神通。时君尊敬。迎入宫掖。女子接足而礼。郁头蓝弗触女子手。遂生贪欲。便失五通。故知轮转三界。悉由贪爱所使。透得此关。出尘罗汉矣。汝速下。劝其修道必证果也。我今下。复以巽语诱之也。言我今为汝作保。担当此事。决不赚汝。虽然如是。还须要你自己着力修进。勿生疲怠。始得如来循循善诱如此。复作下广赞三十七品助道法以怂恿之。所谓四念处。四正勤。五根。五力。七菩提。八圣道。乃至九定三解脱。此等道法。皆是锻圣贤之炉鞴。出生死之要关。故诸佛极口称叹。谓此道法。是自在无系无所依求之物也。言自在者。若知苦则无生死逼迫之苦果。而有身心自在之乐。无系者。若断集则无三界系缚之苦因。而有纵任不拘之乐。无所依者。若证灭则我生已尽。不受后有。不嬉戏火宅。无求者。若修道则旅泊三界。无所希求。不贪着世间。乘此三乘。行此道法。证寂灭乐。不受三界八苦交煎。不为粗弊色声香味触所困。便得无量安隐快乐矣。

　　舍利弗。若有众生。内有智性。从佛世尊。闻法信受。殷勤精进。欲速出三界。自求涅槃。是名声闻乘。如彼诸子。为求羊车。出于火宅。若有众生。从佛世尊。闻法信受。殷勤精进。求自然慧。乐独善寂。深知诸法因缘。是名辟支佛乘。如彼诸子。为求鹿车。出于火宅。若有众生。从佛世尊。闻法信受。勤修精进。求一切智。佛智。自然智。无师智。如来智见。力无所畏。愍念安乐无量众生。利益天人。度脱一切。是名大乘菩萨。求此乘故。名为摩诃萨。如彼诸子。为求牛车。出于火宅。

　　此言诸子修道证灭。以合出火宅也。内有智性者。宿有种子也。闻法信受者。缘以发之也。殷勤精进欲出三界者。修道也。自求涅槃者证灭也。欲速自求。是小乘病。欲速故不达。自求故不大。因乖万行。果阙圆常。皆欲速自求之过也。是名下。结名也。声闻根钝名小乘。亦名下乘。如彼下合喻也。求自然慧者。任其自悟。不求师也。乐独善寂者。单丁自守。不求友也。此独觉也。深知诸法因缘者。观察十二因缘也。此缘觉也。辟支根利于声闻。而劣于菩萨。名二乘。亦名中乘。一切智者妙观察智也。佛智者大圆镜智也。自然智者平等性智也。无师智者成所作智也。或是菩萨智。佛智。声闻智。辟支智也。由菩萨万行齐修。四智尽学。故名大乘。亦名上乘。

　　舍利弗。如彼长者。见诸子等。安隐得出火宅。到无畏处。自惟财富无量。等以大车而赐诸子。如来亦复如是。为一切众生之父。若见无量亿千众生。以佛教门。出三界苦。怖畏险道。得涅槃乐。如来尔时。便作是念。我有无量无边智慧力无畏等。诸佛法藏。是诸众生。皆是我子。等与大乘。不令有人独得灭度。皆以如来灭度而灭度之。是诸众生。脱三界者。悉与诸佛禅定。解脱等。娱乐之具。皆是一相一种。圣所称叹。能生净妙第一之乐。

　　此明出火宅。而等赐大车也。必使到无畏处。然后等赐大车者。盈科后进。教不躐等也。如来亦复下。令如彼长者见诸子等。安隐得出火宅。到无畏处也。如来尔时下。合自惟财富无量等与大车也。亦含前文我财物无极。诸藏充溢。今此幼童。爱无偏党。应当等心。各各与之等文。悉与诸佛禅定解脱等者。又将诸佛深入无际甚深无量之解脱禅定。以易小乘之解脱寂灭定也。娱乐之具者。具谓器具。有是具。方有是乐。众生昔以粗弊色香为器具。日用贪着嬉戏为快乐。故世尊将九定三解脱之具。自在无系。无所依求。无量安隐之乐以易之。自后贪着此具而不肯舍。如来复以一相一种诸佛禅定解脱之具。能生净妙第一之乐以易之。以此具易彼具。以金博金也。故三乘禅定解脱娱乐之具。是圣所赞叹。诸佛禅定解脱娱乐之具。亦曰圣所称叹也。不然。彼又安能肯舍娱乐之具哉。言净妙第一者。小乘有变易生死故不净。如来则二死永亡故净。小乘但证人空故不妙。如来二空双证故妙。小乘唯脱见思故非第一。如来五住究尽故第一也。

　　舍利弗。如彼长者。初以三车诱引诸子。然后但与大车。宝物庄严。安隐第一。然彼长者无虚妄之咎。如来亦复如是。无有虚妄。初说三乘。引导众生。然后但以大乘而度脱之。何以故。如来有无量智慧力无所畏诸法之藏。能与一切。众生大乘之法。但不尽能受。舍利弗。以是因缘。当知诸佛方便力故。于一佛乘。分别说三。

　　此合辨核不虚。如彼下举喻。如来下法合。何以故下征释。先说三乘。然后等赐佛乘。不是虚妄。意谓如来初意原要即欲与大乘法。原不欲与小乘法。但彼根器下劣。容受不尽。故随量授与。舍利下。结答问辞。汝前问云。愿为四众说其因缘。何故四十年中说二说三。今说一乘。故结答云。别无他故。由四十年前。根器狭劣。不能容受。以是因缘。四十年来。将一佛乘裂而为三耳。

　　佛欲重宣此义。而说偈言。

　　譬如长者。有一大宅。其宅久故。而复顿弊堂舍高危。柱根摧朽。梁栋倾斜。基陛隤(颓)毁。墙壁圮(丕)拆(策)。泥涂阤(矢)落。覆苫(山)乱坠。椽(篆)梠(吕)差脱。周障屈曲。杂秽充遍。有五百人。止住其中。

　　偈中将前略处尽情摹写。俨然一幅三界图也。譬如长者有一大宅者。喻如来以三界为家。故大宅为长者有也。其宅久故而复顿弊者。喻一迷已来便有此界。而此世界久经时劫。既已朽故。而复安顿许多弊恶之物在内也。堂舍下八句。释其宅久故也。高危者。高突而危险也。摧朽者。摧拆而朽腐也。倾斜者。倾倒而欹侧也。隤毁者崩颓而毁坏也。圮坼者。外圮而内裂也。阤落者。阤坏而剥落也。差脱者。参差而疏脱也。由此化土。以识性为堂舍。故高危。以乱想为柱根。故摧朽。以无明为梁栋。故倾斜。以贪爱为基陛。故隤毁。以我慢为墙壁。故崩倒。以杂染为泥涂。故阤落。以二障为覆苫。故乱坠。以尘劳为椽梠。故差脱。正显化土之可坏。非若报土之不坏也。彼报土者。以法性为堂舍。宁有高危。以禅定为柱根。何得摧朽。以愿力为梁栋。宁有倾斜。以福德为基陛。宁有隤毁。以戒律为墙壁。宁有圮坼。以众香为泥涂。宁有阤落。以慈悲为覆苫。安得乱坠以万行为椽梠。宁有差脱。周障下。释而复顿弊也。周障者周遭障隔。非若报土之十方无壁落也。屈曲者。盘旋曲折。非若报土之平易坦途也。杂秽充遍者。不净之物。无处不有。非若报土之清净也。有五百人止住其中者。正显五趣众生。杂居在内。非若报土之纯菩萨众也。

　　鸱(痴)枭(消)雕(刁)鹫(秀)。乌鹊鸠鸽(合)。蚖(完)蛇蝮蝎。蜈蚣蚰(由)蜒(延)。守宫百足。鼬(又)狸(立)鼷(奚)鼠。诸恶虫辈。交横驰走。

　　此下。描写人其面而兽其心者。摄在禽门也。鸱枭雕鹫下。别明五趣众生。皆为三毒所使。如下文所云者。䲭即鸱鸺。亦名鸺鹠。亦名怪鸱。其鸣即雨。昼无所见。夜即飞瞰蚊虻。庄子所谓鸱鸺夜撮蚤。而昼不见泰山是也。此怪鸟也。人之反常怪诞有如此者。枭即土枭。附块为儿。子成父母皆遭其食。不孝鸟也。人之不孝有如此者。雕似鹰而大。黑色。俗呼皂雕。亦名鹫。性刻制。翱翔水上。扇鱼令出沸波。攫而食之。亦名沸河。淘河在岸则鱼入。沸河在岸则鱼涌。刁刻鸟也。人之刁刻有如此者。乌鹊者。乌传沫。鹊传枝。诗云。莫黑匪乌。鹊之强强。皆刺淫泆也。鸠则借巢为居。拙鸟也。人之性拙有如此者。鸽性易合。淫鸟也。人之淫佚有如此者。蚖蛇。大蛇也。亦名蝮蛇。蝮复也。触之则复。蝮蛇怒时。毒在头尾。螫手则断手。螫足则断足。是蛇毒之尤者。又云蝮蛇。鼻反其上有针。众蛇之中。此独胎产生。辄坼其母腹。鸩鸟食之。人之含毒有如此者。蝎。全蝎也。奋毒螫人。蜈蚣一名蝍且。见大蛇缘而食其脑。庄子云。即且甘带是也。人之食人髓脑而不知畏有如此者。蚰蜒即蜈蚣也。颈赤者为蜈蚣。颈不赤者名蚰蜒。百足亦名马蚿。亦名商距。庄子云。商距驰河是也。又云。百足之虫。死而无僵。以其扶之者众也。其助桀为虐有如此者。守宫即蜥蜴也。亦名蝘蜓。以朱饲之。其体尽赤。捣之万杵。以点女身。终身不灭。如赤痣。偶则落。俗谓之蝎虎。善缘篱壁。人之攀缘有如此者。鼬鼠。捷于捕鼠。俗呼黄鼠狼。亦名鼪。庄子云。卑身而伏以候敖者。东西跳梁不避高下者是也。人之跳梁不畏有如此者。狸善卜者也。行则止而拟度其发必获。人之百发百中有如此者。鼷鼠。鼠之最小者。庄子云载鼷以车马是也。一名甘口鼠。虽伤人。人不知痛。人之阴害人。而人不知有如此者。诸恶二句。言此等诸虫于世界中。交横驰走无忌惮也。

　　屎尿臭处。不净流溢。𧏙(羌)螂(良)诸虫。而集其上。狐(乎)狼野干。咀嚼践踏。哜(计)啮(业)死尸。骨肉狼(郎)藉。由是群狗。竞来搏撮。饥羸(雷)慞惶。处处求食。斗诤(争)揸(吒)掣(彻)。啀喍(柴)嗥(毫)吠。其舍恐怖。变状如是。

　　𧏙螂。亦名蛣𧏙。冲波传曰。𧏙螂无鼻而闻香。经营秽场之下。车转粪丸。一前推之。一后挽之。若仆人转车。故曰𧏙螂之智。在于转丸也。四句描写世人。贪着欲境。耽恋不舍。认粪秽为香洁美妙之物。法眼视之。何异𧏙螂之集于臭壤耶。人之耽欲有如此者。果能将革囊盛粪。一语勘破。虽天女满前。亦不能动矣。狐狼者。狐妖媚之兽。礼北斗而灵。善变化。其为物也妖淫。人之妖媚有如此者。狼犬如狗。青色。物之尤暴戾者。人之暴戾有如此者。哜者。啖其肉。啮者。并啖其骨。粗嚼曰咀。细咀曰嚼。轻踏曰践。重践曰踏。皆是据而口啮之状。四句描写世人。耽着世味。如侯鲭禁脔。珍羞宝馔者。法眼视之。何异狐狼野干之哜啮死尸也。由是下。群狗争夺也。狐狼野干之狼藉者。又有群狗复取其余。撮聚一处而啖之。由其饥羸之甚不充其腹。故处处慞皇求食。所谓乞其余不足又顾而之他也。斗诤揸掣者。用力争夺之状。啀喋嗥吠者。呀口作声之状。六句描写。贪着追求。不知厌足有如此者。其舍下。总言三界之内。可畏之事变态之状有如此者。

　　处处皆有。魑(痴)魅魍魉。夜叉恶鬼。食啖人肉。毒虫之属。诸恶禽兽。孚乳产生。各自藏护。夜叉竞来。争取食之。食之既饱。恶心转炽。斗诤之声。甚可怖畏。鸠槃茶鬼。蹲(存)踞土埵(朵)。或时离地。一尺二尺。往返游行。纵逸嬉戏。捉狗两足。扑令失声。以脚加颈。怖狗自乐。复有诸鬼。其身长大。裸形黑瘦。常住其中。发大恶声。叫呼求食。复有诸鬼。其咽如针。复有诸鬼。首如牛头。或食人肉。或复啖狗。头发髼(蓬)乱。残害凶险。饥渴所逼。叫唤驰走。夜叉饿鬼。诸恶鸟兽。饥急四向。窥看窗牖。如是诸难。恐畏无量。

　　此下描写人其面而鬼其心者。收在鬼门也。上以禽兽摸写痴钝之人。此以恶鬼描写狡猾之辈。极尽世间可畏之状。欲人生惊恐而生厌离也。魑魅者。魅人之鬼。有瞒人昧己如此物者。魍魉者。似有如无之鬼。有劈空驾虚之人如此物者。夜叉此云捷疾鬼。有机变之人如此物者。言处处皆有如此狙诈驾虚之辈。恃鬼计而行凶。谋人家产。啮人肌肉。而不知厌足者。此与世间恶鬼何异哉。毒虫下。喻搏利以肥子孙。而复为人夺去者。孚乳产生者。以爪护子曰孚。以乳哺子曰乳。有等恶毒之人。唯是护惜己家。不顾他亦有家。藏护己子。不顾他亦有子。欺人孤儿寡妇而洗荡其子孙。吞并其家产。欲传之后世子孙。作千年万年之计。卒之遇有力夜叉。并其子孙家产。一口吞尽。则向所吞并人者。今复为人吞并矣。所谓出乎尔者。反乎尔也。而此夜叉既逞其志。其心愈炽。必将并天下而尽吞之。然后为快。于是无处不飞。斗诤之声。其可畏之甚有如此者。鸠槃者。此云瓮形鬼。虚坐曰蹲。实坐曰踞。土埵者。垄断也。有时离地一尺二尺者。言处高而复高也。既处高位。则威势愈重。往反游行。任其所向。无不纵心恣意。即遇一毛不拔之夫。若临之以刀斧。加之以棰楚。计不容施。辨不容口。既缚其足。复蹑其颈。令他生怖。自取其乐。其可畏有如此者。复有诸鬼下。饿鬼也。形虽长大。状实可憎。既无服饰严其身。又无粗粝充其腹。唯是沿街叫呼求食而已。其寒乞之状有如此者。其咽如针者。心欲吞而咽不能咽者。恹恹病夫有如此者。首如牛头者。鬼而畜者也。既鬼而畜。则人畜并啖矣。此虽残物害人。形凶心险。悉由饥渴所逼。故叫唤驰走。无时暂停也。饥急四向窥看窗牖者。言此饥虚火逼之时。即有回心思求出路。其如周障屈曲故。虽欲出而不能出。唯是窥看窗牖而已。如是二句。结前所谓顿弊者如此。欲界众生。俱为财食而起斗诤。故多所描写。斗诤若除。便得无诤三昧矣。

　　是朽故宅。属于一人。其人近出。未久之间。于后宅舍。忽然火起。四面一时。其𦦨俱炽。栋梁缘柱。爆声震裂。摧折堕落。墙壁崩倒。诸鬼神等。扬声大叫。雕鹫诸鸟。鸠槃茶等。周慞惶怖。不能自出。恶兽毒虫。藏窜孔穴。毗舍阇鬼。亦住其中。薄福德故。为火所逼。共相残害。饮血啖肉。野干之属。并已前死。诸大恶兽。竞来食啖。臭烟熢(蓬)㶿(卜)。四面充塞。蜈蚣蚰(由)蜒(延)。毒蛇之类。为火所烧。争走出穴。鸠槃茶鬼。随取而食。又诸饿鬼。头上火然。饥渴热恼。周障闷走。其宅如是。甚可怖畏。毒害火灾。众难非一。

　　其人下。譬如来在世教化众生。令伏烦恼。如来应化他方。暂时不在。众生烦恼火便发也。四面下。喻三界中。同时同处。火灾齐发。爆列之声。彻天震地。而所谓栋梁椽柱悉成灰烬。墙壁皆成砂砾矣。即使寻常倚声托势。欺己瞒人。其机如鬼。其谋如神者。至火发时。无可奈何。不过扬声大叫。自怨自恨而已。其鸷恶如雕鹫。可畏如鸠槃。寻常纵逸嬉戏。不畏神明。损人害物。及至此时。周慞惶怖。欲出而不能出。亦噬脐无及矣。恶兽下。喻同类相残也。其最愚者。如恶兽毒蛇。最痴者。如毗舍阇鬼。寻常在十字街头。交驰横走。恣意嬉戏。及至此时。悉皆藏窜孔穴。欲免此难。不知恶贯满盈。酬对一至。非山海中可得避脱。况孔穴乎。即使藏窜。平生不曾积德修福。不得免离。火来逼身。又无出路。茫无投奔。昔时之为妻子眷属同䬸同饮者。至此亦各不相顾。饮血啖肉。共相残害。即有狡猾如野干者。皆焚死于火𦦨之前矣。更有一等最痴极恶。诸大恶兽。虽有如此榜样。毫无恐惧。犹然竞来食啖死尸。所谓至死而不觉悟有如此者。大火四面齐发。故臭烟四面充塞也。蜈蚣下。喻异类食啖也。在孔穴中有藏窜。而自类相残。有出走而恶鬼食啖。足见无常火发。在三界中。既不能窜而免。又不能逃而脱。甘心待焚。束手就毙。哀哉。又有一等人。寻常不餐法味。及乎火到头上。浑身热恼。正如落汤螃蟹。手忙脚乱。唯有周慞闷走而已。其宅四句。总结毒兽火灾。种种可畏。皆萃于一门之内也。火宅一喻。此世尊自述昔日以刚强苦切之言。化人天法也。然欲界人天。俱耽着五欲。心如鬼畜者多。故将比例斗诤可畏之状。令彼警醒。生厌离心勿贪着耳。上二界。虽与欲界优劣不同。然斗诤之根未绝。五衰之相未除。以未尽烦恼故。总在烦恼火中日夜烧然也。问。如上比例亦有说乎。曰有。如本经以大白牛车喻佛乘。羊鹿牛车喻三乘。他处又以师子比佛。以龙象比菩萨。以跛驴比二乘。既以此物喻圣人。当以此物喻愚人矣。如易以龙虎比阳。则以鱼豕比阴。诗以驺虞比仁慈君子。则以鸱鹗比阴险恶人是也。曰。古德以贪瞋等。各各别配可乎。曰可。曰。何不依之。曰。但如此配合。大煞板定。如以乌鹊等配淫。岂乌鹊等遂无瞋痴乎。故我以三毒混融。则知诸物所使皆三毒耳。曰。如来化土。既是五趣杂居。则当以五百人配人趣。诸子配天趣。禽兽配畜生趣。诸鬼配鬼趣。地狱趣引人天出三恶道可乎。答。若如此配。皆是实事。非譬喻也。既曰譬喻。则知如来借彼相例明矣。故以五百人例五趣众生。复以诸子例具三乘根性之人。总在火宅。贪恋五欲。故以𧏙螂诸虫。写贪色之状。狐狼野干。写贪味之状。夜叉。写富而不仁之态。鸠槃。写贵而贪酷之态。由此界中以五欲财利。受种种苦。故世尊竭力描写。使人警省。不令贪着而生厌耳。如贪色者。何异𧏙螂之集粪秽。贪味者。何异狐狼之啮死尸。富而不仁者。何异夜叉之竞取。贵而贪酷者。何异鸠槃之怖狗。乃至别写许多情状。不过诱引出三界苦。渐入佛乘耳。

　　是时宅主。在门外立。闻有人言。汝诸子等。先因游戏。来入此宅。稚小无知。欢娱乐着。长者闻已。惊入火宅。方宜救济。令无烧害。

　　此长者兴慈也。在门外立者。喻如来虽应化他方。常缘此界。故不处法空之座。常立于门外。听此方之消息也。闻有人言者。喻他方佛。报消息也。文句引经云。十方佛语释迦云。汝有缘诸子在三界中。善根将灭。汝往济之等。先因游戏者。先字。与后文先来求子之先意同。言诸子往昔因中。不肯精进修持。纵逸嬉戏。故堕落三界。抑且稚小无知。不知此界是险难处。不可顿足。而反欢娱乐着。不肯舍离。故长者闻消息而惊入火宅。欲以方便救拔之也。问。前云以佛眼观。此云闻有人言者何也。答。因闻人言。而后以佛眼观也。

　　告喻诸子。说众患难。恶鬼毒虫。灾火蔓延。众苦次第。相续不绝。毒蛇蚖蝮。及诸夜叉。鸠槃荼鬼。野干狐狗。雕鹫鸱枭。百足之属。饥渴恼急。甚可怖畏。此苦难处。况复大火。诸子无知。虽闻父诲。犹故乐着。嬉戏不已。是时长者。而作是念诸子如此。益我愁恼。今此舍宅。无一可乐。而诸子等。耽(单)湎(勉)嬉戏。不受我教。将为火害。即便思惟。设诸方便。告诸子等。我有种种。珍玩之具。妙宝好车。羊车鹿车。大牛之车。今在门外。汝等出来。吾为汝等。造作此车。随意所乐。可以游戏。诸子闻说。如此诸车。即时奔竞。驰走而出。到于空地。离诸苦难。长者见子。得出火宅。住于四衢。坐师子座。而自庆言。我今快乐。此诸子等。生育甚难。愚小无知。而入险宅。多诸毒虫。魑魅可畏。大火猛𦦨。四面俱起。而此诸子。贪乐嬉戏。我已救之。令得脱难。是故诸人。我今快乐。

　　尔时诸子。知父安坐。皆诣父所。而白父言。愿赐我等。三种宝车。如前所许。诸子出来。当以三车。随汝所欲。今正是时。惟垂给与。长者大富。库藏众多。金银琉璃。砗磲玛瑙。以众宝物。造诸大车。庄校严饰(尺)。周匝栏楯。四面悬铃。金绳妄络真珠罗网。张施其上。金华诸璎处处垂下。众彩杂饬(一作饰)。周匝围绕。柔软缯(情)纩(况)。以为茵褥(入)。上妙细氎(蝶)。价直千亿。鲜(先)白净洁。以覆其上。有大白牛。肥壮多力。形体姝好。以驾宝车。多诸傧从。而侍卫之。以是妙车。等赐诸子。诸子是时。欢喜踊跃。乘是宝车。游于四方。嬉戏快乐。自在无碍。

　　喻说苦集也。所谓为说怖畏之事也。灾火蔓延者。灾火即火灾也。言此八苦。火灾不息。如藤蔓之连延不绝也。诸子下。谓父虽怜愍。善言诱谕。而诸子等。了无出心。愚痴之极。罔若不闻。不受教训也。是时下。广赞灭道也。即以珍玩之乐具。易其粗弊之苦具也。诸子下。竞共推排。争出火宅也。长者下。长者见子得出火宅。欢喜自庆也。尔时下。诸子索车也。长者下。等与大车也。以众宝造车。非若堂舍之高危也。庄校严饰。非若朽宅之久故也。周匝栏楯者。非若周障屈曲也。四面悬铃者。非若四面爆声震裂也。金绳交络者。非若梁栋倾斜也。真珠罗网张施其上者。非若覆苫乱坠也。金华诸璎处处垂下者。非若椽梠差脱也。众彩杂饰周匝围绕者。非若墙壁圮坼也。柔软缯纩以为茵褥者。非若基陛颓毁也。上妙细氎以覆其上者。非若泥涂阤落也。有大白牛以驾宝车者。非若柱根摧朽也。多诸傧从而侍卫之者。非若有五百人止住其中也。由以火宅。状其丑恶。故以宝车。状其美好耳。诸子下。谓得车受用。游于四方。所向无碍。非若昔日饥急四向窃看窗牖也。

　　告舍利弗。我亦如是。众圣中尊。世间之父。一切众生。皆是吾子。深着世乐。无有慧心。三界无安。犹如火宅。众苦充满。甚可怖畏。常有生老。病死忧患。如是等火。炽然不息。如来已离。三界火宅。寂然闲居。安处林野。今此三界。皆是我有。其中众生。悉是吾子。而今此处。多诸患难。唯我一人。能为救护。虽复教诏。而不信受。于诸欲染。贪着深故。以是方便。为说三乘。令诸众生。知三界苦。开示演说。出世间道。是诸子等。若心决定。具足三明。及六神通。有得缘觉。不退菩萨。汝舍利弗。我为众生。以此譬喻。说一佛乘。汝等若能。信受是语。一切皆当。成得佛道。是乘微妙。清净第一。于诸世间。为无有上。佛所悦可。一切众生。所应称赞。供养礼拜。无量亿千。诸力解脱。禅定智慧。及佛余法。得如是乘。令诸子等。日夜劫数。常得游戏。与诸菩萨。及声闻众。乘此宝乘。直至道场。以是因缘。十方谛求。更无余乘。除佛方便。

　　此合譬。如长者至众难非一一节。以父合长者。以子合一切众生。以三界合火宅。以生老病死合火也。深着世乐者。言三界众生未尽贪爱。耽着世间五欲之乐。而无一毫出世慧心。岂知三界不安。犹如火宅。更有众多苦难充满其中。而甚可怖畏者哉。昔有人有罪于王。其人恐怖逃走。王令醉象逐之。其人怖急。自投丘井。半井得一腐草。以手执之。下有恶龙吐毒向之。傍有五毒蛇复欲加害。二鼠啮草。草复将断。大象临其上。复欲取之。其人危苦。极大恐怖。上有一树。树上时有密滴落其口中。以着味故而忘恐怖。丘井生死也。醉象无常也。毒龙恶道也。五毒蛇五阴也。腐草命根也。黑白二鼠日月也。密滴五欲乐也。得密滴而忘怖畏者。喻众生得五欲蜜滴。不畏生死苦也。如来下。合长者兴慈也。如来在三界外。故见三界内是火。若在三界内。则亦贪着嬉戏不见火矣。今此下。见如来虽在三界外。实不忘三界众生也。虽复下。合说苦集也。所谓告喻诸子。说众患难。虽闻父说。犹故乐着也。于诸下二句是三界众生之病根。故特拈出。以是下。合赞灭道也。出世间道。即助道法也。是诸下。合出火宅也。三明者。天眼它心宿命也。六通者。加天耳神境漏尽也。汝舍下。合等赐大车也。言我先为汝说。诸有所作。常为一事。今复将此譬喻。例说佛乘。但从譬喻而得信解。亦得称为智人矣。勿更疑也。是乘下。广赞一乘也。及余佛法者。言此乘中无量佛法。皆悉具足。正如大白牛车。无所不载。言我得如是乘。载诸众生。日夜游戏。如是即四十年前。未尝不以佛乘载汝等也。我今将此大乘。转与汝等。汝等乘是宝乘可以直至如来道场矣。以是因缘。十方谛求。唯一佛乘。更无余乘。即有余乘。此皆诸佛方便之力。以一佛乘分别说三也。

　　告舍利弗。汝诸人等。皆是吾子。我则是父。汝等累劫。众苦所烧。我皆济拔。令出三界。我虽先说。汝等灭度。但尽生死。而实不灭。今所应作。唯佛智慧。若有菩萨。于是众中。能一心听。诸佛实法。诸佛世尊。虽以方便。所化众生。皆是菩萨。若人小智。深着爱欲。为此等故。说于苦谛。众生心喜。得未曾有。佛说苦谛。真实无异。若有众生。不知苦本。深着苦因。不能暂舍。为是等故。方便说道。诸苦所因。贪欲为本。若灭贪欲。无所依止。灭尽诸苦。名第三谛。为灭谛故。修行于道。离诸苦缚。名得解脱。是人于何。而得解脱。但离虚妄。名为解脱。其实未得。一切解脱。佛说是人。未实灭度。斯人未得。无上道故。我意不欲。令至灭度。我为法王。于法自在。安隐众生。故现于世。

　　此下委曲叮咛。警其生信。言汝等皆是我亲生之子。我即是汝等之父。故我不止一生一劫济拔汝等。汝等累劫在三界内。众苦所烧。我亦累劫在三界中济拔汝等。令出众苦。如是不但四十年前为汝等说三乘法。即累劫中未尝不为汝等说三乘法也。故我四十年前。称赞汝等已得灭度者。但汝等已出三界生死苦恼。故说汝等得灭度耳。其实未得如来究竟寂灭也。今汝既悟诸佛智慧。则嬉笑怒骂。謦欬㖒唾。凡所作为。非无皆是用佛智慧。然虽如是。原与昔日未尝异也。要知先后说法。未曾有二。但是随人换名色耳。众中若有菩萨根器。不慕余乘。一心欲听诸佛实法。诸佛却将此法唤作方便。虽以方便接引众生。所化众生皆成菩萨。何以故。由彼好乐诸佛实法故。若人小智。深着爱欲。留恋三界。为此等人。又将此法唤作苦谛。岂知苦谛。原与诸佛真实之法。本无有异。若有众生。虽厌苦果。不知苦果之所因。深着苦因。不知苦因之根本。为此等人。又将此法唤作贪欲之本。若有人已灭贪欲。则诸众苦无所依止。世尊又将此法唤作灭谛。为欲证此灭谛。而修三十七品助道法者。又将此法唤作道谛。因彼修道而证灭。远离三界众苦之因。又唤此人名为得解脱之罗汉。然则虽有许多名目。无非原是一法。但换汤名。不曾换药。所以苦集灭道虽不同。而谛未有不同者。是人下通难。难云。是人既未证平等佛慧。何故唤作得解脱者。答。虽未证平等佛慧。但彼尽六识。断三毒。除我障。证生空。超三界。越四生。逍遥乎无为之乡。放旷乎幽闲之地。无拘无系。泯见绝闻。亦得名为得解脱也。问。若尔何故如来。又说声闻不得灭度。答。未曾空异熟。尽法障。证法空。得四智故。所谓考其名则是。究其实则非。是故我说是人未实灭度。直至于一切法成最正觉。得无上道。始名如来真灭度耳。我为法王得法自在。故能将此一法作种种名。或说得解脱。不得解脱。或说得灭度。不得灭度等。无非欲令未安隐者令得安隐。未解脱者令得解脱。此诸佛所以为一大事因缘出现于世也。

　　汝舍利弗。我此法印。为欲利益。世间故说。在所游方。勿妄宣传。若有闻者。随喜顶受。当知是人。阿惟越致。若有信受。此经法者。是人已曾。见过去佛。恭敬供养。亦闻是法。若人有能。信汝所说。则为见我。亦见于汝。及比丘僧。并诸菩萨。斯法华经。为深智说。浅识闻之。迷惑不解。一切声闻。及辟支佛。于此经中。力所不及。汝舍利弗。尚于此经。以信得入。况余声闻。其余声闻。信佛语故。随顺此经。非己(纪)智分。又舍利弗。憍慢懈怠。计我见者。莫说此经。凡夫浅识。深着五欲。闻不能解。亦勿为说。若人不信。毁谤此经。则断一切。世间佛种。或复颦蹙(平)。而怀疑惑。汝当听说。此人罪报。若佛在世。若灭度后。其有诽谤。如斯经四。见有读诵。书持经者。轻贱憎嫉。而怀结恨。此人罪报。汝今复听。其人命终。入阿鼻狱。具足一劫。劫尽更生。如是展转。至无数劫。从地狱出。当堕畜生。若狗野干。其形𩑔(哭)瘦。黧(力)黮(坦)疥癞。人所触娆(交)。又复为人。之所恶贱。常困饥渴。骨肉枯竭。生受楚毒。死被瓦石。断佛种故。受斯罪报。若作馲驼。或生驴中。身常负重。加诸杖捶。但念水草。余无所知。谤斯经故。获罪如是。有作野干。来入聚落。身体疥癞。又无一目。为诸童子。之所打(顶)掷(直)。受诸苦痛。或时致死。于此死已。更受蟒身。其形长大。五百由旬。聋騃(矮)无足。宛转腹行。为诸小虫。之所咂(甲)食。昼夜受苦。无有休息。谤斯经故。获罪如是。若得为人。诸根闇钝。矬(坐平声)狭𤼣(连)躄。盲聋背伛(雨)。有所言说。人不信受。口气常臭。魑魅所著。贫穷下贱。为人所使。多病痟(消)瘦。无所依怙(户)。虽亲附人。人不在意。若有所得。寻复忘失。若修医道。顺方治病。更增它疾。或复致死。若自有病。无人救疗。设服良药。而复增剧。若它反逆。抄劫窃盗。如是等罪。横罹其殃。如斯罪人。永不见佛。众圣之王。说法教化。如斯罪人。常生难处。狂聋心乱。永不闻法。于无数劫。如恒河沙。生辄聋哑。诸根不具。常处地狱。如游园观。在余恶道。如己(纪)舍宅。驼驴猪(朱)狗。是其行处。谤斯经故。获罪如是若得为人。聋盲喑哑。贫穷诸衰。以自庄严。水肿干痟。疥癞痈疽。如是等病。以为衣服。身常臭处。垢秽不净。深着我见。增益瞋恚。淫欲炽盛。不择禽兽。谤斯经故。获罪如是。告舍利弗。谤斯经者。若说其罪。穷劫不尽。以是因缘。我故语汝。无智人中。莫说此经。

　　此下付嘱流通也。故又呼其名而嘱之云。我此实相法印。为欲利益一切世间众生。故说汝当弘通此经。然授受之际。须当着眼。勿妄宣传。若流通不得其人。反生诽谤。坠于大坑。此又胸中一种不了事也。故复以随机说法之方授之。若有下。明信根堪授也。若一着耳根。随即大喜遍身。顶戴受持。此等即是上上根器。现世即得不退转地者。固当授与。其或闻而不得大喜遍身。或一闻即信。或一信即受。永无退失者。此人根器亦利。曾在过去佛前。久植德本。亦当授与。其或不能信受。即信汝所说。而不生诽谤者。亦非容易。此人则为亲见灵山一会。亦当授与。故我今日。说此经典。纯为大根。不为浅识。若浅识闻之。不唯不解而反迷。不唯不信而反惑。所以一切二乘。尽思度量皆不能知也。声闻众中。汝称智慧第一。尚以信而得入此经。况余声闻不信而能入哉。其余声闻。但是信受佛语。随顺此经。以为佛知佛见。是佛分上事。与我无干。不信自己亦是有分。直下承当。故知此辈力所不及。不堪授与。憍慢者。贡高托大。不肯卑心。懈怠者。心耽安逸。不勤精进。计我见者。封着己见。至言不入。此等皆有膏肓之疾。不堪授与。凡夫者。谓未入小果之人。五欲者。财色名食睡也。逐臭之夫。授以沉檀。非其所好。故勿堪与。若人下。正出所以不与者。恐人不信反生毁谤。堕落三涂。非吝而不说也。言佛种者。此经是一切诸佛之母。一切诸佛。皆从此经流出故。颦蹙者。颦眉蹙额也。怀疑惑者。半信半不信也。诽谤者。出非理之语以毁此经也。轻贱憎嫉者。眇忽之谓轻。卑视之谓贱。厌恶之谓憎。忌妒之谓嫉。中心忿忿之谓结恨。其人下。出不信诽谤之报。阿鼻此云无间。谤法之罪。皆入阿鼻。与五逆罪同。此受地狱报也。从地下。受畜生报也。狗。执吝之物。野干。痴着之物。由执吝痴着。故堕此类。无法味资神故𩑔瘦。无清白梵行故斑黑。无威德庄严故疥癞。触娆侮弄也。昔曾触娆人。今复为人触娆也。昔曾恶贱人。今亦为人恶贱也。困饥渴者。不䬸法喜食。不饮甘露浆故。此皆断佛种之报也。问。负重是偿宿债。何故谤经。亦受此报。答。此经是大白牛车。能载运一切功德法财。授与四众。而反兴谤毁。是负债之尤者。其受此报不亦宜乎。但念水草余无所知者。由断一切种智故。除龁草饮水。余总不知也。有作野干者。不喜狮音。好乐邪说故。又无一目者。破坏如来正眼故。童子打掷者。轻贱憎嫉故。更受蟒身者。以彼结恨故。其形长大者。毁谤大经故。聋騃无足者。騃痴也。痴着不信。不修福慧故。宛转腹行者。谄曲不实故。小虫咂食者。谤经毁佛。人人切齿。思欲寝其皮。而食其肉故。此受畜生报也。闇。不明也。钝。不利也。矬。矮小也。陋。丑陋也。𤼣躄者。足不能行也。背偻者。曲背也。总之貌不惊人也。有所言说人不信受者。语不厌众也。口气常臭者。无青莲香也。魑魅所著者。天龙不护也。富有万德。号令群众者。法王也。而轻贱之。故贫穷下贱。为人所使也。毁金刚之正体。故多病。憎无上之醍醐。故痟瘦。不信此经是一切众生之父母。故无所依怙。虽亲附人人不在意者。言此法与人同眠共起。可为至亲。然而曾无一念随顺之心。谓之背德。故虽亲附人。人亦不在意也。有所得而复失者。不见根本。未发佛慧故。治病增疾者。佛是医王。能治一切众生根本心病。由不信佛法。故顺方治病。而反更增他疾以致死也。自病不疗反增剧者。此经如善见药王树。见之者眼得清净。闻之者耳得清净等。是以心药治心病也。今不信此经。既无有药。难除心病。故虽服药。反增其剧也。若他反逆等者。若随顺此经。则物物灯明智体。头头普贤行门。若不随顺而与相忤。则与接为构。日与心斗。自劫家宝。故有此等横事加其身也。永不见佛闻法者。既生三途八难。又得狂聋之疾。故永不见不闻也。生辄聋哑者。由不餐采不赞叹故。园观者。游乐处也。舍宅者。安身处也。行处者。经行处也。水肿者。贡高自满故。干消者。法味不沾故。无法财故贫。无德本故病。贫病随身。故曰庄严。而又曰衣服也。身长臭秽者。不触清净妙莲香故。深着我见者。五利使也。增益瞋恚者。五钝使也。淫欲炽盛者。于戒缺漏也。告舍利弗下。结非器莫传也。无智人中莫说此经者。虽是反复叮咛。亦是微露如来四十年中秘而不说之意。亦恐无智人闻谤而不信故也。

　　若有利根。智慧明了。多闻强识。求佛道者。如是之人。乃可为说。若人曾见。亿百千佛。植诸善本。深心坚固。如是之人。乃可为说。若人精进。常修慈心。不惜身命。乃可为说。若人恭敬。无有异心。离诸凡愚。独处山泽。如是之人。乃可为说。又舍利弗。若见有人。舍恶知识。亲近善友。如是之人。乃可为说。若见佛子。持戒清洁。如净明珠。求大乘经。如是之人。乃可为说。若人无瞋。质直柔软。常慜一切。恭敬诸佛。如是之人。乃可为说。复有佛子。于大众中。以清净心。种种因缘。譬喻言辞。说法无碍。如是之人。乃可为说。若有比丘。为一切智。四方求法。合掌顶受。但乐受持。大乘经典。乃至不受。余经一偈。如是之人。乃可为说。如人至心。求佛舍利。如是求经。得已顶受。其人不复。志求余经。亦未曾念。外道典籍。如是之人。乃可为说。告舍利弗。我说是相。求佛道者。穷劫不尽。如是等人。则能信解。汝当为说。妙法华经。

　　此言大根方授也。利根智慧明了者。是见鞭影而行。非钝根小智之人也。多闻强识者。是敬而好学。非著相憍慢之人也。求佛道者。是直下承当。非小根劣行之人也。此皆载道之器故可说。供亿佛。植众善。深心坚固。永不退转者。如长庆。七破蒲团。香林。四十年打成一片之类。是大乘法器故可说。精进修慈。至于不惜身命。如药王菩萨雪山童子之类。是勇猛丈夫故可说。恭敬无有异心者。所谓天龙恭敬。不以为喜也。离凡愚而独行独步。处山泽而无慕无求。如恒超懒瓒道悟之类。由彼心无异缘。物不能诱。故可说。舍恶亲善。是能辨邪识正者。故可说。持戒清洁。如净明珠者。是护持佛性戒珠。具足清白梵行之人。故可说。无瞋而质直柔软。愍物而恭敬诸佛。是住忍辱力。而悲敬二田皆具足者。故可说。以清净心。说法无碍者。是得佛智慧。绍佛家业。弘佛道而报佛恩者。故可说。乐大乘而不受余经一偈者。若法常僧稠之不受仙书之类。是纯餐甘露。唯味醍醐者。故可说。如人下。喻人求法之专。当如康僧会之求舍利也。不受余经一偈。不念外道典籍者。是心路不岐。诸见不动者。故可说。古德所谓如经蛊毒之乡。水也不得沾他一滴是也。告舍下。结大根方授也。

　　信解品(穷子喻)第四

　　颂云。

　不识家珍富　　都忘父子亲　　故将除粪器
　翻作乞怜人　　疮癣为常服　　支离是报身
　忽然瞥地处　　直御法王轮

　　前闻法说。而动惑生疑。今闻喻说。而生信起解。故名信解品。二品皆以父子为喻。前品以大富长者喻如来。赀财不匮。故言等赐大白牛车。此品以幼稚贫儿喻弟子。无心希求。故言忽得如来宝藏之分。前品写如来慈愍。为子之心最切。故云惊入火宅。此品写弟子愚痴。背父之事居多。故曰疾走而去。前品写如来诱引出三界门。故云今在门外。此品写穷子不肯入如来门。故曰住立门侧。父子两人。各吐心胆。说出四十年中。许多间关曲折。各极其致。至今日始得父子投机。师资合道。问。四大弟子。是众中纲领。居僧之首。云何不先悟入。而反动惑生疑。鹙子云何先得领悟。答。但看两处叙悟之文。便知端的。由舍利弗。寻常在山林树下。自疑自悔。自咎自责。不肯甘为小乘故。一闻叹佛智慧。即便生疑。一闻罗汉作佛。当时担荷。乃云今日乃知真是佛子。得佛法分。四大弟子。寻常疲懈。不疑不咎。直待如来危言激励。又闻鹙子授记。然后生疑。鹙子代请如来说喻。方始信解。故先叙云。我等自谓已得涅槃。不知真是佛子。不复进求阿耨菩提。今闻譬喻。我等今者乃知真是声闻。我等今者真阿罗汉。所谓睡轻者。一呼便应。睡熟者。摇撼方惊也。

　　尔时慧命须菩提。摩诃迦旃延。摩诃迦叶。摩诃目犍连。从佛所闻未曾有法。世尊授舍利弗阿耨多罗三藐三菩提记。发希有心。欢喜踊跃。即从座起。整衣服。偏袒右肩。右膝着地。一心合掌。曲躬恭敬。瞻仰尊颜。而白佛言。我等居僧之首。年并朽迈。自谓已得涅槃。无所堪任。不复进求阿耨多罗三藐三菩提。世尊往昔说法既久。我时在座。身体疲懈。但念空无相无作。于菩萨法。游戏神通。净佛国土。成就众生。心不喜乐。所以者何。世尊令我等出于三界。得涅槃证。又今我等。年已朽迈。于佛教化菩萨阿耨多罗三藐三菩提。不生一念好乐之心。我等今于佛前。闻授声闻阿耨多罗三藐三菩提记。心甚欢喜。得未曾有。不谓于今忽然得闻希有之法。深自庆幸。获大善利。无量珍宝。不求自得。

　　初经家叙悟。未曾有法。即究章平等法也。既闻大法。又闻授记。故今亦发未曾有心。此所以欢喜踊跃。亦如鹙子也。即从下。三业翘诚。致敬之仪也。我等下。追叙昔日之疲懈。言我等四十余年。不复志求佛道者有故。由我等法腊并高。尽居僧首。自谓已得究竟涅槃寂灭之乐。已超三界生死之苦。自谓大事已毕。无所事事。即见如来三十二相。八十种好。我虽不得。无复志求。正如败根之士。其于五欲。不复能利故。世尊下。又言我四十余年不乐菩萨法者亦有故。我见世尊说法既久。亦常见如来称赞菩萨授记作佛。我时虽预在座。身体懈倦。疲于津梁。坐在正位。但念空无相无作三解脱门。故于菩萨游戏神通。净佛国土之事。亦不喜乐。游戏神通者。如净名之请饭香积。借座灯王之类是也。净佛国土者。如众生之类是菩萨净土。菩萨随所化众生而取佛土。随所调伏众生而取佛土之类是也。所以下。又征释不求菩提。不乐度生之故。由我等往昔住于邪见。贪着火宅。受诸苦逼。世尊令我出三界苦。证涅槃乐。心满意足故。于佛法宝藏。自无志愿。又今我等年已朽迈。但得内灭。自谓为足。唯了此事。更无余事。故于净佛国土。教化众生。都无欣乐也。我等下。叙今日之欢喜。今闻授记声闻。欢喜庆幸。以我无意菩提。而菩提自至。正如无量珍宝。不求自得。不求二字。见得不似鹙子寻常自责自咎。洪州水潦和尚。初参马祖。问曰。如何是祖师西来的意。祖曰。礼拜着。师才礼拜。祖乃当胸蹋倒。师大悟。起来拊掌大笑曰。也大奇。也大奇。百千三昧。无量妙门。秪向一毛头上。识得根源去也。住后每告人曰。自从一吃马师踏。直至如今笑不休。所谓欢喜庆幸也。

　　世尊。我等今者。乐说譬喻。以明斯义。譬若有人。年既幼稚。舍父逃逝。久住它国。或十。二十。至五十岁。年既长大。加复穷困。驰骋(逞)四方。以求衣食。渐渐游行。遇向本国。

　　乐说譬喻以明斯义者。言世尊既以譬喻写哀愍之心。我等亦以譬喻写愚痴之态。所谓投桃报李也。其中初叙父子相背。次叙父子相见。三叙父子相信。然后承受如来家业。年既幼稚者。未有所识也。舍父逃逝者。背觉合尘也。久住它国者。抛家散走也。至五十岁者。一念心动。五阴俱生也。年既下。言年长大。而愈穷愈困也。身无惭愧之衣。口无禅悦之味。不得已。而甘为乞儿。驰骋四方。从人索衣食也。喻如三界受苦已剧。忽生一念厌世之心。向外驰走。而求贫所乐法也。渐渐游行遇向本国者。正喻无心佛国。因渐渐求师觅道。而遇向佛国也。

　　其父先来。求子不得。中止一城。其家大富。财宝无量。金银琉璃。珊瑚琥珀。玻璃珠等。其诸仓库。悉皆盈溢。多有僮仆。臣佐吏民。象马车乘。牛羊无数。出入息利。乃遍它国。商估贾(古)客。亦甚众多。

　　上言子舍父而游行。故遇向本国。此言父求子而不得。故中止一城。一行一止。写得顿措。其父先来求子不得一句是领。是时宅主。在门外立。闻有人言。汝诸子等。先因游戏。来入此宅。稚子无知。欢喜乐着。长者闻已。惊入火宅。方宜救济等文。正言如来往昔曾为我等。现身三界。故曰先来。中止一城者。言如来昔曾化导。由我等机缘不熟。时节未至。求子不得。故不在人间久住。遂隐身而居报土。以俟缘熟也。其家下。描写报土境界。以实如来是大富长者。言大富者。广博包容名大。无物不有名富。财宝无量者。福德为财。般若名宝。言福慧无尽也。金银琉璃等。即十力四无量。四无碍等。盛粮谷者为仓。盛器物者为库。盈者充乎内。溢者流于外。此皆喻如来自受用物也。童仆使役之人。臣佐辅弼之众。吏民所以听教令首。象马牛羊。所以运车乘者。出入息利。遍他国者。谓所出之息利。犹能博施济众。不但一国。抑且遍及他国。见其本大而息多也。此领以我此物周给一国。犹尚不匮之语。商估贾客。无处不有者。喻如来以神力加被菩萨说法度生。正如商人领本生息也。此皆喻如来方便利生之物也。自利利他。二智具足。所以称大富也。

　　时贫穷子。游诸聚落。经历国邑。遂到其父所止之城。

　　前明穷子。自它国至本国。此又从本国以游聚落。由聚落以经国。自国及邑。自邑及城。虽展转游行。实未识亲生之父。正如处处皆是本地风光。只是不见自己本来面目。所谓不识庐山真面目。只缘身在此山中是也。前说其父求子不得。中止一城。此言子游聚落。到父之城。父子总在一城。只是两不相见。

　　父每念子。与子离别五十余年。而未曾向人说如此事。但自思惟。心怀悔恨。自念老朽。多有财物。金银珍宝。仓库盈溢。无有子息。一旦终没。财物散失。无所委付。是以殷勤。每忆其子。复作是念。我若得子。委付财物。坦然快乐。无复忧虑。

　　此言父忧念子也。离别五十余年者。金刚三昧经云。譬如迷子。手执金钱而不知有。游行十方。经五十年。贫穷困苦。专事求索而以养身。而不充足。其父见子。有如是事。而谓子言。汝执金钱何不取用。随意所需。皆得充足。其子醒已而得金钱。心大欢喜。父言汝勿欣怿。所得金钱是汝本物。非汝有得。云何可喜。无住菩萨言。彼父知其子迷。云何经五十年。十方游历。贫穷困苦。方始告言。佛言经五十年者。一念心动。十方游历。远行遍计。无住菩萨言。云何一念心动。经五十年。佛言。一念心动。五阴俱生。五阴生中。具五十恶故。正言父每念子。与我原在一处。由彼昔日一念心动。五阴俱生。具五十恶。遂与离别。五十余年。远历他方。不复相见也。而我未曾向人说破此事者。恐彼机缘未熟。不肯担当也。心怀悔恨者。悔昔日之不留。恨今日之不见也。自念下。次念老朽。化期将至。无子绍业。即有财物无所委付。是以殷勤念念忆子。所谓老觉情多念子孙也。复作下。三念若我得子。委付家业。方畅本怀。无复忧虑耳。父每念子。但自思惟。复作是念三句。是领三七思惟之意。

　　世尊。尔时穷子。佣赁展转。遇到父舍。住立门侧。遥见其父。踞师子床。宝几承足。诸婆罗门。刹利居士。皆恭敬围绕。以真珠璎珞。价直千万。庄严其身。吏民童仆。手执白拂。侍立左石。覆以宝帐。垂诸华幡。香水洒地。散众名华。罗列宝物。出内取与。有如是等。种种严饰。威德特尊。穷子见父。有大力势。即怀恐怖。悔来至此。窃作是念。此或是王。或是王等。非我佣力得物之处。不如往至贫里。肆力有地。衣食易得。若久住此。或见逼迫。强使我作。作念是已。疾走而去。

　　此明父每念子。而子不念父也。佣赁者。任人使用。而取贝也。展转者。转换不定也。遇到父舍。住立门侧者。言自城及舍。不敢入门。故立门侧也。遥见其父而不识。误认为王。始见而恐。既又见而生疑。不知法王即是父。而己即法王之亲子。乃甘心于贫里。疾走而去。所谓当面错过。此即片叶遮睛时也。遥见其父下。写长者富贵之态。师子座。喻法空座也。神通为足。无畏为几。所以助神通也。婆罗门。净行也。刹利。王族也。居士。居家有道之士也。此喻菩萨围绕也。以真珠等庄严其身者。正喻报身有无量色。色有无量相。相有无量好等。以为庄严也。吏民侍立左右者。喻无量善巧方便以应物也。覆慈悲之宝帐。盖护群生。垂四摄之华幡。引导一切。法水灌域中之心地。觉华驱界外之情尘。罗列宝物者。随人赏玩也。出内取与者。收放自如也。威德特尊者。堂堂舍那。非化佛可并也。穷子下。写穷子怖畏之状。法大机小。不惟畏惧。抑且悔来也。窃作者。私自作念也。此或是王等者。王是国王。王等。或是王之兄弟亲戚眷属也。见报身而生恐。以为非我得物之地者。如云。佛道长远。久受勤苦。乃可得成。故不愿也。不如往至贫里。肆力有地等者。有余涅槃。是我有分也。所谓甘为下劣。枉受贫穷也。若久下。言此时若不早去而住此。彼必以势力强使我作。不与工价也。作是念而疾去者。惟恐人追也。

　　时富长者。于师子座。见子便识。心大欢喜。即作是念。我财物库藏。今有所付。我常思念此子。无由见之。而忽自来。甚适我愿。我虽年朽。犹故贪惜。即遣旁人。急追将还。尔时使者。疾走往捉。穷子惊愕(恶)。称怨大唤。我不相犯。何为见捉。使者执之逾急。强牵将还。于时穷子。自念无罪而被囚执。此必定死。转更惶怖。闷绝躄地。

　　子见父而不识。故生畏生疑。父见子而便识。故生欢生喜。故子虽疾走而令急追也。贪惜者。言子虽不识我是彼父。故背我而走。由我老朽无子。彼虽背我。而我犹爱惜此子。不异昔日。此真老婆心切处也。旁人急追者。如以神力加被菩萨。命彼说法度之也。尔时使者下。喻菩萨说住向行地大乘法也。穷子下。怖大也。无因而至。故惊愕也。称怨大唤者。小乘以烦恼为怨。以生死为贼。若说烦恼即佛种。生死即涅槃。是以怨临之。故称怨而大唤也。我不相犯何为见捉者。言我本不欲与生死烦恼作活计。何为强逼我也。使者下。彼虽不听。犹以此法强使之听也。于时下。言我志乐。本不愿学菩萨法。亦不愿在生死烦恼中住。而强我入生死烦恼。是无罪而被囚执也。若果如此。慧命必绝。如此思念。转加惶怖。至于闷绝而躄地也。

　　父遥见之。而语使言。不须此人。勿强将来。以冷水洒面。令得醒悟。莫复与语。所以者何。父知其子。志意不劣。自知豪贵。为子所难。审知是子。而以方便。不语他人。云是我子。

　　父遥见之者。由见子惶怖闷绝。故嘱菩萨以方便诱之也。不须下。言不必强与说大乘法。亦不须强彼入佛境界。宜以四谛清凉之水。除其热恼。令彼醒悟。又嘱之曰。汝今切勿向彼道破。以为我是彼父。彼是我子。何以故。由我知其根器下劣。又知自己尊贵。纵与之说。一时难信。不肯承当故。虽明明审知是亲生之子。而以方便。终不向他人面前。漏泄此言也。父子虽亲。终是两个。故不肯相信如此。僧问大随云。父子至亲。为甚么岐路各别。随曰。为有父子。

　　使者语之。我今放汝。随意所趣。穷子欢喜。得未曾有。从地而起。往至贫里。以求衣食。

　　此菩萨。以方便语告之也。言我今不以大乘之法拘禁汝矣。但随汝等心之所愿行何等事。我皆顺汝。穷子不为菩萨强逼。方适所愿。迷闷方醒。不复躄地。即从地起。由彼根器下劣。熟习不忘。便向四谛门头。寻求贫所乐法以自资给。所谓舍明珠而求鱼目也。

　　尔时长者。将欲诱引其子。而设方便。密遣二人。形色憔悴。无威德者。汝可诣彼。徐语穷子。此有作处。倍与汝直。穷子若许。将来使作。若言欲何所作。便可语之。雇(故)汝除粪。我等二人。亦共汝作。时二使人。即求穷子。既已得之。具陈上事。

　　此嘱菩萨隐实现权也。密遣二人者。令菩萨隐其自在威神之力。外现声闻缘觉之相而化之。故曰密遣也。形色憔悴。无威德者。形同槁木。心如死灰也。下文云。知众乐小法。而畏于大智。是故诸菩萨。作声闻缘觉是也。汝可诣彼除语穷子者。嘱其当以小教。徐徐诱引。不当复以大乘之法急追强牵也。此有作处倍与汝直者。言汝若欲向贫里佣作。而求衣食。则此有可作之处。其价复倍于他处也。言倍者。喻修四谛。既能出生死。而又得涅槃也。穷子若许将来使作者。言问彼若许。即引来执役。勿强之也。彼若问言。欲何所作。不可更以净佛国土。成就众生告之。当云不过令汝扫除粪秽而已。更无难事。即我二人。亦与汝同作此事。所谓菩萨以同事摄导人也。见思二惑。秽污心田。故曰粪。时二下。依教奉行也。具陈上事者。即以如来叮咛之语告之也。

　　尔时穷子。先取其价。寻与除粪。其父见子。慜而怪之。又以他日于窗牖中。遥见子身。羸(雷)瘦憔悴。粪土尘坌(粉)。污秽不净。即脱璎珞。细软上服严饰之具。更着粗(初)弊垢腻(义)之衣。尘土坌身。右手执持除粪之器。状有所畏。语诸作人。汝等勤作。勿得懈息。以方便故。得近其子。

　　此言如来隐实现权也。先取价而后除粪者。先取灭道之价。而后除苦集之粪也。见子愍怪者。愍其有广大威神而不能用。怪其好为下劣之事也。于窗牖中窥其子者。恐彼复生恐怖。不以威德特尊之身明现其前。故于窗牖中远窥之也。法味不充故羸瘦。福德不具故憔悴。土喻见惑。尘喻思惑。见惑粗而思惑细。故分二也。脱珍御之服者。隐舍那之身也。着弊垢之衣者。现丈六之形也。尘土坌身手持粪器者。降尊就卑。现相人中。亦毁生死。赞涅槃也。语令勤作者。勉修正勤也。前云汝等但当勤修精进是也。以方便故得近其子者。言以种种善巧方便。然后父子始得相见。而子不生疑怖也。此明鹿野苑中。初转四谛时也。已上总叙父子相见之难如此。

　　后复告言。咄(笃)男子。汝常此作。勿复余去。当加汝价。诸有所须。盆器米面(面)盐醋之属。莫自疑难。亦有老弊使人。须者相给。好自安意。我如汝父。勿复忧虑。所以者何。我年老大。而汝少壮。汝常作时。无有欺怠。瞋恨怨言。都不见汝有此诸恶。如余作人。自今已后。如所生子。即时长者。更与作字。名(命)之为儿。

　　此下复以软言慰之也。咄男子者警惺之辞。言汝当常常在此勤作。勿得生心他往。我当于工价之外。倍加汝价。凡百所须之器。与夫日用资身养生之物。随汝取用。莫得自作疑难。即汝欲需老弊使人以供役使。亦当相给。既受用之物。与使令之人。悉皆具足。好自安心。不须动念。我即如汝之亲父。随汝所欲。皆当给与。勿以有所缺少。而生忧虑。至此才微微露出是大富长者。无所不有。但不向彼说破是亲生之父。故云如也。言我所以即如汝父者。以我年纪老大。化期将至。又无子息。汝既少壮。又肯努力用功。我又常当见汝日用动作处。内不见有自欺之心。外不见有怠堕之相。口不见有瞋恨之语。以无此三恶。故胜一切作人。自今已后。事同一家。我如汝之亲父。汝亦如我之亲子。于是更其与作二字。名之曰儿。此叙阿含十二年中。劝修四谛时也。

　　尔时穷子。虽欣此遇。犹故自谓。客作贱人。由是之故。于二十年中。常令除粪。过是已后。心相体信。入出无难。然其所止。犹在本处。

　　父虽殷勤劝谕命之为儿。穷子亦欣遭此际会。但是欢喜遇得一个贤主人。却不省得彼是生身之父。己实是彼亲生之子。犹然自谓客作贱人。由彼不肯自信是彼亲生之子。是故阿含十二。方等八年中间。常令为客作贱人之事。不以家业委付也。此叙父子既得相见。而相信之难又如此。直至二十年后。见佛既久。熏习亦深。始得心相体信。出入堂奥。毫无间隔。不作难色。然其所止不离旧处。犹在客作贱人之房。以彼确守无为正位故。所谓昔年行处。半步不移。此叙方等已后。褒圆叹大亦不欣。弹偏斥小亦不怖时也。

　　世尊。尔时长者有疾。自知将死不久。语穷子言。我今多有金银珍宝。仓库盈溢。其中多少。所应取与。汝悉知之。我心如是。当体此意。所以者何。今我与汝便为不异。宜加用心。无令漏失。尔时穷子。即受教敕。领知众物。金银珍宝。及诸库藏。而无希取一餐之意。然其所止。故在本处。下劣之心。亦未能舍。

　　自知将死不久喻将近涅槃时也。所应取与者。自利利他之事也。当体此意者。言当以我心为汝心也。我以传般若。续慧命为心。汝亦当如是也。今我与汝便为不异者。言我不异汝父。汝亦不异我子。不异二字。比前如字。较更亲矣。由不异故。我之所有。即汝之所有。宜加用心。一一领知。无令漏失也。穷子虽受教敕。领知众物。但信佛语而随顺。尚未信此库藏中物。是我分内所当有者。尚以为不是己财。是王者之财。我为守财之人耳。无论不敢多用。即一餐之小费亦不敢取用之也。然其所止犹在本处者。未脱贫儿局套也。古人比之为无为坑。金锁难。白净地。夜明帘。寒灰。死水是也。下劣之心亦未能舍者。守定功勋。不肯承当家业也。此叙般若会中命知家事转教时也。

　　复经少时。父知子意。渐以通泰。成就大志。自鄙先心。临欲终时。而命其子。并会亲族。国王大臣。刹利居士。皆悉已集。即自宣言。诸君当知。此是我子。我之所生。于某城中。舍我逃走。竛竮辛苦。五十余年。其本字某。我名某甲。昔在本城。怀忧推觅。忽于此间。遇会得之。此实我子。我实其父。今我所有一切财物。皆是子有。先所出内。是子所知。世尊。是时穷子。闻父此言。即大欢喜。得未曾有。而作是念。我本无心有所希求。今此宝藏自然而至。

　　复经少时者。过般若而法华时至也。知子莫如父。故曰父知子意也。渐已通泰者。不滞于小之谓通。安心于大之谓泰。成就大志自鄙先心者。今知法王。是生身之父。自己是法王之子。宝藏是固有之物。又悟四十年中枉作贫儿也。临欲终时者。即唱灭时也。而命其子者。喻授记作佛也。言先虽命之为儿。尚未有证。乃集众以为证也。分身佛如亲族。多宝佛是国王。菩萨是大臣。刹利居士是四众也。即自下四句。授记作佛也。于某下。出其今日所以得授记也。言我曾于二万亿佛所。常以佛法教导汝等。故我实是其父。由彼舍我逃逝。经历城邑五十余年不相识耳。其本字某我名某甲者。如旧字舍利。今名华光之类。昔在下。言我昔在本城。寻觅不见。故中止一城。今始得遇也。今我所有皆是子有者。是委付成佛事也。先所出内是子所知者。是委付度生事也。世尊下。得记欢喜。正如贫儿获宝。白衣拜相。安得不喜。而作下。言我本无心志求佛道。而今忽闻授记作佛。是宝藏不求而自至。此所以欢喜过望也。

　　世尊。大富长者。则是如来。我等皆似佛子。如来常说我等为子。世尊。我等以三苦故。于生死中。受诸热恼。迷惑无知。乐着小法。今日世尊。令我等思惟。蠲除诸法戏论之粪。我等于中。勤加精进。得至涅槃一日之价。既得此已。心大欢喜。自以为足。便自谓言。于佛法中。勤精进故。所得弘多。然世尊先知我等。心着弊欲。乐于小法。便见纵舍。不为分别。汝等当有如来知见宝藏之分。

　　此以法合喻也。如来合父。似子合子。子言似者。仿佛不真之谓。言如来常视我等为子。但我等不信如来为父。故曰似也。若一信之后即真子矣。三苦者。谓苦苦。行苦。坏苦也。于生死中。受诸热恼者。为生老病死忧悲苦恼之所烧煮也。迷惑无知者。亦复不知何者是火是舍也。乐着小法者。好乐人天小果。不解如来宝藏皆是我有也。世尊令我等者。谓世尊相头制帽。故令我等。知苦断集。于二十年中。蠲除六识三毒戏论之粪也。我等于中勤加精进者。修三十七品助道法也。得至涅槃一日之价者。得证寂灭乐也。心大欢喜自谓所得弘多者。但得一日之工价。其利甚微。自生满足。以为大得珍宝。若河伯井蛙之见。以为天下之美尽在乎己。而不知海之大也。世尊下。言世尊先知我等。心着粗弊色声。乐于小法。不乐大乘。故世尊亦便放舍。不与我说如来宝藏我等有分。正如审知是子。而以方便。不语他人云是我子。此我等所以名似子也。此合阿含中事也。

　　世尊以方便力。说如来智慧。我等从佛。得涅槃一日之价。以为大得。于此大乘。无有志求。

　　世尊又以方便力。于方等会中褒圆叹大。说如来智慧时。亦是激励我等进趋佛道。而我等坐守涅槃一曰工价以为大得。于菩萨法游戏神通等事不肯志求。此我等所以名似子也。此合方等会中事也。

　　我等又因如来智慧。为诸菩萨开示演说。而自于此无有志愿。所以者何。佛知我等。心乐小法。以方便力。随我等说。而我等不知真是佛子。

　　世尊又于般若会中。令我等将如来智慧转教菩萨者。是欲我等领诸众物。及诸库藏。即以家业付我也。我等不解。秪是与人传言送语通消通息。而无一念好乐之心。何异逢王膳而不餐也。此合般若会中事也。所以下。征释世尊三时说法之意。世尊所以三时说法不同者。由知我等志乐小法。不能荷担如来家业。故以种种方便。引诱我等令入佛慧。而我等不知真是佛子。此我等所以名似子也。

　　今我等方知。世尊于佛智慧。无所吝(吝)惜。所以者何。我等昔来真是佛子。而但乐小法。若我等有乐大之心。佛则为我说大乘法。于此经中。唯说一乘。而昔于菩萨前。毁訾(兹)声闻。乐小法者。然佛实以大乘教化。

　　由前三时。多方诱掖直至于今。世尊说破云。我实汝父。汝实我子。一切财实。皆是子有。始知如来未尝吝惜佛慧。而不示我。亦未曾吝惜宝藏而不肯与我。即我亦未尝不是如来真子。但我等好乐贫所乐法。不肯承当。故不将宝藏委付我等。若我等昔日有乐大之心。早将如来宝藏委付之矣。何待今日如此。则我等辜负世尊亦既久矣。今日始悟。反而思之。不惟今日于此经中唯说一乘。即昔日方等会中。褒扬菩萨。毁訾声闻时。实以教菩萨法。教化我等。由我等乐着小法。迷而不知。于此大乘。无有志求。此我等所以名似子也。

　　是故我等。说本无心有所希求。今法王大宝。自然而至。如佛子所应得者。皆已得之。

　　言我昔于阿含时。乐着小法。故无志求。方等时。绝望故不求。般若时。以为分故不求。一向不求。今日忽得授记。是为无心希求。而法王大宝自至。至今日而乃知真是佛子也。大珠和尚初参马祖。祖问。从何处来。曰。越州大云寺来。曰。来此拟须何事。曰。来求佛法。祖曰。我这里一物也无。求甚么佛法。自家宝藏不顾。抛家散走作么。曰。阿那个是慧海宝藏。祖曰。即今问我者是汝宝藏。一切具足。更无欠少。使用自在。何假外求。师于言下自识本心。此便是得法王大宝之样子也。

　　尔时摩诃迦叶。欲重宣此义。而说偈言。

　　我等今日。闻佛音教。欢喜踊跃。得未曾有。佛说声闻。当得作佛。无上宝聚。不求自得。譬如童子。幼稚无识。舍父逃逝。远到它土。周流诸国。五十余年。其父忧念。四方推求。求之既疲。顿止一城。造立舍宅。五欲自娱(于)。其家巨富。多诸金银。砗磲码瑙。真珠琉璃。象马牛羊。辇舆车乘。田业僮仆(卜)。人民众多。出入息利。乃遍它国。商估贾(古)人。无处不有。千万亿众。围绕恭敬。常为王者。之所爱念。群臣豪族。皆共宗重。以诸缘故。往来者众。豪富如是。有大力势。而年朽迈。益忧念子。夙夜惟念。死时将至。痴子舍我。五十余年。库藏诸物。当如之何。

　　我等下。颂叙悟闻佛音教者。即闻罗汉作佛事也。譬如下。喻子背父驰走。一人常忘也。舍自己亲父。甘为乞儿。弃本地家乡。远为浪子。所谓不信自尊贵。甘为下劣人也。其父下。喻如来念子。一人常忆也。四方推求者。击鼓而求唐子也。顿止一城者。正恐愈求愈远。故中止一城。待其自至也。多诸下。自受用物也。象马下。利人之物也。入出息利者。喻所化之众甚多也。商估贾人无处不有者。喻能化之人亦多也。千万亿众者。龙神八部围绕也。夙夜唯念死时将至者。自念形容枯槁。发白面皱。涅槃将至也。库藏诸物。当如之何者。思欲交付家业不得其人也。

　　尔时穷子。求索衣食。从邑至邑。从国至国。或有所得。或无所得。饥饿羸(雷)瘦。体生疮癣。渐次经历。到父住城。佣赁(任)展转。遂至父舍。

　　子忽到门也。数语模写。贫儿如昼。从邑四句。写贫子之行脚。饥饿二句。写贫子之态状。言遂至者。言本无心到父舍宅。因乞食而遂至父舍也。

　　尔时长者。于其门内。施大宝帐。处师子座。眷属围绕。诸人侍卫。或有计算。金银宝物。出内财产。注记券疏。穷子见父。豪贵尊严。谓是国王。若国王等。惊怖自怪。何故至此。覆自念言。我若久住。或见逼迫。强驱使作。思惟是已。驰走而去。借问贫里。欲往佣(容)作。长者是时。在狮子座。遥见其子。默而识之。即敕使者。追捉将来。穷子惊唤。迷闷躄(必)地。是人执我。必当见杀。何用衣食。使我至此。

　　尔时下。写长者富贵之态。穷子下。贫子见父而惊愕也。是国王等者。言穷子不识是父。觌面蹉过。误认亲父为国王。及国王之亲戚眷属。不敢攀揽。反生惊怖也。强驱使作者。不与工值也。贫里佣作者。所谓舍自己之珍羞。觅他家之残沥也。长者急追者。子见父而不识。故惊愕自怪。父见子而默识。故急追将来也。是人执我必当见杀者。夜光投人。鲜不按剑也。穷子惊唤下。惶怖而自悔也。何用衣食使我至此者。言我本求衣食养生而至此。今反为衣食而见杀。有衣食而死。不如饿涷而生。何用衣食。而令我遭此刑戮也。此穷子自怨之辞也。

　　长者知子。愚痴狭劣(列)。不信我言。不信是父。即以方便。更遣余人。眇(殍)目矬(凿)陋。无威德者。汝可语之。云当相雇。除诸粪秽。倍与汝价。穷子闻之。欢喜随来。为除粪秽。净诸房舍。

　　此长者遣人。设方便以诱之也。愚痴者。心地不明。狭劣者。器量褊浅。更遣余人。眇目矮陋者。谓以眇目化眇目。以矬陋化矬陋。若齐国迎晋。却克之意也。云当相雇。倍与汝价者。非若他人。强驱使作也。欢喜随来者。以适其愿。故转惊愕。而成欢喜也。

　　长者于牖。常见其子。念子愚劣。乐为鄙事。于是长者。着弊垢衣。执除粪器。往到子所。方便附近。语令勤作。既益汝价。并涂足油。饮食充足。荐席厚暖。如是苦言。汝当勤作。又以软语。若如吾子。长者有智。渐令入出。经二十年。执作家事。示其金银。真珠玻璃。诸物出入。皆使令知。犹处门外。止宿草庵。自念贫事。我无此物。

　　长者。设方便以近之也。乐为鄙事者。不乐富贵。甘为下劣也。着弊垢衣等者。先令同类钩牵。然后长者俯就。亦执粪器而附近之也。附近者。傍附其处。亲近其身。使彼见而不生疑也。涂足油。如不龟手之乐。所以润其足也。饮食充足者。充其腹也。荐席厚暖者。逸其体也。汝当勤作者。言事事皆备。当一心精勤作活也。此喻阿含时也。又以软语。若如我子者。若犹汝也。更与作而名儿也。此喻方等时也。于二十年执作家事者。作大管家。即般若会中转教时也。犹处门外止宿草庵者。虽得见遇。不肯担当。终隔一重门户。作门外汉也。问。小乘既出三界。何故止宿草庵。答。虽空烦恼。未尽所知故。虽出火宅门。止宿草庵。犹未入如来门也。自念贫事我无此物者。下劣之心。犹未能舍也。

　　父知子心。渐已旷大。欲与财物。即聚亲族。国王大臣。刹利居士。于此大众。说是我子。舍我它行。经五十岁。自见子来。已二十年。昔于某城。而失是子。周行求索。遂来至此。凡我所有。舍宅人民。悉以付之。恣其所用。

　　交付家业也。渐已旷大者。厌昔日之鄙事也。说是我子者。言真是我子。非若前云如我子也。自见子来已二十年者。长行中二十年中除粪。是前二十年。此二十年是般若会中二十年也。前二十年。心犹畏怯。或有隐邀。故不得见。后二十年。心相体信。出入无难。故得见子也。凡我所有下。付家业也。

　　子念昔贫。志意下劣。今于父所。大获珍宝。并及舍宅。一切财物。甚大欢喜。得未曾有。

　　得业欢喜也。言我昔日是个贫儿。甘心向穷村委巷。索衣觅食。元无有心得大珍宝。今在父所。得大珍宝。凡我昔日所未有者。今皆有之。安得不踊跃欢喜哉。

　　佛亦如是。知我乐小。未曾说言。汝等作佛。而说我等。得诸无漏。成就小乘。声闻弟子。

　　以法合喻也。佛亦如是者。言佛即如长者。四十年前不说我等是佛之子。然非如来弃我而不以我为子也。由知我等好乐小法。闻说作佛。即便恐怖。所以世尊亦便纵舍。不为分别汝等当有如来宝藏之分。而令我蠲除戏论之粪。得无漏法作解脱人耳。此合阿含方等时也。

　　佛敕我等。说最上道。修习此者。当得成佛。我承佛教。为大菩萨。以诸因缘。种种譬喻。若干言辞。说无上道。诸佛子等。从我闻法。日夜思惟。精勤修习。是时诸佛。即授其记。汝于来世。当得作佛。一切诸佛。秘藏之法。但为菩萨。演其实事。而不为我。说斯真要。如彼穷子。得近其父。虽知诸物。心不希取。我等虽说。佛法宝藏。自无志愿。亦复如是。

　　此合般若会中执作家事。代佛转教也。佛敕下。如来命彼转教也。我承下。受佛敕而转教也。说无上道。即开佛知见事也。诸佛下。菩萨闻法而获记也。一切下。自谓如来秘藏。菩萨有分。我等无分。不生欣乐。正如穷子得近其父。执作家事。领知财物。以为非我所有。心不希取。所谓身处膏腴不能自润也。

　　我等内灭。自谓为足。唯了此事。更无余事。我等若闻。净佛国土。教化众生。都无欣乐。所以者何。一切诸法。皆悉空寂。无生无灭。无大无小。无漏无为。如是思惟。不生喜乐。我等长夜。于佛智慧。无贪无著。无复志愿。而自于法。谓是究竟。我等长夜。修习空法。得脱三界。苦恼之患。住最后身。有于涅槃。佛所教化。得道不虚。则为已得。报佛之恩。我等虽为。诸佛子等。说菩萨法。以求佛道。而于是法。永无愿乐。导师见舍。观我心故。初不劝进。说有实利。如富长者。知子志劣。以方便力。柔伏其心。然后乃付。一切财物。佛亦如是。现希有事。知乐小者。以方便力。调伏其心。乃教大智。

　　此下尽情吐露。心不希取之意。我等内灭。自谓为足者。谓我灭尽六识三毒。得灭尽定。心满意足。于三界中。作个了事汉子。无心道人。更不知有大事因缘。化菩萨法。故我虽闻净佛国土。如风过树。都无欣乐。所以不欣乐者。正由我了达一切染净诸法。皆悉空寂。故无生灭大小相故。无漏无为。故以净佛国土。教化众生。是不空故。是有相故。是有作故。我作如是思惟。都无欣乐。所谓知真空。而不知妙有。古德所谓莫谓无心云是道。无心尚隔一重关是也。药山一日坐石头次。石头问曰。汝在这里作么。曰。一事不为。曰。恁么即闲坐也。师曰。若闲坐即为也。曰。汝道不为。不为个甚么。曰。千圣不识。且道与此无为是同是别。我等虽得内灭。犹处长夜。不得开晓。于佛智慧。无有志愿。亦是自谓得阿罗汉。是究竟法故。亦是自谓住最后身。得报恩故。由我如是思惟。故我虽与菩萨说法。而己实无志乐也。世尊知我志意下劣。亦便纵舍。初不劝进。又不为说自己实有此利。只是默默。要人自肯担当。故我不知亦无愿乐耳。如富下。颂先行方便。后付家业也。佛亦下合喻。

　　我等今日。得未曾有。非先所望。而今自得。如彼穷子。得无量宝。世尊我今。得道得果。于无漏法。得清净眼。我等长夜。持佛净戒。始于今日。得其果报。法王法中。久修梵行。今得无漏。无上大果。我等今者。真是声闻。以佛道声。令一切闻。我等今者。真阿罗汉。于诸世间。天人魔梵。普于其中。应受供养。世尊大恩。以希有事。怜愍教化。利益我等。无量亿劫。谁能报者。手足供给。头顶礼敬。一切供养。皆不能报。若以顶戴。两肩荷负。于恒沙劫。尽心恭敬。又以美膳。无量宝衣。及诸卧具。种种汤药。牛头旃檀。及诸珍宝。以起塔庙。宝衣布地。如斯等事。以用供养。于恒沙劫。亦不能报。诸佛希有无量无边。不可思议。大神通力。无漏无为。诸法之王。能为下劣。忍于斯事。取相凡夫。随宜为说。诸佛于法。得最自在。知诸众生。种种欲乐。及其志力。随所堪任。以无量喻。而为说法。随诸众生。宿世善根。又知成熟。未成熟者。种种筹量。分别知已。于一乘道。随宜说三。

　　庆今得也。得道下。言我等向也得八正道。今得无上道矣。向也得声闻果。今得菩提果矣。向也得无漏法。今于无漏法中。又得清净正法眼藏矣。向也持佛清净具戒。今日得其大果报矣。向也久修清白梵行。今日始得无上大果。今日乃知向之声闻。闻四谛法。始得自利。非真声闻。今也以佛道声令一切闻。始得名为真声闻矣。向之罗汉。断见思惑。出三界苦。以为大得。而不信佛乘。非阿罗汉。非佛弟子。不名应供。今日得闻佛乘。获如来藏。堪受天人供养。始得名真阿罗汉。真应供矣。向也以为住最后身。有余涅槃。则为已得报佛之恩。今也方知世尊大恩无能报者。始我无量劫中。堕烦恼火中。日夜烧煮。住于生死。世尊乃于无量劫中。兴怜愍心。又以种种方便软语。诱掖㢡劝。令出烦恼火宅。住于涅槃清凉寂灭之地。此世尊于无量劫。实有大造于我也。世尊见我住于涅槃。不获如来宝藏。复兴种种怜愍之心。入无量定以示我。放无量光以示我。出定之后。又以软语教化我。未能信解。复以譬喻引诱我。见我贫穷。又以法王宝藏利益我。如此深恩。昊天罔极。谁能报者。手足供给。如调羹进膳。服劳奉养之类。顶戴肩负者。谓戴之于首。荷之于背也。如此经恒沙劫。尽心恭敬。亦不能报怜愍之心。万分之一也。即使以栴檀珍宝塔庙。以奉其身。宝衣布地。以衬其足。四事供养以给其日用。如是经河沙劫。亦不能报万分之一也。诸佛下。广赞佛恩。诸佛有不可思议大神通力。为大法王。乃能忍此而不显露。脱珍着弊。执粪器以附近。我等下劣贱人。使其心相体信。交付家业。又能为彼取相凡夫。随机授法各去膏肓之疾。令得快乐。何以故。由诸佛达一切法。知众生机故。能随机授法。应病与药。无不验者。随诸下六句。释知根也。于一下二句。释授法也。言如来深恩如此。所以终不能报也。

　　妙法莲华经大窾卷二
卍新纂续藏经第 31 册 No. 0614 法华经大窾


　　妙法莲华经大窾卷三

　　姚秦三藏法师鸠摩罗什奉　诏译

　　明　金庭比丘　通润　笺

　　药草喻品第五

　　颂云。

　二木兼三草　　根茎大不齐　　一时同受雨
　随分各生荑　　密树团成幄　　柔华散作溪
　最怜萍与梗　　岁岁没深泥

　　譬喻一品。为四大弟子。喻明四十年前所说三乘是权。今日所说最上一乘是实。信解一品。四大弟子领悟说三说一之旨。此品虽与四大弟子述成。却将前意转换。言我四十年前所说之法。皆是一乘。本无有三。但机器有三。见法有三耳。故此品名自含二义。谓约机约法。约机者。谓三草二木。种性不同。而所生所润未尝不一。喻如五乘习种不同。而一相一味之法本来平等。然品不言二木。独言药草者。正显如来四十年中。实以大乘法雨平等[雨/活]洒。但彼药草根性下劣。随分受润。自私自小。非法雨有私。故下文云。虽一地所生。一雨所润。而诸草木各有差别是也。约法者。谓四十年中。所说诸法。皆是伽陀妙药。能疗一切膏肓之疾。但触口沾唇。皆得利益。故下文云。如来观见无量众生。诸根利钝。精进懈怠。随其所堪而为说法。皆令欢喜快得善利是也。具此二义。故以为名。

　　尔时世尊。告摩诃迦叶。及诸大弟子。善哉善哉。迦叶。善说如来真实功德。诚如所言。如来复有无量无边阿僧祇功德。汝等若于无量亿劫。说不能尽。迦叶当知。如来是诸法之王。若有所说。皆不虚也。

　　善说如来真实功德诚如所言者。谓如来真实功德非口所宣。但汝所引。长者始而中止一城以侯子。常悔恨以忆子。遣旁人以追子。洒冷水以醒子。设方便以诱子。着垢衣以亲子。执粪器以近子。劝勤作以勖子。如米面以安子。无欺怠以赞子。更与作而重子。出众宝以示子。直至心相体信。自鄙先心。然后尽家业以付子。如此形容。实获我心。诚为善说。然此亦是就汝心量可知可及处。名善说耳。不知如来尚有无量无边阿僧祇功德。汝等于无量亿劫说不能尽。非谓如来真实功德。便尔尔也。此句是此品张本。又是化城一品之案。迦叶下。劝信。言如来是诸法之王。一字一言。皆是实语。不可不深生敬信也。

　　于一切法。以智方便而演说之。其所说法。皆悉到于一切智地如来观知一切诸法之所归趣。亦知一切众生深心所行。通达无碍。又于诸法究尽明了。示诸众生一切智慧。

　　言如来功德所以说不尽者。以如来四十年前所说一切世出世法。无非皆以智慧善巧方便。随根逐性而为演说。然其所说皆是一相一味。无非欲令一切众生。皆悉到于如来一切智地。实无所谓三乘也。如来下。言如来知法也。谓如来知十善。是教人天法。知四谛。是教小乘法。知十二缘。是教中乘法。知六度。是教菩萨法。乃至教一切异类法。皆悉了知。皆有结局处。亦知下。言如来知机也。又知十善。是人天深心所行。四谛。是小乘深心所行。十二缘。是辟支深心所行。六度。是菩萨深心所行。乃至异类众生。深心所行者。歼悉皆知。无有障碍。又于诸法究尽明了者。究竟诸法实相也。示诸众生一切智慧者。示以平等佛慧也。此言如来知机知法。故能在差别机中。示平等佛慧也。问。众生之机既有差别。何故如来是以平等佛慧。答。以机虽有异。而所具智慧等无有异。若谓机有异。而智慧有异者。则法法差别。则如来不得名曰究竟明了。亦不得曰示一切智慧。以此智慧。众生具有。物物平等。唯佛究尽。唯佛明了。故开口动舌。无非皆以此法示人。汝等未能究尽。未能明了。便谓如来法有差别。乌能尽知如来功德哉。故汝等于如来真实功德。可名善说。未能竟其说也。

　　迦叶譬如三千大千世界。山川溪谷土地。所生卉木丛林。及诸药草。种类若干。名色各异。密云弥布。遍覆三千大千世界。一时等澍。其泽普洽。奔木丛林。及诸药草。小枝小茎。小枝小叶。中根中茎。中枝中叶。大根大茎。大根大叶。诸树大小。随上中下。各有所受。一云所雨。称其种性。而得生长。华果敷实。虽一地所生。一雨所润。而诸草木。各有差别。

　　此设喻以明差别机中。示平等佛慧也山川溪谷土地。喻五乘本住性所生卉木丛林药草。喻五乘习种性。从一地而生。三草二木。喻性地是一。因习种而分五乘也。密云下。喻如来现身。普荫众生。犹如大云遍覆世界也。一时下。喻如来以平等慧说平等法。普利众生。犹如时雨。平等普滋一切草木也。卉木下。喻五乘根性。随上中下。各受平等法雨也。一云下。喻五乘人。受平等法雨。随习种而生芽发干。开华结实。各各不同也。虽一下。喻五乘同在平等性地。同沾一味法雨。然随习种各有差别。非本性有差别也。六祖所云。心地含诸种。普雨悉皆萌是也。此一喻将世尊平等说法之意写得极透。

　　迦叶当知。如来亦复如是。出现于世。如大云起。以大音声。普遍世界天人阿修罗。如彼大云。遍覆三千大千国土。于大众中而唱是言。我是如来。应供。正遍知。明行足。善逝。世间解。无上士。调御丈夫。天人师。佛。世尊。未度者令度。未解者令解。未安者令安。未涅槃者令得涅槃。今世后世。如实知之。我是一切知者。一切见者。知道者。开道者。说道者。汝等天人阿罗修众。皆应到此。为听法故。尔时无数千万亿种众生。来至佛所而听法。如来于时。观是众生诸根利钝。精进懈怠。随其所堪而为说法。种种无量。皆令欢喜。快得善利。是诸众生。闻是法已。现世安隐。后生善处。以道受乐。亦得闻法。既闻法已。离诸障碍。于诸法中。任力所能。渐得入道。如彼大云。雨于一切卉木丛林。及诸药草。如其种性。具足蒙润。各得生长。

　　此以法合喻也。如大云起者。合密云弥布也。以大下。合一时等澍。其泽普洽也。大经亦云。譬如摩那斯龙王。将欲降雨。未便即降。先起大云。弥覆虚空。凝停七日。待诸众生。作务究竟。过七日已。降微细雨。普润大地。如来亦复如是。将降法雨。未便即降。先兴法云。成熟众生。待其熟已。然后普降甘露法雨是也。而唱下。所谓大音也。言未得如来灭度者。我令彼度。未解诸佛平等法者。我令彼解。有疑悔而未得安心者。我令彼安。在烦恼而未得涅槃者。我令彼得。此四法者。或今世得。或后世得。我皆实知。所谓知机知法也。我是下。又出知机知法之所以。一切知者。具四智也。一切见者。具五眼也。由具四智五根。故能自知此道。而又能将此道开示人。说与人。能使未度者度。未解者解。未安者安。未得者得也。汝等下。招其来也。为听下。一音招告。故大众云奔雨集也。如来下。观根也。随其下。逗教也。为精进者说六度。为懈怠者说四谛。为利根者说十二缘。为钝根者说人天法等。虽是观机逗教。无非皆是平等法雨。故令彼无量众生。生欢喜而得善利。此合随根茎大小。而各受雨也。是诸下。合受雨而生长也。如人中闻十善。即能受持。现世即得安隐。后世仗十善之力。复生天上。由此十善种子。熏习增长。还受乐果。而于天上。又得闻十善法。由天中善法熏习之力。后复增长。离诸障碍。十善如此。余法亦然。人天如此。三乘亦然。如来于诸法中。任彼力量所堪能者。而为说法。令彼种子。熏习增长。渐渐入道如此。如彼下。以喻合法可知。

　　如来说法。一相一味。所谓解脱相。离相。灭相。究竟至于一切种智。其有众生。闻如来法。若持读诵。如说修行。所得功德不自觉知。所以者何。唯有如来。知此众生。种相体性。念何事。思何事。修何事。云何念。云何思。云何修。以何法念。以何法思。以何法修。以何法得何法。众生住于种种之地。唯有如来。如实见之。明了无碍。如彼卉木丛林。诸药草等。而不自知上中下性。如来知是一相一味之法。所谓解脱相。离相。灭相。究竟涅槃。常寂灭相。终归于空。佛知是已。观众生心欲而将护之。是故不即为说一切种智。汝等迦叶。甚为希有。能知如来随宜说法。能信能受。所以者何。诸佛世尊。随宜说法。难解难知。

　　此下申明如来知法知机。故能以法投机也。先申明知法。如来法雨。法法皆如。同一相也。物物皆洽。同一味也。因众生沾法雨。而超缠缚。即以此法。名解脱相。沾法雨而离十二缘。即以此法名离相。沾法雨而得寂灭。即以此法名寂灭相。名虽有三。其究也皆至如来一切种智。归宗所谓一味禅也。故大经云。譬如众水皆是一味。随器异故。水有差别。如来说法。唯是一味。随诸众生。心器异故。无量差别。此如来观知一切诸法之所归趣如此。其有下。次申明知机。言众生闻法。道成德备。不自觉知。亦唯如来知也。种相体性者。种谓熏习种子。相谓受报好丑。体谓形体各别。性谓善恶三性。此知众生过去事也。念何事者。如念天上受乐。欲生天上等。云何念者。谓知其所念之故。如厌人间受苦故。念天上乐等。以何法念者。谓以何法然后能生天上等。念既如此。思修亦然。天中如此。三乘亦然。此知众生现在事也。以何法得何法者。如现在修如是因未来必受如是果。此知众生未来事也。由众生各处种种地位。己实不知。唯如来知。所谓如来亦知一切深心所行。通达无碍如此。如彼下。以喻合法可知。如来下。三申明以法投机也。如来了知三相。即是一相。终归于本来无物第一义。圣智大空。由如来知此一法。观诸众生。种性不同。嗜好各异。恐彼不能担荷。将之护之。故虽以一音密阐。不即为彼说破。必待机熟而后说也。所谓诸法究尽明了。示诸众生。一切智慧如此。汝等下。结赞当机。言如来真实功德如此。即无量劫说不能尽。但汝等一闻譬喻。即能信受。如来随宜说法。故知甚为希有。何以故。如来随宜说法。难解难知。今汝等能信能受。岂非甚为希有哉。

　　尔时世尊。欲重宣此义。而说偈言。

　　破有法王。出现世间。随众生欲。种种说法。如来尊重。智慧深远。久默斯要。不务速说。有智若闻。则能信解。无智疑悔。则为永失。是故迦叶。随方为说。以种种缘。令得正见。

　　初四句。颂权智也。破有有义。一是破三有而出三界曰破有。一是现世间而破众生之有有曰破有。言如来破三有。而现身世间说种种法。不过随人好乐。脱粘去缚。破众生之有而已。初未尝以实法与人也。以如来为三界师。四生父。尊如须弥。重如九鼎。其所得智慧。深固幽远。譬如大海之难测。虚空之难量。故一言一动。发必有时。不肯轻泄。是故四十年中。久默而不务速说。何以故。若是根熟器纯。一经耳根。即能信入。永无退转。若浅根小智。闻则必疑。疑则必悔。悔则必谤。谤则必堕恶道。如是之人。不唯不得。则为永失矣。此如来不以平等佛慧速授与人。故以渐陶熏染。日就月将。令彼舍偏邪而得正眼。此如来所以称破有法王也。

　　迦叶当知。譬如大云。起于世间。遍覆一切。慧云含润。电光晃(黄上声)耀。雷声远震。令众悦豫。日光掩蔽。地上清凉。叆(爱)叇(逮)垂布。如可承揽。其雨普等。四方俱下。流澍无量。率土充洽。山川险谷。幽邃所生。卉木药草。大小诸树。百谷苗稼甘蔗葡萄。雨之所润。无不丰足。干地普洽。药草并茂。其云所出。一味之水。草木丛林。随分受润。一切诸树。上中下等。称其大小。各得生长。根茎枝叶。华果光色。一雨所及。皆得鲜泽。如其体相。性分大小。所润是一。而各滋茂。

　　此颂密云弥布也。慧云含润者。喻如来应身。具含十二部经也机锋似电。故曰电光晃耀。法语如雷。故曰雷声远震。六十二种邪光不现。故曰日光掩蔽。九十八种。热恼皆除。故曰地上清凉。现身世间。如云气垂布。故曰叆叇垂布。人可得而同。不可得而杂。故曰如可承揽也。其雨四句。颂一时等澍其泽普洽也。山川下十四句。颂卉木丛林各有所受也。干地普洽者。喻不但信心者得沾法泽。即不信者亦得沾泽也。一切下四句。颂称性而得生长华实也。根茎下八句。颂同地同雨。随种性而各有差别也。

　　佛亦如是。出现于世。譬如大云。普覆一切。既出于世。为诸众生。分别演说。诸法之实。大圣世尊。于诸天人。一切众中而宣是言。我为如来。两足之尊。出于世间。犹如大云。充润一切。枯槁众生。皆令离苦。得安隐乐。世间之乐。及涅槃乐。诸天人众。一心善听。皆应到此。觐无上尊。我为世尊。无能及者。安隐众生。故现于世。

　　初四句。合大云普覆。既出下四句。合出大音声。大圣下。即所谓大音也。言枯槁众生者。即未沾法雨之人。得安隐乐者。令疑悔者得安心也。世间乐者。四禅八定也。涅槃乐者。寂灭乐也。诸天下八句。招告大众也。

　　为大众说。甘露净法。其法一味。解脱涅槃。以一妙音。演畅斯义。常为大乘。而作因缘。我观一切。普皆平等。无有彼此。爱憎之心。我无贪着。亦无限碍。恒为一切。平等说法。如为一人。众多亦然。常演说法。曾无他事。去来坐立。终不疲厌。充足世间。如雨普润。贵贱上下。持戒毁戒。威仪具足。及不具足。正见邪见。利根钝根。等雨法雨。而无懈倦。

　　此颂如来平等说法。合等澍而普洽也。言甘露法者。能除众生烦热渴恼故。解脱下。言昔日与三乘所说解脱涅槃。皆是以一音演畅。非有二也常为大乘而作因缘者。所谓入大乘为本也。我观下。言我所以平等说法者。由我观一切众生皆悉具足平等法性。故我无有彼此爱憎之心。恒为一切说平等法。亦不论一人多人。但以此事谆谆教诲。曾无疲怠。令彼求法之人。随其所堪。悉令充足。虚往实归。正如以一味雨普润一切也。贵贱下八句。即法雨所被之机也。

　　一切众生。闻我法者。随力所受。住于诸地。或处人天。转轮圣王。释梵诸王。是小药草。知无漏法。能得涅槃。起六神通。及得三明。独处山林。常行禅定。得缘觉证。是中药草。求世尊处。我当作佛。行精进定。是上药草。又诸佛子。专心佛道常行慈悲。自知作佛。决定无疑。是名小树。安住神通。转不退轮。度无量亿。百千众生。如是菩萨。名为大树。佛平等说。如一味雨。随众生性。所受不同。如彼草木。所禀各异。

　　此下合随根性而受法不同也。或处下。闻法而住人天乘。名小草。知无下。闻法而得声闻缘觉乘。名中草。求世下。行事六度。却向佛边觅佛者。为上草。又诸下。是向自己脚跟下求佛。不从他处觅者。为小树。安住下。谓得六根互用。分证法空。度无量众者。为大机。佛平下。结显言佛平等说一味法。而众生所受不同如此。

　　佛以此喻。方便开示。种种言辞。演说一法。于佛智慧。如海一滴。

　　此结答迦叶也。言我今日。即以平等一味法雨普润一切。以喻如来种种因缘。譬喻方便。演说一法。度脱无量众生。皆得平等佛慧。虽然如是。若以如来所证甚深佛慧较之。正如将滴水以喻大海也。佛慧如是。即我亦不能说其万分之一。岂汝所能说哉。此当在各得成实之下。

　　我雨法雨。充满世间。一味之法。随力修行。如彼丛林。药草诸树。随其大小。渐增茂好。诸佛之法。常以一味。令诸世间。普得具足。渐次修行。皆得道果。声闻缘觉。处于山林。住最后身。闻法得果。是名药草。各得增长。若诸菩萨。智慧坚固。了达三界。求最上乘。是名小树。而得增长。复有住禅。得神通力。闻诸法空。心大欢喜。放无数光。度诸众生。是名大树。而得增长。如是迦叶。佛所说法。譬如大云。以一味雨。润于人华。各得成实。

　　此下合受法雨而增长。敷华结实也。随力修行者。即任力所能也。渐增茂好者。即渐得入道也。药草增长者始也。闻四谛法。断生死证涅槃。为得道果。闻十二因缘法。断诸缘证胜性。为得道果。今则得无上大果。为真声闻。为真缘觉。岂非增长。小树增长者。始也自知作佛。决了无疑。今则智慧坚固。永无退转。又能了达三界。犹如空华。求最上乘。不生畏缩。岂非增长。大澍增长者。始也住不动地。踞寂灭定。心得自在。不肯度生。如来三桥七劝。为说法空。心大欢喜。即能放光。度无量众。岂非增长。如是下。总收法喻也。润于人华各得成实者。言如来说一味法。令诸众生。受法味而各证道果。正如大云以一味雨。普润一切卉木药草。名得敷华结实也。

　　迦叶当知。以诸因缘。种种譬喻。开示佛道。是我方便。诸佛亦然。今为汝等说最实事。诸声闻众。皆非灭度。汝等所行。是菩萨道。渐渐修学。悉当成佛。

　　此叮咛告诫。以坚其信也。言我四十年中。以种种因缘譬喻说法。皆是开发指示一佛乘道。四十年前未曾说破。故我今日以最实事为汝说也。诸声闻众。向来坐守涅槃。一事不为。非真灭度。汝等当知。日用所行。折旋俯仰。拈匙把箸等事。皆是菩萨堂堂大路。汝等从此渐渐修学。至于功成行满。成最正觉。方得名为究竟灭度耳。昔石梯和尚。见侍者托钵赴堂。乃唤侍者。者应诺。师曰。甚么处去。者曰。上堂斋去。师曰。我问汝本分事。者曰。若是本分事。某甲实是上堂斋去。师曰。汝不谬为我侍者。又赵州在东司上。见文远过。蓦唤文远。远应诺。师曰。东司上不可与汝说佛法。所谓汝等所行是菩萨道也。

　　授记品第六

　　颂云。

　弟子承当处　　如来授记时　　从兹改头面
　不复恋茅茨　　国界虽新主　　华丛尽故杖
　纵然今日到　　端的已嫌迟

　　梵语和伽罗。此云授记。谆谆付与之谓授。历历在心之谓记。言我远在大通智胜佛处。近在二万亿佛所。为无上道。常教化汝。汝今悉忘。故我今日。重复拈起。谆谆付与。汝当历历在心。勿莫忘也。问。必待悟后方授记者何。答。如祖师悟后方传衣钵也。故鹙子一闻法说。断疑生信。踊跃欢喜。如来即与授记。四大弟子。再闻譬喻。自觉前非。深生信解。方得授记。故在未信之前旁通曲导。左挈右提。俟其一番彻骨。心相体信。然后授之。永无忘失。故须悟后方授记也。问。诸大弟子。皆出生死。证涅槃。然而授记之时。皆曰事无量佛。具菩萨道。当得作佛者何也。答。诸声闻众虽断六识。破我执。证生空。得心自在。未能尽业识。破法执。证法空。得法自在。其于佛法。不啻太仓一粒。九牛一毛。故须历事诸佛。广学道法。使事事精了。法法明透。于三阿僧劫。勤菩炼行。转无明业识。成一圆融清净宝觉。方得成报身佛。故从今日授记之后。行菩萨道。始名学佛人。始称佛弟子。是以动经多劫也。问。迦叶奉觐三百万亿诸佛。方得菩提。须菩提。供养三百万亿那由它佛。方得菩提。迦栴延。供养二万八千亿佛。方得菩提。目连供养二万亿八千佛。方得菩提。诸大弟子同闻妙法。同得授记。及成菩提。则又迟速不同者何也。答。此亦随其根性耳。此唯佛知。诸大弟子亦不自知。前所谓而不自知上中下性是也。由彼不自知。如来所以谆谆付与。令彼历历在心。勤而行之。勿更忘却也。

　　尔时世尊。说是偈已。告诸大众。唱如是言。我此弟子。摩诃迦叶。于未来世。当得奉觐三百万亿诸佛世尊。供养恭敬。尊重赞叹。广宣诸佛无量大法。于最后身。得成为佛。名曰光明如来。应供。正遍知。明行足。善逝。世间解。无上士。调御丈夫。天人师。佛。世尊。国名光德。劫名大庄严。佛寿十二小劫。正法住世二十小劫。像法亦住二十小劫。国界严饬。无诸秽恶。瓦砾荆棘。便利不净。其土平正。无有高下。坑坎堆阜。琉璃为地。宝树行列。黄金为绳。以界道侧。散诸宝华。周遍清净。其国菩萨。无量千亿。诸声闻众。亦复无数。无有魔事。虽有魔及魔民。皆护佛法。尔时世尊。欲重宣此义。而说偈言。

　　告诸比丘。我以佛眼。见是迦叶。于未来世。过无数劫。当得作佛。而于来世。供养奉觐。三百万亿。诸佛世尊。为佛智慧。净修梵行。供养最上。二足尊已。修习一切。无上之慧。于最后身。得成为佛。其土清净。琉璃为地。多诸宝树。行列道侧。金绳界道。见者欢喜。常出好香。散众名华。种种奇妙。以为庄严。其他平正。无有丘坑。诸菩萨众。不可称计。其心调柔。逮大神通。奉持诸佛。大乘经典。诸声闻众。无漏后身。法王之子。亦不可计。乃以天眼。不能数知。其佛当寿。十二小劫。正法住世。二十小劫。像法亦住。二十小劫。光明世尊。其事如是。

　　于未下。植福也。广宣下。修慧也。福慧二严。方成两足尊也。别号光明者。因中以紫金涂佛形像。世世生生。身常金色。故为罗汉时。名饮光。成佛时。名光明也。又在此会。领得诸佛平等法光明故。世尊末后拈华。迦叶微笑。如来即以正法眼藏。涅槃妙心。付嘱迦叶。迦叶将此一光。传与阿难。阿难以后。展转流通。以至此方。一华五叶。绵绵不绝。皆迦叶之力欤。故知传佛心宗者也。须奉觐三百万亿诸佛。得成菩提。谁曰宗门无佛可成乎。国名光德者。此国以光明。胜劣显德故。劫名大庄严者。亦以光明为庄严故。国界下。出庄严事也。琉璃为地者。无秽恶也。宝树行列者。无荆棘也。金绳界道者。无坑坎堆阜也。宝华周遍清净者。无便利不净也。其国下。眷属也。魔皆护法者。皆是不思议菩萨也。偈颂可知。

　　尔时大目犍连。须菩提。摩诃迦栴延等。皆悉悚(耸)栗(立)。一心合掌。瞻仰尊颜。目不暂舍。即共同声。而说偈言。

　　大雄猛世尊。诸释之法王。哀愍我等故。而赐佛音声。若知我深心。见为授记者。如以甘露洒。除热得清凉。如从饥国来。忽遇大王膳。心犹怀疑惧。未敢即便食。若复得王教。然后乃敢食。我等亦如是。每惟小乘过。不知当云何。得佛无上慧。虽闻佛音声。言我等作佛。心尚怀忧惧。如未敢便食。若蒙佛授记。尔乃快安乐。大雄猛世尊。常欲安世间。愿赐我等记。如饥须教食。

　　此弟子请记也。见授记而不及其名。为失大利。故悚栗也。断人之所不能断。忍人之所不能忍。行人之所不能行。证人之所不能证。故曰大雄猛世尊。而又曰诸释中之法王也。且世尊向来哀愍我等。不获如来宝藏。枉受贫穷。故赐授记作佛之语。今授记而不赐佛名。莫不心怀热恼。若如来证知我等深心。见为称名授记。何异甘露洒心。顿令肺腑清凉也。如从下喻明。正如有人从饥国来。忽值大王赐宴之时。虽珍羞盈案。宝馔满前。不得王命。称名宣召。不敢受宴。若得赐纶音。乃敢受耳。我等下。法合。言我等寻常思惟小乘过失。好乐佛慧。然不知当云何得。正如饥人之思食也。忽闻如来授记作佛。然未唱名。不知佛名何等。心怀忧惧。不敢担荷。正如逢王膳。而不名不召。故不敢食也。若蒙赐佛号。尔时乃得快爽安乐。不怀忧惧矣。且如来慈愍。常欲安慰一切世间。今者我等。心怀悚栗。世尊宁有不安慰者乎。今愿赐我等名号。方能进修。正如饥人之待教而后敢食也。请记之语。亦是小乘取价除粪之习。

　　尔时世尊。知诸大弟子。心之所念。告诸比丘。是须菩提。于当来世。奉觐三百万亿那由它佛。供养恭敬。尊重赞叹。常修梵行。具菩萨道。于最后身。得成为佛。号曰名相如来。应供。正遍知。明行足。善逝。世间解。无上士。调御丈夫。天人师佛。世尊。劫名有宝。国名宝生。其土平正。玻璃为地。宝树庄严。无诸丘坑。沙砾(力)荆棘。便利之秽。宝华覆地。周遍清净。其土人民。皆处宝台。珍妙楼阁。声闻弟子。无量无边。算数譬喻。所不能知。诸菩萨众。无数千万亿那由它。佛寿十二小劫。正法住世二十小劫。像法亦住二十小劫。其佛常处虚空。为众说法。度脱无量菩萨。及声闻众。尔时世尊。欲重宣此义。而说偈言。

　　诸比丘众。今告汝等。皆当一心。听我所说。我大弟子。须菩提者。当得作佛。号曰名相。当供无数。万亿诸佛。随佛所行。渐具大道。最后身得。三十二相。端正姝(书)妙。犹如宝山。其佛国土。严净第一。众生见者。无不爱乐。佛于其中。度无量众。其佛法中。多诸菩萨。皆悉利根。转不退轮。彼国常以。菩萨庄严。诸声闻众。不可称数。皆得三明。具六神通。住八解脱。有大威德。其佛说法。现于无量。神通变化。不可思议。诸天人民。数如恒沙。皆供合掌。听受佛语。其佛当寿。十二小劫。正法住世。二十小劫。像法亦住。二十小劫。

　　须菩提。在母胎时。即知空寂。为罗汉时。名空生。成佛时。别号名相者。先得真空。后得妙有也。离名相而谈空非真空。离真空而谈名相非妙有。今即相即空。即空即相。可谓真空妙有妙有真空矣。故知向空劫已前承当。佛未出世时荐取者也。须奉觐三百万亿那由他佛。具菩萨道。方得成佛也。劫名有宝。国名宝生者。从真空得智慧宝故。

　　尔时世尊。复告诸比丘众。我今语汝。是大迦栴延。于当来世。以诸供具。供养奉事八千亿佛。恭敬尊重。诸佛灭后。各起塔庙。高千由旬。纵广正等。五百由旬。以金银琉璃。砗磲玛瑙。真珠玫(梅)瑰(规)。七宝合成。众华璎珞。涂香末香烧香。缯(情)盖幢幡。供养塔庙。过是已后。当复供养。二万亿佛。亦复如是。供养是诸佛已。具菩萨道。当得作佛。号曰阎浮那提金光如来。应供。正遍知。明行足。善逝。世间解。无上士。调御丈夫。天人师。佛。世尊。其土平正。玻璃为地。宝树庄严。黄金为绳。以界道侧。妙华覆地。周遍清净。见者欢喜。无四恶道。地狱饿鬼畜生阿修罗道。多有天人。诸声闻众。及诸菩萨。无量万亿。庄严其国。佛寿十二小劫。正法住世。二十小劫。像法亦住。二十小劫。尔时世尊欲重宣此义。而说偈言。

　　诸比丘众。皆一心听。如我所说。真实无异。是迦栴延。当以种种。妙好供具。供养诸佛。诸佛灭后。起七宝塔。亦以华香。供养舍利。其最后身。得佛智慧。成等正觉。国土清净。度脱无量。万亿众生。皆为十方。之所供养。佛之光明。无能胜者。其佛号曰。阎浮金光。菩萨声闻。断一切有。无量无数。庄严其国。

　　迦栴延。因中勤扫佛地。为罗汉时。能以议论庄严佛智慧光。名曰文饰。成佛时。号阎浮那提金光。以身光如阎浮树金故。要知谈锋似箭。辩口如河者也。须供养二万八千亿佛。方得菩提。此无劫国名号者。或译人遗失也。

　　尔时世尊。复告大众。我今语汝。是大目犍连。当以种种供具。供养八千诸佛。恭敬尊重。诸佛灭后。各起塔庙。高千由旬。纵广正等。五百由旬。以金银琉璃。砗磲码瑙。真珠玫瑰。七宝合成。众华璎珞。涂香末香烧香。缯盖幢幡。以用供养。过是已后。当复供养二百万亿诸佛。亦复如是。当得成佛。号曰多摩罗䟦栴檀香如来。应供。正遍知。明行足。善逝。世间解。无上士。调御丈夫。天人师。佛。世尊。劫名喜满。国名意乐。其土平正。玻璃为地。宝树庄严。散真珠华。周遍清净。见者欢喜。多诸天人。菩萨声闻。其数无量。佛寿二十四小劫。正法住世。四十小劫。像法亦住。四十小劫。尔时世尊。欲重宣此义。而说偈言。

　　我此弟子。大目犍连。舍是身已。得见八千。二百万亿。诸佛世尊。为佛道故。供养恭敬。于诸佛所。常修梵行。于无量劫。奉持佛法。诸佛灭后。起七宝塔。长表金刹。华香伎乐。而以供养。诸佛塔庙。渐渐具足。菩萨道已。于意乐国。而得作佛。号多摩罗。栴檀之香。其佛寿命。二十四劫。常为天人。演说佛道。声闻无量。如恒河沙。三明六通。有大威德。菩萨无数。志固精进。于佛智慧。皆不退转。佛灭度后。正法当住。四十小劫。像法亦尔。我诸弟子。威德具足。其数五百。皆当授记。于未来世。咸得成佛。我及汝等。宿世因缘。吾今当说。汝等善听。

　　目连作罗汉时。神通第一。故成佛时。号栴檀香。此香若烧一铢。普熏小千世界。亦神速故。要知飞行轻举。现火现龙者也。须供养二百万亿八千诸佛。方得菩提。劫名喜满。国名意乐者。由众生见神通。香而喜。闻神通香而乐故。我及四句。结上文而生下文也。

　　化城喻品第七

　　颂云。

　五百由旬外　　谁言是故居　　风光非本地
　纵好亦蘧卢　　有所非真实　　无城是掠虚
　大通诸子在　　试问定何如

　　本无忽有。故曰化。御敌防非。故曰城。此品虽与弟子说宿世因缘。实发譬喻药草之余蕴。盖譬喻一品。意在火宅白牛。此品意在化城宝所。出火宅而入化城。驾白牛而至宝所。两相合而意始圆。此品虽说如来在大通智胜佛时。为十六沙弥覆说法华。已为汝等作今日得度因缘。然正发明药草品中。法雨等澍。各有所受。于诸法中。任刀所能。渐得入道等文。所谓如来复有无量无边阿僧祇功德。汝等于无量亿劫说不能尽者此也。然譬喻品中。鹙子才悟。即为说因缘云。我昔在二万亿佛所。常教化汝。汝亦长夜随我受学。其为因缘也近。此品为千二百罗汉。说其因缘。在不可思议阿僧祇劫前。为十六沙弥。已曾开导。教化汝等。其为因缘也远。以因缘有近远故。各自言之。使交相发而互相明也。文中首标大通智胜佛者。是往昔为释迦之父。所谓毗卢师。法身主。不落方所。不涉数量者是也。其成佛转法轮事。皆是逢场作戏耳。至于十六沙弥。才出家时。即请大法。代佛转轮。其气象又非𤨏𤨏者比。故能即绍大通之位。与大通智胜一鼻孔出气。岂同下劣小乘。若跛驴驽。䇿之而不肯进者哉。世尊所以援古证今者。亦是激发小乘。令彼奋发舍小智。而入大通之智耳。

　　佛告诸比丘。乃往过去无量无边不可思议阿僧祇劫。尔时有佛。名大通智胜如来。应供。正遍知。明行足。善逝。世间解。无上士。调御丈夫。天人师。佛。世尊。其国名好城。劫名大相。诸比丘。彼佛灭度已来。甚大久远。譬如三千大千世界。所有地种。假使有人。磨以为墨。过于东方千国土。乃下一点。大如微尘。又过千国土。复下一点。如是展转。尽地种墨。于汝等意云何。是诸国土。若算师。若算师弟子。能得边际知其数不。不也世尊。诸比丘。是人所经国土。若点不点。尽抹(末)为尘。一尘一劫。彼佛灭度已来。复过是数。无量无边。百千万亿。阿僧祇劫。我以如来知见力故。观彼久远。犹若今日。尔时世尊。欲重宣此义。而说偈言。

　　我念过去世。无量无边劫。有佛两足尊。名大通智胜。如人以力磨。三千大千土。尽此诸地种。皆悉以为墨。过于千国土。乃下一尘点。如是展转点。尽此诸尘墨。如是诸国土。点与不点等。复尽抹为尘。一尘为一劫。此诸微尘数。其劫复过是。彼佛灭度来。如是无量劫。如来无碍智。知彼佛灭度。及声闻菩萨。知见今灭度。诸比丘当知。佛智净微妙。无漏无所碍。通达无量劫。

　　普遍广容曰大。四开八达曰通。能应万有曰智。超出一切曰胜。国名好城者。庄严妙好。胜一切城故。劫名大相者。旷大久远。数量难穷故。彼佛下。显此佛在空劫已前。本无始终。不涉数量。故以尘点为喻也。僧问赵州。空劫中还有人修行否。师曰。汝唤甚么作空劫。曰。无一物是。师曰。这个秪称得修行。唤甚么作空劫。僧无对。故知凡涉修行一路。尽属有劫。非空劫也。我以如来知见力故。观彼久远。犹若今日者。由我开佛知见。即以佛知佛见。观彼尘劫前事。不异观目前也。正显菩提之道无去来。今偈中如来下。言此尘点劫事。如此久远。如来以无碍智。观彼佛灭度。声闻菩萨。历历分明。犹如今日者。以如来具四智故。佛智者。大圆镜智也。净者。平等性智也。微妙者。妙观察智也。无漏无所碍者。成所作智也。具此四智。故能通达无量劫。犹若今日也。古佛名大通智。释迦以四无碍智通之。似空合空。如镜照镜。不知孰为古。而孰为今也。

　　佛告诸比丘。大通智胜佛。寿五百四十万亿那由它劫。其佛本坐道场。破魔军已。垂得阿耨多罗三藐三菩提。而诸佛法。不现在前。如是一小劫。乃至十小劫。结加趺坐。身心不动。而诸佛法。犹不在前。尔时忉利诸天。先为彼佛。于菩提树下。敷师子座。高一由旬。佛于此坐。当得阿耨多罗三藐三菩提。适坐此座。时诸梵天王。雨众天华。面百由旬。香风时来。吹去萎(尾)华。更雨新者。如是不绝。满十小劫。供养于佛。乃至灭度。常雨此华。四王诸天。为供养佛。常击天鼓。其余诸天。作天伎乐。满十小劫。至于灭度。亦复如是。诸比丘。大通智胜佛。过十小劫。诸佛之法。乃现在前。成阿耨多罗三藐三菩提。

　　此言大通成佛。请转法轮事也。本坐道场者。言此古佛。虽是本来在道场坐。不曾动着。必要破尽魔军。方得名为新成古佛。今言垂得菩提佛法不现者。以生相无明犹在。故有垂得之心。未至乎圆满菩提。归无所得。故佛法不现。古德所谓毫厘有差。天地悬隔是也。乃至十劫身心不动。佛法犹不现者。正见抱守功勋。坐在病处。殊不知孤危不立道方高也。昔南岳谓马大师云。汝学坐禅。为学坐佛。若学坐禅。禅非坐卧。若学坐佛。佛无定相。便是此理。由彼得心未舍。坐相未空。堕在数量。故无量甚深佛慧不得现前也。尔时下。言佛未趺坐时。忉利诸天。先为设座。佛于下。天主祝辞。适坐下。言大通恰坐此座。则梵天散华。欲界四王诸天击鼓。其余诸天奏乐。自成佛以至灭度皆如是者。正显如来在世灭度原无二也。过十小劫佛法现前者。十者数之终。数量销灭。一断尽断。一证尽证也。此段正显大通智胜。始存一念垂得之心。即此一念。自生障隔。不得大通。智亦不胜。直至忘数量。而平等佛慧方得现前。方得名为大通智胜耳。况小乘守灭定而不舍。守小智而不离。又乌能知甚深无量平等之佛慧哉。

　　其佛未出家时。有十六子。其第一者。名曰智积。诸子各有种种珍异玩好之具。闻父得成阿耨多罗三藐三菩提。皆舍所珍。往诣佛所。诸母涕泣。而随送之。其祖转轮圣王。与一百大臣。及余百千万亿人民。皆共围绕。随至道场。咸欲亲近大通智胜如来。供养恭敬。尊重赞叹。到已。头面礼足。绕佛毕已。一心合掌。瞻仰世尊。以偈颂曰。

　　大威德世尊。为度众生故。于无量亿岁。尔乃得成佛。诸愿已具足。善哉吉无上。世尊甚希有。一坐十小劫。身体及手足。静然安不动。其心常憺(淡)怕(泊)。未曾有散乱。究竟永寂灭。安住无漏法。今者见世尊。安隐成佛道。我等得善利。称庆大欢喜。众生常苦恼。盲(茫)瞑(明)无导师。不识苦尽道。不知求解脱。长夜增恶趣。减损诸天众。从冥入于冥。永不闻佛名。今佛得最上。安隐无漏道。我等及天人。为得最大利。是故咸稽首。归命无上尊。

　　灯明有八子出家者。表在缠八识。意在转八识而成四智也。大通有十六子出家者。表十六心。意在转小智而向大智也。第一名智积者。言虽具大智。尚有凝滞。未至大通也。诸子下。谓诸子尽将平生所得宝惜爱护者。弃如涕唾。至佛所而求平等佛智慧宝也。诸子非一母生。故曰诸母。涕泣而送者。未能割爱也。其祖转轮圣王。即大通之父也。转轮圣王礼子足者。出世法王。即父不以子子之也。偈中世尊下。赞十小劫中事。身体二句。赞身不动。其心二句。赞心不动。如此十劫用功。至于生灭既灭。寂灭现前。方得安住无漏大菩提法。今见世尊。已超三界。安隐成道。我等必沾善泽。所以称庆大喜也。何以故。由诸众生。常在三涂。受诸苦恼。久处暗冥。又无明眼导师。方便引诱。既不识尽苦之方。又不知解脱之道。长夜昏昏。无归无救。所以恶趣转增。诸天益少。在三涂中。头出头没。从冥入冥。岂但不得见佛。抑且永不闻名。今佛已得最上道法。我及天人。又得闻名睹相。向后必沾最大利益。所以称庆欢喜。稽首归命也。

　　尔时十六王子。偈赞佛已。劝请世尊。转于法轮。咸作是言。世尊说法。多所安隐。怜愍饶益。诸天人民。重说偈言世雄无等伦。百福自庄严。得无上智慧。愿为世间说。度脱于我等。及诸众生类。为分别显示。令得是智慧。若我等得佛。众生亦复然。世尊知众生。深心之所念。亦知所行道。又知智慧力。欲乐及修福。宿命所行业。世尊悉知已。当转无上轮。

　　此十六沙弥。请转法轮也。十六沙弥。才得出家见佛。便有济世之心。即时请转法轮。其气概雄视一世。真伟丈夫哉。言多所安隐者。能使愚者智。不肖者贤。懦者立。弱者强。倒悬者解。利益甚广。故曰多也。偈中世尊下。谓如来具十力故。知现在众生念何事。行何道。得何智。乐何法。修何福。又知过去作何业。故能随机授法。今我等志慕大乘。世尊必知我心。亦定为我等转无上轮也。

　　佛告诸比丘。大通智胜佛。得阿耨多罗三藐三菩提时。十方各五百万亿诸佛世界。六种震动。其国中间幽冥之处。日月威光所不能照。而皆大明。其中众生。各得相见。咸作是言。此中云何。忽生众生。又其国界。诸天宫殿。乃至梵宫。六种震动。大光普照。遍满世界。胜诸天光。

　　此以光告大众也。释迦放光为末后一着。大通放光为最初一句。盖最初一句。不异末后一着。故其光明亦彻上彻下。以彻下故。铁围山间。鬼窟众生。各得相见。以彻上故。梵宫震动。胜诸天光。言胜者。因佛光遍照。天光掩蔽。故曰胜也。

　　尔时东方五百万亿诸国土中。梵天宫殿。光明照曜。倍于常明。诸梵天王。各作是念。今者宫殿光明。昔所未有。以何因缘而现此相。是时诸梵天王。即各相诣。共议此事。时彼众中。有一大梵天王。名救一切。为诸梵众而说偈言。

　　我等诸宫殿。光明昔未有。此是何因缘。宜各共求之。为大德天生。为佛出世间。而此大光明。遍照于十方。

　　尔时五百万亿国土。诸梵天王。与宫殿俱。各以衣裓。盛诸天华。共诣西方。推寻是相。见大通智胜如来。处于道场。菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。即时诸梵天王。头面礼佛。绕百千匝。即以天华而散佛上。其所散华。如须弥山。并以供养佛菩提树。其菩提树。高十由旬。华供养已。各以宫殿。奉上彼佛。而作是言。唯见哀愍。饶益我等。所献宫殿。愿垂纳处。时诸梵天王。即于佛前。一心同声。以偈颂曰。

　　世尊甚希有。难可得值遇。具无量功德。能救护一切。天人之大师。哀愍于世间。十方诸众生。普皆蒙饶益。我等所从来。五百万亿国。舍深禅定乐。为供养佛故。我等先世福。宫殿甚严饰。今以奉世尊。惟愿哀纳受。

　　尔时诸梵天王。偈赞佛已。各作是言。惟愿世尊。转于法轮。度脱众生。开涅槃道。时诸梵天王。一心同声。而说偈言。

　　世雄两足尊。唯愿演说法。以大慈悲力。度苦恼众生。

　　尔时大通智胜如来默然许之。

　　各作是念者。诸天生疑也。以何因缘而有此瑞者。不知光之所因故疑也。是时下。相议推求也。偈中为大德天生者。梵天修禅定。兼修四无量心。故曰大德天。尔时下。寻光见佛。与宫殿俱者。以有随身宫殿。故曰俱。衣裓盛华者。备供佛也。推寻是相者。推求寻觅光相之所自出也。即时下。散华奉殿。散华而及其树者。敬其主以及其树也。先供华而后奉殿者。先以微礼进而后进其厚礼也。时诸下。说偈赞佛。我等下。自陈来处及来意也。言我宿世修如意福。因感此随身宫殿。故将此以奉佛也。尔时诸梵下。请转法轮。尔时大通下。如来默许。言默许者。口不言而心许也。已上历叙种种佛事。其意重在寻光见佛。以人人有佛。个个有光。但不知光之所自。故不得见佛耳。若知光明之所自出。其见佛也不远。故梵天作念。以何因缘。而现此相。东方天王向西方寻。南方天人向北方寻。东南天人向西北方寻等。皆是描写佛光。无在而无乎不在。无有定处。故东看则西。南观成北。其实此光不离大通智胜佛边。故一见佛。皆欢喜赞叹。即舍所珍而求无上法王大宝也。

　　又诸比丘。东南方五百万亿国土。诸大梵王。各自见宫殿。光明照跃。昔所未有。欢喜踊跃。生希有心。即各相诣。共议此事。时彼众中。有一大梵天王。名曰大悲。为诸梵众。而说偈言。

　　是事何因缘。而现如此相。我等诸宫殿。光明昔未有。为大德天生。为佛出世间。未曾见此相。当共一心求。过千万亿土。寻光共推之。多是佛出世。度脱苦众生。

　　尔时五百万亿诸梵天王。与宫殿俱。各以衣裓。盛诸天华。共诣西北方。推寻是相。见大通智胜如来。处于道场。菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。时诸梵天王。头面礼佛。绕百千匝。即以天华而散佛上。所散之华。如须弥山。并以供养佛菩提树。华供养已。各以宫殿。奉上彼佛。而作是言。唯见哀愍。饶益我等。所献宫殿。愿垂纳受。尔时诸梵天王。即于佛前。一心同声。以偈颂曰。

　　圣主天中王。迦陵频伽声。哀愍众生者。我等今敬礼。世尊甚希有。久远乃一现。一百八十劫。空过无有佛。三恶道充满。诸天众减少。今佛出于世。为众生作眼。世间所归趣。救护于一切。为众生之父。哀愍饶益者。我等宿福庆。今得值世尊。

　　尔时诸梵天王。偈赞佛已。各作是言。唯愿世尊。哀愍一切。转于法轮。度脱众生。时诸梵天王。一心同声。而说偈曰。

　　大圣转法轮。显示诸法相。度苦恼众生。令得大欢喜。众生闻此法。得道若生天。诸恶道减少。忍善者增益。

　　尔时大通智胜如来。默然许之。

　　先共议推求。诸大梵者。每一国土。各有大梵。故曰诸。偈中过千万亿土。寻光共推之者。言此光不在此土。当过千万亿土之外求之。要知此光。虽过千万亿土。元不离当处也。尔时下。寻光见佛。时诸下。散华奉殿。圣主下。说偈赞佛。言圣主天中王者。圣中之圣。故曰主。天中之天。故曰王。阚泽云。孔老之教。奉天而行。不敢违天。释迦之教。诸天奉行。不敢违佛。故曰天中王也。空过下。谓世无导师。无以开化。故作恶者多。而作善者少也。为众生作眼者。百八十劫。空过无佛。众生在长夜中。冥无所见。无所趋向。今佛出世。为众生作眼目。使人有所见。有所趋向也。言救护者。已入恶道者。救之令出。未入恶道者。护之不入。故曰哀愍。而又曰饶益也。今者遇佛。决非小缘。皆由我等。宿生植福植庆。故今生才得值佛耳。已上皆自庆之辞。尔时下。请转法轮。诸法相者。谓自相。共相。生灭相。不生灭相。人天法相。声闻法相。菩萨法相。诸佛法相等。言诸众生。久在三涂。受诸苦恼。不䬸法味。若得闻法相。精勤修习。必得道果。或得生天。则转恶道而成善道。转善道而成圣道。有此利益。故请转法轮也。尔时下。如来默许。

　　又诸比丘南方五百万亿国土。诸大梵王。各自见宫殿。光明照曜。昔所未有。欢喜踊跃。生希有心。即各相诣。共议此事。以何因缘。我等宫殿。有此光曜。而彼众中。有一大梵天王。名曰妙法。为诸梵众而说偈言。

　　我等诸宫殿。光明甚威嚁。此非无因缘。是相宜求之。过于百千劫。未曾见是相。为大德天生。为佛出世间。

　　尔时五百万亿诸梵天王。与宫殿俱。各以衣裓。盛诸天华。共诣北方。推寻是相。见大通智胜如来。处于道场菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。时诸梵天王。头面礼佛。绕百千匝。即以天华而散佛上。所散之华。如须弥山。并以供养佛菩提树。华供养已。各以宫殿。奉上彼佛。而作是言。唯见哀愍。饶益我等。所献宫殿。愿垂纳受。尔时诸梵天王。即于佛前。一心同声。以偈颂曰。

　　世尊甚难见。破诸烦恼者。过百三十劫。今乃得一见。诸饥渴众生。以法雨充满。昔所未曾睹。无量智慧者。如优昙钵华。今日乃值遇。我等诸宫殿。蒙光故严饰。世尊大慈愍。惟愿垂纳受。

　　尔时诸梵天王。偈赞佛已。各作是言。唯愿世尊。转于法轮。令一切世间。诸天魔梵沙门婆罗门。皆获安隐。而得度脱。时诸梵天王。一心同声。以偈颂曰。

　　唯愿天人尊。转无上法轮。击于大法鼓。而吹大法螺。普雨大法雨。度无量众生。我等咸归请。当演深远音。

　　尔时大通智胜如来。默然许之。西南方乃至下方。亦复如是。

　　先共议推求。尔时下。寻光见佛。时诸下。散华奉殿。尔时下。说偈赞佛。破诸烦恼者。五住究尽。故曰诸也。诸饥渴众生者。谓佛不出世。众生久乏法喜禅悦之食。甘露解脱之浆。故皆饥渴。今既得见佛。必以法食。充足世间。使饥者得饱满。渴者亦得清凉也。过一百三十劫。未曾得见。而今日现。何异优昙现瑞乎。且以光明及我宫殿。故宫殿蒙光。亦增严饰也。尔时下。请转法轮。魔天作恶。梵天修善。沙门是正。婆罗是邪。言使若善若恶。若邪若正。心未安者皆安。未静者皆静。未得度脱者。咸得度脱也。梵天名沙法。故能请转大法轮也。击鼓者警其惰。吹螺者一其志。雨雨者泽其枯槁。由转无上轮。故演深远音也。尔时下。如来默许。西南下。超略二方。

　　尔时上方。五百万亿国土。诸大梵王。皆悉自睹。所止宫殿。光明威耀。昔所未有。欢喜踊跃。生希有心。即各相诣。共议此事。以何因缘。我等宫殿。有斯光明。时彼众中。有一大梵天王。名曰尸弃。为诸梵众。而说偈言今以何因缘。我等诸宫殿。威德光明曜。严饰未曾有。如是之妙相。昔所未闻见。为大德天生。为佛出世间。

　　尔时五百万亿诸梵天王。与宫殿俱。各以衣裓。盛诸天华。共诣下方。推寻是相。见大通智胜如来。处于道场菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。时诸梵天王。头面礼佛。绕百千匝。即以天华而散佛上。所散之华。如须弥山。并以供养佛菩提树。华供养已。各以宫殿。奉上彼佛。而作是言。唯见哀愍。饶益我等。所献宫殿。愿垂纳处。时诸梵天王。即于佛前。一心同声。以偈颂曰。

　　善哉见诸佛。救世之圣尊。能于三界狱。勉出诸众生。普智天人尊。哀愍群萌类。能开甘露门。广度于一切。于昔无量劫。空过无有佛。世尊未出时。十方常闇瞑。三恶道增长。阿修罗亦盛。诸天众转减。死多随恶道。不从佛闻法。常行不善事。色力及智慧。斯等皆减少。罪业因缘故。失乐及乐想。住于邪见法。不识善仪则。不蒙佛所化。常堕于恶道。佛为世间眼。久远时乃出。哀愍诸众生。故现于世间。超出成正觉。我等甚欣庆。及余一切众。喜叹未曾有。我等诸宫殿。蒙光故严饰。以今奉世尊。惟垂哀纳受。愿以此功德。普及于一切。我等于众生。皆共成佛道。

　　尔时五百万亿诸梵天王。偈赞佛已。各白佛言。唯愿世尊。转于法轮。多所安隐。多所度脱。时诸梵天王而说偈言。

　　世尊转法轮。击甘露法鼓。度苦恼众生。开示涅槃道。唯愿受我请。以大微妙音。哀愍而敷演。无量劫习法。

　　先共议推求。尔时下。寻光见佛。时诸下。散华奉殿。善哉下。说偈赞佛。三界狱者。前以三界喻火宅者。以有五欲烧煮故。此以三界喻狱者。以有烦恼囚缚故。群萌者。即群生也。草之初生曰萌。言群生皆有善芽萌于内。特无缘以发之耳。今如来垂愍。以甘露泽润之。使彼大小各遂其生也。世尊未出时。无有光明照耀世间。故十方众生俱处长夜。不修十善。俱堕三涂。此等皆由不见如来端严妙相。又不闻如来十善法音。常行十恶。无明愈重。心量愈小。故感色力智慧亦渐减少。而受胎微形。世世增长。造诸恶业。受报三涂。既失人天涅槃之乐。又不生人天涅槃之想。即有萌善心者。自不具眼。复遇邪师。修邪见法。不识三千威仪。不修八万细行。反持牛狗等戒。为生天因。以求出苦果。由彼不遇如来正法开化。虽求出苦。而反入于苦也。尔时下。请转法轮。

　　尔时大通智胜如来。受十方诸梵天王。及十六王子请。即时三转十二行法轮。若沙门。婆罗门。若天魔梵。及余世间。所不能转。谓是苦。是苦集。是苦灭。是苦灭道。

　　此大通受请转法轮也。先小后大。是古佛之恒规。故先说四谛也。言三转者。一示相转。此是苦逼迫性。此是集招感性。此是灭可证性。此是道可修性也。言示相者。谓以四谛之相示之也。此是苦逼迫性者。言此身是生老病死之宅舍。由有此身。众苦逼迫。不得自在故。此是集招感性者。谓此苦身。皆由自己贪爱五欲之所招集故。即发业润生无明也。此是灭可证性者。谓欲出苦果。须是证寂灭乐故。即无为法也。此是道可修性者。谓欲证寂灭。须修道品故。即三十七品助道法也。二。劝修转者。复以四法劝彼进修也。此是苦汝应知。此是集汝应断。此是灭汝应证。此是道汝应修。三。作证转者。复以自己作证以励之也。此是苦我已知。汝亦应知。此是集我已断。汝亦应断。此是灭我已证。汝亦应证。此是道我已修。汝亦应修。言转者。谓将此法转入众生之心也。转必三者。以根有三也。十二行者。行谓行业。苦集是世间行。灭道是出世间行。三转总有十二行也。法轮者。轮有摧碾义。谓三转四法。皆能摧碾三界烦恼故。然此四法。唯如来具足方便波罗蜜故能转。其余魔梵等。无方便慧。故不能转。

　　及广说十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。

　　言广说者。谓将四谛为中根人。演为十二缘也。此是广苦集。为流转门。广灭道。为还灭门也。无明缘行者。大经云。于第一义谛不了。名为无明。谓愚痴者。要先迷于所应知事。次即于彼。发起邪行等。此无明。是约迷四谛理。从空横起。此即发业无明也。所作业果是行。言业者。即福非福不动业也。是彼无明所起果故。行缘识者。大经云。行依止初心是识。谓行为缘。有初心识。由行熏心。有当果种。及现行故。识缘名色者。大经云。与识共生四取蕴为名色。言识者。即是现行识支也。识在种边。唯是赖耶。在现行位。通于六识。今拣现非种。故云共生四蕴。识蕴已属所依识故。四蕴为名。羯罗蓝等为色故。名色缘六入者。大经云。名色增长为六处。谓四七后。诸根位满。六处明盛。名增成意。色增成余五。以四蕴为名时。未分识相。今意识明了。故名为增。以坚肉时。未分五根。但名一色。今色根渐具。故又开为五也。六入缘触者。大经云。根境识三事和合为触。触虽是一。据识分六。然此六触。复摄为二。前五名对触。意触。名增语触。触虽无对。所依五根是有对。故眼等五识。唯缘青等。不缘青等名。意识能缘青等。亦缘青等名。从境立名。名增语触。俱舍颂云。于三爱因。异未了知名触。三受因者。谓三受境。境能生受。故名为因。即出胎时。三两岁来。由未能了三。故不名受而名触也。触缘受者。大经云。触共生名受。分别三受。领纳于触。名触共生。俱舍颂云。在淫爱前受。谓五六岁。至十四五时。已了三受。因差别相。未起淫爱。但名为受。涅槃云。染着一爱。名之为受。谓衣食爱也。受缘爱者。大经云。于受染着是爱。谓于三受中。乐受缠绵希求。故曰染着。即是中下品贪。俱舍云。贪资具淫爱。谓十五六后。贪妙资具。淫爱现行。未广追求。但名为爱。此即润生无明也。爱缘取者。大经云。爱增长是取。谓虽摄余惑而爱润胜。故说爱增。俱舍云。遍驰求名取。取谓贪也。谓年既长大。贪五欲境。四方驰求。不惮劳倦故。爱取别者。初起名爱。相续转一。故别立取名也。取缘有者。大经云。取所起有漏业为有。由取心所造诸业。故名有漏。此业亲能招当果。故名为有。俱舍颂云。有谓正能造牵。当有果业。由驰求故。积集能牵。当有果业。业名为有。有当果故。以因从果。故业名有也。有缘生者。大经云。从业起蕴为生。此约增上云从业起。始从中有。以至本有。未衰变来。皆名为生。以业是善恶。生是异熟无记果故。若约因缘。从二取种亲生为生。蕴熟为老。蕴坏名死。即诸衰变位名为蕴熟。四十已后容颜渐衰。既属于老。身坏命终。乃名为死。已上缘缘相生。名流转门。所谓无明爱取三烦恼。行有二支属业道。从识至受。并生死七事。同名一苦道。即是惑业苦三也。无明灭下。还灭门也。如无明一法。先用推因智。以推其因。次用审因智。以审其因。次第推审。现在过去未来。悉无自体。方得除灭。一法既尔。诸法皆然。问。无明有界内界外。此断何等。答。此断界内无明。即发润二无明也。若界外无明。初住分断。至等觉而断尽。

　　佛于天人大众之中。说是法时。六百万亿那由它人。以不受一切法故。而于诸漏。心得解脱。皆得深妙禅定。三明六通。具八解脱。第二第三第四说法时。千万亿恒河沙那由他等众生。亦以不受一切法故。而于诸漏。心得解脱。从是已后。诸声闻众。无量无边不可称数。

　　此四众得益也。不受一切法者。意识灭尽故。诸漏者。即三漏也。心得解脱。诸漏尽而得心自在也。深妙禅定者。即灭尽定也。具八解脱者。亦名八背舍。谓背此净洁五欲。舍此着心。故名背舍。一内有色相外观色。谓行人先观自己色身相状。烂坏不净。不可爱乐。一心寂静。更想皮肉脱落。但见白骨。有八色光明。故曰内有色相。又为欲界贪欲难断。虽已自观内色不净。复以不净。观于它人之色。令生厌恶。以求断除。故又曰外观色也。此即初背舍。在初禅天定。二内无色相外观色。谓行人为入二禅。已灭内身色相。故云内无色。又为欲界贪欲难断。故犹观外不净相。令生厌恶。以求断除。故又云外观色也。此即第二背舍。位在二禅天定。三净背舍身作证净者。谓缘于净相也。谓行人于第二背舍后。除去外色不净相。但于定中。练习八色光明。清净皎洁。犹如妙宝色。故曰净背舍。心既明净。乐渐增长。遍满身中。悉皆怡悦。故又曰身作证也。此即第三背舍。位在三禅天定。四虚空处背舍。谓行人于欲界。已除弃自身不净之色。初背舍后。又除弃内身白骨之色。第二背舍后。又除弃外身一切不净之色。尚余八种净色。皆依心住。若心舍色。色即谢灭。一心缘空。与空相应。即入无边虚空处定。故云虚空处背舍。此即第四背舍。位在四禅天定。五识处背舍。谓行人在舍虚空处。一心缘识入定时。即观此定。依五阴等悉皆无常。苦空无我。虚诳不实。心生厌背而不爱着。故云识处背舍。六无所有处背舍。谓行人若舍识处。一心缘无所有处入定时。即观此定。依五阴等悉皆无常。苦空无我。虚诳不实。心生厌背而不爱着。故名无所有处背舍。七非有想处非无想处背舍。谓行人若舍无所有处。一心缘非有想非非想入定时。即观此定。依五阴等悉皆无常。苦空无我。虚诳不实。心生厌背而不爱着。故名非有想非非想背舍。八灭受想背舍。受即欲受。想即思想。即五阴中受想二心也。谓行人厌患此心散乱。欲入定休息。故背灭受想诸心。是名灭受想背舍。修此观故。发无漏智慧。断三界见思。证罗汉果。即转名八解脱也。已上是大通为中下二根。说四谛十二缘也。

　　尔时十六王子。皆以童子出家。而为沙弥。诸根通利。智慧明了。已曾供养百千万亿诸佛。净修梵行。求阿耨多罗三藐三菩提。俱白佛言。世尊。是诸无量千万亿大德声闻。皆已成就。世尊。亦当为我等说阿耨多罗三藐三菩提法。我等闻已。皆共修学。世尊。我等志愿。如来知见。深心所念。佛自证知。尔时轮转圣王。所将众中八万亿人。见十六王子出家。亦求出家。王即听许。

　　此十六沙弥。请转大法轮也。童子出家。即乐大法。故在娑婆世界。初降生时。即云天上天下。唯我独尊。诸根下。叹德也。通利明了者。通则不泥乎小道。利则不乐乎渐乘。明则不居乎阴界。了则不滞乎中途。已曾供佛者。植福已广。净修梵行者。种德已深。俱白下。请大法也。言小乘乐小法。如来即以小法授之。成就道果。我等志乐大法。如来当以大法授我。我等修学。必证大果也。又言我等深心所念唯此一事。如来具一切智。必知我心。不待我等三请恳求也。八万亿人求出家者。上行下效也。

　　尔时彼佛。受沙弥请。过二万劫已。乃于四众之中。说是大乘经。名妙法莲华。教菩萨法。佛所护念。说是经已。十六沙弥。为阿耨多罗三藐三菩提故。皆共受持。讽诵通利。说是经时。十六菩萨沙弥。皆悉信受。声闻众中。亦有信解。其余众生千万亿种。皆生疑惑。佛说是经。于八千劫。未曾休废。说是经已。即入静室。住于禅定。八万四千劫。

　　此大通为大根说大法也。受请而又过二万劫方说者。亦是久默斯要。不务速说。必待其愤愤悱悱好乐之极而后启发之也。说是下。沙弥持经也。受者。领纳于心。不遗一字。持者。拳拳服膺。守而勿失。讽诵者。讽读而习诵也。信受者。深信而领受也。余皆生疑者。大声不入里耳也。日月灯明。说法华经。六十小劫谓如食顷。此则经八千劫未曾休废者。所谓尘说。刹说。炽然说。无间歇也。经毕入定者。复以法华三昧默示之也。

　　是时十六菩萨沙弥。知佛入室。寂然禅定。各升法座。亦于八万四千劫。为四部众。广说分别。沙法华经。一一皆度六百万亿那由它恒河沙等众生。示教利喜。令发阿耨多罗三藐三菩提心。大通智胜佛过八万四千劫已。从三昧起。往诣法座。安详而坐。普告大众。是十六菩萨沙弥。甚为希有。诸根通利。智慧明了。已曾供养无量千万亿数诸佛。于诸佛所。常修梵行。受持佛智。开示众生。令入其中。汝等皆当数数亲近而供养之。所以者何。若声闻辟支佛。及诸菩萨。能信是十六菩萨所说经法。受持不毁者。是人皆当得阿耨多罗三藐三菩提。如来之慧。

　　此沙弥代转法轮也。言菩萨沙弥者。谓沙弥时。即能担当大事。故曰沙弥。而又曰菩萨也。昔高沙弥参药山。山问甚处来。答曰南岳来。山曰何处去。曰。江陵受戒去。山曰。受戒图甚么。曰。图免生死。山曰。有一人不受戒。亦无生死可免。汝还知么。曰。恁么则佛戒无用。山曰。这沙弥犹挂唇齿在。即礼拜而退。一日山云。长安甚闹。曰。吾国晏然。山曰。汝从看经得。请益得。曰。不从看经得。不从请益得。山曰。大有人不看经。不请益。为甚么不得。曰。不道不得。只是不肯承当。一日山曰。何不受戒去。曰。知是般事便休。更唤甚么作戒。若高沙弥者。可谓菩萨沙弥也。各升法座者。由佛入定。众无所闻。故各代佛转轮也。一一下。所度之众。示谓指示。如言此是善。此是恶等。教谓教诲。如言善当行。恶当舍等。利谓利益。如令行恶者。舍恶而行善。令得利益等。喜谓惧喜。随其小善而赞叹之。令生欢喜。勤行不退等。以此四事庄严佛法。令彼发菩提心。大通下。沙弥得记开示众生。令入其中者。言度一切众生。皆令入佛慧也。既曰度众生入佛慧。则自证佛慧可知。故虽不言授记。即授记之事也。

　　佛告诸比丘。是十六菩萨。常乐说是妙法莲华经。一一菩萨。所化六百万亿那由它恒河沙等众生。世世所生。与菩萨俱。从其闻法。悉皆信解。以此因缘。得值四万亿诸佛世尊。于今不尽。诸比丘。我今语汝。彼佛弟子十六沙弥。今皆得阿耨多罗三藐三菩提。于十方国土。现在说法。有无量百千万亿菩萨声闻。以为眷属。其二沙弥。东方作佛。一名阿閦。在欢喜国。二名须弥顶。东南方二佛。一名师子音。二名师子相。南方二佛。一名虚空住。二名常灭。西南方二佛。一名帝相。二名梵相。西方二佛。一名阿弥陀。二名度一切世间苦恼。西北方二佛。一名多摩罗䟦栴檀香神通。二名须弥相。北方二佛。一名云自在。二名云自在王。东北方佛。名坏一切世间怖畏。第十六我释迦牟尼佛。于娑婆国土。成阿耨多罗三藐三菩提。

　　此言十六沙弥授记之后。行法师事度众生也。一一下。言所化皆大根也。由闻妙法因缘故。六百万亿那由它恒河沙等。大根众生。世世生生。常与十六菩萨。共生一处。从其闻法。悉得信解。又藉此闻经得度因缘。得值四万亿佛至今不绝。诸比下。言十六沙弥。从法师而得法王也。东方震方也。震为雷。动物也。动万物者。莫疾乎雷。佛名阿閦者。此翻不动。须弥顶者。此翻妙高。峨然突出。亦不动之象。正显无明动处。证不动智也。东南巽方也。巽为风。挠万物者。莫疾乎风。佛名师子音。师子相者。师音一吼。百兽恼裂。巽风一鼓。万窍怒号故。易曰。巽以行权。谓以权实二智。降魔伏冤故。南离方也。离为火。燥物也。燥万物者。莫燥乎火。佛名虚空住者。如日在空。无所不照故。又名常灭者。以有智慧日。无明常灭故。圣人南面而听天下。童子南询以求知识。盖取诸此。西诸方也(坤为地顺物也)。载万物者。莫厚乎地。佛名帝相梵相者。厚德载物。帝相也。统王大千梵相也。西兑方也。兑为泽。悦万物者。莫悦乎泽。佛名阿弥陀。此云无量寿。慧泽无穷故。又名度一切世间苦恼者。以慧泽及人。令人除热恼。而得清凉故。西北乾方也。乾为天。健物也。始万物者。莫神乎天。佛名栴檀香神通者。不速而疾。不行而至故。又名须弥相。高出万物故。北坎方也。坎为水。润万物者。莫润乎水。佛名云自在。又名云自在王者。以无心润万物。如云行雨施故。东北艮方也。艮为山。终万物而始万物者。莫盛乎艮。佛名坏一切世间者。一止能坏灭一切世间法故。又名释迦牟尼。此云能仁寂默。一止能成就一切世间法故。所谓灾火欲坏之时。一吹顿灭。世界将成之际。举念全收。此万物之所以成始而成终也。易曰。帝出乎震。齐乎巽。相见乎离。致役乎坤。悦言乎兑。战乎干。劳乎坎。成言乎艮。偶与此相符。故引及之。以见世出世法原无二也。佛无定方。而必定方所者。为众生而各王一方也。又见佛身无在。而无乎不在也。方方各二者。忍智合说也。

　　诸比丘。我等为沙弥时。各各教化无量百千万亿恒河沙等众生。从我闻法。为阿耨多罗三藐三菩提。此诸众生。于今有住声闻地者。我常教化阿耨多罗三藐三菩提。是诸人等。应以是法。渐入佛道。所以者何。如来智慧。难信难解。尔时所化无量恒河沙等众生者。汝等诸比丘。及我灭度后。未来世中。声闻弟子是也。

　　至此才吐正意。言我等昔为沙弥说法华时。各各教化无量百千万亿恒河沙众生。此诸众生从我闻法。本愿皆欲成就无上菩提。由彼中途尽忘本愿。自以为足。至今尚有住声闻地者。然我未尝不以菩提法授之。但彼器量狭小。不能尽受。故我以一味法雨。平等普滋。令彼渐入佛道。所谓于诸法中。任力所能。渐得入道者如此。尔时下。点破言我往昔为沙弥时。所化无量恒河沙等众生。皆非异人。即今现在千二百罗汉。及未来声闻弟子是也。由是言之。不但今日始为汝等说一乘法。即从无量劫来。已为汝等说一乘法。直至于今。未尝有异。汝等犹不能荷担者何也。

　　我灭度后。复有弟子。不闻是经。不知不觉菩萨所行。自于所得功德。生灭度想。当入涅槃。我于余国作佛。更有异名。是人虽生灭度之想。入于涅槃。而于彼土。求佛智慧。得闻是经。唯以佛乘而得灭度。更无余乘。除诸如来方便说法。

　　此言未来弟子。亦以是法渐入佛道也。意谓佛在世时现前弟子。亲得觐佛。闻法华经得入佛道信矣。若未来世佛既入灭。无人说法。不闻是经。亦不知觉日用所行是菩萨道。自谓已得究竟涅槃。此等弟子我亦不舍。我在余国作佛。更名易号。彼等还藉宿世因缘。复生一处。求佛智慧。我即为说此经。令彼得入平等佛慧。故知始终所说。皆一佛乘。除佛乘外。余所说者。皆是如来方便语耳。此见如来悲心极于三世。所谓成始而成终者如此。所谓无量阿僧祇功德。于无量劫说不能尽者如此。

　　诸比丘。若如来自知涅槃时到。众又清净。信解坚固。了达空法。深入禅定。便集诸菩萨。及声闻众。为说是经。世间无有二乘而得灭度。唯一佛乘得灭度耳。比丘当知。如来方便。深入众生之性。知其志乐小法。深着五欲。为是等故。说于涅槃。是人若闻。则便信受。

　　此喻本也。涅槃时到者。时已至也。众又清净者。根已熟也。信解坚固。则众说不能惑。了达空法。则万法莫能入。深入禅定。则毁誉不能动。便集下。言众生根熟志纯。遂集众说法华也。比丘下。言根未熟时。随根说法也。深入众生之性者。由彼不知上中下性。我则深知其性。故随机演法为说涅槃。所谓亦知一切深心所行。通达无碍如此。

　　譬如五百由旬。险难恶道。旷绝无人怖畏之处。若有多众。欲过此道。至珍宝处。有一导师。聪慧明达。善知险道通塞之相。将导众人。欲过此难。所将人众。中路懈退。白导师言。我等疲极。而复怖畏。不能复进。前路犹远。今欲退还。导师多诸方便。而作是念。此等可愍。云何舍大珍宝。而欲退还。作是念已。以方便力。于险道中。过三百由旬。化作一城。告众人言。汝等勿怖。莫得退还。今此大城。可于中止。随意所作。若入是城。快得安隐。若能前至宝所。亦可得去。是时疲极之众。心大欢喜。叹未曾有。我等今者。免斯恶道。快得安隐。于是众人。前入化城。生已度想。生安隐想。尔时导师。知此人众。既得止息。无复疲倦。即灭化城。语众人言。汝等去来。宝处在近。向者大城。我所化作。为止息耳。

　　此设喻以明先说三乘。后说一乘之意。五百由旬。喻三界及二涅槃也。险难恶道者。喻生死恶道也。旷绝无人者。谓旷远四绝之地。又无人家可以息足。喻生死中无涅槃可依也。若有多众。欲过险道。至珍宝处者。喻未得灭度之人。欲超生死险道而入佛慧也。导师者。喻如来是指路人也。善知通塞者。知何等是出生死之通衢。何等是入生死之恶路也。将导众人欲过此难者。将。引也。喻如来直欲引出生死恶道。而迳入佛慧也。所将人众中路懈退者。以懈怠故。欲半途而退也。白导师下。喻闻大法而生退堕也。我等足力已疲。又值旷绝无人可畏之处。欲至宝所。则前路尚在遥远。故我等皆欲退还也。导师作念下。喻设方便也。过三百由旬化作一城者。喻在三界生死。旷绝无人之地。假设二涅槃。作小歇场地也。告众下。喻说涅槃也。可于中止者。言此中可暂作歇宿处也。随意所作者。言或眠或坐。无不适意。喻六通纵任也。若入是城。快得安隐者。喻证涅槃。可以离怖畏也。若能前至宝所亦可得去者。若汝也。言汝等不负初心。不废前来三百由旬之功。努力向前。肯至宝所。则此化城亦是便道。亦可从此得去也。是时下。众入化城也。生已度想生安隐想者。喻以涅槃为究竟。不复进求。殊不知蘧庐止可一宿。非久居之地也。既得止息无复疲倦者。喻见思惑尽。神气完足也。即灭化城者。见其恋着故灭之也。宝处在近者。言直进便是。促之令入也。向者大城我所化作为止息者。言向日所见化城。为汝等告倦。不肯前进。故我化作与汝歇息。暂解疲劳。非得宝之处也。问。何故但言宝处在近不言里数。答。若有里数。还是化城。即非宝所。要知宝所。本无方向。不涉途程。不离目前。只是无人能到。故曰在近。当知从语言文字入者。总在化城。古德云。路途之乐。终未到家是也。自从己胸中流出者。方是宝所也。

　　诸比丘。如来亦复如是。今为汝等。作大导师。知诸生死。烦恼恶道。险难长远。应去应度。若众生但闻一佛乘者。则不欲见佛。不欲亲近。便作是念。佛道长远。久受勤苦。乃可得成。佛知是心。怯弱下劣。以方便力。而欲中道。为止息故。说二涅槃。若众生住于二地。如来。

　　尔时。即便为说。汝等所作未办。汝所住地。近于佛慧。当观察筹量。所得涅槃。非真实也。但是如来方便之力。于一佛乘。分别说三。如彼导师。为止息故。化作大城。既知息已。而告之言。宝处在近。此城非实。我化作耳。

　　此法合也。生死恶道。合五百由旬险难恶道等也。知应去应度者。合善知通塞之相也。若众下。合前中路懈退也。若如来不以二乘法化导众生。而直示其诸佛无量道法。彼且不欲见佛。亦不欲亲近佛。则法堂前草深一丈矣。以彼自念。佛道长远。难得成就。不能速出三界生死故。佛知下。合设方便也。怯弱者。谓畏怯孱弱。无勇猛精进之具。下劣者。谓卑下陋劣。无高明远大之度。为此辈人以方便力。而于半路说二涅槃。此即三百由旬之外。所设化城。殊不知此二涅槃。虽在三百由旬之外。尚在五百由旬之内也。众生住二地者。合前生已度想。生安隐想。恋着不舍也。如来下。点破涅槃非实也。言汝还要习学许多广大佛事。方是涅槃。不可便谓究竟。且汝所住地。与佛慧相近。非是已得佛慧。所谓但离虚妄名得解脱耳。如彼下。复以喻合法。正如导师为止息疲极之众。故于中路。化作大城。暂令止息。见其恋着。又灭化城。促进宝所。所谓去即印住。住即印破铁牛之机也。

　　尔时世尊。欲重宣此义。而说偈言。

　　大通智胜佛。十劫坐道场。佛法不现前。不得成佛道。诸天神龙王。阿修罗众等。常雨于天华。以供养彼佛。诸天击天鼓。并作众伎乐。香风吹萎华。更雨新好者。过十小劫已。乃得成佛道。诸天及世人。心皆怀踊跃。彼佛十六子。皆与其眷属。千万亿围绕。俱行至佛所。头面礼佛足。而请转法轮。圣师子法雨。充我及一切。世尊甚难值。久远时一现。为觉悟群生。震动于一切。东方诸世界。五百万亿国。梵宫殿光曜。昔所未曾有。诸梵见此相。寻来至佛所。散华以供养。并奉上宫殿。请佛转法轮。以偈而赞叹。佛知时未至。受请默然坐。三方及四维。上下亦复尔。散华奉宫殿。请佛转法轮。世尊甚难值。愿以本慈悲。广开甘露门。转无上法轮。无量慧世尊。受彼众人请。为宣种种法。四谛十二缘。无明至老死。皆从生缘有。如是众过患。汝等应当知。宣畅是法时。六百万亿垓(该)。得尽诸苦际。皆成阿罗汉。第二说法时。千万恒沙众。于诸法不受。亦得阿罗汉。从是后得道。其数无有量。万亿劫算数。不能得其边。时十六王子。出家作沙弥。皆共请彼佛。演说大乘法。我等及营从。皆当成佛道。愿得如世尊。慧眼第一净。佛知童子心。宿世之所行。以无量因缘。种种诸譬喻。说六波罗蜜。及诸神通事。分别真实法。菩萨所行道。说是法华经。如恒河沙偈。彼佛说经已。静室入禅定。一心一处坐。八万四千劫。是诸沙弥等。知佛禅未出。为无量亿众。说佛无上慧。各各坐法座。说是大乘经。于佛宴寂后。宣扬助法化。一一沙弥等。所度诸众生。有六百万亿。恒河沙等众。彼佛灭度后。是诸闻法者。在在诸佛土。常与师俱生。是十六沙弥。具足行佛道。今现在十方。各得成正觉。尔时闻法者。各在诸佛所。其有住声闻。渐教以佛道。我在十六数。曾亦为汝说。是故以方便。引汝趣佛慧。以是本因缘。今说法华经。令汝入佛道。慎勿怀惊惧。

　　十劫坐道场不得成佛道者。如云门所谓得到法身。为法执不忘。己见犹存。堕在法身边是病。佛眼亦云。骑驴不肯下者。亦是病也。过十小劫方得成道者。所谓如来得菩提。实不系于日也。彼佛下。沙弥请转法轮。东方下。诸梵请转法轮。佛知下。如来默许。三方下。九方请转法轮。无量下。大通说二乘法。宣畅下。大众得益。时十下。沙弥请大法。佛知下。为沙弥说大法。彼佛下。经毕入定。是诸下。沙弥绍法王位。尔时下。正出今日说法之本因。言汝等所以得闻法华者。正出昔日大通佛时。曾为汝等演说此经。由有往昔因缘。故今日复为汝等说耳。汝等当直下承当。勿得更怀惊惧于胸中也。

　　譬如险恶道。迥绝多毒兽。又复无水草。人所怖畏处。无数千万众。欲过此险道。其路甚旷远。经五百由旬。时有一导师。强识有智慧。明了心决定。在险济众难。众人皆疲倦。而白导师言。我等今顿乏。于此欲退还。导师作是念。此辈甚可愍。如何欲退还。而失大珍宝。寻时思方便。当设神通力。化作大城郭。庄严诸舍宅。周匝有园林。渠流及浴池。重门高楼阁。男女皆充满。即作是化已。慰众言勿惧。汝等入此城。各可随所乐。诸人既入城。心皆大欢喜。皆生安隐想。自谓已得度。导师知息已。集众而告言。汝等当前进。此是化城耳。我见汝疲极。中路欲退还。故以方便力。权化作此城。汝今勤精进。当共至宝所。

　　迥绝者。无人行也。无水草者。乏资粮也。非若三贤菩萨有资粮可以直进也。时有下。导师济难。众人下。诸人告倦。既无资粮。路又旷远。所以委顿疲乏而欲退也。导师下。以方便设化城也。舍宅者。安身处喻空寂。园林者。游戏处喻六通。浴池者。澡身处喻八解脱。重门者。出入处喻四谛法。楼阁者。眺望处喻天眼。男女者。取乐处喻寂灭乐。

　　我亦复如是。为一切导师。见诸求道者。中路而懈废。不能度生死。烦恼诸险道。故以方便力。为息说涅槃。言汝等苦灭。所作皆已办。既知到涅槃。皆得阿罗汉。尔乃集大众。为说真实法。诸佛方便力。分别说三乘。唯有一佛乘。息处故说二。今为汝说实。汝所得非灭。为佛一切智。当发大精进。汝证一切智。十力等佛法。具三十二相。乃是真实灭。诸佛之导师。为息说涅槃。既如是息已。引入于佛慧。

　　我亦下。合导师。见诸下。合众人告倦。故以下。合化城。为息说涅槃者。为欲汝息烦恼。故说涅槃也。既知下。合灭化城而促至宝所也。诸佛下。示真实处也。

　　妙法莲华经大窾卷三
卍新纂续藏经第 31 册 No. 0614 法华经大窾


　　妙法莲华经大窾卷四

　　姚秦三藏法师鸠摩罗什奉　诏译

　　明　金庭比丘　通润　笺

　　弟子授记品(系珠喻)第八

　　颂云。

　举世皆烂醉　　醉深贫益深　　岂知敝襦里
　亲友暗藏琛　　有宝不能用　　所需安称心
　从人觅衣食　　寒苦到于今

　　弟子者。学在师后。故曰弟。解从师生。故曰子。此品授记千二百罗汉。而以五百标名者。以五百得记名同。自陈领解故。由前一品见如来本末。由此一品见弟子始终。

　　尔时富楼那弥多罗尼子。从佛闻是智慧方便。随宜说法。又闻授诸大弟子阿耨多罗三藐三菩提记。复闻宿世因缘之事。复闻诸佛有大自在神通之力。得未曾有。心净踊跃。即从座起。到于佛前。头面礼足。却住一面。瞻仰尊颜。目不暂舍。而作是念。世尊甚奇特。所为希有。随顺世间。若干种性。以方便知见。而为说法。拔出众生处处贪着。我等于佛功德。言不能宣。唯佛世尊。能知我等深心本愿。

　　初。经家叙悟。从佛下。领前方便譬喻二品意。又闻下。领授记品意。复闻下二句。领化城品意。诸佛有大自在神通力者。即指十六王子。自作沙弥。以至成佛。各各教化无量百千万亿恒河沙等众生。不卒不暴。循循渐诱。直至于今。未曾休废。犹如一日。岂非大自在乎。又以一心通达无量百千万亿恒河沙等众生之心。随机逗法。令彼各各渐入佛道。岂非大神通乎。心净踊跃者。亦如诸弟子得悟欢喜也。而作下。默请授记。随顺下。领前称机说法也。言如来具足方便知见二波罗蜜。又能深入众生之性。故能随病授药。如凡夫著有。引入于空。二乘着空。引入于中。菩萨着中。引入佛慧等。如来有如此无量阿僧祇功德不能尽知。故我等于无量劫中。亦不能尽说也。我等下劣。虽于如来真实功德不能尽知。但我等生生劫劫。不离如来。常在一处。如来岂不知我等身心本愿。原是为佛成度生耶。此语正欲借如来口吻。说明自己出世本怀也。

　　尔时佛告诸比丘。汝等见是富楼那弥多罗尼子不。我常称其于说法人中。最为第一。亦常叹其种种功德。精勤护持。助宣我法。能于四众。示教利喜。具足解释佛之正法。而大饶益同梵行者。自舍如来。无能尽其言论之辩。汝等勿谓富楼那。但能护持助宣我法。亦于过去九十亿诸佛所。护持助宣佛之正法。于彼说法人中。亦最第一。又于诸佛所说空法。明了通达。得四无碍智。常能审谛清净说法。无有疑惑。具足菩萨神通之力。随其寿命。常修梵行。彼佛世人。咸皆谓之实是声闻。而富楼那以斯方便。饶益无量百千众生。又化无量阿僧祇人。令立阿耨多罗三藐三菩提。为净佛土故。常作佛事。教化众生。诸比丘。富楼那。亦于七佛说法人中而得第一。今于我所说法人中亦为第一。于贤劫中当来诸佛说法人中亦复第一。而皆护持助宣佛法。亦于未来护持助宣无量无边诸佛之法。教化饶益无量众生。令立阿耨多罗三藐三菩提。为净佛土故。常勤精进。教化众生。

　　此下。正说弟子出世本愿也。汝等见是富楼那否者。问大众所以警醒大众也。言汝等日日与富楼那相见。但见其形。不知其心。今为汝等。说其本末。故先警之曰。汝等见是富楼那否也。我等下。先赞说法辩才不可及。不杂曰精。不怠曰勤。不伤曰护。不失曰持。辅弼曰助。敷演曰宣。具足者。有诸己也。解释者。施诸人也。佛之正法者。正法眼藏也。饶益同行者。谓以正法眼藏饶益同修清白梵行之伴侣也。正言其混入众中随机说法。助佛扬化也。言我常称常叹者。显非诃斥之流也。自舍下。极赞辩才。超轶绝伦也。汝等下。出其深心也。言不但在我会中。助宣佛法。称第一人。即在过去诸佛会中。助宣佛法。亦是第一。如此则知如来为沙弥说经时。便在会中。助宣法化矣。奚翅今日。又于下。出其本愿也。所说空法者。即一相一味。寂灭法也。明了通达者。精见之谓明。透彻之谓了。无碍之谓通。深造之谓达。言其见法精透造道深入也。四无碍智者。即法辞义乐说也。见其得菩萨大慧。非二乘小慧也。常能下。言得法而不得智。是有体而无用。不能说法。今见法亲切。又得四无碍智。故能随宜说法。辩若悬河。无有疑滞也。若使内无德本。外岂能谈乎。具足下。显其菩萨游戏神通。净佛国土。悉皆具足也。随其寿命者。显其随类化身与众同波亦如菩萨也。常修梵行者。显其具足菩萨清白梵行之相也。世人咸谓实是声闻者。见其粗而不知其精。见其迹而不知其本也。而富下。见其说小法。为度小根众生也。又化下。见其说大法。为度大根众生也。为净下。见其因秘外现。非实不生一念好乐之心也。诸比丘下。见三世诸佛说法。满慈助扬佛化。皆为第一也。七佛。过去佛也。我。现在佛也。贤劫。未来佛也。令立者。即三十而立之立。谓使之卓然自竖。不倾不倒。如银山铁壁也。

　　渐渐具足菩萨之道。过无量阿僧祇劫。当于此土得阿耨多罗三藐三菩提。号曰法明如来。应供。正遍知。明行足。善逝。世间解。无上士。调御丈夫。天人师。佛。世尊。其佛以恒河沙等三千大千世界。为一佛土。七宝为地。地平如掌。无有山陵溪涧沟壑。七宝台观。充满其中。诸天宫殿。近处虚空。人天交接。两得相见。无诸恶道。亦无女人。一切众生。皆以化生。无有淫欲。得大神通。身出光明。飞行自在。志念坚固。精进智慧。普皆金色。三十二相。而自庄严。其国众生。常以二食。一者法喜食。二者禅悦食。有无量阿僧祇千万亿那由它诸菩萨众。得大神通。四无碍智。善能教化众生之类。其声闻众。算数校计所不能知。皆得具足六通三明。及八解脱。其佛国土。有如是等无量功德。庄严成就劫名宝明。国名善净。其佛寿命。无量阿僧祇劫。法住甚久。佛灭度后。起七宝塔。遍满其国。

　　此授记也。佛号法明者。明了诸佛所说空法故。是知迅辩如雷。谈锋似箭者也。须具足菩萨之行。方得菩提也。其佛下。见教化之广大。不止一三千大千世界为一国土。华藏世界。是其都也。地平如掌者。海底有石名掌。无有一微尘许不平。当如海掌。贤劫经云。犹如佛掌。非人掌也。人掌不平故。由说平等心地法故。地亦如之。七宝楼观充满其中者。由以种种法宝庄严故。诸天下。见人之未始非天。天之未始非人。天人一体故。由天人一体。故曰近处。而又曰两得相见也。无诸下。显此土是净土故。众生化生者。无淫欲故。得大神通者。得心无碍故。身出光明者得法光明故。飞行自在者。无所系着故。普皆金色者。佛与众生同一相故。法喜禅悦为食者。以禅法为饮食。不慕人天滋味故。有无下。所化菩萨也。其声下。所化二乘也。劫名宝明者。有法宝光明故。国名善净者。无三恶道故。佛灭度后国中塔遍满者。法化无尽故。

　　尔时世尊。欲重宣此义。而说偈言。

　　诸比丘谛听。佛子所行道。善学方便故。不可得思议。知众乐小法。而畏于大智。是故诸菩萨。作声闻缘觉。以无数方便。化诸众生类。自说是声闻。去佛道甚远。度脱无量众。皆悉得成就。虽小欲懈怠。渐当令作佛。内秘菩萨行。外现是声闻。少欲厌生死。实自净佛土。示众有三毒。又现邪见相。我弟子如是。方便度众生。我若具足说。种种现化事。众生闻是者。心则怀疑惑。今此富楼那。于昔千亿佛。勤修所行道。宣护诸佛法。为求无上慧。而于诸佛所。现居弟子上。多闻有智慧。所说无所畏。能令众欢喜。未曾有疲倦。而以助佛事。已度大神通。具四无碍智。知诸根利钝。常说清净法。演畅如是义。教诸千亿众。令住大乘法。而自净佛土。未来亦供养。无量无数佛。护助宣正法。亦自净佛土。常以诸方便。说法无所畏。度不可计众。成就一切智。供养诸如来。护持法宝藏。其后得成佛。号名曰法明。其国名善净。七宝所合成。劫名为宝明。菩萨众甚多。其数无量亿。皆度大神通。威德力具足。充满其国土。声闻亦无数。三明八解脱。得四无碍智。以是等为僧。其国诸众生。淫欲皆已断。纯一变化生。具相庄严身。法喜禅悦食。更无余食想。无有诸女人。亦无诸恶道。富楼那比丘。功德悉成满。当得斯净土。圣贤众甚多。如是无量事。我今但略说。

　　诸比下四句。先总赞满慈。言不但如来方便法门不可思议。即满慈所学方便法明亦不可思议也。混群类而不知。入尘劳而不染。故曰善学。知众下。出其本愿。乐小畏大者。即如菩萨急追穷子。称冤大唤。故隐胜现劣。为声闻缘觉。作同事摄故。如来不言是其亲。菩萨不言是其友。潜通密化。诱诸众生。令入佛慧耳。自说下。如大迦叶。闻说菩萨不可思议大解脱法门时。谓舍利弗。譬如有人。于盲者前。现其色像。非彼所见。一切声闻。闻是不可思议解脱法门。不能解了为若此也。智者闻是。其谁不发阿耨多罗三藐三菩提心。我等何为永断其根。于此大乘。已如败种。一切声闻。闻是不可思议大解脱法门。皆应号泣。声震三千大千世界等。又云。我等今日不复堪任发菩提心。乃至五无间罪。犹能发意生于佛法。而今我等永不能发。如是声闻诸结断者。于佛法中无所复益。永不志愿。是故凡夫于佛法有反复。而声闻无也。此皆菩萨化作小乘。混入同列。旁通曲畅大乘之法。即有众生好乐小法。身体疲懈。不肯进求。而有如是同列之人。药石之语。切磋锻炼。䇿勤精进。终不至于半途而废。终能令彼成就大志。渐入佛乘。是故内秘菩萨大行。不露神通游戏之事。外现二乘小智。好乐贫所乐法。而行知足头陀等行。厌生死苦。求涅槃乐。作声闻事。然而实自净佛国土也。又如身子示瞋。调达示痴。难陀示贪。薄蹉示慢。迦叶等示邪见。习学外道。此皆方便化度众生之大概耳。若我尽说其相。或魔或冤。或杀或盗等事。无所不为。若浅根众生。一闻此说。皆怀疑惑。故我亦不尽说其相也。至此才与诸大弟子。一洗昔日之冤。令彼扬眉吐气。要知诸大弟子得记。也是与人作榜样。原与释迦同是菩提场中。妆生扮丑人也。今此下。颂过去佛中。说法第一。而于下。颂现在佛中。说法第一。已度下。显其实也。未来下。颂未来佛中。说法第一。其后下。颂成佛劫国庄严事。菩萨下。颂所化菩萨众。声闻下。颂所化声闻众。其国下。颂国中人民。富那下。结显所得是净土。

　　尔时千二百阿罗汉心自在者。作是念。我等欢喜。得未曾有。若世尊各见授记。如余大弟子者。不亦快乎。佛知此等心之所念。告摩诃迦叶。是千二百阿罗汉。我今当现前。次第与授阿耨多罗三藐三菩提记。于此众中。我大弟子。憍陈如比丘。当供养六万二千亿佛。然后得成为佛。号曰普明如来。应供。正遍知。明行足。善逝。世间解。无上士。调御丈夫。天人师。佛。世尊。其五百阿罗汉。优楼频螺迦叶。伽耶迦叶。那提迦叶。迦留陀夷。优陀夷。阿㝹楼䭾。离婆多。劫宾那。薄拘罗。周陀。莎伽陀等。皆当得阿耨多罗三藐三菩提。尽同一号。名曰普明。尔时世尊。欲重宣此义。而说偈言。

　　憍陈如比丘。当见无量佛。过阿僧祇劫。乃成等正觉。常放大光明。具足诸神通。名闻遍十方。一切之所敬。常说无上道。故号为普明。其国土清净。菩萨皆勇猛。咸外妙楼阁。游诸十方国。以无上供具。奉献于诸佛。作是供养已。心怀大欢喜。须臾还本国。有如是神力。佛寿六万劫。正法住倍寿。像法复倍是。法灭天人忧。其五百比丘。次第当作佛。同号曰普明。转次而授记。我灭度之后。某甲当作佛。其所化世间。亦如我今日。国土之严净。及诸神通力。菩萨声闻众。正法及像法。寿命劫多少。皆如上所说。迦叶汝已知。五百自在者。余诸声闻众。亦当复如是。其不在此会。汝当为宣说。

　　先弟子请记。作念下。言我等都与富那。同行共事。世尊岂不知我深心本愿。而独授记满慈乎。若使各见授记。宁不快心。诸大弟子。始从放光赞德之后。各各有个疑团在心。如今个个皆抱着一尊古佛在怀里。佛知下与记。古德云。你若无心我也休。你若有心念及此事。我亦与汝授记。所谓待伊心肯处。是我运通时也。同名普明者。所证同是普光明智。故颂中。须臾还本国者。亦如极乐国中。各以衣裓。盛众妙华。供养他方十万亿佛。即以食时。还到本国之类。转次授记者。如日月灯明递递相承也。余诸声闻众者。兼千二百也。其不二句。谓有应供他方者。不闻此事。汝当亦以此记授之也。

　　尔时五百阿罗汉。于佛前得受记已。欢喜踊跃。即从座起。到于佛前。头面礼足。悔过自责。世尊。我等常作是念。自谓已得究竟灭度。今乃知之。如无智者。所以者何。我等应得如来智慧。而便自以小智为足。世尊。譬如有人。至亲友家。醉酒而卧。是时亲友。官事当行。以无价宝珠。系其衣里。与之而去。其人醉卧。都不觉知。起已游行。到于它国。为衣食故。勤力求索。甚大艰难。若少有所得。便以为足。于后亲友。会遇见之。而作是言。咄哉丈夫。何为衣食。乃至如是。我昔欲令汝得安乐。五欲自恣。于某年日月。以无价宝珠。系汝衣里。今故现在。而汝不知。勤苦忧恼。以求自活。甚为痴也。汝今可以此宝贸易所须。常可如意。无所乏短。

　　尔时下。得记欢喜也。悔过自责者。悟而后悔。悔而自责也。世尊下。喻本也。自谓已得究竟灭度。与前弟子中病皆同。故不考自招。前云诸有智者。以譬喻得解。我等今日。闻此譬喻。乃知都是一等痴人相似。言我等本是如来亲生之子。应得如来智慧宝藏。今得涅槃一日工价。心满意足。弃舍大宝。岂非大痴人乎。世尊宿昔为十六王子时与我等说法华经。我等不知。今日世尊与我说破。正如亲友系珠也。有人至亲友家者。如来为同体之亲。菩萨是不请之友。喻十六菩萨说经及成佛时。我等曾在法会也。醉酒而卧者。喻闻法时。尚在醉生梦死之乡。未有醒觉也。是时亲友官事当行者。言此一大事。是大家有分的事。故曰官事也。当行者。喻如来为此大事。而应化它方也。以无价宝珠系衣而去者。谓亲友临行之时。将一颗圆明无价宝珠。暗系醉人衣里。其人实不知衣里有珠也。正喻十六沙弥说法华经时。其人都在醉梦之乡。及成正觉。应化他方。不俟其醒。而醉中即与授记。而醉人实不知也。起已下。言醉人忽醒。到于他国。求衣索食。甚大艰难。略有残羹[飢-几+臾]饭。便足过日。不知衣里自有明珠。枉受贫穷。正喻寻常在唇皮口角边。寻行数墨处。零星所得者。以为至足。不信自己五蕴衣中。有照天照地无价圆明大宝珠也。于后下。亲友示珠也。咄哉丈夫。警醒之辞。言堂堂丈夫。当有济人利物之分。何为自己衣不蔽形。食不充口。乃至如此。言我往昔。要令汝等安隐快乐。曾以宝珠系汝衣里。至今现在。曾未遗失。而汝不知。怀宝迷邦。勤求自活。甘为下劣。枉受勤劬。不亦痴乎。汝今将此无价宝珠。或售与人或与人交易。则日用所须。皆得如意。无所缺少。正喻今日灵山会上。点破此珠时也。言有道而不能行。谓之穷子。今汝衣中既有神珠。何不将此神物。转相授受。自利利人。生生不断。即与三世诸佛。富贵受用。略无差别。不曾欠少一丝毫也。

　　佛亦如是。为菩萨时。教化我等。令发一切智心。而寻废忘。不知不觉。既得阿罗汉道。自谓灭度。资生艰难。得少为足。一切智愿。犹在不失。今者世尊。觉悟我等。作如是言。诸比丘。汝等所得。非究竟灭。我久令汝等。种佛善根。以方便故。示涅槃相。而汝谓为实得灭度。世尊。我今乃知实是菩萨。得受阿耨多罗三藐三菩提记。以是因缘。甚大欢喜。得未曾有。

　　合亲友系珠也。如来为菩萨沙弥时。教化我等发菩提心。正如亲友以珠系醉人时也。而寻废忘不觉不知者。正如醉人不知时也。既得罗汉得少为足者。正合起已游行。索衣求食。少有得而自足也一切下。合亲友示珠也。智愿不失者。合无价宝珠。今故现在也。今者世尊觉悟我等而作是言等者。合咄哉丈夫。何为衣食乃至如是也。我久下。言我为沙弥时。便令汝等种佛善根。但汝不能容受。故以方便示汝涅槃。而汝自谓实得灭度。此与索衣食。而少有所得。便以为足。而不知神珠之在衣里。岂非甚为痴也。世尊下。合贫子得珠欢喜也。悟得衣内元有明珠。不从他得。故欢喜也。

　　尔时阿若憍陈如等。欲重宣此义。而说偈言。

　　我等闻无上。安隐授记声。欢喜未曾有。礼无量智佛。今于世尊前。自悔诸过咎。于无量佛宝。得少涅槃分。如无智愚人。便自以为足。譬如贫穷人。往至亲友家。其家甚大富。具设诸肴膳。以无价宝珠。系着内衣里。默与而舍去。时卧不觉知。是人既已起。游行诣它国。求衣食自济。资生甚艰难。得少便为足。更不愿好者。不觉内衣里。有无价宝珠。与珠之亲友。后见此贫人。苦切责之已。示以所系珠。贫人见此珠。其心大欢喜。富有诸财物。五欲而自恣。我等亦如是。世尊于长夜。常愍见教化。令种无上愿。我等无智故。不觉亦不知。得少涅槃分。自足不求余。今佛觉悟我。言非实灭度。得佛无上慧。尔乃为真灭。我今从佛闻。授记庄严事。及转次授决。身心遍欢喜。

　　我等下。颂得珠欢喜。譬如下。颂亲友系珠。是人下。颂穷子不知。与珠下。颂亲友示珠。贫人下。颂贫人得珠。我等下。合亲友系珠。我等下。合贫子不知。今佛下。合亲友示珠。我今下。合贫人得珠。

　　授学无学记品第九

　　颂云。

　多闻与密行　　二老各称长　　更进竿头步
　居头见大荒　　富非因宝玉　　名不藉文章
　自是心空者　　优游选佛场

　　未证阿罗汉。凡在三果四向者皆有学也。先授无学。次授有学。此显知来至公平等。又见法无疏亲也。此与最后灯明。不授八王子记。而先授记德藏之意同。

　　尔时阿难。罗睺罗。而作是念。我等每自思惟。设得授记。不亦快乎。即从座起。到于佛前。头面礼足。俱白佛言。世尊。我等于此。亦应有分。唯有如来。我等所归。又我等为一切世间天人阿修罗所见知识。阿难常为侍者。护持法藏。罗睺罗是佛之子。若佛见授阿耨多罗三藐三菩提记者。我愿既满。众望亦足。尔时学无学声闻弟子二千人。皆从座起。偏袒右肩。到于佛前。一心合掌。瞻仰世尊。如阿难罗睺罗所愿。住立一面。

　　尔时佛告阿难。汝于来世。当得作佛。号山海慧自在通王如来。应供。正遍知。明行足。善逝。世间解。无上士。调御丈夫。天人师。佛。世尊。当供养六十二亿诸佛。护持法藏。然后得阿耨多罗三藐三菩提。教化二十千万亿恒河沙诸菩萨等。令成阿耨多罗三藐三菩提。国名常立胜幡。其土清净。琉璃为地。劫名妙音遍满。其佛寿命。无量千万亿阿僧祇劫。若人于千万亿无量阿僧祇劫中。算数校计。不能得知。正法住世。倍于寿命。像法住世。复倍正法。阿难。是山海慧自在通王佛。为十方无量千万亿恒河沙等诸佛如来。所共赞叹。称其功德。尔时世尊。欲重宣此义。而说偈言。

　　我今僧中说。阿难持法者。当供养诸佛。然后成正觉。号曰山海慧。自在通王佛。其国土清净。名常立胜幡。教化诸菩萨。其数如恒沙。佛有大威德。名闻满十方。寿命无有量。以愍众生故。正法倍寿命。像法复倍是。如恒河沙等。无数诸众生。于此佛法中。种佛道因缘。

　　先有学请记。阿难是如来之弟。罗睺是如来之子。不私与记。必待作念而后授记者。所谓肯来两手相分付也。我等于此亦应有分者。言无学有学。虽阶级不同。若依我本愿。则此法者我等亦应有分。且诸弟子。亦有初依外道后出家者。今皆得记。况我等发心出家。即归如来。更无异师。日闻正法。又无邪种。安得无分而不得记。何待要请。此是全身担荷之语。但我等是人天眼目。并知并识。一是如来之弟。一是如来之子。故大众倾心注望。若不得记。使大众失望。故得见授记。既满我愿。亦满众人之望也。尔时下。大众请记。尔时佛告下。如来与记。佛号山海慧自在通王者。山表不动实智。海表应世权智。突然不动。故曰自在。吞吐众流。故曰通也。当供下。行法师事也。要知记持十二部经。如瓶受水。无遗一滴者也。须供养六十二亿诸佛。方得菩提也。教化下。所度之众也。国名胜幡者。多闻智慧。胜一切故。劫名妙音者。法音普遍国土故。佛寿无量者。慧命无穷故。

　　尔时会中。新发意菩萨八千人。咸作是念。我等尚不闻诸大菩萨。得如是记。有何因缘。而诸声闻得如是决。尔时世尊。知诸菩萨心之所念。而告之曰。诸善男子。我与阿难等。于空王佛所。同时发阿耨多罗三藐三菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法。亦护将来诸佛法藏。教化成就诸菩萨众。其本愿如是。故获斯记。阿难面于佛前。自闻授记及国土庄严。所愿具足。心大欢喜。得未曾有。即时忆念过去无量千万亿诸佛法藏。通达无碍。如今所闻。亦识本愿。尔时阿难。而说偈言。

　　世尊甚希有。令我念过去。无量诸佛法。如今日所闻。我今无复疑。安住于佛道。方便为侍者。护持诸佛法。

　　此菩萨腾疑也。新发意。即三贤位中菩萨也。咸作念者。言我等有学菩萨。广行六度。尚不得记。何故有学声闻。思惑尚在。以何因缘。便得是决。得非疏其疏而亲其亲乎。此以私意窥如来也。尔时下。示其本末。言我与阿难。同时发心。故世世生。常为兄弟。但发心同。而愿力不同。故所证有异。其实与我同一鼻孔出气。故今得授记。非有私也。阿难下。得记欢喜。即时下。得宿命通。又见阿难护持过去法藏。不独护持现在未来诸佛法藏也。此又与富那同房共舍。颂中。方便为侍者。正是阿难本愿。

　　尔时佛告罗。睺罗。汝于来世。当得作佛。号蹈七宝华如来。应供。正遍知。明行足。善逝。世间解。无上士。调御丈夫。天人师。佛。世尊。当供养十世界微尘等数诸佛如来。常为诸佛而作长子。犹如今也。是蹈七宝华佛。国土庄严。寿命劫数。所化弟子。正法像法。亦如山海慧自在通王如来无异。亦为此佛而作长子。过是已后。当得阿耨多罗三藐三菩提。尔时世尊。欲重宣此义。而说偈言。

　　我为太子时。罗睺为长子。我今成佛道。受法为法子。于未来世中。见无量亿佛。皆为其长子。一心求佛道。罗睺罗密行。唯我能知之。现为我长子。以示诸众生。无量千万亿。功德不可数。安住于佛法。以求无上道。

　　佛号蹈七宝华者。举足下足。皆蹈宝华。此密行之果也。当供下。即使有鬼神测不破之密机密行也。须供养十世界微尘数诸佛。当得菩提也。常为诸佛之子。亦如今日之为我子无异也。国劫庄严。皆同山海慧者。知不异行。行不异知。知行并进故。此又与阿难把臂入林。偈中。现为长子以示众生。示现二字。见得也是伙里人。

　　尔时世尊。见学无学二千人。其意柔软。寂然清净。一心观佛。佛告阿难。汝见是学无学二千人不。唯然已见。阿难。是诸人等。当供养五十世界微尘数诸佛如来。恭敬尊重。护持法藏。末后同时于十方国。各得成佛。皆同一号。名曰宝相如来。应供。正遍知。明行足。善逝。世间解。无上士。调御丈夫。天人师。佛。世尊。寿命一劫。国土庄严。声闻菩萨。正法像法。皆悉同等。尔时世尊。欲重宣此义。而说偈言。

　　是二千声闻。今于我前住。悉皆与授记。未来当成佛。所供养诸佛。如上说尘数。护持其法藏。后当成正觉。各于十方国。悉同一名号。俱时坐道场。以证无上慧。皆名为宝相。国土及弟子。正法与像法。悉等无有异。咸以诸神通。度十方众生。名闻普周遍。渐入于涅槃。

　　尔时学无学二千人。闻佛授记。欢喜踊跃。而说偈言世尊慧灯明。我闻授记音。心欢喜充满。如甘露见灌。

　　此授有学二千人记也。其意柔软者。无刚强难化之心。寂然清净者。无卒暴不平之气。一心观佛者。亦欲证知本愿也。佛告下。与记也。同号宝相者。皆能护持法藏故。偈中。俱时坐道场者。言一时成道。不似千二百人。转次受决也。尔时下。得记欢喜赞佛也。由是尊慧灯明朗。照我长夜。又能照我本愿。故授我记。我得闻授记之音。恰如甘露。灌注肺腑。顿应清凉矣。

　　法师品(凿井喻)第十

　　颂云。

　灵泉原有窍　　壅塞未曾开　　略借锹锄力
　津津水自来　　色从瓯面写　　味向舌根回
　独惜瓶羸日　　傍人见亦猜

　　法谓道法。师谓师表。以道法而为人师表。使人取则。故曰法师。由前授记。已定法王。然法王之位。未有不由法师而证入者。故授记之后。而即次之法师品。夫法王为道统之总持。法师为道统之流派。总持如海。流派如川。不有大海。则川流无归。不有川流。则大海可竭。故法王法师之位定。而释迦之道统绳绳不断矣。然前授记。正谓现在弟子。不信自己作佛。故如来于方便品中。危言激励之。是诸比丘比丘尼。自谓已得阿罗汉。住最后身。究竟涅槃。不复志求无上菩提。此非佛弟子。非阿罗汉。非辟支佛。谓之增上慢人。故舍利弗。一闻生信。则曰吾今乃知真是佛子。故佛与授记。四大弟子。闻譬喻而生信。则曰我等自谓究竟涅槃。不复志求无上菩提。犹如穷子。我今乃知真是声闻。故如来授记五百弟子。闻化城之后。则曰我等自谓已得灭度。今乃知之。如无智人。故如来亦与授记。至于有学六千。未证无学。故无自谓究竟涅槃之语。但曰亦应有分。及忧色视佛而已。此诸弟子今日灵山得授记者。皆如来一激之力也。至于此品。正为如来灭度之后。现前无佛。如来正法。不绝如线。要藉诸大菩萨。及大弟子。作六种法师。流通此经。一以续诸佛之慧命。一以成自己之法王。故以此品为发端。极赞法师功德。使人欣艳而乐为耳。至宝塔品。过去现在。十方诸佛。各各将此一卷全经。分明呈示大众。然后以大音声。普告四众。谁能于此娑婆世界。广宣此经。佛欲以此妙法华经付嘱有在。然五浊世中。作法师者。魔事甚多。若无大愿。不能持久。故又云此为难事。当发大愿。故持品中。有二万菩萨。发愿此土持经。五百弟子。及八千有学。皆悉发愿异国持经。八十万亿那由他菩萨。发愿十方世界。往反持经。皆不惬如来本意。至乎地涌千世界微尘菩萨。发愿于佛灭后。世尊分身所在之国。广说此经。然后师资契合。付嘱流通。此皆如来大音普告。一劝之力也。才完结方便品中。佛灭度后。如是等经。受持读诵解义者。是人难得等语。我故曰。此经定法王法师之位。为释迦道统之传而已。更无他事。

　　尔时世尊。因药王菩萨告八万大士。药王汝见是大众中。无量诸天。龙王夜叉。乾闼婆。阿修罗。迦楼罗。紧那罗。摩睺罗伽。人与非人。及比丘比丘尼。优婆塞优婆夷。求声闻者。求辟支佛者。求佛道者。如是等类。咸于佛前。闻妙法华经一偈一句。乃至一念随喜者。我皆与授记。当得阿耨多罗三藐三菩提。佛告药王。又如来灭度之后。若有人闻妙法华经。乃至一偈一句。一念随喜者。我亦与授阿耨多罗三藐三菩提记。

　　授广记。乃因药王而告八万大士者。法师之行。在慈悲忍辱法空而已。而药王具有此三。故因药王而告大士。正欲大士作法师而效药王也。药王下。此广记现在听法众也。无论同类异类。世间出世间。但在佛前。得闻一句一偈。乃至一念随喜者。皆得授记。佛告下。授未来记也。即如来灭后。于法师边。得闻一句一偈。一念随喜者。皆得授记。何以故。已具成佛正因。应以是法。渐入佛道故。如人食少金刚。终竟不坏故。如问涂毒鼓。如触药匕首。如饮酖毒酒。触之皆死故。如得返魂香。如得不死药。如得九转丹。触之皆活故。故知此物亦能杀人。亦能活人。授现前记。如与醒人系珠。授灭后记。如与醉人系珠。此正与十六沙弥说经授记时。一板脱出。故知今日现在弟子之得珠。皆由过去沙弥系珠也。今日之系珠。又为未来弟子得珠之地也。

　　若复有人。受持读诵。解说书写妙法华经。乃至一偈。于此经卷。敬视如佛。种种供养。华香缨络。末香涂香烧香。缯盖幢幡。衣服技乐。乃至合掌恭敬。药王当知。是诸人等。已曾供养十万亿佛。于诸佛所。成就大愿。愍众生故。生此人间。药王。若有人问。何等众生。于未来世。当得作佛。应示是诸人等。于未来世。必得作佛。何以故。若善男子。善女人。于法华经。乃至一句。受持读诵解说书写。种种供养经卷。华香缨络。末香涂香烧香。缯盖幢幡。衣服技乐。合掌恭敬。是人一切世间。所应瞻奉。应以如来供养而供养之。当知此人。是大菩萨。成就阿耨多罗三藐三菩提。哀愍众生。愿生此间。广演分别妙法华经。何况尽能授持。种种供养者。药王当知。是人自舍清净业报。于我灭度后。愍众生故。生于恶世。广演此经。若是善男子善女人。我灭度后。能窃为一人。说法华经。乃至一句。当知是人。则如来使。如来所遣。行如来事。何况于大众中。广为人说。

　　此又出从法师边闻经。而作五种法师者。皆得授记也。受持者。默默提撕。守而不失。如般若多罗之类。读诵者。频频讽习。六时不废。若言法华之类。解说者。解通所说之义。使受持者知有归趣。书写者。流传梵筴之文。使读诵者知有向慕。供养者。即不能受持读诵解说书写。但能志心精诚供养者。亦终得此大宝也。于此下。出供养之心。华香下。出所供之物。西域贵人。用名香为末。令青衣摩身。名涂身香。缨络衣服。身庄严也。缯盖幢幡。身外庄严也。技乐者。舞技音乐也。合掌恭敬者。上以物供养。此以心供养也。药王下。出其大愿也。言末世若有此五等人。皆是受佛告敕。乘大愿力。愍众生故。应化人间。助宣佛化者。非徒然也。药王下。言此五种法师。皆是行菩萨道。于未来世。必得大果也。何以下征释。所以得果者。以此法最殊胜故。先以一句显全经之胜。言五种法师。即使受持。乃至供养此经一句。是人即为成就菩提。一切世间皆当视之如佛。以知平等佛性故。名为菩萨。已能具足万行故。此等就是乘大愿力。现生人中。广演分别此经典者。且受持乃至供养此经一句者。已当敬之如佛。视之若菩萨。何况受持乃至供养此经一偈。及全经者耶。药王下。又显受持乃至供养全经功德。当知此辈。皆是逆流菩萨。愍众生故。舍清净报土。而生浊世广演此经者。若是下。又以演说一句。显全经之胜。言不但广演此经者。是菩萨现身。我灭度后。但将此经一句。私自为一人演说。是人亦曾亲受法王告敕。亦是代法王行事矣。何况登师子座。为大众广说。又非窃为一人之比者乎。

　　药王。若有恶人。以不善心。于一劫中。现于佛前。常毁骂佛。其罪尚轻。若人以一恶言。毁訾在家出家读诵法华经者。其罪甚重。药王。其有读诵法华经者。当知是人。以佛庄严而自庄严。则为如来肩所荷担。其所至方。应随向礼。一心合掌。恭敬供养。尊重赞叹。华香缨络。末香涂香烧香。缯盖幢幡。衣服肴馔。作诸技乐。人中上供而供养之。应持天宝而以散之。天上宝聚应以奉献。所以者何。是人欢喜说法。须臾闻之。即得究竟阿耨多罗三藐三菩提故。

　　上显五种法师功德。下显谤毁法师之报。一劫毁佛。其罪尚轻。一言毁谤五种法师。其罪更重者何故。以佛具大慈悲。纵加骂詈。如子骂父。亦得成缘故轻。若诋毁法师。即使断佛种性。以五种法师。皆是续佛慧命故重。此已在二卷末详明。药王下。明五种法师应当供养。以佛庄严而自庄严者。所谓三身四智体中圆也。如来肩所荷担者。由彼荷担如来大法。故如来亦担荷之也。此五等人。无论近远。凡是足迹所向之地。当以人中上供而供养之。当持天宝散之。又当以宝聚献之。言宝聚者。宝不止一种。故曰聚也。所以下。释所以当敬者何故。若我能以至心供养是人。或享其诚。心生欢喜。说此经典。冀得耳根暂时闻法。若一句染神。即得法王无上大宝。岂世宝可能并哉。故常舍其所宝。而易其所以宝也。故达磨云。此是世宝。未足为上。于诸宝中。法宝为上。吁法师如此。安得自轻以负如来金口赞叹哉。

　　尔时世尊。欲重宣此义。而说偈言。

　　若欲住佛道。成就自然智。常当勤供养。受持法华者。其有欲疾得。一切种智慧。当受持是经。并供养持者。若有能受持。妙法华经者。当知佛所使。愍念诸众生。诸有能受持。妙法华经者。舍于清净土。愍众故生此。当知如是人。自在所欲生。能于此恶世。广说无上法。应以天华香。及天宝衣服。天上妙宝聚。供养说法者。吾灭后恶世。能持是经者。当合掌礼敬。如供养世尊。上馔众甘美。及种种衣服。供养是佛子。冀得须臾闻。若能于后世。受持是经者。我遣在人中。行于如来事。若于一劫中。常怀不善心。作色而骂佛。获无量重罪。其有读诵持。是法华经者。须臾加恶言。其罪复过彼。有人求佛道。而于一劫中。合掌在我前。以无数偈赞。由是赞佛故。得无量功德。叹美持经者。其福复过彼。于八十亿劫。以最妙色声。及与香味触。供养持经者。如是供养已。若得须臾闻。则应自欣庆。我今获大利。药王今告汝。我所说诸经。而于此经中。法华最第一。

　　初八句。颂应供法师。若欲住佛道。成就无修无证无欠无余之平等慧。先当亲近供养五种法师也。疾得佛慧者。如善财童子。广额屠儿。娑竭龙女。皆是一生圆旷劫果。故曰疾得也。若有下。赞法师德也。当知佛所使。即上文如来所遣也。舍于清净土。即自舍清净业报也。自在所欲生者。言非淫欲生。乘大悲愿力生也。应以下。即应持天宝而以散之等是也。如供养世尊者。应以如来供养而供养之也。上馔众甘美。即人中供也。若于下八句。言谤法师罪。甚于谤佛也。有人下八句。言赞法师福。胜于赞佛也。于八下。言供养甚多。得法甚少。亦应欣庆得益。勿谓寻常也。药王下四句。结前起后。

　　尔时佛复告药王菩萨摩诃萨。我所说经典。无量千万亿。已说今说当说。而于其中。此法华经。最为难信难解。药王。此经是诸佛秘要之藏。不可分布。妄授与人。诸佛世尊之所守护。从昔已来。未曾显说。而此经者。如来现在。犹多怨嫉。况灭度后。药王当知。如来灭后。其能书持读诵供养。为它人说者。如来则为以衣覆之。又为它方现在诸佛之所护念。是人有大信力。及志愿力。诸善根力。当知是人。与如来共宿。则为如来手摩其头。药王。在在处处。若说若读。若诵若书。若经卷所住处。皆应起七宝塔。极令高广严饰。不须复安舍利。所以者何。此中已有如来全身。此塔应以一切华香璎珞。缯盖幢幡。技乐歌颂。供养恭敬尊重赞叹。若有人得见此塔。礼拜供养。当知是等。皆近阿耨多罗三藐三菩提。

　　此显经之殊胜也。已说者。谓十六沙弥时。今说者。灵山法会时。当说者。余国作佛时。最为难信难解者。担子重大。不肯承当故。药王下。付嘱流通。药王为法师之首。故付嘱之。亦与付嘱鹙子同意。秘要之藏者。言有许多紧要受用之物。人所不知者。都在此中藏也。不可分布妄授与人者。令择机授与也。得其人。则为时中之大圣。失其人。为无忌惮之狂夫。故须择授也。诸佛守护未尝显说者。此经是实相印。如来常佩未尝离身。亦不与人显说在某处。只是曲畅旁通。令人知有此物而已。正如朝廷传国之玺。又如国家之利器。不妄示人也。而此下。正出不显说之故。如来现在说此经典。尚有怨憎嫉妒之人。如退席者流。况如来灭度之后。而有不怨嫉者哉。药王下。赞五种法师。衣之所覆者。在如来覆庇之下。佛所护念者。在如来心想之间。如来共宿者。不离衾枕也。手摩其头者。不离左右也。较前所使。更亲密矣。药王下。应当尊敬也。重其法。兼重其人。故应起塔供养。不须复安舍利。以有此经。即有如来全身。又胜于舍利故。此塔下。敬其人。兼敬其塔也。若有下。供养塔者。亦复近菩提者。谓造塔本为供养法师。今供塔者。皆近菩提。况五种法师乎。前云求经。当如求舍利。此云有经处。又胜于舍利。皆欲令人生希有心。生尊重想。何以故。不因渔父不见波涛故。

　　药王。多有人在家出家行菩萨道。若不能得见闻读诵书持供养是法华经者。当知是人。未善行菩萨道。若有得闻是经典者。乃能善行菩萨之道。其有众生。求佛道者。若见若闻是法华经。闻巴信解受持者。当知是人。得近阿耨多罗三藐三菩提。药王。譬如有人渴乏须水。于彼高原。穿凿求之。犹见干土。知水尚远。施功不已。转见湿土。遂渐至泥。其心决定。知水必近。菩萨亦复如是。若未闻未解未能修习是法华经。当知是人。去阿耨多罗三藐三菩提尚远。若得闻解。思惟修习。必知得近阿耨多罗三藐三菩提。所以者何。一切菩萨阿耨多罗三藐三菩提。皆属此经。此经开方便门。示真实相。是法华经藏。深固幽远。无人能到。今佛教化。成就菩萨。而为开示。药王。若有菩萨闻是法华经。惊疑怖畏。当知是为新发意菩萨。若声闻人闻是经。惊疑怖畏。当知是为增上慢者。

　　此喻本也。行菩萨道。而不闻此经。不名菩萨。以此经是教菩萨法故。求佛道而不闻此经。是向外驰求。不名求佛。以此经是佛所护念故。故求佛道者。必须闻此经。由此而入。何以故。众生与佛虽相去甚远。然一闻此法。当知是人。得近菩提。以心佛众生无差别故。譬如大海。潜流四天下。有穿凿者无不得水。若索水于高原。虽用力穿凿。犹见干土。知水尚远。若半途而废。终不得水。若由此施功不已。转见湿土烂泥。知水必近。此法华经。是发明众生平常日用一件大事。但人视以为平常。不肯向日用处寻求思察。却向巍巍迥迥高远难行处求。虽多费功力。止在半途。正如高原索水。而见干土时也。若由此而施功不已。转向平常日用中闻。日用中思。日用中修。当知是人。必近菩提。如索水得见湿土烂泥时也。此与忠恕违道不远。刚毅木讷近仁之意同。所以下征释。所以必欲闻此经者。以一切阿耨菩提。尽属平常日用一卷大经故。即如来开种种方便门亦由此。即如来示种种真实相亦由此。以离此经。外无方便可得。亦无真实可得故。故知此经。是如来秘密藏也。深固幽远无人能到者。无性不能测其底。故曰深。声闻不能入其门。故曰固。辟支不能睹其辉。故曰幽。等觉不能穷其际。故曰远。总知非思量分别之所能解。故曰无人能到。如来唯以此经成就信力坚固之人。而为开示。故曰教菩萨法。若有下。激其坚信也。若有菩萨声闻闻此经。而惊疑怖畏者。皆是高原索水见干土人。未是见湿土烂泥之人也。若见湿土烂泥者。知水必近。决不惊疑生怖畏矣。

　　药王。若有善男子善女人。如来灭后。欲为四众说是法华经者。云何应说。是善男子善女人。入如来室。着如来衣。坐如来座。尔乃应为四众。广说斯经。如来室者。一切众生中大慈悲心是。如来衣者。柔和忍辱心是。如来座者。一切法空是。安住是中。然后以不懈怠心。为诸菩萨及四众。广说是法华经。药王。我于余国。遣化人为其集听法众。亦遣化比丘比丘尼。优婆塞优婆夷。听其说法。是诸化人。闻法信受。随顺不逆。若说法者。在空闲处。我时广遣天龙鬼神乾闼婆阿修罗等。听其说法。我虽在异国。时时令说法者。得见我身。若于此经。忘失句逗。我还为说。令得具足。

　　此授法师说法之方也。告药王者。所以告大众。谓之旁通。由小乘以空寂为舍。不肯度生。无慈悲心故。教其入如来室。室者常寝处故。小乘着离垢衣。超出三界。不能忍苦故。教其着忍辱衣。衣者常被服故。小乘坐人空座。不达法空故。教其坐法空座。座者常休息故。此三皆药王所证。故告大众持经之法。当效药王也。虽安住三法。又当以精进䇿勤。努力前驱。为众广说。方尽末世度生轨范。药王下诸佛护持也。果能如是说经。即我不在娑婆。而在余国作佛。亦遣化菩萨集听法众。又遣化四众齐来听法。若说法不在阛阓。或在山间林下。空闲寂寞之濵。无人听法。我广遣天龙八部。作听法众。我又现身。示说法人。令得利益也。

　　尔时世尊。欲重宣此义而说偈言。

　　欲舍诸懈怠。应当听此经。是经难得闻。信受者亦难。如人渴须水。穿凿于高原。犹见干燥土。知去水尚远。渐见湿土泥。决定知近水。药王汝当知。如是诸人等。不闻法华经。去佛智甚远。若闻是深经。决了声闻法。是诸经之王。闻已谛思惟。当知此人等。近于佛智慧。若人说此经。应入如来室。著于如来衣。而坐如来座。处众无所畏。广为分别说。大慈悲为室。柔和忍辱衣。诸法空为座。处此为说法。若说此经时。有人恶口骂。加刀杖瓦石。念佛故应忍。我千万亿土。现净坚固身。于无量亿劫。为众生说法。若我灭度后。能说此经者。我遣化四众。比丘比丘尼。及清净士女。供养于法师。引导诸众生。集之令听法。若人欲加恶。刀杖及瓦石。则遣变化人。为之作卫护。若说法之人。独在空闲处。寂寞无人声。读诵此经典。我尔时为现。清净光明身。若妄失章句。为说令通利。若人具是德。或为四众说。空处读诵经。皆得见我身。若人在空闲。我遣天龙王。夜叉鬼神等。为作听法众。是人乐说法。分别无挂(卦)碍(爱)。诸佛护念故。能令大众喜。若亲近法师。速得菩萨道。随顺是师学。得见恒沙佛。

　　欲舍下四句。喻本也。如人下举喻。药王下法合。若人下。说经之方。念佛故应忍。有三义。一当念如来现身千万亿土毕竟为何人说法。无量亿劫毕竟说何事。不过为一大事因缘出世。不过欲以此法度众生。如来既为众生忍于斯事。我等宁不仿效之乎。二或念他是佛。我当忍辱。如云我不敢轻于汝等。汝等皆当作佛是也。三惑念己是佛。故当忍辱柔和。哀愍一切。不可恼人也。若我下。遣化人听。法。若人下。遣化人护法。若说下。现身使获益。若人下。遣八部听法。若亲下四句。结法师之益。亲近者不离左右。如影随形也。亲近而不受。教无益也。既亲近而肯受教。是人速得菩萨道。亦得见恒沙佛。以诸佛菩萨之道。不离此一法故。

　　宝塔品第十一

　　颂云。

　巍峨一座塔　　从地涌虚空　　塔主名多宝
　全身住此中　　风烟八面出　　星月六窗通
　斫额遥相望　　高高近日宫

　　梵语塔婆。此翻灵庙。谓此塔婆。从地涌出。人人皆得亲见。故名见宝塔品。自上开方便譬喻因缘三门。令三根人皆得领悟。各得授记。为法王子。绍龙圣位。以完开悟二字。亦完其智慧门难解难入一科。既悟之后。欲其发愿持经。行法师事。故先说法师品。广赞法师功德。又恐不肯受持。故假多宝亲呈塔样。十方诸佛。各将一卷大经作证。觌面呈示。令彼亲见一回。方肯发愿受持。然后得入。以了示入二字。亦完诸佛智慧甚深无量一科。故此一品。前半示佛知佛见。而后半。令其发愿受持。所谓一滴水墨两处成龙也。昔南阳忠国师。将示化。辞代宗。宗曰。师灭度后。弟子将何所施。师曰。告檀越。造取一所无缝塔。帝曰。就师请塔样。师良久曰。会么。宗曰。不会。师曰。贫道去后。弟子应真。却知此事。宗后问应真。真良久曰。圣上会么。弟曰不会。真述偈曰。湘之南。潭之北。中有黄金充一国。无影树下合同船。琉璃殿上无知识。南阳父子。各呈塔样。却是代宗难解难入。又一僧。为疏山造寿塔毕。白师。师曰。将多少钱与匠人。曰。一切在和尚。师曰。为将三文钱与匠人。为将两文钱与匠人。为将一文钱与匠人。若道得。与我亲造塔来。僧无语。僧后举似罗山。山曰还有人道得么。僧曰。未有。山曰。汝归与疏山道。若将三文钱与匠人。和尚此生决定不得塔。若将两文钱与匠人。和尚与匠人。共出一只手。若将一文钱与匠人。带累匠人须眉堕落。僧如教而说。师具威仪。望大岭遥拜曰。将谓无人。大岭有佛古放光。射到此间。此塔在国师会下。唤作无缝塔。疏山会下。唤作寿塔。灵山会上。唤作愿塔。慈恩报恩。不在其例。

　　尔时佛前有七宝塔。高五百由旬。纵广二百五十由旬。从地涌出。住在空中。种种宝物而庄校之。五千栏楯。龛室千万。无数幢幡以为严饰。垂宝璎珞。宝铃万亿。而悬其上。四面皆出多摩罗䟦旃檀之香。充遍世界。其诸幡盖。以金银琉璃。砗磲码瑙。真珠玫瑰。七宝合成。高至四天王宫。三十三天。雨天曼陀罗华。供养宝塔。余诸天龙夜。叉乾闼婆。阿修罗。迦楼罗。紧那罗。摩睺罗伽。人非人等。千万亿众。以一切华香璎珞。幡盖技乐。供养宝塔。恭敬尊重赞叹。尔时宝塔中。出大音声。叹言。善哉善哉。释迦牟尼世尊。能以平等大慧。教菩萨法。佛所护念。妙法华经。为大众说。如是如是。释迦牟尼世尊。如所说者。皆是真实。尔时四众。见大宝塔。住在空中。又闻塔中所出音声。皆得法喜。怪未曾有。从座而起。恭敬合掌。却住一面。

　　从地涌出者。地谓心地。以此塔非人间有。乃从自己胸中流出故。住在虚空者。本无处所。住无所住故。种种庄校者。万德庄严也。五千栏楯者。显总持之多。龛室无数者。见慈悲之广。垂宝璎珞者。万行具足也。宝铃悬上者。四辩宏宣也。四面出香者。浑身是法身香也。七宝合成幡盖者。谓以种种法宝接引众生也。高至四天者。高出万物上也。天龙兴供者。心有向慕也。尔时下。塔中出大音赞善哉者。从无声三昧流出音声也。如是如是者。言释迦所说平等大慧。只这便是。菩萨游戏神通法。只这便是。佛所护念经。亦只这便是。意谓总不出此一座无缝塔也。如所说者皆是真实者。如释迦所说者。即是此物。更非他物。皆是真实。更无虚妄。已上皆证明之语。释迦牟尼将此卷经。左说右说。却不如多宝说得亲切有味。尔时下。四众得法。且喜且怪也。

　　尔时有菩萨摩诃萨。名大乐说。知一切世间天人。阿修罗等。心之所疑。而白佛言。世尊。以何因缘。有此宝塔。从地涌出。又于其中。发是音声。尔时佛告大乐说菩萨。此宝塔中。有如来全身。乃往过去东方无量千万亿阿僧祇世界。国名宝净。彼中有佛。号曰多宝。其佛行菩萨道时。作大誓愿。若我成佛灭度之后。于十方国土。有说法华经处。我之塔庙。为听是经故。涌现其前。为作证明。赞言善哉。彼佛成道已。临灭度时。于天人大众中。告诸比丘。我灭度后。欲供养我全身者。应起一大塔。其佛以神通愿力。十方世界。在在处处。若有说法华经者。彼之宝塔。皆涌出其前。全身在于塔中。赞言善哉善哉。大乐说。今多宝如来塔。闻说法华经故。从地涌出。赞言善哉善哉。是时大乐说菩萨。以如来神力故。白佛言。世尊。我等愿欲见此佛身。佛告大乐说菩萨摩诃萨。是多宝佛。有深重愿。若我宝塔。为听法华经故。出于诸佛前时。其有欲以我身示四众者。彼佛分身诸佛。在于十方世界说法。尽还集一处。然后我身乃出现耳。大乐说。我分身诸佛在于十方世界说法者。今应当集。大乐说白佛言。世尊。我等亦愿欲见世尊分身诸佛。礼拜供养。

　　此乐说呈疑也。乐说者。四辩之一。有其实故有其名。由彼不知宝塔出处。又不知音声下落。故兴二问。尔时下。答第一问。此宝塔中有如来全身者。言多宝佛之全身在里许也若论此塔。不特一多宝全身在里许。即一切诸佛全身皆在里许。只是众人不知。故烦多宝觌面亲呈。与人作样子耳。乃往下。说塔因缘。国名宝净者。众宝清净故。佛号多宝者。法宝充足故。彼佛因中有大愿力。若我成佛灭度之后。凡有说法华处。我塔涌现在前。故知多宝佛塔。非人间七宝所造。是从大愿心中涌出也。为作证明者。言我所现者。与汝所说者。等无异也。赞言善哉者。谓神理契合。故从无言处出言赞叹也。释迦有愿说法。多宝有愿证法。故我说此法。彼亦涌此塔也。既是证明为复宝塔。是法华经。为是出大音声。是法华经。试参详看。彼佛下。劝人造塔。以有愿即有塔。有塔即有如来全身。故欲供养如来全身者。先当发愿造此塔也。由如来因中造此愿塔。故灭度后有说经处。即涌现其前也。大乐下。答第二问。言多宝闻说妙法。即涌塔证明赞叹者。所谓山鸣而谷应也。是时下。大乐欲见多宝佛身也。隔壁传言。不故觌面故。佛告下。出其大愿。分身尽集一处。然后我身乃出现者。谓欲见多宝全身。须分身诸佛。尽集一处。然后彼佛方现全身。以多宝佛全身在塔。必全身方见全身也。大乐下。既欲见全身。又欲见分身者。欲彰一多无碍。普遍圆融境界也。

　　尔时佛放白毫一光。即见东方五百万亿那由它恒河沙等国土诸佛。彼诸国土。皆以玻璃为地。宝树宝衣。以为庄严。无数千万亿菩萨。充满其中。遍张宝幔。宝网罗上。彼国诸佛。以大妙音。而说诸法。及见无量千万亿菩萨。遍满诸国。为众说法。南西北方。四维上下。白毫相光所照之处。亦复如是。尔时十方诸佛。各告众菩萨言。善男子。我今应往娑婆世界。释迦牟尼佛所。并供养多宝如来宝塔。时娑婆世界。即变清净。琉璃为地。宝树庄严。黄金为绳。以界八道。无诸聚落。村营城邑。大海江河。山川林薮(叟)。烧大宝香。曼陀罗华。遍布其地。以宝网幔。罗覆其上。悬诸宝铃。唯留此会众。移诸天人。置于它土。是时诸佛。各将一大菩萨。以为侍者。至娑婆世界。各到宝树下。一一宝树。高五百由旬。枝叶华果。次第庄严。诸宝树下。皆有师子之座。高五由旬。亦以大宝而校饰之。尔时诸佛。各于此座。结加趺坐。如是展转。遍满三千大千世界。而于释迦牟尼佛。一方所分之身。犹故未尽。时释迦牟尼佛。欲容受所分身诸佛故。八方各更变二百万亿那由它国。皆令清净。无有地狱饿鬼畜生及阿修罗。又移诸天人置于它土。所化之国。亦以琉璃为地。宝树庄严。树高五百由旬。枝叶华果。次第严饰。树下皆有宝师子座。高五由旬。种种诸宝以为庄校。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔。遍覆其上。悬诸幡盖。烧大宝香。诸天宝华。遍布其地。释迦牟尼佛。为诸佛当来坐故。复于八方。各更变二百万亿那由它国。皆令清净。无有地狱饿鬼畜生及阿修罗。又移诸天人置于它土。所化之国。亦以琉璃为地。宝树庄严。树高五百由旬。枝叶华果。次第庄严。树下皆有宝师子座。高五由旬。亦以大宝而校饰之。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔。遍覆其上。悬诸幡盖。烧大宝香。诸天宝华。遍布其地。

　　此以光照分身也。一光照十方五百万亿那由它恒河沙等国土诸佛。与前一光。照见万八千土。大相悬绝。尔时下。分身告赴。时娑下。释迦变土。谓将娑婆秽浊。变为清净。高下不平。变为琉璃宝地。荆棘丛林。变为宝树。聚落村营。变为金绳界道。又有宝香薰天。妙华覆地。幔以宝网。缀以宝铃。留净众于此地。置天人于他土。是时下。分身赴集。宝树皆高五百由旬者。与多宝佛塔等也。一方所分之身犹故未尽者。言东方五百万亿那由它恒河沙等国土诸佛。此中三千大千世界。尚容不尽。以见释迦分身之多也。时释下。再变净土。言八方更变者。此在娑婆界外八方也。目真邻陀山。石山也。通为一佛国土者。言将十六百万亿那由它国土通为一国也。释迦下。三变净土。如前问如来之土未尝不净。而必欲变。既变而必三者何。答。若以世法言。齐一变而至鲁。鲁一变而至道。若以出世法言。自火宅而入化城。由化城而至宝所。若以机言。机有三。故变亦三也。问。世尊具一切智。至于松直棘曲。鹄白乌玄。皆了元由。何不一变尽容分身。至于不能尽容而后再变者。岂如来智慧亦有所不知耶。答。如来一变一动。总是为机。若一变尽容。则不知其数量。故先变娑婆不能容尽。东方分身诸佛。则有数量可知。此正对数量不销者现数量耳。若是过量人。一变已多。况再三乎。故多宝全身。不离当处。见佛慧之甚深。释迦分身。遍十方界。见佛慧之无量。要知一为无量不为多。无量为一不为少。全身分身。本无差别。此界他方。原无有二。不离当处。周遍十方。周遍十方。不离当处。故佛华会中。将娑婆世界。置华藏界里。法华会上。移华藏世界。置娑婆界中。故知佛华法华。始终一贯。所谓如是体相果报究竟平等佛慧如斯而已。所以世尊四十余年。脱珍着弊。能为下劣。忍于斯事。直至灵山法会。始得一现。正如优昙钵华。岂易见哉。

　　尔时东方释迦牟尼所分之身。百千万亿那由它恒河沙等国土中诸佛。各各说法。来集于此。如是次第十方诸佛。皆悉来集。坐于八方。尔时一一方。四百万亿那由它国土诸佛如来。遍满其中。是时诸佛。各在宝树下。坐师子座。皆遣侍者。问讯释迦牟尼佛。各赍(机)宝华满掬(居)。而告之言。善男子。汝往诣耆阇崛山释迦牟尼佛所。如我辞曰。少病少恼。气力安乐。及菩萨声闻众。悉安隐不。以此宝华。散佛供养。而作是言。彼某甲佛。与(玉)欲开此宝塔。诸佛遣使。亦复如是。尔时释迦牟尼佛。见所分身佛。悉已来集。各各坐于师子之座。皆闻诸佛。与(玉)欲同开宝塔。即从座起。住虚空中。一切四众。起立合掌。一心观佛。于是释迦牟尼佛。以右指开七宝塔户。出大音声。如却关钥。开大城门。即时一切众会。皆见多宝如来。于宝塔中。坐师子座。全身不散。如入禅定。又闻其言。善哉善哉。释迦牟尼佛。快说是法华经。我为听是经故。而来至此。尔时四众等。见过去无量千万亿劫灭度佛。说如是言。叹未曾有。以天宝华聚。散多宝佛。及释迦牟尼佛上。

　　东方诸佛皆集娑婆。九方诸佛。各坐八方。俨然一幅华藏图也。大经云。一切法门无尽海。同会一法道场中。正是此意。是时下。分身遣侍问讯。正见甚深佛慧。元不离寻常日用也。尔时下。分身与欲同开宝塔。问。分身诸佛欲开宝塔。然必待释迦者何故。岂分身神力不如释迦乎。答。释迦是化身本佛。十方分身皆是释迦化中之化。盖多宝是全身本佛。释迦是化身本佛。唯本佛方见本佛。必全身方见全身。故欲开塔。必待释迦而后身全。非神力不如也。即从下。释迦住虚空者。过去佛住虚空。在现佛亦住虚空。以见一切诸佛。究竟涅槃。终归于空也。于是下。弹指开塔。佛华会上。普贤弹指。而弥勒楼阁门开。法华会上。释迦按指。而多宝塔启。即时众会皆见多宝者。人人从无量劫来。皆有一座塔。一尊多宝佛在。只是现在佛不灵。不能按指。塔户不开。多宝佛亦不现。今一切众会。皆得见过去多宝佛者。现在释迦一按指之力也。所谓昔未见者今已见也。又闻下。昔未闻者今已闻也。尔时四众散华者。志求大果也耶。

　　尔时多宝佛于宝塔中。分半坐于释迦牟尼佛。而作是言。释迦牟尼佛。可就此座。即时释迦牟尼佛。入其塔中。坐其半座。结加趺坐。尔时大众见二如来。在七宝塔中。师子座上。结加趺坐。各作是念。佛坐高远。唯愿如来。以神通力。令我等辈。俱处虚空。即时释迦牟尼佛。以神通力。接诸大众。皆在虚空。以大音声。普告四众。谁能于此娑婆国土。广说妙法华经。今正是时。如来不久。当入涅槃。佛欲以此妙法华经。付嘱有在。

　　释迦变土。集分身佛。多宝涌塔。现全身佛。要知一座宝塔。与三变净土。元同十方分身。与一佛全身无异。总不离此一座塔子。故多宝平分半座与释迦。释迦即坐其半座。以明佛佛道同。古今不易也。尔时下。大众作念。佛座高远者。正显未得第一义空者。不能亲近多宝佛塔。故以神力接之也。以大下。觅流通之人也。佛欲以此妙法华经付嘱有在者。以此二字。要看得重。莫是白纸黑字。唤作妙法华经。莫是黄绢赤轴。唤作妙法华经耶。正谓此一部大经。浑浑囵囵。巍巍迥迥。无缝无罅。绝言绝思。顿在诸人面前。只是无人觑着。不肯流通。故三世十方诸佛。兴慈运悲。出现于世。不过欲将此卷大经付嘱与人。展转流通。无令断火绝𦦨耳。言有在者。以此事有人发愿担当便有在。无人发愿担当便无在也。

　　尔时世尊。欲重宣此义。而说偈言。

　　圣主世尊。虽久灭度。在宝塔中。尚为法来。诸人云何。不勤为法。此佛灭度。无央数劫。处处听法。以难遇故。彼佛本愿。我灭度后。在在所往。常为听法。又我分身。无量诸佛。如恒沙等。来欲听法。又见灭度。多宝如来。各舍妙土。及弟子众。天人龙神。诸供养事。令法久住。故来至此。为坐诸佛。以神通力。移无量众。令国清净。诸佛各各。诣宝树下。如清净池。莲华庄严。其宝树下。诸师子座。佛坐其上。光明严饰。如夜闇中。然大炬火。身出妙香。遍十方国。众生蒙熏。喜不自胜。譬如大风。吹小树杖。以是方便。令法久住。告诸大众。我灭度后。谁能护持。读说斯经。今于佛前。自说誓言。其多宝佛。虽久灭度。以大誓愿。而师子吼。多宝如来。及与我身。所集化佛。当知此意。诸佛子等。谁能护法。当发大愿。令得久住。其有能护。此经法者。则为供养。我及多宝。此多宝佛。处于宝塔。常游十方。为是经故。亦复供养。诸来化佛。庄严光饰。诸世界者。若说此经。则为见我。多宝如来。及诸化佛。

　　欲以此法付嘱有在。故先颂出多宝来意。以激励大众也。尚为法来者。言古佛已证此法。已入灭度。本愿不忘。尚来听法。汝等诸人。尚未证得。不肯发愿受持此经者。何也。无央劫数。处处听法者。以此经希有难得故。无时无处不往听也。云门云。火𦦨为三世诸佛说法。三世诸佛立地听。此即无舌人说法。无耳人听法之意。又我下。出分身来意。令法久住故来至此者。言十方诸佛。聚会于此。不是无端。欲令末世佛种不断。久住于世故。各将一卷大经。直示与人。使人心生欣乐。勤修此法。若不直示。未曾亲见。心怀疑惑。不肯进修。是故分身悉来集会耳。为坐下。颂三变净土。如清净池莲华庄严者。言佛诣宝树下。恰如莲华之在清净池也。佛在树下。光明严饰。又如暗中之然炬火也。众生蒙香。欢喜绝倒。又如大风。吹小树枝。无不披靡也。以是方便令法久住者。言作如此种种方便。正欲令人欣慕荷担此法。令法久住不令断绝也。告诸下。招告持经也。自说誓言者。劝人发愿也。言古佛有愿力唤作愿塔。由此愿塔。得成菩提。故虽灭度。愿塔犹存。今于此会。出大音声。作师子吼。汝等亦由宿昔愿力。得闻此经。今得授记。是故汝等将来。若欲此经流通不断。宜发大愿成就此塔也。多宝如来。过去佛也。我。现在佛也。化佛。十方佛也。言三世十方诸佛皆集于此。更无他事。汝等当知。诸佛来意。不过皆为当人面前一卷大经。此经是诸佛护念。故名佛所护念。经汝等若欲护持佛所护念者。当发大愿保特覆护。方得流通世间。常住在世。若无愿力。便散失矣。其有下。赞持经功德。若有护持此经。即同供养一切诸佛。以我为此经而出现。多宝为此经而涌塔。化佛为此经而聚会。故凡有护持此经。及说此经者。即为亲见灵山一会无异也。

　　诸善男子。各谛思惟。此为难事。宜发大愿。诸余经典。数如恒沙。虽说此等。未足为难。若接须弥。掷置它方。无数佛土。亦未为难。若以足指。动大千界。远掷它国。亦未为难。若立有顶。为众演说。无量余经。亦未为难。若佛灭后。于恶世中。能说此经。是则为难。假使有人。手把虚空。而以游行。亦未为难。于我灭后。若自书持。若使人书。是则为难。若以大地。置足甲上。升于梵天。亦未为难。佛灭度后。于恶世中。暂读此经。是则为难。假使劫烧。担负干草。入中不烧。亦未为难。我灭度后。若持此经。为一人说。是则为难。若持八万。四千法藏。十二部经。为人演说。令诸听者。得六神通。虽能如是。亦未为难。于我灭后。听受此经。问其义趣。是则为难。若人说法。令千万亿。无量无数。恒沙众生。得阿罗汉。具六神通。虽有是益。亦未为难。于我灭后。若能奉持。如斯经典。是则为难。我为佛道。于无量土。从始至今。广说诸经。而于其中。此经第一。若有能持。则持佛身。诸善男子。于我灭后。谁能受持。读诵此经。今于佛前。自说誓言。此经难持。若暂持者。我则欢喜。诸佛亦然。如是之人。诸佛所叹。是则勇猛。是则精进。是名持戒。行头陀者。则为疾得。无上佛道。能于来世。读持此经。是真佛子。住淳善地。佛灭度后。能解其义。是诸天人。世间之眼。于恐畏世。能须臾说。一切天人。皆应供养。

　　此劝众发愿也。各谛思惟者。令其熟思而详审也。言担荷此事。甚大艰难。若非具大愿力。不肯承当。故知愿之所在。即经之所在。经之所在。即佛之所在。大经云。毗卢遮那佛。愿力周沙界。一切佛土中。常转无上轮。释迦云。我本立誓愿。欲令一切众。如我等无异。今多宝佛。愿塔现前。正为此经。汝等欲得此经。亦宜发大誓愿也。诸余下。广显末世持经之难。以怂恿其发愿也。虽说余经如恒河沙。固是难事。然皆称机之谈。人亦易信。不足为难。若以手掌接须弥而掷方外。又以足指动大千而掷他国。至乎立有顶而说余经。虽皆难事。犹未为难。以世人皆能倾信故。唯是佛灭度后。若在浊恶世中。说此妙法华经。最为难事。人不信故。生怨嫉故。招骂詈故。加杖木故。若无大愿。生退屈故。手把虚空者。虚空本不可把。而或可把。未足为难。唯佛灭后。能把笔书经者。又难于把空也。言暂读者。暂时一读不常读也。为一人说者。以私意。窃为一人不为多人也。听经问义者。既听经而欲解义也。奉持者。言捧持而着之心胸间。不令忘失也。已上总言末世作五种法师之难。我为下。显此经之尊胜。若有下。赞持经法师之获益。则持佛身者。言能持此经。即是持诸佛全身。以诸佛全身。不离此经故。诸善下。招告持经。今于下。劝发大愿。唯有大愿。然后能持此经故。若暂持者。言不但入息不居阴界。出息不涉万缘。常转是经者。诸佛欢喜。即有一念回光暂持此经者。诸佛亦皆欢喜也。是则勇猛精进者。即为尽行诸佛无量道法故。是名持戒者。即为具足清白梵行故。行头陀者。即为抖擞一切法尘故。疾得无上道者。即心自性成就慧身。不由他悟故。住淳善地者。止于至善故。为天人眼者。具正法眼故。天人供养者。即是天人导师故。

　　提婆达多品第十二

　　颂云。

　傲象谋虞舜　　提婆害释迦　　门庭稍有异
　遭际略无差　　狂圣必同处　　亲冤定一家
　他山不借石　　安得玉无瑕　　奇特龙王女
　神机何迅哉　　一肩担佛去　　双手献珠回
　勇决超屠额　　飞腾却善财　　自今看烈𦦨
　冷地笑寒灰

　　梵语提婆达多。此云天热。生时人天心热故。斛饭王之子也。往昔曾与释迦为善知识。授法华经。此世又与释迦作恶知识。所谓或顺或违。无非增上。故于此品出其因而授记也。此品大意有二。一欲令四众发愿持经。故引己身作证。言我曾于无量劫中。勤求大法。故得成佛。最彼已受化者。精勤修习。不生疲怠。复恐浅根。以为佛道长远。久受勤苦。方始得成。不肯进修。故又以龙女现身作证。但闻此经。即得成佛。令彼亦生好乐。不生退曲也。故楞伽云。以凡愚计常。外道妄想。长养恶见。生死无穷。欲令厌离生死趣轮。精勤胜进故。为彼说言。诸佛易见。非如优昙钵华难得见。故息方便求。有时复观诸受化者。作是说言。佛难值遇。如优昙钵华。故知说难说易。皆是如来善巧方便。菩提岂有是哉。二者冤家授记异类成佛。正显甚深佛慧。究竟平等。无冤亲相。无男女相。但办肯心。决不相赚。

　　尔时佛告诸菩萨。及天人四众。吾于过去无量劫中。求法华经。无有懈倦。于多劫中。常作国王。发愿求于无上菩提。心不退转。为欲满足六波罗蜜。勤行布施。心无吝惜。象马七珍。国城妻子。奴婢仆从。头目髓脑。身肉手足。不惜躯命。时世人民。寿命无量。为于法故。捐舍国位。委政太子。击鼓宣令。四方求法。谁能为我说大乘者。吾当终身供给走使。时有仙人。来白王言。我有大乘。名妙法华经。若不违我。当为宣说。王闻仙言。欢喜踊跃。即随仙人。供给所须。采果汲水。拾薪设食。乃至以身而为床座。身心无倦。于时奉事。经于千岁。为于法故。精勤给侍。令无所乏。尔时世尊。欲重宣此义。而说偈言。

　　我念过去世。为求大法故。虽作世国王。不贪五欲乐。椎(垂)钟告四方。谁有大法者。若为我解说。身当为奴仆。时有阿私仙。来白于大王。我有微妙法。世间所希有。若能修行者。吾当为汝说。时王闻仙言。心生大喜悦。即便随仙人。供给于所须。采薪及果蓏。随时恭敬与。情存妙法故。身心无懈倦。普为诸众生。勤求于大法。亦不为己身。及以五欲乐。故为大国王。勤求获此法。遂致得成佛。今故为汝说。

　　无量劫中。求法华经。无有懈倦。正显此经非懈怠者可得。必精进勇猛。方能担荷也。于多劫中。常作国王。如华严经中。为大威光太子。世世生生。发愿求菩提果是也。为欲下。求其因也。象马等。外施也。头目等。内施也。为于下。求法也。舍王位而求法者。知天爵贵于人爵也。谁能下。出求法之令也。时有下。仙人闻风而至也。王闻下。不食其言。终身供给也。采果下。言一身常兼数事。以至身为床座而无懈倦。于时下。事师之久也。此是释迦自陈往昔。勤求妙法。得成菩提。所以偏称勇猛也。颂中我念下。为大法而舍位也。椎钟下。宣令求法也。时有下。说法人至也。长行云。若不违我当为宣说。此云若能修行吾当为说。不违我。即是依教修行。正恐知而不行。说之无益。故先以此言激之。时王下。顺命给待也。情存妙法。身心无懈。正谓心心无间。唯欲发明此事。更无别慕。故虽勤渠。不生懈倦。普为下。结显如来求法。是为众生。不为己身。故能舍五欲乐。而作辛勤劳苦之事。得证菩提也。

　　佛告诸比丘。尔时王者。则我身是。时仙人者。今提婆达多是。由提婆达多善知识故。令我具足六波罗蜜。慈悲喜舍。三十二相。八十种好。紫磨金色。十力四无所畏。四摄法。十八不共。神通道力。成等正觉。广度众生。皆因提婆达多善知识故。告诸四众。提婆达多。却后过无量劫。当得成佛。号曰天王如来。应供。正遍知。明行足。善逝。世间解。无上士。调御丈夫。天人师。佛。世尊。世界名天道。时天王佛。住世二十中劫。广为众生。说于妙法。恒河沙众生。得阿罗汉果。无量众生。发缘觉心。恒河沙众生。发无上道心。得无生忍。至不退转。时天王佛。般涅槃后。正法住世。二十中劫。全身舍利。起七宝塔。高六十由旬。纵广四十由旬。诸天人民。悉以杂华。末香烧香涂香。衣服璎珞。幢幡宝盖。技乐歌颂。礼拜供养。七宝妙塔。无量众生。得阿罗汉果。无量众生。悟辟支佛。不可思议众生。发菩提心。至不退转。佛告诸比丘。未来世中。若有善男子。善女人。闻妙法华经。提婆达多品。净心信敬。不生疑惑者。不堕地狱饿鬼畜生。生十方佛前。所生之处。常闻此经。若生人天中。受胜妙乐。若在佛前。莲华化生。

　　先指昔证今。由提下。出提婆之因。而归功于师也。告诸下。授提婆之记。佛号天王者。有大威力。成就如来大因大果故。世界名天道者。天道无亲。常与善人故。要知提婆今世之憎心。不异昔年之妙法。释迦今日之冤家。不异昔时之知识。不作两心。方名平等。广为下。说法度生。时天下。灭后得益。佛告下。劝众生信。问。提婆达多。造五逆罪。生身陷入地狱。佛说法时。尚未出狱。何故亦得授记。答。提婆在地狱时。佛令阿难问。你在地狱安否。曰。我在地狱。如三禅天乐。佛又令问。还求出否。曰。我待世尊来便出。阿难云。佛是三界导师。岂有入地狱分。曰。佛既无入地狱分。我岂有出地狱分。只此数语。便是天王如来。何待授记。

　　于时下方。多宝世尊所从菩萨。名曰智积。白多宝佛。当还本土。释迦牟尼佛。告智积曰。善男子。且待须臾。此有菩萨。名文殊师利。可与相见。论说妙法。可还本土。尔时文殊师利。座千叶莲华。大如车轮。俱来菩萨。亦坐宝莲华。从于大海娑竭罗龙宫。自然涌出。住虚空中。诣灵鹫山。从莲华下。至于佛所。头面敬礼二世尊足。修敬已毕。往智积所。共相慰问。却坐一面。智积菩萨。问文殊师利。仁往龙宫。所化众生。其数几何。文殊师利言。其数无量。不可称计。非口所宣。非心所测。且待须臾。自当证知。所言未竟。无数菩萨。坐宝莲华。从海涌出。诣灵鹫山。住在虚空。此诸菩萨。皆是文殊师利之所化度。具菩萨行。皆共论说六波罗蜜。本声闻人。在虚空中。说声闻行。今皆修行大乘空义。文殊师利谓智积曰。于海教化。其事如是。尔时智积菩萨。以偈赞曰。

　　大智德勇健。化度无量众。今此诸大会。及我皆已见。演畅实相义。开阐一乘法。广导诸众生。令速成菩提文殊师利言。我于海中。唯常宣说妙法华经。

　　先智积请还。言智积者。未至无智无得。尚有智碍故。请佛还土者。佛事已毕。劝还本国也。且待下。款留之也。虽是主宾分上。亦是要智积与文殊相见。论说妙法。显露此土菩萨家风。亦使异国菩萨。生渴仰心。得露法味。不孤来意也。尔时下。文殊从海涌出者。表从性海流出也。先礼佛足而次慰菩萨者。礼也。智积下。问其所化。意谓龙性多瞋。不堪受法。故问所化几何。文殊下。答所化甚多。所言下。化众涌出。住在虚空者。同证平等大乘空故。尔时下。偈赞文殊。随机设化之谓智。混一无迹之谓德。强御不畏之谓勇。教化不息之谓健。具此四者。堪度众生。故以此赞之。演畅下。是问辞。言汝所化之众。为是演畅实相之义而化之乎。为以实相之义开种种门而导之也。文殊下。言我不别开门户。唯以实相示人也。

　　智积问文殊师利言。此经甚深微妙。诸经中宝。世所希有。颇有众生。勤加精进。修行此经。速得佛不。文殊师利言。有娑竭罗龙王女。年始八岁。智慧利根。善知众生诸根行业。得陀罗尼。诸佛所说甚深秘藏。悉能受持。深入禅定。了达诸法。于刹那顷。发菩提心。得不退转。辨才无碍。慈念众生。犹如赤子。功德具足。心念口演。微妙广大。慈悲仁让。志意和雅。能至菩提。智积菩萨言。我见释迦如来。于无量劫。难行苦行。积功累德。求菩提道。未曾止息。观三千大千世界。乃至无有如芥子许。非是菩萨舍身命处。为众生故。然后乃得成菩提道。不信此女。于须臾顷。便成正觉。言论未讫。时龙王女。忽现于前。头面礼敬。却住一面。以偈赞曰深达罪福相。遍照于十方。微妙净法身。具相三十二。以八十种好。用庄严法身。天人所戴仰。龙神咸恭敬。一切众生类。无不宗奉者。又闻成菩提。唯佛当证知。我阐大乘教。度脱苦众生。

　　此审问利根也。言此经甚深微妙。是法宝中之大如意宝。世所希有。既有如此奇特。颇有闻此而勤加精进。一生顿获无上菩提者乎。文殊下。答出龙女。言龙女者。显是异类。明非过去久修。年始八岁者。见其甚小。明非今世习学。智慧利根四字。是总赞龙女。善知下。别赞智慧。诸根即信进念定慧五根也。行业即所作善恶业也。此知机也。得陀尼等下。知法也。言龙女具十力。故能知机知法也。于利下。别赞利根。初发心时。即得不退也。辨才无碍者。得四无碍智也。慈念众生者。以慈修身也。功德具足者。万行圆满也。心念口演者。自利利他也。微妙广大者。致广大而尽精微也。仁者不自有其德。让者不自张其功。和者无卒暴故能就物。雅者无圭角故能成物。以此女众德具足。故至速至菩提也。文殊为三世诸佛师。又为诸菩萨师。又与龙众龙女为师。回类异类。逆行顺行。无非皆是妙光发露处。故求法当效释迦。而说法度生。又当效文殊也。智积下。菩萨腾疑。所谓不退诸菩萨亦复不能知也。言论下。龙女呈身。深达下。偈赞文殊。罪谓龙女。福谓如来。达此二相本来空寂。古佛所谓罪福皆空无所住是也。以此赞文殊。所以抑智积也。以智积有二相故。遍照于十方者。言文殊智光。周遍融通。非若智积滞而不通也。微妙下。赞文殊。亦是古佛现身也。又闻下。言我成佛。唯佛证知。我说法度生。亦唯佛证知。反显智积不能知也。

　　时舍利弗。语龙女言。汝谓不久。得无上道。是事难信。所以者何。女身垢秽。非是法器。云何能得无上菩提。佛道悬旷。经无量劫。勤苦积行。具修诸度。然后乃成。又女人身。犹有五障。一者不得作梵天王。二者帝释。三者魔王。四者转轮圣王。五者佛身。云何女身速得成佛。尔时龙女。有一宝珠。价值三千大千世界。持以上佛。佛即受之。龙女谓智积菩萨。尊者舍利弗言。我献宝珠。世尊纳受。是事疾不。答言甚疾。女言。以汝神力。观我成佛。复速于此。当时众会。皆见龙女。忽然之间。变成男子。具菩萨行。即往南方无垢世界。坐宝莲华。成等正觉。三十二相。八十种好。普为十方一切众生。演说妙法。尔时娑婆世界。菩萨声闻。天龙八部。人与非人。皆遥见彼龙女成佛。普为时会人天说法。心大欢喜。悉遥敬礼。无量众生。闻法解悟。得不退转。无量众生。得受道记。无垢世界。六反震动。娑婆世界。三千众生。住不退地。三千众生。发菩提心。而得授记。智积菩萨。及舍利弗。一切众会。默然信受。

　　此鹙子呈疑。所谓假使舍利弗亦复不能知也。垢秽非法器者。言此身腥臊交遘。抑且是龙。又非人类。故非受法之器。佛道下。与智积一模脱出。梵天王色界天主。清净为梵。女身不净故。亦是八地菩萨示现故。帝释。是欲界天主。是二地菩萨示现故。魔王。即魔醯首罗。是十地菩萨示现故。轮王。是人中极尊。诸佛降生处故。亦是初地菩萨所现示故。佛为诸圣之极尊故。言女身尚不能得世间主。云何疾得出世间之最上法王乎。智积鹙子。总是色相不空。智障不破。堕在佛见众生见中。大家将龙女掂斤播两。当知异国菩萨。堪与此土声闻同列耳。尔时下。龙女呈珠。龙女却有大人度量。不与他辩是论非。直下拈出一颗圆明无价镇海明珠。呈似世尊。却要世尊作个证明。世尊即受与它打个照会。龙女却用红绵索子。反套二圆尊者。却问言我献宝珠。世尊纳受。是事疾否。烂泥里有刺。智积与尊者。口嘴相同。未免答个甚疾。鼻孔却在龙女手中。龙女却把二尊者鼻孔。轻轻捩转。却道汝等以神力观我成佛。汝等眼力之速。又速于我之成佛。汝尚不知。云何知我成佛之甚疾乎。他方此土菩萨声闻。却被八岁龙女。当面热瞒也不知。故曰。若人生百岁。不会诸佛机。不如生一日。而能决了之。当时下。龙女赌身不赌口。忽然变未成男子。立地成佛。可见菩提之道。无久暂。无顿渐。无迟速。唯在精进。唯在妙悟而已。昔灌溪参末山尼。山问上座今日离何处。曰路口。山曰何不盖却。始礼拜。问如何是末山。山曰不露顶。曰如何是末山主。山曰非男女相。师乃喝云。何不变去。山曰不是神。不是鬼。变个甚么。师服膺。作园头三年。末山道不变。龙女却变。且道变是。不变是。普为下。说法度生。且道说何等法化龙。经前云成菩提。阐大教。度众生。唯佛证知。意见乎此。尔时下。大众欢喜敬礼也。是随邪逐怪。无量下。闻法得益。恼乱春风卒未休。默然信受者。直得亡锋结舌。杜口无言也。

　　持品第十三

　　颂云。

　季世情多谲　　流言捷有神　　证龟能作鳖
　指机即为人　　药腐昙摩齿　　刀刲师子身
　漠然都不校　　方见受持真

　　因前宝塔品云。我欲以此妙法华经。付嘱有在。又云。此为难事。宜发大愿。已将大众志愿耸动。复恐发心不猛不烈故。复引自己往昔求法华经。至于身为床座。终无懈倦以励之。又令亲见龙女听法华经。即证菩提以进之。由是始有发愿持经者。故曰持品。持之一字。是五种法师之要诀。故特标品名。

　　尔时药王菩萨摩诃萨。及大乐说菩萨摩诃萨。与二万菩萨眷属俱。皆于佛前。作是誓言。惟愿世尊。不以为虑。我等于佛灭后。当奉持读诵。说此经典。后恶世众生。善根转少。多增上慢。贪利供养。增不善根。远离解脱。虽难可教化。我等当起大忍力。读诵此经。持说书写。种种供养。不惜身命。尔时众中。五百阿罗汉得受记者。白佛言。世尊。我等亦自誓愿。于异国土。广说此经。复有学无学八千人得受记者。从座而起。合掌向佛。作是誓言。世尊。我等亦当于它国土。广说此经。所以者何。是娑婆国中。人多弊恶。怀增上慢。功德浅薄。瞋浊谄曲。心不实故。

　　先会中菩萨。发愿持经。然数有八万。而药王大乐说。与二万菩萨俱者。亦见其余畏难之意。不以为虑者。安慰之辞。我等下。承当之语。应前谁能于此娑婆世界广宣妙法等语。后恶下。是发愿语。应前谁能护法广发大愿之语。言后恶世者。正指后五百岁斗诤坚固时。言善根者。即无贪无瞋无痴三善根也。不善根者。即贪瞋痴三不善根也。正言末世善根少而不善根多。善人少而不善人多也。起大忍力。便是发愿作五种法师也。意谓末世众生。虽刚狠难化。当以大忍辱力。作此五种佛事。渐渍熏染。徐徐诱入。即使恶骂捶打。乃至节节支解。皆悉忍受。昔黑齿比丘诉佛云。舍利弗骂我说我。佛唤舍利弗问云。汝实骂说否。舍利弗云。心不定者云骂说。我心已定者云何骂说。如折角牛。不触娆人。如残童子。耻不恼彼。我心如地。净与不净大小便利。一切皆受。心如扫帚。净与不净一切皆扫。云何于他而有骂说。佛云。如是恶人。汝云何观。答。人有五种。有身善口意不善者。但念其身不念口意。如粪扫比丘。见粪聚弊帛。截弃不净而取其净。我亦如是。念其身净以规我身。念其口意以防口意。有口净身意不净者。亦用其口弃其身意。有意净身口不净者。亦用其意弃其身口。有一种皆不净者。虽无可用。当痛惜之。若三种皆净者。常存于心以自规训。此亦大忍之渐也。尔时下。无学人发愿异国持经。复有下。有学人发愿异国持经。此即声闻得记。学菩萨行习法师事之初心也。弊恶者。言娑婆世界。坏人恶人多也。瞋者。谓刚暴无柔和之色。浊者。谓污秽无清白之行。谄者。工媚悦而无丈夫之气。曲者。习逢迎而无质直之心。其人如此。故不可以真实法授之。故不愿入娑婆也。则知娑婆世界众生。皆见弃于声闻弟子。若无大忍力菩萨为法师。与之畅曲旁通。不几乎皆为异类哉。

　　尔时佛姨母。摩阿波阇波提比丘尼。与学无学比丘尼。六千人俱。从座而起。一心合掌。瞻仰尊颜。目不暂舍。于时世尊。告憍昙弥。何故忧色。而视如来。汝心将无谓我不说汝名。授阿耨多罗三藐三菩提记耶。憍昙弥。我先总说一切声闻。皆已授记。今汝欲知记者。将来之世。当于六万八千亿诸佛法中。为大法师。及六千学无学比丘尼。俱为法师。汝如是渐渐具菩萨道。当得作佛。号一切众生喜见如来。应供。正遍知。明行足。善逝。世间解。无上士。调御丈夫。天人师。佛。世尊。憍昙弥。是一切众生喜见佛。及六千菩萨。转次授记。得阿耨多罗三藐三菩提。尔时罗睺罗母。耶输陀罗比丘尼。作世念。世尊。于授记中。独不说我名。佛告耶输陀罗。汝于来世。百千万亿诸佛法中。修菩萨行为大法师。渐具佛道。于善国中。当得作佛。号具足千万光相如来。应供。正遍知。明行足。善逝。世间解。无上士。调御丈夫。天人师。佛。世尊。佛寿无量阿僧祇劫。尔时摩诃波阇波提比丘尼。及耶输陀罗比丘尼。并其眷属。皆大欢喜。得未曾有。即于佛前而说偈言。

　　世尊导师。安隐天人。我等闻记。心安具足。

　　诸比丘尼。说是偈已。白佛言。世尊。我等亦能于它方国。广宣此经。

　　由不称名授记。不敢发愿持经。故以目注如来不暂舍者。欲如来知其意也。于时下。先点破目视之意。憍昙下。如来与记。为大法师者。欲其广宣大法。渐具菩萨道也。佛号一切众生喜见者。由因中能大爱道。作大法师故。果上一切皆喜见也。佛号具足光相者。因中作大法师。阐明如来大法光明故。果上具足光相也。偈中心安具足者。未得记时心不得安。志愿不得满。今得授记。心亦安而愿亦满。故曰心安具足也。诸比下。因得授记。亦发愿持经也。问。诸声闻众既得授记发愿持经。然皆愿向异国。不愿入娑婆。而与菩萨异者何故。答。声闻人持净戒时。不应起一念三界更受后身故。菩萨净持戒时。能于无量阿僧祇堪受后身。不生厌怠。由寻常用心各异。故今发愿亦各不同。此皆顺其本意。随其习种。非矫强也。若以内秘外现言。则声闻弟子。久在娑婆行菩萨道故。当生净国也。

　　尔时世尊。视八十万亿那由它诸菩萨摩诃萨。是诸菩萨。皆是阿惟越致。转不退法轮。得诸陀罗尼。即从座起。至于佛前。一心合掌。而作是念。若世尊告敕我等。持说此经者。当如佛教。广宣斯法。复作是念。佛今默然。不见告敕。我当云何。时诸菩萨。敬顺佛意。并欲自满本愿。便于佛前。作师子吼。而发誓言。世尊。我等于如来灭后。周旋往反十方世界。能令众生。书写此经。受持读诵。解说其义。如法修行。正忆念。皆是佛之威力。唯愿世尊。在于它方。遥见守护。

　　世尊见发愿持经皆在异国。畏入娑婆。皆不惬意。故以目招菩萨也。即从下。菩萨作念。因目视而起立合掌。因默然而又作念也。时诸下。顺佛心而发愿。由领世尊目视之意。故曰敬顺佛意。本愿亦欲如此。故曰自满本愿也。作师吼者。不同声闻有畏怯也。往反十方者。去去来来。不拘一界也。能令下。言我自能书写受持读诵解说修行正念。而又能令众生受持书写作种种佛事也。皆是佛威力者。归功于师。不自有其功也。遥见守护者。复请如来神力冥加也。

　　即时诸菩萨。俱同发声。而说偈言。

　　惟愿不为虑。于佛灭度后。恐怖恶世中。我等当广说。有诸无智人。恶口骂詈(利)等。及加刀杖者。我等皆当忍。恶世中比丘。邪智心谄曲。未得谓为得。我慢心充满。或有阿练若。纳衣在空闲。自谓行真道。轻贱人间者。贪着利养故。与白衣说法。为世所恭敬。如六通罗汉。是人怀恶心。常念世俗事。假名阿练若。好出我等过。而作如是言。此诸比丘等。为贪利养故。说外道论义。自作此经典。诳惑世间人。为求名闻故。分别于是经。常在大众中。欲毁我等故。向国王大臣。婆罗门居士。及余比丘众。诽谤说我恶。谓是邪见人。说外道论义。我等敬佛故。悉忍是诸恶。为斯所轻言。汝等皆是佛。如此轻慢言。皆当忍受之。浊劫恶世中。多有诸恐怖。恶鬼入其身。骂詈(利)毁辱我。我等敬信佛。当着忍辱铠。为说是经故。忍此诸难事。我不爱身命。但惜无上道。我等于来世。护持佛所嘱。世尊自当知。浊世恶比丘。不知佛方便。随宜所说法。恶口而颦(平)蹙(促)。数数见摈出远离于塔寺。如是等众恶。念佛告敕故。皆当忍是事。诸聚落城邑。其有求法者。我皆到其所。说佛所嘱法。我是世尊使。处众无所畏。我当善说法。愿佛安隐住。我于世尊前。诸来十方佛。发如是誓言。佛自知我心。

　　此是菩萨一篇发愿文也。初四句是总。有诸下。别陈。我等皆当忍者。忍字与瞋字对。决定毗尼经云。若菩萨修行大乘。如河沙劫。贪心相应而犯戒者。其罪尚轻。若一瞋心而犯于戒。其罪甚重。何以故。因贪犯戒。摄受众生。因瞋犯戒。弃舍众生。故所有诸法。能摄受众生。菩萨于此不应生畏。所有诸法。能舍众生。菩萨于此应生怖畏故。断爱是小乘所先。断瞋是菩萨之急务。故菩萨浊世持经。当行忍辱也。恶世下。广言所忍之事。言比丘者。正显坏法之人。不在白衣而在衲衣。所谓师子身中虫。自食师子肉也。邪智者。无正知见。出随风倒柁之语。谄曲者。奴颜婢膝。作狐媚求容之态。我慢者。由邪智谄曲。遂能交结权贵。狐假虎威。眼空四海。眇忽一切。自谓天上天下唯我独尊。如此等人。剑戟在心。戈矛在舌。故在在处处。飞殃作孽。誉己毁人。所谓未得谓得也。或有下。出谤因也。梵语阿练若。此云寂静处。纳衣在空闲者。言褁纳衣住在深山穷谷。空闲寂寞之濵。自谓我行如来真正之道。其视人间说法度生。作佛事者。目为邪道。故意轻贱也。言此等人。虽是矫饰形仪。假妆皮面。以为无求于世。殊不知言清行浊。不是真修。贪着利养。暗地却与白衣说法。诳惑无知。彼无知者。为彼所愚。敬如罗汉。此等既得白衣恭敬。复恐明眼作家冷地觑破。心不自安。便怀恶心。故在人前。抑人扬己。自谓行道轻贱人间耳。彼虽不处人间。深藏丘壑。而心所注念。皆是世俗鄙陋之事。患得患失。冰炭交心。何曾有一念寂静。岂非假名阿练若乎。如斯等人。将无作有。好生过衅。而作下。出谤辞也。或曰此人间说法比丘。皆为贪着利养故。说此等外道论义。非是如来正说。或曰是比丘所说。是自己造作出来。诳惑世人。不是代佛扬化。或曰此等比丘。沽名钓誉。故说是经。不为度生。常在下。出谤毁之处。此等谤辞。或在大势力人前毁。或在净行人前毁。或在有道人前毁。或在同袍面前毁。谓彼说法者是邪见人。谓彼所说者是外道法。彼虽如是。加谤加毁。我等敬佛告敕。悉能忍其恶也。为斯下三句。亦谤毁之辞。有二义。一是恶比丘。见说法比丘。故作轻慢之语。云汝等说法。皆是活佛出世。岂当等闲。二或是恶比丘。指授记之语。对众人云。不是佛说。却是说法比丘。邀人恭敬自己。故意作此轻薄之语。汝等是佛。不可尽信。恶比丘虽作是说。我亦置而不校也。浊世下。出谤毁之故。言如此比丘。恐怖它人。唯此土有。他土所无。此等比丘。皆是恶鬼入其心腑。故虽以恶口骂我。毁我。辱我。我等敬信佛语。着忍辱铠。行忍辱行。以我受佛敕。而说此经。即加我难忍之事。我皆忍之。然我所忍人毁骂者。非爱身而不敢与之校。但我自惜法王之道。正在己躬。故自珍自重。如连城不与瓦砾争价。鹓鶵不与枭鹫同鸣。故不容不默默耳。然此皆是领荷如来付嘱有在一语。更无他故。世尊自当知我心也。浊世下。出谤毁之意。浊世比丘。无有智慧。不解如来授记作佛。亦是方便接人。故一闻此语。即加恶口骂詈。颦眉蹙额。以为是外道法。数数摈出不容入寺。即有如是诸恶加我。我亦能忍。我虽远离塔寺。若聚落城邑中有求法者。我乘愿力。决不退堕。复至其所而为说法。以我受佛付嘱。即是如来所遣之使。以佛庄严。而自庄严。故我处众无畏。不辱使命。常以善言诱论。令彼悟入。续佛慧命。不令断灭。我愿如斯。唯愿如来安隐住世。不劳有虑也。我于下结誓。
卍新纂续藏经第 31 册 No. 0614 法华经大窾


　　妙法莲华经大窾卷五

　　姚秦三藏法师鸠摩罗什奉　诏译

　　明　金庭比丘　通润　笺

　　安乐品(髻珠喻)第十四

　　颂云。

　法将神兵势方强　　魔军弃甲尽销亡
　髻珠一颗亲收得　　苦处都成快乐场

　　由前八十万亿那由他菩萨。发愿持经。不惜身命。忍诸难事。然加刀杖骂詈而能忍。未必安。见恐怖畏惧而能忍。未必乐。今使有刀杖骂詈而不能加。有恐怖畏惧而不能入。是则终日在刀山剑树上行。冰凌火聚中住。皆是安乐道场。然非深达无生法忍者不能也。故又以无生法忍进之。永嘉云。观恶言是功德。此则成吾善知识。不因讪谤起冤亲。何表无生法忍力是也。

　　尔时文殊师利法王子菩萨摩诃萨。白佛言。世尊。是诸菩萨。甚为难有。敬顺佛故。发大誓愿。于后恶世。护持读说是法华经。世尊。菩萨摩诃萨。于后恶世。云何能说是经。佛告文殊师利。若菩萨摩诃萨。于后恶世。欲说是经。当安住四法。一者安住菩萨行处。亲近处。能为众生演说是经。文殊师利。云何名菩萨摩诃萨行处。若菩萨摩诃萨住忍辱地。柔和善顺。而不卒暴。心亦不惊。又复于法无所行而观诸法如实相。亦不行不分别。是名菩萨摩诃萨行处。

　　初文殊请问。敬顺下。言如来以目视。即能敬顺佛意。发大愿而入恶世持经。故知甚为希有。第恶世众生。刚强粗犷。恐畏实多。即有坚忍之力。或恐不能持久。然不知云何用心。行何等行。然后堪说是经也。佛告下。说四安乐法门也。一者安住菩萨行处亲近处者。言日用所行处。与所亲近处。浑身安住平等法性。不分高下。然后说法。方得安乐。云何下。先解菩萨行处有二。一事行。二理行。先明事行。事行者。忍于外也。忍于外者。不起烦恼障。住忍辱地者。言菩萨应世。先当忍人之辱。莫以人辱我而心有动也。柔和善顺者。言彼以刚来。我以柔应。彼以瞋来。我以和应。彼以恶来。我以善应。彼以逆来。我以顺应。如此不独刀杖骂詈不能加。即使有夜叉杀害之心。亦且革为菩萨慈悲之面矣。所谓观德人之容。使人意消也。而不卒暴心亦不惊者。卒暴者。急遽之状。惊者。恐怖之状。由柔和故不卒暴。由善顺故不惊。永嘉所谓纵遇锋刀常坦坦。假饶毒药也闲闲是也。若一卒暴。一着惊。为彼所动。落彼绻缋。则刀杖可加。骂詈可入矣。此道人处世之良方。亦是持经之秘诀也。前所谓着忍辱衣者如此。涅槃经中。有闻赞佛为大福德相。怒者曰。生经七日。母便命终。岂谓大福德相。赞者曰。年志俱盛。而不卒暴。打之不嗔。骂之不报。是故我言大福德相。怒者闻而心服。又复下。释理行。理行者。忍于内也。忍于内者。则不起理障。于法无所行者。行谓分别。不见有法当情故。心无分别也。而观诸法如实相者。若见世间实有善恶二相。未免为彼所转。便有好善恶恶之心。不能住忍辱地。故观察一切善恶诸法。无有高下。总是平等一相。故心无所行也。亦不行不分别者。不见无法当情故。即无分别者。亦不分别也。不作有见。不作无见。垢净两忘。心境如一。世出世法。打成一片。方名平等观法。思益云。于法无所分别。亦不行非法。是名归依法。此即菩萨即世法而行出世法也。是名菩萨行处者。言常观察法相如是。是即行菩萨道也。

　　云何名菩萨摩诃萨亲近处。菩萨摩诃萨。不亲近国王王子大臣官长。不亲近诸外道梵志尼犍子等。及造世俗文笔。赞咏外书。及路伽耶陀。逆路伽耶陀者。亦不亲近诸有凶戏。相叉(叉)相扑(卜)。及那罗等种种变现之戏。又不亲近旃陀罗。及畜猪(朱)羊鸡狗。畋(田)猎(烈)渔捕。诸恶律仪。如是人等。或时来者。则为说法。无所希望。又不亲近求声闻比丘比丘尼。优婆塞优婆夷。亦不问讯。若于房中。若经行处。若在讲堂中。不共住止。或时来者。随宜说法。无所希求。文殊师利。又菩萨摩诃萨。不应于女人身。取能生欲想相而为说法。亦不乐见。若入他家。不与小女处女寡女等共语。亦复不近五种不男之人。以为亲厚。不独入他家。若有因缘。须独入时。但一心念佛。若为女人说法。不露齿笑。不现胸臆(臆音亦)。乃至为法。犹不亲厚。况复余事。不乐畜年少弟子。沙弥小儿。亦不乐与同师。常好坐禅。在于闲处。修摄其心。文殊师利。是名初亲近处。复次菩萨摩诃萨。观一切法空如实相。不颠倒。不动。不退。不转。如虚空。无所有性。一切语言道断。不生不出不起。无名无相。实无所有。无量无边。无碍无障。但以因缘有。从颠倒生故说。常乐观如是法相。是名菩萨摩诃萨第二亲近处。

　　此释亲近处也。亦有事有理。先释事亲近。一不亲近豪贵者。经云。比丘亲近国王。有十非法。一阴谋王命。二王诛大臣。三典藏亡宝。四宫人怀妊。五王身中毒。六大臣诤竞。七二国交兵。八王吝不施。九聚敛民物。十多诸疾疫。一切人民。谓是比丘所作。作此以谤比丘。即是谤佛谤法。故佛不令亲近国王等也。二不亲近邪师。言外道者。不即心以为道。心游道外故。梵志者。其先志慕梵天。修梵天行故。尼犍子者。即常见外道。此人言罪福。定受非行道。能断等者。等取其余五师也。一富兰迦叶。其人起邪见。言一切法皆断灭。二末伽梨俱舍梨。其人计众生苦乐。不因行得。皆是自然。三正胜。其人计久经生死。历多劫苦际自尽。四钦婆罗。其人非因计因。以熏鼻拔发为道。今并受苦。后世常乐。五迦栴延。此人言诸法有相无相。连上一师。即六师也。不许亲近者。恐入邪种故。世俗文笔赞咏外书者。即八索九丘。三坟五典诸子百家也。不许亲近者。多岐亡羊故。梵语路伽耶。此云恶议论。是顺世外道计。顺世情故。梵语逆路伽耶。此云恶问难。以所计不顺世间故。不亲近者。恐堕恶种故。三不近凶戏。那罗延者。此云上伎戏。谓彩画其身。作变异戏。如少林神拳神棍之类。不许亲近者。恐起斗心故。四不近恶律仪。习恶则恶故。如是下。言此等人。我虽不去亲近于彼。彼或悔心始萌。肯来亲我。应当随机说法导其良心。令彼舍旧图新。不应希望供养也。五不近小乘者。小乘不解随宜说法。恐起诤论故。不问讯。亦不共住也。六不近女人者。防微杜渐故。不近小女。不知节义者。处女。未嫁者。寡女。既嫁而称未亡人者。七不近不男。即生剧妒变半也。不独入者。防嫌疑之口也。一心念佛者。作尊重之想也。不露齿笑不现胸臆者。无亵狎之仪也。即使为法来者。亦不应亲厚。况以他事因缘而亲近哉。八不近年少沙弥。如上所说。皆能妨禅定。乱心想故。宜当远离也。在于闲处修摄其心者。言在水边林下空闲之处。摄心正念。所谓上不为仁义之操。下不为淫僻之行。唯默默调心。此非纳衣在空闲之比也。是名初亲近处者。言不与世俗亲近。然后与道亲近也。洪觉范。问金华志禅师。居山有何趣味。答云。山中住。独掩柴门无别趣。三个柴头品字煨。不用援毫文彩露。又曰。万机俱罢付痴憨。踪迹常容野鹿参。不脱麻衣拳作枕。几生梦在绿萝庵。此所谓闲处摄心者。前来住忍辱地。心亦不惊。是因外境干我。而我以坦然之度应之。此言不亲近世间等者。是教人莫向世间讨不如意也。自处则冰清玉洁。处物则光风霁月。如此则身心自然安乐矣。问。世出世法。本无有二。何必分疆立界。答。初心入道。熟处太熟。生处太生。故不亲近世法。然后与出世法相应。世味淡薄。道心自然浓厚。所谓转生成熟。转熟成生之机。正在乎此。若夫同乎污世。合乎流俗。朱门悬薄。无不奔走。酒肆淫房。一例游戏。此是破弊凡夫。非佛弟子。若尽分别善善恶恶。不以理融摄。是小乘人。非菩萨器。故在事观。则历历分明。丝毫不滥。一入理观。则法法混融。善恶平等。所谓非凡夫行。非声闻行。是名菩萨行也。复次下。释理亲近。观一切法空者。观是观察。一切法者。即三科七大。生死涅槃种种法也。由观诸法。俱不可得。故曰空也。如实相者。以一切法。皆是真如实相。无二相故。不颠倒者。以一切法远离颠倒梦想故。不动者。以一切法本自不动故。不退者。在众生分上未尝退故。不转者。在诸圣分上不曾转故。喻如虚空者。圆同大虚。无欠无余故。无所有性者。无自性他性贤愚性圣凡性。是无性之性名佛性故。一切语言道断者。不落唇吻故。过去不生。现在不出。未来不起。不堕诸数故。无名无相者。四辩莫能谈。五目莫能睹故。实无所有者。本来无一物故。无量者。无形量故。无边者。无方所故。无碍者。无壁落故。无障者。无葑蔀故。所以谓之空也。应立量云。一切法是有。法空为宗。因云如实故。或是不颠倒故。同喻如虚空。以虚空为喻者。以虚空无锁闭。无形段。无心眼。如是观察一切诸法。本无一物。皆由一念不觉。转为无明。由无明因缘。展转相生。是则一切诸法。皆从一念颠倒妄想生起。既有妄想。遂起言说。应知一切诸法。但有言说。都无实义。常乐观察。法相如是。是名亲近法也。所谓处法空座如此。

　　尔时世尊。欲重宣此义。而说偈言。

　　若有菩萨。于后恶世。无怖畏心。欲说是经。应入行处。及亲近处。常离国王。及国王子。大臣官长。凶险戏者。及旃陀罗。外道梵志。亦不亲近。增上慢人。贪着小乘。三藏学者。破戒比丘。名字罗汉。及比丘尼。好戏笑者。深着五欲。求现灭度。诸优婆夷。皆勿亲近。若是人等。以好心来。到菩萨所。为闻佛道。菩萨则以。无所畏心。不怀希望。而为说法。寡女处女。及诸不男。皆勿亲近。以为亲厚。亦莫亲近。屠儿魁脍(快)。畋(田)猎(烈)渔捕。为利杀害。贩肉自活。炫(现)卖女邑。如是之人。皆勿亲近。凶险相扑。种种嬉戏。诸淫女等。尽勿亲近。莫独屏(丙)处。为女说法。若说法时。无得戏笑。入里乞食。将一比丘。若无比丘。一心念佛。是则名为。行处近处。以此二处。能安乐说。又复不行。上中下法。有为无为。实不实法。亦不分别。是男是女。不得诸法。不知不见。是则名为。菩萨行处。一切诸法。空无所有。无有常住。亦无起灭。是名智者。所亲近处。颠倒分别。诸法有无。是实非实。是生非生。在于闲处。修摄其心。安住不动。如须弥山。观一切法。皆无所有。犹如虚空。无有坚固。不生不出。不动不退。常住一相。是名近处。若有比丘。于我灭后。入是行处。及亲近处。说斯经时。无有弱弱。菩萨有时。入于静空。以正忆念。随义观法。从禅定起。为诸国王。王子臣民。婆罗门等。开化演畅。说斯经典。其心安隐。无有怯弱。文殊师利。是名菩萨。安住初法。能于后世。说法华经。

　　若有下六句。总颂二处。常离下。别颂事亲近处。三藏学者。佛在彼罗柰。最初与五人。说修多罗藏。佛在罗阅祇。最初与须那提。说毗尼藏。佛在毗舍离猕猴池。最初为䟦耆子。说阿毗昙藏。故经律论。总名藏教。学三藏者。名三藏学者。破戒比丘者。即前于戒有缺漏是也。名字罗汉者。即前名为解脱其实未得者也。好戏笑者。非是离诸戏笑亲近智者之人也。着五欲而求灭度者。是缘木求鱼。淘灰索金之人也。若是下。言此等人。虽不着意要亲近他。若彼以好乐之心。欲闻大法。或来亲近。应以喜心接之。为彼说法。勿以畏而拒之也。又复下。颂理行。不行者。谓不当以心行分别。实有诸法差别。以法法皆同一法故。上中下法者。三乘法也。有为法者。生灭法也。无为法者。不生灭法也。实法者。实相法也。不实法者。虚妄五蕴法也。言不唯不当分别法。亦复不当分别此人是男是女。是人不得法。不见法。以智愚贤不肖者皆可知。皆可见。皆可得故。问。前云女人不应亲近。此云亦不分别是男是女。得无犯自语相违耶。答。前以相言。此以性言。事虽行布。理实圆融故。一切下。颂理亲近。无有常住亦无起灭者。唤作常住是常见。唤作起灭是断见。随缘故非常。不变故非断。不断不常。果生因灭。如是观法。则造次颠沛。常在一处。未尝暂离。古德所谓夜夜抱佛眠。朝朝还共起。起坐镇相随。语嘿同居止。智者亲近如斯而已。何以故。以一切法本非断常。有无等相。但以颠倒妄想分别。计度是有是无。是实非实。是生非生。竟不知不有不无。非实非虚。无生无灭。究竟平等。本不可以妄想推求也。故在闲处修摄其心。置之一处。不使落路落草。安住不动。犹如须弥。观一切法。皆无所有。犹如虚空。常住一相。是名初心亲近佛法处也。若有下。言末世菩萨能处法空之座。则懦者立。弱者强。胆充神王。肆口而说。不生怖怯矣。菩萨下。第二说法之方。如欲说法。必先入定。观法观机也。以正忆念者。以。用也。正忆念者。不起一念。名正忆念。用此正念不用第二念也。随义观法者。但随于义。不着言说。所谓依义不依文也。从禅下。从定起而发言。言必真当故。亦无怯弱也。文殊下。结显处。法空座者。然后能说法也。

　　又文殊师利。如来灭后。于末法中。欲说是经。应住安乐行。若口宣说。若读经时。不乐说人及经典过。亦不轻慢诸余法师。不说他人好恶长短。于声闻人。亦不称名说其过恶。亦不称名赞叹其美。又亦不生怨嫌之心。善修如是安乐心故。诸有听者。不逆其意。有所难问。不以小乘法答。但以大乘而为解说。令得一切种智。尔时世尊。欲重宣此义。而说偈言。

　　菩萨常乐。安隐说法。于清净地。而施床座。以油涂身。澡(早)浴尘秽。着新净衣。内外俱净。安处法座。随问为说。若有比丘。及比丘尼。诸优婆塞。及优婆夷。国王王子。群臣士民。以微妙义。和颜为说。若有难问。随义而答。因缘譬喻。敷演分别。以是方便。皆使发心。渐渐增益。入于佛道。除懒惰意。及懈怠想。离诸忧恼。慈心说法。昼夜常说。无上道教。以诸因缘。无量譬喻。开示众生。咸令欢喜。衣服卧具。饮食医药。而于其中。无所希望。但一心念。说法因缘。愿成佛道。令众亦尔。是则大利。安乐供养。我灭度后。若有比丘。能演说斯。妙法华经。心无嫉恚。诸恼障碍。亦无忧愁。及骂詈(利)者。又无怖畏。加刀杖等。亦无摈(聘)出。安住忍故。智者如是。善修其心。能住安乐。如我上说。其人功德。千万亿劫。算数譬喻。说不能尽。

　　第二安乐行。是不宜过恶。口业清净也。若宣此经。或读此经。不得乐说他人不宣读此经。宣读余经之过。亦不轻慢诸余法师者。如倚圆顿而轻渐修。依实相而慢权说之类。不说他人好恶长短者。或执小难大。或以大破小。或禅律相非。或宗教互诋。各开户牖。互立门庭。总是卜杓虚声。孰非孰是。故不必臧否之也。不毁赞声闻。而心亦不嫌者。毁则增其傲慢而不信。赞则安于卑小而不进。嫌则终于弃厌而不度故也。不逆其意者。谓彼小乘有所难问。就其心之明透处而引导之。令入大乘。更不当导以小乘法。所谓达之而入于无疵也。偈中若有难问下。颂有所难问。不逆其意。应以善巧方便引诱。皆使发大乘心。令彼日就月将。入于佛道。若于小乘心有怨嫌。则生忧恼懒惰懈怠之心。故宜并除。当起慈心而为说法。令彼翻小成大。咸生欢喜。然亦不得希望他人四事供养。但当一心自念。藉此说法因缘。自愿成佛。闻我法者。亦愿彼得成佛。是则名为受大利益。受大安乐。受大供养也。安住忍故者。忍于言也。由能忍于心故。能忍于言。由忍于言故。怖畏等不加。所谓外无臭秽蝇自不来也。

　　又文殊师利。菩萨摩诃萨。于后末世。法欲灭时。受持读诵斯经典者。无怀嫉妒谄诳之心。亦勿轻骂学佛道者。求其长短。若比丘比丘尼。优婆塞优婆夷。求声闻者。求辟支佛者。求菩萨道者。无得恼之。令其疑悔。语其人言。汝等去道甚远。终不能得一切种智。所以者何。汝是放逸之人。于道懈怠故。又亦不应戏论诸法。有所诤竞。当于一切众生。起大悲想。于诸如来。起慈父想。于诸菩萨。起大师想。于十方诸大菩萨。常应深心。恭敬礼拜。于一切众生。平等说法。以顺法故。不多不少。乃至深爱法者。亦不为多说。文殊师利。是菩萨摩诃萨。于彼末世。法欲灭时。有成就是第三安乐行者。说是法时。无能恼乱。得好同学。共读诵是经。亦得大众而来听受。听已能持。持已能诵。诵已能说。说已能书。若使人书。供养经卷。恭敬尊重赞叹。尔时世尊。欲重宣此义。而说偈言。

　　若欲说是经。当舍嫉恚慢。谄诳邪伪心。常修质直行。不轻懱于人。亦不戏论法。不令他疑悔。云汝不得佛。是佛子说法。常柔和能忍。慈悲于一切。不生懈怠心。十方大菩萨。愍众故行道。应生恭敬心。是则我大师。于诸佛世尊。生无上父想。破于憍慢心。说法无障碍。第三法如是。智者应守护。一心安乐行。无量众所敬。

　　第三安乐行。不起恶心。是意业清净也。无怀无轻骂无得恼三无字。皆禁止之辞。嫉者徇自名利。不耐他荣。妒忌为性。谄者为罔他故。矫设形仪。险曲为性。诳者为获利养。矫现有德。诡诈为性。小随之三也。昔山谷禅师云。观人之寿夭。必视其用心。夫动入欺诳者。岂长世之人乎。寒山云。语直无背面。心真无罪福。大沩真禅师。一生诲门弟子。作事要实头。云盖智禅师。凡有所示。必曰但莫瞒心。心自灵圣。故学道人。先从不谄诳始。轻者心生眇忽。骂者口加恶言也。求其长短者。吹毛求疵也。语其下。出恼乱之语。言汝等不肯向己躬下觅佛。却在他人口角边觅。岂非甚远。纵经千劫。下稍终是食泥食土。由汝等向外驰求。不肯制心一处故。由汝摘叶寻枝。不向己躬着力故。此语虽是直捷。于小机人。方底圆盖。若对上机。不妨妙药。昔慧朗禅师。初参石头。问。如何是佛。头曰。汝无佛性。师曰。蠢动含灵作么生。头曰。皆有佛性。曰。慧朗为甚么无。头曰。为汝不肯承当。师于言下悟入。此所谓上机也。不应戏论诸法有诤竞者。言不得执语言文字。大小诸乘。互相是非。总是如来方便说故。大悲想者。以众生皆依恃我。故怜之如子。慈父想者。以诸佛能生我故。尊之如父。大师想者。以菩萨能成我故。事之如师。平等说法者。既众生皆是我子。当以等心说平等法也。以顺法性不多不少者。言法性本来无欠无余故。为人说亦当顺法性。不以人爱法而多说。不以人不爱而少说。以诸众生。具有如来智慧德相故。文殊下。结行成得益。得好同学等者。言既能平等说法。自有同心同德之人。辐辏禅阶。风趋理窟。倾心侧耳。信受奉行。彼且恭敬赞叹之不暇。安有恼乱者哉。偈中先颂。无怀嫉妒谄诳心。慢者恃己于他。高举为性。如云生天当在灵运前。成佛当在灵运后之类。邪谓偏邪。伪谓虚伪。质者实也。治谄诳之药。直者治邪伪之药。不轻懱者。治我慢之药也。亦不戏论法一句。颂不应戏论诸法。有所诤竞。不令二句。颂汝等去道甚远等。慈悲下。颂于诸众生起怜愍想。言当怜愍众生。于上中下平等说法。诱掖㢡劝。去来坐立。终莫疲厌也。十方。下颂于诸菩萨起大师想。于诸下。颂于诸如来生慈父想。憍慢心者。自高而卑人。自满而忽人也。

　　又文殊师利。菩萨摩诃萨。于后末世。法欲灭时。有持是法华经者。于在家出家人中。生大慈心。于非菩萨人中。生大悲心。应作是念。如是之人。则为大失如来方便。随宜说法。不闻不知。不觉不问。不信不解。其人虽不问不信不解是经。我得阿耨多罗三藐三菩提时。随在何地。以神通力。智慧力。引之令得住是法中。文殊师利。是菩萨摩诃萨。于如来灭后。有成就此第四法者。说是法时。无有过失。常为比丘比丘尼。优婆塞优婆夷。国王王子。大臣人民。婆罗门居士等。供养恭敬。尊重赞叹。虚空诸天。为听法故。亦当随侍。若在聚落城邑。空闲林中。有人来欲难问者。诸天昼夜。常为法故。而卫护之。能令听者。皆得欢喜。所以者何。此经是一切过去未来现在诸佛神力所护故。

　　第四安乐行。生大慈悲也。生大慈者。怜三界人以若为乐。欲拔其苦也。生大慈者。愍小乘人志乐小乐。欲与其大乐也。则为大失者。以不解如来平等佛慧。故有如来宝藏而不能得。有广大威神而不能用也。应作下。愍彼不解如来方便说法也。由不闻故不知。由不知故不觉。由不觉故不问。不问故不信。不信故不解也。其人下。正出慈悲心。言彼虽无意求法。随彼众生在何国土。当以如来自在神力。及甚深无量智慧力引之。令得住是法中。所谓大慈悲为室也。文殊下。结行成得益。若具前三行。能令行人三业清净。具第四行。能令行人精进不怠。常为下。四众尊敬。虚空下。诸天随侍。诸佛神力所护。故曰佛所护念。佛所护念者。而人天有不卫护者哉。

　　文殊师利。是法华经。于无量国中。乃至名字。不可得闻。何况得见受持读诵。文殊师利。譬如强力转轮圣王。欲以威势。降伏诸国。而诸小王。不顺其命。时转轮王。起种种兵而往讨伐。王见兵众。战有功者。即大欢喜。随功赏赐。或与田宅。聚落城邑。或与衣服。严身之具。或与种种珍宝。金银琉璃。砗磲码瑙。珊瑚琥珀。象马车乘。奴婢人民。唯髻中明珠。不以与之。所以者何。独王顶上。有此一珠。若以与之。王诸眷属。必大惊怪。文殊师利。如来亦复如是。以禅定智慧力。得法国土。王于三界。而诸魔王。不肯顺伏。如来贤圣诸将。与之共战。其有功者。心亦欢喜。于四众中。为说诸经。令其心悦。赐以禅定解脱无漏根力诸法之财。又复赐与涅槃之城。言得灭度。引导其心。令皆欢喜。而不为说是法华经。文殊师利。如转轮王。见诸兵众。有大功者。心甚欢喜。以此难信之珠。久在髻(计)中。不妄与人。而今与之。如来亦复如是。于三界中。为大法王。以法教化一切众生。见贤圣军。与五阴魔。烦恼魔。死魔共战。有大功勋。灭三毒。出三界。破魔网。尔时如来。亦大欢喜。此法华经。能令众生至一切智。一切世间。多怨难信。先所未说。而今说之。文殊师利。此法华经。是诸如来第一之说。于诸说中。最为甚深。末后赐与。如彼强力之王。久护明珠。今乃与之。文殊师利。此法华经。诸佛如来秘密之藏。于诸经中。最在其上。长夜守护。不妄宣说。始于今日。乃与汝等而敷演之。

　　名字不可得闻。正显此经诸佛守护不妄宣说也。转轮王。喻如来。诸国小王不顺命。喻诸魔扰乱。起种种兵。喻三乘人。兵战有功。喻三乘人断见思惑。各出三界。随功赏赐者。功小者赏与田宅聚落。次功者赏与严身之具。功大者赏与七宝象马人民。喻三乘法。髻中明珠。喻最上一乘。独王下。言此明珠。唯轮王顶上有此一珠。所以为轮王者。由此珠耳。今若以此珠与人。人必惊异。如来下法合。得法国土。以法界为国合轮王。魔王不顺。合诸国不顺。如来贤圣诸将。合种种兵。为说诸经。即三乘法。合随功赏赐。赐以禅定大乘法财。合种种珍宝。赐涅槃城。合田宅聚落城邑。法华经合髻珠。文殊下。喻有大功者方赐髻珠。如来下法合。菩萨法将与五阴魔战。二乘法将与烦恼魔死魔战。皆有大功。故如来欢喜说法华经。湖南祇林和尚。每叱文殊普贤皆为精魅。手持木剑。自谓降魔。才见僧来参。便曰魔来也。以剑乱挥归方丈。如是十二年置剑无言。僧问十二年前为甚么降魔。师曰。贼不打贫儿家。曰。十二年后为甚么不降魔。师曰。贼不打贫儿家。若祇林和尚是降魔有大功者。末后赐与者。禅宗谓之末后句。故在末后赐与。如彼下。以喻合法。文殊下。以法合喻。

　　尔时世尊。欲重宣此义。而说偈言。

　　常行忍辱。哀愍一切。乃能演说。佛所赞经。后末世时。持此经者。于家出家。及非菩萨。应生慈悲。斯等不闻。不信是经。则为大失。我得佛道。以诸方便。为说此法。令住其中。譬如强力。转轮之王。兵战有功。赏赐诸物。象马车乘。严身之具。及诸田宅。聚落城邑。或与衣服。种种珍宝。奴婢财物。欢喜赐与。如有勇健。能为难事。王解髻中。明珠赐之。如来亦尔。为诸法王。忍辱大力。智慧宝藏。以大慈悲。如法化世。见一切人。受诸苦恼。欲求解脱。与诸魔战。为是众生。说种种法。以大方便。说此诸经。既知众生。得其力已。末后乃为。说是法华。如王解髻。明珠与之。此经为尊。众经中上。我常守护。不妄开示。今正是时。为汝等说。我灭度后。求佛道者。欲得安隐。演说斯经。应当亲近。如是四法。读是经者。常无忧恼。又无病痛。颜色鲜(先)白。不生贫穷。卑贱丑陋。众生乐见。如慕贤圣。天诸童子。以为给使。刀杖不加。毒不能害。若人恶骂。口则闭塞。游行无畏。如师子王。智慧光明。如日之照。若于梦中。但见妙事。见诸如来。坐师子座。诸比丘众。围绕说法。又见龙神。阿修罗等。数如恒沙。恭敬合掌。自见其身。而为说法。又见诸佛。身相金色。放无量光。照于一切。以梵音声。演说诸法佛为四众。说无上法。见身处中。合掌赞佛。闻法欢喜。而为供养。得陀罗尼。证不退智。佛知其心。深入佛道即为授记。成最正觉。汝善男子。当于来世。得无量智。佛之大道。国土严净。广大无比。亦有四众。合掌听法。又见自身。在山林中。修习善法。证诸实相。深入禅定。见十方佛。诸佛身金色。百福相庄严。闻法为人说。常有是好梦。又梦作国王。舍宫殿眷属。及上妙五欲。行诣于道场。在菩树提下。而处师子座。求道过七日。得诸佛之智。成无上道已。起而转法轮。为四众说法。经千万亿劫。说无漏妙法。度无量众生。后当入涅槃。如烟尽灯灭。若后恶世中。说是第一法。是人得大利。如上之功德。

　　忍辱哀愍。颂初四二安乐行。譬如下。轮王随功赏赐。如有勇健下。赐髻珠。如来下。障机说法。合随功赐与。既知下。说法华经。合赐髻珠。如王下。以喻合法。此经下。以法合喻。我灭下。结劝四行。读是下。显读经果报。常无忧恼者。现世刀杖不加。骂詈不至。故身心安乐。无有忧恼。又无病痛者。疗治众病故。颜色鲜白者。内含德本故。不生贫穷者。具足法财。周给一切故。不卑贱者。生如来家。处处称尊故。不丑陋者。慈悲具足。相好庄严故。众生乐见如慕贤圣者。行如来事故。天诸童子以为给使者。诸天守护故。刀杖不加毒不能害者。兕无所投其角。兵无所措其刃故。若人恶骂口则闭塞者。无处可着。还着本人故。游行无畏如师子王者。威德具足故。智慧光明如日之照者。四智圆明故。若于下。上言昼得安隐。下言夜得安隐也。梦中但见妙事者。谓与如来气分交接。精神感召。即梦中所见者皆妙事也。见诸下。先见如来说法。大众围绕。次见自身为众说法。如仰山。梦入弥勒内院。堂中诸位皆足。惟空第二位。师就座。有一尊者白槌云。合当第二座说法。师起白槌云。摩诃衍法。离四句。绝百非。谛听谛听。众皆散去。及觉举似沩山。山曰。子已入圣位。又见下。梦中见佛说法。佛为下。又见自身赞佛供佛证智授记也。汝善下。即梦中授记语。又见下。梦入禅定。见诸佛闻法。为人说一句。点出梦中所见妙事。皆由为人说经故。开眼合眼。眠里梦里。无非皆是佛境界也。又梦下。舍国王而得法王。舍乐场而入道场。舍帝座而处佛座。舍金轮而转法轮。若后下结胜。言具此四行而说经。遂有如上诸功德。亦何惊怖之有。

　　从地涌出品第十五

　　颂云。

　寒岩背日得春迟　　雪冻梅华万万枝
　一着东风齐放白　　无人不起故园思

　　自宝塔地涌。如来云集分身诸佛遍十方界。已见如来所证之深。故召告菩萨发愿持经。然有发愿在此方持经者。有发愿在异国持经者。有发愿在十方国土持经者。会中尚有六万菩萨不发愿持经者。此皆畏难苟安。不惬如来本意。故如来宣说四安乐行。授以持经之法。于是在娑婆八方之外异国菩萨。其数有八恒河沙。发愿持经。如来不许。如来召告下方六万恒河沙等诸大菩萨。从地涌出。发愿持经。以见如来所度之广。如来为一大事因缘出现于世。至此方得明畅矣。前示如来之所证。故宝塔地涌。此示如来之所度。故菩萨亦从地涌。正显如是因。如是缘。皆不离当地也。

　　尔时它方国土诸来菩萨摩诃萨。过八恒河沙数。于大众中起。合掌作礼。而白佛言。世尊。若听我等。于佛灭后。在此娑婆世界。勤加精进。护持读诵书写供养是经典者。当于此土而广说之。尔时佛告诸菩萨摩诃萨众。止。善男子。不须汝等护持此经。所以者何。我娑婆世界。自有六万恒河沙等菩萨摩诃萨。一一菩萨。各有六万恒河沙眷属。是诸人等。能于我灭后。护持读诵。广说此经。佛说是时。婆婆世界。三千大千国土。地皆振裂。而于其中。有无量千万亿菩萨摩诃萨。同时涌出。是诸菩萨。身皆金色。三十二相。无量光明。先尽在此娑婆世界之下。此界虚空中住。是诸菩萨。闻释迦牟尼佛所说音声。从下发来。一一菩萨。皆是大众唱导之首。各将六万恒河沙眷属。况将五万四万三万二万一万恒河沙等眷属者。况复乃至一恒河沙。半恒河沙。四分之一。乃至千万亿那由它分之一。况复千万亿那由它眷属。况复亿万眷属。况复千万百万乃至一万。况复一千一百乃至一十。况复将五四三二一弟子者。况复单己(纪)。乐远离行。如是等比。无量无边。算数譬喻。所不能知。是诸菩萨。从地出已。各诣虚空。七宝妙塔。多宝如来。释迦牟尼佛所。到已。向二世尊。头面礼足。及至诸宝树下。师子座上佛所。亦皆作礼。右绕三匝。合掌恭敬。以诸菩萨。种种赞法。而以赞叹。住在一面。欣乐瞻仰于二世尊。是诸菩萨摩诃萨。从初涌出。以诸菩萨种种赞法。而赞于佛。如是时间。经五十小劫。是时释迦牟尼佛。默然而坐。及诸四众。亦皆默然。五十小劫。佛神力故。令诸大众。谓如半日。尔时四众。亦以佛神力故。见诸菩萨。遍满无量百千万亿国土虚空。是菩萨众中。有四导师。一名上行。二名无边行。三名净行。四名安立行。是四菩萨。于其众中。最为上首唱导之师。在大众前。各共合掌。观释迦牟尼佛而问讯言。世尊少病少恼。安乐行不。所应度者。受教易不。不令世尊生疲劳耶。尔时四大菩萨而说偈言。

　　世尊安乐。少病少恼。教化众生。得无疲倦。又诸众生。受化易不。不令世尊。生疲劳耶。

　　尔时世尊。于菩萨大众中。而作是言。如是如是。诸善男子。如来安乐。少病少恼。诸众生等。易可化度。无有疲劳。所以者何。是诸众生。世世已来。常受我化。亦于过去诸佛。恭敬尊重。种诸善根。此诸众生。始见我身闻我所说。即皆信受。入如来慧。除先修习学小乘者。如是之人。我今亦令得闻是经。入于佛慧。尔时诸大菩萨而说偈言。

　　善哉善哉。大雄世尊。诸众生等。易可化度能。问诸佛。甚深智慧。闻已信行。我等随喜。

　　于时世尊。赞叹上首诸大菩萨。善哉善哉。善男子。汝等能于如来。发随喜心。

　　他方菩萨发愿此方持经也。它方国土。即是娑婆之外者。其数有八恒河沙之多也。尔时下。如来不许者。欲显如来本迹故。佛说下。菩萨地涌。振者。摇撼也。裂者。开拆也。世尊才说时。下方菩萨即从地涌者。啐啄之机也。先尽下。明其住处。是诸下。出其来意。所说音声。或是闻谁能于此娑婆世界广说此经之语。或是闻娑婆世界自有六万恒河沙等语。故从下方涌出也。见得虽是上方下方。宛若对面。一一下。显其眷属。言唱导者。谓此唱而彼和。此导而彼随也。各将下。言一一唱导菩萨。又各有六万恒河沙菩萨为眷属也。况有菩萨所将眷属。其数有五万四万乃至一万恒河沙者。乃至渐减。至于单己无眷属者。其数又无量无边也。是诸下。叙一时相见之仪。先礼全身。次礼分身。礼也。是诸下。叙赞佛之仪。问释迦在娑婆世界。自始至终。秪有七十余载。而灵山一会。菩萨赞佛五十小劫。如来默然亦五十小劫。令诸大众谓如平日者。得无太荒唐乎。答。此佛不思议境界。一念即无量劫。无量劫即一念。所谓延促自在。念劫圆融。不可以心量测其长短也。如大经云。过去无量劫。安置未来今。未来无量劫。安置过去世。又云处梦谓经年。觉乃须臾顷。故时虽无量。摄在一刹那是也。尔时下。四众见诸菩萨遍满虚空者。始见分身诸佛充满国土。今见菩萨复遍虚空。主伴圆融。是何境象。且分身诸佛。是释迦之所证。而地涌菩萨。又是释迦之所化。本末因缘。无穷无极。一佛如是。诸佛皆然。诸佛如此。众生皆然。由众生有如此大事因缘。而不知不见。此如来所以出现于世也。是菩萨下。导师问安。四导师皆名行者。皆得四安乐行。故住法忍地。得不退转。名上行。不逆众生。所化则多。名无边行。平等说法。心无爱憎。名净行。以慈悲心。安立一切。名安立行。具此四行。又为六万恒河沙唱导师之上首。故曰最为上首唱导之师也。而问下。问安之辞。世尊在堪忍界度。生与众同事。若众生病。如来亦病。众生恼。如来亦恼。故问如来现身三界少病少恼安乐行否。所度众生。易受化否。不令世尊倦津梁乎。此等菩萨将欲发愿持经。故先密探如来口吻。以验度生之难易。尔时下。如来答讯。如是如是者。言汝所问。惬当我心也。如来下。答众生易度。所以下。释易度之意。言利根者。过去为沙弥时。已曾受我教化。今一见我身。一闻我法。即入佛慧。若过去世。不信佛慧。学小乘者。四十年中。徐徐引诱。今闻妙法亦入佛慧矣。此如来密知菩萨发愿持经。故密以度生之法授之也。尔时下。说偈赞佛。言如来如是度生。真是世出世间大英雄汉。此界众生狠戾刚强。难调难伏。难化难度。今日世尊能化难化。能度难度。岂非大雄乎。诸佛智慧甚深无量。无能发问。即有问者。人不愿闻。即有闻者。又不能信。即有信者。又不能行。而今乃有肯问肯闻而肯信。信而肯行者。是真希有。不但诸佛生欢喜心。即我等乐寂静而不乐在众者。亦生随喜。此见菩萨已萌发愿持经之心。而生欢喜也。于时下。赞其随喜者。所以玉成发愿持经之意。

　　尔时弥勒菩萨。及八千恒河沙诸菩萨众。皆作是念。我等从昔已来。不见不闻。如是大菩萨摩诃萨众。从地涌出。住世尊前。合掌供养。问讯如来。时弥勒菩萨摩诃萨。知八千恒河沙诸菩萨等心之所念。并欲自决所疑。合掌向佛。以偈问曰。

　　无量千万亿。大众诸菩萨。昔所未曾见。愿两足尊说。是从何所来。以何因缘集。巨身大神通。智慧叵(颇)思议。其志念坚固。有大忍辱力。众生所乐见。为从何所来。一一诸菩萨。所将诸眷属。其数无有量。如恒河沙等。或有大菩萨。将六万恒沙。如是诸大众。一心求佛道。是诸大师等。六万恒河沙。俱来供养佛。及护持是经。将五万恒沙。其数过于是。四万及三万。二万至一万。一千一百等。乃至一恒沙。半及三四分。亿万分之一。千万那由它。万亿诸弟子。乃至于半亿。其数复过上。百万至一万。一千及一百。五十与一十。乃至三二一。单己(纪)无眷属。乐于独处者。俱来至佛所。其数转过上。如是诸大众。若人行筹数。过于恒沙劫。犹不能尽知。是诸大威德。精进菩萨众。谁为其说法。教化而成就。从谁初发心。称扬何佛法。受持行谁经。修习何佛道。如是诸菩萨。神通大智力。四方地振裂。皆从中涌出世尊我昔来。未曾见是事。愿说其所从。国土之名号。我常游诸国。未曾见是众。我于此众中。乃不识一人。忽然从地出。愿说其因缘。今此之大会。无量百千亿。是诸菩萨等。皆欲知此事。是诸菩萨众。本末之因缘。无量德世尊。惟愿决众疑。

　　此弥勒腾疑也。若欲知其来处。即涌出菩萨。自己亦不能知从何所来。岂弥勒可知。又岂八千恒沙菩萨可知。宜乎有请决之问也。偈中昔所未曾见者。言我常在佛所从未曾见。正显如来秘密神通力也。是从何所来。问其所来之处。以何因缘集。问其所来之故。巨身下。赞其德也。一一下。赞其眷属之多也。是诸下。问其所从之师。所谓师唱谁家曲。宗风嗣阿谁。称扬者。出乎口也。受持者。存乎心也。修习者。现乎事也。世尊下。重问所来之处也。我常下。重问所来之故。今此下。正请决疑。本末因缘者。言从始至终一段因缘。当为我等一决之也。

　　尔时释迦牟尼分身诸佛。从无量千万亿它方国土来者。在于八方诸宝树下师子座上。结加趺坐。其佛侍者。各各见是菩萨大众。于三千大千世界四方。从地涌出。住于虚空。各白其佛言。世尊。此诸无量无边阿僧祇菩萨大众。从何所来。尔时诸佛。各告侍者。诸。

　　善男子。且待须臾。有菩萨摩诃萨。名曰弥勒。释迦牟尼佛之所授记。次后作佛。已问斯事佛今答之。汝等自当因是得闻。尔时释迦牟尼佛。告弥勒菩萨。善哉善哉。阿逸多。乃能问佛如是大事。汝等当共一心。被精进铠(楷)。发坚固意。如来今欲显发宣示诸佛智慧。诸佛自在神通之力。诸佛师子奋迅之力。诸佛威猛大势之力。尔时世尊。欲重宣此义。而说偈言。

　　当精进一心。我欲说此事。勿得有疑悔。佛智叵思议。汝今出信力。住于忍善中。昔所未闻法。今皆当得闻。我今安慰汝。勿得怀疑惧。佛无不实语。智慧不可量。所得第一法。甚深叵分别。如是今当说。汝等一心听。

　　分身侍者。生疑者。即八方分身诸佛各将一大菩萨也。尔时下。分身慰谕已。问斯事等者。言弥勒已问此事本末因缘。佛今将答。汝等因如来答弥勒之问而得闻也。尔时下。劝信被精进铠。勉其努力度生。勿懈怠也。发坚固意。勉其努力求法。勿退堕也。诸佛智慧甚深无量。人不能知。今欲借此地涌菩萨。以显如来甚深智慧故。如来住灵鹫山。广作佛事。人所尽知。如来不动道场。遍一切处。人所不知。今地涌菩萨。皆是佛化。则知如来自在神力矣。如来于四十年中说三乘法。人所尽知。如来以一味法雨。平等普沾。如为一人。众多亦然。正如师子奋迅。皆用全力。人不能知。今地涌菩萨。及诸眷属。皆是如来全力所化。则知如来奋迅力矣。如来着弊垢衣。执除粪器。无势无威。化诸穷子。人所尽知。如来着珍御服。化诸菩萨。人则不知。今地涌一出。则知如来威猛大势之力矣。所谓见雨猛而知龙大。见华盛而知池深也。偈中出信力住忍善者。言我今日欲说此事。皆是诸佛度生说法。秘密权巧之事。汝等当出信力忍之于心。勿得忘也。

　　尔时世尊说此偈已。告弥勒菩萨。我今于此大众宣告汝等。阿逸多。是诸大菩萨摩诃萨。无量无数阿僧祇。从地涌出。汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心。令发道意。此诸菩萨。皆于是娑婆世界之下。此界虚空中住。于诸经典。读诵通利。思惟分别正忆念。阿逸多。是诸善男子等。不乐在众。多有所说。常乐静处。勤行精进。未曾休息。亦不依止人天而住。常乐深智。无有障碍。亦常乐于诸佛之法。一心精进。求无上慧。尔时世尊。欲重宣此义。而说偈言。

　　阿逸汝当知。是诸大菩萨。从无数劫来。修习佛智慧。悉是我所化。令发大道心。此等是我子。依止是世界。常行头陀事。志乐于静处。舍大众愦(快)闹。不乐多所说。如是诸子等。学习我道法。昼夜常精进。为求佛道故。在娑婆世界。下方空中住。志念力坚固。常勤求智慧。说种种妙法。其心无所畏。我于伽耶城。菩提树下坐。得成最正觉。转无上法轮。尔乃教化之。令初发道心。今皆住不退。悉当得成佛。我今说实语。汝等一心信。我从久远来。教化是等众。

　　是诸下。答第一问。由前问云是谁教化。从谁发心。故答云是我教化。从我发心。此诸下。答第二问。由前问云从何所来。住于何地。答云在下方空中住。从下方空中来。于诸下。答第三问。由前问云受持行谁经。故云于诸经典等。言诸者。谓大乘小乘。皆读诵也。通利者。依义不依文。无碍滞也。思惟分别者。解其义也。正忆念者。嘿嘿提撕亲行斯事也。阿逸下。出住下方空中之意。不乐在众多有所说者。言彼好于闲处摄心。不乐众中多言多语也。常乐静处勤行精进者。非若小乘身唯善寂。意玩清虚。不肯进求也。是不起灭定。现诸威仪。不舍道法。行凡夫事者也。亦不依止人天而住者。不乐人天。心不在世也。常乐深智无有障碍者。虽不乐在人天。而潜心于本来无物甚深智慧也。亦常乐于诸佛。法者。言不止一佛二佛三四佛所种善根。皆于诸佛边得四安乐行者。故能荷担此事也。偈中阿逸下。答所从之师也。舍大众愦闹。即是不亲近国王大臣。乃至沙弥等。不乐多所说者。即不习外道经书等。如是诸子虽好静处。似乎小乘。然又精勤修习佛道。昼夜不怠。为求下三句。颂所住之处。志念下四句。颂上求下化。我于下。颂能化之人。我从久远来一句。正显此等菩萨。亦是作十六沙弥时。以至于今所度也。化城品中。已广明如来化小乘本末因缘。特未曾显发化菩萨本末因缘。故于此中发之。

　　尔时弥勒菩萨摩诃萨。及无数诸菩萨等。心生疑惑。怪未曾有。而作是念。云何世尊于少时间。教化如是无量无边阿僧祇诸大菩萨。令住阿耨多罗三藐三菩提。即白佛言。世尊。如来为太子时。出于释宫。去伽耶城不远。坐于道场。得成阿耨多罗三藐三菩提。从是已来。始过四十余年。世尊。云何于此少时。大作佛事。以佛势力。以佛功德。教化如是无量大菩萨众。当成阿耨多罗三藐三菩提。世尊。此大菩萨众。假使有人。于千万亿劫。数不能尽。不得其边。斯等久远已来。于无量无边诸佛所。植诸善根。成就菩萨道。常修梵行。世尊。如此之事。世所难信。譬如有人。色美发黑。年二十五。指百岁人。言是我子。其百岁人。亦指年少。言是我父。生育我等。是事难信。佛亦如是。得道已来。其实未久。而此大众诸菩萨等。已于无量千万亿劫。为佛道故。勤行精进。善入出住无量百千万亿三昧。得大神通。久修梵行。善能次第。习诸善法。巧于问答。人中之宝。一切世间甚为希有。今日世尊方云得佛道时初令发心。教化示导。令向阿耨多罗三藐三菩提。世尊得佛未久。乃能作此大功德事。我等虽复信佛。随宜所说。佛所出言。未曾虚妄。佛所知者。皆悉通达。然诸新发意菩萨。于佛灭后。若闻是语。或不信受而起破法。罪业因缘。唯然世尊。愿为解说。除我等疑。及未来世诸善男子。闻此事已。亦不生疑。尔时弥勒菩萨。欲重宣此义。而说偈言。

　　佛昔从释种。出家近伽耶。坐于菩提树。尔来尚未久。此诸佛子等。其数不可量。久已行佛道。住于神通力。善学菩萨道。不染世间法。如莲华在水。从地而涌出。皆起恭敬心。住于世尊前。是事难思议。云何而可信。佛得道甚近。所成就甚多。愿为除众疑。如是分别说。譬如少壮人。年始二十五。示人百岁子。发白而面皱(绉)。是等我所生。子亦说是父。父少而子老。举世所不信。世尊亦如是。得道来甚近。是诸菩萨等。志固无怯弱。从无量劫来。而行菩萨道。巧于难问答。其心无所畏。忍辱心决定。端正有威德。十方佛所赞。善能分别说。不乐在人众。常好在禅定。为求佛道故。于下空中住。我等从佛闻。于此事无疑。愿佛为未来。演说令开解。若有于此经。生疑不信者。即当堕恶道。愿今为解说。是无量菩萨。云何于少时。教化令发心。而住不退地。

　　心生疑惑者。疑上添疑也。而作是念下。言如来成佛之时甚少。所化之众甚多。原始要终。故执末而疑本也。即白下。陈疑也。以佛势力者。领诸佛威猛大势力也。以佛功德者。领诸佛自在神通。及师子奋迅之力也。世尊下。迷远本而疑近迹也。言此等菩萨。其数既多。又在久远劫中。历事诸佛。植诸善根。其时亦久。云何如来成佛未久。说法不多。于此少时。广度诸众。如此之事。世所难信。故前文云。汝今出信力者。盖为此也。譬如下。设喻以明难信。言少时成佛。而化久远植德之菩萨。正如少年指百岁老人为子。老人亦指少年为父也。佛亦下。法合。入出住者。地上菩萨。从地入地。皆有入心住心出心。今此言入定住定出定也。百千三昧者。如方网海印等。得大神通者。如菩萨游戏神通等。次第修习善法者。如初地布施。二地持戒等。言所学深广也。巧于问答者。谓应对如流。善说法也。此等菩萨植德既久。而云世尊得佛道时。初令发心。令向菩提。是以少年为父。而以百岁老人为子也。我等下。正陈请意。言我固自信佛不虚。然恐末世初发心人。不信是语。故陈疑问。偈中佛昔四句。颂如来得道未久。此诸下。颂菩萨植德已深。善学菩萨道不染世间法者。正言静处修摄其心。而又勤行精进。故名善学。而又曰不染世间。如莲在水也。譬如下。颂难信。世尊下。法合可知。我等下。正陈请意。

　　寿量品医师喻第十六

　　颂云。

　如来直是大医王　　寿量何须较短长
　有病即来无病去　　去来的为窦三郎
　药王不爱合金丹　　收得那迦药一丸
　无限中风狂走汉　　略沾些子病俱安

　　此品来意有二。一谓此经自最初说无量经。入无量定。放无量光。以显如来事事无量。故在方便品譬喻品。显如来善巧无量。药草品。见如来法雨无量。化城品。显如来劫数无量。知见无量。所化声闻弟子无量。宝塔品。见如来分身无量。地涌品。见如来所化菩萨无量。虽然如是。悉是如来应化门头事。然未极显法身慧命平等无量也。故此品专言如来寿命无量。以显如来之本。已在尘点劫先。成道已竟。岂在今日。故名寿量品。由此一品。然后知释迦从无量劫。现无量身。入无量土。演无量法。化无量众。皆是方便。岂止为十六沙弥时。出家成道。转法轮。度众生。入涅槃为方便。又岂止在伽耶城中。出家成道。转法轮。度众生。入涅槃。为方便乎。至此方显如来本末究竟平等法身。本无生灭也。所以云。报化非真佛。亦非说法者。昔唐顺宗。问佛光满禅师云。佛从何处来。灭向何方去。既言常在世。佛今在何处。师曰。佛从无为来。灭向无为去。法身等虚空。常住无心处。来为众生来。去为众生去。清净真如海。湛然体常住。又问。佛向王宫生。灭向双林灭。住世四十九。又言无法说。山河与大地。天地及日月。时至皆归尽。谁言不生灭。师答曰。生灭本无为。迷情妄分别。法身等虚空。未曾有生灭。有缘佛出世。无缘佛入灭。处处化众生。犹如水中月。非常亦非断。非生亦非灭。生亦未常生。灭亦未常灭。了见无心处。自然无法说。皇情大悦。益重禅宗。此可作一品注解。第二义者。谓前宝塔品后云。如来不久当入涅槃。恐人认以为实。堕断灭见。不生敬仰。故将医师一喻。发明如来入灭。亦是方便。则知如来本无生灭。其寿命宁有数量哉。

　　尔时佛告诸菩萨。及一切大众。诸善男子。汝等当信解如来诚谛之语。复告大众。汝等当信解如来诚谛之语。又复告诸大众。汝等当信解如来诚谛之语。是时菩萨大众。弥勒为首。合掌白佛言。世尊。惟愿说之我等当信受佛语。如是三白已。复言惟愿说之。我等当信受佛语。尔时世尊。知诸菩萨三请不止。而告之言。汝等谛听。如来秘密神通之力。一切世间天人。及阿修罗。皆谓今释迦牟尼佛。出释氏宫。去伽耶城不远。坐于道场。得阿耨多罗三藐三菩提。然善男子。我实成佛已来。无量无边百千万亿那由他劫。譬如五百千万亿那由他阿僧祇三千大千世界。假使有人。抹为微尘。过于东方五百千万亿那由他阿僧祇国。乃下一尘。如是东行。尽是微尘。诸善男子。于意云何。是诸世界。可得思惟校计。知其数不。弥勒菩萨等。俱白佛言。世尊。是诸世界。无量无边。非算数所知。亦非心力所及。一切声闻辟支佛。以无漏智。不能思惟。知其限数。我等住阿惟越致地。于是事中。亦所不达。世尊。如是诸世界。无量无边。尔时佛告大菩萨众。诸善男子。今当分明。宣语汝等。是诸世界。若着微尘。及不著者。尽以为尘。一尘一劫。我成佛已来。复过于此。百千万亿那由他阿僧祇劫。自从是来。我常在此娑婆世界。说法教化。亦于余处百千万亿那由他阿僧祇国。导利众生。

　　尔时下。先劝信。是时下。请说。尔时下。正答。秘密神通者。言此事天人不知。声闻不知。菩萨不知。唯如来自知。岂非秘密。一切下。牒其所疑。然善下。正出其本。言天人等。执我近时应化之迹而生疑。然我据实而论。实在无量劫先。成佛已久。不当执近迹而疑远本也。譬如下。设喻以明化城。以一三千大千世界尘点为喻。此以五百千万亿那由他阿僧祇三千大千世界微尘劫为喻。则知释迦在大通智胜时。出家成道等事。皆应化之迹也。非算下。言五百千万亿那由他阿僧祇三千大千世界。已不可知。况将如此世界。抹为微尘。尽是微尘被点之界。如此世界而可知乎。正显如来寿量非数量可知。非心思可测也。一切下。言辟支利智亦不能知。我等下。即不退菩萨亦不能知。尔时下。言不但以五百万亿那由他阿僧祇三千大千世界。抹为微尘为多。即将微尘被点之界。若着不著者。复为微尘。以此一尘以为一劫。我从成佛已来。复过如此微尘劫数。从是已来。常住娑婆世界。教化众生。使利根者。先得授记。其钝根者。今得授记。其不信者。未来授记也。亦于余处者。言不但娑婆一土。导利众生。又在十方无量国土中。导利众生。又不但如来身从无量劫在娑婆界化度众生。亦于无量劫中分身十方国土化导众生也。

　　诸善男子。于是中间。我说然灯佛等。又复言其入于涅槃。如是皆以方便分别。诸善男子。若有众生。来至我所。我以佛眼。观其信等。诸根利钝。随所应度。处处自说名字不同。年纪大小。亦复现言当入涅槃。又以种种方便。说微妙法。能令众生。发欢喜心。

　　此通难也。难云。如来既从尘点劫先久远成佛。常在娑婆说法教化。何故又说在然灯佛所授记。作佛授记之后。便入涅槃。答云。此等皆是如来方便。为世间立法王法师标榜。转相授受。令如来道统相继不断耳。殊不知即然灯授记成佛时。亦是释迦化现之迹也。所以化现者。由我往昔劫中。亦以佛眼观一切众生。信等五根。各有利钝。不堪说实。不得已而随类现身。各立名字。各现寿量。名现涅槃。又各随机说法。其所说法有权有实。有顿有渐。无非诱人发欢喜心。令入佛慧。若以实论。无一物非如来身。无一名非来如号。无一刹那非如来出现之时。无一芥子非如来寂灭之地。尘尘尔。刹刹尔。念念尔。物物尔。岂以一身一名一时一地可限量哉。此显在过去时。以秘密神通之力。无生现生。无灭现灭如此。

　　诸善男子。如来见诸众生乐于小法。德薄垢重者。为是人说。我少出家。得阿耨多罗三藐三菩提。然我实成佛已来。久远若斯。但以方便教化众生。令入佛道。作如是说。诸善男子。如来所演经典。皆为度脱众生。或说己身。或说他身。或示己身。或示他身。或示己事。或示他事。诸所言说。皆实不虚。所以者何。如来如实知见。三界之相。无有生死若退若出。亦无在世及灭度者。非实非虚。非如非异。不如三界。见于三界。如斯之事。如来明见。无有错谬。以诸众生。有种种性。种种欲。种种行。种种忆想分别故。欲令生诸善根。以若干因缘譬喻言辞种种说法。所作佛事。未曾暂废。如是我成佛已来。甚大久远。寿命无量。阿僧祇劫。常住不灭。诸善男子。我本行菩萨道。所成寿命。今犹未尽。复倍上数。然今非实灭度。而便唱言。当取灭度。如来以是方便。教化众生。

　　下显现在。亦以秘密神通之力。非生现生。非灭现灭如此。如来又以佛眼观见一切众生。贫穷无福。志量狭小。功德浅薄。罪垢深重。不堪授与大乘法药。亦不堪说如来智慧。如来寿量。为是乐小法人。忍于斯事。以方便力。现生此界。十九出家。六年苦行。得证菩提。然我实成佛已来。已过无量阿僧祇劫。但为诱引下劣众生。令入佛慧。作如是说。此见如来出家成道是方便也。诸善下。显四十年中转法轮。亦是方便。或说己身者。如说过去第十六王子是我身。过去国王是我身。过去常不轻是我身等。或说他身者。如过去阿私陀仙。是提婆达多。过去闻法众生。是现在声闻弟子。过去喜见菩萨。是药王等。或示己身他身者。或示现在分身诸佛。是我所证。或示现在地涌菩萨。是我所化等。或示己事他事者。或示自己成佛事。或示弟子成佛事。或示自己本事。或示他人本事等。言我作如是说。皆是实语。毫无虚辞。以我从无量劫来。成佛已久。经历已多。故能如实知见三界之相。本无生死。不见有一众生退入三界者。亦不见有一众生超出三界者。亦不见有如来三界出现。亦不见有如来三界灭度。一乘未尝实。三乘未尝虚。一真未尝如。三世未尝异。不同三界众生所见三界之相。实有生死。实有涅槃。实有一乘三乘。实有真如三世。何以故。由我明见生死涅槃。犹如昨梦。一乘三乘。无非方便。真如三世。总是虚名。故能观彼久远如今日。观众生如己身。观三界如指掌。无有丝毫错谬。故说己身他身。己事他事。无非引入佛慧而已。问。若尔何不直以佛慧告之。而必说己身他身。己事他事者何故。答。以诸众生。过去种性不同。现在好乐不同。种种行业不同。种种所念不同。欲令种种众生。生种种善故。说若干因缘。若干譬喻。或说自己身上事。或说他人身上事。左说右说。横说竖说。从昔至今。未曾有顷刻间歇。如是则知我成佛久远。常住不灭明矣。岂真有生灭哉。此显四十年中种种说法。皆是方便也。问。既曰常住不灭。何故如来在大众中。言我今不久当入涅槃耶。诸善下答。即唱灭亦是方便也。言我宿昔行菩萨道。所成慧命。尚倍超尘劫。无有穷尽。况已证金刚不坏之身而有尽乎。然本无灭而唱灭者。亦是方便度生。以唱灭有益故。

　　所以者何。若佛久住于世。薄德之人不种善根。贫穷下贱。贪着五欲。入于忆想妄见网中。若见如来常在不灭。便起憍恣。而怀厌怠。不能生难遭之想。恭敬之心。是故如来以方便说。比丘当知。诸佛出世。难可值遇。所以者何。诸薄德人。过无量百千万亿劫。或有见佛。或不见者。以此事故。我作是言。诸比丘。如来难可得见。斯众生等。闻如是语。必当生于难遭之想。心怀恋慕。渴仰于佛。便种善根。是故如来。虽不实灭。而言灭度。又善男子。诸佛如来。法皆如是。为度众生。皆实不虚。

　　所以下。征释唱灭有益。以作喻本。言若不唱灭。而久住于世。则薄德众生。恃佛憍怜。不种善根。既感贫穷下贱之果。又不回头思念好事。眠里梦里。唯是忆想五欲。入于妄见网中。不肯求出三界。如来若不唱灭。常在于世。便将如来视作寻常。没要紧人。不唯不生难遭恭敬之想。亦且更生憍慢放肆之心。复怀憎厌懈怠之志。是故如来复方便说。如来出世难可值遇。正如优昙钵华。经过多时。才得一现。何以故。以诸德薄福浅之人。或有从无量劫中。得一见者。或有过无量劫。尚不得一见者。是故我说诸佛难遇。况又不久。将入涅槃。斯等众生。一闻此语。不唯不起憍恣厌怠之心。复生恋慕渴仰之想。不贪五欲。便种善根。有此利益。是故如来虽不灭度。而以方便唱言灭度耳。下总结云。如上所说出家成道转法轮。乃至唱灭。如此方便。不但一佛如此说。即三世诸佛皆如是说。无非为度生。故于无生说生。不灭唱灭。此皆诸佛诚谛之语。非妄说也。

　　譬如良医。智慧聪达。明练方药。善治众病。其人多诸子息。若十二十乃至百数。以有事缘。远至余国。诸子于后。饮他毒药。药发闷乱。宛转于他。是时其父。还来归家。诸子饮毒。或失本心。或不失者。遥见其父。皆大欢喜。拜跪问讯。善安隐归。我等愚痴。误服毒药。愿见救疗。更赐寿命。父见子等苦恼如是。依诸经方。求好药草。色香美味。皆悉具足。捣(倒)筛和合。与子令服。而作是言。此大良药。色香美味。皆悉具足。汝等可服。速除苦恼。无复众患。其诸子中。不失心者。见此良药。色香俱好。即便服之。病尽除愈。余失心者。见其父来。虽亦欢喜问讯。求索治病。然与其乐。而不肯服。所以者何。毒气深入。失本心故。于此好色香药。而谓不美。父作是念。此子可慜。为毒所中。心皆颠倒。虽见我喜。求索救疗。如是好药。而不肯服。我今当设方便。令服此药。即作是言。汝等当知。我今衰老。死时已至。是好良药。今留在此。汝可取服。勿忧不差。作是教已。复至他国。遣使还告。汝父已死。是时诸子。闻父背丧。心大忧恼。而作是念。若父在者。慈慜(闵)我等。能见救护。今者舍我。远丧他国。自惟孤露。无复恃怙。常怀悲感。心遂醒悟。乃知此药。色香美味。即取服之。毒病皆愈。其父闻子。悉已得差。寻便来归。咸使见之。诸善男子。于意云何。颇有人能说此良医虚妄罪不。不也。世尊。佛言。我亦如是。成佛已来。无量无边百千万亿那由他阿僧祇劫。为众生故。以方便力。言当灭度。亦无有能如法说我虚妄过者。

　　此设喻以明唱灭之益。良医。智慧聪达。喻如来具权实二智。知法知机。故能广化众生也。明练方药者。喻如来能知法药也。其人多诸子息等者。喻如来以十类众生为子也。以有事缘远至余国者。喻如来应化他方。不在娑婆也。诸子误服毒药者。因无佛化众生。误中三毒。复堕邪见。轮转三界也。是时下。喻如来现示三界八相成道也。诸子下。喻三界人天。请转法轮也。或失本心者。喻中毒深也。不失本心者。喻中毒浅也。见父欢喜者。言初见佛时欢喜尊重恭敬赞叹也。我等愚痴等者。喻请转法轮也。见子苦恼者。喻如来愍众生。为三毒业火烧煮也。依诸经方求好药草者。依诸佛仪式。而为说三乘法也。色香美味皆悉具足者。谓众善庄严之色。五分法身之香。无上醍醐之味。无不具足也。捣筛和合与子令服者。和众色为一色。合众味为一味。捣众香为一香。喻将十善谛缘和以一相一味之法。令人修习也。而作下。劝令服药。言但肯沾唇。皆得愈疾也。正喻大乘法药。具足万行。但办肯心。皆得脱苦也。其诸子等不失心。而服药除病者。正喻三乘中有利根者。烦恼浅薄。昔宿曾经化导有一隙之明者。一点便悟。努力进修。便出三界也。余失心而不肯服药者。正喻钝根之人。虽亦见佛闻法。不信自心作佛。不肯进修。何以故。以彼烦恼深厚。嗜欲滋多。失本心故。父作下。喻如来思设方便也。由诸众生心皆颠倒。以苦为乐。虽三乘出苦之道。不肯进修也。即作下。喻说法华之后。即便唱灭也。是好下。喻留经教。使人受持读诵。皆得利益也。作是下。喻此土化缘已毕。此方灭而复往他土也。遣使下。喻如来所使灭度之后。弘经法师告之也。若佛灭后。无弘经法师。则此法者。绝灭无遗矣。是时下。喻闻佛灭而依法精修。遂得道果也。意谓若父在世。慈愍于我。即有病苦。能见救护。今父已丧。自思孤身露处。又无所恃之人。悲辛感慨。遂服药而疗病也。其父下。喻得见佛也。知见未闻。即有佛在。对面千里。知见既开。乃知佛未尝灭也。故知唱灭亦为众生。入灭亦为众生。留药亦为众生也。此方自如来灭度之后。佛法遍天下。皆是如来留药之功。亦是弘经法师说药之力也。问。何故亦有服药而病不愈者。答云有故。昔灵源云。道人保养。如人病须服药。药之灵验易见。要须忌口乃可。不然服药何益。生死是大病。佛祖言教。是良药。染污心。是杂毒。不能忌之。生死之病无时而损也。诸善下。辩核虚实。言良医不死而言死。得无犯妄语过否。不也世尊者。言非是妄语。以此方便诱引众生服药故。佛言下。法合。

　　尔时世尊。欲重宣此义。而说偈言。

　　自我得佛来。所经诸劫数。无量百千万。亿载阿僧祇。常说法教化。无数亿众生。令入于佛道。尔来无量劫。度为众生故。方便现涅槃。而实不灭度。常住此说法。我常住于此。以诸神通力。令颠倒众生。虽近而不见。众见我灭度。广供养舍利。咸皆怀恋慕。而生渴仰心。众生既信伏。质直意柔软。一心欲见佛。不自惜身命。时我及众僧。俱出灵鹫山。我时语众生。常在此不灭。以方便力故。现有灭不灭。余国有众生。恭敬信乐者。我复于彼中。为说无上法。汝等不闻此。但为我灭度。我见诸众生。没在于苦恼。故不为现身。令其生渴仰。因其心恋慕。乃出为说法。神通力如是。于阿僧祇劫。常在灵鹫山。及余诸住处。众生见劫尽。大火所烧时。我此土安隐。天人当充满。园林诸堂阁。种种宝庄严。宝树多华果。众生所游乐。诸天击天鼓。常作众伎乐。雨曼陀罗华。散佛及大众。我净土不毁。而众见烧尽。忧怖诸苦恼。如是悉充满。是诸罪众生。以恶业因缘。过阿僧祇劫。不闻三宝名。诸有修功德。柔和质直者。则皆见我身。在此而说法。或时为此众。说佛寿无量。久乃见佛者。为说佛难值。我智力如是。慧光照无量。寿命无数劫。久修业所得。汝等有智者。勿于此生疑。当断令永尽。佛语实不虚。如医善方便。为治狂子故。实在而言死。无能说虚妄。我亦为世父。救诸苦患者。为凡夫颠倒。实在而言灭。以常见我故。而生憍恣心。放逸着五欲。堕于恶道中。我常知众生。行道不行道。随所应可度。为说种种法。每自作是意。以何令众生。得入无上慧。速成就佛身。

　　首七句。是颂成道转法轮是方便。为度下四句。颂涅槃亦是方便。实未尝离此娑婆界也。我常下。问如来既常住世界说法度生。云何众生不得见佛。答。我虽常住此界。但以秘密神通之力。令彼一切颠倒众生。终日对面。如隔千里。令彼不见。反谓灭度。问。既不见佛。有何利益。答。众见灭度。造塔起庙。供养舍利。如子慕慈父。渴思甘露。专心至志。咸怀恋慕。必欲见佛。至于不惜身命。犹如药王时。我令彼亲见。灵山一会。俨然未散。若彼既见我身。即以实语告云。我常在此娑婆说法度生。实未曾灭也。且我见其颠倒则示灭见。其信伏则现身者。皆是以方便力令其入佛慧耳。余国下。言不但此娑婆一土现生现灭。即十方国分身诸佛亦复如是。见其信乐则现生。见其没苦则现灭。因其恋慕则说法也。神通四句。结上言我秘密神通之力如此。故虽此界他界。从无量劫现生现灭。殊不知如来无时无处不周遍也。故众生见有劫尽。又见大火烧坏世界。岂知劫火洞然。大千俱坏。而此世界安隐如故。天人亦满。乃至游戏之地。并其受用之物。不曾动着一丝毫。皆由众生业力所感。遂见烧尽不见如来耳。忧怖下。正明不见因缘。以众生造诸恶业。没在忧恼。但见三途忧恼之事。不见如来安乐。之处。但闻三途苦恼之声。不闻三宝尊胜之名。如恒河水。鬼见为火。鱼见为宅。人见为水。诸天见为琉璃。各随业力所见不同。所谓心秽土秽。心净土净耳。诸有下。明得见因缘。若有肯修十善四谛等法。志意柔和。而不卒暴。心行质直而无虚伪。则见我身常在说法。又彼众生根器各异。所见不同。故我说法亦随机器。或时说佛寿命常住在世。或时说佛久远一出。如优昙华。此我方便智力又如此。然而慧光无量。寿命无数。亦非一朝一夕。一生一劫得来。皆从无量劫中。久修净业所得。非妄语也。汝等下。劝其生信。如医下举喻。我亦下法合。言良医治狂子之疾故。实在而言死。正合如来治颠倒凡夫之病。亦实在而唱灭也。所以实在而唱灭者。以彼常见如来。心生憍恣。贪着五欲。造诸恶业。堕三恶道。由我知此众生。有见佛而即行道者。亦有见佛反生憍恣而不行道者。我亦随机说种种法。故虽常在于世。而以方便。说生说灭也。所以在世而现生现灭者。无有他意。无非欲令一切众生得入平等佛慧。成就佛身耳。

　　分别功德品第十七

　　颂云。

　不尽烟波带远沙　　轻舟短棹宿芦华
　诘朝趁得东风便　　飏起蒲帆直到家

　　前寿量品。虽为唱灭而言。其实包罗出家成道。转轮度生。始终本末等事。故诸大众随机得益。各有浅深。一一分别。故品名分别功德。

　　尔时大会。闻佛说寿命劫数长远如是。无量无边阿僧祇众生。得大饶益。于时世尊。告弥勒菩萨摩诃萨阿逸多。我说是如来寿命长远时。六百八十万亿那由它恒河沙众生。得无生法忍。复有千倍菩萨摩诃萨。得闻持陀罗尼门。复有一世界微尘数菩萨摩诃萨。得乐说无碍辩才。复有一世界微尘数菩萨摩诃萨。得百千万亿无量旋陀罗尼。复有三千大千世界微尘数菩萨摩诃萨。能转不退法轮。复有二千中国土微尘数菩萨摩诃萨。能转清净法轮。复有小千国土微尘数菩萨摩诃萨。八生当得阿耨多罗三藐三菩提。复有四四天下微尘数菩萨摩诃萨。四生当得阿耨多罗三藐三菩提。复有三四天下微尘数菩萨摩诃萨。三生当得阿耨多罗三藐三菩提。复有二四天下微尘数菩萨摩诃萨。二生当得阿耨多罗三藐三菩提。复有一四天下微尘数菩萨摩诃萨。一生当得阿耨多罗三藐三菩提心。复有八世界微尘数众生。皆发阿耨多罗三藐三菩提心。佛说是诸菩萨摩诃萨得大法利时。于虚空中。雨曼陀罗华。摩诃曼陀罗华。以散无量百千万亿宝树下。师子座上诸佛。并散七宝塔中。师子座上释迦牟尼佛。及久灭度多宝如来。亦散一切诸大菩萨。及四部众。又雨细末旃檀沉水香等。于虚空中。天鼓自鸣。妙声深远。又雨千种天衣。垂诸璎珞。真珠璎珞。摩尼珠璎珞。如意珠璎珞。遍于九方。众宝香炉烧无价香。自然周至。供养大会。一一佛上。有诸菩萨。执持幡盖。次第而上。至于梵天。是诸菩萨。以妙音声。歌无量颂。赞叹诸佛。尔时弥勒菩萨。从座而起。偏袒右肩。合掌向佛。而说偈言。

　　佛说希有法。昔所未曾闻。世尊有大力。寿命不可量。无数诸佛子。闻世尊分别。说得法利者。欢喜充遍身。或住不退地。或得陀罗尼。或无碍乐说。万亿旋总持。或有大千界。微尘数菩萨。各各皆能转。不退之法轮。复有中千界。微尘数菩萨。各各皆能转。清净之法轮。复有小千界。微尘数菩萨。余各八生在。当得成佛道。复有四三二。如此四天下。微尘诸菩萨。随数生成佛。或一四天下。微尘诸菩萨。余有一生在。当成一切智。如是等众生。闻佛寿长远。得无量无漏。清净之果报。复有八世界。微尘数众生。闻佛说寿命。皆发无上心。世尊说无量。不可思议法。多有所饶益。如虚空无边。雨天曼陀罗。摩诃曼陀罗。释梵如恒沙。无数佛土来。雨旃檀沉水。缤纷而乱坠。如鸟飞空下。供养于诸佛。天鼓虚空中。自然出妙声。天衣千万种。旋转而来下。众宝妙香炉。烧无价之香。自然悉周遍。供养诸世尊。其大菩萨众。执七宝幡盖。高妙万亿种。次第至梵天。一一诸佛前。宝幢悬胜幡。亦以千万偈。歌咏诸如来。如是种种事。昔所未曾有。闻佛寿无量。一切皆欢喜。佛名闻十方。广饶益众生。一切具善根。以助无上心。

　　先总明闻经得益。此益亦惟如来知。故为说也。于时下。别明有顿有渐。先明顿悟。自心有顿获无生。法忍者。大经所谓知一切法。即心自性。成就慧身。不由他悟是也。闻持陀罗尼者。梵语陀罗尼。此云总持。谓一闻此法。即能持而不失。故曰闻持。而又曰总持。所谓从缘入者。永无退失是也。无碍辨才者。即四无碍之一。是善慧地也。无量旋陀罗尼者。旋者转也。所谓心悟转法华也。转不退轮者。一超直入。故曰不退。即不退地也。转清净轮者。修证不无。染不污得。故曰清净也。已上皆明顿入圣位也。复有下。明渐得菩提也。八生当得者。言此一生不得。当过八生即得菩提果。乃至四生。三生。二生。一生得菩提者。复有闻此发菩提心者。即信位菩萨也。一闻法而证入各不同者。所谓一音演法。随类各证也。佛说下。诸天供养。先雨华者。欲得如来大因也。次雨香者。欲得如来法身香也。击天鼓者。欲击如来大法鼓也。雨衣者。欲得如来衣之所覆也。垂璎珞遍九方者。欲使九界众生。皆得如来万德庄严也。宝炉烧香者。欲以五分法身之香遍及大众也。菩萨执幡上梵天者。表闻法而增进也。又以妙音赞佛者。感佛德而发于言也。佛说下。先颂闻法得益也。或住下。别明顿得也。复有小千下。明渐得也。复有八世下。颂发心也。雨天下。颂诸天雨华雨香等也。其大下。颂菩萨执幡赞德也。如是下。大众欢喜。

　　尔时。佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。所德功德。无有限量。若有善男子。善女人。为阿耨多罗三藐三菩提故。于八十万亿那由它劫。行五波罗蜜。檀波罗蜜。尸罗波罗蜜。羼提波罗蜜。毗黎耶波罗蜜。禅波罗蜜。除般若波罗蜜。以是功德。比前功德。百分千分。百千万亿分。不及其一。乃至算数譬喻所不能知。若善男子。善女人。有如是功德。于阿耨多罗三藐三菩提退者。无有是处。尔时世尊。欲重宣此义。而说偈言。

　　若人求佛慧。于八十万亿。那由他劫数。行五波罗蜜。于是诸劫中。布施供养佛。及缘觉弟子。并诸菩萨众。珍异之饮食。上服与卧具。旃檀立精舍。以园林庄严。如是等布施。种种皆微妙。尽此诸劫数。以回向佛道。若复持禁戒。清净无缺漏。求于无上道。诸佛之所叹。若复行忍辱。住于调柔地。设众恶来加。其心不倾动。诸有得法者。怀于增上慢。为此所轻恼。如是亦能忍。若复勤精进。志念常坚固。于无量亿劫。一心不懈息。又于无数劫。住于空闲处。若坐若经行。除睡常摄心。以是因缘故。能生诸禅定。八十亿万劫。安住心不乱。持此一心福。愿求无上道。我得一切智。尽诸禅定际。是人于百千。万亿劫数中。行此诸功德。如上之所说。有善男女等。闻我说寿命。乃至一念信。其福过于彼。若人悉无有。一切诸疑悔。深心须臾信。其福为如此。其有诸菩萨。无量劫行道。闻我说寿命。是则能信受。如是诸人等。顶受此经典。愿我于未来。长寿度众生。如今日世尊。诸释中之王。道场师子吼。说法无所畏。我等未来世。一切所尊敬。坐于道场时。说寿亦如是。若有深心者。清净而质直。多闻能总持。随义解佛语。如是之人等。于此无有疑。

　　一念信解功德无量者。信谓不疑。解谓明了。谓随所闻处。豁然开明。单刀直入。更无疑惑。是名一念信解。古德云。见则直下便见。拟心则差是也。若有下较量功德。言八十万亿那由他劫。行五波罗蜜者。俱不及一念信解功德。唯得般若者。功德相等。以一念信解。决定不退菩提故。若人下四句。是总颂。于是下。别颂布施。若复下。颂持戒。若复行下。颂忍辱。众恶者。即刀林瓦石及毁骂也。诸有得法者。即假名阿练若。自谓行真道也。怀于增上慢者。未得谓得也。若复勤下。颂精进。又于下。颂禅定。除睡摄心者。即经行林中。未尝睡眠。摄心一处也。尽诸禅定际者。所谓深入无际也。有善下。校量福德。然虽如是行五波罗蜜。过无量劫。若闻说寿量。一念生信。不生疑惑者。其福过于彼也。其有下。正显一念信解功德无量者。以此人曾于无量劫中行菩萨道故。今一闻此法。即能信受顶戴奉行。又能发愿度生。故所获功德无有量也。如今下八句。正陈愿辞。若有下六句。正显唯深心清净。多闻总持。随义了达之人。方得无疑一念信解也。

　　又阿逸多。若有闻佛寿命长远。解其言趣。是人所得功德。无有限量。能起如来无上之慧。何况广闻是经。若教人闻。若自持。若教人持。若自书。若教人书。若以华香璎珞。幢幡缯盖。香油苏灯。供养经卷。是人功德。无量无边。能生一切种智。阿逸多。若善男子。善女人。闻我说寿命长远。深心信解。则为见佛。常在耆阇崛山。共大菩萨。诸声闻众。围绕说法。又见此娑婆世界。其地琉璃。坦然平正。阎浮檀金以界八道。宝树行列。诸台楼观。皆悉宝成。其菩萨众。咸处其中。若有能如是观者。当知是为深心解相。

　　解其言趣功德无量者。谓闻经之后。能以单词只句。解说此品所说义趣。如云此等寿量。皆与众生平等无二。是佛诚言。若人解了。便能起发平等佛慧。故功德无量。何况下。又以闻持书写供养校福也。闻者入之于耳持者。存之于心。书者行之于手。前云发者。萌其芽也。此云生者。有其根也。言深心信解者。既解而广修善法者名深心。又不止一念信解也。则为见佛等者。此人即能亲见灵山一会。俨然未尝灭也。又亲见娑婆即是净土未尝秽也。若能作如是观。即是深心信解之相也。已上皆是校量现在闻佛说而生信解之功德也。

　　又复如来灭后。若闻是经而不毁訾。起随喜心。当知已为深心解相。何况读诵受持之者。斯人则为顶戴如来。阿逸多。是善男子善女人。不须为我复起塔寺。及造僧坊。以四事供养众僧。所以者何。是善男子善女人。受持读诵是经典者。为已起塔。造立僧坊。供养众僧。则为以佛舍利。起七宝塔。高广渐小。至于梵天。悬诸幡盖。及众宝铃。香华璎珞。末香涂香烧香。众鼓伎乐。箫笛箜篌。种种舞戏。以妙音声。歌呗赞颂。则为于无量千万亿劫。作是供养已。阿逸多。若我灭后。闻是经典。有能受持。若自书。若教人书。则为起立僧坊。以赤旃檀。作诸殿堂。三十有二。高八多罗树。高广严好。百千比丘。于其中止。园林浴池。经行禅窟。衣服饮食。床褥汤药。一切乐具。充满其中。如是僧房。堂阁若干。百千万亿。其数无量。以此现前。供养于我。及比丘僧。是故我说如来灭后。若有受持读诵。为他人说。若自书。若教人书。供养经卷。不须复起塔寺。及造僧坊供养众僧。况复有人。能持是经。兼行布施持戒。忍辱精进。一心智慧。其德最胜无量无边。譬如虚空。东西南北。四维上下。无量无边。是人功德。亦复如是。无量无边。疾至一切种智。若人读诵。受持是经。为他人说。若自书。若教人书。复能起塔。及造僧坊。供养赞叹声闻众僧。亦以百千万亿赞叹之法。赞叹菩萨功德。又为他人。种种因缘。随义解说此法华经。复能清净持戒。与柔和者而共同止。忍辱无瞋。志念坚固。常贵坐禅。得诸深定。精进勇猛。摄诸善法。利根智慧。善答问难。阿逸多。若我灭后。诸善男子。善女人受持读诵是经典者。复有如是诸善功德。当知是人。已趣道场。近阿耨多罗三藐三菩提。坐道树下。阿逸多。是善男子。善女人。若坐若立。若行处。此中便应起塔。一切天人。皆应供养如佛之塔。

　　此下又校量五种法师功德。与前法师品同。前说末世有人作五种法师者。当敬视如佛。当以如来供养而供养之。应持天宝而以散之。此中校量五种法师功德。故曰不须造塔造僧坊供养众僧。则为已造塔。已造僧房。已供养众僧。功德无异也。问。前品已说。云何此中复说。答。前品为会中菩萨说。此中为地涌菩萨说也。言佛灭度后。在法师边闻经不毁。但起一念随喜心。即与佛在世时。深信解相者。功德无异。何况灭度之后。既能受持而兼读诵者。如是之人。则为以法供养于佛。如来亦常在彼顶𩕳。不必更起塔寺僧坊。及四事供养众僧也。以受持处即是塔寺。读诵处即是建立僧坊供养众僧故。此是第一重校量也。第二校量。若有受持而兼书写者。则为造立僧坊。供养众僧。是故下。结五种法师功德。况复下。第三重校量。是持经而兼行六度。其功德无量与虚空等。又胜于兼读诵书写者。若人下。第四重校量。五事皆作。六度俱修者。此人已趣道场。得近菩提。又胜于受持而兼行六度者。志念坚固者。言千呼万诱其志不能夺也。摄诸善法者。众善奉行也。善答问难者。巧于问答也。阿逸多下。正结五事俱作。六度俱修之人。若坐处立处行处。皆当起塔供养。如佛之塔无异也。

　　尔时世尊。欲重宣此义。而说偈言。

　　若我灭度后。能奉持此经。斯人福无量。如上之所说。是则为具足。一切诸供养。以舍利起塔。七宝而庄严。表刹甚高广。渐小至梵天。宝铃千万亿。风动出妙音。又于无量劫。而供养此塔。华香诸璎珞。天衣众伎乐(岳)。然香油苏灯。周匝常照明。恶世法末时。能持是经者。则为已如上。具足诸供养。若能持此经。则如佛现在。以牛头旃檀。起僧坊供养。堂有三十二。高八多罗树。上馔妙衣服。床卧皆具足。百千众住处。园林诸浴池。经行及禅窟(哭)。种种皆严好。若有信解心。受持读诵书。若复教人书。及供养经卷。散华香末香。以须曼薝卜。阿提目多伽。熏油常然之。如是供养者。得无量功德。如虚空无边。其福亦如是。况复持此经。兼布施持戒。忍辱乐禅定。不瞋不恶口。恭敬于塔庙。谦下诸比丘。远离自高心。常思惟智慧。有问难不瞋。随顺为解说。若能行是行。功德不可量。若见此法师。成就如是德。应以天华散。天衣覆其身。头面接足礼。生心如佛想。又应作是念。不久诣道树。得无漏无为。广利诸人天。其所住止处。经行若坐卧。乃至说一偈。是中应起塔。庄严令妙好。种种以供养。佛子住此地。则是佛受用。常在于其中。经行及坐卧。

　　偈中若我下。颂受持而兼读诵功德也。结能下。颂受持而兼书写功德也。若有下。颂五事俱作六度皆修功德也。须曼。此云善适意。薝卜。此云黄华。小而香者。阿提目多。此云善思惟。若见下。颂最后法师当礼敬如佛也。

　　妙法莲华经大窾卷五
卍新纂续藏经第 31 册 No. 0614 法华经大窾


　　妙法莲华经大窾卷六

　　姚秦三藏法师鸠摩罗什奉　诏译

　　明　金庭比丘　通润　笺

　　随喜品第十八

　　颂云。

　眼未开时识未干　　普天都是梦邯郸
　眉头略展机关透　　却笑嫦娥住广寒

　　前以受持读诵者校量。次以受持书写者校量。三以受持兼行六度者校量。四以五种俱作六度齐修者校量。此品将前一念随喜者校量功德也。言随喜者。谓如来灭后。有人偶至法会见人说法。一入耳根。毫无违逆。不生毁訾。随顺于心。能生欢喜。故名随喜。前八部见鹙子授记。生随喜心即得授记。地涌菩萨闻如来度生事。亦生随喜即得嘱累。此由如来在世能说之人。色心圆胜。故闻经而易生随喜。至乎如来灭度后五百岁。道法陵迟。斗诤坚固。虽有说法之人。易生毁訾。随喜实难。此随喜功德。所以必欲校量也。

　　尔时弥勒菩萨摩诃萨。白佛言。世尊。若有善男子善女人。闻是法华经随喜者。得几所福。而说偈言。

　　世尊灭度后。其有闻是经。若能随喜者。为得几所福。

　　尔时佛告弥勒菩萨摩诃萨。阿逸多。如来灭后。若比丘比丘尼。优婆塞优婆夷。及余智者。若长若幼。闻是经随喜已。从法会出。至于余处。若在僧坊。若空闲处。若城邑巷陌(麦)。聚落田里。如其所闻。为父母宗亲。善友知识。随力演说。是诸人等。闻已随喜。复行转教。余人闻已。亦随喜转教。如是展转。至第五十。阿逸多。其第五十善男子善女人。随喜功德。我今说之。汝当善听。若四百万亿阿僧祇世界。六趣四生众生。卵生胎生湿生化生。若有形无形。有想无想。非有想非无想。无足二足四足多足。如是等在众生数者。有人求福。随其所欲娱乐之具。皆给与之。一一众生。与满阎浮提。金银琉璃。砗磲码瑙。珊瑚琥珀。诸妙珍宝。及象马车乘。七宝所成宫殿楼阁等。是大施主。如是布施。满八十年已。而作是念。我已施众生娱乐之具。随意所欲。然此众生。皆已衰老。年过八十。发白面皱(绉)。将死不久。我当以佛法而训导之。即集此众生。宣布法化。示教利喜。一时皆得须陀洹道。斯陀含道。阿那含道。阿罗汉道。尽诸有漏。于深禅定。皆得自在。具八解脱。于汝意云何。是大施主所得功德宁为多不。弥勒白佛言。世尊。是人功德甚多。无量无边。若是施主。但施众生一切乐具。功德无量。何况令得阿罗汉果。佛告弥勒。我今分明语汝。是人以一切乐具。施于四百万亿阿僧祇世界。六趣众生。又令得阿罗汉果。所得功德。不如是第五十人。闻法华经一偈随喜功德。百分千分。百千万亿分不及其一。乃至算数譬喻所不能知。阿逸多。如是第五十人展转闻法华经随喜功德。尚无量无边阿僧祇。何况最初于会中闻。而随喜者。其福复胜无量无边阿僧祇不可得比。又阿逸多。若人为是经故。往诣僧坊。若坐若立。须臾听受。缘是功德。转身所生。得好上妙象马车乘。珍宝辇舆。及乘天宫。若复有人。于讲法处坐。更有人来。劝令坐听。若分座令坐。是人功德。转身得帝释坐处。若梵王坐处。若转轮圣王所坐之处。阿逸多。若复有人。语余人言。有经名法华。可共往听。即受其教。乃至须臾间闻。是人功德。转身得与陀罗尼菩萨。共生一处。利根智慧。百千万世。终不喑哑。口气不臭。舌常无病。口亦无病。齿不垢黑不黄不疏。亦不缺落。不差不曲唇不下垂。亦不褰(千)缩(宿)不粗(初)涩(色)。不疮疹(轸)。亦不缺坏。亦不呙(快平声)斜。不厚不大。亦不黧(力)黑。无诸可恶。鼻不匾(扁)𠥶(替)。亦不曲戾。面色不黑。亦不狭长。亦不窊(哇)曲。无有一切不可喜相。唇舌牙齿。悉皆严好。鼻修高直。面貌圆满。眉高而长。頞(厄)广平正。人相具足。世世所生。见佛闻法。信受教诲。阿逸多。汝且观是劝于一人。往令听法。功德如此。何况一心说听读诵。而于大众。为人分别。如说修行。尔时世尊。欲重宣此义。而说偈言。

　　若人于法会。得闻是经典。乃至于一偈。随喜为他说。如是展转教。至于第五十。最后人获福。今当分别之。如有大施主。供给无量众。具满八十岁。随意之所欲。见彼衰老相。发白而面皱。齿疏形枯竭。念其死不久。我今应当教。令得于道果。即为方便说。涅槃真实法。世皆不牢固。如水沫(末)泡(抛)焰。汝等咸应当。疾生厌离心。诸人闻是法。皆得阿罗汉。具足六神通。三明八解脱。最后第五十。闻一偈随喜。是人福胜彼。不可为譬喻。如是展转闻。其福尚无量。何况于法会。初闻随喜者。若有劝一人。将引听法华。言此经深妙。千万劫难遇。即受教往听。乃至须臾闻。斯人之福报。今当分别说。世世无口患。齿不疏黄黑。唇不厚褰(千)缺。无有可恶相。舌不干黑短。鼻高修且直。頞广而平正。面目悉端严。为人所喜见。口气无臭秽。优钵华之香。常从其口出。若故诣僧坊。欲听法华经。须臾闻欢喜。今当说其福。后生天人中。得妙象马车。珍宝之辇舆。及乘天宫殿。若于讲法处。劝人坐听经。是福因缘得。释梵转轮座。何况一心听。解说其义趣。如说而修行。其福不可限。

　　先弥勒请问。尔时下正答。举第五十人随喜校量者。反显最初随喜功德尤多也。卵生者。鱼鸟龟蛇之类。胎生者。人畜龙仙之类。湿生者。含蠢蠕动之类。化生者。转蜕飞行之类。有形者。休咎精明之类。无形者。空散销沉之类。有想者。神鬼精灵之类。无想者。土木金石之类。非有想者。如蒲卢之类。非无想者。如土枭之类。无足者。鳅鳝之类。二足者。鸡鸭之类。四足者。犬羊之类。多足者。马蚿之类。有人求福者。指作福人也。随其所欲皆与之者。随彼一切有情心之所欲者。皆施与之也。一一下。出所施之物。是大下。出行施之时。而作下。既以财施。复以法施也。一时下。闻法得果。须陀洹。此云预流。初果也。斯陀含。此云一来。二果也。阿那含。此云不来。三果也。阿罗汉。此云杀贼。四果也。深禅定。九次第定也。于汝下。征其功德多少。弥勒下。答显功德无量。佛告下。校量功德。言彼功德虽多。尚不及第五十人随喜此经一偈功德尤多也。第五十人随喜一偈功德。已是无量。何况最初闻而随喜者。其功德宁可量哉。问。随喜法华一偈。便能超越尔所功德。如来之语。不亦大迳庭乎。答。瞽者无以与文章黼黻之观。聋者无以与乎丝竹管弦之妙。此皆如来至语。但聋瞽者不肯信耳。此经喻如摩尼宝。余经喻如照乘珠。得百斛照乘珠。不如得一颗摩尼宝故也。又阿下。显独往听法功德。由独往听法故得自受用物也。若复下。又显劝人听法功德。谓在讲法处坐。偶有人来。劝令坐听。由劝坐分座。故感帝释梵王之坐。阿逸下。又显合伴听法功德。陀罗尼菩萨。谓九地已上菩萨。由合伴同听故。得与陀罗尼菩萨共生一处也。终不喑哑者。音声清彻也。口不臭者。常出青莲香也。舌无病者。不干不短。语言便捷也。口无病者。不歪斜也。下垂者。妥唇也。褰缩者。短唇也。缺坏者。缺唇也。匾𠥶者。塌鼻也。曲戾者。歪鼻也。窊曲者。凹面也。悉皆严好者。如唇红而正。舌薄而长。齿白而密。鼻修而隆直。面圆而满。眉高而长。頞广而平正等。阿逸下。校量功德。言劝一人听法功德如斯。况一心听人说法者。一心读诵者。一心为人分别解说者。一心如说而修行者。其功德类可知矣。颂中。世皆不牢固。如水沫泡𦦨。此即为彼说无常法。令彼舍生死也。如云是身无常无坚速朽之法。是身如聚沫不可撮摩。是身如泡不得久立。是身如焰从渴爱生之类。若有下。颂劝人听法。若故下。自己听法。若于下。在讲法处偶劝人听法。何况下。校胜。

　　法师功德品第十九

　　颂云。

　眼里泥沙耳里尘　　东呼西应最分明
　猩猩要得重相见　　十字街头唤一声

　　前二品中校量功德。皆是宣说受持读诵解说书写供养此经所得功德。皆是以胜校劣。然未曾宣说法师现在。六根所获功德也。故此品及之。此五种法师。若精进勇猛。又藉佛法熏习之力。当时证得一念相应慧。得见平等法身。便入六根清净位。故楞严云。是清净人修三摩地。父母肉身。不须天眼。自然观见十方世界。睹佛闻法。亲奉圣旨。得大神通。游十方界。由彼开佛知见。根根尘尘。清净本然。周遍法界。故广显其功德也。

　　尔时佛告常精进菩萨摩诃萨。若善男子。善女人。受持是法华经。若读若诵若解说若书写。是人当得八百眼功德。千二百耳功德。八百鼻功德。千二百舌功德。八百身功德。千二百意功德。以是功德。庄严六根。皆令清净。是善男子善女人。父母所生清净肉眼。见于三千大千世界。内外所有山林河海。下至阿鼻地狱。上至有顶。亦见其中一切众生。及业因缘。果报生处。悉见悉知。尔时世尊。欲重宣此义。而说偈言。

　　若于大众中。以无所畏心。说是法华经。汝听其功德。是人得八百。功德殊胜眼。以是庄严故。其目甚清净。父母所生眼。悉见三千界。内外弥楼山。须弥及铁围。并诸余山林。大海江河水。下至阿鼻狱。上至有顶处。其中诸众生。一切皆悉见。虽未得天眼。肉眼力如是。

　　先总明五种法师功德。告常精进者。唯是精进不怠之人。一生便得故告之也。是人当得者。言此法师。若肯直下承当。常常精进。造次颠沛。无须臾离。是人即入信位。一生即得六根清净功德。如楞严所明八百眼功德者。前方全明。后方全暗故。千二百耳功德者。十方击鼓。十处齐闻故。八百鼻功德者。有出有入。缺中交故。千二百舌功德者。言有方分。理无穷尽故。八百身功德者。合时能觉。离中不知故。千二百意功德者。唯圣与凡。无不包容故。以六根具有如是功德庄严。故开佛知见时。即得清净也。前云。欲令佛之知见。使得清净故出现于世者。此之谓也。是善下。先明眼根功德。世界。无情器界也。众生。有情界也。虽是寻常肉眼。却与天眼同功。故能远近悉见。纤悉不遗。古德云。尽大地是沙门一只眼。尽十方世界在沙门眼睛里是也。颂中以无所畏心一句。正显得六根清净之所以大的。恐畏皆生于不足。道力未充故。今言无畏者。由彼涵养既久。道力既充。神气亦满。即有刀杖骂詈不足以干其虑。昔玄沙备禅师。薪于山中。傍僧呼曰。和尚看虎。玄沙见虎顾僧曰是你。灵润法师山行。野烧迅飞而来。同游者避之。润安步如常曰。心外无火。火实自心。谓火可逃。何由免火。火至即灭。又庐山缘德禅师。时胡则据九江。大将军曹翰部曲渡江入寺。禅者惊走。师淡坐如平日。翰至不起不揖。翰诃曰。长老不闻杀人不眨眼将军乎。师熟视曰。汝安知有不惧死和尚耶。所云无畏者盖如此。能以此心说此经。眼根自然清净矣。不然。稍有动摇。则目眩心驰。安得清净乎。内外弥楼山者。梵语弥楼。此云光明。即七金山也。言内外者。以七金山有七重故。一切悉皆现者。如楞严云。一切密圆净妙悉现其中。则不止现内外弥楼等也。

　　复次常精进。若善男子善女人。受持此经。若读若诵。若解说。若书写。得千二百耳功德。以是清净耳。闻三千大千世界。下至阿鼻地狱。上至有顶。其中内外种种语言音声。象声。马声。牛声。车声。啼哭声。愁叹声。螺声。鼓声。钟声。铃声。笑声。语声。男声。女声。童子声。童女声。法声。非法声。苦声。乐声。凡夫声。圣人声。喜声。不喜声。天声。龙声。夜叉声。乾闼婆声。阿修罗声。迦楼罗声。紧那罗声。摩睺罗伽声。火声。水声。风声。地狱声。畜生声。饿鬼声。比丘声。比丘尼声。声闻声。辟支佛声。菩萨声。佛声。以要言之。三千大千世界中。一切内外所有诸声。虽未得天耳。以父母所生清净常耳。皆悉闻知。如是分别。种种音声。而不坏耳根。尔时世尊。欲重宣此义。而说偈言。

　　父母所生耳。清净无浊秽。以此常耳闻。三千世界声。象马车牛声。钟铃螺鼓鼓。琴瑟箜篌声。箫笛之音声。清净好歌声。听之而不着。无数种人声。闻悉能解了。又闻诸天声。微妙之歌音。及闻男女声。童子童女声。山川险谷中。迦陵频伽声。命命等诸鸟。悉闻其音声。地狱众苦痛。种种楚毒声。饿鬼饥渴逼。求索饮食声。诸阿修罗等。居在大海边。自共言语时。出于大音声。如是说法者。安住于此间。遥闻是众声。而不坏耳根。十方世界中。禽兽鸣相呼。其说法之人。于此悉闻之。其诸梵天上。光音及遍净。乃至有顶天。言语之音声。法。师住于此。悉皆得闻之。一切比丘众。及诸比丘尼。若读诵经典。若为他人说。法师住于此。悉皆得闻之。复有诸菩萨。读诵于经法。若为他人说。撰集解其义。如是诸音声。悉皆得闻之。诸佛大圣尊。教化众生者。于诸大会中。演说微妙法。持此法华者。悉皆得闻之。三千大千界。内外诸音声。下至阿鼻狱。上至有顶天。皆闻其音声。而不坏耳根。其耳聪利故。悉能分别知。持是法华者。虽未得天耳。但用所生耳。功德已如是。

　　次明耳根功德。象马等车马声。啼哭愁叹不可意声。螺鼓钟铃法乐声。法声。柔和顺软声。非法声。贪瞋斗诤声。天声下。八部声。火水风三灾声。地狱下。三途声。比丘下。二众四圣声。不坏耳根者。听之不着。历历分明也。偈中父母下。颂欲界声。无数种人声闻悉能解了者。达方言也。频伽好音鸟。命命共命鸟。其诸下。颂色界声。一切下。颂二众声。复有下。颂菩萨声。诸佛下。颂佛说法声。三千下。总结。才入信位。耳根已得圆通如此。况入圣位乎。昔洞山清禀禅师唯宴坐。一日呼侍者下法堂。谓曳木者无损阶砌。侍者出视无有。还白。寂无人迹。禀又使求之。侍者临檐俯视。乃群蚁曳蜻蜓翼缘阶而上。盖静极灵而知也。

　　复次常精进。若善男子善女人。受持是经。若读若诵若解说若书写。成就八百鼻功德。以是清净鼻根。闻于三千大千世界。上下内外。种种诸香。须曼那华香。阇提华香。末利华香。瞻卜华香。波罗罗华香。赤莲华香。青莲华香。白莲华香。华树香。果树香。栴檀香。沉水香。多摩罗䟦香。多伽罗香。及千万种和香。若末若丸若涂香。持是经者。于此间住。悉能分别。又复别知众生之香。象香。马香。牛羊等香。男香。女香。童子香。童女香。及草木丛林香。若近若远。所有诸香。悉皆得闻。分别不错。持是经者。虽住于此。亦闻天上诸天之香。波利质多罗拘鞞(皮)陀罗树香。及曼陀罗华香。摩诃曼陀罗华香。曼殊沙华香。摩诃曼殊沙华香。栴檀沉水。种种末香。诸杂华香。如是等天香。和合所出之香。无不闻知。又闻诸天身香。释提桓因在胜殿上。五欲娱乐嬉戏时香。若在妙法堂上。为忉利诸天说法时香。若于诸园游戏时香。及余天等男女身香。能悉遥闻。如是展转。乃至梵世。上至有顶。诸天身香。亦皆闻之。并闻诸天所烧之香。及声闻香。辟支佛香。菩萨香。诸佛身香。亦皆遥闻。知其所在。虽闻此香。然于鼻根。不坏不错。若欲分别。为他人说。忆念不谬。尔时世尊。欲重宣此义而说偈言。

　　是人鼻清净。于此世界中。若香若臭物。种种悉闻知。须曼那阇提。多摩罗栴檀。沉水及桂香。种种华果香。及知众生香。男子女人香。说法者远住。闻香知所在。大势转轮王。小转轮及子。群臣诸宫人。闻香知所在。身所著珍宝。及地中宝藏。转轮王宝女。闻香知所在。诸人严身具。衣服及璎珞。种种所涂香。闻香知其身。诸天若行坐。游戏及神变。持是法华者。闻香悉能知。诸树华果实。及酥油香气。持经者住此。悉知其所在。诸山深险处。栴檀树华敷。众生在中者。闻香悉能知。铁围山大海。地中诸众生。持经者闻香。悉知其所在阿修罗男女。及其诸眷属。斗诤游戏时。闻香皆能知。旷野险隘处。师子象虎狼。野牛水牛等。闻香知所在。若有怀妊(任)者。未辩其男女。无根及非人。闻香悉能知。以闻香力故。知其初怀妊。成就不成就。安乐产福子。以闻香力故。知男女所念。染欲痴恚(惠)心。亦知修善者。地中众伏藏。金银诸珍宝。铜器之所盛。闻香悉能知。种种诸璎珞。无能识其价。闻香知贵贱。出处及所在。天上诸华等。曼陀曼殊沙。波利质多树。闻香悉能知。天上诸宫殿。上中下差别。众宝华庄严。闻香悉能知。天园林胜殿。诸观妙法堂。在中而娱乐。闻香悉能知。诸天若听法。或受五欲时。来往行坐卧。闻香悉能知。天女所著衣。好华香庄严。周旋游戏时。闻香悉能知。如是展转上。乃至于梵世。入禅出禅者。闻香悉能知。光音遍净天。乃至于有顶。初生及退没。闻香悉能知。诸比丘众等。于法常精进。若坐若经行。及读诵经典。或在林树下。专精而坐禅。持经者闻香。悉知其所在。菩萨志坚固。坐禅若读诵。或为人说法。闻香悉能知。在在方世尊。一切所恭敬。愍众而说法。闻香悉能知。众生在佛前。闻经皆欢喜。如法而修行。闻香悉能知。虽未得菩萨。无漏法生鼻。而是持经者。先得此鼻相。

　　三明鼻根功德。阇提。此云金钱华。末利。此云鬘。可作鬘故。瞻卜。此云黄华。波罗罗。此云薰华。多摩罗䟦。此云性无垢。多伽罗。此云根香。和香。百和香也。九香。饼香也。此皆人间华树香也。又复下。皆众生香也。持是下。诸天无情香也。波利质多罗。即帝释殿前圆生树。其根茎枝叶能逆风香。拘鞞陀罗。此云大游戏地树。又闻下。诸天有情香也。娱乐嬉戏香。淫佚香也。说法香。清净香也。梵世香。禅定香也。及声下。四圣法身香也。偈中须曼下。颂无情香。及知下。颂有情香。大势转轮。即金轮王。王四天下。故曰大小转轮王。即银轮铜轮铁轮王。三二一天下。故曰小也。地中宝藏。即伏藏也。宝女。即女宝也。闻香知所在。闻其气而知其处也。诸人。即轮王侍从之人。闻香知其身者。其闻气而知其人也。诸天或行坐或游戏者。闻其气而知其动静也。修罗或斗诤或游戏者。闻其气而知其瞋喜也。若有怀妊闻香悉知者。闻其气而决其形也。知男女所念者。闻其气而知其心也。人间伏藏闻香悉知者。闻其气而知其物也。种种璎珞闻香悉知者。闻其气而知其价也。天上下。闻其气而知欲界事。如是下。闻其气而知色界事。诸比下。闻其气而知进修事也。

　　复次常精进。若善男子善女人。受持此经。若读若诵若解说若书写。得千二百舌功德。若好若丑。若美不美。及诸苦涩物。在其舌根。皆变成上味。如天甘露。无不美者。若以舌根。于大众中。有所演说。出深妙声。能入其心。皆令欢喜快乐。又诸天子天女。释梵诸天。闻是深妙音声。有所演说言论。次第皆悉来听。及诸龙龙女。夜叉夜叉女。乾闼婆乾闼婆女。阿修罗阿修罗女。迦楼罗迦楼罗女。紧那罗紧那罗女。摩睺罗伽摩睺罗伽女。为听法故。皆来亲近。恭敬供养。及比丘比丘尼。优婆塞优婆夷。国王王子。群臣眷属。小转轮王。大转轮王。七宝千子。内外眷属。乘其宫殿。俱来听法。以是菩萨善说法故。婆罗门居士。国内人民。尽其形寿。随侍供养。又诸声闻辟支佛菩萨诸佛。常乐见之。是人所在方面。诸佛皆向其处说法。悉能受持一切佛法。又能出于深妙法音。尔时世尊。欲重宣此义。而说偈言。

　　是人舌根净。终不受恶味。其有所食啖。悉皆成甘露。以深净妙声。于大众说法。以诸因缘喻。引导众生心。闻者皆欢喜。设诸上供养。诸天龙夜叉。及阿修罗等。皆以恭敬心。而共来听法。是说法之人。若欲以妙音。遍满三千界。随意即能至。大小转轮王。及千子眷属。合掌恭敬心。常来听受法。诸天龙夜叉。罗刹毗舍阇。亦以欢喜心。常乐来供养。梵天王魔王。自在大自在。如是诸天众。常来至其所。诸佛及弟子。闻其说法音。常念而守护。或时为现身。

　　四明舌根功德。若好下。显知味功德。若以下。显说法功德。言以一味之法。流入众生之心。令生欢喜。故悉来听法也。归宗云。诸方有五味禅。我这里只有一味禅。深妙声者。即一味禅也。又诸下。八部听法供养。及此下。四众听法供养。又诸下。四圣乐见。偈中是人下。颂得甘露味。以深下。颂说一味法。僧问乌石山灵观禅师。如何是佛。师引舌示之。其僧礼拜。师曰。你见甚么便礼拜。曰。谢和尚出示舌相。师曰。老僧近日舌上生疮。所谓出深净妙音于大众说法也。

　　复次常精进。若善男子善女人。受持是经。若读若诵若解说若书写。得八百身功德。得清净身。如净琉璃。众生喜见。其身净故。三千大千世界众生。生时死时。上下好丑。生善处恶处。悉于中现。及铁围山。大铁围山。弥楼山。摩诃弥楼山等诸山。及其中众生。悉于中现。下至阿鼻地狱。上至有顶。所有及众生。悉于中现。若声闻辟支佛菩萨诸佛说法。皆于身中现其色像。

　　尔时世尊。欲重宣此义。而说偈言。

　　若持法华者。其身甚清净。如彼净琉璃。众生皆喜见。又如净明镜。悉见诸色像。菩萨于净身。皆见世所有。唯独自明了。余人所不见。三千世界中。一切诸群萌。天人阿修罗。地狱鬼畜生。如是诸色像。皆于身中现。诸天等宫殿。乃至于有顶。铁围及弥楼。摩诃弥楼山。诸大海水等。皆于身中现。诸佛及声闻。佛子菩萨等。若独若在众。说法悉皆现。虽未得无漏。法性之妙身。以清净常体。一切于中现。

　　五明身根功德。得清净身如净琉璃者。即古德云。尽大地都卢是一个身。内外明彻。犹如琉璃。一切有情无情。六凡四圣。现于身中。如镜现像是也。偈中唯独自明了余人所不见者。所谓如鱼饮水。冷暖自知也。清净常体者。赤肉团上。即是无位真人所住处也。

　　复次常精进。若善男子善女人。如来灭后。受持是经。若读若诵若解说若书写。得千二百意功德。以是清净意根。乃至闻一偈一句。通达无量无边之义。解是义已。能演说一句一偈。至于一月四月。乃至一岁。诸所说法。随其义趣。皆与实相不相违背。若说俗间经书。治世语言。资生业等。皆顺正法。三千大千世界。六趣众生。心之所行。心所动作。心所戏论。悉皆知之。虽未得无漏智慧。而其意根清净如此。是人有所思惟。筹量言说。皆是佛法。无不真实。亦是先佛经中所说。

　　尔时世尊。欲重宣此义。而说偈言。

　　是人意清净。明利无浊秽。以此妙意根。知上中下法。乃至闻一偈。通达无量义。次第如法说。月四月至岁。是世界内外。一切诸众生。若天龙及人。夜叉鬼神等。其在六趣中。所念若干种。持法华之报。一时皆悉知。十方无数佛。百福庄严相。为众生说法。悉闻能受持。思惟无量义。说法亦无量。终始不忘错。以持法华故。悉知诸法相。随义识次第。达名字语言。如所知演说。此人有所说。皆是先佛法。以演此法故。于众无所畏。持法华经者。意根净若斯。虽未得无漏。先有如是相。是人持此经。安住希有地。为一切众生。欢喜而爱敬。能以千万种。善巧之语言。分别而说法。持法华经故。

　　六明意根功德。辩才在口。达义在心。故闻一句而解无尽之义。得一义而演无尽之语。正如龙王得一滴水。便能兴云致雨。大经云。于一文字语言中。演说无边契经海是也。诸所下。明其知法治世语言。如五经十九史之类。资生业等。如医卜杂流之类。皆顺正法者。言合如来正法不相逆也。昔盘山宝积禅师。因于市肆行。见一客买猪肉。语屠家曰。精底割一斤来。屠家放下屠刀。叉手曰。长史那个不是精的。师于此有省。如盘山者。所谓世谛语言皆合道也。三千下。明其知机。心之所行者。行业也。心所动作者。作念也。心所戏论者。谓作念将何等语言出诸口也。是人下。言其举心动舌。皆合如来之道也。偈中知上下。颂知法也。是世下。颂知机也。十方下。闻佛说法。受持思惟。至于为众演说。皆不错也。以持下。出不错之所以。由受持此经故能知法相。由知法相故能了义趣。由了义趣故能识次第。由识次第故能达名言。由达名言故能随机说法。由能随机说法故虽世谛语言皆顺正法。由顺正法故处众而无畏也。安住希有地者。谓此能持正法者。其所处地位。与诸佛菩萨把手共行。高出天人之外。为一切众生欢喜爱敬也。

　　常不轻品第二十

　　颂曰。

　铸就金身十丈高　　心中稳实脚坚牢
　烈风骤雨难吹洒　　刀杖何能损一毛

　　前欲会中诸大菩萨声闻弟子发愿持经。故如来引自己曾为国王忍苦求法以励之。此欲地涌菩萨发愿持经。故复引自己初作法师忍辱持经以励之。故有斯品。然此品论忍辱。则含三忍四乐之行。论持经。则显一句全经之益。论功德。则始得六根清净。终得无上菩提。由此一品摄前数品之义。又前品明所证。此品明能证。能证之人名常不轻者。由彼尊法重人。故不生轻慢。由不轻慢。故能修忍辱而成菩提也。

　　尔时佛告得大势菩萨摩诃萨。汝今当知。若比丘比丘尼。优婆塞优婆夷。持法华经者。若有恶口骂詈诽谤。获大罪报。如前所说。其所得功德。如向所说眼耳鼻舌身意清净。得大势。乃往古昔。过无量无边不可思议阿僧祇劫。有佛名威音王如来。应供。正遍知。明行足。善逝。世间解。无上士。调御丈夫。天人师。佛。世尊。劫名离衰。国名大成。其威音王佛。于彼世中。为天人阿修罗说法。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。因阿耨多罗三藐三菩提。说应六波罗蜜法。究竟佛慧。得大势。是威音王佛。寿四十万亿那由它恒河沙劫。正法住世劫数如一阎浮提微尘。像法住世劫数如四天下微尘。其佛饶益众生已。然后灭度。正法像法灭尽之后。于此国土。复有佛出。亦号威音王如来。应供。正遍知。明行足。善逝。世间解。无上士。调御丈夫。天人师。佛。世尊。如是次第有二万亿佛。皆同一号。最初威音王如来。既已灭度。正法灭后。于像法中。增上慢比丘。有大势力。尔时有一菩萨比丘。名常不轻。得大势。以何因缘。名常不轻。是比丘凡有所见。若比丘比丘尼。优婆塞。优婆夷。皆悉礼拜赞叹。而作是言。我深敬汝等。不敢轻慢。所以者何。汝等皆行菩萨道。当得作佛。而是比丘。不专读诵经典。但行礼拜。乃至远见四众。亦复故往礼拜赞叹。而作是言。我不敢轻于汝等。汝等皆当作佛。

　　佛次时唐宣宗为沙弥。问曰。不着佛求。不着法求。不着僧求。长老礼拜。当何所求。师曰。不着佛求。不着法求。不着僧求。常礼如是事。弥曰。用礼何为。师便掌。弥曰。太粗生。师曰。这里是甚么所在。说粗说细。随后叉掌。又李翱刺史访药山。山执经卷不顾。侍者曰。太守在此。守性褊急。乃曰。见面不如闻名。拂袖而出。山曰。太守何得贵耳贱目。守曰。问云如何是道。山以手指上下曰会么。守曰不会。山曰。云在青天水在瓶。守乃作礼。此皆具大法势力。然后能化得大势之人也。尔时下。出菩萨之名。比丘而行菩萨行。故曰菩萨比丘。得大下。愿得名之实。以彼凡见四众。皆悉礼拜赞叹。敬视如佛。故得此不轻名也。礼拜者。身业也。赞叹者。口业也。深敬者。心业也。主一无适之谓敬。敬而曰深者。敬之至也。言我心深敬汝等。故现之于身。发之于口。而礼拜。而赞叹。非是腹诽而口誉。内慢而外恭也。所以敬汝重汝者。以汝等寻常日用折旋俯仰。迎宾送客处。皆与诸佛菩萨。日用所行。毫无别异。于当来世必得作佛。故我敬视如佛。而礼拜赞叹也。而是下。申明礼拜赞叹之意。言此比丘。不专心读诵经典。唯默默受持一句伽陀。修习一句伽陀。故远见四众礼拜赞叹。即以此一句伽陀开导之也。古德云。步步登高易。心心放下难。不轻菩萨。是真放下身心者也。

　　四众之中。有生瞋恚(怒)。心不净者。恶口骂詈。言是无智比丘。从何所来。自言我不轻汝。而与我等授记。当得作佛我等不用如是虚妄授记。如此经历多年。常被骂詈。不生瞋恚。常作是言汝当作佛。说是语时。众人或以杖木瓦石而打(顶)掷之。避走远住。犹高声唱言。我不敢轻于汝等。汝等皆当作佛。以其常作是语。故增上慢比丘比丘尼。优婆塞优婆夷。号之为常不轻。

　　此四众瞋骂也。言以平等佛慧授之。而彼反以为无智。以真实事告之。而彼反以为虚妄。以礼拜赞叹而进之。而彼反生瞋恚加骂詈。所谓夜光投人。鲜不按剑。岂止闻而不信。称怨大唤者哉。多年骂詈不生瞋恚者。谓菩萨工夫纯熟故。彼虽詈我。我自尊之。彼虽辱我。我自敬之。常不离此一句伽陀。亦常以此一句伽陀教人也。昔普化禅师。凡见人无高下。皆振铎一声。或将铎就人耳边振之。或拊其背。有回顾者。即展手曰。乞我一文钱。此亦以一句伽陀导人也。众人闻此益增其怒。更加杖木瓦石者。所谓卞和三献。未免遭刑也。避走远住犹高声唱者。彼以瞋来。我以慈应。自非行三忍。具四乐。得大法势者不能也。又寒山。因众僧炙茄次。山将茄串向一僧背上打一下。僧回首。山呈起茄曰。是甚么。僧曰。者风颠汉。山谓傍僧曰。你道这僧费却多少盐酱。又国清寺半月念戒众集。拾得拍手曰。聚头作想。那事如何。维那叱之。得曰。大德无瞋即是戒。心净即出家。我性与汝合。一切法无差。所谓瞋来慈应也。以其下。出其得名之故。言我等比丘常常侮慢彼。彼则未尝轻慢我。故四众目之为常不轻。此亦是描写增上慢比丘。得大势而倨傲之状。不轻能行忍辱。全在深敬二字上。若敬之不深。不能视之如佛。安能受其骂詈杖木瓦石哉。语云。出门如见大宾。使民如承大祭。曲礼云无不敬。敬之一字。是常不轻入道之基也。虽然。若使四众之中有最上根。如德山临济云门丹霞辈流在。则常不轻琐琐授记。亦未免亲遭瞋举毒骂耳。

　　是比丘临欲终时。于虚空中。具闻威音王佛。先所说法华经。二十千万亿偈。悉能受持。即得如上眼根清净。耳鼻舌身意根清净。得是六根清净已。更增寿命二百万亿那由他岁。广为人说是法华经。于时增上慢四众。比丘比丘尼。优婆塞优婆夷。轻贱是人。为作不轻名者。见其得大神通力。乐说辩力。大善寂力。闻其所说。皆信伏随从。是菩萨。复化千万亿众。令住阿耨多罗三藐三菩提。命终之后。得值二千亿佛。皆号日月灯明。于其法中。说是法华经。以是因缘。复值二千亿佛。同号云自在灯王。于此诸佛法中。受持读诵。为诸四众。说此经典故。得是常眼清净。耳鼻舌身意诸根清净。于四众中说法。心无所畏。得大势。是常不轻菩萨摩诃萨。供养如是若干诸佛。恭敬尊重赞叹。种诸善根。于后复值千万亿佛。亦于诸佛法中。说是经典。功德成就。当得作佛。得大势。于意云何。尔时常不轻菩萨。岂异人乎。则我身是。若我于宿世。不受持读诵此经。为他人说者。不能疾得阿耨多罗三藐三菩提。我于先佛所。受持读诵此经。为人说故。疾得阿耨多罗三藐三菩提。得大势。彼时四众比丘比丘尼优婆塞优婆夷。以瞋恚意轻贱我故。二百亿劫。常不值佛。不闻法。不见僧。千劫于阿鼻地狱。受大苦恼。毕是罪已。复遇常不轻菩萨。教化阿耨多罗三藐三菩提。得大势。于汝意云何。尔时四众。常轻是菩萨者。岂异人乎。今此会中。䟦陀婆罗等五百菩萨。师子月等五百比丘。尼思佛等五百优婆塞。皆于阿耨多罗三藐三菩提不退转者是。得大势。当知是法华经。大饶益诸菩萨摩诃萨。能令至于阿耨多罗三藐三菩提。是故诸菩萨摩诃萨。于如来灭后。常应受持读诵解说书写是经。

　　此言不轻现世获益也。言此比丘寻常但行礼拜。不专读诵。昔所闻经。遂至废忘。故临终时。具闻此经。悉得受持。由受持故。即得六根清净。更增寿命也。广为人说者。前则授人一句伽陀。此则授人全经。故广演分别也。于时下。四众回心。得大神力者。如六根清净。遍十方界是也。乐说辨才者。即广演分别妙法华经是也。大善寂力者。即骂詈毁辱。皆悉不动是也。故始闻而加辱。今则信顺调伏矣。始闻之而即去。今则如影随形矣。是菩下。既化四众。复化其余。以见法化之广也。命终下。后世获益。化城品云。如来在大通智胜佛时。作菩萨沙弥说法华经。此言在日月灯时。作菩萨比丘说法华经。足见然灯授记作佛。皆是方便也。心无所畏。是六根清净之根本。故拈出照应。得大下。从因得果。功德成就当作佛者。出持此经行法师事。至于功成行满。方证法王也。得大下。结显自己成佛。皆是初作法师持法华之力也。已上证不轻持经获益竟。彼时下。复证谤经获罪也。以瞋下。谓四众以瞋恚心轻贱我故。常不值三宝。常于三涂。受苦罪毕。复遇不轻者。以谤法因缘。复与菩萨共生一处。引入菩提。问。信佛则与菩萨共生一处。得沾法利固矣。何故谤佛亦得共生一处。获沾法利。答。骂药服之愈疾。骂沉烧之得香。故䟦陀等。骂常不轻。千劫于阿鼻受苦。罪毕之后。复遇不轻。皆菩萨悲心所被也。故不轻之名。起自骂詈之日。骂尚得益。况敬信乎。得大下。总结赞谤获益。言大饶益者。轻与不轻。平等无二。赞叹者。已得大果。即毁骂者。当来亦得作佛。故云闻而不信。尚结佛果之因。学而未成。永异人天之福。然则为比丘者。不专心受持此经。空消白日。果何谓乎。

　　尔时世尊。欲重宣此义。而说偈言。

　　过去有佛。号威音王。神智无量。将导一切。天人龙神。所共供养。是佛灭后。法欲尽时。有一菩萨。名常不轻。时诸四众。计著于法。不轻菩萨。往到其所。而语之言。我不轻汝。汝等行道。皆当作佛。诸人闻已。轻毁骂詈。不轻菩萨。能忍受之。其罪毕已。临命终时。得闻此经。六根清净。神通力故。增益寿命。复为诸人。广说是经。诸着法众。皆蒙菩萨。教化成就。令住佛道。不轻命终。值无数佛。说是经故。得无量福。渐具功德。疾成佛道。彼时不轻。则我身是。时四部众。着法之者。闻不轻言。汝当作佛。以是因缘。值无数佛。此会菩萨。五百之众。并及四众。清信士女。今于我前。听法者是。我于前世。劝是诸人。听受斯经。第一之法。闻示教人。令住涅槃。世世受持。如是经典。亿亿万劫。至不可议。时乃得闻。是法华经。亿亿万劫。至不可议。诸佛世尊。时说是经。是故行者。于佛灭后。闻如是经。勿生疑惑。应当一心广说此经。世世值佛。疾成佛道。

　　计著于法者。言四众计着法相。不达佛性故。菩萨以佛性遍告之也。诸人下。方木不入圆窍。故四众骂詈也。其罪毕已一句。准长行。当在诸着法众下。临命下七句。颂现世获益。诸着下五句。颂四众回心。不轻下。颂后世获益。时四下。四众得益。以是因缘者。正指四众昔闻菩萨汝当作佛之语。虽骤加骂詈。然毕竟藉此一句伽陀。开熏因缘之力。故后世得值无数佛。古人谓之金刚种子信哉。我于下。言我宿世劝人听受此经。又以此经开示大众。又肯世世生生。受持此经者难值遇故。以过亿亿万劫。得闻此经。以过亿亿万劫值佛出世。得说此经。如此经者大不容易。是故行者于佛灭后。当一心广说此经。勿得更生疑惑。果能广说此经。则值佛不难。成佛亦不远矣。

　　如来神力品第二十一

　　颂云。

　可怜日用自劳劳　　神力何曾减一毫
　腰胯虱行肩背痒　　便知将手去摩搔

　　自持品最初二万菩萨。发愿此界持经。其次五百罗汉学无学比丘八千人学无学比丘尼。六千人。皆发愿异国持经。其次八十万亿那由他菩萨。发愿十方世尊往返持经。盖发愿娑婆者则太狭。发愿十方者则太宽。皆不惬如来本意。故招下方菩萨。从地涌出。住在虚空。如来则以五种较量。显持经之胜。又以六根清净功德。显法师之胜。又以不轻菩萨。显得益之胜。然后地涌菩萨。发愿释迦分身国土持经。诸佛欢喜。同时将此一卷大经。遍空遍界。显说密说横说竖说。使一切众生见者闻者。大喜遍身。然后付嘱。故有斯品。

　　尔时千世界微尘等菩萨摩诃萨。从地涌出者。皆于佛前。一心合掌。瞻仰尊颜。而白佛言。世尊。我等于佛灭后。世尊分身所在国土。灭度之处。当广说此经。所以者何。我等亦自欲得是真净大法。受持读诵解说书写而供养之。

　　此地涌菩萨。发愿释迦分身国土持经。言世尊往昔既能忍苦受持此经。行法师事得证菩提。我等亦欲得是真净大法。当不惮疲劳。亦能忍苦行法师事。于释迦分身国土。广说此经。无复疑虑矣。

　　尔时世尊于文殊师利等。无量百千万亿旧住娑婆世界菩萨摩诃萨。及诸比丘比丘尼。优婆塞优婆夷。天龙夜叉。乾闼婆。阿修罗。迦楼罗。紧那罗。摩睺罗伽。人非人等。一切众前。现大神力。出广长舌。上至梵世。一切毛孔。放于无量无数色光。皆悉遍照十方世界。众宝树下师子座上诸佛。亦复如是。出广长舌。放无量光。释迦牟尼佛。及宝树下诸佛。现神力时。满百千岁。然后还摄舌相。一时謦(请)欬(慨)。俱共弹指。是二音声。遍至十方诸佛世界。地皆六种震动。其中众生。天龙夜叉。乾闼婆。阿修罗。伽楼罗。紧那罗。摩睺罗伽。人非人等。以佛神力故。皆见此娑婆世界。无量无边百千万亿众宝树下。师子座上诸佛。及见释迦牟尼佛。共多宝如来。在宝塔中。坐师子座。又见无量无边百千万亿菩萨摩诃萨。及诸四众。恭敬围绕释迦牟尼佛。既见是已。皆大欢喜。得未曾有。

　　此现光瑞以示全经也。如来许多心事。无非欲人持此大经。故一闻地涌菩萨发愿持经。心事已毕。诸佛欢喜。故先示舌相。次示光相也。示广长舌者。见此经非三寸舌可得宣扬也。示毛孔无量无数色光者。又见如来浑身是个大光明藏。不止光明在一毛端也。思益经云。如来身者即无量光明之藏是也。光光遍照十方世界者。又显尽十方界。总是一个大光明藏。无处不遍。无物不在。不止一国一世界也。分身诸佛同现舌相光相者。正显佛佛舌相光相。悉皆平等。一切佛各放一切毛孔光。一切毛孔光各各遍照一切佛。佛佛互见。光光交罗。圆融普遍。各示全经。觉场所证。证此而已。灵山所说。说此而已。诸佛授记。授此而已。祖师密传。传此而已。初中后善。善此而已。故世尊始以一光为无量发其始。末以无量为一光结其终也。诸佛下。摄舌相而謦欬弹指也。是二音声遍至十方地皆震动者。正显诸佛无言之教万象皆说也。如来为此无量光无量音。四十余年。忍而不发。至乎灵山会上。以三周九喻渐渐发明。虽则承当。尚存畏怯。犹未尽善。如来之心。犹未痛快。今得地涌菩萨发愿持经。一肩担荷。诸佛欢喜。故以放光吐舌示其相。复以謦欬弹指发其音。则知如来浑身是口。遍界是经。以如是口。说如是经。诸佛说法如斯而已。其中下。大众得益。既见诸佛所证无量。又见诸佛所化无量。昔所未见者。今已尽见。故大喜各各充遍也。

　　即时诸天。于虚空中。高声唱言。过此无量无边百千万亿阿僧祗世界。有国名娑婆。是中有佛。名释迦牟尼。今为诸菩萨摩诃萨。说大乘经。名妙法莲华教菩萨法佛所护念。汝等当深心随喜。亦当礼拜供养释迦牟尼佛。彼诸众生。闻虚空中声已。合掌向娑婆世界。作如是言。南无释迦牟尼佛。南无释迦牟尼佛。以种种华香璎珞幡盖。及诸严身之具。珍宝妙物。皆共遥散娑婆世界。所散诸物。从十方来。譬如云集。变成宝帐。遍覆此间诸佛之上。于时十方世界。通达无碍。如一佛土。尔时佛告上行等菩萨大众。诸佛神力。如是无量无边。不可思议。若我以是神力。于无量无边。百千万亿阿僧祗劫。为嘱累故。说此经功德。犹不能尽。以要言之。如来一切所有之物。如来一切自在神力。如来一切秘要之藏。如来一切甚深之事。皆于此经。宣示显说。是故汝等。于如来灭后。应一心受持读诵解说书写。如说修行。所在国土。若有受持读诵解说书写。如说修行。若经卷所住之处。若于园中。若于林中。若于树下。若于僧坊。若白衣舍。若在殿堂。若山谷旷野。是中皆应起塔供养。所以者何。当知是处。即是道场。诸佛于此。得阿耨多罗三藐三菩提。诸佛于此转于法轮。诸佛于此而般涅槃。

　　先诸天高唱。今为菩萨说大乘者。此是领会世尊吐舌放光。弹指謦欬。皆是说经。恐人不知。故为大众旁通也。彼诸下。闻唱归依。以种下。遥伸供养。诸物变帐覆诸佛者。合众物而成一也。十方世界通为一土者。合众界而为一也。至此则一卷大经。普覆世界。彻上彻下。法王法师。皆已有在。故下复赞叹叮咛。令其一心受持也。尔时下。益显其胜。言十方分身诸佛所现神力。虽然如是不可思议。若我今日为嘱累此经。故总将十方诸佛弹指謦欬。广长舌相。遍身遍界。一切光明。于无量劫。赞扬受持此经功德犹不能尽。何以故。如来一切所有之法。此经无不具故(以有无量法财。资给一切取之无禁。用之不竭故)。如来自在神力。此经无不显发故(如云过去现在。乃至穷未来际。为度众生。无有懈倦等)。如来秘密之藏。此经尽能开示故(如云出家成道。转法轮。入涅槃。皆是方便等。又以一音密阐。普令一切渐入佛道等)。如来一切甚深之事。此经悉其底蕴故(如集分身化地涌。菩萨腾疑。二乘罔测等)。皆于此经宣示显说者。言如上自在秘要甚深之法。皆不离目前一卷大经。昔未宣扬者。未呈示者。半明半暗。未曾显说者。今皆在吐舌放光弹指謦欬中。彻底掀翻。更无余蕴。是故应当一心受持此经。乃至如说而修行此经。莫生他念也。所在下。嘱兴供养。当知是处即是道场者。谓如来成佛之处。不离此经也。以诸佛藉此经而得菩提。藉此经而转法轮。藉此经而入涅槃。故知诸佛出世始终。全为此卷大经。故曰唯以一大事因缘出现于世也。

　　尔时世尊。欲重宣此义。而说偈言。

　　诸佛救世者。住于大神通。为悦众生故。现无量神力。舌相至梵天。身放无数光。为求佛道者。现此希有事。诸佛謦(请)欬(慨)声。及弹指之声。周闻十方国。地皆六种动。以佛灭度后。能持此经故。诸佛皆欢喜。现无量神力。嘱累是经故。赞美受持者。于无量劫中。犹故不能尽。是人之功德。无边无有穷。如十方虚空。不可得边际。能持是经者。则为已见我。亦见多宝佛。及诸分身者。又见我今日。教化诸菩萨。能持是经者。令我及分身。灭度多宝佛。一切皆欢喜。十方现在佛。并过去未来。亦见亦供养。亦令得欢喜。诸佛坐道场。所得秘(背)密法。能持是经者。不久亦当得。能持是经者。于诸法之义。名字及言辞。乐说无穷尽。如风于空中。一切无障碍。于如来灭后。知佛所说经。因缘及次第。随义如实说。如日月光明。能除诸幽冥。斯人行世间。能灭众生闇。教无量菩萨。毕竟住一乘。是故有智者。闻此功德利。于我灭度后。应受持斯经。是人于佛道。决定无有疑。

　　初四句。总颂五种神力。舌相下四句。别颂吐舌放光。是为求佛道者。现知佛不离此身也。诸佛下八句。别颂謦欬弹指地动。是为持经者。现知此经周遍一切也。嘱累下八句。正言遍界是舌通身是口。亦不能尽赞持经功德。以持经人功德无际故。能持下。正显持经功德。言持经者。亲见灵山一会。持经者诸佛悉皆欢喜。持经者亦见佛。亦供养佛。亦得诸佛之欢喜。持经者不久亦当作佛。持经者即与九地已上菩萨等。诸法者。法无碍也。义者。义无碍也。名字言辞者。辞无碍也。乐说者。乐说无碍也。如风二句。喻四无碍也。所说经者。即十二部。如因缘譬喻祇夜等也。随义如实说者。依义不依文也。如日下。喻明随义说经。能破昏暗。住一乘也。是故下。结劝受持。

　　嘱累品第二十二

　　颂云。

　现成公案大家担　　何必叮咛至再三
　说到尽情还有说　　定须亲手摘红柑

　　由前地涌菩萨发愿持经。如来现无量神力以应之。令生欢喜。然后付嘱。故有此品也。言嘱累者。谓将此法付嘱于汝。累汝宣传也。古德云。你若不是此等人。自然不来殃及你之意。又嘱者。是如来金口付嘱。令彼流通。累者。令菩萨悬系于心。永无忘失也。问。作佛则曰授记。持经则曰嘱累者何也。答。正显作佛难。而持经为法即者。尤不易也。作佛是戴冕旒。垂衣裳。登九五位时。作法师。是冒锋镝。亲矢石。定天下时也。盖辟土开疆。经无量时。受无量累。然后大业成就。方登宝位。故知作法师者。难于作佛也。故欲其绍法王位。则曰授记。令其行法师事。则曰嘱累也。春秋以一字定褒贬。法华以二字定君师。故如来先以法王之记授弟子。后以法师之累嘱菩萨。则如来望于法师者重矣。居此位者。宁不自重而自轻也。噫。

　　尔时释迦牟尼佛。从法座起。现大神力。以右手摩无量菩萨摩诃萨顶。而作是言。我于无量百千万亿阿僧祗劫。修习是难得阿耨多罗三藐三菩提法。今以付嘱汝等。汝等应当一心流布此法。广令增益。如是三摩诸菩萨摩诃萨顶。而作是言。我于无量百千万亿阿僧祗劫。修习是难得阿耨多罗三藐三菩提法。今以付嘱汝等。汝等当受持读诵。广宣此法。令一切众生。普得闻知。所以者何。如来有大慈悲。无诸悭吝。亦无所畏。能与众生佛之智慧。如来智慧。自然智慧。如来是一切众生之大施主。汝等亦应随学如来之法。勿生悭吝。于未来世。若有善男子善女人。信如来智慧者。当为演说此法华经。使得闻知。为令其人得佛慧故。若有众生不信受者。当于如来余深法中。示教利喜。汝等若能如是。则为已报诸佛之恩。时诸菩萨摩诃萨。闻佛作是说已。皆大欢喜。遍满其身。益加恭敬曲躬低头。合掌向佛俱发声言。如世尊敕。当具奉行。唯然世尊。愿不有虑。诸菩萨摩诃萨众。如是三反。俱发声言。如世尊敕。当具奉行。唯然世尊。愿不有虑。

　　尔时释迦牟尼佛。令十方来诸分身佛。各还本土。而作是言。诸佛各随所安。多宝佛塔。还可如故。说是语时。十方无量分身诸佛。坐宝树下师子座上者。及多宝佛。并上行等。无边阿僧祗菩萨大众。舍利弗等。声闻四众。及一切世间天人阿修罗等。闻佛所说。皆大欢喜。

　　此摩顶付嘱也。从法座起者。是从多宝塔中法座起也。右手摩顶者。欲以顶法付嘱之故。先出长臂以摩顶也。此与文殊伸长臂摩善财顶同意。而作下。付嘱之辞。令其开拓家业也。虽得菩提法者。言此法人天不得。外道不得。声闻不得。缘觉不得。十地乃至等觉菩萨皆不能得。唯佛独得。故曰难得法。今以此法嘱累汝等。则是汝等所有。应当一心流通。分布展转授人。广令增益。无令断绝。此是如来以千斤担子。交卸诸大菩萨也。如是下。再三叮咛也。所以下。勉其勿吝勿畏。勿吝者。凡所有者皆当与。勿有所吝惜也。勿畏者。凡所与者皆当尽。勿畏其穷匮也。佛之智慧者。随机说法。觉悟众生。是化佛智。如来智慧者。从如实道来成正觉。是报佛智。自然智慧者本来自有。不假修成。是法佛智也。如来既为一切众生作大施主。今将此法施与众生。汝等亦应取法如来。亦当以此法平等施人。勿生吝惜。于未下。出勿吝之意。正言信与不信。皆当授与。信者即利根上智。一闻即入者。固当直授。不信者即钝根小智。不肯承当者。虽不直授。亦当以方便善巧。引入余深法中。示教利喜。令彼渐得此经。汝等若能如是平等说法。是则名为报佛恩德矣。时诸下。菩萨奉行。如是三反者。答三摩顶之意。尔时下。佛事已毕。故敕分身各还本土。复留多宝者。尚有菩萨求见故。说是下。普会共喜。

　　药王本事品第二十三

　　颂云。

　膏肓有病最难调　　烈火光中立地销
　渣滓皮毛皆煅尽　　当胸一点不曾烧

　　自前文为国王时。身为床座。为不轻时。常行忍辱。皆是如来自谈本事。以证由持经而得菩提。此下六品。俱说菩萨本事。皆是坚持经者之信心。令其仿效也。言本事者。谓其植众德本。行法师事。经无量劫。不止一劫二劫而已也。先说药王本事者。以药王为法亡身。是真能着忍辱衣。真能行精进。真能作法供养者。故先及之。若以事言。此菩萨昔名星光。从尊者日藏闻说佛慧。以雪山上药供养众僧。愿我未来能治众生身心之病。举世欢喜。号曰药王。若以理言。此法华经。便是药王。能空二执。便是治病。

　　尔时宿王华菩萨。白佛言。世尊。药王菩萨。云何游于娑婆世界。世尊。是药王菩萨。有若干百千万亿那由他难行苦行(幸)。善哉世尊。愿少解说。诸天龙神夜叉。乾闼婆。阿修罗。迦楼罗。紧那罗。摩睺罗伽。人非人等。又他国土。诸来菩萨。及此声闻众。闻皆欢喜。尔时佛告宿王华菩萨。乃往过去。无量恒河沙劫。有佛号日月净明德如来。应供。正遍知。明行足。善逝。世间解。无上士。调御丈夫。天人师。佛。世尊。其佛有八十亿大菩萨摩诃萨。七十二恒河沙大声闻众。佛寿四万二千劫。菩萨寿命亦等。彼国无有女人地狱饿鬼畜生。阿修罗等。及以诸难。地平如掌。琉璃所成。宝树庄严。宝帐覆上。垂宝华幡。宝瓶香炉。周遍国界。七宝为台。一树一台。其树去台。尽一节道。此诸宝树。皆有菩萨声闻而坐其下。诸宝台上。各有百亿诸天。作天伎乐。歌叹于佛。以为供养。尔时彼佛。为一切众生喜见菩萨。及众菩萨诸声闻众。说法华经。是一切众生喜见菩萨。乐习苦行。于日月净明德佛法中。精进经行。一心求佛。满万二千岁已。得现一切色身三昧。得此三昧已。心大欢喜。即作念言。我得现一切色身三昧。皆是得闻法华经力。我今当供养日月净明德佛。及法华经。即时入是三昧。于虚空中。雨曼陀罗华。摩诃曼陀罗华。细末坚黑栴檀。满虚空中。如云而下。又雨海此岸栴檀之香。此香六铢。价值娑婆世界。以供养佛。作是供养已。从三昧起。而自念言。我虽以神力供养于佛。不如以身供养。即服诸香。栴檀薰陆。兜楼婆。毕力迦。沉水胶香。又饮薝卜诸华香油。满千二百岁已。香油涂身。于日月净明德佛前。以天宝衣而自缠身。灌诸香油。以神通力愿。而自然身。光明遍照八十亿恒河沙世界。其中诸佛。同时赞言。善哉善哉。善男子。是真精进。是名真法供养如来。若以华香璎珞。烧香末香涂香。天缯幡盖。及海此岸栴檀之香。如是等种种诸物供养。所不能及。假使国城妻子布施。亦所不及。善男子。是名第一之施。于诸施中。最尊最上。以法供养诸如来故。作是语已。而各默然。其身火然。千二百岁。过是已后。其身乃尽。

　　欲明菩萨本事。宿昔因华。故假宿王华发问。尔时下。正答。先明古佛劫国庄严。尔时下。次明古佛为喜见说法华经。名喜见者。因闻妙法故众生喜见。不有妙法薰心。则语言无味。面貌可憎。何喜见之有。是一下。喜见获益。乐习苦行者。忍所难忍。行所难行也。精进经行者。昼三夜三。孜孜不怠也。一心求佛者。凝神定志。心无杂用也。满万二千岁者。违现业而根尘清净也。三昧名现一切色身者。随众生喜见之身。即能现此身也。得此下。知恩思报也。即时下。先雨华香供养。旃檀有黑白二种。若烧白旃檀。众欲清凉。若黑旃檀。其价甚贵。若烧一铢。普熏小千世界。故有六铢。则三千大千世界。珍宝价直所不能及也。作是下。次以身供养。言我虽以神力雨华雨香。作世间供养。不如将此全身一卷大经作法供养也。薰陆。乳香也。兜楼婆。草香也。毕力迦。丁香也。沉水香。出阿耨达池边。若烧一丸如麻子大。其香熏阎浮世界。胶香。松香也。服香。饮香油。亦满千二百岁者。使法身智慧等。香渗于肌骨。浃于四肢。然后着忍辱衣。以神通愿力之火而自然身。故光明遍照八十亿恒河沙世界。古德所谓十二处忘闲影响。三千界放净光明是也。舍身命处。正是转藏识时。能舍藏识。则无我相故。但知一心求佛。不见有精进相。但知浑身是法。不见有身心相故。但佛赞云。是真精进。是名真法供养如来。虽然如是。药王焚身时。觉痛不觉痛。若觉痛同于凡夫。若不觉痛同于草木。且道正当是时。药王在甚么处。若以下。正显真法供养。超过一切假法供养也。国城虽重。好名者能让。妻子虽亲。重义者能舍。故所爱者唯有此身。今亦为法而舍。岂非第一之施。岂非真法供养哉。其身火然千二百岁。过是已后其身乃尽者。谓以神通愿力之火。在六根门头。镕铸锻炼。我相方尽。前云一心求佛万二千岁。次又服香油满千二百岁。其身火然千二百岁照应。

　　一切众生喜见菩萨。作如是法供养已。命终之后。复生日月净明德佛国中。于净德王家。结加趺坐。忽然化生。即为其父而说偈言。

　　大王今当知。我经行彼处。即时得一切。现诸身三昧。勤行大精进。舍所爱之身。

　　说是偈已。而白父言。日月净明德佛。今故现在。我先供养佛已。得解一切众生语言陀罗尼。复闻是法华经。八百千万亿那由他甄(真)迦罗。频婆罗。阿閦(初)婆等偈。大王。我今当还供养此佛。白已。即坐七宝之台。上升虚空。高七多罗树。往到佛所。头面礼足。合十指爪。以偈赞曰。

　　容颜甚奇妙。光明照十方。我适曾供养。今复还亲觐。

　　尔时一切众生喜见菩萨。说是偈已。而白佛言。世尊。世尊犹故在世。尔时日月净明德佛。告一切众生喜见菩萨。善男子。我涅槃时到。灭尽时至。汝可安施床坐。我于今夜。当般涅槃。又敕一切众生喜见菩萨。善男子。我以佛法嘱累于汝。及诸菩萨大弟子。并阿耨多罗三藐三菩提法。亦以三千大千七宝世界。诸宝树宝台。及给侍诸天。悉付与汝。我灭度后。所有舍利。亦付嘱汝。当令流布。广设供养。应起若干千塔。如是日月净明德佛。敕一切众生喜见菩萨已。于夜后分。入于涅槃。

　　喜见生于日月净明德佛国中命终。复生净德王家。正显始终不离净德也。偈中。我经行彼处等。正指日月净明处。修行得益也。得解一切语言陀罗尼者。由得现一切色身三昧。又得解一切语言陀罗尼故。能随类现身。随机说法也。大王下。本愿未尽。重思兴供也。偈中我适曾供养。长行云世尊犹故在世。皆是显再来之意。尔时下。如来唱灭。又敕下。交付王家。我灭下。又以身后之事嘱之。如是下。入灭。

　　尔时一切众生喜见菩萨。见佛灭度悲感懊恼。恋慕于佛。即以海此岸旃檀为𧂐。供养佛身。而以烧之。火灭已后。收取舍利。作八万四千宝瓶。以起八万四千塔。高三世界。表刹庄严。垂诸幡盖。悬众宝铃。尔时一切众生喜见菩萨。复自念言。我虽作是供养。心犹未足。我今更当供养舍利。便语诸菩萨大弟子。及天龙夜叉等一切大众。汝等当一心念。我今供养日月净明德佛舍利。作是语已。即于八万四千塔前。然百福庄严臂。七万二千岁。而以供养。令无数求声闻众。无量阿僧祗人。发阿耨多罗三藐三菩提心。皆使得住现一切色身三昧。尔时诸菩萨。天人阿修罗等。见其无臂。忧恼悲哀。而作是言。此一切众生喜见菩萨。是我等师。教化我者。而今烧臂。身不具足。于时一切众生喜见菩萨。于大众中。立此誓言。我舍两臂。必当得佛金色之身。若实不虚。令我两臂还复如故。作是誓已。自然还复。由斯菩萨福德智慧淳厚所致。当尔之时。三千大千世界。六种震动。天雨宝华。一切人天。得未曾有。佛告宿王华菩萨。于汝意云何。一切众生喜见菩萨。岂异人乎。今药王菩萨是也。其所舍身布施。如是无量百千万亿那由他数。宿王华。若有发心。欲得阿耨多罗三藐三菩提者。能然手指。乃至足一指。供养佛塔。胜以国城妻子。及三千大千国土。山林河池。诸珍宝物而供养者。

　　此重兴供养也。旃檀为𧂐。为梵身之具。此古佛所传茶毗法也。火灭下。不忘付嘱。造塔思供也。尔时下。然臂供塔。问。何故先以身供佛。次以臂供塔。答。千二百岁。然身供佛者。空我执也。我执粗显故先舍。供佛七万二千岁。然臂供塔者。空法执也。法执微细故后舍。我执粗显。前七俱有。故曰身。法执微细。唯六七有。故曰两臂。令无下。大众获益。尔时下。弟子悲哀。于时下。喜见立誓。舍臂得佛者。言舍法执而必得佛果也。作誓还复者。又见菩萨法执既空。皆随愿力转也。福慧淳厚所致者。反显福慧浅劣者不能随心转移也。佛告下。援古证今。其所下。应前文百千万亿那由他。难行苦行。反显今所说者。大海一滴。释迦宿昔为大威光太子时。精勤供养。过去无量诸佛故。速证菩提。今药王能舍身舍臂供佛。其为逆流菩萨可知。要知舍身舍臂。非真得法忍者不能也。故世尊特表出之。宿王下。劝人然指。若果有发心求菩提者。即不能如药王然身煅臂。即能然一指供塔。亦胜一切珍宝供养。何以故。世间可爱者莫贵乎身。故有拔一毛而利天下者。尚不肯为。况肯然一指乎。然必真见其所以贵。真知此身之不足贵而欲可。不然徒增痛苦何益哉。然末世有藉然指以要誉者。其颠倒不已甚乎。

　　若复有人。以七宝满三千大千世界。供养于佛。及大菩萨。辟支佛。阿罗汉。是人所得功德。不及受持此法华经。乃至一四句偈。其福最多。宿王华。譬如一切川流江河诸水之中。海为第一。此法华经。亦复如是。于诸如来所说经中。最为深大。又如土山黑山。小铁围山。大铁围山。及十宝山。众山之中。须弥山为第一。此法华经。亦复如是。于诸经中。最为其上。又如众星之中。月天子最为第一。此法华经。亦复如是。于千万亿种诸经法中。最为照明。又如日天子。能除诸闇。此经亦复如是。能破一切不善之暗。又如诸小王中。转轮圣王。最为第一。此经亦复如是。于众经中。最为其尊。又如帝释。于三十三天中王。此经亦复如是。诸经中王。又如大梵天王。一切众生之父。此经亦复如是。一切贤圣学无学。及发菩萨心者之父。又如一切凡夫人中。须陀洹。斯陀含阿那含。阿罗汉。辟支佛为第一。此经亦复如是。一切如来所说。若菩萨所说。若声闻所说。诸经法中。最为第一。有能受持是经典者。亦复如是。于一切众生中。亦为第一。一切声闻辟支佛中。菩萨为第一。此经亦复如是。于一切诸经法中。最为第一。如佛为诸法王。此经亦复如是。诸经中王。宿王华。此经能救一切众生者。此经能令一切众生。离诸苦恼。此经能大饶益一切众生。充满其愿。如清凉池。能满一切诸渴乏者。如寒者得火。如裸者得衣。如商人得主。如子得母。如渡得船。如病得医。如闇得灯。如贫得宝。如民得王。如客贾得海。如炬除闇。此法华经。亦复如是。能令众生离一切苦。一切病痛。能解一切生死之缚。若人得闻此法华经。若自书。若使人书。所得功德。以佛智慧。筹量多少。不得其边。若书是经卷。华香璎珞。烧香末香涂香。幡盖衣服。种种之灯。酥灯油灯诸香油灯。檐卜油灯。须曼那油灯。波罗罗油灯。婆利师迦油灯。那婆摩利油灯供养。所得功德。亦复无量。

　　上言身臂供佛功德。已超一切世间供养。此下复言刹宝布施。不如持经功德。故引喻广明。先以海山日月喻此经。是法性海最广最深故。此经是功德山。唯高唯耸故。此经是圆满月。显说众生即心即佛故。此经是智慧日。能破三毒烦恼黑闇故。又如下。次以三界世主喻转轮圣王。为人王中极贵。衣被粟散。此经是轮王髻珠。在在称尊故。帝释为欲界极尊。统摄地居。此经是秘密藏。统摄群经故。如大梵天能为人种。此经为一切圣贤之父。以一切圣贤皆从此经流出故。又如下。以出世圣贤喻辟支为四果之首。此经是最胜法。首出诸法故。菩萨为二乘之首。此经是教菩萨法。不共二乘故。如佛为法王。此经在诸乘中。是最上乘故。宿王下。又以世间极要切者喻。此经具大智慧力故。能救众生。此经具大寂灭乐故。能离苦恼。此经是无尽藏故。能饶益一切众生。此经如清凉池。令渴乏者皆得甘露醍醐上味。遍体清凉故。此经如火。能令寒灰枯木者。发智慧𦦨故。此经如衣。能令无功德庄严者。着如来衣故。此经如主。能令青天白日弄精魂者。识真主故。此经如母。能令弱丧他乡。不知归者。得慈母故。此经如船。能载众生到彼岸故。此经如医。能疗众生身心病故。此经如灯。能破生死长夜黑闇故。此经如宝。能令穷子所须如意故。此经如王。生死苦中得附大愿王故。此经如海。烦恼海中得大智宝故。此经如炬。慧焰一发。无明顿尽故。离一切苦者。五衰八苦也。一切病痛。身心二病也。一切生死缚。分段变易一生死也。已上虽说种种譬喻以明此法。然毕竟比类不及。故大经云。佛子如来以一切譬喻说种种事。无有譬喻能喻此法。何以故。心智路绝不思议故。古德所云向上一路千圣不传。学者劳形。如猿捉影。亦是此意。若人下。显书经功德。若论书经功德。即以佛之智慧筹度思量。尚不能知其边际。况其他乎。若书下。又显书此经而以种种供养所得功德亦无有量。婆利师迦。此云夏生华。那婆此云杂华。摩利即末利也。

　　宿王华。若有人闻是药王菩萨本事品者。亦得无量无边功德。若有女人。闻是药王菩萨本事品能受持者。尽是女身。后不复受。若如来灭后。后五百岁中。若有女人。闻是经典。如说修行。于此命终。即往安乐世界。阿弥陀佛。大菩萨众。围绕住处。生莲华中宝座之上。不复为贪欲所恼。亦复不为瞋恚愚痴所恼。亦复不为憍慢嫉妒诸垢所恼。得菩萨神通。无生法忍。得是忍已。眼根清净。以是清净眼根。见七百万二千亿那由他恒河沙等诸佛如来。是时诸佛。遥共赞言。善哉善哉。善男子。汝能于释迦牟尼佛法中。受持读诵。思惟是经。为他人说。所得福德。无量无边。火不能焚。水不能漂。汝之功德。千佛共说。不能令尽。汝今已能破诸魔贼。坏生死军。诸余怨敌。皆悉摧灭。善男子。百千诸佛。以神通力。共守护汝。于一切世间天人之中。无如汝者。唯除如来。其诸声闻辟支佛。乃至菩萨。智慧禅定。无有与汝等者。宿王华。此菩萨成就如是功德智慧之力。若有人。闻是药王菩萨本事品。能随喜赞善者。是人现世口中。常出青莲华香。身毛孔中。常出牛头旃檀之香。所得功德。如上所说。是故宿王华。以此药王菩萨本事品。嘱累于汝。我灭度后。后五百岁中。广宣流布于阎浮提。无令断绝。恶魔魔民。诸天龙夜叉。鸠槃茶等。得其便也。宿王华。汝当以神通之力。守护是经。所以者何。此经则为阎浮提人病之良药。若人有病。得闻是经。病即消灭。不老不死。宿王华。汝若见有受持是经者。应以青莲华。盛满末香。供散其上。散已。作是念言。此人不久。必当取草。坐于道场。破诸魔军。当吹法螺。击大法鼓。度脱一切众生老病死海。是故求佛道者。见有受持是经典人。应当如是生恭敬心。说是药王菩萨本事品时。八万四千菩萨。得解一切众生语言陀罗尼。多宝如来。于宝塔中。赞宿王华菩萨言。善哉善哉。宿王华。汝成就不可思议功德。乃能问释迦牟尼佛如此之事。利益无量一切众生。

　　上明受持书写供养全经功德。此又独显闻持一品功德亦无有量。以此一品亦该摄全经故。不但一品该摄全经。即药王二字。亦该摄全经故。若有下。复显女人现世受持此品功德也。尽是女人不复受者。以女人儿女情多。偏生爱着。故闻药王之风者。即得转女成男。具丈夫相。何以故。以舍身舍臂。非空我空法之大丈夫不能为故。若如下。又显末世修行此经功德也。命终生极乐者。能舍娑婆极爱之物。极爱之身故。不为根随烦恼所动。而得菩萨游戏神通。又得菩萨无生法忍。又得眼根清净。以是下。亦是表断七识。俱生我法二执故。得见诸佛。而诸佛遥兴赞叹。言汝在释迦会中。受持此经为他人说。所得功德无有限量。究竟坚固。不可破坏。非如昔日所作有为功德。水火可烂坏也。何以故。已能破五阴魔。杀烦恼贼故。又云。由汝受持此经。不但诸天护汝。即诸佛亦共护汝。以此法是诸佛护念故。以汝已能成就如来大功德智慧故。一切天人不及故。一切贤圣不及故。若有下。又明闻此品而随喜赞善功德也。口中出香。毛孔生香。以得如来五分法身香故是故。下。嘱累宿王。先以一品嘱累。宿王下。次以全经嘱累。宿王下。又以持经人嘱累。说是下。闻经获益。得解一切语言陀罗尼者。得药王之所得也。多宝赞宿王者。嘉其善问。利益甚多也。

　　妙法莲华经大窾卷六
卍新纂续藏经第 31 册 No. 0614 法华经大窾


　　妙法莲华经大窾卷七

　　姚秦三藏法师鸠摩罗什奉　诏译

　　明　金庭比丘　通润　笺

　　妙音品第二十四

　　颂云。

　梵音深妙果难传　　不动笙箫不拨弦
　背地轻轻一弹指　　万山争响月明前

　　此品谈妙音本事。妙音往昔以十万种伎乐。并八万四千七宝钵。供养云雷音佛。果上得此第一微妙之言。并得现一切色身三昧。故能以一身现种种身。以一音说种种法。然此菩萨虽居净国。意在娑婆。故释尊光召其来。亦为地涌菩萨向在下方空中。久住乐处寂静。不乐人天。今始发愿持经。复恐不能持久。故如来召至与此土菩萨相见。以固持经之意耳。

　　尔时释迦牟尼佛。放大人相。肉髻光明。及放眉间白毫相光。遍照东方百八万亿那由他恒河沙等诸佛世界。过是数已。有世界名净光庄严。其国有佛。号净华宿王智如来。应供。正遍知。明行足。善逝。世间解。无上士。调御丈夫。天人师。佛。世尊。为无量无边菩萨大众。恭敬围绕。而为说法。释迦牟尼佛。白毫光明。遍照其国。尔时一切净光庄严国中。有一菩萨。名曰妙音。久已值众德本。供养亲近无量百千万亿诸佛。而悉成就甚深智慧。得妙幢相三昧。法华三昧。净德三昧。宿王戏三昧。无缘三昧。智印三昧。解一切众生语言三昧。集一切功德三昧。清净三昧。神通游戏三昧。慧炬三昧。庄严王三昧。净光明三昧。净藏三昧。不共三昧。日旋三昧。得如是等百千万亿恒河沙等诸大三昧。释迦牟尼佛。光照其身。

　　放大人相。肉髻光明者。欲以菩萨所证大果示人也。又放眉间白毫光者。欲以菩萨所修大因示人也。前一光遍照东方万八千界。是欲守寂声闻破阴界也。今此二光遍照东方百八万亿那由他恒河沙等诸佛国土。是欲持经菩萨破尽尘沙无明也。过是已后。有世界名净光庄严者。言破尽尘沙无明。方得世界。纯是净光庄严成寂光土也。佛号净华宿王智者。净除法障。方得行无所染。智无所著。成法身佛也。释迦牟尼光照其国者。表极果同证也。尔时下。显妙音德本。供养诸佛福本也。成就智慧慧本也。无明窟中证不动智。故曰妙幢。心华开敷含褁万法。故曰法华入众类中毫无染污。故曰净德。游诸国土。略无住着。故曰宿王戏。绝思绝虑。故曰无缘。随感。随应故曰智印。同类异类。语言悉了。故曰解一切语言。大德小德皆悉积集。故曰集一切功德。入五浊而不染。故曰清净。了诸相而无迹。故曰游戏。诸闇皆破。故曰慧炬。万德皆备。故曰庄严王。镜智圆明。故曰净光明藏。识清净。故曰净藏。得如来不共法。故曰不共驾。如来无尽轮。故曰日旋。由此菩萨转十六心。成就十六大三昧。由此三昧。更得百千万亿恒河沙三昧。此释迦光及其身者。意有在也。

　　即白净华宿王智佛言。世尊。我当往诣娑婆世界。礼拜亲近供养释迦牟尼佛。及见文殊师利法王子菩萨。药王菩萨。勇施菩萨。宿王华菩萨。上行意菩萨。庄严王菩萨。药上菩萨。尔时净华宿王智佛。告妙音菩萨。汝莫轻彼国。生下劣想。善男子。彼娑婆世界。高下不平。土石诸山。秽恶充满。佛身卑小。诸菩萨众。其形亦小。而汝身四万二千由旬。我身六百八十万由旬。汝身第一端正。百千万福。光明殊妙。是故汝往。莫轻彼国。若佛菩萨。及国土。生下劣想。妙音菩萨。白其佛言。世尊。我今诣娑婆世界。皆是如来之力。如来神通游戏。如来功德智慧庄严。

　　妙音气味相投。即知光及之意。故兴心供佛。且要与此土菩萨相见。故白佛告往。尔时下。至嘱妙音净土菩萨。欲入秽土。恐心存二相。故戒勉之。言汝诣娑婆。勿以佛土秽而生下劣想。佛身小而生轻忽想。菩萨身四万二千由旬。佛身六百八十万由旬。皆所谓大人相也。如来欲以浮国菩萨大人相。示此土持经菩萨。令其心生欣艳。精勤修习。故放大人光相及之。妙音下。归功于师。言我今日发足往诣娑婆。皆藉如来神通游戏之力。即我身端正光明殊妙。亦藉如来功德庄严。非我所有。宁敢生轻慢下劣之想乎。

　　于是妙音菩萨。不起于座。身不动摇。而入三昧。以三昧力。于耆阇崛山。去法座不远。化作八万四千众宝莲华。阎浮檀金为茎。白银为叶。金刚为须。甄(真)叔迦宝以为其台。尔时文殊师利法王子。见是莲华。而白佛言世尊。是何因缘。先现此瑞。有若干千万莲华。阎浮檀金为茎。白银为叶。金刚为须。甄(真)叔迦宝以为其台。

　　尔时释迦牟尼佛。告文殊师利。是妙音菩萨摩诃萨。欲从净华宿王智佛国。与八万四千菩萨围绕。而来至此娑婆世界。供养亲近礼拜于我。亦欲供养听法华经。文殊师利白佛言。世尊。是菩萨种何善本。修何功德。而能有是大神通力。行何三昧。愿为我等。说是三昧名字。我等亦欲勤修行之。行此三昧。乃能见是菩萨。色相大小。威仪进止。唯愿世尊。以神通力。彼菩萨来。令我得见。尔时释迦牟尼佛。告文殊师利。此久灭度多宝如来。当为汝等而现其相。时多宝佛。告彼菩萨。善男子来。文殊师利法王子。欲见汝身。于时妙音菩萨。于彼国没。与八万四千菩萨。俱共发来。所经诸国。六种震动。皆悉雨于七宝莲华。百千天乐。不鼓自鸣。是菩萨目如广大青莲华叶。正使和合百千万月。其面貌端正。复过于此。身真金色。无量百千功德庄严。威德炽盛。光明照曜。诸相具足。如那罗延坚固之身。入七宝台。上升虚空。去地七多罗树。诸菩萨众。恭敬围绕。而来诣此娑婆世界。耆阇崛山。到已。下七宝台。以价值百千璎珞。持至释迦牟尼佛所。头面礼足。奉上璎珞。而白佛言。世尊。净华宿王智佛。问讯世尊。少病少恼。起居轻利。安乐行不。四大调和不。世事可忍不。众生易度不。无多贪欲瞋恚。愚痴嫉妒悭慢不。无不孝父母。不敬沙门。邪见。不善心。不摄五情不。世尊。众生能降伏诸魔怨不。久灭度多宝如来。在七宝塔中。来听法不。又问讯多宝如来。安隐少恼。堪忍久住不。世尊。我今欲见多宝佛身。唯愿世尊。示我令见。尔时释迦牟尼佛。语多宝佛。是妙音菩萨。欲得相见。时多宝佛。告妙音言。善哉善哉。汝能为供养释迦牟尼佛。及听法华经。并见文殊师利等。故来至此。

　　此妙音现座也。在法座前化作八万四千众宝莲华者。亦是八万四千功德之所成就。故随念化作是妙莲华。非世间莲华也。尔时下。问瑞因缘。尔时下。答瑞因缘。文殊下。问通求见我等。亦欲勤修行之者。旁敲曲唱。风动众心也。文殊求见妙音。世尊不自召。而令过去多宝召者。释尊光召彼已现座。其不即来。必有所待。释尊逆知其意。故令多宝再召也。善男子来者。亦见多宝与妙音。虽隔尘刹。宛若对面。妙音与八万四千菩萨偕来者。正显八万四千功德。皆是菩萨眷属也。所经下。显此菩萨。威德广大。举足动步。惊天动地。故雨华奏乐。是菩下。出大人相也。目如广大青莲华叶者。状其目也。正使和合百千万月者。状其目之精光也。其面下。总言其万德庄严诸相具足也。入七下。明菩萨皆处法空之座也。下七下。修敬问安也。先问如来起居。次问众生受化。三问多宝听法。俱是佛事人情。贪瞋痴慢钝使之四。嫉悭随烦恼之二。邪见利使之一。五情。即五识也。诸魔。即烦恼与阴魔也。世尊下。求释尊为介绍而见多宝也。佛告下。以己来意赞妙音。所谓溪山各异。云月是同也。

　　尔时华德菩萨。白佛言世尊。是妙音菩萨。种何善根。修何功德。有是神力。佛告华德菩萨。过去有佛。名云雷音王。多陀阿伽度。阿罗诃。三藐三佛陀。国名现一切世间。劫名喜见。妙音菩萨。于万二千岁。以十万种伎乐。供养云雷音王佛。并奉上八万四千七宝钵。以是因缘果报。今生净华宿王智佛国。有是神力。华德于汝意云何。尔时云雷音王佛所。妙音菩萨。伎乐供养。奉上宝器者。岂异人乎。今此妙音菩萨摩诃萨是。华德。是妙音菩萨。已曾供养亲近无量诸佛。久植德本。又值恒河沙等百千万亿那由他佛。华德。汝但见妙音菩萨其身在此。而是菩萨。现种种身。处处为诸众生。说是经典。或现梵王身。或现帝释身。或现自在天身。或现大自在天身。或现天大将军身。或现毗沙门天王身。或现转轮圣王身。或现诸小王身。或现长者身。或现居士身。或现宰官身。或现婆罗门身。或现比丘比丘尼。优婆塞优婆夷身。或现长者居士妇女身。或现宰官妇女身。或现婆罗门妇女身。或现童男童女身。或现天龙夜叉。乾闼婆。阿修罗。迦楼罗。紧那罗。摩睺罗伽。人非人等身。而说是经。诸有地狱饿鬼畜生及众难处。皆能救济。乃至于王后宫。变为女身。而说是经华德。是妙音菩萨。能救护。娑婆世界诸众生者。是妙音菩萨。如是种种变化现身。在此娑婆国土。为诸众生。说是经典。于神通变化智慧。无所损减。是菩萨以若干智慧。明照娑婆世界。令一切众生。各得所知。于十方恒河沙世界中。亦复如是。若应以声闻形得度者。现声闻形而为说法。应以辟支佛形得度者。现辟支佛形而为说法。应以菩萨形得度者。现菩萨形而为说法。应以佛形得度者。即现佛形而为说法。如是种种。随所应度而为现形。乃至应以灭度而得度者。示现灭度。华德。妙音菩萨摩诃萨。成就大神通智慧之力。其事如是。

　　先请问德本。佛告下。说其本事。佛名云雷音王者。云以荫物。雷以动物故。国名现一切世间者。谓三世间。皆从此国流出故。劫名喜见者。一切众生皆爱乐故。药王然身供养日月净明千二百岁。又然两臂供塔七万二千岁。表空我法二执。故菩萨名喜见。三昧名现一切色身。妙音以十万种伎乐并八万四千七宝钵。供养云雷音王万二千岁。伎乐者。娱乐具也。宝钵者。应量器也。亦是表空我法二执。由舍此二执。故菩萨名妙音。而三昧亦名现一切色身也。然则所舍未尝同。所得未尝异。以如是因。感如是果。所谓殊途同归也。华德下。点明今昔。以见事佛久而植德深也。华德下。现六凡身也。是妙音能救护娑婆世界诸众生者。言此菩萨虽在净光庄严国中。实未尝离娑婆界。现种种身。说一相法。令诸众生随类各解也。若应下。现四圣身也。华德下。结显妙音神通。智慧广大无际也。

　　尔时华德菩萨。白佛言。世尊。是妙音菩萨。深种善根。世尊。是菩萨住何三昧。而能如是在所变现。度脱众生。佛告华德菩萨。善男子。其三昧。名现一切色身。妙音菩萨住是三昧中。能如是饶益无量众生。说是妙音菩萨品时。与妙音菩萨俱来者。八万四千人。皆得现一切色身三昧。此娑婆世界。无量菩萨。亦得是三昧。及陀罗尼。尔时妙音菩萨摩诃萨。供养释迦牟尼佛。及多宝佛塔已。还归本土。所经诸国。六种震动。雨宝莲华。作百千万亿种种伎乐。既到本国。与八万四千菩萨围绕。至净华宿王智佛所。白佛言。世尊。我到娑婆世界。饶益众生。见释迦牟尼佛。及见多宝佛塔。礼拜供养。又见文殊师利法王子菩萨。及见药王菩萨。得勤精进力菩萨。勇施菩萨等。亦令是八万四千菩萨。得现一切色身三昧。说是妙音菩萨来往品时。四万二千天子。得无生法忍。华德菩萨。得法华三昧。

　　初问三昧名。佛告下。答三昧名。说是下。同类得益。八万四千菩萨。虽与妙音同在一处。今日才与妙音相见。所谓达者同游涅槃路也。此娑下。又显妙音一脉传在娑婆也。尔时下。还土觐佛。自陈利益。与前文照应。

　　普门品第二十五

　　颂云。

　在在彰名处处身　　不知谁是本来亲
　从头认过重新认　　毕竟还寻这个人

　　观世音者。是大悲菩萨圆证圆悟之名。言世音者。或是三世音声。或是三世间音声。此等音声。虽有无量种种差别。无非皆是净妙第一之音。但众生不解。悉以耳听。随声所转。故有种种差别。所谓世人之耳非不聪。耳聪特向经中聋是也。今此菩萨无论圣凡鬼畜。有情无情。种种音声。不以耳听。皆以眼闻。无非皆是净妙第一之声。故曰观音。古德云。若将耳听终难会。眼处闻时方得知是也。普门者。由此菩萨。将此一音应接群生。广作佛事。则无尘不现。无刹不周。无类不遍。无门不入故。所谓大慈悲为室也。然药王。妙音。观音。名虽不同。所证三昧。平等无二。故二品之后。而继之此品也。

　　尔时无尽意菩萨。即从座起。偏袒右肩。合掌向佛而作是言。世尊。观世音菩萨。以何因缘。名观世音。佛告无尽意菩萨。善男子。若有无量百千万亿众生。受诸苦恼。闻是观世音菩萨。一心称名。观世音菩萨。即时观其音声。皆得解脱。若有持是观世音菩萨名者。设入大火。火不能烧。由是菩萨威神力故。若为大水所漂。称其名号。即得浅处。苦有百千万亿众生。为求金银琉璃。砗磲码瑙。珊瑚琥珀。真珠等宝。入于大海。假使黑风吹其船舫(访)。漂堕罗刹鬼国。其中若有乃至一人称观世音菩萨名者。是诸人等。皆得解脱罗刹之难。以是因缘。名观世音。若复有人。临当被害。称观世音菩萨名者。彼所执刀杖。寻段段坏。而得解脱。若三千大千国土。满中夜叉罗刹。欲来恼人。闻其称观世音菩萨名者。是诸恶鬼。尚不能以恶眼视之。况复加害。设复有人。若有罪。若无罪。杻(丑)械(解)枷锁。检系其身。称观世音菩萨名者。皆悉断坏。即得解脱。若三千大千国土。满中冤贼。有一商主。将诸商人。赍(机)持重宝。经过险路。其中一人。作是唱言。诸善男子。勿得恐怖。汝等应当一心称观世音菩萨名号。是菩萨能以无畏施于众生。汝等若称名者。于此冤贼。当得解脱。众商人闻。俱发声言。南无观世音菩萨。称其名故。即得解脱。无尽意。观世音菩萨摩诃萨。威神之力。巍巍如是。若有众生。多于淫欲。常念恭敬观世音菩萨。便得离欲。若多瞋恚。常念恭敬观世音菩萨。便得离瞋。若多愚痴。常念恭敬观世音菩萨。便得离痴。无尽意。观世音菩萨。有如是等大威神力。多所饶益。是故众生。常应心念。若有女人。设欲求男。礼拜供养观世音菩萨。便生福德智慧之男。设欲求女。便生端正有相之女。宿植德本。众人爱敬。无尽意。观世音菩萨。有如是力。若有众生。恭敬礼拜观世音菩萨。福不唐捐。是故众生。皆应受持观世音菩萨名号。无尽意。若有人受持六十二亿恒河沙菩萨名字。复尽形供养饮食衣服卧具医药。于汝意云何。是善男子善女人。功德多不。无尽意言。甚多。世尊。佛言。若复有人受持观世音菩萨名号。乃至一时礼拜供养。是二人福。正等无异。于百千万亿劫。不可穷尽。无尽意。受持观世音菩萨名号。得如是无量无边福德之利。

　　初无尽发问。谓此大悲菩萨通身是手。遍身是眼。慈悲无尽。利益无穷。自非有限量人所能发问。故假无尽意问其因缘。佛告下。先明下与众生同一悲仰。故能一心称名即得解脱。一心二字是脱难之本。正谓摄心一处。便是观音出现时也。盖观音既与众生同体。则观音身遍在一切众生心想中。而观音之名。又遍在一切众生耳根里。但不肯一心注念。循声流转。却与观音远隔千里。若肯一心称名。则观音不离当处。时时出现。假使百千万亿受苦众生。同时一心注念。则同时反闻自性。亲见观音。所有苦恼亦得同时解脱。然亦有受持观音而不验者。此非观音不灵。持观音者不专耳。若专心至志。如猫捕鼠。如鸡捕卵。未有不获灵验者。若有下。明菩萨现身水火。由彼菩萨证入。性火真空。性空真火。性水真空。性空真水。与水火浑同一体。故水火不能烧溺也。要知现前水火。皆是观音现身说法之地。古德云。火𦦨为三世诸佛转法轮。又云。汝还闻偃溪声么。故有人逢火难水难者。一心称名。则大火变为莲华藏海。大水化为琉璃宝地矣。漂堕罗刹鬼国。即得解脱者。由菩萨现身鬼国。即鬼国亦有观音。故众生有漂堕鬼国。若一心称名。则观音。应念现前。不但自得解脱。即罗刹亦化为观音矣。临当被害。刀杖寻坏者。即刽子心中亦有观音。由杀心现前。观音不现。设有临刑之际。一心注念观音名号。即刽子化成菩萨。刀杖尽生莲华。奚翅段坏。故有放下屠刀。立地成佛者。即观音现前之时也。恶鬼不能加害者。由菩萨遍在鬼心。即鬼心中亦有菩萨。但鬼心炽盛。菩萨即隐。故欲来恼人。若一闻其人称观世音。则鬼心观音。亦跃然而起。鬼心亦当下。宁帖不敢加视。况加害乎。枷锁断坏者。由菩萨无羁绊。无拘锁故。一心称名。伽锁尽脱也。冤贼解脱者。正见劫贼心中亦有观音也。多淫多瞋多痴亦得解脱者。正谓三毒心中。亦是观音现身说法处也。设有多淫多瞋多痴之人。但肯一心注念观音。即三毒化成三德矣。求男得男。求女得女者。以男女形相各异。观音则同。不逆人心。故令彼所求。无不如意。易所谓乾道成男。坤道成女者。此之谓欤。称一名。供一形。而与受持供养六十二亿恒河菩萨功德无异者。以此菩萨。得真圆通。一即一切。一切即一故。其或不能受持全经。即受持一品。不能受持一品。即持受一偈。不能持一偈。即持一名号。亦得无量福德之利者。譬如师子捉象捉兔。皆用全力。故一偈一句。无非妙旨。如是则观音名号。实该一卷大经。其功德岂小之哉。

　　无尽意菩萨白佛言。世尊。观世音菩萨。云何游此娑婆世界。云何而为众生说法。方便之力。其事云何。佛告无尽意菩萨。善男子。若有国土众生。应以佛身得度者。观世音菩萨。即现佛身而为说法。应以辟支佛身得度者。即现辟支佛身而为说法。应以声闻身得度者。即现声闻身而为说法。应以梵王身得度者。即现梵王身而为说法。应以帝释身得度者。即现帝释身而为说法。应以自在天身得度者。即现自在天身而为说法。应以大自在天身得度者。即现大自在天身而为说法。应以天大将军身得度者。即现天大将车身而为说法。应以毗沙门身得度者。即现毗沙门身而为说法。应以小王身得度者。即现小王身而为说法。应以长者身得度者。即现长者身而为说法。应以居士身得度者。即现居士身而为说法。应以宰官身得度者。即现宰官身而为说法。应以婆罗门身得度者。即现婆罗门身而为说法。应以比丘比丘尼优婆塞优婆夷身得度者。即现比丘比丘尼优婆塞优婆夷身而为说法。应以长者居士宰官婆罗门妇女身得度者。即现妇女身而为说法。应以童男童女身得度者。即现童男童女身而为说法。应以天龙夜叉。乾闼婆。阿修罗。迦楼罗。紧那罗。摩睺罗伽。人非人等身得度者。即皆现之而为说法。应以执金刚神得度者。即现执金刚神而为说法。无尽意。是观世音菩萨。成就如是功德。以种种形。游诸国土。度脱众生。是故汝等。应当一心供养观世音菩萨。是观世音菩萨摩诃萨。于怖畏急难之中。能施无畏。是故此娑婆世界。皆号之为施无畏者。

　　云何游此者。问其现何等身也。天耶。人耶。声闻耶。辟支耶。菩萨耶。云何说法者。问其说何等法也。为说人天法耶。三乘法耶。云何方便者。言在此作何等方便也。善男下。正答上与诸佛同一慈力。故现三十二种应身也。若诸菩萨入三摩地。进修无漏。胜解现圆。即现佛身。为说佛慧。若诸有学。寂静妙明。胜性现圆。即现辟支。说因缘法。若诸有学。得四谛空。修道入灭。胜解现圆。即现声闻。说四谛法。此言现三乘身。说三乘法也。欲心明悟。不犯欲尘。作大千主。名曰梵王。统领诸天。为地居主。名曰帝释。游行十方。所向无碍。名自在天。飞行虚空。不劳心力。名大自在。爱统鬼神。救获国土。扫清魔垒。荫覆群生。名天大将军。爱统世界。保护。众生。不令鬼神侵犯扰乱。名毗沙门。此现天主天将身也。作兆民君。为一国主。名曰小王宽仁厚德。世间推让。名曰长者。居家有道。清自自守。名曰居士。秉公执法。剖断邦邑。名曰宰官。精修净行。摄卫自居。名婆罗门精持禁戒。不犯五篇。名曰比丘。五百律仪。皎若冰雪。名比丘尼。坚持五戒。名婆塞婆夷。勤修妇道。以事舅姑。名曰妇女。不坏男根。不思婚配。名童男童女。已上现人主臣民身也。天龙下。现异类身也。唯上上人。能作下下事。故执金刚神。即露肩神。臣于帝释者。若准次第。当在毗沙门之下。无尽下。结答问辞。言汝问作何方便。今答云。成就如是功德。汝问云何游此。云何说法。今答云。以种种身。游诸国土。说种种法。度脱诸生。正见亦是随类现身。亦是称机说法。悉与药王妙音。同一鼻孔。亦由往昔持经之力。故得如此圆悟圆证。汝等应当一心供养也。是观世音以至施无畏一节。是四无畏之结。当在福德之利下。

　　无尽意菩萨。白佛言。世尊。我今当供养观世音菩萨。即解颈众宝珠璎珞。价值百千两金。而以与之。作是言。仁者。受此法施珍宝璎珞。时观世音菩萨。不肯受之。无尽意复白观世音菩萨言。仁者。愍我等故。受此璎珞。尔时佛告观世音菩萨。当愍此无尽意菩萨。及四众天龙夜叉。闼干婆。阿修罗。迦楼罗。紧那罗。摩睺罗伽。人非人等故。受是璎珞。即时观世音菩萨。愍诸四众。及于天龙人非人等。受其璎珞。分作二分。一分奉释迦牟尼佛。一分奉多宝佛塔。无尽意。观世音菩萨。有如是自在神力。游于娑婆世界。

　　无尽下。因闻佛说而兴供也。观音不受者。以圆通界中。不立一尘。不欠一法故。亦见菩萨有功不居故。昔耽源应真禅师。一日携篮归。国师问。篮里甚么物。师曰。青梅。国师曰。将来何用。曰。供养国师。曰。青在争堪供养。师曰。以此表献。国师曰。佛不受供养。师曰。和尚如何。师曰。我不供养。师曰。为甚么不供养。国师曰。我无果子。亦是此意。因佛告而受者。不违佛教故。分奉二佛者。转作供养故。无尽下。结三十二应。此节当在度脱众生之下。

　　尔时无尽意菩萨。以偈问曰。

　　世尊妙相具。我今重问彼。佛子何因缘。名为观世音。具足妙相尊。偈答无尽意。汝听观音行。善应诸方所。弘誓深如海。历劫不思议。侍多千亿佛。发大清净愿。我为汝略说。闻名及见身。心念不空过。能灭诸有苦。假使兴害意。推落大火坑。念彼观音力。火坑变成池。或漂流巨海。龙鱼诸鬼难。念彼观音力。波浪不能没。或在须弥峰。为人所推堕。念彼观音力。如日虚空住。或被恶人逐。堕落金刚山。念彼观音力。不能损一毛。或值冤贼绕。各执刀加害。念彼观音力。咸即起慈心。或遭王难苦。临刑欲寿终。念彼观音力。刀寻段段坏。或囚禁枷锁。手足被杻械。念彼观音力。释然得解脱。咒诅诸毒药。所欲害身者。念彼观音力。还著于本人。或遇恶罗刹。毒龙诸鬼等。念彼观音力。时悉不敢害。若恶兽围绕。利牙爪可怖。念彼观音力。疾走无边方。蚖(完)蛇及蝮(伏)蝎(穴)。气毒烟火然。念彼观音力。寻声自回去。云雷鼓掣(彻)电。降雹注大雨。念彼观音力。应时得消散。众生被困厄。无量苦逼身。观音妙智力。能救世间苦。具足神通力。广修智方便。十方诸国土。无刹不现身。种种诸恶趣。地狱鬼畜生。生老病死苦。以渐悉令灭。真观清净观。广大智慧观。悲观及慈观。常愿常瞻仰。无垢清净光。慧日破诸闇。能伏灾风火。普明照世间。悲体戒雷震。慈意妙大云。澍甘露法雨。灭除烦恼焰。诤讼经官处。怖畏军阵中。念彼观音力。众冤悉退散。妙音观世音。梵音海潮音。胜彼世间音。是故须常念。念念勿生疑。观世音净圣。于苦恼死厄。能为作依怙。具一切功德。慈眼视众生。福聚海无量。是故应顶礼。

　　尔时持地菩萨。即从座起。前白佛言。世尊。若有众生。闻是观世音菩萨品自在之业。普门示现神通力者。当知是人。功德不少。佛说是普门品时。众中八万四千众生。皆发无等等阿耨多罗三菩三菩提心。

　　初一偈重问菩萨得名。具足下。先总答。善应诸方所者。言其分身无量。誓愿弘深。本不可思。亦不可议。我当为汝略陈梗概耳。或有闻其名而专心注念者。或有见其形而专心注念者。皆不空过。悉能灭三有之苦也。假使下。颂十四无畏。由菩萨法相皆空。心无水火故。有注念观音。设使推入火坑。即火坑原是宝池。必不能烧。设使漂流大海。即大海亦如宝地。必不能没。或在下。由菩萨遍在天堂地狱之内。而天堂不能摄。地狱不能收。故专心注念者。即使天报已尽。五衰相现。必不堕落。故曰。或在须弥。为人推堕。如日处空也。设或堕落。被牛头狱卒。驱入刀山剑树。炉炭镬汤。必不能坏。故曰。被恶人逐。堕落金刚。不能损其一毛也。盖须弥是帝释所都。金刚是鬼子之宅。故长阿含云。三千大千世界。复有大金刚山。绕大海水。金刚山外。复有第二大金刚山。二山中间。窈窈冥冥。复有八大地狱。日月威光所不能照是也。或值下。由彼菩萨冤亲平等。慈心无尽。故注念者。即有冤贼加害。令彼意消。反生慈念也。或遭下。由彼菩萨自无杀心。现身屠刽。故注念者。延颈就戮。无所措刃也。或囚下。由被菩萨我爱既除。法爱亦净。无拘无系。故注念者。即有枷锁杻械。不能禁锢。自然得释也。咒诅下。由彼菩萨。常以法药疗身心病。又以咒力护救众生。故注念者。即有咒诅毒药欲害其身。皆无受处。故还着本人也。或遇下。由彼菩萨恶毒消亡。鬼心殄灭。而现身毒龙恶鬼中。故注念者。即有毒龙恶鬼尚不敢视。何况加害。苦恶下。由彼菩萨绝灭兽心。而现身在兽。故注念者。令彼见影潜踪。寻声回去。即有爪牙。无能攫噬。即有毒气。无能蠚螫也。云雷下。由彼菩萨觉心不动。恐怖远离。故注念者。即遇烈风雷雨。应时消散。决不能迷也。众生下。总结十四无畏。言众生被困厄。众苦逼身之时。但肯专心注念。菩萨即以微妙智慧之力。度诸苦厄也。具足二四句。颂三十二应。由彼菩萨具足如来无量神通。广修如来智慧善巧。故能于释迦分身国土。无有一刹不现身说法。令彼六趣三途。生死众苦。渐令消灭。渐得入道。故观音一名。便足当一卷大经也。真观下。以五观合一品之旨。以真观观声闻根。以清净观观缘觉根。以广大智慧观观菩萨根。以悲观下合众生。以慈观上同诸佛。由菩萨具此五观。观此五根。念念不离。故当常常愿得瞻仰不可须臾生怠忽也。无垢下。申明五观之义。以有真观故得无垢光。有清净观故得清净光。有智慧观故得智慧日。由具此三种光明。故能破三种黑暗。能伏世间三灾。而能普照三世间也。悲体二句。申明慈悲二观也。以有慈观为体。警觉群生。正如戒雷之动万物。以有慈观为体。荫覆群生。亦如大云普覆一切。由此二观。如雷如云。故能降平等一味甘露法雨。令彼群萌受润。各灭烦恼。各证道果也。诤讼下。由彼菩萨绝无斗心。故注念者。虽有冤家。悉皆退散也。此一偈。当在释然得解脱之下。由菩萨以此五观。观此五根。方能对机说法故。对声闻根说法。名妙音。欲令声闻皆得妙音密圆故。对缘觉根说法。名观世音。欲令缘觉推审三世因缘故。对菩萨根说法。名梵音。欲令菩萨具足清白梵行故。由上合如来三十二应入国土身。名海潮音。应不失时故。由下合众生十四种无畏功德。名胜彼世间音。以超胜一切世间音声故。由菩萨以一观分五观。以一音分五音。所以现身如云。说法如雨。令彼大小沾恩。人天获利也。故行人当行住坐卧。冥记不忘。时时常念。念念之间。又当笃信勿得生疑也。何以故。由此菩萨住于众生烦恼心中。染污不得。唤作净圣。故能入生死苦恼。能与生死苦恼众生。为依为怙。故知菩萨德无不备。慈无不等。福无不具。是故汝等应当时时顶礼。勿得忘也。尔时下。持地赞德。言持地者。平持心地故。由平持心地。故能慈悲平等。现身平等。说法平等也。自在之业者。谓菩萨三十二应。十四无畏。皆是调而应。偶而会。曾无缚着。游戏自在。故能随机现身说法。此菩萨所以亦名观自在也。佛说下。大众获益。

　　陀罗尼品第二十六

　　颂云。

　长江天堑限不得　　铁垒金城难护持
　泥履兜醯是何物　　百千神鬼尽低眉

　　梵语陀罗尼。此云总持。以能护善遮恶故。自地涌菩萨持经。如来嘱累。心事已毕。复恐地涌菩萨。久居下界。常处空闲。初入尘寰。利生接物。难堪难忍。故复将此界他方诸大菩萨。所证法门。一一拈出。如药王之忍辱。妙音之法空。观音之慈悲。与彼菩萨。常受摸[墓-旲+汜]。若忍辱而不得法空。则心量不大。若证法空而不行慈悲。则教化不广。必须入此三种法门。方得流通此经不断。持经典刑。至此已极。然而复有此品者。正恐末世邪师炽盛。魔事实多。初心持经。信力未固。故诸菩萨说咒护持。神力冥加。不令侵毁。此益见菩萨慈悲无尽也。

　　尔时药王菩萨。即从座起。偏袒右肩。合掌向佛。而白佛言。世尊。若善男子善女人。有能受持法华经者。若读诵通利。若书写经卷。得几所福。佛告药王。若有善男子善女人。供养八百万亿那由他恒河沙等诸佛。于汝意云何。其所得福。宁为多不。甚多世尊。佛言。若。

　　善男子善女人。能于是经。乃至受持一四句偈。读诵解义。如说修行。功德甚多。尔时药王菩萨。白佛言。世尊。我今当与说法者陀罗尼咒。以守护之。即说咒曰。

　　安尔。曼尔。摩祢(你)。摩摩祢(你)。旨隶。遮黎第。赊(奢)咩(米)。赊履多玮(尾)。膻(山)帝。目帝。目多履。娑履。阿玮(尾)娑履。桑履。娑履叉裔(异)。阿叉裔。阿耆腻(义)。膻(山)帝。赊履。陀罗尼。阿卢伽婆娑(苏柰切)。簸(播)蔗毗叉腻。祢毗剃。阿便哆。逻(懦)祢履剃。阿亶哆(堕)波隶输地。欧究隶。牟究𨽻。阿罗𨽻。首迦差(耻)。阿三磨三履。佛陀毗(直)吉利帙帝。达磨波利差(妻)帝。僧伽涅瞿沙祢。婆舍婆舍输地。曼哆逻。曼哆逻。叉夜多。邮(尤)楼哆邮(尤)楼哆。憍舍略(来如切)。恶义逻。恶叉冶多冶。阿婆卢。阿摩若(荏蔗切)。那多夜

　　世尊。是陀罗尼神咒。六十二亿恒河沙等诸佛所说。若有侵毁此法师者。则为侵毁是诸佛已。时释迦牟尼佛。赞药王菩萨言。善哉善哉。药王。汝愍念拥护此法师故。说是陀罗尼。于诸众生。多所饶益。

　　读诵通利者。言不能恒久受持。即读诵通利者。其功德与供养八百万亿恒河沙诸佛等。又不止于起塔供佛。广造僧坊供僧而已。尔时下。说咒护持。咒者。密语也。药王既以神力显持。又以神咒冥加。则知舍身为法者是药王。说咒护人者亦是药王。若无药王亡身为法。则法药不存。若无药王竭力为人。则病根不去。故知为法为人。皆藉药王之力也。世尊下。显咒功德。言此咒是诸佛所说。若有法师说此经。持此咒。即为如来所遣行如来事者。而有侵凌谤毁。则为谤毁诸佛无异。盖有敬主以及其使。爱人而及其甘棠者。故侵毁法师。即是侵毁诸佛矣。时释下。发言赞叹。言汝既于恶世。不惜身命护持此经。而又愍念持经法师。说咒冥加。令彼诸魔不敢侵凌谤毁。安敢加之杖木瓦石乎。此药王所以能止众病也。

　　尔时勇施菩萨。白佛言。世尊。我亦为拥护读诵受持法华经者。说陀罗尼。若此法师。得是陀罗尼。若夜叉。若罗刹。若富单那。若吉蔗。若鸠槃茶。若饿鬼等。伺求其短。无能得便。即于佛前而说咒曰。

　　痤(生平声)𨽻。摩诃痤𨽻。郁枳。目枳。阿𨽻。罗阿婆第。涅𨽻第。涅𨽻多婆第。伊致(智)抳(你)。韦致抳。旨致抳。涅𨽻墀抳。涅犁墀婆底

　　世尊。是陀罗尼神咒。恒河沙等诸佛所说。亦皆随喜。若有侵毁此法师者。即为侵毁是诸佛已。

　　勇施等亦说咒冥加者。一人唱而众人和也。夜叉。此云捷疾鬼。罗刹。此云啖精气鬼。亦皆随喜者。言此咒是诸佛所说。即诸佛亦顺此咒而生欢喜也。

　　尔时毗沙门天王护世者。白佛言。世尊。我亦为愍念众生。拥护此法师故。说是陀罗尼。即说咒曰。

　　阿黎。那黎。㝹(娄)那黎。阿那卢。那履。拘那履

　　世尊。以是神咒拥护法师。我亦自当拥护持是经者。令百由旬内。无诸衰患。

　　尔时持国天王。在此会中。与千万亿那由他乾闼婆众。恭敬围绕。前诣佛所。合掌白佛言。世尊。我亦以陀罗尼神咒。拥护持法华经者。即说咒曰。

　　阿伽祢(你)。伽祢。瞿利。乾陀利。旃陀利。摩蹬(邓)耆。常求利。浮楼莎抳。頞(遏)底

　　世尊。是陀罗尼神咒。四十二亿诸佛所说。若有侵毁此法师者。则为侵毁是诸佛已。

　　毗沙门。即北方多闻天王也。持国。东方天王也。楞严云。心持咒印。顾盻雄毅。故恶世持经道力未充者。必仗神咒冥资之力。降伏魔冤。得无恐畏。此神咒所以不容己也。

　　尔时有罗刹女等。一名蓝婆。二名毗蓝婆。三名曲齿。四名华齿。五名黑齿。六名多发。七名无厌足。八名持璎珞。九名皋帝。十名夺一切众生精气。是十罗刹女。与鬼子母。并其子及眷属。俱诣佛所。同声白佛言。世尊。我等亦欲拥护读诵受持法华经者。除其衰患。若有伺求法师短者。令不得便。即于佛前而说咒曰。

　　伊提履。伊提泯(闵)。伊提履。阿提履。伊提履。泥履。泥履。泥履。泥履。泥履。楼醯。楼醯。楼醯。楼醯。多醯。多醯。多醯。兜醯㝹(楼)醯

　　宁上我头上。莫恼于法师。若夜叉。若罗刹。若饿鬼。若富单那。若吉蔗。若毗陀罗。若犍驮。若乌摩勒伽。若阿䟦摩罗。若夜叉吉蔗。若人吉蔗。若热病。若一日。若二日。若三日。若四日。若至七日。若常热病。若男形。若女形。若童男形。若童女形。乃至梦中。亦复莫恼。即于佛前而说偈言。

　　若不顺我咒。恼乱说法者。头破作七分。如阿黎树枝。如杀(示)父母罪。亦如压油殃。斗秤欺诳人。调达破僧罪。犯此法师者。当获如是殃。

　　诸罗刹女。说此偈已。白佛言。世尊。我等亦当身自拥护受持读诵修行是经者。令得安隐。离诸衰患。消众毒药。佛告诸罗刹女。善哉善哉。汝等但能拥护受持法华名者。福不可量。何况拥护具足受持。供养经卷。华香璎珞。末香涂香烧香。幡盖伎乐。然种种灯。酥灯。油灯。诸香油香灯。酥摩那华油灯。薝卜华油灯。婆师迦华油灯。优钵罗华油灯。如是等百千种供养者。皋帝。汝等及眷属。应当拥护如是法师。说是陀罗尼品时。六万八千人。得无生法忍。

　　说咒之义。正为此等。此等既已革心革面。持经之人。无复忧虑矣。古德云。昨夜夜叉心。今朝菩萨面。菩萨与夜叉。不隔一条线。故王道兴而守在四夷。佛道备而防在魔外也。蓝婆亦云结缚。毗蓝婆亦名离结缚。宁上下。是叮咛众鬼语也。毗陀罗。此云赤色鬼。犍陀。此云黄色鬼。乌摩勒伽。此云鸟声鬼。阿䟦摩罗。此云青色鬼。热病鬼者。如瘟疫疟鬼之类。若男下。鬼形也。乃至梦中亦复莫恼者。令彼法师觉安梦安也。阿黎树枝。其树堕地。碎成七片。杀父母五逆之二也。压油殃者。西方压油。多取众华腐烂。然后取油。华中之虫极多。故压油之殃亦重。斗秤欺诳者。如小斗出而大斗入。小秤出而大秤入。由欺诳世人。其罪亦重。调达破僧。亦五逆之一。若诸鬼更犯持经法师。所获罪戾。悉与此等。故知受持此经者。不但善神拥护。即恶鬼亦能革心。故末世持经者。尽其在我。即遇恶人。勿须恐怖也。我等下。发愿亲护。佛告下。发言赞叹。言汝等拥护受持此经名字者。福已无量。又况拥护受持全经。乃至以种种供养此全经者。其福德岂能量哉。酥摩那华。即须曼那华也。婆师迦。即波利师迦。优钵罗。即青莲华也。言取此诸华为灯油以供佛也。皋帝下。又呼其名而嘱之曰。若能拥护受持供养是经典者。不但令彼有益。即汝等所获福利亦不可量。以彼此悉有利益是故汝等应当拥护如是法师。说是下。大众获益。

　　妙庄严王品第二十七

　　颂曰。

　疾病无根莫浪猜　　邪风触着便生灾
　只须一服牛黄散　　尽把顽涎钓出来

　　药王本事。是显药王因中求法供佛之德本。此品虽名妙庄严王本事。实显药王药上度生之善巧也。妙庄严王。往昔因中。曾为比丘。结伴修道。一日见王出驾。忽起欲心。后为国王。贪着五欲。不敬三宝。由彼往昔修道因缘。二友现为二子。转其邪心。要知化度众生。有难有易。如不轻之化四众。反加骂辱。太费精神。若文殊之化龙女。二子之转妙庄严。一时顿信。又何容易。盖机有浅深。故受化有难易。非谓菩萨善巧有优劣也。

　　尔时佛告诸大众。乃往古世。过无量无边不可思议阿僧祇劫。有佛名云雷音宿王华智。多陀阿伽度。阿罗诃。三藐三佛陀。国名光明庄严。劫名喜见。彼佛法中。有王名妙庄严。其王夫人。名曰净德。有二子。一名净藏。二名净眼。是二子有大神力。福德智慧。久修菩萨所行之道。所谓檀波罗蜜。尸罗波罗蜜。羼提波罗蜜。毗离耶波罗蜜。禅波罗蜜。般若波罗蜜。方便波罗蜜。慈悲喜舍。乃至三十七品助道法。皆悉明了通达。又得菩萨净三昧。日星宿三昧。净光三昧。色净三昧。净照明三昧。长庄严三昧。大威德藏三昧。于此三昧。亦悉通达。

　　佛名云雷音宿王华智。国名光明庄严。劫名喜见。王名妙庄严。夫人名净德。药王品中。药王名一切众生喜见。佛名日月净明德。生于净德王家。宿王华问药王本事。妙音品中。世界名净光庄严。佛号净华宿王智。菩萨名妙音。过去有佛名云雷音王。国名现一切世间。劫名喜见。皆是一贯事。若以事言。则妙庄严是王。夫人是内助。净藏净眼。是克家之子。若以理言。妙庄严王是众生本有佛性。夫人名净德。即本性所具无量不思义功德。藏识清净曰净藏。法眼清净曰净眼。谓本有佛性。具足无量性功德。故庄严妙好。本来自在。不假修成。由彼忽生一念。遂起妄执。即堕邪见。若不翻染成净。不得妙严。藏识不净。不得妙严。法眼不净。不得妙严。必须转藏识开法眼。万德清净。然后妙庄严王自在无碍。此一经之结局。故楞严名妙庄严。华严名妙严也。若欲绍法王位。必如是而后可企及。故于此发之。是二下。出二子之德。权实皆具。大小悉通。又得七大三昧也。由转染污意故。得净三昧。转贪着心故。得日星宿三昧。转愚痴黑暗故。得净光三昧。转色法故。得净色三昧。智慧无量故。得净照明三昧。福德无际故。得长庄严三昧。威德无穷故。得大威德藏三昧。此皆转前七识所得也。

　　尔时彼佛。欲引导妙庄严王。及愍念众生故。说是法华经。时净藏净眼二子。到其母所。合十指爪掌白言愿母往诣云雷音宿王华智佛所。我等亦当侍从。亲近供养礼拜。所以者何。此佛于一切天人众中。说法华经。宜应听受。母告子言。汝父信受外道。深着婆罗门法。汝等应往白父。与共俱去。净藏净眼。合十指爪掌白母。我等是法王子。而生此邪见家。母告子言。汝等当忧念汝父。为现神变。若得见者。心必清净。或听我等往至佛所。于是二子。念其父故。涌在虚空。高七多罗树。现种种神变。于虚空中。行住坐卧。身上出水。身下出火。身下出水。身上出火。或现大身满虚空中。而复现小。小复现大。于空中灭忽然在地。入地如水。履水如地。现如是等种种神变。令其父王心净信解。时父见子神力如是。心大欢喜。得未曾有。合掌向子言。汝等师为是谁。谁之弟子。二子白言。大王。彼云雷音宿王华智佛。今在七宝菩提树下法座上坐。于一切世间天人众中。广说法华经。是我等师。我是弟子。父语子言。我今亦欲见汝等师。可供俱往。

　　法王欲导引人王入大乘。故说法华为发起。所谓佛种从缘起。是故说大乘也。时净下。劝母听法。欲化父而先劝母诣佛者。欲其母发端。徐熏缓导之也。母告下。令子劝父。言婆罗门我慢最高。汝父既已信受。此等着邪见法。汝不劝彼诣佛。而反劝我。若汝欲我听法。须汝劝父同行。盖其母逆知其父。深信外道。不肯诣佛。故激其子以导之也。净藏下。二子懊恼。言我等母子深信佛法。皆是法王之子具正知见。何为生此邪见之家。母告下。令子化父。汝等当忧念汝父者。言父之入邪。二子之忧也。当以此为念。为现神变者。示以化父之方。邪见之人。不知正法。决不许我等诣佛。亦不许我等出家。非现神通。决不能动心易虑。故令二子现神变以转其邪心。然后导其听法也。于是下。二子现通。邪见之处。即是现通之地。若无邪见。虽有神通亦无所施。时父下。见通欢喜。宿世善根。跃然兴起。故敬其子而遂问其师也。二子下。敬陈师法。既以神变转其心。欲以法水洗其垢。故陈其所师而诱令诣佛也。父语下。心乐觐佛。所谓利根之人。一拨便转。

　　于是二子。从空中下。到其母所。合掌白母。父王今已信解。堪任发阿耨多罗三藐三菩提心。我等为父。已作佛事。愿母见听。于彼佛所。出家修道。尔时二子。欲重宣其意。以偈白母。

　　愿母放我等。出家作沙门。诸佛甚难值。我等随佛学。如优云钵华。值佛复难是。脱诸难亦难。愿听我出家。

　　母即告言。听汝出家。所以者何。佛难值故。于是二子。白父母言。善哉。父母。愿时往诣云雷音宿王华智佛所。亲近供养。所以者何。佛难得值。如优昙钵罗华。又如一眼之龟。值浮木孔。而我等宿福深厚。生值佛法。是故父母。当听我等。令得出家。所以者何。诸佛难值。时亦难遇。彼时妙庄严王。后宫八万四千人。皆悉堪任。受持是法华经。净眼菩萨。于法华三昧。久已通达。净藏菩萨。已于无量百千万亿劫。通达离诸恶趣三昧。欲令一切众生。离诸恶趣故。其王夫人。得诸佛集三昧。能知诸佛秘密之藏。二子如是以方便力。善化其父。令心信解。好乐佛法。于是庄妙严王。与群臣眷属俱。净德夫人。与后宫采女眷属俱。其王二子。与四万二千人俱。一时共诣佛所。到已。头面礼足。绕佛三匝。却住一面。尔时彼佛。为王说法。示教利喜。王大欢悦。

　　二子覆母从空下者。现神变时。身在虚空。化父已毕。然后白母。故从空下也。今已信解者。言父昔日不信佛法。今现神变。而往昔之心隆隆复起矣。堪任发菩提心者。言父王正在深信坚固之际。此时正堪诣佛听法。发明大事。勿得蹉过。我等既已转父邪心。心事已毕。故愿母诣佛出家也。偈中放字作上声读。犹效也。谓效我等亦出家也。先白母者。知母之缘熟已久也。母即下。母子投机。许子出家。于是下。劝驾速行。因母听许出家。并劝其父听法也。言愿时往诣者。言此时云雷音王正说法华。当速诣佛所。供养亲近。勿得羁留。我等往劫。植福深厚。生逢佛法。故当听我等出家。以诸佛难值。时亦难遇。故当及时觐佛。勿得唐丧光阴也。彼时下。正显昔缘成熟。一门皆是菩提眷属。所谓大家团圞头。共说无生话也。因开佛知见。故得法华三昧。因舍藏识。故得远离恶趣三昧。因知如来秘密藏故得集福王三昧。二子下。说出方便。言有二子为增上缘。妙庄严王虽欲信邪。不乐佛法不可得也。故修行人。虽有妙庄严为正因。若不净藏识。不开法眼。不具净功德。便埋没了也。既自有正因。又有助缘。弹指之顷。便得入道。于是下。同时觐佛。尔时下。逗机说法。

　　尔时妙庄严王。及其夫人。解颈真珠璎珞。价值百千。以散佛上。于虚空中。化成四柱宝台。台中有大宝床。敷百千万天衣。其上有佛。结加趺坐。放大光明。尔时妙庄严王。作是念。佛身希有。端严殊特。成就第一微妙之色。时云雷音宿王华智佛。告四众言。汝等见是妙庄严王。于我前合掌立不。此王于我法中作比丘。精勤修习。助佛道法。当得作佛。号娑罗树王。国名大光。劫名大高王。其娑罗树王佛。有无量菩萨众。及无量声闻。其国平正。功德如是。其王即时以国付弟。与夫人二子。并诸眷属。于佛法中。出家修道。王出家已。于八万四千岁。常勤精进。修行妙法华经。过是已后。得一切净功德庄严三昧。即升虚空高七多罗树。而白佛言。世尊。此我二子。已作佛事。以神通变化。转我邪心。令得安住于佛法中。得见世尊。此二子者。是我善知识。为欲发起宿世善根。饶益我故。来生我家。尔时云雷音宿王华智佛。告妙庄严王言。如是如是。如汝所言。若善男子。善女人。种善根故。世世得善知识。其善知识。能作佛事。示教利喜。令入阿耨多罗三藐三菩提。大王当知。善知识者是大因缘。所以化导。令得见佛。发阿耨多罗三藐三菩提心。大王。汝见此二子不。此二子。已曾供养六十五百千万亿那由他恒河沙诸佛。亲近恭敬。于诸佛所。受持法华经。愍念邪见众生。令住正见。

　　尔时下。割爱供佛。于虚下。现通增信。以实二子所言也。由彼好神通。故化台化佛以示之。尔时下。乐佛身相。所谓珠玉在前。觉我形秽。时云下。告众授记。言此王若作比丘。当得作佛者。正欲其舍国出家也。其王下。付国出家。出世大雄。勇猛决烈。类皆如此。王出下。出家得道。而白下。了悟前因。赞扬二字。所以醉中不觉醒后方知也。至此妙庄严王。始与二子相见。尔时下。如来印证。言汝宿昔曾种善根。故今得三昧入菩提。皆善知识之力也。大王下。发明二子本事。

　　妙庄严王。即从虚空中下。而白佛言。世尊。如来甚希有。以功德智慧故。顶上肉髻。光明显照。其眼长广。而绀青色。眉间毫相。白如珂月。齿白齐密。常有光明。唇色赤好。如频婆果。尔时妙庄严王。赞叹佛如是等无量百千万亿功德已。于如来前。一心合掌。复白佛言。世尊。未曾有也。如来之法。具足成就不可思议微妙功德。教戒所行。安隐快善。我从今日。不复自随心行。不生邪见憍慢瞋恚诸恶之心。说是语时。礼佛而出。佛告大众。于意云何。妙庄严王。岂异人乎。今华德菩萨是。其净德夫人。今佛前光照庄严相菩萨是。哀愍妙庄严王。及诸眷属故。于彼中生。其二子者。今药王菩萨。药上菩萨是。是药王药上菩萨。成就如此诸大功德。已于无量百千万亿诸佛所。植众德本。成就不可思议诸善功德。若有人识是二菩萨名字者。一切世间诸天人民。亦应礼拜。佛说是妙庄严王本事品时。八万四千人。远尘离垢。于诸法中。得法眼净。

　　此赞佛也。言我未入佛会。未见法王时。自谓尊胜无能过者。见佛之后。乃知如来成就无量功德。复能教戒我等日用所行之事。能令我等得安隐快善。今日既闻如来正法。不复更随自己心行。习邪见事。行邪见法。亦复不生种种矜憍傲慢瞋恚正人之心矣。总是一妙庄严王。始而不信佛。既而欲见佛。卒之爱佛。亲近佛。赞叹佛。始知一切众生。本无定性。习恶则恶。习善即善。入邪则邪。就正即正。了无定相。故知心迷法华转。心悟转法华也。佛告下。点明今昔。华德菩萨即是问妙音本事。而转法华三昧者。佛说下。大众获益。

　　普贤品第二十八

　　颂云。

　我亦潜心在此经　　愿王何日到荒庭
　暗中若许来摩顶　　白象先教树下停

　　普贤有二。行弥法界曰普。邻极亚圣曰贤。此在等觉属因。称真法界曰普。弥纶万化曰贤。此在妙觉属果。以此普贤乃法界之全体。毗卢之愿身。故授记弟子之后。多宝如来。及现在分身诸佛作证。暨乎菩萨发愿持经。复广说菩萨本事。普贤愿王现身作证。劝人发心流通此法。故有此品。然此经非智无以立体。非行无以成德。要须智行并进。德业俱隆。大事因缘。方得了当。故以文殊发始。普贤成终。所以云。契文殊之妙智。宛是初心。入普贤之行门。曾无别体。

　　尔时普贤菩萨。以自在神通力。威德名闻。与大菩萨。无量无边不可称数。从东方来。所经诸国。普皆震动。雨宝莲华。作无量百千万亿种种伎乐。又与无数诸天龙夜叉。乾闼婆。阿修罗。迦楼罗。紧那罗。摩睺罗伽。人非人等。大众围绕。各现威德神通之力。到娑婆世界。耆阇崛山中。头面礼释迦牟尼佛。右绕七匝。白佛言。世尊。我于宝威德上王佛国。遥闻此娑婆世界。说法华经。与无量无边百千万亿诸菩萨众。共来听受。惟愿世尊。当为说之。若善男子善女人。于如来灭后。云何能得是法华经。佛告普贤菩萨。若善男子善女人。成就四法。于如来灭后。当得是法华经。一者为诸佛护念。二者植众德本。三者入正定聚。四者发救一切众生之心。善男子善女人。如是成就四法。于如来灭后。必得是经。

　　先普贤发足。不速而疾。不行而至。故曰自在神力。生人敬想。发人信心。故曰威德。具此威德则立处皆贤。故名称普闻也。从东方来者。将说经时。一光东照。集分身时。一光东照。召菩萨时。一光东照。故菩萨亦从东方来。以普贤万行。原不离日用动作施为故。所经诸国皆震动者。是惟不作。作则万类震惊故。雨华奏乐者。酬其宿因故。八部各现神通者。皆得普贤毛孔三昧故。白佛下。自陈来意。佛号宝威德上王者。是威德最尊极贵太上之王。故曰宝。而又曰上王也。言从此国遥闻说法华经。故来听受也。言遥闻者。心闻洞十方也。云何能得是法华经。言得者。正谓流离困苦。造次颠沛。皆不失此一卷大经也。若善下。告以得经之方。诸佛护念者。此经是诸佛护念。故能护念此经者。诸佛亦护念之也。植众德本者。六度十力。四无所畏等。无不植也。入正定聚者。如妙华妙幢等三昧。无不入也。发救一切众生之心者。如十二类生。无不度也。若成就此四法。必得是经者。如药王得此而然身。妙音得此而化座。观音得此而普应。妙庄得此而转邪。普贤得此而说咒等。问。此四法与四安乐是同是别。答。四安乐行。是说经之法。此四法是持经之方。然总是自利利他之德。故亦同亦别。

　　尔时普贤菩萨。白佛言。世尊。于后五百岁。浊恶世中。其有受持是经典者。我当守护。除其表患。令得安隐。使无伺求。得其便者。若魔。若魔子。若魔女。若魔民。若为魔所著者。若夜叉。若罗刹。若鸠槃茶。若毗舍阇。若吉蔗。若富单那。若韦陀罗等。诸恼人者。皆不得便。是人若行若立。读诵此经。我尔时乘六牙白象王。与大菩萨众。俱诣其所。而自现身。供养守护。安慰其心。亦为供养法华经故。是人若坐。思惟此经。尔时我复乘白象王。现其人前。其人若于法华经。有所忘失一句一偈。我当教之。与共读诵。还令通利。尔时受持读诵法华经者。得见我身。甚大欢喜。转复精进。以见我故。即得三昧。及陀罗尼。名为旋陀罗尼。百千万亿旋陀罗尼。法音方便陀罗尼。得如是等陀罗尼。世尊。若后世。后五百岁。浊恶世中。比丘比丘尼。优婆塞优婆夷。求索者受持者读诵者书写者。欲修习是法华经。于三七日中。应一心精进。满三七日已。我当乘六牙白象。与无量菩萨。而自围绕。以一切众生所喜见身。现其人前。而为说法。示教利喜。亦复与其陀罗尼咒。得是陀罗尼故。无有非人能破坏者。亦不为女人之所惑乱。我身亦自常护是人。惟愿世尊。听我说此陀罗尼咒。即于佛前而说咒曰。

　　阿檀地。檀陀婆地。檀陀婆帝。檀陀鸠舍隶。檀陀修陀隶。修陀隶。修陀罗婆底。佛陀波膻(山)祢(你)。萨婆陀罗尼阿婆多尼。萨婆婆沙阿婆多尼。修阿婆多尼。僧伽婆履叉尼。僧伽涅伽陀尼。阿僧祇。僧伽婆伽地。帝隶阿惰僧伽兜略(六遮切)。阿罗帝波罗帝。萨婆僧伽地三摩地伽兰地。萨婆达磨修波利刹帝。萨婆萨埵楼䭾憍舍略阿㝹伽地。辛阿毗吉利地帝

　　受持者。寸丝不挂。守护者。寸步不离。韦陀罗。此云厌祷鬼。乘白象者。乘大愿力也。白牛白象。皆可负重致远故。思惟者。凝神定志。究其义趣也。修习者。行住坐卧。精修熏习也。古德云。说得一丈。不如行取一尺。说得一尺。不如行取一寸是也。现身说法者。觌面亲呈也。与陀罗尼者。两手授与也。世尊因普眼欲见普贤。不可得见而来白佛。佛曰。汝但于静三昧中。起一念。便见普贤。普眼才起一念。便见普贤向空中乘六牙白象。要知众生起心动念处。皆是普贤现身面时。人自不识耳。

　　世尊。若有菩萨。得闻是陀罗尼者。当知普贤神通之力。若法华经行阎浮提。有受持者。应作此念。皆是普贤威神之力。若有受持读诵。正忆念。解其义趣。如说修行。当知是人。行普贤行。于无量无边诸佛所。深种善根。为诸如来手摩其头。若但书写。是人命终。当生忉利天上。是时八万四千天女。作众技乐。而来迎之。其人即着七宝冠。于采女中。娱乐快乐。何况受持读诵。正忆念。解其义趣。如说修行。若有人受持读诵。解其义趣。是人命终。为千佛授手。令不恐怖。不随恶趣。即往兜率天上。弥勒菩萨所。弥勒菩萨。有三十二相。大菩萨众。所共围绕。有百千万亿天女眷属。而于中生。有如是等功德利益。是故智者。应当一心自书。若使人书。受持读诵。正忆念。如说修行。世尊。我今以神通力故。守护是经。于如来灭后。阎浮提内。广令流布。使不断绝。

　　下明五种法师。即是行普贤行者。若但下。以浅况深。言不行余四。但作书写一种法师。亦生忉利受快乐。何况五种俱作者乎。千佛授手者。谓以手亲援之也。由具有此大威德法门。故不恐怖。不堕恶趣。而生弥勒内院。与诸菩萨。常为眷属。是故下。结劝当持。阎浮提内广令流布者。要知南阎浮提。凡有受持读诵解说书写供养法华经处。皆是普贤神力。普贤道场。勿得作轻易想。

　　尔时释迦牟尼佛赞言。善哉善哉。普贤。汝能护助是经。令多所众生。安乐利益。汝已成就不可思议功德。深大慈悲。从久远来。发阿耨多罗三藐三菩提意。而能作是神通之愿。守护是经。我当以神通力。守护能受持普贤菩萨名者。普贤。若有受持读诵。正忆念。修习书写。是法华经者。当知是人。则见释迦牟尼佛。如从佛口。闻此经典。当知是人。供养释迦牟尼佛。当知是人。佛赞善哉。当知是人。为释迦牟尼佛手摩其头。当知是人。为释迦牟尼佛衣之所覆。如是之人。不复贪着世乐。不好外道经书手笔。亦复不喜亲近其人。及诸恶者。若屠儿。若畜猪羊鸡狗。若猎师。若炫(现)卖女色。是人心意质直。有正忆念。有福德力。是人不为三毒所恼。亦不为嫉妒我慢邪慢增上慢所恼。是人少欲知足。能修普贤之行。普贤。若如来灭后。后五百岁。若有人见受持读诵法华经者。应作是念。此人不久。当诣道场。破诸魔众。得阿耨多罗三藐三菩提。转法轮。击法鼓。吹法螺。雨法雨。当坐天人大众中。师子法座上。普贤。若于后世。受持读诵是经典者。是人不复贪着衣服卧具饮食资生之物。所愿不虚。亦于现世得其福报。若有人轻毁之言。汝狂人耳。空作是行。终无所获。如是罪报。当世世无眼。若有供养赞叹之者。当于今世。得现果报。若复见受持是经者。出其过恶。若实若不实。此人现世。得白癞病。若轻笑之者。当世世牙齿疏缺。丑唇平鼻。手脚缭戾。眼目角睐(赖)。身体臭秽。恶疮脓血。水腹短气。诸恶重病。是故普贤。若见受持是经典者。当起远迎。当如敬佛。说是普贤劝发品时。恒河沙等无量无边菩萨。得百千万亿施陀罗尼。三千大千世界微尘等诸菩萨。具普贤道。佛说是经时。普贤等诸菩萨。舍利弗等诸声闻。及诸天龙人非人等。一切大会。皆大欢喜。受持佛语。作礼而去。

　　先赞德。言汝是过去已成之佛。而能在此会中。发神通愿。守护是经。我亦以神通力。守护受持普贤名者。虽是互相赞扬。其实普贤名字。又该一部全经。故持普贤名者。即与持法华经。功德等无差别。普贤下。广赞持经之益。则见释迦者。持此经者即持佛身故。供养释迦者。持此经者即是药王故。佛赞善哉者。持此经者诸佛所喜故。手摩其头者。持此经者得顶法故。衣之所覆者。持此经者皆如来所遣故。不贪世乐者。持此经者已得法喜故。不好外书者。持此经者已得无上法宝故。不亲近其人者。诸佛菩萨是其伴侣故。及诸恶者。舍恶律仪故。心意质直者。无谄曲心故。有正忆念者。无邪思量故。不为三毒所恼等者。无根随故。少欲者。世味澹薄故。知足者。不外驰求故。不久诣道场者。成佛不远故。所愿不虚者。随心满愿故。若有下。广显谤经获罪。汝狂二句。出轻毁之语。如是下。出轻毁之报。世世无眼者。坏正法眼故。得白癞病者。无功德庄严故。缭戾者。卷曲之状。角睐者。瞳子不正也。臭秽者。无法身香故。水腹者。空腹高心故。短气者。浩气不充故。是故下。结劝受持。说是下。大众获益。佛说下。欢喜流通。

　　妙法莲华经大窾卷之七(终)
