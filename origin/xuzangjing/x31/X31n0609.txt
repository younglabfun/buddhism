卍新纂续藏经第 31 册 No. 0609 法华经大意


　　No. 609-A 法华大意序

　　法华大意乃广陵大虚相师谈经结案之语也。其所谓大意者。述诸佛之本怀。显众生之妙性。会偏圆之一致。廓宗说之通途。盖以一大事因缘。愚小莫能顿契。诸法之实相。深妙难以言宣。故大觉初生。辄露真机于指顾。法华后唱。全彰妙体于白毫。眇目难窥。徽猷曷隐。然则启方便于九部。开实智于三乘者。特以知音辽旷。未遇当机耳。若夫潜通秘键。妙叶玄枢。则曲唱傍提。无非胜行。尘缘刹境。等一妙心。是故举手低头。均蒙印记。譬犹都会大城。随得一门而入。则八达皆通衢矣。惟师衣珠不昧。宝所亲登。既阐义以发金文。复征心而提如意。夺妙解于思惟之域。洞玄旨于威音以前。我执既忘。妙圆斯应。是则开塔户于举指。顿见古佛全身。观龙女之献珠。疾往无垢世界。河沙之界不隔。尘墨之劫匪遥。入无量义三昧。坐不思议道场。灵山一会。俨然未散。斯言信不诬矣。

　　嘉靖丁巳岁孟冬天池沙门法聚谨序

　　No. 609-B 法华大意开经叙启

　　夫妙法莲华经者。十方诸佛之极证。一切菩萨之真行。六道含灵之所迷。众子不识之甚谤。然谤也迷也行也证也有四之不同。本也体也性也理也无四之不一。以四之皆一。故东方有圣人生。其道同。其体同。其言行行藏教化。乃至纤悉云为。无不同也。南北方。上下方。尽空有二界。有圣人生。其道同。其体同。其言行行藏教化。纤悉云为。无不同也。以四之不同。故古时有异端出。其言不一。其好恶不一。乃至忧患恐惧忿懥取舍。皆不一也。今时未来时。尽世代万变有异端出。其言不一。其好恶不一。乃至忧患恐惧忿懥取舍。皆不一也。以不一故。车不同轨。书不同文。乌得大道不生谤而甚疑。所以不难于先觉。难于后学也。以同一故。天常同覆。地常同载。未尝大道不同行而极明。所以不难于后学。难于先觉也。难于先觉。故先觉明道。克苦修行。如雪山六年。少林九载。皇皇如丧家之犬。汲汲如怀渴之鹿。或解人之惑而作论。或洗人之非而上书。或为道而戮身。或扶道而去首。或大辩而䇿有万言。或深隐而言无一发。甚至于奴之狗之草之芥之。为一言之不明也。极至于割之屠之囚之煮之。为半偈而可学也。呜呼。所以难于先觉者此。不难于后学。故后学有大圣人之经明如日。有大贤人之注朗若星。解惑有高僧至论。破疑有大土宏辩。指入道之径路。弦如也。开见性之大门。豁如也。肯信则直下成佛。皆居无垢世界。肯行则即俗超凡。皆证清净法身。况今夙承善力。际遇
大明。车同轨而书同文。天同覆而地同载。异端息而大道明。谤毁消而圣教显。欲明斯明。日中观手掌。肯入即入。家里拜爷娘。何艰险之有。但不肯入。实容易而不难。但不肯信。今日肯信。今日入佛之界。吾曰不难于后学者此。相质实愚鲁。幸入诚明之室。学固浅狭。旱逢觉悟之师。既蒙尊众以推行。敢不罄怀而阐演。伏惟尊众。念吾佛大圣人欲正法久住之心。各各起难遭之想。盖百年如电影。万物人最灵。人而不明此道。百年后。虽欲人身。其可得乎。生生之理。乾坤固无止息之时。必得人身。恐造化不能专制。惟愿众悉一心回向。听说偈曰。妙法莲华七卷经。此心暂离便难明。爱憎取舍千分别。人我是非万不平。大海本非鱼障碍。长空元任鹤飞鸣。今朝良遇真如教。惟愿相携入大乘。

　　太虚自述

　　No. 609

　　法华大意卷上

　　广陵宝城寺沙门　无相　说

　　吴兴天池沙门　法聚　较正

　　长水平林居士叶祺胤　重较

　　妙法莲经卷第一

　　造化万物而至神谓之妙。主宰一切而不异谓之法。法即性也。妙即心也。盖此心人人本具。此性亦人人本具。然有圣有凡之差者。非此心性有差。乃人悟迷之有差耳。其心性本体。圣人与凡夫元无相间隔也。非惟圣凡无间。乃至上天下地。纷纭万有。动静云为。亦无毫发间隔者也。如是则妙法即心性之别名。心性乃太极之一体。人物共备。凡圣同源。更何疑哉。莲华者。清净无染。连续无间。亦喻此心古今无间。三世相连。色空无间。十方相连。盖人之妙心妙性。前前无始。后后无终。大大无外。细细无内者也。经者。吾佛大圣人宣示此心此性之直言也。以此言直示人心奥理故谓之经。卷第一者。此经通有七卷。此为首卷。故云第一。第二乃至第七可知。此经虽七轴之微。实该尽三世间四法界之大道也。兹盖尊众命宣此经。但相才荒见浅。不能深发秘奥。请各静中再参。幸甚。科主问曰。妙法莲华题目义。已蒙开示至无疑。只是离却语言外。未审如何得受持。师曰。个里本无元字脚。不须里许更生疑。今朝举起旧公案。万象森罗悉受持。曰。恁么则泥团土块先先佛。瓠子冬瓜上上机。师曰。大丈夫兮须若此。莫教落在二三机。曰。如是则全身领荷。师曰。更待何时。

　　姚秦三藏法师鸠摩罗什奉　诏译

　　姚秦。东晋伪王也。姓姚名兴。为秦国主。此经乃秦诏命翻译。故标其国号也。三藏乃译僧之通称。谓其僧能通经藏律藏论藏也。法师。能弘扬教法。堪与人天为师范也。鸠摩罗什。译僧名也。此云童寿。谓其僧童年而有耆寿之德也。奉诏译。乃奉奏王明诏。翻译此经也。然罗什译此妙法于东土。释迦谈此妙法于西干。且道释迦佛未开口。罗什未落笔。作什么生是此经之妙法。盖此妙法。开口成双橛。扬眉落二三。便不开口与扬眉。不免至人还检点。举如意云。会么。若于此会得。上天下地。鱼跃鸢飞。乃至草木昆虫。无不为诸人翻译此经妙法之微义也。如或不然。各人且向山僧未开口。诸人未到法堂。并父母未曾生。乾坤未曾判已前。着眼看看。此妙法毕竟是何言句。咦。泥牛负夜到莲池。木马䭾春来柳岸。问曰。泥牛负夜到莲池是甚么义。师曰。是不到而到义。曰。木马䭾春来柳岸是甚么义。师曰。是不来而来义。曰。恁么则明明百草头。明明祖师意。师曰。又是不会翻译。曰。如何是会翻译。师曰。请听山僧一颂。妙法莲华无一字。自来三藏错商量。今朝更强重粘起。不似当时出水香。曰。如是则须向言前荐取。休于句下承当。师曰。具眼高人。何劳再问。

　　序品第一

　　妙法莲华经五字如前说。序者。引起也。品者。品节次第也。此品乃引起妙经之前导也。第一者。此经有二十八品。此为首品。故为第一。此说乃讲家义解如是而已。若是吾祖心法相传即不然。盖斯经妙旨。在易谓之太极。在天地万物谓之理。在造化万变谓之道。在人物为憎爱取舍之主谓之心。在动植云为去就苦乐之觉谓之性。然太极也。心也。性也。道理也。即一体无二之物。吾佛大圣人由诸人日用不觉。所以放光明洞照十方三世。为妙经之序引也。洞照三世。则无前际今际后际。洞照十方。则无四方八面上下。无四方八面上下。则示统体一极之元理也。无前际中际后际。则示全体一佛之天命也。举如意云会么。若于此会得。可谓十世古今。始终不离于当念。无边刹海。自他不隔于毫端。其或不然。且以今日山僧举扬为引序。其他妙法。须向静中扫尽万别千差。妄知妄见。单单举个能知觉的道理。毕竟果是何物。于此豁然有悟。当顿觉所谓妙法也。太极也。道理也。心性也。皆备于我。何尝欠少。而向外觅哉。问曰。学人便直下承当。还成佛否。师曰。你说个承当。承当个甚么。曰。承当作佛。师曰。是即也是。只恐分成两橛。曰。如何是浑沦的道理。师曰。清风两槛竹。明月一庭松。

　　如是我闻。

　　如是我闻者。集诸经通语。谓如是之经。我亲从佛闻。乃阿难陀尊者结集法藏之举。表此经有所传受而已。更无他说。然如有是有非。我有真有妄。妄我者。即今各人四大六根身相是也。以此为我。我为不实。我既不实。闻亦成妄。真我者。拟心即错。动念则乖。尘尘不昧。了了常知。无声香之可听嗅。无形状之可模写。竖穷三际。横遍十方者也。诸佛指此真我为性。即如是经。诸佛指此真我名灯。即如是法。用如是真实无妄之我。听如是真法华经。则心外无法。法外无心。言心则法法皆心。泥团土块。糠秕瓦砾。皆自心也。言法则心心皆法。喜怒哀乐。逆顺取舍。皆妙法也。又如是者。圣人言性。言性则无有不如者也。如非者。众人论情。论情则无有相如者也。以不相如故。六道四生。苦乐升沉。本无而实有也。以相如故。万物一马。何真何假。天地一指。孰是孰非。如是领略。如是融会。方可谓之如是妙法华经。我亲从佛闻。否则如是我闻之义。天地相间也。举如意云。会么。若于此会得。尽十方是个如字。遍万物是个是字。通今古是个我字。即人法是个闻字。咦。既是是非干不着。平生生死岂相关。问曰。如是说了。还当得修行也无。师曰。也当得。也当不得。曰。如何当不得。师曰。说食不能饱。画饼岂充饥。曰。如何是当得。师曰。一击虚空成粉粹。千差万别悉无名。

　　一时佛住王舍城耆阇崛山中。

　　此三句经。即灵山佛与大众会集之一时也。更无他说。今欲详讲者。盖此妙经旨趣。深固幽远。若不字字发明。则闻者到了不知所讲者何事。故今不避旁引碎分之诮。试为逐句重拈一遍看。夫一时者。非一非三。纯真不杂。圆融妙合之时。此时也。上而无顶。下而无底。旁无边畔。中无住处。易谓之太极。华严谓之法界。本教谓之法身。世通谓之道体。即所谓之喜怒哀乐未发之先。意必固我既忘之后时也。又谓之上不见有诸佛。下不见有众生。外不见有山河大地。内不见有见闻觉知时也。众人不一此时。背觉合尘。流浪生死。圣人常一此时。耀古腾今。辉天鉴地。佛者觉也。以具三觉义。故译不翻。三觉者。自觉觉他。觉行圆满。三觉具备。号之曰佛。自觉即明德。觉他即新民。觉行圆满。即止于至善也。止于至善之地。则三祗果满。万德功圆。新斯民之耳目。则处处弥陀佛。家家观世音。明明德于自己。则明彻古今。道同天地。具此三觉。十号圆满。万德庄严。转万物总是自己。即一心含摄十虚。赞叹不能穷。思议何可得。尽虚空遍尘刹之国土。无不尊崇。凡有血气含识之生灵。无不亲仰。天中之天。圣中之圣。故曰佛住王舍城耆阇崛山中。即说妙经佛所住处之灵山也。举如意云。会么。若于此会得。便悟十世古今。始终不离于当念。无边刹海。自他不隔于毫端。一尊古佛。常在灵山。说此妙经。筵不曾散。其或未然。古佛去此远已。闻者徒增喧噪。虽然如是。夹路桃华风雨后。马蹄无处避残红。问曰。如何是一尊古佛。师曰。见山同山。见水同水。曰。学人不会。师曰。着衣吃饭凭谁力。运水搬柴用意参。曰。莫不参底心便是。师曰。认贼为子。曰。如何是不认贼为子。师曰。潜天同天。潜地同地。曰。恁么则佛身充满于法界也。师曰。木人石女本无情。堪叹世间同谤赞。

　　与大比丘众(至)心得自在。

　　此段经。吾佛大圣人说此经。相与具足大行大德出家证道果者。有万二千。同住同行。同乞同听也。又比丘者梵语。此云破恶怖魔乞士。乞士者。惟乞自济。不田不商。怖魔者。威德自重。无障无难。破恶者。戒律自持。如冰如霜。阿罗汉者梵语。此云无著不生应供。应供者。应受十方人天供养。不生者。不生一切妄想业缘。无著者。无诸世间情色染着。诸漏已尽。诸漏落情想之心。从此永尽。无复烦恼。无有复生世间烦恼。逮得己利。一切妄想。智能独断。得大利益。尽诸有结。结使烦恼。更不发生。心得自在。从此超出凡情。了无拘系。得大自在。举如意云。会么。于此会得。一万二千大比丘罗汉随佛在此。转大法轮。放大光明。作大佛事。其或不然。诸人且向静中自看。看父母未曾生。天地未曾立。圣人未曾出世。祖师未曾西来。毕竟唤什么做佛法。忽然看破。方悟人人本来面目。其大无外。其细无内。其前无始。其后无终。竖穷三际。横遍十方者也。到此田地。自然会得。扬眉瞬目。也是佛与万二千大比丘说法。迎宾作主。也是佛与万二千大比丘说法。如是乃至尘尘刹刹。物物头头。俱是佛与万二千大比丘说法。问曰。只如说法。说个甚么。师曰。说你不荐。曰。只如荐。荐个什么。师曰。本来是佛。曰。只如不荐。还是佛么。师曰。也是佛。只是不会说法。曰。会说法时如何。师曰。方荐本来是佛。更听说偈。众生诸佛一般般。不信分明是自瞒。普请今朝齐领悟。一毫自觉大千宽。

　　其名曰(至)如是众所知识大阿罗汉等。

　　此段经。列万二千大比丘首领名字。虽各有程说。不过因德因事权标名姓。据实而论。即一法身之性。一法身之名也。举如意云。会么。若于此会得。舍利弗之大智。明贯天人。目犍连之神通。妙超今古。旃延论义。辩似悬河。楼䭾见物。的如观掌。如是乃至迦叶之第一传心。陈如之最先得度。须菩提之能空万有。阿难陀之善记诸经。俱在当下一时会了。其或未委。须向动静中返观自己。听经时。能听者何物。着衣时。能著者何人。如是乃至折旋俯仰。取舍进退。细细筹量。毕竟是何宗旨。忽然于此会得。始信真如界内绝生佛之假名。平等性中。无自他之形像。不是虚语。听说偈曰。本无形相本无名。一有形名便不平。直下须能忘彼我。大千沙界一函经。问曰。从上诸圣演教度人。至今为甚么度人不尽。师曰。梦里明明有六趣。觉后空空无大千。曰。恁么则云开空自阔。风息水元平。师曰。不可随语生解。曰。如何是不随语生解一句。师曰。泥牛骑过海门东。笑杀殿前老松树。曰。再请道一句。师曰。但行平等事。不必问前程。

　　复有学无学二千人(至)亦与眷属俱。

　　复有。再举之辞。学。先人皆训为效也。谓后觉者。仿效先觉所为。渐至于纯熟自然。则名无学。此二千尼众。比前比丘未到纯熟自然。故名学无学众。又名少知识众。因学力浅。少人知识耳。此段经。大略如此。山野不敏。敢再以学之一字细拈一遍看。盖志于学者有万不同。有志于功名而学者。则功名遂而无学。非无可学。志满已。有志于文章华藻而学者。则出言成文。拈笔成章而无学。至穷已。有志于神仙而学者。到成仙行空而无学。有志于政治而学者。到国泰民安而无学。有志于圣贤而学者。到圣贤田地而至尽。然俱与学佛不相似。且道如何是学佛底志。盖果真欲学佛。志必度尽众生。众生情异。各不同道。必须随类度脱。既欲随类度脱。亦须化身宇宙。既欲化身宇宙。必当高下无方。岂可守一执固。既不守一执固。又当博通诸子百家异道之书。既欲博通。则师亦不一。师既不一。宁可拘于教体。既不拘于教体。则此心广大如法界。究竟如虚空。终日为而无为。长年作而无作。会古今于一念。收刹海于毫端。与天地万物铸作一块黄金。即今古含灵不是两般白玉。到此田地。强名曰道。学亦虚程。法界混融。志何用处。太极共芥子。本是一样称呼。法身同鸢鱼。不是两家活计。举如意云。会么。若于此会得。路远夜行难把火。大家吹灭暗中行。问曰。如何是暗中行。师曰。不见有背面。曰。如何是无背面的消息。师曰。无耳方能听。无舌始能谈。曰。学人不会。师曰。高低岳渎。共转根本法轮。大小鳞毛。普现色身三昧。

　　菩萨摩诃萨八万人。

　　菩萨梵语。此云道学。摩诃萨。此云大道学。谓此八万人。皆道学中大道学人也。经意大略如此。然讲必以详明为要。禅乃用直指成功。今山野滥叨讲席。亦辱禅门。试为诸公重拈一遍看。大道之语。不徒空传其言。必须真证其实可也。真证道之实者。往古诸佛是也。学其证道之实者。往古诸圣贤是也。传道知道之言者。往古高僧名人是也。不知道而各执一端者。往古支离偏见。如管窥豹。只见一斑者是也。呜呼大道之体。岂容易窥测。容易证入。而为一乎。举如意云。会么。若于此会得。便见悟者。悟此也。参者参此也。格物者格此也。致知者知此也。如是乃至传道传心。明理明性。传此也。明此也。明此大道之体。则大无不包。细无不入。前无不始。后无不终。传此大道之用。则善无不兴。恶无不断。万无不容。一无不入。致此大道之知。则评是非。准若权衡。别真伪。明如藻镜。悟此大道之实。则往古来今。不离一念。一念不动。往古来今。天地万物。本吾一体。一体不变。天地万物。到此田地。无一物不是大道全体。无一物不是大道真名。洞山麻。卢陵米。信手拈来。赵州茶。金牛饭。信口吐吞。其或不然。更须诸缘放下。万虑冰消。与蒲团打合。参个父母未生话头。忽然参透。方知元来如此。元来如此。举如意云。咦。八万高流来听法。鼻端依旧大头垂。问曰。如何是道。师曰。何其大愚。曰。学人不会。师曰。用会作么。曰。恁么则直下承当。更休拟议。师曰。听说山颂。大丈夫兮宜早早。休言今日又明朝。等闲踢倒昆仑柱。风自清来月自高。

　　皆于阿耨多罗三藐三菩提不退转(至)能度无数百千众生。

　　此一段经。大略举八万人阶位德行。更无他说。虽然如是。若不一一细明。则听者不知。阿耨者何意。三藐者何为。试再以前经拈一遍看。阿梵语。此云无。耨多罗梵语。此云上。三藐梵语。此云正等。三菩提梵语。此云正觉。具云无上正等正觉。无上正等正觉六字。乃往古诸佛大圣人圆证之极果。六字之中。又只正等二字。乃诸佛之本心。大圣之圆证。无上二字。乃赞此正等田地。更无过上之道也。正觉二字。谓到此正等田地。始谓之正觉之道。故往古诸佛。到今大圣。到此正等。方为究竟。夫正等者。一般般之谓也。盖法身正等一般般之际。上不见有诸佛之圣。下不见有众生之凡。四围不见有万类之差。一己不见有三世之异。道个圆圆果海。判属言铨。指为上上大乘。还成露布。举如意云。会么。若于此会得。便见得十方诸佛。历代祖师。无有两个鼻孔。古往圣人。后来作者。只是一样舌头。其或不然。更须静中看个一归何处话头。久久功深。忽地顿悟。方自会得佛不出世。祖不西来。前后际断。人法两忘。山野今日讲演妙经。也是辨空华之浓淡。较兔角之短长者也。谓之正等。也是三千里外问长安。问曰。且道如何是正等。师曰。你从几时不正等。曰。恁么梦里明明有六趣。觉后空空无大千师曰。有言已便妨谈道。无物何由更惹埃。曰。既是妙道不离无相旨。纷纭万事总非真。师曰。又是不正等。曰。如何是正等。师曰。听说偈曰。正等由来一更圆。既非形像岂容言。诸人果欲求根本。头上元无两样天。

　　其名曰文殊师利菩萨(至)八万人俱。

　　此一段经。列八万大菩萨上首之名也。然一一菩萨。名有所表。如文殊表智。观音表仁。一十八位菩萨之表。共成一佛德也。山野见浅。再为诸人详拈一一看。夫智者心胸了了。俯仰明明。既不为根尘之所幻惑。岂更随生死之所绕缠。有智者故谓之妙德。以用力少而得功多也。又谓之妙吉祥。以道理精明。行藏简易。无有不吉祥者也。故为君者。能足此智。则可以令百姓如夷齐。为臣者。能足此智。则可以致君主为尧舜。为父母者。能足此智。则可以令子孙纯亦不已。为子孙者。能足此智。则可以致父母克明峻德。为夫者。能足此智。则可以加妇贞洁。为妇者。能足此智。则可以增夫仁义。如是乃至兄弟之相规。朋友之相训。长幼之相导。莫不皆以智为之先引。至若不足此智。则君臣陷于不仁不义之坑。父子溺于无慈无孝之海。夫妇入于怨天怨地之林。如是乃至生死之相续。如蚁旋磨。憎爱交缠。似象溺泥。皆无智者之所为也。又仁者千古圣贤之心也。为众善之长。为教化之源。以之用于一家。则一家康和。以之体于一国。则一国肝胆以之教于万物。则万物活泼泼地。一太极也。以之敛于一心。则一心真卓卓然。一毗卢也。举如意云。会么。若于此会得。文殊与诸人共目扬眉。观音齐万物同舌开口。其或不然。且向静中自看。着衣吃饭。果凭谁力。运水搬柴。真是何能。忽然会得。自信道文殊与吾携水去。普贤犹未折华回。不为分外。如更迟疑。听说山偈。大道明明不住形。呼驴呼马强安名。道人不住明明里。呼马呼驴信口应。问曰如何是即今文殊大智。师曰。众生怕受刀砧苦。山僧怕食众生肉。曰。恁么则有智者趋吉避凶。师曰。不止趋吉避凶。亦乃转凡成圣。曰。既吉既圣。还用智也无。师曰。还用。曰。既吉既圣。用智作什么。师曰。随处弘扬诸佛教。随缘广破众生迷。曰。到什么田地。方不用智。师曰。同一法性。共一法身。曰。如何是一法身。师曰。都讲回向。

　　尔时释提桓因与其眷属万二千天子俱(至)退坐一面。

　　此假经。序法华会上诸天人王皆来听法也。如云从龙。风从虎。乃自然之道。又显大圣人出现演教。如日丽天万类无有不睹者。又举万类远近高下悉至者。大圣人威德仁慈。广大悉备。不言可知。如世典所谓声名洋溢。凡有血气。莫不尊亲。盖自古及今。道德不明。只是性命不明。性命若明。则道德无有不明者。性即理也。命即我之理也。在我之理明。在人之理亦明。在人之理明。在物之理益明。如是乃至尽万有之形类。极空界之纷纭。理无不明。理既明。事无不明。事既明。所谓道德。所谓仁义。乃至礼义教化。文章刑政。无有不明者也。以大圣人性明命明。名为大经。大本。大法。大道。大德。大功。大音。大行。以具备万德。故高下远近有血气者。皆来尊亲。如自身亲自身。不用他教也。举如意云。会么。若于此会得。见其相者无不敬。闻其言者无不信。从其行者无不悦。共其住者无不一。其或不然。诸人各向肝胆上系个克字。如是克来克去。克到无可克处。当自觉尽十方是个仁善。顿忘取舍之心。极三际是个中常。圆入正等之域。到恁么时节。声名洋溢。巨细尊亲。亦分内事。更何疑哉。问曰。如何即是克义。师曰。如人家打墙。打过我家一尺。便克去这一尺如本无一般。曰。恁么则进道十分容易。师曰。虽是容易。天下人不肯克去。曰。不肯克时如何。师曰。你非我是今还古。虎战龙争卒未休。曰。直下便克时如何。师曰。天其时。地其利。人物和。老者安。少者怀。朋友信。

　　尔时世尊四众围绕(至)一心观佛。

　　此一段经。的的大意。只是序说妙经之由。更无他说。山野不敏。再以无量义处禅定拈一遍看。夫无量义者。在了了明明之际谓之心。为尘尘刹刹之主谓之理。吾祖达磨大师自西而来。不立文字。直指人心。见性成佛。谓之禅。本土孔孟诸子。立言设教。继往圣开来学谓之中庸。诸尘劳中人。不明此者。谓之迷妄。聪明知此而不修行者谓之自弃。间有知此而修行。不能到此田地者。谓之不勇。有画夜精勤。竟无成实者。谓之不明。有成小圣及神仙。并能文能说。能伎艺。能脱化而止者。谓之不圆。有才得悟彻。便住寂灭者。谓之不大。有分彼分此执道执儒者。谓之不一。又有着衣吃饭。竟不知着衣吃饭者是谁。又有只知富贵荣华。不知富贵荣华者何人。俱谓之不悟。举如意云。会么。若于此会得。四众围绕。俨然灵山初会。岂分昨日今朝。四华缤纷。朗然妙经初举。岂别西来东土。其或未委。请各发欢喜心。一心观佛。以佛摄心。以心观佛。工夫成片。则当自知大千沙界海中沤。一切圣贤如电拂。无量义处。更何疑哉。问曰。如何是无量义。师曰。桃红李白蔷薇紫。姜辣梅酸甘蔗甜。曰。如是则心恐不能一去。师曰。随流认得性。无喜亦无忧。曰。恁么则处处绿杨堪系马。家家有路透长安。师曰。犹是吃力。曰。如何是不吃力一句。师曰。绿杨休系马。有路即长安。曰。恁么则大海从鱼跃。长空任鸟飞。师曰。又是放荡。曰。如何是中庸一句。师曰。病率自知饭滋味。到家自不问途程。

　　尔时佛放眉间白毫相光(至)起七宝塔。

　　此一段经。大圣人显本现迹。光照万八千世界。靡不周遍。即是大无不包。细无不入。了了常知。尘尘不昧者也。于此世界尽见彼土。即十方色空无间。于此佛处闻彼佛说法。即道理无间。于一时中。见诸比丘。修行万行。历无穷劫。成佛度生。入大涅槃。后人起塔。即三世古今无间。盖妙法之体。即人之本有妙心。大此妙心。于无边虚空之外。不见其外。小此妙心。于无入微尘之内。不见其内。前此妙心。于无量尘沙大劫之前。不见其始。后此妙心。于无穷尘沙大劫之后。不见其终。识此妙心。则四海大圣人说道理。乃说此心之道理也。万世大贤人行道理。乃行此心之道理也。以诸人于此心之道理既昧。故吾佛大圣人。于眉间光。圆现此个妙心即十方国土。圆现此个妙心即三世年劫。以即三世年劫故。当知此心。不随往而往。不随来而来。若随往而往。则此心早随前前而往。何有今日之知。若随来而来。则此心以随后后而来。何有今日之觉。以此心即十方国土故。当知此心。不与万法为侣。不与诸尘作对。以不与万法为侣诸尘作对。故知此心不随物而物矣。此心若随物而物。见山化为山。见水化为水。何得即今灵然不昧。了了常知者也。举如意云。会么。若于此会得。便见光明寂照遍河沙。其或未然。再听说偈。此心元不属根尘。细入宽包妙更神。只为诸人迷不悟。眉光示现本来身。问曰。如何是不属根尘。师曰。了无名字。曰。如何是妙更神。师曰。不可自昧。曰。如何是迷不悟。师曰。认奴作郎。曰。如何是本来身。师曰。竖穷三际。横逼十方。曰。恁么则人人是佛。不须更疑。师曰。开口成双橛。扬眉落二三。

　　尔时弥勒菩萨(至)瞻察仁者为说何等。

　　此一段经。大略只是弥勒因佛放光圆现十方三世而生疑。其不知十方三世原备于我。而弥勒自狭。故有重重之问。盖人人妙性。大而无外。上天下地。中间纷纭万有。无不是在我妙性之实也。盖人人妙性。微而无内。既微而无内。往古来今。中间生灭万别。无不是在我妙性之体也。如是则十方诸佛念念在此妙性中成等正觉。乐者愈乐。一切众生念念在此妙性中起轮回见。苦者愈苦。更何疑哉。举如意云。会么。若于此会得。世尊睹明星而悟。悟此也。圆悟闻鸡啼而了。了此也。如更有疑。各各向蒲团上三十年莫开口。返复看个父母未生已前面目。久久打成一片。当自觉知真如界内。绝众生诸佛之假名。平等性中。无自己他人之影像。问曰。道理本一。为甚么各不相顾。师曰。各不相顾者。为不知一。曰。如何是一。师曰。溪涧沟壑之归海。钗钏瓶盆之入炉。

　　尔时文殊师利(至)故现斯瑞。

　　此一段经。是文殊答弥勒之问。言我曾于往古佛会中。也曾见放光圆现十方世界。会合三世时节。然后说妙法华经。今日佛既放光圆现会合。与昔日一般。我知佛当说妙法华经必矣。此段经。又谓之引古证今。古佛光中。圆现十方三世全体。说法华大经。今佛圆现十方三世全体。亦必说法华大经。盖此大经。在诸佛大圣人之心谓之正等。正与十方三世一般般也。又谓圆觉。圆摄十方三世。无有不觉也。又谓之大乘。大包十方三世。无不乘载也。又谓之中常。不偏不倚。不更不变也。又谓之圆圆果海。诸修行人到此为究竟之地也。又谓之深深妙处。小智小见不能仿佛窥视也。又谓之法身道体。太极法界。乃至殊方异域。立名安号。发明此大经之大义。皆为发明诸佛大圣人之元心也。良久。人不明此心久矣。以不明此心。故吾佛大圣人有此经之说。欲说此经。不是寻常之小事。故吾佛大圣人又从眉间放大光明。光中圆现十方世界。融会三世时节。以为说此大经之先兆也。若有智。即知世尊说经已毕。举如意云。会么。咦。十世古今。始终不离于一念。无边刹海。自他不隔于毫端。问曰。如何是雨大法雨。师曰。枯槁一时新。曰。如何是吹大法螺。师曰。聋者悉皆闻。曰。枯槁见不能生。聋者见不能听。如何。师曰。直捷根原佛所印。摘叶寻枝我不能。曰。如何是直捷一句。师曰。听说山偈。人人是佛不须疑。记取中峰两句诗。便就今朝成佛去。乐邦化主已嫌迟。

　　诸善男子如过去无量无边不可思议阿僧祇劫。

　　劫之一字梵语。此间言语谓之时。阿僧祇梵语。此间言语谓之无数。无数者。乃数目中之大数也。不可思议。无量无边。俱大数目也。以人心狭小自短。不自觉悟本具之性。其前前无始。后后无终。吾佛大圣人。光中融彻往古来今。意欲人人顿悟本具之性。如是而长。如是而大也。其柰当人迷厚。犹不领悟。所以弥勒有重重之问。文殊有重重之答。文句虽多。其大略只是欲人人顿悟本具之性。大而无外。小而无内。前而无始。后而无终也。此两句经。文殊虽是举最前之远。正欲露极后之长。试再以无数时详讲一遍看。时即劫。如八千里方径厚之大石。以二钱半轻帛。百年拂一遍。拂尽此石。不见微尘。名为劫。无数。即阿僧祇。乃三千大千世界微尘数也。以一捻微尘。尚有百万之数。况以大千世界微尘为数。盖一千个天地。名为小千世界。千个小千。名为中千世界。千个中千。方名大千世界。以如是世界。总作微尘数。名阿僧祇也。阿僧祇。是大千微尘数。大千微尘数。名为不可思议数。不可思议大千微尘数。名无边数。无边大千微尘数。名无量数。良久。文殊引古证今。虽欲现示人人本具妙性。故举大数以充广。然本具妙性。比不齐。类不及。文殊虽有大智。旁引曲喻。亦不能尽此妙性之万一。妙性具体。岂容易领悟乎。诸人宜再细思。问曰。妙性具体。如是难明。且道今日讲演还明得也无。师曰。如一毫置于太虚。似一滴投于巨壑。曰恁么则道旷无涯。行人不尽。师曰。谁着你行来。曰。便如是坐断时如何。师曰。诸佛皆称赞。

　　尔时有佛号日月灯明(至)教菩萨法佛所护念。

　　此段经。大略只是引古证今。更无他说。盖自有天地人物已来。圣人间出。相貌名号。各各不同。求其性善之心。则无不同也。殊方异域。立言设教。亦各各不同。求其性善之言性善之教。则无不同也。头戴足履。身服手持。亦各各不同。求其性善之威仪性善之恭敬。则无不同也。以世道极浇。人心大缪。吾佛大圣人出现于世。说法四十余年。谈经三百余会。人心既纯。世道一厚。乃放光圆现。露一法身。意欲使人人顿悟一法身也。其柰众人尚迷。故弥勒有重重之问。重重问中。皆融古今于一念。收刹海于毫端之句。其柰听者不荐。所以文殊亦有重重之答。重重答中。虽引古证今。亦融古今于一念。收刹海于毫端之句也。如无量劫前虽远。佛具十号。与今佛具十号同。佛说法中善。与今佛说法善同。如是乃至开权显实。会三归一。授记入灭。无有不同。后人举其教者。精进必成。懈怠不废。亦无有不同者也。举如意云。会么。若于此会得。灯明不曾过去。弥勒何有未来。泥团土块。放大光明。瓠子冬瓜。炽然常说。其或未然。且学妙光精勤。莫随求名懈怠。问曰。经中大意。只要摄末归本。且道经历无数佛出。为甚么尚三界纷纭。师曰。自是你三界纷纭。圣人何尝不一。曰。争柰目前分别何。师曰。纵分别。俱是辨空华之浓淡。较兔角之短长。曰。如何是无分别。师曰。芍药华开菩萨面。棕榈叶放夜叉头。曰。犹是学人分别处。师曰。能分别者无分别。

　　尔时文殊师利(至)佛当为除断令尽无有余。

　　此段经。是文殊把前说重拈一遍。谓古佛如此。今佛亦如此。乃至十方佛亦如此。皆开三显一。无二道也。盖天地中间。惟人最灵。人之一身主宰。只一个性字。性若明。道德仁义礼仪教化无有不明。无有不是。夫性者。在天地造化谓之理。故曰。宇宙中间。一理而已。在我性理之私谓之情。故曰。三界不能超。惟情为挂碍。苟能克去在我之情。惟是一团天性。则念念灯明说法。头头妙光谈经。六度万行。本自圆成。四德三身。竟非他得。其或未然。须向静中细看。自生此身已来。十年二十年乃至七八十年。年虽见有已往之时。竟不随已往之时所迁者。却是何物。即知此心既不随已往。必不随后来。既不随后来。亦不居现在。即知此心无最初句。无末后句。亦无现在句。以无过去未来现在。三世不能迁变故。十方虚空亦不能包褁。虚空既不能包褁故。即知此心竖穷三际。横遍十方。举如意云。会么。我见灯明佛本光瑞如此。以是知今佛欲说法华经。其或不然。诸求三乘人。若有疑悔者。佛当为断除。令尽无有余。问曰。妙光法师是文殊前身。弥勒菩萨是求名后体。恁么则今古宛然。为甚么又道本无今古。师曰。今自今。古自古。知今古者元无今古。曰。如是则随流认得性。无喜亦无忧。师曰。若存个认字。三千里外问长安。曰。如何即是。师曰。不许道着。曰。恁么则开口成双橛。扬眉落二三。师曰。听说山偈。个里元无古与今。化身随类号观音。诸人要见观音面。山自高兮水自深。

　　方便品第二

　　方便者。即随方就便义也。如有大城。随方来者。非止一路。如东方来者从东门入。西方来者从西门入。则为便益。非此则不方便。盖人之备足妙性。虽人人本具。欲全体指出。纵佛圣有大辨才。必不能也。必因其已发之端。旁引曲唱。令其自悟。故名方便。如人杀物令苦。即指曰。自性本无欲杀之理。即教之令不杀生。又如人盗他人所爱。即指曰。自性本无欲他盗己所爱之理。即教之令不偷盗。如是乃至因人以见闻自狭。即指曰。自性广大。包纳虚空。因人以生死自短。即指曰。自性固久。莫究始终。如上所举等有万亿差别。俱名迷妄自偏。故大圣人有如上万亿法门。俱名方便。举如意云。会么。若于此会得。诸佛不须出世。祖师岂用西来。山华开似锦。毗卢妙相。依旧庄严。野水湛如蓝。太极圆图。斩新拈出。其或不然。听说山偈。自性堂堂要见闻。鸢飞鱼跃看精神。不然更欲行方便。甘作忙忙门外人。问曰。有一人曾来不举步。且道是门里门外。师曰。何止门外。三千里外。曰。如何是门内。师曰。曾来不举步。曰。恁么则拟心一[糸*系]。对面千里。师曰。未为灵利。曰。如何是灵利。师曰。未出胎时。度人已毕。更讨方便。笑杀旁观。

　　尔时世尊从三昧安详而起告舍利弗。

　　此三句经。是经家提起说妙法之由。讲说大略如此。然讲以明白为能。禅以入定为要。山野既滥讲肆。亦辱禅门。试以三昧。二字。再细翻译一遍。末后以禅融会看。三昧。西国梵语。此国华言曰正受。正定正心。正心者。无一切心中之常也。常中则自绝忿懥忧患恐惧好乐之心。正定者。诸境不能动。诚之极也。极诚则能经纶大经。建立大法。化育万物。正受者。诸事不能惑。圣人之至也。至圣则见而民莫不敬。言而民莫不信。行而民莫不悦。正受既圣之至。正定又诚之极。正心中到之常。则大圣人之心。如晴空止水。杲日精金。无毫发瑕疵也。大圣人之德。如天普覆。如地普擎。如日月普照。无偏私也。大圣人之道。如春发生万物。如秋成熟万物。无不善也。大圣人之量。如虚空包含万有。如父母养育诸子。自有余也。大哉圣人之性。以十方三世为一体。以六道四生为一身。如斯圆融妙会。称赞不能及。讲演不能尽。修行不能到。譬喻不能齐。强名曰三昧。三昧岂容易证入乎。吾佛于此三昧中。不见有前际。不见有后际。不见有中际。不见内。不见外。不见中间。然亦有中间内外前后等。故谓之佛之三昧。问曰。讲既明矣。且道如何是禅。师曰。如棒打虚空。棒棒不见痕。曰。恁么则梦里明明有六趣。觉后空空无大千。师曰。亦是有无成二边。梦觉分两法。曰。如何是不住二边顿忘两法之句。师曰。半夜井吞水。长空云弄风。曰。学人不会。师曰。舍利弗当知。

　　诸佛智慧甚深无量(至)所不能知。

　　此一段经。言天下大圣人之心。无人能知。无人能识也。盖诸佛至圣之心。无过去未来现在之时可时。无东西南北上下之方可方。无众生之名可名。无天堂地狱之境可境。溥博高明。广大纯一。竖穷三际。横遍十方也。以横遍十方。故此心无空色之间。以竖穷三际。故此心无古今之间。以无古今之间。乃前后际断。以无色空之间。乃中外情忘。则还一真如也。前后际断。则本一圆觉也。正当恁么田地。上而无顶。下而无底。傍无边畔。中无住处。本教谓之圆体。即清净法身。儒教谓之原道。即无极而太极。老教谓之一。即无极大道。然此心也。有窥测而知者。窥测而知者。乃天下有智者也。有悟此心而修行。渐革平日之小者。乃天下之贤哲也。有修行工夫纯一。犹带分别念在乃天下之小圣也。夫诸圣之心。圆满广大。同天地之覆载。同日月之照临。体万物性情而设教。故凡有血气。莫不尊亲。随万物方便而立行。故凡有形质。无不一体。举如意云。会么。若于此会得。便见得山僧手中如意。却是诸人眼见。虽是诸人眼见。却是山僧手持。其或不然。更听山偈。诸佛众生一般眼。何事纷纭见万差。肯把藩篱俱撤去。依然还是大人家。问曰。如何是诸佛智慧。师曰。过水脱鞋。买帽相头。曰。此是常人俱会。为甚么道所不能知。师曰。常人过水欲人背。买帽欲人与。曰。恁么。则克去己私。便同佛智。师曰。一声齐喝采。听唱太平歌。

　　所以者何佛曾亲近(至)意趣难解。

　　此一段经。自问诸佛智慧甚深。小圣不知者何。向下自答。以佛曾亲近百千万亿无数诸佛。非惟亲近。亦乃闻其道。非惟闻道。亦乃行其道。以诸佛有如是大久远工夫。大广博学问。大勇猛精进。大成就道德。所以有说。意趣难解。盖诸佛大圣人之道。中庸之道。故天下可均。爵禄可辞。白刃可蹈。中庸不可能也。智即般若之智。故众生心处处能思惟。不能思般若。经即妙法华经。故大火洞然。担入干草不烧。亦未为难。暂读此经为难。大哉大圣人之道。无方故不可到。无言故不可解。无相故不可视。无意路故不可思。无柄𣠽故不可执。举如意云。会么。若于此会得。便见得道本不远而人自远。道本不难而人自难。洞山麻三斤。一夏将来合绳也好。捻线也好。青州衫七斤。冬天穿上。打眠也得。坐禅也得。庐陵米。早炊可以作粥。晌午可以造饭。百丈屎。和水则浇茄。拌灰则栽芋。更何疑哉。其或不然。须是诸缘放下。万虑拨开。单单看个一归何处。忽地顿悟。始信大千沙界海中沤。一切圣贤如电拂。到此田地。佛法世法。打成一片。凡情圣情。元没两般。更听说偈。自家一个黄金面。世世生生被土埋。香水满盆能一洗。光明依旧照灵台。问曰。如何是黄金面。师曰。万劫无更变。曰。如何是被土埋。师曰。六道自轮回。曰。如何是能一洗。师曰。四相顿空尔。曰。如何是照灵台。师曰。三身圆证来。曰。此大似讲说。师曰。谁为你说禅。

　　舍利弗吾从成佛以来(至)令离诸着。

　　此一段经。世尊自陈自成佛以来。四十余年演教。只是要人离着。盖著者。心入诸境不能远离是也。境有有情境。有无情境。无情境者。大而天地。细而微尘。众而万有纷纭。一而太极全体。但无知觉。名无情境。有情境者。大而觉体。细而含灵。众而万类升沉。一而法身不动。但有知觉。名有情境。如是乃至眼所见。耳所闻。鼻所嗅。舌所尝。身所觉。意所思。或顺。或逆。或近。或远。或善。或恶。或亲。或疏。俱名为境。于此境上不能消融成一法身。不能明了成一佛知见。俱名为着。以众人不能离此着故。吾佛大圣人。以六度万行。种种因缘譬喻言教方便。广谈曲论。四十余年。无他意。只是要人离着。举如意云。会么。若于此会得。青青翠竹。总是法身。郁郁黄华。无非般若。鸢飞鱼跃。与四十余年演教无差。雨施云行。与三百余会谈经不异。其或不然。更须提个父母未生前话头。工夫纯熟。忽然顿悟。到此田地。方自悟得截琼枝。寸寸是玉。析栴檀。片片皆香。无淫怒痴可去。如一轮明月挂秋空。无戒定慧可修。似一点寒冰烹大冶。咦。更听说偈。通身是病通身药。身若空来药亦空。我许道人俱勘破。泥牛骑过海门东。问曰。如何是诸着。师曰。眼见耳闻并意想。曰。如何是离诸着。师曰。眼无见。耳无闻。意无想。曰。恁么则木人抚掌。石女讴歌。师曰。不可堕在无事界里。曰。如何是中庸一句。师曰。恁短恁长休剪缀。随高随下自平治。

　　所以者何如来方便知见(至)唯佛与佛乃能究尽。

　　此一段经。大略只是极赞大圣人之心。究尽明了。诚实广大。非世间小圣小智小见小解所能窥测者也。试再以目前浅小比并一遍看。盖世之言寿者。广成子千二百岁。彭祖八百岁。至寿者天地。邵子推之。谓有十二万九千六百岁。未有如佛言寿。以三千大千世界微尘数岁犹为至短。世之论国一统者。不过四海九州之内。一万八千之中。至广者不过日月出没之际。星辰旋绕之间。未有如佛之言日月出没之际。星辰旋绕之间。乃一须弥卢耳。如是千须弥卢谓之小千世界。如是千小千世界。谓之中千世界。如是千中千世界。谓之大千世界。如是千大千世界。微尘数大千世界。始是一层。如是八万四千层。始是一华藏世界。如是一华藏世界微尘数华藏世界。名为一毗卢遮那佛王化。如是毗卢遮那佛不知其数。岂国土世界能知其数。如是乃至论理论事。唯佛甚深。世莫能及。又有谓佛言虽广大无实。自是人不静思。肯静思则其实自性之理。大而无外。非有形国土可能充满。细而无内。非有智聦明可能见识。举如意云。会么。若于此会得。一月普现一切水。一切水月一月摄。如帝网珠。光光互照。无前际。无后际。无南方。无北方。圆陀陀。活泼泼。捏不成。劈不开。其或不然。更听说偈。人人心即古毗卢。声色门头有即无。但肯回光光自照。乾坤何法可亲疏。问曰。诸佛既多。世界不少。毕竟是一是多。师曰。非一非多。曰。如何是非一非多。师曰。一有多种。二无两般。曰。恁么则论理元非二。随情有万般。师曰。文字之师。皆如是见。曰。如何是离文字一句。师曰。老虎看水磨。转看转不知。

　　诸法实相(至)究竟等。

　　此一段经。言诸法实相。即目前万法。正妙经本意。即十方诸佛圆证之实理。十方诸佛圆证之实理。即众生本具觉性。众生本具觉性。即世间流转苦乐升沉之境。以众生不悟诸法。不了诸法。不知诸法。痴痴昧昧。于此境上起恶心。作恶业。死此生彼。展转流浪。受苦无穷。故大圣人指此诸法。谓之梦幻。谓之泡影。令人于此诸法境上求个无相无名。不动不变的真理。以声闻小乘人。不识诸法圆理。于此境上。厌苦求乐。破有执空。故大圣人又指此诸法。即是真空。即是妙有。令人于此诸法境上。求个圆融妙会的觉性。以菩萨大乘人未知诸法实相。劫劫苦修。世世力进。务欲度尽众生。必要证极大道。故大圣人又指诸法即是实相。即是法性。即是佛理。盖诸法实相之妙。参此。儒谓之格物。悟此。儒谓之致知。知至物格。则诸法实相。了了常知。明明不昧者也。以至修身齐家治国平天下。无不灵验。以至超出死生。亘古亘今。以至顿入涅槃。彻上彻下。无有不妙应者也。举如意云。会么。若于此会得。松直棘曲。鹄白乌黑。皆实相之体。生迷佛悟。事俗理真。皆实相之用。其或不然。明日再为诸人打葛藤一遍。问曰。目前诸法皆实相。因何人不觉悟。师曰。不是不悟。只是不肯悟。曰。学人参亦有年。也不是不肯悟。师曰。既肯悟今日又问什么。曰。肯悟时如何。师曰。诸法无非实相义。

　　诸法实相(至)本末究竟等(重拈)。

　　此一段经。南岳天台诸师。讲各不同。惟温陵环师讲为切当。今依环师重拈一遍看。夫实相者。即相而真。与十方往古大圣人同体无异。圆常明妙。更无变别之法性也。然此法性。惟佛与佛乃能究尽。故经云。佛所成就第一希有难解之法。惟佛与佛乃能究尽诸法实相。诸法者。乾坤万有纷纭。总不出十法。十法者。一相。二性。三体。四力。五作。六因。七缘。八果。九报。十本末究竟。本末究竟者。一切目前万法。一一皆有根本终穷。一一皆有穷尽实际。如目前卓子香炉。乃至松树桃树人物等类。不能穷尽实际。不足谓之格物。不能究尽根本。不足谓之参禅。亦不谓之彻悟。亦不足谓之致知。致知彻悟。则目前卓子香炉。松树人物。无不能格无不能参其本末究竟者也。再以十法细拈一遍看。报者。应果为报。如一树桃子既实为果。果熟为报。果者。缘熟为果。如一树桃子既开华结实。雨露润滋粪土封培。到香熟时节是也。缘者。助因为缘。如一树桃子虽开华荣茂。若无雨露并粪土封培为助。终不能自荣自华自果。因者。资始为因。如一树桃。虽目前荣茂。其根本必有最初之日。作者。乍起为作。如一树桃。虽有最初之日。种桃之心。乃乍然而发起也。非固有之性也。力者。利用为力。如一树桃到香熟时。食得其味。卖得其财是也。体者。形具为体。如一树桃。或华或果。枝叶散殊。根本深厚是也。性者。相本为性。如一树桃为相。亦必有一树桃之根性也。相者。可见为相。如一树桃开华结果。人人皆见。所谓其性其实。其本末究竟。人皆不知。故唯佛与佛乃能究尽明了而无虚妄。其他圣人虽明不能究尽。

　　唯佛与佛乃能究尽诸法实相(至)本末究竟(再拈)。

　　此段经已讲两遍。今当第三遍。听者亦莫厌烦。盖此段经乃格物之要端。参禅之正轨。若不细细条陈。晚学终莫入头。(相)才虽不敏。悟亦有宗。试再以此经大略拈一遍看。夫世间万法纷纭。不亦千变万化。故谓之诸法。虽不可一一指陈。总其切要。不过此十法可以尽无余蕴矣。一如是相者。即是总指万有纷纭。千变万化。眼可见之相状也。然此相。小圣无竖穷三际横遍十方不可思议大眼目。局于世间闻见之狭者。相虽可见。亦不能穷尽无余。故唯佛与佛乃能究尽。二如是性者。即我与万物形状虽殊。究其根本。无不一也。一即是性。性即理也。此性此理。虽有二名。无二体也。故强谓之性。性也者。大而无外。细而无内。前而无始。后而无终。大圣明贤。指为圆觉。太极。大道。元体。上帝。明德。中庸。法身。亦不能尽此性溥博渊泉广大悉备之全体也。故曰。唯佛与佛乃能究尽。乃至如是体。如是力。如是作。如是因。如是缘。如是本末究竟等。皆唯佛与佛乃能究尽。非世间小圣可能尽知也。举如意云。会么。若于此会得。可谓道是法住法位。世间相常住。其或不然。须向静室中焚香默坐。参此山僧手中如意。前万万劫更前。却是何物。后万万劫更后。复为何物。工夫纯熟。打成一片。则当自觉古今不离于当念。刹海不隔于毫端。说甚唯佛与佛。问曰。如何是诸法实相。师曰。唯佛与佛。乃能究尽。曰。恁么则众人不会。师曰。不是不会。不肯信。曰。肯信时如何。师曰。大地是黄金。

　　如是体如是力(至)本末究竟等(复讲)。

　　形具为体。利用为力。盖有如是体相。则有如是利用也。如有三十二大人相形体。则有王化三千界之利用。如有清净遍一切处之体。则有周遍十方融彻三际之利用。如有牛之形具。则有耕耜利用。马之形具。则有驰驱利用。如是乃至诛草剖人。苋苴剖鳖。水银可以化金。硫黄可以干汞。莲华大药。服之则与日月齐寿。准提真言。诵之则与乾坤等伦。此皆常闻之语。至如拟心即错。动念即乖。旃延之口不能谈。舍利之智不能测之大体大力。却又许谁能见其形具。能知其利用哉。既形具利用不能尽知。则如是作。如是因。乃至如是本末究竟等。又岂能尽知。故曰。唯佛与佛乃能究尽。其他非通不知。不能尽知也。举如意云。会么。若于此会得。会古今于一念。收刹海于毫端。其或不然。且向静中默默再看。生从何来。死从何去。忽然顿觉。当自信知海底金乌天上日。眼中童子面前人。更说甚么唯佛与佛乃能究尽。咦。更听说偈。乾坤万别千差体。根本由来一个身。于此一身心亦一。头头物物总天真。问曰。如何是成佛之因。师曰。善则力行。曰。恁么则见善则修。逢恶则止耶。师曰。圣圣相传无异语。曰。死来毕竟作么生。师曰。若见有死。犹是道眼不明。曰。道眼明时如何。师曰。本无生死。曰。目前生生死死无有了期。何得言本无生死。师曰。唯佛与佛乃能究尽。

　　如是作如是因如是缘如是果如是报(复讲)。

　　乍起谓之作。资始谓之因。助因谓之缘。缘熟谓之果。应果谓之报。如人忽起一念害人之心。资此心为始。后逢同欲害其人者相助。则乍起害人之念成矣。害人之事既成。岂无后来害己之报。又如人忽起一念欲成佛之心。资此心为始。念念不息。后逢同欲成佛之人为缘。共修六度万行。则三十二相。八十种好。万德庄严之佛果必成。佛果既成。人天瞻仰。十方称赞。岂是无应果之报。盖世万法。总不出如是性相等十法。如是十法。又总不出性相因果四字。以有如是因。必有如是果。有如是相。必具如是性。先圣所谓天生蒸民。有物有则。又云。出乎尔者反乎尔者也。世所谓种瓜得瓜。种豆得豆。作善见善。作恶逢恶。又因心作业。因从性之觉。缘熟为果。果因性之相。性相因果。展转升沉。小圣不能尽知。唯佛乃能究尽。举如意云。会么。若于此会得。可谓道梦里明明有六趣。觉后空空无大千。又不止于有六趣空大千而已。其或不然。听说山偈。本具圆明净觉身。元非因果及根尘。当人肯息最初念。法界依然只一真。问曰。如何是一真。师曰。仁者见之谓之仁。智者见之谓之智。曰。恁么则道本一体。见有多端。师曰。我亦不知。曰。既不知。为恁么高谈阔论。师曰。为你不知。曰。知则如何。师曰。法界无二相。

　　尔时世尊(至)言辞相寂灭。

　　此一段经。大略重颂诸佛权实二智。权智者。借事明理。借世间文字语言。以明无文字语言之实理。实智者。一切诸法之实体。文字不能彰。言语不能覆。无起无灭。无成无坏。非同暂借不实之道也。十方诸佛。往古诸佛。现今诸佛。未来诸佛。设教化。建法幢。度众生。莫不皆以权实二智为化度门。然权智权设三乘。实智实示一法。而人皆不知诸佛本怀。诸佛本怀者。不徒自夸权实二智。单单欲露人人本具圆常觉体。大而更无有大。小而更无有小。初而更无有初。末而更无有末者也。盖此圆常觉体。众生迷而流浪六趣。诸佛悟而高超万有。又此圆常觉体。众生诸佛之本根。法界真如之实际。所以诸佛悟而常一。众生迷而常万。以常万故。一切众生卒不能会归一佛乘。以常一故。十方诸佛竟不能散流众生界内。举如意云。会么。若于此会得。权也是。实也是。权实总不是。权实总皆是。其或不然。须向父母未生前佛祖未开口已前。默坐自参。参来参去。工夫打成一片。当自大悟。穷诸玄辩。似一毫致于太虚。竭世枢机。似一滴投于巨壑。其圆常觉体。本非语言文字可以指陈。如更迟疑。听说山偈。本来圆满大光明。迷自迁流万不平。直下顿能开活眼。不须重演妙莲经。问曰。诸佛重重开示。为甚么诸人不悟。师曰。自你不悟。曰。既悟为什么明日又讲。师曰。虽是旧时天上月。一番观看一番新。曰。通不举着时如何。师曰。不免一生鹘突。曰。时时举起时如何。师曰。杲日正中天。云霞俱散尽。曰。正当恁么时。还有不具眼者么。师曰。讲座案前围裙。盲者亦不能见。曰。如何能同一佛眼。师曰。万缘都放下。四相顿空来。

　　诸余众生类(至)一心共思求亦复不能知。

　　此一段经。颂实相妙法如众生罗汉菩萨所不能知。盖实相妙法。在山同山。而不与山同起灭。在水同水。而不与水同有无。如是乃至在万物同万物而不与万物同生死。故曰。是法不可示。言辞相寂灭。举如意云。会么。若于此会得。便见得心同虚空界。示等虚空法。证得虚空时。无是无非法。不是凿空说出。鸢飞戾天。鱼跃于渊。上下昭著。不是无本之语。其或不然。须是向二六时中静静看个万法归一一归何处。工夫打成一片。当自觉知一月普现一切水。一切水月一月摄也。犹是指东画西。何故实相妙法触事而真。拟之即差。言之即乖也。如更胸中窒碍未消。请听山野说偈。法法本来无欠余。不消于法强亲疏。肯能直下空思虑。生佛何曾别两途。问曰。犹是学人疑处。请向切要处并却咽喉唇吻颂四句。显示实相妙法。师曰。并却咽喉闭却唇。十方诸沦许浑佛。当人切记浑沦里。分二分三自失真。曰。恁么则开口成双橛。扬眉落二三。师曰。开口也是。扬眉也是。曰。如是。则但莫憎爱洞然明白两句。便是祖师西来意。师曰。更听说偈。佛祖相传此个心。人人本具莫追寻。愚痴更问西来意。如挹黄金去换金。

　　又告舍利弗(至)世尊法久后要当说真实。

　　此十二句颂。大略只是言此实相妙法。唯佛能知。余不能了。当生大信。佛语真实。且道大信信个什么。良久。僧问洞山如何是佛。山云麻三斤。诸人还信么。又僧问赵州如何是祖师西来意。州云庭前柏树子。诸人还不疑么。于此二事若是通不疑而生大信。则可谓截琼枝。寸寸是玉。析栴檀。片片皆香。如或不然。疑心更起。纵有多智。如河沙数。一心思求。亦不能知。举如意云。会么。若于此会得。可谓道水不洗水。金不博金。又可谓人人头上青天。元是一样。个个脚下黄壤。岂别两般。又可谓千红万紫虽然别。信道春风没两般。如更踌蹰。听说山偈。一睹明星悟彻来。十方诸佛眼同开。当人于此更分别。万劫千生未可猜。问曰。经云当生大信。毕竟信个什么。师曰。要信自己与佛无二。曰。学人亦信。为甚么不与佛一般。师曰。因你信不实。所以不与佛一般。曰。与佛一般时如何。师曰。唯佛知是相。十方佛亦然。曰。恁么则迷则众生悟则佛。不消更疑。师曰。更听说偈。迷时悟后主人翁。诸佛众生本一同。普劝诸人齐彻悟。千差万别自然空。也不脱洒更听说偈。迷时悟亦是真常。悟也元无第二光。彻底掀翻华藏海。十方诸佛共思量。

　　告诸声闻众(至)引之令得出。

　　此八句偈。颂佛佛初说种种法门。教人修行。有证声闻者。有证辟支者。有证菩萨者。皆方便诱引。令脱苦离着也。盖苦有多种。总之只三。著有多种。总之亦三。三著者。一我着。二境着。三情着。情著者。以被色声香味等迷。留情不舍。故名为着。着即生苦。境著者。以不悟色声香味等。当体即真。于此境上种种分别。取舍爱憎。故名为着。着即生苦。我著者。以不悟本具法身。大而无外。细而无内。前而无始。后而无终。认此父母所生形体为自己。以认此身为自故。则有生生死死之贪恶。上上下下之欣厌。以有贪恶欣厌故。则有无量之苦随之矣。三苦者。一死苦。二刀杖苦。三不如意苦。不如意苦者。以不悟色声香味等。具为梦幻。种种取着。取之不得。故名为苦。刀杖苦者。以贪色声香味等。贪之不遂。遂生嗔怒。加以刀杖。作既有自。报亦必然。受他刀杖凌逼百种。故名为苦。死苦者。以有父母所生之形。必然有死。死则与世永别。不能后活此身。故名为苦。如是三苦三着。俱是不悟本具清净法身。著于诸境。苦受百端。故诸佛大圣人种种方便。教化令离着脱苦也。举如意云。会么。若于此会得。十方坐断。三际融通。诸佛不曾出世。众生本不沉沦。其或不然。听说山偈。人人本具圆明体。诸佛众生总一般。自是不能离执着。难逃苦楚万千端。问曰。如何是具足圆明体。师曰。能问者是谁。曰。恁么则六根门首无人会。惹得胡僧特地来。师曰。错认定盘星。曰。不错认时如何。师曰。能问者便是。曰。古人谓之认识神。意旨如何。师曰。你有几个识神。曰。恁么则百年三万六千日。返覆元来是这汉。师曰。放你三十柱杖。

　　尔时大众(至)则生大欢喜。

　　举尔时大众至而今不知是义所趣。此一段经。科家谓之众疑请问。众疑则疑佛平日不自夸道德。今佛自夸道德智慧。非。三乘人所知。请问则问佛所得深智。愿佛宣扬。再举尔时舍利弗至难解之法。此一节经。科家谓之身子发问。再举尔时舍利弗至欲闻具足道。此一节经。科家谓之重颂疑问。再举尔时佛告舍利弗至则生大欢喜。此一段经。叙众欲闻大法。佛不肯说。身子三请。佛将为说。盖此大乘妙法。即人人本具妙性。人人本具妙性。与十方诸佛历代祖师了无毫发间隔者也。世人迷此妙性。随物变迁。所以有六道四生也。至人悟此妙性。转物为己。所以有三身八解也。举如意云。会么。若于此会得。毛吞巨海。芥纳须弥。转万物即是自己。似水投水。化自己即是万物。如空合空。俱非难事。如其纤尘未消。不免山是山。水是水。毫发不能相通。良久。还委悉么。听说山偈。众生诸佛性无差。生既迷来佛乃夸。肯向今朝齐领悟。大家同驾白牛车。问曰。诸佛众生不同。病在甚么处。师曰。佛能克己。众生不能克己。曰。恁么则克己名为佛。师曰。纵不成佛。也是善人君子。曰。不克己旹如何。师曰。三途苦百端。曰。克己时如何。师曰。三身四智。八解六通。曰。讲师答语为什么与禅不同。师曰。你唤甚么作禅作讲。曰。讲即高谈阔论。禅即棒喝交驰。师曰。正是辩空华之浓淡。较兔角之短长。曰。如何是到家一句。师曰。听说山偈。妙性人皆具一个。缘何东问复西慕。佛虽三止不须言。也是人情不会做。

　　法华大意卷上
卍新纂续藏经第 31 册 No. 0609 法华经大意


　　法华大意卷中

　　广陵宝城寺沙门　无相　说

　　吴兴天池沙门　法聚　较正

　　长水平林居士叶祺胤　重较

　　尔时世尊告舍利弗(至)如是妙法。

　　此经向后科家谓之正说妙法。又有四科。初许说。再举说此语时至默然而不制止。此两行经。科家谓之上慢退席。再举尔时佛告舍利弗我今此众至愿乐欲闻。此两行经科家谓之众净诫听。再举佛告至如是妙法。此段经。向后方是正说。如是妙法四字。直指妙法全体也。举如意云。会么。于此领悟。会我相人相众相寿相。如红炉片雪。了无踪迹。消卵生胎生湿生化生。若大梦暂思。那讨根由。铸万象总作一金。融万古即是一念。到此田地。处处弥陀佛。家家观世音。其或不然。须向静中回光自照。此身乃父母之遗体也。那个是父母未生之自体乎。此心乃根尘之发知。那个是根尘未有之本心乎。如是参来参去。不计工夫。必有大悟时节。到大悟时。必当自信眼见之形相。妙法之全体也。耳闻之音声。妙法之圆宣也。鼻嗅之香臭。妙法之至信也。舌尝之滋味。妙法之醍醐也。如是乃至身触意缘。鸢飞鱼跃。云行雨施。无有不是妙法之全体大用也。灵山一会。俨然不散。妙经宣扬。满眼满耳。到这里且道还容注解也无。若许注解。须弥为笔。大海为墨。虚空作纸。经千万亿劫注亦不尽。若顿领悟。道个一念不起。犹是须弥山。岂许心意卜度。言语分疏者哉。问曰。妙法四字既是全体。且道离此四字之外唤作什么。师曰。不许安名。曰既不许安名。诸佛全体为什么云如是妙法。师曰。安名也安名。只怕人错认。曰错认时如何。师曰。我相人相。曰不错认时如何。师曰。人空法空。曰恁么则道马非为马。言牛未是牛。两头俱坐断。中道一齐休。师曰。都讲回向。

　　诸佛如来时乃说之(至)欲令众生入佛知见道故。

　　此段经。大略言此妙法不是寻常语言文字。虽有语言文字。乃宣扬妙法之语言文字也。此语言文字实非妙法。又再三诫之当信佛语。盖妙法即当人妙心。若不信。是自弃耳。又曰。是法非思量分别之所能解。盖思量便属情解。自心之妙失矣。又曰。为一大事出现于世。如是。则大事即本妙心体。强名佛知见。既不许思量。从何领信。既信妙法。不许思量。却是望空而信。既望空而信。信个什么。盖此实相妙法。虽语言道断。心行处灭。亦不离语言文字也。故曰。文字显总持。总持无文字。举如意云。会么。若于此会得。便信与三世诸佛共一心胆。便信与历代祖师共个肚肠。七轴妙经。仰观也看着。俯察也看着。三世诸佛。进前也相逢。退后也相逢。如其不然。须向静中放下千斤名利担。收回一点是非心。单单看个天地未曾判。父母未曾生。我今日能知能觉能喜能怒者毕竟在什么处安立。忽然参透。当自大悟。无一物不是妙法全体。无一名不是妙法全号。到此田地。生死乃我心之活相。圣凡亦吾性之假名。苦乐逆顺。水底月痕。动静寒温。天边鸟迹。更何疑哉。问曰。如何是一大事因缘。师曰。诸佛为此出现。曰诸佛出现且止。如何是一大事因缘。师曰。讲一月已来正为此事。曰讲论已承妙语。且道如何是一大事因缘。师曰。老者安。少者怀。朋友信。曰孔圣以此三事为本怀。莫便是一大事因缘么。师曰。且到此田地。再问一大事因缘。曰恁么则从浅至深。从近至远去。师曰。本无深浅远近。曰如是则道旷无涯。师曰。也不是。曰如何即是。师曰。且回向看。

　　诸佛世尊唯以一大事因缘故出现于世(复讲)。

　　此一科经。台宗谓之标出本意。即是标出诸佛出世一番的主意也。盖吾佛大圣人普观尽虚空遍法界。皆是一个妙性。皆是一个妙理。既是一个妙理。即是一个妙心。既是一个妙心。即是一个妙法妙道也。以人人具足此性。既具足此性。即具足此理。既具足此理。则此心此法此道无不具足圆满者也。但人不肯静中自参究。自格穷耳。若肯静中自参自格。则此本具妙性。何有不明。何有不悟。以人各各迷久。俱不自悟。吾佛大圣人乃出现于世。欲人人皆悟本具妙性也。欲人皆悟此性。所谓一大事因缘也。谓之一大事因缘。世间万事万物。大而天地。细而微尘。既属有形。终成败坏。既有败坏。非吾妙性实相。既非妙性实相。乃是性中之妄念也。既是性中之妄念。亦非妙理实体。既非妙理实体岂是妙心妙道也。以此妙性。性一切而不异。妙万物而至神。能为万象主。不逐四时凋之物也。以此万有。大而天地。细而微尘。起起灭灭。往往来来。故所以谓之小事。以此妙性。大而无外。细而无内。无起无灭。无往无来。故所以谓之大事。若知此为大事。则若身。若眷属。若功名。若产业。乃至事业有天地之大。亦为小事。以世人不知此为大事。汩汩为身。只家火眷属所累。既被此累。则不知本具之理。以竖穷三际横遍十方也。举如意云。会么。更听说偈。本具妙心。即妙性。圣人号做大因缘。诸人直下如明悟。不负西干大觉仙。问曰。如何是直下明悟。师曰。眼空四海。神洞十虚。曰如何是妙性。师曰。非妙不能问。非性不能言。曰恁么则喜怒哀乐的主人翁便是妙性。师曰。认贼为子。曰中峰道即此与佛祖无间又作么生。师曰。中峰即是。是汝不是。曰如何是妙性直捷一句。师曰。问处分明。答亦分明。不须更疑。

　　佛知见(再拈)。

　　佛知见者。即本具性妙觉体也。此性妙觉体。虽人人本具。迷背不知者极多。故十方诸佛出世开示。开示此性妙觉体也。历代祖师传授。传授此性妙觉体也。盖此性妙觉体。阴阳不能变。造化不能迁。虚空包不住。大地载不起。大地广博为性觉中尘。虚空冲漠为妙体中隙。万物众多为妙性中间错。古今辽远为觉体中念虑。不可以相可以尽此妙性之相。故曰不可思议。不可以名可以正其觉体之名。故曰无有能得解。非思量分别之所解。非色相大小可以指画。故曰唯佛与佛乃能究尽。仰观俯察。远取近求。无有不是其体。故曰体物而不可遗。上而诸佛。下而众生。中而觉知。外而器界。俱元一体。故曰唯此一事实。余二则非真。举如意云。会么。若于此会得。十方不隔。三世不迁。头头总是。物物全彰。无一名不是其名。无一物不是其物。说是麻三斤也是。说是柏树子也是。鸢飞鱼跃。多宝佛塔而见瑞腾祥。雨施云行。妙庄王宫而放光散彩。其或不然。佛知见再参三十年。更听说偈。能知能见处灵然。迷乃凡兮悟乃仙。我许当年圆悟老。一声鸡唱证根源。问曰。如何是根源。师曰。本具如是妙性。曰如何是妙性。师曰。举似不得。曰既是本具为什么举似不得。师曰。举似成两个。曰恁么则通不许开口。师曰。胶柱鼓瑟。钉桩摇橹。曰如何是不犯锋芒一句。师曰。山僧早辰洗面。摸着底不是他人鼻子。曰请听学人说偈。自家灵妙古人心。多少愚迷向外寻。今日蒙师亲点破。大千刹海变黄金。师曰。何不道刹海本黄金。

　　舍利弗是为诸佛(至)尚无二乘何况有三。

　　此一章经。大略只是言十方大圣人性道无有不同。往古大圣人性道无有不同。后来有大圣人性道无有不同。以无有不同故。当知人人本具之性理亦无不同。以人人之性理同故。当知物物之性理亦无不同。以物物之性理同故。仰观俯察远取近求性理无有不同。以无不同故。当知知见亦无不同者也。或有不同者。非中心不同。乃各各自私自昧。自别自向。所以有万不同也。苟能克去各各自私之执着偏邪。自昧之无明烦恼。自别之憎爱取舍。自向之苦乐逆顺。则所谓一佛知见。一佛乘。一大事因缘之性理。无有不同者也。夫所谓一佛知见。一佛乘。一大事因缘。即人人本具之性理觉体也。盖此觉体。论其大而更无有外。论其细而更无有内。论其前而更无有始初。论其后而更无有终穷。圆融广大。冲虚妙粹。称之不能尽其言。故曰不可思议。窥之不能尽其际。故曰声闻辟支佛所不能知。以此佛知见之体人人本具而不自知。故十方三世大圣人生大怜愍。出见于世。单单开示此佛知见。令人悟入也。举如意云。会么。若于此会得。便见十方不隔。三世道同。其或不然。则各各自偏。各各自昧。万别千差之条贯。横罗竖数之遍该。山僧不能把手与诸人拈出也。更听说偈。顿空四相自忘机。此是如来妙总持。不尔更他求妙道。我知终与性非宜。问曰。如何自妙总持。师曰。当人妙性。曰经云非思量分别之所能解。和尚为什么却道当人妙性。师曰。你道妙性是什么物。曰出身犹可易。脱体道应难。师曰。你也不能道。曰学人脱体固不能道。请和尚道一句看。师曰。你起来。我回向。

　　舍利弗诸佛出于五浊恶世(至)于一佛乘分别说三。

　　此段经。大略只是言诸佛出世之由。盖至理本寂。万法本如。因众生迷妄入心。不自觉知。如澄清水搅动不息。不觉浑浊。所以时渐浇薄。恶事日多。烦恼日增。差别之念日盛。纷纭之境日异。致感生死寿命日短。名为五浊。故吾大觉慈尊愍一切众生流入苦海。展转相因。无有出期。由是出见于世。以大方便。于一佛性理之中分别三乘。虽说三乘。终显一佛乘性理也。举如意云。会么。若于此会得。便得本具妙性。前而无始。后而无终。何有劫浊之时。一即一切。一切即一。心境两忘。何有烦恼浊之事道个法身一体尚落分疏。何有众生浊之类。青青翠竹总是真如。郁郁黄花无非般若。何有见浊之相。不见有我人众生寿相之体。前后际断。可有命浊之生死。其或不然。更听说偈。至体元无死与生。死生生死妄流行。当人直下能知本。依旧灵源一派清。问曰。如何是生死妄流行。师曰。不悟至理本寂。曰悟得至理本寂时如何。师曰。半夜松稍月。寒潭是对谈。曰此莫便是学人栖心处也无。师曰。蜗篆求文义。时人何太愚。曰如何是超出言象一句。师曰。更听说偈。壁上两三行蜗篆。何人见处不分明。于中但问是何义。打失禅家正眼睛。

　　舍利弗若我弟子(至)非辟支佛。

　　此两行经。诸佛大圣人出见于世的的本怀。只是欲要显示人人本具圆满觉性。如何谓之圆满觉性。诸佛悟之谓之圣人。众生迷之谓之凡夫。凡夫与圣人同一觉性。诸佛大圣人观一切众生皆此觉性而不自知。故生大怜愍。演此法华妙经。意欲人人皆悟此圆满觉性。能悟此圆满觉性。方名佛弟子。以名弟子。所得之道乃传佛之道也。既称佛之弟子。曰声闻辟支而不明本具圆满觉性。是虚名弟子也。菩萨。乃道学人也。诸佛出世。但教化道学之人。既为罗汉辟支证果之人。当进学大学。方是学道人。而更不识菩萨所修行业。是为大谬。夫菩萨所修行业。不着一切相。不离一切相。念念纯真。行行正等者也。行行正等。必至佛之无上正等。念念纯真。必至佛之圆满纯真。既到圆满纯真无上正等田地。则当自信真如界内。绝生佛之假名。平等性中。无自他之影相。举如意云。会么。若于此会得。自觉无一法不是佛法。九流百氏。徒立名模。无一事不是佛事。三界六道。空生欣厌。绵州附子汉州姜。三周妙法。南山起云北山雨。七卷玄谈。其或不然。更听说偈。宇宙中间理本同。不须同处别渠侬。青山几片白云绕。已为诸人论色空。问曰。如何理本同处。师曰。着衣吃饭。曰恁么则人人是佛不须疑。师曰。只怕生疑。曰生疑时如何。师曰。你衣我饭分千种。论是论非有万端。曰不生疑时如何。师曰。截琼枝寸寸是玉。折栴檀片片皆香。曰直捷一句作么生道。师曰。若要直捷。请各无事。

　　又舍利弗(至)若不信此法无有是处。

　　此一段经。温陵环师科为拣邪劝信。谓拣去邪妄狭小之心。劝信大乘。成一佛知见也。讲论大略如此。山野不敏。试再以佛知见三字拈一遍看。经云若不信此法无有是处。此法即佛知见也。夫佛知见者。即十方三世一切诸佛大圣人之知。大圣人之见也。盖世人之知见有我人众生寿者之差。有上下四围之别。以有此差别故。顺我者则喜。逆我者则怒。人不如我则生哀。我胜于人则生乐。以有如此百千万亿恶知恶见。故名下愚。或名不超脱。或名苦众生。或名不如意。大圣人之知。知一切万法皆一皆真。无始终。无向背之圆觉也。大圣人之见。见一切种种诸物即一心。即一性。无彼此。无分别之纯真也。以有此百千万亿纯善之知见。故名上智。名正等觉。或名世尊。或名大解脱。举如意云。会么。若于此会得。天地同根。万物一体。诸佛众生如水底月痕。地狱天堂似空中鸟迹。其或不然。更须向静室中自看我此六尺之身。乃父母所生之身。长者不过百年而已。过此百年后。此身必同泥土草木。既同草木泥土。当知今日之能知觉者。今日之能谈论者。毕竟在甚么处安立。或再不悟。再看此身未生已前。元宋唐汉之际。乃至五帝三皇之上。今日之知觉。毕竟从甚么处得来。于此看处忽尔顿悟。当自觉知太极我也。我太极也。前后际断。上下界空。说个法身打成两橛。道个一体已入分疏。咦。更听说偈。知饥知饱真如性。不属六根并六尘。直下顿能参得透。从兹生死不相因。问曰。如何是知饥知饱真如性。师曰。你问者便是。曰既是人人具足。物物全真。众生诸佛为什么圣凡不等。师曰。因他不见性。曰见性时如何。师曰。你也无问。我也无说。

　　除佛灭后(至)便得决了。

　　佛未出世。此法华经隐于天地万物。佛既出世。此法华经显于佛口。佛既去世久矣。此法华经便是佛口亲传。若不见此法华经。即是不闻佛语者也。若不见此法华经。即是不见佛相好者也。故曰除佛灭度。见前无佛。此经乃佛也。能持此经解此经。即是见佛闻法。以此经即如来前身。即诸佛慧命也。举如意云。会么。若于此会得。灵山一会。俨然未散。释迦世尊共多宝佛在宝塔中正谈妙经。天雨四花。馥郁柔软。地摇六震。畏爱敬仰。我等亲受记莂。不待当来。法界同成正觉。岂容他日。其或不然。须向静室中焚香独坐。看个不思善不思恶正恁么时那个是自己本来面目。如是久久工夫打成一片。必当自悟我心之念。念因境生。诸境纷纭。还因心觉。心境之外。灵心本正。心寂念灭之时。是名寂灭。此寂灭体。即诸佛之心宗。诸祖之法要。更何疑哉。或更踌蹰。听说山偈。灵山一会俨然时。妙法何人是受持。我许赵州云柏子。清光千古照离微。问曰。学人不会。再请说偈。此经即是此心妙。心妙莲经遍十方。普请诸公俱着眼。尘尘诸佛放毫光。曰既是尘尘有佛放光。为什么人不能见。师曰。不是不见。人不愿见。曰愿见时如何。师曰。再听说偈。肯思见佛修诸善。思见三途恶百端。有个道人俱不见。莲华遍界不相瞒。曰学人愚拙。望师直指。师曰。若要直指。守戒念佛。曰和尚幸是禅宗。为什么枷锁自累。师曰。你不怕枷锁。破戒妄想。曰中道一句乞师指示。师曰。且守念佛看。

　　舍利弗汝等当一心(至)唯一佛乘。

　　四维上下曰宇。古往今来曰宙。宇宙中间一理而已。理一则性一。性一。则所谓一佛乘。一佛知见。一觉体。无有不一者也。今吾佛大圣人宣示此一佛乘。一佛知见。一觉体。要当信受。若不信受。是自昧己灵者也。又吾佛大圣人于一切法上。无不知其根蒂。无有不知其最初。无有不知其终穷。如是乃至死此生彼。前因今果。名字相状。国土乡井。变化情思。无有不穷其谛实也。故其语无虚妄。我等当谛信受持。若不谛信受持。是自欺其心。自失其大利也。举如意云。会么。若于此会得。如目视杲日。似耳听轰雷。其或不然。须向六和堂内。一念万年。万年一念。工夫纯熟。打成一片。则当自知如饥欲食。不必更问他人饥与不饥。可食不可食者也。故诸佛出世。诸祖阐扬。无不为此一法。更无他法。诸三乘人不知此一乘道者过在于何。在于不知一也。以不知一。故虽不造恶业。终是我相未忘。分别之念不息。以不能忘我并分别念。故憎爱取舍之根不能净尽无余也。咦。听说山偈。万象纷纷本有根。如来指出感深恩。众人不信是自昧。劫石难消苦未伸。更听一偈。吾师示我我之心。谛信从兹不外寻。既不外寻归自己。纯然触目是黄金。问曰。经云受持佛语。如何是佛语。师曰。今日讲的是法华经。曰恁么则人人皆听受。个个莫生疑。师曰。一道孤光。寒潭万丈。曰学人不会。再听直示一句。师曰。若要山野直示。今日讲的是法华。

　　尔时世尊欲重宣此义而说偈言(至)故为说大乘。

　　此十四句偈。重颂法华会上退席之众。言其俱是糟糠不实。无福之人。再举此众无枝叶至舍利弗善听。此三句颂。世尊自喜五千退席。无有枝叶。唯是真实。可当善听。再举诸佛所得法此一句。直指妙法全体也。再举无量方便力至优婆提舍经。此十六句。颂诸佛出世。皆权设方便。三乘种种法门。随众生情。非实法也。再举钝根乐小法至以故说是经。此十八句偈。颂一佛乘。一佛知见为本。其余九部皆方便权设也。再举有佛子心至故为说大乘。此十四句颂。说法华妙经之由。盖法华妙经即人人本具妙性。以此妙性不明。被种种情欲所累。情欲既累。妙性愈隐。故吾佛大圣人出见于世。虽种种方便开示。主意为显此人人本具之妙性也。如何谓之妙性。妙性即人人本心之理。以此人人本心之理。大而无外。细而无内。前而无始。后而无终竖穷三际。横遍十方者也。举如意云。会么。若于此会得。大乘小乘。空中鸟迹。佛法世法。水底月痕。尽虚空界是个自己。即自己性是个法界。水投水而无异。空合空乃一般。到此田地。且道还有佛可说法么。咦。听说山偈。打破虚空即本真。头头物物是全身。当人更欲求方便。依旧莲华纸上尘。问曰。如何是非纸上的莲经。师曰。有耳不能听。有口不能谈。曰恁么则今日讲演俱是妄语。师曰。也妄也不妄。曰妄即如何。师曰。一切有为俱属生灭。曰不妄时如何。师曰。一切有为俱是实相。

　　声闻若菩萨(至)皆成佛无疑。

　　此四句偈。颂大道之相。无相可相。大道之名。无名可名。以无名可名故。虽曰圆觉曰法身曰太极曰佛性曰上天。皆纸上之画。口中之言。大道至理终不能仿佛于万一也。以无相可相故。虽三十二大人相。八十种随形好。乃至三千威仪之进退。八万细行之出处。皆有生灭。有去来。有成坏。有取舍之迹。大道全体。亦终不能形状于万一也。大哉大道。岂容易领悟乎。由是吾佛大圣人生大怜愍。直指大道全体即人人本具妙性。演此妙性之理曰妙法。喻此妙法曰莲华。以本具妙性。大而无外。细而无内。色空无间隔也。前而无始。后而无终。古今无间隔也。以空色无间隔。故仰观俯察。远视近思。无有不是自己妙性至体也。以古今无间隔。故威音那畔更那畔。弥勒后来更后来。无不是自己刹那真际也。三乘向外驰求。故转求转远。一乘直指自性。故成佛无疑。举如意云。会么。若于此会得。皆成佛无疑。其或不然。更听说偈。自家一个古毗卢。不悟还应是自疏。直下顿能亲会得。此经阐演亦成迂。问曰。如何是古毗虑。师曰。描不成。画不就。曰描不成画不就毕竟是什么物。师曰。我欲安名。恐人错认。曰恁么则无名无相真如性。有说有思大道尘。师曰。更听说偈。无名无相真如性。有说有思大道尘。个里不须分黑白。曾来大道绝亲疏。问曰。恁么则大道全体。鹘突一片。师曰。只怕不肯鹘突。肯鹘突。道理自明。曰如是则识得一。万事毕去。师曰。善哉丈夫。

　　十方佛土中(至)来世得作佛。

　　此七句偈。颂诸佛出世唯说一乘。再举诸佛出于世至济度于众生。此五句颂。言诸佛出世本怀。再举佛自住大乘至皆令入佛道。此二十八句。颂大圣人之心平等至仁。普欲人人同悟。无拣择也。再举若我遇众生至迷惑不受教。此四句。颂众人见小。佛不便说大乘也。再举我知此众生至是亦非真灭。此三十句。颂众人见小不堪受教。佛乃方便。说变粗形为细质。易短寿作长年之涅槃小果也。再举诸法从本来至来世得作佛。此四句。颂万法本寂。但人自闹耳。盖人人本具实相妙体。即易所谓太极。本教所谓圆觉也。知此则名为知道。行此则名为行道。证此则名为证道。不知此则不足谓之知道。不行此。不证此。俱不名为行道证道者也。何以如此。盖此实相妙道。着实而无虚妄之神妙道理也。此理即人人本具之天理也。既知此道。成佛无疑。故行此道。来世作佛也。举如意云。会么。若于此会得。十方不隔。三世融通。无一名不是此道之名。无一物不是此道之物。其或不然。须向蒲团上默坐自看。看个万法归一。一归何处公案。久久工夫纯熟。打成一片。方自信道真如界内。绝生佛之假名。平等性中。无自他之形象。如更踌蹰。听说山偈。自家一个古弥陀。声色头边蹉过多。我佛与人亲指出。光明从此照娑婆。问曰。如何是古弥陀。师曰。能问者便是。曰古人谓道语忌十成意旨如何。师曰。大道本无忌。曰恁么则今日知觉即是古佛全体。师曰。更消细问。曰学人便如是承当。只恐认贼为子。师曰。你有几个能问底心。曰只一个。师曰。你又道认贼为子。曰如是则木人半夜穿鞾。石女天明戴帽。师曰。唵嘛呢叭弥吽。

　　我有方便力(至)皆已成佛道。

　　此八句。颂诸佛出世虽有多种教诲。主意为一佛乘而设也。再举过去无数劫至令入于佛道。此十二句。颂过去大圣人之道无有不同证同知。人人本具之理性亦无不同证同知者也。再举又诸大圣主至助显第一义。此六句。颂诸佛知众生有种种好乐。故设种种教法。实则一佛乘也。再举若有众生类至皆已成佛道。此八句。颂往古听法华之人。以听法华经故。悟得本具妙性。竖穷三际。横遍十方。以悟自性广大圆满故。即知自已与十方诸佛同一妙心也。以同一妙心。故凡修布施持戒等行皆妙行也。以修如是妙行为因。今皆成佛。乃必然之理也。盖因该果海。果彻因源。因果虽辽。性体则一。(相)才虽不敏。悟亦有宗。试再以性之一字拈一遍看。盖性之一言。在诸佛大圣人阐教度人之地谓之道。在天地万物纷纭变化各有一定之理谓之理。在各人自认为我之心谓之情。在各人克我以顺众人之性谓之善。在各人为己以作害人害物之业谓之恶。大圣人于此善恶两途。方便劝化。譬喻曲引。令其从善。谓之经典。一切人不信。念念造恶。失自本性。谓之阐提。阐提即无信人也。如是种种。千门万户。教化名字。皆为一个性字不明。有如是说也。性若明。佛也不须出世。祖也不必西来。举如意云。会么。若于此会得。便见十方不隔。三世道同。扬眉掉臂。妙莲经声若轰雷。咳嗽抬头。无上道相如杲日。其或不然。更听说偈。着衣吃饭人人会。何故自家性不明。自性但明皆是佛。明心不必听莲经。问曰。如何是性明一句。师曰。诸恶莫作。众善奉行。曰如是则作善名为见性。作恶名为不见性。师曰。静中自思自性是欲乐邪欲苦邪。曰自性欲乐。师曰。既自性欲乐。不得教他受苦。曰恁么则率性是道。师曰。车不横推。理不曲断。

　　诸佛灭度已(至)皆已成佛道。

　　此十八句。颂诸佛阐教莫不明此妙性心。既明此妙性心。则所行之行皆妙行也。所行皆妙行故。大而六度四谛万善。微而戏笑合掌。一皆成佛妙行也。何以如此。盖人人本具妙心。圆褁三世。融彻十方。一即一切。一切即一者也。以不悟此妙心。故流转六道。往返无穷。从迷至迷。古今不已。今法华妙经。诸佛之心宗。千经之管辖。一心之元鉴。实相之妙门。既而得闻。心乃妙心。性乃妙性。行乃妙行也。以行皆妙行故。行即真如。性乃妙性故。当体是佛。心即妙心故。计较思量卜度。皆般若妙经。到此田地。鸢飞鱼跃。与四十九年演教无殊。举手低头。共三百余会谈经不异。更何佛道而不成。更何众生而不度。其或不然。须向静中看个父母未生以前毕竟是何面目。忽然顿悟。方知得山河及大地。全露法王身。其或更有思量。可听山僧说偈。顿悟妙心心即佛。不须修习不须成。低头合掌已成佛。也是随他换眼睛。问曰。如何是即心是佛之妙。师曰。阇黎是佛。不可生疑。曰学人不疑。为什么不得成佛。师曰。为阇黎不成佛。正是疑处。曰恁么则万缘消尽。一性圆明。师曰。更听说偈。本来成佛不须疑。不信分明是自欺。只若不疑并笃信。白毫光照五须弥。曰本来成佛还假庄严也无。师曰。更听山偈。一道寒光照碧空。非庄严处妙严重。此时更问庄严事。眼不盲兮耳不聋。

　　未来诸世尊(至)亦同得此道。

　　此十四句偈。颂未来无量大圣人道同。以道同故。设法教化度人。无有不同者也。所以同者何。盖此道在天地万物均谓之理。以均得此理故。经万万世无穷。天地万物还是今日一般。无少易也。此道在人均谓之性。以均得是性故。虽死此生彼。生此死彼。经万万世无穷。亦还是今日一般。无少谬也。此道在于本土尧舜周孔谓之中和明德。人人能致中和。圆明德。则无有不是尧舜周孔也。此道在于吾佛大圣人。谓之妙法。故若有闻法者。无一不成佛。其或不然。请听山偈。人人本具真如性。千圣曾来只一般。于此一般真领悟。千差万别不能瞒。问曰。如何是无漏智。师曰。你即今漏在那边。曰中道亦不住。师曰。中道既不住。你漏我不知。曰顿悟妙法则无所不知。为什么学人漏处不知。师曰。更听说偈。无漏难思智甚深。宜于静处自追寻。忽然追到无追处。万古元来只个心。

　　未来世诸佛(至)其实为一乘。

　　此四句偈。颂往古诸佛如此。现在诸佛如此。未来诸佛亦如此。皆如此者何。以人人均具此性。既均具此性。则均具此心。此性此心既同。则诸大圣人出世阐化。亦无有不同者也。诸大圣人阐化事迹既同。则大圣人主意为一大事亦无不同。(相)才疏学浅。悟亦有宗。不避烦引之讥。试再以一大事拈一遍看。夫一大事只是个性字。盖性之一体。无有形相。难以言说。在知觉处唤作心念。在尘境处唤作事务。在开示处唤作教典。在逆人之性处唤作恶业。在顺人之性处唤作善行。在死生交接之际。不悟唤作忧苦。悟彻唤作自在。在憎爱取舍之时。不悟唤作牵缠。悟彻唤作解脱。在万有纷纭境上。悟彻唤作一法身。一佛知见。一佛乘。不悟则唤作四生业网。三界火宅。六道尘劳门。如是乃至千差万别。苦乐升沉。无不在此性之所而易其名也。诸佛大圣人独先自知此性之全体。故谓之一大事。愍人之不悟。故开示令人悟入。谓之佛知见。大学格物格此也。中庸率性率此也。诸佛圆证证此也。众人自迷迷此也。以迷此故。六道往返。自苦自乐。无有了期。以证此故。三界自在。无是无非。有何穷极。举如意云。会么。若于此会得。万物一马也。何真何假。天地一指也。孰是孰非。其或不然。听说山偈。乐哀逆顺中于觉。迥脱根尘曰妙心。会得了然为大事。圆通自在号观音。问曰。如何是一乘。师曰。你即今有几个乘。曰觅个一亦不可得。师曰。你适来又问如何是一乘。曰恁么则十方薄伽梵。一路涅槃门。师曰。见性之人无此情解。曰如是则但离妄缘。即如如佛。师曰。离妄二字。费力不少。曰如何是省力一句。速道。师曰。山僧今日讲似劳碌。

　　诸佛两足尊(至)导师方便说。

　　此八句。重颂佛说一乘之本意也。盖诸法无自性。自性离生灭。言语道断。心行处灭。不容有所言。而能显示全体全用之妙也。以诸佛大圣人不欲断此佛种。宣示一乘。虽欲说一乘。不能直道。故以种种方便而宣示之。夫一乘者。即人人自性之全体全用。无二法也。举如意云。会么。若于此会得。森罗万象。自性堂堂。大地山河。真常密密。触事而真。拟心皆佛。更何疑哉。其或不然。须向静中回光返照。与蒲团打合。看个一归何处话头。看来看去。若道一有所归。即成二法。若道一无所归。一从何起。如是工夫。久久忽然顿悟。方信道我之妙性。本与十方诸佛历代祖师。无少间隔也。但以自昧。以自昧故。于此本同体上起人我见。生顺逆心。以有人我见故。逆顺之心不可穷极。以有逆顺心故。人我之相不可穷极。呜呼。欲还一佛乘。何可得也。故佛于众人中独先觉此妙性大而无外。细而无内。前而无始。后而无终。竖穷三际。横遍十方者也。举如意云。会么。若更疑拟。听说山偈。自家性必自家知。何事求之曰未归。既曰聪明英俊士。当于此处莫迟疑。问曰。既是自家性必自家知。何以古人三登投子。九上洞山。方明此事。师曰。三登投子。九上洞山。正是骑牛觅牛。曰恁么则咳嗽掉臂。无不是西来的意也。师曰。古人道无量劫来生死本。痴人唤作本来人。正是你等。曰迥脱根尘不拘文字。请师道一句。师曰。道即道一句。只恐你落在根尘文字。曰落在根尘时如何。曰道马是马。言牛是牛。曰不落根尘如何。师曰。道马元非马。言牛未是牛。曰学人转问转生疑。请师直捷道一句。师曰。洞山麻三斤。赵州柏树子。再莫生疑。

　　天人所供养(至)皆令得欢喜。

　　此二十六句。重颂现在十方佛与释迦佛说法。皆以方便发明个性字。性即佛乘。(相)才荒学浅。悟亦有宗。试再以佛性拈一遍看。夫性者。即各各自心之理。此理至公至平至明至大至一至圆。所以有不公不平不明不大不一不圆者。非性不圆不一不大不明不公不平。乃各各自私自偏。因于六根。缚于六尘。拘于六识。所以不能至公而无偏私。至平而无高下。至明而无蒙昧。至大而无狭小。至一而无杂乱。至圆而无欠缺者也。吾佛大圣人出现。与十方殊国大圣人出现。俱最先觉悟。阐扬教法。虽教法有种种不同。所以显示此性之全体妙用则无不同也。举如意云。会么。若于此会得。即自己性与十方大圣人性。似水投水。即十方大圣人性与自己性。如空合空。大千界总是黄金。微尘国通为白玉。彻上彻下光明炯炯。即理即事正等圆圆。到此田地。说甚么了与不了。悟与不悟。其或不然。听说山偈。乾坤万物性通该。性一休痴向外猜。我许一归何处答。青州衫子价高抬。问曰。青州衫子价高抬。学人通不会。师曰。难得个不会。价值千金。曰价值千金是甚么物。师曰。不是头上帽。亦非脚下鞋。曰毕竟是什么物。师曰。我怕你不信。不敢说。曰。和尚诚言。焉敢不信。师曰。既能谛信。决定是你。曰甚么则人人有一面古镜。照天照地。师曰。切忌安名。曰安名时如何。师曰。四圣六凡空里华。终是不实。曰不安名时如何。师曰。三身四智性中体。万古圆融。

　　舍利弗当知(至)而起大悲心。

　　此十六句颂。科家谓之原始开权。谓佛始初成道。观众人机见狭小。无有福慧。乃渐渐引诱。至于一乘之意。盖六道众生虽若升沉不同。入生死险道则同也。何以谓之险道。以人人本具妙性。圆褁十方。融贯三际。无死此生彼之殊。无苦我乐他之别。以不悟此性故。妄执我见。固守梦形。从苦入苦。从冥入冥。卒无自了之期。故谓之险道。吾佛大圣人乃起大慈悲心。以种种因。种种缘。开其正眼。曰莫认此身。此身不久。莫贪此乐。此乐苦因。百年如水上浮沤。六境若云中掣电。当认法身。法身乃自性之本身也。无死生之变。无苦乐之更。圆常湛寂。明妙冲虚者也。举如意云。会么。若于此会得。十方不隔。三际融通。自绝𤛆牛爱尾之弊。自空子蛾投火之愚。大而无外。共十方诸佛一口宣扬。细而无内。同历代祖师一心湛寂。其或不然。须向静中自看。此身四缘假合。散开则元无自性。此心六尘假灵。消灭则元无自体。如是返复筹度。毕竟那个是我不生不灭常住本来面目。如是久久工夫做到。自有到家时节。咦。更听说偈。万有纷纭各自身。为无佛眼各分神。肯能直下知根蒂。生死何常见屈伸。问曰。如何是无佛眼。师曰。见有千差万别。曰有佛眼时如何。师曰。等闲识得东风面。万紫千红总是春。曰恁么则诸佛见一种。众生见两般。师曰。真具佛眼。一种也是。两般也是。曰如何是了了不疑一句。师举如意云见么。

　　我始坐道场(至)法僧差别名。

　　此十句。颂佛既得道已。思众人愚迷。如何可度之意。再举尔时诸梵王至请我转法轮。此八句。颂诸天仙众请佛转法轮之意。再举我即自思惟至疾入于涅槃。此八句。颂若说妙法。人必不信。不如不说之意。再举寻念过去佛至但为教菩萨。此二十二句。颂十方佛劝佛欲化众生。当方便演说三乘之意。再举舍利弗当知至法僧差别名。此十八句。颂吾佛大圣人开权显实之意。试再以权实二法细拈一遍看。夫权者权变。以能反常合道。故名权变。如至体无生死。而身自生死。乃权教之曰。此身不久。命光迁谢。当究不生不死圆常之体。如至理湛寂。本无是非。而世事纷纭。却有是非。乃权教之曰。一切有为之事。终归空寂。当究无是无非广大之妙。如是乃至其小者教其令大。至鄙者教其令高。其狭者教其令广。其苦者教其令乐。皆名权也。实者实乘。以能真如无妄故名实乘。如人人本具妙性。历万世而不迁。主万象而不别。冲虚妙粹。炳焕灵明。无去无来。不生不灭。非大非小。乃一乃万。不可以智知。不可以识识。诸佛大圣人证此谓之正等。万古大圣人持此谓之中庸。众人迷此谓之生死海。知明识此谓之净法身。举如意云。山僧也不知此。也不识此。也不迷此。也不证此。且道唤作什么。咦。听说山偈。自家心性自家知。何必如来着力提。着力既提提醒后。大千无处不光辉。问曰。如何是自家心性。师竖拂子云。会么。曰恁么则触事而真。不须拟议。师曰。天际日上月下。槛前山深水寒。曰学人不会。师曰。用会作么。曰如是则拈来无不是。用处不生疑。师曰。你还记得话头么。僧礼拜云。蒙受记。

　　从久远劫来(至)悉亦当作佛。

　　此四句颂。总结方便开权之意。再举舍利弗当知至今正是其时。此十二句。颂说法日久。众人心纯。将说妙法。显此妙性之意。再举舍利弗当知至但说无上道。此八句。颂福薄智小者不信此经。此人既退。当正直说之意。菩萨闻是法至悉亦当作佛。此四句。颂既遇如来正修行路。根无大小。皆成佛果之意。(相)才虽不敏。悟亦有宗。试再以悉亦当作佛一句重拈一遍看。夫妙道大体。即人人本具妙心。此心不属有知。不属无知。不属有相。不属无相。五蕴四大。假立空华。三身十力。妄号十体。到此田地。求个生死。大似水底月痕。问云。人我还如空中鸟迹。举如意云。会么。若于此会得。日月灯明佛。是自己圆成。妙法莲华经。元非听闻他语。其或不然。须是向蒲团上屏息诸缘。单单提个那个是父母未生以前本来面目。参来参去。自有大悟。到大悟时。鸟啼华笑也是本来面目。山青水绿也是妙法莲华经。还知此意么。咦。太湖三万六千顷。月在波心说向谁。问曰。经云悉亦当作佛。且道今日听法有几人成佛。师曰。不听者不成。曰学人亦听。为什么不成佛。师曰。为你信不及。曰信得及时如何。师曰。无明实性即佛性。幻化空身即法身。曰恁么则本自圆成。自生疑惑也。师曰。如是则我不敢轻于汝等。汝等皆当作佛。

　　如三世诸佛(至)说无分别法。

　　此四句。颂佛佛道同也。盖凡圣虽殊。性理则一。以性理一故道理亦一。以道理一故。东方圣人。南方圣人。西方圣人。北方圣人。所谈之道。则无不一也。以四方道同故。乃至过去万万古之前。道亦是一。以过去道同故。乃至现在至未来万万世之后。道亦是一。以三世道同故。吾佛大圣人所谈之道亦无不同。故云说无分别法。举如意云。会么。若于此会得。圆陀陀地。自不分兔角之短长。平坦坦中。自息辨空华之浓淡。鸢飞鱼跃。全影色身而法身。竹翠华黄。全露无极而太极。其或未委。须把世缘妄缘。抛向那边更那边。再以圣念凡念。顿息令绝更令绝。直得心如墙壁。身若虚空。到恁么田地。单单念句阿弥陀佛。此念佛之外更无别念。除此念佛之心更无别心。如是久久。工夫成片。道自无间。理亦自一。理既一故。则当自悟真如界内。绝生佛之假名。不是虚语。平等性中。无自他之影相。不是空谈。从此向去麻三斤柏树子庐陵米赵州茶。信手拈来。信口道出。一一耀天鉴地。一一耀古腾今。咦。更听山偈。人人具足真如性。法界何尝间自他。自是当人私执着。累吾黄面老爷爷。累吾黄面老爷爷。方便门前说有车。普请今朝同着脚。勿教生死又来华。莫教生死又来华。念句弥陀扫荡他。扫得尽时生死尽。十方何处不莲华。问曰。如何是何处不莲华。师曰。处处弥陀佛。家家观世音。曰恁么则十方不隔。三世道同。师曰。何消附会。曰不附会时如何。师曰。大海从鱼跃。长空任鸟飞。

　　诸佛兴出世(至)遇于优昙华。

　　此十八句。颂佛之大法难闻也。既闻。信之亦难。以天地成立以来。不知经几年岁有一佛出世。如本土以十二万九千六百年为一元。则过七万五千余岁。才有佛之声教。佛则未闻有也。故曰诸佛兴出世。悬远值遇难。又如佛出世四十二年之后。始说法华。故曰正使出于世。说是法复难。又如山僧以轮回因果。乘之前而莫知其始。以未闻此之妙法故。尚存凡地。今乃得遇得听。乃至讲说此经。此经岂容易听闻讲说乎。故曰无量无数劫。闻是法亦难。能听是法者。斯人亦复难。举如意云。会么。若于此会得。十方诸佛一齐出现。演大法轮。历代祖师一齐悟道。传授心法。融古今于一念。物物皆清净妙身。会刹海于毫端。事事即真如实际。其或不然。请向静室中焚香默坐。看个万法归一公案。久久工夫打成一片。当自觉知虚空无面目。不用巧妆眉。本自圆成无欠少也。如更踌蹰。听说山偈。妙道何曾离自心。心心不用外边寻。回光直下知端的。瞬目扬眉总妙音。问曰。如何是打成一片。师曰。绝喜怒哀乐。无意必固我。曰恁么则但离妄缘即如如佛。师曰。如煎矿法。杂石既去。金乃自精。曰学人从此一志念佛时如何。师曰。如世优昙华。人间真少有。曰多见念佛人临终无下落时如何。师曰。既无下落。还不曾念佛。曰请省力处道一句看。师曰。但念阿弥陀佛。

　　汝等勿有疑(至)无声闻弟子。

　　此六句经。正颂天下无二道。圣人无两心也。盖天地同根。万物一体。以天地同根。万物一体故。更不须疑十方大圣人有两样心。更不须疑往古来今大圣人有两样道。道即法也。又云一乘。经云无声闻弟子者何。盖声闻闻声领悟。道似在他。得道既在他得。则有授者得者。以有得授故。我人之界耸然。既有我人之界。大道全体于是乎大谬矣。更说什么大道一乘。故云无声闻弟子。举如意云。会么。若于此会得。仰观俯察。溥博渊泉。远取近思。於穆不已。遍十方是个大光明藏。若夹路桃华风雨后。马蹄无处避残红。极三际是个安养世界。若等闲识得东风面。万紫千红总是春。其或未委。还须与蒲团打合。冷坐一二十年。孜孜以斯道为急务。单单看个父母未生前本来面目。工夫做熟。忽地打开千圣橐籥。当自知得佛一我也。我一佛也。万物一我也。我一万物也。更何疑哉。听说山偈。宇宙中间一理通。何须一外别青红。流分万派眼皆见。鸟啭千般耳岂聋。米价大家亲领得。酒钱未必我雷同。试将此道眉掀看。鱼跃鸢飞俯仰中。问曰。如何是鱼跃鸢飞。师曰。上下昭著。表里洞彻。曰恁么则道无时而不在。道无处而不然。师曰。曾来千圣悉同途。曰学人便如是会得时如何。师曰。早知灯是火。饭熟已多时。

　　汝等舍利弗(至)广赞一乘道。

　　此十六句。科家谓之流通法说。谓当广赞一乘妙法。破五浊之痴迷也。以五浊恶世人皆著于世欲。终不自悟而求自性之真道也。自性真道即一佛乘。又谓之佛知见。盖此妙性。人人本具。个个圆成。但以不能克去我执之私。所以终被我相之所笼罩。故与大道全体渐远。横生妄见。乱起邪思。以有如此恶觉。故三界之苦恼炽然。四相之奔波竞起。欲复自性之真何可得乎。吾佛大圣人以法界为自性。以万有为自身。出现于世。虽说三乘。权开方便。然终为一佛乘而说也。举如意云。会么。若于此会得。求个一之实体尚不可得。说什么四浊五浊。求个一之实乘亦不可得。论什么二乘三乘。其或未然。更须放下更放下。扫荡更扫荡。专专举个无滋味话头。工夫做熟。必当有悟。梦里明明有六趣。觉后空空无大千。到斯田地。说个三界。水底月痕。说个四相。空中鸟迹。咦。听说山偈。顿悟真如实相门。门门本不立墙藩。是非窝里莲华绽。凡圣场中正觉纯。几处笛声惊世梦。一窗月色见天根。许谁于此同肝胆。谩唱山歌击瓦盆。问曰。如何是击瓦盆之义。师曰。随流认得性。无喜亦无忧。曰恁么则不思而得不勉而中。师曰。始是道人行履。曰学人便如此行将去时如何。师曰。不为分外。

　　舍利弗当知(至)自知当作佛。

　　此十二句颂。言十方三世一切诸佛。最初皆以种种因缘种种譬喻开示人人本具之妙性。末后皆各各领悟。各各证入。圆满人人本具之妙性者也。佛既开示。人既悟入。则本具之妙性。自觉前前无始。后后无终。大大无外。细细无内。以如是故。愈觉生死如天上云生而天本净。愈觉苦乐如镜中像现而镜本明。到此田地。四生梦幻。三界空华。闻复翳除。尘消觉净。众生界尽。烦恼事空。成佛多时。度人已毕。更何疑哉。举如意云。会么。法说一周今日了。譬喻明日又重宣。两重公案直参透。头上何人不是天。问曰。法说一周。今日既毕。顿成佛道。却有几人。师曰。只你一个不成。曰恁么则学人不成。师曰。不是不成。只是不肯成。曰肯成时如何。师曰。一拳拳倒黄鹤楼。一踢踢翻鹦鹉洲。有意气时添意气。不风流处也风流。曰不肯成时如何。师曰。今日复明日。明日何其多。少壮不努力。老大将如何。曰吾师答语何太逼切。师曰。劝君更尽一杯酒。西出阳关无故人。曰恁么则闻此法者便当成佛。师曰。听说山偈。百年何苦百年瞒。百岁浑如梦里观。梦里百般知是妄。便当今日把心宽。曰直下成佛一句再乞师指示。师曰。更听说偈。乾坤大道本圆成。水自绿来山自青。更欲向人寻究竟。信知无雨是天晴。

　　譬喻品第三

　　此一品名譬喻者。以上根利器。皆于法说一周。已得开悟。既得开悟。各谓自性本自圆成。以各谓自性本自圆成。故佛乃授记。授记者。授记于当来我相克尽。必成佛道。欲成佛道。必克我相者。以自性虽本来清净。因不守自性。流入诸趣。展转执着。我相愈炽。我相既炽。则所谓本来清净渐失矣。匪凭大圣人先觉斯道。开大道路。则一切人终无有超出之日。终不能顿悟自性本自圆成。以大圣人先觉斯道。重重开示。重重导引。人既领悟。自知作佛。乃记其必得成佛。更何疑哉。然则到此田地。仍复不晓。即中下之品。佛乃愍之。故说火宅品喻以告之。盖火宅者。大火洞烧之大宅也。三界生死苦相如之。故取为喻。(某)才虽不敏。悟亦有宗。试再以火宅浅小拈一遍看。夫万物众多。且置之而弗论。只如为人在世。百年如朝露。千足若春霜。死之后。纵堆金以为圹。不过富埋身之具。堆金于我何益乎。死之后。纵名标凤阁。更不知名随形朽。标名于我何荣乎。所以智者眼空四海。神洞十虚。静观彼此形骸。内外狼籍。非一可取。举如意云。会么。若于此会得。三界上下法。同一本来心。其或不然。山僧有偈。洞然大火正烧时。此处留连实大痴。莫若早逃同快活。免教煎煮父娘皮。问曰。如何是大火正烧时。师曰。清早起来七个字。柴米油盐酱醋茶。问曰。恁么则身乃苦本。心乃累元。师曰。谁着你来。曰大解脱一句乞师举扬。师曰。谁缚你来。

　　又舍利弗骄慢懈怠(至)亦勿为说。

　　诸佛大圣出见。单单为一件事。即人人本来具足圆满觉性。即此妙经骨髓。闻此妙经悟此觉性者。以天地为自体。以万物为自性。以万物为自性。故物我一如。何得有自骄乎。以天地为自体。故圣凡平等。何有慢他人之不如乎。以圣凡平等物我一如。故我执自空。如红炉片雪。何有五欲之深着乎。懈怠既绝。骄慢又无。何有妙经而不能解乎。到此田地。泥团土块。放大光明。瓠子冬瓜。炽然常说。何有于此而不深领悟乎。举如意云。会么。若于此会得。步步释迦出现。头头弥勒下生。变大地总是黄金。举众人齐成正觉。其或未然。须要扫去胸中蕴积。放下世上纷纭。单单念句阿弥陀佛。初则有念佛之人。后乃人亦即佛。正当此际。我相除而懈怠空。妙心圆而骄慢息。欲觉化为正觉。凡情转作圣情。更何疑哉。咦。更说山偈。道理精明我相空。相逢自不觉疏慵。尘尘五欲尘尘妙。法界何尝有异同。问曰。如何是尘尘五欲尘尘妙。师曰。不到东山久。蔷薇几度华。白云消散去。明月落谁家。曰尘尘不妙时如何。师曰。蜗涎不满壳。聊足以自濡。升高不知疲。竟作粘壁枮。曰妙与不妙俱拈一遍。如何是超出言象之表一句。师曰。心同虚空界。示等虚空法。证得虚空时。无是无非法。

　　若人不信毁谤(至)获罪如是。

　　此一百三十句经。大略只是言谤经罪过。夫此经者。即人人本具妙心。既昧此心而不明。是名谤经而获罪。盖此心者万形之模范。业者一心之影响。三世善恶唯心所造。如器出模。无不相类。如影随形。在处莫逃。故云出乎尔者反乎尔者也。又云自作自受。举如意云。会么。若于此会得。言言开示妙法。处处宣扬妙经。存仁存义而有周召孔颜之称。无瑕无疵而无桀纣秦隋之骂。光辉八荒。名垂千古。其或不然。谤斯经者若说其罪穷劫不尽。咦。听说山偈。此心清白妙而圆。才昧丝毫被业牵。好把此经常对面。免教撞入死生圈。问曰。如何是谤斯经。师曰。念念违真性。时时昧自心。曰如何是赞此经。师曰。孝于家而忠于国。责在己而恕在人。曰恁么则诸恶莫作众善奉行。师曰。更听山偈。诸佛众生共此心。但随善恶有升沉。肯能念念思修善。钗钏瓶盆总是金。

　　信解品第四

　　此一品经。因说譬喻。须菩提迦旃延迦叶目连四子领悟也。且道悟。悟个什么。乃悟人人本具之妙性也。何为妙性。开口欲言即成两个。通不开口却又迟疑。穷其始则不见其初。究其终则不见其后。广而大之则不见其外。微而小之则不见其内。故华严诸佛大圣人之见。自凡夫时修行六度。渐积万德。历无数劫。乃至成道。阐化度脱众生。入大涅槃。俱不离刹那际也。刹那际。即壮士屈伸臂顷。屈伸臂顷。有九百生灭分。刹那。乃百生灭分中半分也。以众人被形器留碍。既被形器留碍。则所谓妙性亦随之而不妙矣。以不妙。故有生死。有苦乐。有逆顺。有善恶。今既领悟妙性。体如此之广大。用如此之妙圆。道如此之神通。德如此之真实。则益知拘于形器之小。或昧于欲乐之疑。甘于业火之烧。久于情波之溺。展转不觉。为可怜愍。呜呼。吾佛大圣人。乃四生慈父。三界大师。不顾至圣之至贵。亦入生死海中拯济我等。我等若不信解。是无智人也。是痴狂人也。举如意云。会么。若于此会得。古今不离于一念。乾坤岂有自他。变大地总是黄金。会万物皆为一我。其或不然。更听说偈。信来即圣不须疑。不信还应是自欺。好笑世间痴子辈。强将叔叔唤姨姨。问曰。如何是叔叔唤姨姨。师曰。法身常住而不认。却认生死梦中身。曰恁么则顿悟佛性乃是丈夫。师曰。诸天亦称颂。何人不赞扬。

　　信解(再拈)。

　　止于至善之地而无毫发之疑。所以谓之信。入于大光明藏而无毫发之惑。所以谓之解。大哉信解之为义。苟非穷物理到知至田地。虽曰信。妄信也。不能信之笃也。苟非洞达天机到真诚田地。虽曰解。妄解也。不能解之深也。以不能深解故。凡言论文词。徒尚华藻而无实。以不能笃信故。凡动静云为。徒假威仪而无本。信解之义大矣哉。(相)学虽不广。悟亦有宗。试再以信解详拈一遍看。盖自有上天下地以来。圣贤间出。阐演教化。莫不皆以仁义行其实德。正其名分。欲人人止至善之地而不疑。入大光明藏而无惑者也。然则今之圣贤不为不多。经历岁月不为不久。而人尚有不解不信者何。性不明故也。夫性之本体。上而与十方三世大圣人同其根。下而与四生六道众含灵共其本。外而与山河草木即其身。内而与皮肉肝肺是其体。人人本具。物物完成。在圣不增。在凡不减者也。良以当人自昧。故各各藩篱。物物矛盾。所谓自弃自暴性之大体者也。举如意云。会么。若于此会得。一一天真。一一明妙。其或不然。再听山偈。人人即佛不须疑。不信还应是自欺。一日肯能真克己。众生何患不菩提。松牕既晓家家日。梅岭来春处处时。此理洞然参得透。鸢飞鱼跃大家知。问曰。如何是真克己处。师曰。山僧本愚拙。强做会谈师。曰恁么则以责人之心责己。以恕己之心恕人。师曰。自古称贤哲。无不皆如斯。曰如何是直下成佛一句。师曰。以责人之心责己。恕己之心恕人。

　　我等今日(至)得无量宝。

　　此六句颂。乃迦叶旃延须菩提目连四子。自言我等本为变粗形为细质。易短寿作长年之小学。今日不意皆悟本来成佛。是未曾有之深意。譬如逃逝之子。既历年久。不识父面。亦忘家地。一向从他乞觅。受大穷苦。忽入父城。本为活命。不期是父委付家业。得大富贵。故曰非先所望。而今自得。如彼穷子得无量宝。举如意云。会么。若于此会得。心同虚空界。示等虚空法。证得虚空时。无是无非法。其或不然。须向蒲团上冷坐十年二十年。乃至三十年。默默看个父母未生前本来面目。工夫纯熟。忽然领悟。应当自知充塞宇宙。无不是妙净明心。贯彻古今。无不是常住真性。到此田地。山华开似锦。大乘教典。历历宣扬。野水湛如蓝。鼻祖玄机。明明掀露。更何疑哉。如再踌蹰。听说山偈。但从心外更驰求。正是骑牛更觅牛。万水千山增怅望。三冬九夏讨忧愁。既知幻化非真性。当信金乌即日头。若个道人忘得久。江边扶杖看浮沤。问曰。如何是骑牛去觅牛。师曰。将心求心。即性问性。曰恁么则本自圆成。匪从他得。师曰。一向同则失进修而堕寂。一向别则逐行住以乖真。曰如何是中道一句。乞师指示。师曰。梦里明明有六趣。觉后空空无大千。

　　法华大意卷中
卍新纂续藏经第 31 册 No. 0609 法华经大意


　　法华大意卷下

　　广陵宝城寺沙门　无相　说

　　吴兴天池沙门　法聚　较正

　　长水平林居士叶祺胤　重较

　　妙法莲华经第三药草喻品第五

　　此一品经。大意言诸佛大圣人所谈之道是一。众人本具之性是一。但众人所立之志不同。所领会之意不同。所进修之久近勤怠浅深迷悟亦皆不同。所以证果有小乘中乘大乘之不同也。非佛道有不同。人性有不同者也。故迦叶等四子信解之后。佛乃喻如一雨所沾。一地所产。而若草木各各荣茂。有万不同。非雨施有不同。地有不同。乃草木各禀受不同者也。举如意云。会么。若于此会得。青青翠竹总是真如。郁郁黄华无非般若。牕前草是自家意思。园中竹即佛祖玄机。其或不然。须向静室中与蒲团打合。将三十年工夫专专看个一归何处。忽尔桶箍自爆。当大悟云。元来十方大圣人与自己共个鼻孔旧矣。若更迟疑。听说山偈。翠竹黄华真面目。春风元没两般心。既能直下知端的。叶底枝头总妙音。问曰。如何是春风元没两般心。师曰。听说山偈。大包无外细无内。此理人人不用猜。我许赵州谈祖意。庭前柏树是西来。曰恁么则头头上显物物上明不须疑也。师曰。更听山偈。道体既然充宇宙。目前无法不真如。等闲拈起一茎草。即是莲华七轴书。

　　复讲。

　　唯有如来如实见之。明了无碍。大圣人之心大而无外。以大而无外故。尽虚空界之国土风境人物。巨细升沉。无不见其边际了然明白。大圣人之心细而无内。以细而无内故。尽心性之玄微。奥妙神圣。无不知其念虑洞然明彻。以尽知念虑故。上而诸佛之性觉。下而众生之性欲。前而往古之劫名始初。后而来今之年号终穷。无有不知其精微者也。以尽见其形状故。大而天地之圆偏广狭。小而尘芥之起止聚散。无有不见其的实者也。故华严楞严方广大集答诸弟子所问。或世界。或情欲。或半提。或究竟。了无挂碍。故曰如实见之明了无碍。非若拘于一日月所周旋之天地为究竟。止于一元会所该摄之年岁为极则。如以一元会所该摄之年岁为极则。须悟此一元会之先却是何时。以一日月所周旋之天地为究竟。须悟一日月外果是何境。如此自参。必当自识大圣人之知见。竖穷横遍。无不到于至处。举如意云。会么。若于此会得。撮尘虽与天地同体。而实小大迥殊。灯烛虽与日月同明。而实广狭辽远。其或不然。请听山偈。上天下地中人物。亿万斯年几佛生。唯佛人中为至圣。出言句句尽成经。问曰。如何是句句成经一句。师曰。信则龙女顿成佛。不信善星遭陷坠。曰恁么则佛语真实当奉行而莫违。曰佛言真实便当学。不学为人成大错。我见多少远佛人。眼前事事强摸索。

　　授记品第六

　　授记者。乃大圣人付授记莂。保其人于千万年劫之后。还如今日之言。无少更变也。盖当人有真信真向。而夙习未忘。故至圣有真见真知。而保必成就。此为佛之能事。悟道之极功。非佛不能。非悟莫及。以世间庶圣预知。不过千年万年尚不知其的实。以世间颖悟笃守者。不过一生两生尚有昧其根本。何得知人于百千万亿劫之后。更千百万亿劫。了了分明。不失今日之言。何得领人之命百千万亿生之后。更有千万亿生。一一洞彻。还得今日之记。大哉授记。非大圣人而不能。非真悟者而不获。真悟者何。悟自己妙性大而无外细而无内前而无始后而无终。大圣者何。证自己妙性后而无终前而无始细而无内大而无外。以证其后也无终。其前也无始。故前后际断。成一心也。以悟其细也无内。其大也无外。故小大情空。圆一性矣。以圆一性故。自绝生佛之假名。虽百千万亿之变迁。可类浮云于天。于天何损益乎。以成一心故。自无自他之影迹。虽百千万亿劫之久远。可比虚泡于海。于海何加减乎。故曰识得一。万事毕。更何疑哉。举如意云。会么。若于此会得。会古今于一念。收刹海于毫端。却是人人固有。不难之事。其或不然。听说山偈。一年三百零六旬。日日皆是此心觉。若是此心果有迁。已随三百六旬错。问曰。如何是已随三百六旬错。师曰。食饭不知食饭者。着衣不识着衣人。曰恁么则六根门首无人会。惹得胡僧特地来。师曰。伶俐阇黎。堪领佛记。

　　化城喻品第七

　　此一品经。申说诸佛开权显实之大意。盖法周譬喻。既悟一佛乘。如登宝所。恐下根生退。自谓机小而莫及。故引化城喻以晓之。化城。乃化作不实之城。以止息退堕机小之众耳。既得止息。进力渐生。乃灭化城。复使其进。务到宝所。如佛知人不堪大法。权以变粗形为妙质。易短寿作长年。以渐教之。人心既纯。复说大法。令悟本来是佛。此品又谓之因缘周者。谓佛为我等故。曾于往昔经无量劫。以此妙经教化我等。我等今日得闻妙经。若不信。是自昧夙时之正因。亦失见世之好缘者也。举如意云。会么。若于此会得。如子见父母。如暗遇灯烛。大通智胜佛却是青州布衫。大聚宝所何别庭前柏树。仰观俯察至道纵横。左顾右盻至神充塞。更说什么前际后际这边那边。其或未然。须向静室中放下更放下世缘。如红炉点雪。提起再提起道心。若顺水推舟。一旦工夫做熟。当自大悟云。宝所无宝所。成佛非成佛。三千界而物物全真。百万劫而时时圆觉。到此田地。化城也如空含空。宝所也如镜照镜。更何疑哉。请听山偈。一声鼓响大家闻。却许何人识鼓神。识得鼓神周遍处。尘尘刹刹是全身。问曰。如何是鼓神周遍处。师曰。你还闻么。曰学人不闻。师曰。你还记得话头么。曰学人记不得。师曰。尘尘刹刹是全身。曰请师直捷处道一句看。师曰。听说山偈。若要直捷莫妄想。妄想恐堕世缘网。须知十方三世间。总是沙门一只眼。

　　尔时大通智胜如来(至)十二行法轮。

　　此一段经意。大略只是言大通佛既受虔请应机说法。后乃各得悟解。各各成道果。更无他说。然讲以悟解为宗。禅以入妙为本。(某)滥叨讲肆。亦辱禅门。试以三转十二法轮重拈一遍。末以禅家眼目略陈梗概。夫三转者。示相转。劝修转。作证转。作证转者。谓我已证。汝亦应证。劝修转者。示善道路。宜应进学。示相转者。示四谛法。便知向方。四谛法者。谓苦集灭道四圣谛也。谓之圣谛者。谓此四法皆是大圣人谛实之法也。何以谓之苦。地狱饿鬼畜生三恶趣是也。佛说此三处苦者。以此三处俱受逼迫。不得自在。故名苦谛。何以谓之集。杀盗淫两舌恶口妄言绮语贪嗔痴十恶是也。佛说此十恶皆是召众苦之本。故名集谛。何以谓之灭谛。冲虚妙粹清净常乐是也。佛说此地众苦不能侵。一灵常寂灭。故名灭谛。何以谓之道谛。三十七品修道名教是也。三十七品者。四念处。四正勤。五根。五力。七觉支。八正道。四如意也。如是三十七品。若讲说。入海算沙。总是其体而已矣。如是三转四谛。成十二行法轮。上根一转即悟。中根二转乃明。下根必须三转。举如意云。会么。若于此会得。千山势向岳边止。万派声归海上消。佛法世法打成一片。道念情念融作一心。直得无法可说是名说法。其或不然。山僧有偈。但能不作三途业。三十七般法亦空。无事道人常打睡。任他日月自西东。问曰。如何是无事道人。师曰。不除妄想不求真。曰还了得生死也无。师曰。你唤恁么作生死。曰恁么则无明实性即佛性。幻化空身即法身。师曰。如是如是。

　　五百弟子受记品第八

　　此一品经。佛为下根不悟。说因缘一周明夙。世因缘之事。满慈子等五百领悟。自述云。元来十方不隔。三世不迁。性本圆明。心本灵妙。但当人拘于根尘之偏。囿于形器之小。旧习不消。所以有成佛不成佛之分。授记不授记之别。岂佛心有拣择而授记诸子有上下乎。举如意云。会么。若于此会得。根尘迥脱。不异消片雪于红炉。夙习顿空。宛若破轻沤于大海。一即一切。尽乾坤是个法身。一切即一。亘古今通为佛智。其或不然。须要静中独独看个无始无终无内无外的竟是何物。工夫纯熟。打成一片。必当自悟云。成佛不成佛。俱是辨空华之浓淡。授记不授记。俱是较兔角之短长。如到此地。系珠之亲。亲亦我也。醉酒之我。我亦亲也。更何贫苦之可抛。何富贵之可得哉。再听说偈。一个圆明净觉心。人人本具是他寻。必蒙授记方成佛。总是将金去换金。问曰。如何是授记方成佛之事。师曰。掀天功业世无对。不得封侯也是闲。曰恁么则理虽圆具。习要渐消。道总已成。还须佛印。师曰。听说古偈。壮志棱棱鬓未秋。男儿不奋不封侯。翻思清白传家客。洗耳溪边不饮牛。曰如是则不除妄想不求真。师曰。一道孤光。洞彻古今。

　　授学无学人记品第九

　　此一品经。授记之说。与前授记品说同。学者。明自本性而渐断恶习。无学者。得悟自性而旧习灭尽。或曰。得悟本性。习惑灭尽。蒙佛授记。将来成大圣人。宜矣。只如才欲明性理。才欲断恶习。亦蒙授记当来成大圣人。理恐非宜。智人答曰。人之本性。性即理也。元无圣凡之名可称。元无善恶之迹可指。竖穷三际。横遍十方。但以当人不知。或随气禀而有异。或拘习染而自差。所以有学无学二者之名。果能一念回光。复还天性。则无边恶业直下顿消。无边功德一时具足。更说什么学与无学。故永嘉云。证实相。无人法。刹那灭却阿鼻业。若将妄语诳众生。自招拔舌尘沙劫。举如意云。会么。若于此会得。头头总是。物物全彰。大而天地。众而万物。微而念虑。无不是祖师西来意。无不是七轴莲华。无不是道人妙用。其或未委。须向静中参句万法归一一归何处。工夫久久当自觉悟。十世古今始终不离于当念。无边刹海自他不隔于毫端。乃自家旧物耳。再听说偈。夙习未消须要灭。习消学灭总虚言。人言有水皆涵月。我道无云便是天。问曰。如何是无云便是天。师曰。听说山偈。圆明觉体本如然。昧者不知道有言。既肯迷云都扫尽。缘何不是大青天。曰恁么则但离妄缘。即如如佛。师曰。阇黎如此。大家回向。

　　法师品第十(讲品名至三菩提两段)

　　此一品经。推尊弘法之足以为天人师。闻法之人亦必成佛无疑。故曰法师品。(再举)尔时世尊因药王菩萨至三菩提。此一段经。广记二乘八部四众但闻妙经皆得成佛无疑者也。(再举)佛告药王至三菩提记。此一章经。特记浊恶之时闻此妙经。乃至一句。一念随喜。亦得受佛尊记。然此妙经。即人人自性之理。以人人自性元与十方大圣人无少间隔。以无少间隔。故圣人间出。阐扬至道。莫不皆指此性广无涯际寿无终始万善圆具万理圆通本来是佛者也。以人不明此性。故于此性上起人我见。其见既萌则万别千差之取舍憎爱。如奔蚁旋磨无有了期。以不悟此心。故于此性上生逆顺情。其情既立。则万种千般之喜怒哀乐似老象溺泥无有出日。良可叹也。故吾佛大圣人。以四生同体之仁。以万类同知之智。生大怜愍。演此妙经。直指人人本具妙性本与十方大圣人了无毫发间隔。欲令人人一同悟入。复元来田地者也。如是。只恐不闻不信。但闻但信。将来成佛。如面作饼。如白受采。岂难事哉。举如意云。会么。若于此会得。全身领荷。万物一马也。何真何假。天地一指也。孰是孰非。其或踌蹰。山僧有偈。当人只恐信不笃。信得笃时心即佛。如施五彩白纸中。不须百样功劳碌。问曰。经云若闻一句亦得当来作佛。未审学人还成佛否。师曰。你道那个不是佛。曰恁么则人人本具。个个圆成。师曰。阇黎若是更踌蹰。江北江南问王老。

　　若复有人(至)生此人间。

　　此一章经。科家谓之推尊其人。谓惟六种法师也。六种法师者。一受持经。谓领受妙道。永无退失者也。二对本读经。谓尊道而行。不越毫发者也。三离本唱诵。谓熟于斯道。左右逢源者也。四为人解说。谓己道既得。以道化人者也。五书写流通。谓道德既明。万人取法者也。六供养经卷。谓以道自重。备修众善者也。然俱称为法师者。此六种人。皆可为人中模范。海内舟航。堪当恭敬。或曰。佛特推尊之者何。盖此妙经即人人本具之至理。以理不明故。经无量百千劫。于生死海头出头没。无有尽日。今若得闻此经。则经理昭然而不昧。至道条然而不乱。以不乱故。折旋俯仰。皆合先圣威仪。以不昧故。念虑语言。皆是先佛玄妙。玄妙既与先佛相符。威仪又与先圣无异。乌得不以法师称之。特推尊于众人之上者哉。举如意云。会么。若于此会得。俯仰皆是妙经。鸢也宣扬。鱼也宣扬。左右无非妙道。柴也书写。水也书写。其或不然。须向静中看个喜怒哀乐的主人翁毕竟是何面孔。忽地悟来。便不受人瞒。元来如此。元来如此。如若再疑。山僧有偈。竹翠华黄总妙经。读经真眼许谁明。今朝山野午拈拂。昔日瞿昙晓见星。向上有关时打透。现前无道不圆成。当人于此真能领。万古天人师可称。问曰。今朝山野午拈拂一句学人不会。师曰。今日将午。山僧讲经。手拈拂子。有什么不会。曰恁么则运水搬柴。拈匙举筋。无不是祖师的的大意也。师曰。金屑虽贵。落眼成尘。曰如何是直捷一句。请师对众宣扬。师曰。你肯念佛。无人掩住你口。

　　药王若有人(至)其罪甚重。

　　药王若有人问至必得作佛。此两句经。言必得作佛之义。再举何以故若善男子至种种供养者。此一篇经。言六种法师皆当以佛供养而供养之。以其成佛必矣。再举药王当知至广演此经。此一行经。言如上六种法师皆再来菩萨也。再举若是善男子至广为人说。此一段经。极赞说经功德。再举药王若有恶人至其罪甚重。此数句经。极称妙经毁之者其罪甚重。(某)才虽不敏。悟亦有宗。敢以毁佛毁经之罪轻重。拈一遍看。盖诸佛居殊方之国。妙经即当人之妙心也。故毁经是毁自己之心。虽一言而难忏。骂佛乃骂殊方之佛。故惟年久而可消。甚矣欺心之去道。小则堕贪瞋痴之三恶。大乃积杀盗等之万愚。或狭隘而崇尚偏真。或圆融而轻慢小善。或是一己之一而不知一之至一。或执一己之中而不知中之大中。皆所谓自欺自心而毁妙经者也。心既无始无终。罪亦无休无歇。岂不然乎。举如意云。会么。若于此会得。不可毁。不可赞。体若虚空勿崖岸。其或不然。须向静中看得能看经者竟是何物。于此有悟。当自觉云。天地之塞吾其体。天地之帅吾其性。民吾同胞。妙莲华。字字分明。物吾与也。莲华妙。行行显露。或再有疑。山僧有偈。自心即是妙莲华。顷刻迷来有万差。剑树刀山高岌岌。镬汤炉炭苦牙牙。披毛戴角轮回久。冒暑冲寒岁月赊。切忌等闲开口谤。忙忙何日是归家。问曰。如何是不毁妙经一句。师曰。诸恶莫作。众善奉行。

　　药王其有读法华经(至)三菩提故。

　　此一段经。吾佛大圣人满口极称读诵此妙经之人。且道佛语诚实。而满口极称。其必有意。(某)学虽不广。见则颇真。试以此经深处略发扬看。夫妙经所诠之广大。即当人自性之广大。妙经所诠之义理。即当人自性之义理。妙经该始该终而贯彻古今。即当人自性该始该终而贯彻古今。妙经通真通俗而圆融物我。即当人自性通真通俗而圆融物我。良以当人不悟自性。于自性圆融之地生物我见。此见既生。六十二见。乃至万差。轮回不已。良以当人不悟自性。于自性贯彻之地立藩篱界。此界既立。万八千界。乃至无量。区域何穷。呜呼。不有大圣人演此妙经。直指妙性。使人人顿悟。则藩篱之重重。何日而彻。轮回之辊辊。何日而休。今既闻此妙性有如是之广大。有如是之义理。有如是之贯彻。有如是之圆融。则其闻经之人。成佛必矣。佛无二佛。乌得见性之人不为佛所荷担。性唯一性。岂曰闻经之人不堪如佛恭敬。举如意云。会么。若于此会得。如室中之暗。纵百千年。灯能顿破而皆明。如海上之波纵千万尺。风能顿息而皆水。其或不然。山僧有偈。波即是水。灯即是火。伶俐高人。再莫问我。问曰。既是闻此妙经皆得成佛。且道今日说法。有几人成佛。师曰。会么。曰不会。师曰。阇黎早已成佛。只是不知。曰知则如何。师曰。无明实性即佛性。幻化空身即法身。

　　尔时世尊欲重宣此义(至)法华最第一。

　　此六十四句颂。大意只是尊尚此经。又是重拈前尊尚之意。所以佛于此经极口称赞。欲人尽心敬奉者何。盖人有一人之人。有万人之人。有天下人之人。佛乃天下人之人。人莫能识也。道有一事之道。有一生之道。有始终究竟之道。此经乃终始究竟之妙道。人莫能悟也。此经为之究竟道者何。直指当人妙心。前前无始。后后无终。大大无外。细细无内。以无外无内故。宇宙洪纤之充塞。肺肝动静之几微。无非本然之妙。而当人自不悟也。以无始无终故。元会天地之聚散。顷刻念虑之变更。亦无非本然之妙。而当人自不明也。既悟且明。则往古来今。转为自心之本寂。四维上下。转为自性之真常。如是。则此经之功。非掀天勋业可比。盖掀天勋业纵富贵绵远。不过百年之间。得闻妙道。则直下转凡成圣。息生死于无穷无际。岂掀天勋业之可比哉。信此经之德。非盖世才能可并。盖世才能。纵与夺自在。不过四海之内。得证妙性。则直下返本还元。明善复初。致中庸于不偏不倚。岂盖世才能之可并哉。此所谓道之妙道也。吾佛为天下人之人者何。生即有目顾四方。手指两间。周行七步之神气。长乃具学通万典。力超三界。量包千圣之天才。七日若不出家。七宝自至。而轮王之位必登。六年既得已办。六通自在。而诸佛之心圆证。由是谈经三百余会。凡有耳目。莫不闻见。而尽心依学。住世八十一年。凡有血气。莫不尊亲。而尽已依从。度缘既毕。教化亦周。敛神复入光明藏。号曰涅槃。而厥本归根流芳不已。化火自焚金刚躯。名曰舍利。人间天上建塔犹存。此所谓人之至人也。毁之者是不识至人者也。经亦有谤之者是不悟妙性者也。呜呼。自天地开辟以来。演唱斯道者孔孟程朱。孔孟未见佛经。且置之而勿论。程朱亲见佛经。尚曰夷狄之小法耳。至人岂容易识乎。妙道岂容易悟乎。识人悟道既为难事。宜乎极超诚明之地之至理。一而已矣。法华最第一之语。岂欺世诬民哉。举如意云。会么。若于此会得。佛法世法。打成一片。圣情凡情元没两般。融钗钏于大冶。顿灭钗钏之名。会沟渎于大川。顿绝沟渎之味。其或不然。山僧有偈。莫言你高。莫说我病。但看末后。安身立命。问曰。如何是安身立命一着。师曰。会。即龙女顿成佛。不会善星遭陷坠。曰学人不会。师曰。见贤思齐。内疚不省。曰恁么则当人要具眼。不可错下脚。师曰。万古乾坤。一朝明月。

　　尔时佛复告药王(至)当知是人得近阿耨多罗三藐三菩提。

　　尔时佛复告药王至最为难信难解。此节经意。言妙法理深难解。(再举)药王此经至况灭度后。此节经意言非器勿传。(再举)药王当知至手摩其头。此一节经意。言持经之人功胜。持经即修道精诚。(再举)药王在在处处至如来全身。此节经意。言修道之处应敬如佛。(再举)此塔应以一切至三菩提。此节经意。言非止修道之人可敬。修行道人所居之地亦可敬而生福。(再举)药王多有人至三菩提。此节经意。通前大意总是尊尚法华之意。(某)才疏学浅。行欠名轻。特于妙经颇得悟入。试为诸公详解看。夫此妙经。非此柒卷二十八品。六万余言。而别有所谓妙经。盖此妙经。在当人之心谓之性。在性之知觉谓之灵明。在灵明之取舍憎爱谓之情。在情之背向善恶谓之业。在业之前因今果。今因后果谓之数。在数之顺受不逃谓之知命。在数之忍受欲逃谓之不知命。在命之贫贱富贵谓之天理。在天理之得失进退谓之因果。明因果则无恶不断。无善不修。盖善召乐。恶召苦。乃必然之天理也。明天理则不求不恃。不怨不奢。盖求则枉劳。恃则徒望。怨则空背。奢则自费。而不知皆天命也。非人能不能。如是明业。则慎动心于人不知之地。戒行事于人不见之时。盖出乎尔。返乎尔。形直影端。声和响顺。皆自业所感也。如是乃至若灵明。若情性。非理中真有如是之多事。惟当人于此经。明不明。持不持。信不信。之自千差万别之变也。先哲云。识得一。万事毕。其间此经之人乎。不能闻此经则不知道。不知道。则触途成滞。恶作百端。展转生疑。怨天怨地。每欲求乐。苦向他寻。不悟自家元是道本。所以大圣人于此法师一品广赞弘经功德。举如意云。会么。若于此会得。处处绿杨堪系马。家家有路逶长安。其或不然。听说山偈。此经真妙善为本。不善皆非经上文。大路碍车须去碍。灵台尘锁必消尘。裴公绿野堂堪立。文潞香山会可亲。今古人皆称善事。请于善地各留神。问曰。如何是妙经悟处。乞师一指。师曰。天地同根。万物一体。曰恁么则莫生二见。即悟妙经。师曰。但无二见无人我。日日无非是诵持。

　　药王譬如有人(至)说是法华经。

　　此一章经。谓之凿井喻。大凡凿井。向湿泥锹之。知水必近。干土凿之。知水必远。喻修行人得闻此经。悟明至道。成佛近矣。不闻此经。不悟大道。成佛恐难。(再举)药王若有善男子至说是法华经。此一章经。言时为法师为人讲说。须具三事。三事者。入如来室。着如来衣。坐如来座。是也。盖座者。悟一切法空是。若不悟一切法空。则被一切法之所碍。既有诸法挂碍。死生去就。取舍运为。皆烦恼也。自既烦恼牵缠。何得谓之法主。衣者。真得善人君子柔和忍辱心者是。若无柔和忍辱。在处与人相拒。奋怒百端。既奋怒百端。与常人何异。既与常人不异。何以谓之法师。室者。大慈大悲者是。若不慈则不能与人乐。若不悲。则不能与人拔苦。既不能为拔苦。是无义之人。既不能使人安乐。是不仁之人。既不仁不义。我何以为人谈经。三者同具。是真说法。三者缺一。是赞经之人。三者缺二。闻经之人。三者俱缺。是常人也。举如意云。会么。若于此会得。不须释迦授记而成佛无疑。即是弥勒下世而度人可信。其或不然。听说山偈。莫道法师尊贵好。法师也要具三般。不然大众俱褒贬。辨似悬河亦自瞒。问曰。如何是亦自瞒。师曰。披蓑救火。掩耳偷铃。曰恁么则自成可以成人。自觉可以觉人。师曰。源洁流清。形端表正。

　　药王我于余国(至)偈终。

　　药王我于余国至令得具足。此一章经。言说经效验。说经即道德圆具。而人天钦崇。庶类从化。理之自然也。(再举)尔时世尊欲重宣此义而说偈言至得见恒沙佛。此偈重宣法师品一遍之义。盖妙经圆示一大之至道。法师圆证一大之至人。非至人无以证一大之至理。而阐扬一大之言。非至道无以收一大之至教。而明贯一大之心。一即大。若有二有三有千万。即不大之理也。大即一。若有彼有此有分别。即不一之理也。既一而大。大而一。同太极而圆常。合大道而冲妙。从此发于言。言妙经也。从此行于事。事妙德也。用此以致君。君尧舜之君也。用此以泽民。民尧舜之民也。如是乃至充塞宇宙。贯彻古今。一一而大大。何莫而非吾心全体大道之妙乎。故记曰喜怒哀乐之未发谓之中。发而皆中节谓之和。中和即一大之理。盖一则自无喜怒哀乐。大则无不中节。天地位而万物育。谁曰不然。老子曰。天得一以清。地得一以宁。侯王得一以天下和平。鬼神得一以灵。盖天之道。日月有度数。星辰有躔候。风雨有时若。寒暑有节常。无一主之则四者皆乱。而天不清。地不宁。天下不和平矣。如是则一之道乃清宁和平之至道也。举如意云。会么。若于此会得。头头显露。法法全真。其或不然。再听山偈。一大中和会得来。爹爹元没两般腮。从儒从道并从释。关锁重重自打开。问曰。如何是一大中和会得来之理。师曰。等闲识得东风面。万紫千红总是春。曰恁么则皇天无二道。圣人无两心。师曰。再听山偈。此心不必别安排。万古乾坤一圣胎。除是不求求不得。得时还是一中来。

　　见宝塔品第十一

　　此一品经。三周法备。四众记圆。法身之谈既全。本愿之心亦足。故感过去之多宝佛。驰愿塔以听闻。遂致现在释迦尊。集分身而开塔。三展净土。会古今于一念。斯时也廓此心元旧之封疆。收刹海于毫端。斯处也实此性本来之面目。举如意云。会么。若于此会得。举首低头。多宝佛不须开塔。扬眉瞬目。释迦佛岂用会身。鸢飞鱼跃。妙经宣扬。雨施云行。诸佛出现。其或不然。须向静中万缘放下。一念专提。看个父母未生前本来面目。如是工夫久久。必当自悟。本无过去。何有未来。十方诸佛国即是吾心。一切诸众生即是自己。我人之见既忘。是非之心自息。到此田地。可谓道千江有水千江月。万里无云万里天。更若踌蹰。听说山偈。法身周遍莫他求。求则分明错念头。记得古人曾有语。骑牛不必更寻牛。问曰。经云会集十方诸佛意旨如何。师曰。但莫妄想。曰分身诸佛毕集宝塔乃开意旨如何。师曰。妄穷真现。曰三展净土广大庄严以容来佛意旨如何。师曰。心中莫存世念。曰恁么则探珠宜静里。动水取应难。师曰。十方三世佛。俱以静为先。曰只如静久毕竟如何。师曰。动静成一。乃为妙处。曰此经阐明一大。如何是一大之妙。师曰。但莫憎爱。洞然明白。

　　若以大地置足甲上(至)偈末。

　　如此偈有一百九十余句。大略只是广赞妙经难逢难遇。当生敬仰。当尽心奉持。当熟思而有大觉悟也。或不如此。虚生浪死人也。何以知之。盖此生不闻此妙经。则道无由发明。道既不明。自性不明。性既不明。心之所思。言之所发。日所行事。皆不明矣。此生不明。来生复来生。后世复后世。以至无量恒河沙数生世。料知皆不明矣。何以故。今日之心。万万世后之种子也。(某)才荒学浅。见狭悟微。然于此经略有入处。试特以适所举句复讲一遍看。夫此经所谈一大之道。即记所指中庸之理。亦道所言一大之妙也。经之一大。偈已具言。记之中庸。众亦共晓。老子一妙。谁不同知。但于行事之际鲜得中庸。存心之时少见一大。至于取舍去就之顷。行藏念虑之间。非止不一。亦乃千万。宜乎此经暂读为难。读即闻道也。非对纸墨之本为读也。举如意云。会么。若于此会得。野色更无山隔断。月光常与水相连。其或不然。更听山偈。妙经一大许谁知。知则中庸可共时。世上事难难却易。此经不遇后难期。问曰。如何是一大之旨。师曰。诸佛法身。当人妙性。曰。恁么今日说了。为什么又道难闻。师曰。你虽闻此说。如不闻一般。曰学人字字明白。为什么与不闻一般。师曰。便也闻。却信不及。曰信得及时如何。师曰。龙女顿成佛。只在献受间。

　　提婆达多品第十二

　　此一品经谓之得闻经之机。修道之要。乃成佛甚速者也。盖天下之众恶。人不能作者。达多能作也。天下之众善。人不能为者。吾佛能为也。以吾佛能为众善。故谓之大慈仁。谓之大圣人。具足妙相。天神拥护。飞走钦服。宜其然矣。以达多能为众恶。故谓之极顽愚。谓之大罪人。具足丑相。天神诛戮。鸟兽衔冤。亦宜其然矣。此法华会上佛亦授记达多作佛者。显示恶业迹也。佛性本也。本既存而迹可消。罪可灭。而佛可证。故引龙女顿成佛之事以实之。又此经世传有四句口谈正在此品。谓彩云影里仙人现。手把红罗扇遮面。急须着眼看仙人。莫看仙人手中扇。其旨曰。世间逆顺百端。皆五彩云。云中皆有说此妙经之仙人。以妙经。仙人传来也。又逆顺百端难忍难祛之际。谓之仙人手中红罗扇。当此之际。会得个大而无外。细而无内。前而无始。后而无终。如海受万派之声。岳止千山之势。便是仙人说妙法华经。不见手中扇也。大凡修学佛者。果能二六时中刻刻子见。无前际后际。这边那边。既无我人众寿。自无取舍爱憎。到此田地。境即心也。心即境也。我一佛也。佛一我也。龙女成佛。犹是有献受之迟。当体即真。岂非无记证之别。其或未委。更听山偈。虚空体本绝云霞。纵有云霞见自差。会得虚空本无物。仙人终日说莲华。问曰。如何是直下顿成佛一句。愿师直指。师曰。若要直指。起来礼拜。曰学人每日礼拜。何待起来。名为直指。师曰。只是不肯起来。便是不肯听此妙经。曰恁么则随顺是师学。得见恒沙佛。师曰。阇黎肯如是。处处见仙人。

　　持品第十三

　　持者。止于至善之地。不迁不易之正定也。盖人生于两间万类之中。必有知觉之心。既有知觉之心。必有好乐恐惧等念。念之发处。必因逆顺憎爱之境。逆顺憎爱之念不已。必有天堂地狱。丝竹刑杖苦乐之具。此具既有。则最初之元心。心中本具之至理妙道。随之而变为万别千差矣。不有大圣人具以知见开示此心。则人人终不能自悟本性妙体。无大无小无始无终之妙也。妙经既开示。当人能悟入。则此心也。充塞宇宙者。皆谓之妙心。皆妙心故。鸢飞鱼跃而不疑。日升月落而自一。则此性也。贯彻古今者总谓之妙性。总妙性故。死生聚散而不惑。去来动静而自如。到此田地。晴夜无风。湖心月影。季春雨过。幽谷华香。亦不足以喻持妙之万一也。此处持之。不迁不贰。惟一惟中。可以与诸佛鼻孔一般。可以与千圣肺肝一样。于此不能持。守被尘境移。可谓道春秋成败知多少。万载千年卒未休。其或更疑。听说山偈。持此经时万虑沉。逢违逆顺莫呻吟。工夫做到至诚地。三世十方即一心。问曰。经中谓持此经。师谓持此心。意旨如何。师曰。经是照心之灯浊。心是持经之堪与。曰恁么则心即经。经即心。莫生二见。事即理。理即事。本是一根。师曰。更听说偈。了无毫发念头来。纯一功深心自开。七轴莲华如此守。十方诸佛叹奇哉。

　　安乐行品第十四

　　心无他适而自若谓之安。性得其所而圆顺谓之乐。久不变动而功高谓之行。如是之行也谓之妙行。如是之乐也谓之妙乐。如是之安也谓之妙安。盖有大道为之主宰者。凡百欺心之顺事。违理之顺得。逆天之顺享。皆不爱也。有妙经为之印证者。凡百本性之众善。克己之多劳。诸佛之妙德。皆勤修也。以能勤修。如上圣德贤行。始可谓之闻经善人。以能圆契。如前大道妙经。始可谓之修行之善业。修行既善。凡百毁谤轻慢之言自无。灾障污秽之事自绝。从此光明广大。道德尊崇。现世为天人师。他日登佛圣地。谁曰无是理哉。举如意云。会么。若于此会得。心如皎月。体似虚空。十方无不仰其高。万姓无不称其妙。如或不然。须向静中切切举个阿弥陀佛。复自验云念佛者何心。不念佛时何物。工夫打成一片。当自悟云。佛外无心。心外无佛。到此田地。可谓道上天下地弥陀佛。鱼跃鸢飞白藕华。更有何人还不悟。痴痴门外问三车。问曰。如何是门外三车。师曰。羊车鹿车大牛之车。曰羊鹿车时如何。大牛车时如何。师曰。葵华向日。柳絮随风。曰恁么则信向大乘。莫随小见。师曰。更听山偈。要能安乐行无亏。念念心休向外驰。日久功深成一片。大千世界碧琉璃。

　　从地涌出品第十五

　　此一品经。因六万恒沙菩萨各有六万恒沙眷属。一一菩萨眷属各曾无量劫修习。具黄金相。具清净梵音。具广大辩才。具至圣道德。忽从地涌出。敬礼吾师。称云是我等师。我等慈父。开示我等。得成妙道。时众皆疑云。吾佛出家未久。成道亦后。何以从地涌出六万恒沙大菩萨各各领六万恒沙菩萨眷属。各来礼敬。称师称慈父。譬如百岁老叟称二十五岁少壮为父。父亦唤百岁老叟为子。是可疑也。盖此疑者。不知吾佛根本。远自无量不可量之前。悟此妙道。证净妙身。常居实际之地。常起我人众寿之四相。起惑作业。妄自升沉。乃示同生灭。演教度人。欲人人还复本源。同归实际。此吾佛之本意也。如是会得六万恒沙之广众信向。岂为遇哉。乃至尽法界悉同证妙身。同成正觉。亦不为多。于吾佛久近。亦不须疑也。咦。听说山偈。法身无去亦无来。可叹时人空自猜。三际十方俱坐断。乾坤信是眼中埃。问曰。如何是三际十方俱坐断。师曰。会么。曰学人不会。曰乾坤信是眼中埃。

　　如来寿量品第十六

　　医师喻。罗络始终谓之佛寿。包括空有谓之佛量。得佛之量者。一日月周旋之界。空中一尘。尽空尘之天地。海中一沤。极海沤之广阔。乃性天之微尘耳。悟佛寿者。一元会该摄之时。劫中一刻。尽劫刻之运世。年中一息。极年息之久长。乃理历之瞬息耳。盖斯道之体。其前无始。其后无终。大而无外。细而无内者也。以众人不知。我我间隔。物物偏私。所谓无始无终之圆物。遂离之为元会运世时矣。所谓无内无外之大体。遂裂之为东西南北之方矣。既有方向。外而曰蛮曰夷。内而曰华曰夏。乌得不张王李赵。尔汝比邻乎。既有寿年。近而曰元曰宋。远而曰羲曰皇。安得不年月日时。往古来今乎。呜呼。吾佛大圣人宣扬此寿量品。良有以也。将长人之短促而至究竟乎。将广人之狭小而至太极乎。将欲人人彻悟而叮咛教诫乎。不然。何以医师之喻而再四勉旃乎。举如意云。会么。若于此会得。不随往而往者此灵心也。不随来而来者此灵心也。不随物而物者此灵心也。其或不然。更听山偈。自从撞入个胞胎。添却元翁多少呆。若是元翁能大悟。此身天地一微埃。问曰。如何是佛之寿量。师曰。世上算师数不得。曰余世人与佛本来人还有寿量也无。师曰。你曾见本来人也未。曰恁么则元翁无面目。世人徒自猜。师曰。阇黎。

　　分别功德品第十七

　　此经乃宣扬此心之广大久远。不灭不生之妙典也。此心既明。则功德无有涯际。岂容有所分别乎。所以有分别者。非此心之理有分别。乃众人领受之不同。所以功德有浅深多寡也。经中以布施持戒忍辱精进禅定五波罗蜜。精一修行。经八十万亿多劫所修功德。不如一念信受此经功德。以闻此经。必悟圆满觉性。以悟圆满觉性故。必能会无始无终于寂然不动之中。必能会无为无变于感而遂通之际。如是则岂有为有变有年有劫之功德可比拟哉。故曰佛子住此地。即是佛受用。举如意云。会么。若于此会得。生死永断。苦乐无端。尽法界总是真常。括古今通为妙性。演之为易。可以趋吉避凶。颂之为诗。可以移风易俗。如是乃至世谛资生。无不化为真如妙理中庸圣行者也。咦。听说山偈。此经一句信无疑。便是圆融法界时。万种有为皆费力。吾心顿悟即菩提。问曰。如何是顿悟即菩提之理。师曰。若能顿悟此心。则无圣无凡。非空非有。曰恁么则本无圣凡。人自迷悟。师曰。杲日卓午云消尽。具眼何人不见明。

　　随喜功德品第十八

　　此一品经。极赞闻此妙经功德。无有涯际。不可称量。故以展教第五十人随喜功德以赞之耳。盖以资生之具。尽心供养他人以至于老。乃百年之梦事。亦剥他人来世富贵之利剑耳。于自性何益哉。第五十人随喜此经之功德。虽今生不明斯道。乃已种当来成佛之种子。既有成佛种子。同缘会遇。必得亲闻妙经。既得亲闻妙经。成佛必矣。既得成佛。逆推今日随喜之为种。岂资生之幻具。助缘之梦为。可比成佛之大功。了生死。证涅槃之大事乎。举如意云。会么。若于此会得。无边幻妄顿灭无余。无穷死生顿消无迹。尽大地作沙门一只眼。了无毫发之疑。尽十方是个自身。亦何尝拟议。其或不然。须向静中自看父母未生已前。今日之思量计较者毕竟在何处安立。看来看去。必然有悟云。我本不生。人何曾灭。众生诸佛悉是假名。五教三乘皆为虚说。到此田地。可谓道一条大道本无迂。自是当人见识迟。今日肯能真领悟。目前何法不如如。问曰。如何是如如。师曰。绵州附子汉州姜。曰恁么万别千差。如如之理何在。师曰。会得时本无千差万别。曰如是则见自异而自差。体本同而本一。师曰。不可随语生解。曰毕竟一归何处。师曰。山僧不知当人自看活套。曰随喜妙经既有无量功德。且道今日信某禳灾一句作么生道。师曰。似日消清霜。如火焚枯草。

　　法师功德品第十九

　　此一品经。演出得此经之灵验。盖妙经所诠者性道也。悟此性道者。形虽凡夫。心即佛也。心既佛之妙心。乃一心上帝则主宰乾坤。化生万物者也。心既如佛。则一身随之而妙。身既随之而妙。则六根能具广大神妙。六根既妙。则六尘悉能随神指呼。能一能万。能短能长。乃至手取天地外之物。如手拈香。眼视往古来今之事。如眼观掌。亦真圆证本心之常事者也。何法师功德广大之可疑哉。举如意云。会么。若于此会得。佛一我也。我一佛也。弥陀与我不是两般。我与达多元非二质。融万象成一法身。会古今即一知见。其或不然。须向蒲团上静坐二三十年。单单看个大而无外。果有外乎。果无外乎。前而无始。果有始乎。果无始乎。始处得其实。终处亦真。外处得其真。内处亦实。悟到此田地谓之知至。究到此田地谓之物格。众如有疑。听说山偈。此心神妙人人佛。自是人人不自知。肯信山僧轻一点。六般神妙任施为。问曰。适云六般神妙任施为。师亦法师。六般神妙还具足也无。师曰。我又不是法师。问什么具足不具足。曰适来高座敷演。大众蒙益。为什么不是法师。师曰。若唤作法师。不值半文钱。曰不唤作法师意旨如何。曰糟粕人间真打透。庖羲画画是秦灰。

　　常不轻品第二十

　　此一品经。演唱能行此妙经之妙行。必将成佛者也。盖尝静思之。人生于天地间。醉生梦死者固不在此论。但有少觉悟者。试为详裁之。夫妙经乃演人人本具之性理也。圆满觉性固无欠而无余。蕴积妄情实有生而有灭。妄情既有。生起消灭之道岂无。故吾佛大圣人引起往昔为凡夫时初得觉悟修行。以为今悟妙性修行模范也。妙行有三。曰平等行。曰无相行。曰无我行。无我则心量广大。见识渊泉。菩提涅槃而日日增荣。解脱智慧而时时深入。故曰无我而大。大而化之谓之圣。圣而不测谓之神。无明逆顺之境忘于外。善恶之机息于内。无好乐忧患之念萌。绝利欲争夺之念举。故曰守其无相。相固常有。体其无体。体固全真。平等则虽冤亲而不同。实冤亲而共性。虽男女而有别。实男女而同根。廓七尺躯为大千沙界。广一寸心作太极圆图。故曰心同虚空界。示等虚空法。证得虚空时。无是无非法。如是则万事纷纭而常一。万法变化而常真。收万古于一念虑中。会尘刹于一毫头上。到此田地。谁曰成佛更有迟疑。果若更疑。听说山偈。此心平等忘人我。虽未修行佛已成。若道山僧言不当。不轻菩萨可怜生。问曰。不轻菩萨授记一切人是佛。且道蒙授记者还有不成佛者么。师曰。只你不成。曰学人为什么不成。师曰。你若肯成。不将再问。曰恁么则直下承当。更休拟议。师曰。善哉大丈夫。

　　如来神力品第二十一

　　此一品。显示佛佛具如是神通妙用也。然以世眼观之。则黄帝乘龙。栾巴噀酒。庞婆入石。长房缩地。皆罕见之难事。诚以道眼观之。则维摩丈室容百万之多座。释尊一时历百千之长年。一舌抵初禅万万里之高。一声遍十方万万界之广。亦大圣人之末事。何以如此。以吾性无方所年劫者也。此性既无方所年劫。则历不可数之元会。自心何尝少间。如是则于一念顷经无量恒河沙之大劫。乃至一语一默光照十方。一抑一扬声宏万世。皆佛之小事。性之影子耳。举如意云。会么。若于此会得。一即一切。一切即一。往古即今。今亦往古。其或不然。必当久静一二十年。看个已往年岁为什么此心不随已往而不存。未来年岁为什么此心不随未来而不觉。现在万物纷纭为什么此心不随万物而独知。如是反复参究。久久纯熟。当自悟云。冲虚妙粹。炳焕灵明。卓然而独存者也。到此田地。百万神通妙用。皆运水搬柴之易。又何难之有哉。咦。再听说偈。运水搬柴一妙神。自家不悟可怜人。今朝顿悟从今后。土块泥团即法身。问曰。如何是泥团即法身。师曰。天地之塞皆吾体。天地之帅皆吾性。曰如何是要妙一句。师曰。一片寒光。吐吞万象。

　　嘱累品第二十二

　　嘱累者。以言托之曰嘱。以法系之曰累。欲使传续妙法。利达无穷。故曰嘱累。盖此妙经。三周已毕。大道斯圆。若不付托得。演说一场无益。(某)才荒学浅。固非付托之人。因正缘真。敢任流通之责。试再为详拈一遍看。夫法者何法也。即吾佛大圣人经无量久远年劫修习之正法也。此正法之意者何意也。即人人本具之性理也。何谓性理。即吾心竖穷三际。横遍十方。万善万能之实理也。此之实理。虽人物共禀。但不能自主。而随形器根尘之所幻惑者。靡靡皆是也。故吾佛大圣人最先觉悟。愍众人之不悟。乃示同生灭。演此妙经。直指当人之性如是而已矣。性理既明。留言可法。故特运大神力。以一手摩万亿多众之顶。自称此经难得。具诸佛大道德大神通之秘藏也。宜各受持流布。如法修习。如我无异。是至嘱也。举如意云。会么。若于此会得。着衣吃饭。二圣宝塔俨然。举手抬头。七卷莲经在尔。其或未委。山僧有偈。一乘义理自家性。七轴莲华纸上心。我爱普贤曾有说。教人莫向外边寻。问曰。如何是嘱累末后一句。师曰。切忌生疑。曰学人尚不曾信。疑从何生。师曰。信也好。疑也好。曰疑也好时如何。师曰。四生六道劫时长。换面改头增懊恼。曰信也好时如何。师曰。三贤十圣性天廓。八解六通心地宽。

　　药王菩萨本事品第二十三

　　此一品经。示药王烧身炼臂供养此经之迹。以显此经尊崇玄妙不可得见之难。盖烧身空我相也。炼臂忘我执也。我执既忘始可与之论一大之至理。我相通绝始可与之言一大之真常。举如意云。会么。若于此会得。毗卢妙体。与一片白云横谷口而无殊。大藏灵文。共几多归鸟尽迷巢而不别。其或不然。须尽扫荡胸中旧习。单单念句阿弥陀佛。初举之时。杂念纷飞。凡情交错。久则纯熟。一心圆寂。万境如如。到此田地。必当自悟十世古今始终不离于当念。无边刹海自他不隔于毫端。烧身也炼譬也如云去云来天本净。此方也他界也若华开华落树何关。更何疑哉。再听山偈。只怕此身炼不尽。此身烧尽我无依。是名苦行流通旨。珍重当人善护持。问曰。是名苦行流通旨其意如何。师曰。行不苦则志不坚。意不诚则念不切。曰恁么则克苦乃入道之初门。无我为成佛之捷径。师曰。再听山偈。放逸名为不立身。岂能成佛号圆人。既然要做丈夫汉。须扫从前懈怠尘。曰力进一句再请师道。师曰。若不力行成不得。百年容易暗消磨。不如当下便行去。万古令人出爱河。

　　妙音菩萨品第二十四

　　妙音者宣扬此经之具也。故吾佛大圣人示此以表扬妙行流通也。夫妙经之旨。在人人分上谓之觉体。在佛佛道上谓之三藐。此谓正等。在人事取舍进退之宜谓之道。在觉体广大圆融谓之佛。在吾佛随机应化宣示谓之经。在虑空念寂之地谓之定。在无人无我之时谓之空。在解怒绝欲之顷谓之力。如是乃至动静纷纭。彼此一万。有无量百千万亿名。善者皆此经之妙旨。恶则皆凡下之愚情也。故妙音能种种示现。辅赞此经。以表妙行流通也。举如意云。会么。若于此会得。任短任长休剪缀。随高随下自平治。其或不然。莫道死来真作一。安身立命恐多般。世间多少英灵汉。多少临终被热瞒。于此心果未安。还须念句弥陀佛。心心即佛。佛佛惟心。忽地打成一片。当自大悟云。本无生死及升沉。广大冲虚妙甚深。从今不受人瞒却。万古乾坤号妙音。问曰。如何是妙音之旨。师曰。一而万。万而一。体露堂堂。曰恁么则无一物不是毗卢之体。无一名不是吾道之名者也。师曰。再听山偈。乾坤万别与千差。识得元来只一家。于此既能真会得。何人脚下不莲华。

　　观世音菩萨普门品第二十五

　　普门者。示以观音妙智观力。契机圆行。而进于妙音。无缘慈济。响答大千。而普应无尽也。盖人人所具妙性。圆满十方。洞无隔碍。特以众生业惑。幻妄迷真。见闻觉知。遂相吴越。而失本元明。尘消觉净。显复圆通者。惟闻机最胜。故楞严云。一根既返元。六根成解脱。六解一亡。元明不二。心非其心。无一心而非其法。法非其法。无一法而非其心。一多缘起而恒真。千差涉入而无碍。非普门而何。举如意云。会么。若于此会得。观音菩萨常在诸人面门出入。示现神通力。说无等等法。汝若不会。须以妙奢摩他三昧观力回光自看。看到着眼不及处。蓦忽拶透。便知百千手眼。不离自己。苟或不然。试听山偈。一镜堂堂万像俱。大千何处不光晖。迥然不落根尘界。手眼通身却是谁。问曰。如何不落根尘一句。师曰。根尘里荐取。曰犹是学人疑处。师曰。耳里青黄眼里声。曰恁么则悟来月满三期内。迷去云开六不收。师曰。你唤什么作月。曰如何是观音妙智力。能救世间苦。师曰。苍波海底珊瑚月。红焰炉中菡萏风。曰是则众苦所不到。师曰。功德不少。

　　陀罗尼品第二十六

　　此一品经。以陀罗尼标名者。以此妙经理行智果。四大法圆。若不总收。道无究竟。故以此名品也。梵云陀罗尼。此云总持。即总持万法。圆收万善之密也。(某)初学此经。以为诵得乃了。既诵得了。又以解其义理为难。既颇晓解。又以行不得为难。既依而行之。不过日用之中。人事之小善耳。来世为人之志。来世如今之解。皆不得决然由我行藏而无少疑也。由是反覆参究。忽地如获旧物相似。从此彻头彻尾。了无毫发进退之疑。从此若彼若此。俱有佛祖取舍之断。故敢以妙经。为人发明也。夫圆收万善。总持万法。果是何道。即人人本具之妙心也。人人既具。何以轮转六道。汩没四生。到今不了。复如之何。以人人本具。不遇良友指教。又无自察之才。则终身不明。今既不明。则知万万世后万万世徒生死。终无了悟之缘。所谓本具妙性徒本具者也。呜呼。我等夙培善种。幸获正教。宜当革故鼎新。必究必行必成必了。岂不快然于自心乎。岂不为如来使。往来三界乎。岂不与十方诸佛历代祖师把手共行乎。岂不谓之圆收万善总持万法乎。举如意云。会么。若于此会得。可谓道打开华藏重重海。独露堂堂大觉场。其或不然。须是入秘密关。立总持志。拚三十年工夫。单单念句六字真言。坐与真言共坐。卧与真言共卧。乃至言语作息俱与真言无二。如是则必有融成一片之时。必有三世十方正等之日。必有凡圣悟迷本只一心之见。到此田地。可谓道太湖三万六千顷。月在波心说向谁。更有人来伸一问。山僧合掌念多醯。问曰。如何是多醯二字。师曰。此是蓝婆咒。不须义上疑。曰咒即不闻。究竟总持一句作么生道。师曰。多醯多醯兜醯醯醯。

　　妙庄严王本事品第二十七

　　此妙庄严王本事品者。举古例今。欲使行人以道自卫。消息邪缘。不堕垢染而竟果德。亦以见利行同事。转邪归正者。良由受持此妙经力。而不失方便之权也。然则不染而染者。妙庄严也。染而不染者净德也。蕴真如之妙理者净藏也。破痴暗于智照者净眼也。故能转昔日之妙严为今日之华德也。且道如何是此妙经力。举如意云还会么。若于此会得。五蕴浮云空去来。三毒水泡虚出没。如或不然。听说山偈。邪因正显正因邪。邪正元来共一家。邪既不生谁是正。宝光匣冷吼青蛇。问曰。昔何谓之庄严。师曰。说庄严者即非庄严。曰今何谓之华德。师曰。即非庄严是名庄严。曰方便之力其事云何。师曰。剑为不平离宝匣。药因救病出金瓶。曰毕竟如何得法眼净去。师曰。功德天。黑暗女。有智主人。二俱不受。

　　普贤菩萨劝发品第二十八

　　此品名普贤劝发者。法会既终。进修功毕。智圆觉满。证佛所证。法化流通。无复自利。直以善入世间三昧无作愿力。现无量色身。自在宏化。转入妙觉向上之道为果后常行也。自是而往。横身十界。高踏毗卢。泯三世而无际。亦无无际。洞十虚而无方亦无无方。生死涅槃谁忻谁厌。佛窟魔宫无取无舍。如是相。如是性。如是体。如是力。犹涉化机。大无外。小无内。前无始。后无终。未超见量。举如意云。会么。于此会得。露柱灯笼头头实相。墙壁瓦砾一一光晖。麻三斤柏树子塞断玄关。干屎橛死猫头掀翻妙寨。如未究竟。再听末后一偈。鹤出银笼横碧海。凤离金网拂云衢。只应不恋长安乐。到处逢人是故知。问曰。如何是到处逢人是故知。师曰。烦恼海中为雨露。无明山上作云雷。曰此莫便是普贤常行否。师曰。是即是。莫差误。曰如何得不差误去。师曰。客来须待。贼来须打。曰如是则觅火和烟得。担泉带月归。师曰。不防灵利。曰恁么则七轴玄文。宜为剩法。师曰。瘥病不假驴驼药。曰还有不病者么。师曰。你且道谁是病者。曰是则安用劝发。师曰。为汝不荐不病者。曰向上事又作么生。师曰。早成向下去也。曰学人不会。乞师方便。曰任从沧海变。终不为君通。

　　○附天池沙门法聚颂

　　宗教明明没两途。漫从取舍强分疏。衣珠未示珍何失。宝所亲登路早迂。鹊噪雅鸣圆极唱。山明水碧露真模。拈华昔日今如意。一种金莲火里敷。

　　○附陈白沙寄太虚上人一首(余不尽录)

　　太虚石洞居。孤绝少人依。远客携琴至。逢师乞食归。一蒲青草上。四面白云飞。尽日无言说。岩华落满衣。

　　考志

　　江都宝胜寺。唐贞观年间。僧智端启建于扬子桥。　国朝江水𡊢没。扬州卫指挥李铠。僧太虚。迁于城东三里。今云宝城。无考。疑即宝胜。侯再详。

　　法华大意卷下

　　No. 609-C 法华大意后序

　　金陵太虚相师。昔与陈白沙章定山诸老先生相友善。既多论述。及见
孝宗皇帝复有讲章诗篇。若杂文诸稿。维扬士大夫家有藏之者。今不易得也。渭孩时舍名称师兄者玉北庵。往岁闭关龙南精舍。适乡人李君良忠过访。为玉兄道其兄梅峰居士游维扬时。登太虚楼。访师所遗。得法华大意本于住僧(某)而归。玉兄后三年出关。复得是本于王龙溪先生所。而本固缺后三品。适玉兄之师玉芝大师至自武康。足成之。玉兄受之。遂较刻以广其传。为卷凡三。字七万。布施者若干人。费银若干两。工再月而成。既成而玉兄持本以来。令渭序其来历如此。若夫要旨所关。已标指于前序中。虽然如闻六祖之言心悟转法华。心迷法华转。然则经且不可恃也。而况于区区之大意。此在众生诵读者当自得之。其无以义为仇。以负于著者藏者访者足者施者刻者之心。

　　嘉靖丁巳岁冬十二月望日山阴徐渭撰

　　No. 609-D 重刻太虚禅师法华大意䟦

　　乙丑春。湛然大师说法于海盐。余往瞻觐。时常随云集约千众。柱石梁公率大众向余作礼。出此大意相嘱。余刻华严疏钞功尚未竣。辞。公等切恳。唯唯承当。携至舟中。寓目数行。见其引太极中庸等语。惧为狂慧误解者之嚆矢。尚怀犹豫。及再读之。合掌敬仰。知师的的见大意。盖不以文字诠释法华经。直以法华经为自心注脚者。伶俐汉子见之。便可悟入。急当重较流通无疑矣。遂授之梓以作后人眼目。至其称引儒家言。亦一时为陈白沙诸老方便。观者勿窃影响。徒滋混滥以资齿颊。使自误误人。堕落不浅。若夫得意忘言者。信知一切世谛文字。无不从法界流出。无障无碍为一味法。余言特饶舌耳。

　　天启丁卯仲春八日长水叶祺胤识
