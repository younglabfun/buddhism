卍新纂续藏经第 31 册 No. 0607 法华经科注


　　No. 607-A 妙法莲华经新注叙

　　法华之王诸经也。孩提之童。亦能言之。至于说其所以为王。则虽大才宏智。亦弗能也。其故何也。盖法华者佛乘也。佛乘者佛知见也。佛知见者佛境界也。以凡智说佛境界宜乎。弗能也。震旦诸师。释之者数十家。惟天台大师。为得其说。大师者灵山同闻众。而所谓降德为如来所使者也。夫得其说。不亦宜乎。大师之后。采摘其疏者亦多。惟若一如新注。则略而取之。引而伸之。于其折中。颇得宜当矣。一如号一庵。明永乐中。为僧录司。住上天竺。尝奉敕探讨大藏。撰三藏法数。我应永之间。奉使来于本朝。时与津绝海游。和应制三山诗。其人品可知耳。余尝得新注一本。把玩不已。自惜不与人俱。遂弗顾固陋。窃训其傍。授剞劂氏。夫一心之妙。散而为语言。结而为文字。语言及文字。祗是一心之妙焉耳矣。上机乃神而解之。下根乃信而入之。但如中智与愚者。则觉知而分别之。若夫神解与信入者。不取语言文字之相。直闻经文。亦可领焉。至乎觉知分别者。非疏愈惑。非训难导。倘或寻之文义。偶发一句解。生一念信。而染其神。则其利益不可量。是吾流通之志也。

　　旹
宽文丁未季秋之谷僧不可思议书于霞谷兰若之西庵

　　No. 607-B 重刻法华经科注序

　　夫铅锥凿井。井在高原。非唯理水。而艰得现前。即至湿泥。而尚复悬远。何如利钁斫地。直透金刚磐石无前。而法泉溢涌。昔在耆阇。说经八载。结集西竺。八里连绵。传来震旦。而译为七卷。则真实理味。隐在重山。而六朝诸师。竟为注疏。屈指可数七十余家。求其理诣辞长。则光宅为最。岂高原凿井乎。铅锥弗铦乎。迨乎智者一出。玄义敷敡。先破光宅云公。余者望风而退。其利钁斫地乎。法泉溢涌乎。然而世人。徒知乎流长末茂。而未原乎源远根深。盖我智者。昔在灵山。预会亲闻。思大同听。的承印记。大苏道场。圆证三昧。纵无碍辩。称性宣敡。矧复章安结集。非撰述之足拟。荆溪记释。有文献之可征。然则先贤既尔服从。后学何烦措意。不犹爝火之争光二曜。蹄涔之拟酌四溟。多见其不知量也。须知智者法华之妙。在于玄义。文句次之。若夫今之科注。又其次也。学者或先科注。而后文句。文句而后玄义。其犹观水于河于江于海。不免望洋向若而叹。若先玄义而后文句。文句而后科注。其犹伐木于根于茎于枝。可谓拔茅连茹而征。上天竺一庵如法师。国朝洪武时人也。是板刻于留都。年久板废。余先得梵夹印本于四明。复廉觅之。得翻刻之板于闽之寿宁。后因学者求之不便。乃命四明会首宝峰高公。而募刻之。今存武林龙树庵者是也。迩日东瓯玄孙灵(操荣)虑。梵夹赍持不便。细书老眼难观。改为方册。稍大书之。募资剞劂。以广流通。为法䖍虔。可谓勤矣。复命刻余所述玄义辑略于前。庶令学者虽未能广目义海。亦先使其染指知味。事竣问言于余。故不辞芜秽。勉为之序云。

　　旹
皇明天启七年。岁在疆圉单阏。坐夏之七旬五日。传天台教观七十四老僧传灯。书于楞严坛之东方不瞬堂。

　　No. 607-C 法华经科注疏序

　　如来说法四十九年。虽五时四教。而意极于圆。故华严属兼。般若犹带。惟至法华。直舍方便。单说无上。是以殷勤称叹。为经中王。良以此也。教流东夏。弘华严若贤首。弘般若如禅宗者。犹如恒沙。而弘法华者。止天台十余代耳。此其故何哉。盖偏权易受。圆实难肩。彼无情之旨。性恶之谈。虽迦叶尊者。犹疑魔说。况金容掩色。欲举当时天人所惊疑者。而直领之。岂不如凤毛麟趾之希遘哉。余于是益信弘法华难也。诸佛出世。不值大根。有不说法华而入涅槃者。则机器之难遇也。光宅首唱河北。继者数十家。权实本迹之义。至智者始定。则四依之难逢也。自台岭集成。至五季四百余年耳。中国已无有能举其义者。求于高句丽而始得之。则传习之难继也。宋朝迄明。妙旨再绝。隆万间。妙峰法师振起之。一传无尽灯公。再传幻由路公。圆乘独𢰾彼狭小偏秘之流。怨嫉载道。则特立之难坚也。由此观之。则手把虚空。足蹑须弥。犹为易事。而单提圆上。不堕通别。而其难为更陪也。路公之孙操师荣师者。慨佛种之难纯。于是举科注而更定之。与同志明宇王君葵赤张君振扬陈君知默邓君季黄马君祯甫姜君迎华陈君仰峰林君道如盖君国进龚君应华高君汝化叶君等。谋寿诸梓。夫法华以文句为入门。玄义为堂宇。摩诃止观为奥室。科注者文句之略也。不知科注而弘法华。即温陵要解犹然兼带。而况妄解经文。单伸臆说。其为法华也。犹北辙矣。　　师精玄义止观。岂不能创为新异。而谨守妄传者。正以自智者之外。皆杂通别。但揽辔白牛。于羊鹿交驰之世。已自横绝。何必强作解事。而蒙不知之诮哉。此又雪竹师之难也。余于是风告诸方。因科注而玄义。因玄义而止观。至法华藏深固幽远者。可以径造。慎毋堕落通别。而夹杂圆种也。则如来为其厚幸矣。是为叙。

　　赐进士第
钦差行人司行人永嘉邵建䇿薰沐合十书

　　No. 607-D 新注法华经序

　　经云法华经藏深固幽远无人能到若然岂言说可能跂及者哉此即
释迦世尊于三七日中所说华严法界无二无别虽智如鹙子未免惊疑况余众乎此实难信难解不可思议大解脱法门也陈隋间天台
智者大师顗公灵山亲承大苏妙悟证法华三昧获旋陀罗尼既而居江陵为章安等弟子开玄义十卷惟释经题所谓九旬谈妙者也后居瓦官寺复为章安等以权实本迹开显之旨别释经文名曰文句亦十卷先是光宅所注其中不免讹谬大师悉去之以正其说至唐荆溪尊者又推广大师之说撰释签十卷释玄义妙乐十卷释文句则一经之妙大备而无余蕴矣然而文辞浩博义理深玄自非老于座主之学者弗能入也于是元之慧愚谷者一以大师成言注于句下以使初学启发蒙昧惜乎岁久板刻不存前住上天竺一庵如法师乃前高僧具庵法师之弟子也得其正传博通教义讲说熟闲于今两测一人而已间居南京大报恩寺念祖道之荒凉大教之将坠于是亦一以大师成言注述斯经不敢妄加己见混肴其说疑误后学比慧愚谷者加详编为七卷吴中顾道珍缮写极为严整道珍与同学佛人管叔纯冯觉成顾道升顾禧然姜孟圭等共募众缘为之刊梓流通一日叔纯等怀香过予征予序引予时年八十四岁抱病在家焉能措笔然睹兹盛德之事亦当为之助喜若以法华经藏深固幽远无人能到岂可以言说跂及者哉姑摭一二为序以弁其端当知此经不可思议果报亦不可思议上足以答君亲之厚恩下足以济飞潜之幽趣如太虚空岂有量哉故为序后之览者当求言外之意云。

　　永乐十六年正月十五日资善大夫
太子少师吴郡姚广孝序

　　No. 607

　　妙法莲华经科注卷第一

　　上天竺讲寺住山比丘　一如　集注

　　妙法莲华经者本地甚深之奥藏也乃一化之根源五时之极唱如来出世意欲即说此经开示众生本源觉藏究竟直指见性成佛故经曰诸佛惟为一大事因缘故出现于世所谓开示悟入佛之知见是也其奈小机未堪此闻闻则生谤堕苦故经曰若但赞佛乘众生没在苦谤法不信故坠于三恶道如来不得已而为实施权先以华严大教拟宜小乘之人既不能信受是以不动寂场游化鹿苑为其说三藏教而又保证真空故须方等弹斥令其耻小慕大虽复慕大而执真之情未忘乃寄空生身子为之转教广谭空慧之法而淘汰之执情破已然犹以实覆权权掩于实未开二乘根败作佛未显如来成佛久本于是高会鹫峰剧谈秘要开方便之权门示真实之妙理发众圣之权巧显本地之幽微故经曰正直舍方便但说无上道其为教也三乘咸会一乘九界同归佛界长远寿量至此方彰出世本怀于今始畅夫是之谓妙法莲华经也。

　　○此经凡二十八品所谈妙法不出权实本迹权谓九界三乘实谓佛界圆乘本谓久远成佛迹谓果后施化前十四品是迹门开权显实后十四品是本门开迹显本然迹本二门开显由机分利钝故有三周七喻不同三周者初法说周为上根人作三乘一乘说舍利弗一人得悟即方便品中所谈是也二譬说周为中根人作三车一车说迦叶等四大弟子领解即譬谕品中所说是也三因缘周为下根人作宿世因缘说千二百声闻得记即化城喻品中所明是也迹门施化终于三周周者终也终必对始故上根始于鹿苑禀小终于法华得记中根例知下根始于大通下种终于因缘开会故云三周也七喻者一火宅喻喻三界不安隐如譬喻品中所明是也二穷子喻喻小乘无大乘功德法财如信解品中所明是也三药草喻喻有漏诸善皆能除恶而无漏之善为最如药草喻品中所明是也四化城喻喻二乘真空涅槃能防见思之非御生死之敌如化城喻品中所明是也五衣珠喻喻王子结缘下一乘智宝之种即了因种如五百弟子受记品中所明是也六髻珠喻喻中道实相极果所宗如安乐行品中所明是也已上六喻皆喻迹门开权显实也七医子喻喻佛如大医王遍疗一切众生之病如寿量品中所明此一喻喻本门开迹显本也。

　　○初释首题明五重玄义一法喻为名二实相为体三一乘因果为宗四断疑生信为用五无上醍醐为教相法喻为名者法即妙法喻谓莲华所言妙者妙名不可思议乃褒美之辞也所言法者十界十如权实本迹之法也良以妙法难解假喻易彰莲华则华果同时妙法则权实一体故有迹门三喻本门三喻迹门三喻者一为莲故华喻为实施权二华开莲现喻开权显实三华落莲成喻废权立实本门三喻者一为莲故华喻从本垂迹二华开莲现喻开迹显本三华落莲成喻废迹立本此首题中莲华一喻乃总喻也若经文中火宅等七喻是别喻也故妙玄云七譬是别莲华是总举总摄别故冠篇首总别虽殊莫非为显权实本迹之法耳经者法也常也十界同轨之为法三世不易谓之常故以法喻为此经之名也实相为体者谓十界十如之法一一离虚妄相名为实相故龙树云除诸法实相余皆魔事然此妙体在迹门谓之诸法实相在本门谓之非如非异本迹虽殊妙体是一故以实相为此经之体也一乘因果为宗者宗即要义所谓佛自行因果为宗也云何为要无量众善言因则摄无量证得言果则摄故以一乘因果为此经之宗也断疑生信为用者用即力用也迹门开显断权疑生实信本门开显断近疑生远信故以断疑生信为此经之用也无上醍醐为教相者教者圣人被下之言也相者分别同异也此经纯圆异乎偏少之教喻如醍醐上味不同乳酪生熟酥味故以无上醍醐为此经之教相也然此五重玄义皆是经中所诠之旨祖师预取解释首题者欲令受持读诵之人即于首题能了一经之大旨故也。

　　妙法莲华经弘传序

　　经题五字如前释弘传序者弘广也大也传转也亦流传也序即次序尔雅云东西墙谓之序注云所以别内外也谓见墙别宅舍之内外观序知一经之由致也律师序述此经之大猷盖欲广传后代展转流通而不绝也。

　　终南山释道宣述

　　终南山名距长安八十里在扶风武功县东接骊山太华西连太白陇山其山北来势终于南故云终南关中记云终南一名中南在天之中居都之南故曰中南释者梵语具云释迦此云能仁佛之姓也故凡投佛出家者皆以释为姓阿含经云四河入海同一咸味四姓出家皆名为释是也律师讳道宣生京兆钱氏父吏部尚书母梦月轮贯怀而孕又梦梵僧语之曰所孕者梁之祐律师也及长师日严頵(于伦切)公出家落𩬊年二十依首师进具又从学律唐高祖武德七年甲申徙居终南纻麻兰若制行事钞尝行般舟三昧前后总二十会常感天人送馔侍卫后在西明寺行道中夜临砌足蹶且仆有少年介胄拥卫之律师问汝为谁曰弟子博叉天王子张琼也以师戒德故来给卫耳因以佛牙授师夜捧行道昼藏地穴唯弟子文纲知之又授以饵药修合之方即今天王补心丸是也师问以世尊在世及灭后时事琼一一为言随问随录集为感天侍应传一卷高宗干封二年丁卯冬十月三日入灭众闻天人同声请师归弥勒内院穆宗赞曰代有觉人为如来使龙鬼归降天人奉侍声飞五天辞惊万里金乌西坠佛日东举稽首皈依肇律宗主懿宗朝谥澄照述者著述也述者之谓贤作者之谓圣儒典云述而不作律师自谦故云述也。

　　妙法莲华经者统诸佛降灵之本致也。

　　统(他综切)总也降灵犹降神也致趣也诸佛皆从兜率降神出现于世其本怀之致趣莫不为令众生开示悟入佛之知见授记作佛而后已今经开显既开众生佛之知见授记作佛则总纪诸佛出世之意故云统诸佛降灵之本致也。

　　蕴结大夏出彼千龄东传震旦三百余载。

　　蕴积也蕴结即结集也大夏即竺国之美称如来生于周昭王二十四年甲寅入灭于周穆王五十二年壬申二月十五日既入灭弟子阿难辈于是始结集大小经律论藏至东汉明帝永平七年计一千余年故曰出彼千龄龄即年也是年帝梦金人长大项有日光飞至殿庭旦问群臣太学闻人傅毅奏曰周昭王时西域有佛出世其形长一丈六尺而黄金色陛下所梦将非是乎博士王遵推周书异记佐之帝遂遣中郎将蔡愔博士秦景等一十八人使西域求佛法蔡愔等至天竺邻境月氏国遇梵僧摩腾法兰二人奉佛经像来震旦遂同东还永平十年入阙献经像帝大悦帝于雍门外立寺腾兰居之以白马䭾经而来遂名白马寺永平十四年五岳道士费叔才褚善信等忌之斥言虚伪腾兰白于帝曰吾佛出世法水火不能坏请与方士验之帝敕叔才等尽出所有奇经秘诀与腾兰所持来经像就焚之正月十五日火作而腾兰诸经完然不烬方士稽首钦服帝益异之由是腾兰习汉言久之译四十二章经十地断结佛本生法海藏佛本行等五经佛法自此始流东土故曰东传震旦震旦或曰真丹琳法师云东方属震是日出之方故云震旦华严音义翻为汉地楼炭经云葱河以东名为震旦以初日出耀于东隅故得名也据此则震旦非梵语矣自汉永平七年至献帝合一百五十五年归魏魏五主合四十五年归西晋西晋四主合五十二年至东晋安帝义熙二年罗什译此经时合八十九年总计三百四十一年故曰三百余载载年也尔雅云唐虞曰载取物终更始也。

　　西晋惠帝永康年中长安青门炖煌菩萨竺法护者初翻此经名正法华。

　　西晋武皇帝司马氏讳炎字安世文帝昭之子也受魏禅即帝位乙酉改元泰始国号晋都洛阳故曰西晋始自武帝次惠帝次怀帝终于愍帝惠帝讳衷字正度武帝第二子庚戌四月即位改元永熙继改元康庚申又改永康止一年长安古称咸阳汉高祖改名长安青门在长安城东即邵平种瓜处也炖煌即今甘肃沙州路古流沙地禹贡雍州之域也汉为炖煌郡阳关玉门关洼水在焉竺昙摩罗刹此云法护月氏国人究三十六国道术兼通其语泰始二年丙戌自天竺达于玉门因居炖煌世号炖煌菩萨后入长安居青门大周目录云太康七年译正法华今谓太康乃武帝年号序既云惠帝当以永康为正也。

　　东晋安帝隆安年中后秦弘始丘慈沙门鸠摩罗什次翻此经名妙法莲华。

　　东晋司马氏都建康始于元帝终于恭帝禅于宋凡十一主合一百三年元帝讳睿琅玡王觐之子宣帝曾孙也年十五嗣封琅玡王后为安东将军镇建康西晋愍帝建兴四年丙子诏王摄万几明年即王位改元建武又明年戊寅始即帝位改元大兴鸠摩罗什译经于后秦境内序必先书东晋者存正统也第十主安帝讳德宗孝武太子丙申继孝武即帝位次年丁酉改元隆安凡五年又改元兴凡三年又改义熙凡十四年后秦姓姚名苌字景茂赤亭羌人当晋孝武皇帝太元八年癸未前秦符坚攻晋以兖州刺史姚苌为龙骧将军后又以为司马讨慕容泓等苌军大败惧奔时渭北马牧等紏扇羌豪率其户口归苌者五万余家推苌为盟主晋太元丙戌四月苌自陕西等路入长安即帝位改年建初国号大秦史以后秦别之苌遣将吴忠执坚于五将坚子丕立为冯该所害南安王符登立晋太元十八年癸巳十二月苌卒子兴立率众伐前秦秦主登大败次年甲午兴即帝位改年皇初凡五年又改弘始当晋隆安三年己亥也丘慈与龟兹同国名在焉耆西南沙门此云勤息谓勤修众善止息诸恶也鸠摩罗什此云童寿龟兹国人前秦符坚遣骁骑将军吕光等率兵七万伐龟兹国取什当晋太元七年壬午岁光与什俱还至凉州闻坚已殁光遂据凉州即三河王位国号大凉改年太安当晋太元十一年也及光卒子绍立为太原公吕纂所害纂立又为吕超所废立吕隆后秦姚兴弘始三年遣师伐隆隆上表隆兴遂迎什至长安当晋隆安五年辛丑也弘始八年什于草堂寺译出今经为七卷当晋义熙二年丙午也序文律师言隆安年中者乃是什始至长安之年非什译此经之年也法华文句云鸠摩罗什以伪秦弘始五年四月二十三日于长安逍遥园译大品经竟至八年夏于草堂寺译此妙法莲华经什少时日诵三万二千言随母出家遍游西域淹贯群籍尤善大乘在龟兹日诸王会同每请师说法必跪伏而听后居秦国大阐经论所译出者三百八十卷秦主以师礼事之优宠特甚弘始十五年四月十三日入灭寿七十岁当晋义熙九年癸丑也。

　　隋氏仁寿大兴善寺北天竺沙门阇那笈多后所翻者同名妙法。

　　隋高祖文皇帝姓杨名坚弘农华阴人汉太尉震十四代孙初宇文秦仕魏封周公至子觉受魏禅国号周坚父忠尝事周有功官至太傅隋国公坚袭封焉陈大建十三年辛丑坚受周禅都长安国号隋自文帝至恭帝三主合三十七年今以国称故云隋氏仁寿文帝年号也名义云天竺之称异议紏纷旧云身毒或曰贤豆今从正音宜云印度此云月盖以其土贤圣继轨导凡御物如月照临故也五印度之境周九万余里今云北天竺者即五天竺国之一也阇那笈多二法师名阇那具云阇那崛多此云志德北天竺人刹帝利种游涉行化来达此境笈多具云达摩笈多此云法密南天竺人序不云者缺也按添品经序云大隋仁寿元年辛酉普曜寺沙门上行请阇那崛多达摩笈多二法师于大兴善寺重译此经为八卷名曰添品妙法莲华故知阇那笈多是二人也升师目录云言添品者谓于晋秦两译经内添合改移有五一于晋秦译本添普门品后偈颂二于秦译药王品后补日光喻之全文三合天授品于宝塔品内四移嘱累品于普贤品后五回陀罗尼品于神力品后又唐不空译法华轨仪全与添品法华改易是同甚违什师按品次第。

　　三经重沓文旨互陈时所宗尚皆弘秦本。

　　一经三译故云重沓文词旨趣交互陈述如十如是晋译则无秦译则有又药草喻后半品之文晋隋两译则有秦译则无又嘱累品秦译置二十二隋译则置之卷末故云文旨互陈也宗尊也尚高也此经虽更三译然古今所尊尚者唯传弘什师所译之本。

　　自余支品别偈不无其流具如序历故所非述。

　　三译之外如名义云达摩摩提于齐武永平年中译出提婆达多品经一卷又东晋祗密帝译出普门品经一卷此师名义不载支分各异故曰支品又阇那崛多于西川益州龙渊寺译出普门品重颂偈一卷故曰别偈如是品偈虽支别不同莫不各有源流具如彼经本序纪其所自故今所不述也又流即流类如云品类相从目之为品是也历象也又通作历又一解余饶也饶即多之义也盖言秦本之内自多支品别偈其品偈之源流流类备如各品各偈之中已自序历可见故今所以不陈述也私谓前解独指普门品重颂为别偈者固是若细详之文意似不特言别译达多普门二品为支品盖言一经之内诸品为支品也且律师作序正为序于秦本安得滥及别译之品哉读者审之。

　　夫以灵岳降灵非大圣无由开化适化所及非昔缘无以导心。

　　灵岳降灵者此借用儒典维岳降灵生申及甫之意盖言灵山所化之机皆蕴英灵之秀而降生者自非吾佛大圣神通骇动智辨宣扬则何由开导而化度之此言应称于机也适化所及者适当也亦称适也谓佛虽大圣不能化无缘之人如灵山所化之机昔皆于大通佛世听王子覆讲法华之时已下一乘之种中间退大渐次调停以至于今方得妙悟自非宿昔有缘种者则无因开导其心此言机称于应也。

　　所以仙苑告成机分大小之别金河顾命道殊半满之科岂非教被乘时无足核其高会。

　　梵语婆罗痆(女黠切)斯旧曰波罗柰或翻江绕城或以群鹿所居亦名鹿苑以古仙所居亦名仙苑告成者如来六年苦行之后于菩提树下而成正觉也佛既成道必说法被机机有利钝则大小不同如初华严大隔于小鹿苑小隔于大方等大小同闻是也此二句言应必被机也梵语㕧剌拏伐底河此云有金河是产阎浮金处河畔有娑罗林在拘尸城外顾命者儒典尚书有顾命篇郑玄注云临终出命故谓之顾顾将去意也佛将入灭而垂言教说涅槃之经如成王将终作顾命之书也涅槃追说四教事同方等藏为半字教通别圆为满字教故曰道殊半满之科科等也此二句言机必禀教也初言仙苑后言金河者盖举一化之初后以摄中间方等般若之二时故总结云教被乘时等如华严被大机乘时为说圆满修多罗教鹿苑被小机乘时为说藏教方等被大小机乘时为说藏通别圆之四教乃至涅槃亦复如是上之四时设教虽则被机乘时约部言之皆属于权并不足以考核其实如法华之高会唯谭一实也法华功高一化理冠群经已今当说最为第一律师之言足可征矣。

　　是知五千退席为进增慢之俦五百授记俱崇密化之迹。

　　方便品初如来既叹诸佛权实二智甚深无量难解难入舍利弗即腾疑致请及如来诫许为说五千人等便乃越席而去如来即斥言此辈罪根深重及增上慢又云退亦佳矣虽曰斥他意在䇿进在座有增上慢者不生退席之心也富楼那等五百弟子本是深位菩萨今内秘外现迹示声闻至法华会上复授与成佛之记者盖崇其密示辅佛行化之迹也崇高也犹迹高本下之义也。

　　所以放光现瑞开发请之教源。

　　序品中言如来说无量义经已入定放白毫光具现六瑞故使弥勒怀疑以请文殊决答是知放光现瑞乃开发起启请说教之本源也。

　　出定扬德畅佛慧之宏略。

　　方便品如来从三昧安详而起赞扬诸佛权实二智之德意令众生开示悟入佛之知见则佛慧之宏远方略方乃通畅也二智佛之知见皆佛慧之异名耳。

　　朽宅通入大之文轨。

　　譬喻品初以三车诱引诸子及出火宅后乃等赐大车以喻鹿苑初为声闻等权说谛缘度三乘之法令其修习出于三界逗至法华开权显实唯谈一乘圆实之法咸令开示悟入佛之知见故经云如来初以三乘引导众生然后但以大乘而度脱之譬天下大治之时书同文车同轨约法则同圆教一实之文约喻则同大车一乘之轨岂非朽故火宅之喻乃是引小向大之说故云通入大之文轨。

　　化城引昔缘之不坠。

　　化城者无而倏有名化防非御敌曰城以喻小乘真空涅槃防见思之非御生死之歒也化城喻品初为疲极之众化作一城以为止息然后令至宝所以譬如来昔为王子之时为其下大乘之种中间退大向小如止化城今至法华复为说大授记作佛岂非化城之喻是导引宿昔之缘之不坠失也。

　　系珠明理性之常在。

　　五百弟子授记品陈如等得记之后悔过自责乃以系珠为喻以陈领解珠譬实相之理乃大乘缘种也盖佛昔于大通佛世尝以大法教令发心为下一乘之种多劫废忘不知不觉今得授记方知缘种不失理性常在譬人至亲友家亲友以珠系其衣内其人醉卧不觉及后亲友复为示之即知衣内之珠不失以喻理性之常在也。

　　凿井显示悟之多方。

　　法师品佛说譬如有人渴乏须水穿凿高原犹见干土知水尚远施功不已转见湿土其心决定知水必近以喻在家出家之人若未闻解思惟修习此经是人去阿耨菩提尚远若得闻解思惟修习此经必知是人得近阿耨菩提佛以种种方便教化方乃悟入故云示悟之多方。

　　词义宛然喻陈惟远。

　　文词义理宛然符合加以如上种种比喻敷陈则一经之旨独惟幽远也。

　　自非大哀旷济拔滞溺之沉流一极悲心拯昏迷之失性。

　　众生滞着诸有没溺爱河此等之流自非如来兴大哀怜广为津济安能拔其生死之苦令得涅槃之乐又众生为无明所覆昏惑迷倒自非如来等一至极悲愍之心安能拯其昏迷之暗令复本性之明也。

　　自汉至唐六百余载总历群籍四千余轴受持盛者无出此经。

　　自汉永平十年佛教始流东土至东晋合三百五十二年又宋五十九年又齐二十三年又梁五十五年又陈三十三年又隋三十七年又唐高祖至高宗干封二年律师入灭合五十年总计六百九年故云六百余载但莫考律师于唐代何年作此序耳六百余载之内总经译出诸经卷目虽有四千余轴之多今昔受持之盛者莫出什师所译之法华也。

　　将非机教相扣并智胜之遗尘闻而深敬俱威王之余绩。

　　机教相扣者机即所化之机教即能被之教扣击也谓机必禀教教必被机机教互相击动也且禀教之机并昔从大通智胜佛所同下一乘种子其上根利智者于初中间已得道竟其钝根者中间退大以来佛为节节调停至今王城亦得道竟后之受持此经者将非昔同下种最钝之人乎望前之多比今之少有若遗尘故云智胜之遗尘又若闻此经信敬不疑谤者乃是威音王佛所不轻为下大乘缘种之余功故也。

　　辄于经首序而综之。

　　辄专也综即机缕之持丝制经者律师专于此经之首述为序文综括一经之大旨庶使诵持者知义意之有归法喻之相显譬若机缕之持丝制经令其条然有绪而不紊乱也。

　　庶得早净六根仰慈尊之嘉会速成四德趣乐土之玄猷。

　　此谓诵持之人苟知一经之大旨念念从闻思修依解立行自然获得六根清净则能见佛常在耆山如隋智者大师行法华三昧诵经至药王品是真精进是名真法供养如来即豁然大悟见灵山一会俨然未散故经云若有深心信解则为见佛常在耆山等或云慈尊指弥勒也普贤劝发品云若有受持读诵解其义趣乃至云即往兜率天上弥勒菩萨所二说俱通速成四德者谓常乐我净也不迁不变谓之常离二死苦谓之乐八大自在谓之我三惑净尽谓之净既成就四德必得往生极乐国土故经云如说修行于此命终即往安乐世界阿弥陀佛大菩萨众围绕住处趣向也猷道也道即能通之义谓因此玄妙之道即能通至净邦也。

　　弘赞莫穷永贻诸后云尔。

　　赞助也贻遗也律师作序之意盖欲赞助此经永遗后代冀展转流通无穷无尽也或问法华本迹二门律师何但序迹而不言本今为答曰若知从本垂迹即知因迹显本故荆溪尊者云若解迹妙本妙非遥本迹虽殊不思议一。

　　妙法莲华经弘传序(终)

　　妙法莲华经卷第一

　　姚秦三藏法师　鸠摩罗什奉　诏译

　　妙法莲华经序品第一

　　序义有三谓次也由也述也如是等五事冠于经首次序也放光六瑞起发之端由序也问答释疑正说弄引序述也具此三义故称为序品者梵语䟦渠此翻为品义类同者聚在一段故名品也唯药王菩萨本事品是佛亲唱余或结集者所置或译人添足诸品之始故言第一然有通序别序从如是去至却坐一面是通序以诸经初同有如是等五事故从尔时世尊去至品尽是别序以别序一经故。

　　△次释经文二初迹次本法华文句章安祖师云天台智者大师分文为三初品为序方便品讫分别功德十九行偈凡十五品半名正从偈后尽经凡十一品半名流通又一时分为二从序至安乐行十四品约迹开权显实从涌出讫经十四品约本开权显实本迹各序正流通初品为序方便讫授学无学人记品为正法师讫安乐行为流通涌出讫弥勒已问斯事佛今答之半品名序从佛告阿逸多下讫分别功德品十九行偈名正此后尽经为流通今记从前三消文也初迹门三初一品序分二初通序六初所闻法体。

　　如是。

　　如是者举所闻之法体也不异名如无非曰是如于三谛之是故曰如是若约教释者诸经不同如是亦异若佛明俗谛有文字真谛无文字阿难传佛俗谛文字与佛说不异故名如因此俗文会真谛理故名是此则三藏经初如是也佛明即色是空空即是色色空空色无二无别空色不异为如即事而真为是阿难传佛能诠之文不异为如能诠即所诠为是此则通教经初如是也佛明生死是有涅槃是无出生死有入涅槃无出涅槃无入于中道阿难传此出有入无出无入中与佛说不异为如从浅至深无非曰是此则别教经初如是也佛明生死即涅槃亦即中道真如法界实性实际遍一切处无非佛法阿难传此与佛说无异故名如如如不动故名是文如理是究竟成就此则圆教经初如是即今经之如是也大论云佛将涅槃阿难问佛一切经首当作何语佛言应云如是我闻一时佛在某方某国与某大众俱此即通序亦名破邪序对破外道阿沤故亦名证信序为令闻者不疑故。

　　△二能持之人。

　　我闻。

　　我闻者谓如是之法阿难从佛而闻也大论云阿难与听众述佛遗旨亲承不谬故曰我闻。

　　△三闻持和合。

　　一时。

　　一时者闻持和合非异时也又感应因缘合一之时也。

　　△四时从佛闻。

　　佛。

　　梵语佛陀此云知者知过去现在未来众生非众生数常无常等一切诸法故名佛陀又云觉者觉有三义一者自觉悟性真常了惑虚妄二者觉他运无缘慈度有情界三者觉行圆满即名妙觉故华严经云一切诸法性无生亦无灭奇哉大导师自觉能觉他若约教释者于道场树下知觉世间出世间觉世即苦集觉出世即道灭亦能觉他三十四心正习俱尽现丈六身为三乘人说谛缘度法即三藏教佛也现带劣胜应身树下一念相应断余残习者即通教佛也单现尊特相坐莲华台受佛职者即别教佛也隐前三相惟示不可思议如虚空相即圆教佛也今经正彰开显开前三教果头之佛即是圆教法身之佛如云垢衣内身实是璎珞长者故三十二相相相无边即是尊特亦即法身所以龙女赞云微妙净法身具相三十二净名疏云四处现尊特唯法华最胜。

　　△五闻持之所。

　　住王舍城耆阇崛山中。

　　住者能住住所住能住即是首楞严三昧所住即是忍土王城王舍城者驳足王与千王共立舍城都五山中为大国故云王舍城因缘出大论耆阇崛此云灵鹫亦云鹫头山峰似鹫故名亦云狼迹前佛今佛皆居此山若佛灭后罗汉住法灭后支佛鬼神住既是圣灵所居因呼为灵鹫山佛说此经凡三会中会在多宝塔内前后二会皆在此山中者佛居中道今处山中说中道也。

　　△六闻持之伴二初列众三初声闻众二初比丘众二初多知识六初举类。

　　与大比丘众。

　　与者共义大者器量尊重为天王等大人所敬有大道故有大用故有大知故故言大比丘者净名疏云或言有翻或言无翻有翻者翻云除馑众生薄福在因无法自资得报多所馑乏出家戒行是良福田能生物善除因果之馑乏故言除馑言无翻者名含三义一破恶二怖魔三乞士戒防形非定除心乱慧悟想虚能破见思之恶故名破恶既能破恶摩罗念言其既出界复化余人俱出三界乖于魔意魔乃愁惧故名怖魔夫在家人三种如法一田二商三仕用养身命出家之人佛不许此惟乞食自济身安道存福利檀越故名乞士众者梵语僧伽此云和合众事和无别众法和无别理也。

　　△二明数。

　　万二千人俱。

　　△三明位。

　　皆是阿罗汉。

　　梵语阿罗汉旧翻无著不生应供或言无翻名含三义无明糠脱后世田中不受生死果报故云不生断九十八使烦恼尽故名杀贼具智断功德堪为人天福田故云应供。

　　△四叹德。

　　诸漏已尽无复烦恼逮得己利尽诸有结心得自在。

　　诸漏已尽无复烦恼此两句叹上杀贼漏者三漏也一欲漏谓欲界一切烦恼除无明二有漏谓上二界一切烦恼除无明三无明漏谓三界无明无明即痴也成论云失道故名漏律云痴人造业开诸漏门毗昙云漏落生死成论义通因果律专在因毗昙唯果由惑造业致生死苦亡法身失慧命丧重宝皆是贼义烦恼者昏烦之法恼乱心神即九十八使也烦恼是能润漏业是所润能所既尽是杀贼义逮得己利一句是叹应供三界因果皆名为他智断功德皆名己利己利具足故成应供尽诸有结心得自在此两句是叹不生诸有即二十五有生处也结即二十五有生因也因果不亡故名为有因尽果亡即是不生心得自在者定具足名心自在慧具足名慧自在慧自在未必心自在心自在必慧自在今言心自在即是定慧具足也。

　　△五列名。

　　其名曰阿若憍陈如。

　　阿若者名也此翻无知无知者非无所知乃知无耳若依二谛即是知真以无生智为名也憍陈如姓也此翻火器婆罗门种其先事火从此命族火有二义照也烧也照则暗不生烧则物不生故以不生为姓也或称之为释摩男者以其闻法得道最在一切人天罗汉之前如云佛最长子即陈如也。

　　摩诃迦叶。

　　此翻大龟氏其先代学道灵龟负仙图而应从德命族故名大龟氏时人多以姓召之其名毕钵罗父母祷树神而生故亦云饮光以其身光能映余光使不现故亦云光波以其身光炎涌故佛弟子中多名迦叶如十力三迦叶等于同姓中最长故曰摩诃迦叶梵语摩诃含大多胜三义即五种不翻中多含不翻也如来灭后以法付之令法久住乃传金缕大僧伽黎住鸡足山至未来弥勒出世付法授衣竟然后入灭。

　　优楼频螺迦叶伽耶迦叶那提迦叶。

　　迦叶如前释优楼频罗此云木瓜林伽耶此云城那提此云河此三人昔于毗婆尸佛时共树刹柱以是因缘报为兄弟兄为瓶沙王师有五百弟子两弟亦各有二百五十皆行兄法不肯归佛佛因作十种神变谓龙毒不中龙火不烧恒水不溺等兄及二弟师徒皆伏投佛出家具出瑞应经。

　　舍利弗。

　　舍利此云鹙(七由切)鹭水鸟也弗此云子大论云婆陀罗王妇生一女眼似舍利鸟眼即名此女为舍利以其是舍利所生故名舍利弗又翻身子此女好形身身之所生故言身子增一阿含经云我佛法中智慧无穷决了诸疑者舍利弗第一。

　　大目犍连。

　　目犍连婆罗门姓也此云赞诵名拘律陀拘律陀树名祷此树神而生故文殊问经翻莱茯根真谛云勿伽罗翻胡豆二物皆古仙嗜食因以命族正云摩诃没特伽罗此云采菽氏菽亦豆也增一阿含经云我弟子中神通轻举飞到十方者大目连第一。

　　摩诃迦旃延。

　　迦旃延婆罗门姓也此云文饰善论义故阿含经云善分别义敷演道教者迦旃延第一。

　　阿㝹楼䭾。

　　或云阿那律陀此云无贫或云阿泥卢豆此云如意即名也昔于饥世以稗饭施辟支佛获九十一劫天人之中受如意乐故名如意尔来无所乏少故名无贫及禀佛出家由精进故七日七夜眼睫不交遂丧精失肉眼已佛令求天眼系念在缘四大净色半头而发内外通彻明暗悉睹见大千世界如观掌果增一阿含经云我佛法中天眼彻视者阿那律比丘第一。

　　劫宾那。

　　此云房宿以因父母祷房星而生故以名之又初出家时因往见佛夜值雨寄宿淘师房以草为座后一比丘亦来寄宿劫宾那即推草与之至中夜后来比丘问何所往答曰我欲见佛后比丘遂为说法豁然得道后比丘即佛也以共佛宿淘师房从得道处为名故言房宿又善占星宿明识图像从解得名阿含经云我佛法中善知星宿日月者劫宾那比丘第一。

　　憍梵波提。

　　此云牛呞亦曰牛迹昔五百世曾为牛王牛若食后恒事虚哨余报未除唼唼常嚼故时人称为牛呞避人笑故恒居天上不知佛灭迦叶集千罗汉遣下座僧使追憍梵憍梵问佛使答云佛已入灭即言佛出我出佛住我住佛灭我灭遂入灭阿含经云乐在天上不乐人间牛迹比丘第一。

　　离婆多。

　　亦云离越此翻星宿父母从星辰乞子因星作名虽得出家犹随本字阿含经云坐禅入定心不倒乱离越比丘第一。

　　毕陵伽婆蹉(七何切)。

　　此云余习五百世为婆罗门余气犹贡高过恒水叱河神云小婢驻流河神分为两派其神被叱遂往诉佛佛令忏谢即合掌言小婢莫嗔大众笑之河神云忏而更骂佛言本习如此实无高心。

　　薄拘罗。

　　此云善容容貌端正故年一百六十岁无病无夭由昔持不杀戒故九十一劫命不中夭昔施僧一诃梨勒果故身常无病增一阿含曰寿命极长终不中夭常乐闲居不处众中薄拘罗第一。

　　摩诃拘絺罗。

　　此云大膝膝骨粗大故乃舍利弗舅与姊舍利论议不如拘絺罗思惟念言非姊力也必怀智人寄言母口未生乃尔及生长大当如之何即弃家往南天竺读十八经时人笑之累世难通一生非冀乃叹曰在家为姊所胜在外为他所轻誓读不休无暇剪爪时人呼为长爪梵志后投佛出家得法眼净。

　　难陀。

　　亦云放牛难陀此云善欢喜妙乐云从初慕道为名欢喜中胜故云善也。

　　孙陀罗难陀。

　　孙陀罗此名好爱妻名也难陀此云欢喜己号也拣异放牛难陀故标妻名也。

　　富楼那弥多罗尼子。

　　富楼那翻满愿是父名弥多罗翻慈是母名尼者天竺女人通名也从父母得名故名满慈子阿含经云我父名满我母名慈诸梵行人遂呼我为满慈子。

　　须菩提。

　　此云空生亦云善吉亦云善业其生之日家中库藏一切皆空故字空生库藏空故父母惊异以问占者占者言吉因名善吉及其出家见空得道兼修慈心得无诤三昧是以常能将护物心故名善业佛从忉利天下率土辐凑争先顶礼惟须菩提端坐石室念诸法空豁然悟道故为解空第一。

　　阿难。

　　此云欢喜或云庆喜或云无染佛成道日生举国欣庆故名欢喜亦名庆喜阿难随佛入天人龙宫见天人龙女心无染着故名无染佛灭度后迦叶大众赞曰面如净满月目若青莲华佛法大海水流入阿难心其入灭时于恒河中入风奋迅三昧分身为四分一与天上一与龙宫一毗舍离国一阿阇世王增一阿含经云知时明物所至无疑所忆不忘多闻广达堪任奉持阿难第一。

　　罗睺罗。

　　此云覆障是佛亲子往昔因塞鼠穴又不看婆罗门六日故处胎六年因名覆障初佛为太子时求出家父王不许乃曰汝若有子听汝出家太子即以指指妃腹曰却后六年汝当生男太子既出家已耶输有娠诸释咸瞋疑其非正耶输遂设火坑誓曰我若为非子母俱灭若真遗体天当为证因抱子投坑坑变为池莲华捧体王及国人始复不疑于是父王喜曰虽失其子而获其孙孙为金轮吾亦何恨后佛索令出家父王不许耶输将上高楼目连飞空取之佛度出家为舍利弗弟子密行第一。

　　△六结句。

　　如是众所知识大阿罗汉等。

　　此结多知识众也言知识者闻名为知见形为识或见形为知见心为识知识者多故曰众所知识。

　　△二少知识。

　　复有学无学二千人。

　　学无学者前之三果研真断惑名为学第四阿罗汉果真穷惑尽名曰无学此但举位明数而不叹德故名为少知识众耳圣与凡绝交亦不分别多识少识特以希高慕远者以多识引之藏名隐德退让者以少识引之然不可以多少之迹失其本也。

　　△二比丘尼。

　　摩诃波阇波提比丘尼与眷属六千人俱。

　　摩诃波阇波提此云大爱道亦云憍昙弥此云众主以有智故方能爱道故名大爱道为尼众之主故名众主乃佛之姨母也会正记云佛成道后十四年姨母求出家佛不许阿难为陈三请佛令阿难传八敬法若能行者听汝出家彼云能行遂度出家八敬者一百岁比丘尼见初受戒比丘当迎拜请坐二不得骂谤比丘三不得举比丘过失比丘得说尼过四于僧中求受大戒五若犯僧残罪应半月向僧中行摩那埵六当于僧中求教授人七不应在无比丘处夏安居八夏讫诣僧中求自恣人。

　　罗睺罗母耶输陀罗比丘尼亦与眷属俱。

　　耶输陀罗此云华色亦曰名闻然在家为菩萨之妻天人知识出家为尼众之主位居无学即名闻也十二游经出三夫人一瞿夷二耶输三鹿野未曾有及瑞应经皆云罗睺是瞿夷子涅槃及法华皆云是耶输子二义云何通或可彼经举大母此经举所生释论云瞿毗陀是宝女不孕即是瞿夷翻明女故知是耶输子也。

　　△二菩萨众六初气类。

　　菩萨摩诃萨。

　　具足应云菩提萨埵摩诃萨埵今略提埵二字菩提此云道萨埵此云心大论释菩提名佛道萨埵名成众生用诸佛道成就众生故名菩提萨埵又菩提是自行萨埵是化他自修佛道又化他故。

　　△二大数。

　　八万人。

　　余经集众菩萨甚多此经何少或是语其大数或譬王论密事不可率土同谋且言八万耳。

　　△三阶位。

　　皆于阿耨多罗三藐三菩提不退转。

　　阿耨多罗三藐三菩提此云无上正遍知道莫之大无上也其道真正无法不知正遍知也苑师云阿翻无耨多罗翻上三藐翻正也等也遍也菩提翻觉梵语阿鞞䟦致地此云不退转不退有三一位不退二行不退三念不退华严明初住得如来一身无量身具三不退若以不次寄次第说者则七信名位不退八信已去名行不退初住已去名念不退又入空名位不退入假名行不退入中名念不退今言初住分具三德名三不退般若是位不退离二死故解脱是行不退诸行具故法身是念不退证实境故此不退转一句即具两意成上即是明位起后即是叹德今以不退转至下能度百千众生凡十三句作横竖消文一竖约十地义便二横约初住义便不退转者竖论即是叹初欢喜地喜其不退堕二边入于中道获三不退故知叹初地也横论即是叹初发心住一发一切发出过二边革凡超圣住于中道其心念念寂灭故言得不退转。

　　△四叹德。

　　皆得陀罗尼。

　　陀罗尼此云总持又云遮持竖论即是叹第二地此地名离垢亦名离达离遮诸恶达持众善即陀罗义故知欢第二地也横论即是叹初住遮离取相无知无明等障持达般若解脱法身等德故言得陀罗尼。

　　乐说辩才。

　　乐说辩才即四无碍辩之一也竖论即是叹第三发光地亦名明地内智明外说辩欲知智在说故说有种种乐说最胜故知叹第三地也横论即是叹初住十信似解尚能以一妙音遍满三千界何况初住真解口密功德故言乐说辩才。

　　转不退转法轮。

　　不退转如向释轮有转义摧碾义盖转法轮即能摧破众生惑业故也竖论即是叹第四𦦨慧地𦦨能破暗又能焦炷转法轮自害己惑如焦炷破他迷如除暗故知叹第四地也横论即是叹初住能分身百世界作佛以能说法教化故言能转不退法轮。

　　供养无量百千诸佛。

　　竖论即是叹第五难胜地此地得深禅定用神通力难胜难及于一念顷遍至十方供养诸佛故知叹第五地也横论即是叹初住得不思议神力遍能承事法界诸佛故言供养无量百千诸佛也。

　　于诸佛所植众德本。

　　竖论即是叹第六现前地由得禅定能供养诸佛福资种智种智现前智是德本如种植于地故知叹第六地也横论即是叹初住得实相本能植众德也。

　　常为诸佛之所称叹。

　　竖论即是叹第七远行地二智方便出过一切广修利益称会佛心故知叹第七地也横论即是叹初住开佛知见知见己法与诸佛同故为诸佛之所称叹。

　　以慈修身。

　　竖论即是叹第八不动地正智不动不出三界但以慈熏身应入五道熏口为说法熏心为设方便正法华具熏三业故知叹第八地也横论即是叹初住以无缘慈普现色身遍应法界故言以慈修身。

　　善入佛慧。

　　竖论即是叹第九善慧地深入实际妙彻本源此名义最合故知叹第九地也横论即是叹初住入秘密藏故言善入佛慧。

　　通达大智。

　　竖论即是叹第十法云地法身如虚空禅定如大云智慧如大雨善入佛法名慧巧用佛法名智故知叹第十地也横论即是叹初住一心三智无能障碍故云通达大智。

　　到于彼岸。

　　竖论即是叹第十地内德到三谛之彼岸因中说果又到在不久也横论即是叹初住事理分究竟故言到于彼岸。

　　名称普闻无量世界。

　　竖论即是叹第十地外德由内德深广致令声名普闻内外相称也十地后若开等觉位者以上到于彼岸及今名称普闻无量世界二句拟之横论即是叹初住圆德真实与名相称故言名称普闻无量世界。

　　能度无数百千众生。

　　竖论即是叹第十地余地度人或一界至九界不名能度此第十地胜前故称能度须知诸地悉具如上功德而今出没释者为人情好异故依十地名便又竖义易解故作此一途消文横论即是叹初住能为十法界而作依止安立救护故言能度百千众生圆叹初住何德不摄略言十三句耳初住尚尔况后位耶众生者劫初男女众共生世又五阴众共而生又处处受生故名众生。

　　△五列名。

　　其名曰文殊师利菩萨。

　　文殊师利此云妙德大经云了了见佛性犹如妙德等思益经云虽说诸法而不起法相不起非法相故名妙德西域记云曼殊室利此云妙吉祥首楞严经云过去无量阿僧祇劫作佛号龙种上尊王佛央掘经云现在北方欢喜世界作佛号欢喜藏牟尼宝积佛慈恩上生经云未来成佛名曰普现。

　　观世音菩萨。

　　梵语婆娄吉低税此云观世音能所圆融有无兼畅照穷正性察其本末故称观也世音者是所观之境也万像流动隔别不同类音殊唱俱蒙离苦菩萨弘慈一时普救皆令解脱故曰观世音悲华经云若有众生受苦称我名念我者为我天耳天眼所见闻不得免苦不取正觉尔时宝藏佛云汝观一切众生生大悲心今当字汝为观世音至本品详释。

　　得大势菩萨。

　　梵语摩诃那钵此云大势至思益经云我投足之处震动三千大千世界及魔宫殿故名大势至宝藏佛言由汝愿取大千世界今当字汝为大势至。

　　常精进菩萨。

　　宝积经云是菩萨为一众生经无量劫随逐不舍犹不受化无一念弃舍以身心精进故名常精进。

　　不休息菩萨。

　　思益经云恒河沙劫为一日夜三十日为月十二月为岁过百千万亿劫得值一佛如是值恒河沙佛行诸梵行修习功德然后受记心不休息故名不休息。

　　宝掌菩萨。

　　宝积经云以何义故名为宝掌谓彼菩萨于诸佛土化众生时欲以右手遍扪若干诸佛世界即随所欲而能成办从其手出佛法僧声乃至慈悲喜舍之声又大论云宝掌菩萨七宝从其手出给施一切众生又令欢喜得至涅槃故名宝掌。

　　药王菩萨。

　　观经云昔名星光从尊者日藏闻说佛慧以雪山上药供养众僧愿于未来能治众生身心二病举世欢喜号为药王后当作佛名曰楼至如来。

　　勇施菩萨(至)越三界菩萨。

　　此七菩萨疏文欠释补注略出其义云出世法宝遍施众生而无疲厌故名勇施所证三谛可尊如宝能证三智圆照如月故名宝月圆妙三智能除昏烦热恼犹如月光清凉破暗故名月光三智圆明无有缺减犹如满月故名满月境智冥合有大力用故名大力以大力用遍应众缘遍拔众苦故名无量力超越分段变易二种生死故名越三界也。

　　䟦陀婆罗菩萨。

　　䟦陀婆罗此云善守思益经云若众生闻名者毕定得三菩提故名善守或云贤首以位居等觉为众贤之首故也。

　　弥勒菩萨。

　　西域记云梅哩丽耶此云慈氏姓也过去为王名昙摩流支慈育国人自尔至今常名慈氏思益经云若众生见者即得慈心三昧故名慈氏又名阿逸多此云无能胜。

　　宝积菩萨。

　　什师注净名经云积聚智慧宝故名宝积也。

　　导师菩萨。

　　思益经云于堕邪道众生生大悲心令入正道不求恩报故名导师。

　　△六结句。

　　如是等菩萨摩诃萨八万人俱。

　　△三八部众八初欲界天众。

　　尔时释提桓因与其眷属二万天子俱。

　　释提桓因因陀罗此云能作能作忉利天主故也璎珞经云过贤劫二千二十四劫作佛号无著世尊。

　　复有名月天子普香天子宝光天子。

　　此三天子是帝释内臣如卿相即三光天子也名月是宝吉祥月天子普香是明星天子宝光是宝意日天子。

　　四大天王与其眷属万天子俱。

　　四大天王是帝释外臣如武将居须弥山腹四面东提头赖吒此云持国护持国土故亦云安民居黄金埵领乾闼婆富单那南毗留勒叉此云增长令他善根增长故居琉璃埵领薜荔多鸠槃茶西毗留博叉此云广目亦云杂语能作种种语言故居白银埵领毒龙毗舍阇北毗沙门此云多闻福德之名闻四方故居水精埵领罗刹夜叉此四天王各领二鬼不令恼人故称护世次此上有忉利夜摩兜率三天而不列者文略耳。

　　自在天子大自在天子与其眷属三万天子俱。

　　自在即第五化乐天于五欲境变化自娱乐故大自在即第六他化自在天欲得五欲境时余天为化假他所作以成己乐故即魔王也。

　　△二色界天众。

　　娑婆世界主梵天王(至)与其眷属万二千天子俱。

　　娑婆正云索诃此翻忍其土众生安于十恶不肯出离从人名土故称为忍悲华经云云何名娑婆是诸众生忍受三毒及诸烦恼故名忍土净名疏云梵是西音此翻离欲除下地系上升色界故名离欲尸弃此翻顶髻经标梵王后举尸弃似如两人依释论正以尸弃为王梵王是举位尸弃是显名恐目一人耳此天居于初禅中间内有觉观外有言说故得主领为王毗昙论云二禅已上无言语法不得为王若涅槃疏言摩醯首罗居色界顶主大千者乃取尊极为王若曰有言语号令能统上冠下只是尸弃为王光明即二禅天等即等于三禅四禅天也。

　　△三龙王等众。

　　有八龙王难陀龙王䟦难陀龙王。

　　难陀此云欢喜䟦此云善此兄弟二龙常护摩竭提国雨泽以时国无饥年瓶沙王年为一会以报百姓闻皆欢喜从此得名即目连所降者也。

　　娑伽罗龙王。

　　娑伽罗此云咸海从居海受名。

　　和修吉龙王。

　　和修吉此云多头亦云宝称。

　　德叉迦龙王。

　　德叉迦此云现毒亦云多舌。

　　阿那婆达多龙王。

　　亦云阿耨达此翻无恼阿含经云雪山有池名阿耨达池中有五柱堂龙常处此从池得名。

　　摩那斯龙王。

　　摩那斯此云大身亦云大力修罗排海水淹善见城此龙萦身以遏海水。

　　优钵罗龙王。

　　亦云沤钵罗此翻黛色莲华龙依此住从池得名。

　　等各与若干百千眷属俱。

　　△四紧那罗众。

　　有四紧那罗王(至)各与若干百千眷属俱。

　　紧那罗此云疑神似人而有一角故号人非人乃天帝法乐之神也居十宝山若身有异相即上奏乐佛说法时诸天弦歌而颂法门即此神也旧云法紧奏四谛妙紧奏十二因缘大紧奏六度持紧总奏前三今言奏四教法门也本住不可思议迹寄弦管歌咏十力也。

　　△五乾闼婆众。

　　有四乾闼婆王(至)各与若干百千眷属俱。

　　乾闼婆此云嗅香以香为食亦云香阴其身出香乃天帝俗乐之神也乐者缘幢倒掷之伎也乐音者鼓节弦管也美者幢倒中之胜者也美音者弦管中之胜者也。

　　△六阿修罗众。

　　有四阿修罗王(至)各与若干百千眷属俱。

　　正云阿素洛此云无端正男丑女端正故又云非天净名疏云此神果报邻次诸天而非天故又云无酒四天下采华酝于大海鱼龙业力其味不变瞋妒誓断故言无酒有二种鬼道摄者居大海边畜生道摄者居大海底婆稚正云䟦稚迦此翻团圆与天帝战时被缚因誓得脱故以名焉佉罗骞䭾此云广肩胛亦云恶阴即涌海水者毗摩质多罗此云净心亦名种种疑即舍脂父也罗睺罗此云障持障持日月者也以日光照眼不能见遂举手障日世人因言日蚀月亦如是。

　　△七迦楼罗众。

　　有四迦楼罗王(至)各与若干百千眷属俱。

　　迦楼罗此云金翅其翅金色两翅相去三百三十六万里颈有如意珠以龙为食大威德者威胜群辈又威摄诸龙故大身者身大群辈故大满者所啖之龙恒充足己意故如意者颈有此珠故。

　　△八人王民众。

　　韦提希子阿阇世王与若干百千眷属俱。

　　韦提希此云思惟阇王母也阿阇世此云未生怨十六观经疏云未生之日相师占之此儿生已定当害父故名未生怨妙乐云母怀之日已有恶心于瓶沙王未生已恶故名未生怨或呼婆罗留支此云无指妙乐云初生相者云凶王令升楼扑之不死但损一指故为名也内人将护呼为善见普超经云阿阇世从文殊忏悔得柔顺忍命终入宾叱罗地狱即入即出生上方佛土得无生忍弥勒出时复来此界名不动菩萨后当作佛号净界如来。

　　△二总结。

　　各礼佛足退坐一面。

　　△二别序五初众集序二初众集威仪。

　　尔时世尊四众围绕。

　　尔时者欲现六瑞之时也梵语路迦那他此翻世尊成论云具上九号为物钦重天上人间所共尊仰故曰世尊四众者旧谓出家在家各二合为四众此名局意狭今约一众更开为四谓发起当机影响结缘发起者权谋智鉴知机知时击扬发动成办利益名发起众当机者宿植德本缘合时熟闻即得道名当机众影响者古往诸佛法身菩萨隐其圆极匡辅法王如形之有影谷之有响虽无为作而有巨益名影响众结缘者结谓结构立机之始缘即缘助能成其终既无击动之能亦无镇严之用而过去根浅三慧不生现世虽见佛闻法无四悉檀益但作未来得度因缘名结缘众比丘众既尔余三众亦然合十六众围绕者行旋威仪也。

　　△二众集供养。

　　供养恭敬尊重赞叹。

　　供养者通论三业皆是供养别论施其依报名供养卑谨虔礼名恭敬至念专注名尊重发言称美名赞叹。

　　△二现瑞序二初此土六瑞六初说法。

　　为诸菩萨说大乘经名无量义教菩萨法佛所护念。

　　说大乘经者善戒经有七大一法大谓十二部毗佛略也二心大谓求菩提三解大谓解菩萨藏四净大谓见道净心五庄严大谓福德智慧六时大谓三僧祇行行七具足大谓以相好自严得菩提也前六是因大第七是果大大因大果合为大乘经乘以运载为义运归三德秘藏故也无量义者从一法生其一法者所谓无相无相不相名为实相从此实相生无量法所谓二法三道四果此等诸法名为无量实相为义处从一义处出无量法得为无量法入一义处作序譬如算师从一算下诸算除诸算归一算由下故除下为除本从一派诸收诸归一开为合序亦复如是故无量义经谓之从一出多今经谓之收多归一是以无量义经为法华之序也教菩萨法者无量义处用教菩萨义处即谛理也佛所护念者无量义处是佛自所证得是故如来之所护念经云佛自住大乘是也妙乐云无生死相故言无相涅槃亦无故言不相二法即顿渐三道即三乘四果即罗汉支佛菩萨佛。

　　△二入定。

　　佛说此经已(至)身心不动。

　　结加趺坐者禅门云若半加以左压右若全加更䟤右以压左如龙蟠结古往诸佛及弟子众尽行此法又加趺起恶觉尚生他敬心况入深境界而不适悦天人耶又非世受用法不与外道共能破魔军烦恼故三昧此云调直定又云正定亦云正受佛说无量义经已复入无量义处三昧者慧定相成非禅不智须先入定非智不禅故先说法说此无量义经竟而更入者是为法华作序耳身心不动者三昧之法持于身心故不动也。

　　△三雨华。

　　是时天雨曼陀罗华(至)而散佛上及诸大众。

　　曼陀罗此云适意又云白华曼殊沙此云柔软又云赤华雨此四华者表其当获佛因佛因者住行向地圆因也小白表习种性十住开佛知见也大白表性种性十行示佛知见也小赤表道种性十回向悟佛知见也大赤表圣种性十地入佛知见也因有趣果之义故云而散佛上。

　　△四地动。

　　普佛世界六种震动。

　　光明记云六种者动起踊三种是形震吼击三种是声妙乐云此六种者若约事释新旧不同新云动涌震击吼爆今且用旧摇飏不安名动自下升高名起𡑝垄凹凸名涌隐隐有声名震砰(披耕切)磕(克合切)发响名吼令物觉悟名觉经论略标多云震动即于形声各标一也于六种中又各有三谓动遍动等遍动直动为动四天下动为遍动大千动为等遍动余五亦如是合十八种动若约法者表净十八界也今经言六种动即表住行向地等妙六番破无明无明盘礴未曾侵毁方将破坏故动地以表之无明若转即变为明故普佛世界六种震动也六种中光记云击今疏云觉击打搏也爆火声也。

　　△五众喜。

　　尔时会中比丘(至)欢喜合掌一心观佛。

　　比丘比丘尼出家二众也优婆塞优婆夷在家二众也优婆塞正云邬婆索迦此翻近事男优婆夷正云邬婆斯迦此翻近事女言近事者亲承近事诸佛法故梵语提婆此云天天然自然乐胜身胜故名天即欲界等诸天也梵语那伽此云龙龙有四种一守天宫殿持令不落者二兴云致雨益人间者三地龙决江开渎者四伏藏守转轮王大福人藏者夜叉正音药叉此云捷疾亦云勇揵亦云暴恶乾闼婆等如前释摩睺罗伽亦云摩呼罗伽此云大腹行什曰是地龙而腹行也人非人者八部中有人鬼畜故以人非人等总结也龙鬼等得预法会者以其乘急戒缓故由乘急得闻法由戒缓堕龙鬼也轮王者阿含经云人寿增至二万岁时铁轮王出独治南洲增至四万岁时铜轮王出治东南二洲增至六万岁时银轮王出治东西南三洲增至八万岁时金轮王出治四天下有金轮宝忽现在前王曰可向东方如法而转轮即东转王将四兵随其后往巡行诸国南西北方亦复如是故曰转轮圣王众见雨华地动瑞相非常知甘露将降欣跃内充表大机当发感于胜应是故欢喜合掌一心观佛也。

　　△六放光。

　　尔时佛放眉间白毫相光(至)靡不周遍。

　　白毫者观佛海三昧经云佛初生时牵长五尺苦行时长一丈四尺得佛时长一丈五尺其毫中表俱空如白琉璃筒内外清净从初疑心中间行行种种相貌乃至入涅槃一切功德皆现毫中毫在二眉之间即表中道常德也其相柔软表乐德卷舒自在表我德白表净德光照此土他土表自觉觉他照东方者东是四方之初表十住是诸位之始也万八千者约十八界论百法界千性相即有一万八千此等境界佛慧未开今应当开故以数表之耳迹门说法生身菩萨朗然见理入于十住乃至十地本门说法法身菩萨增道损生亦四位增长故云靡不周遍。

　　△二他土六瑞六初见六趣众生。

　　下至阿鼻地狱(至)尽见彼土六趣众生。

　　阿鼻此云无间成论明趣果受苦时命及形五皆无间也地狱者辅行云从义立名谓地下之狱名为地狱故婆沙论云赡部洲下过五百逾缮那乃有其狱阿迦尼吒此云质碍究竟即色究竟天也六趣者天人修罗地狱鬼畜也趣是向义谓随所作业向六道受生也。

　　△二见彼土诸佛。

　　又见彼土现在诸佛。

　　是现彼佛为五浊故出现于世与此土佛出世意同也。

　　△三闻诸佛说法。

　　及闻诸佛所说经法。

　　是现彼佛初从无相一法非顿而顿与此土佛初说华严意同也。

　　△四见四众得道。

　　并见彼诸比丘比丘尼(至)诸修行得道者。

　　是现彼佛非渐而渐与此土佛次说三藏意同也诸修行者三乘修谛缘度之行也得道者得见道修道也。

　　△五见菩萨行行。

　　复见诸菩萨摩诃萨(至)种种相貌行菩萨道。

　　是现彼佛说方等般若众经与此土佛三藏之后所说意同也种种因缘者昔种善为因今禀教为缘菩萨通乎四教故云种种因缘四教各有四门即种种相貌故知因缘相貌种别无量皆是彼与此同妙乐云因缘谓感应差别信解谓能感不同相貌谓信后行异有此不同故云种种虽复殊途不逾二味。

　　△六见诸佛涅槃。

　　复见诸佛般涅槃者(至)以佛舍利起七宝塔。

　　是现彼佛般若之后开权显实收无量法还入一法唱入涅槃息化起塔与此土佛说法华涅槃意同也般涅槃者梵音略也具足应云摩诃般涅槃那此云大灭度大即法身灭即解脱度即般若即三德秘藏也舍利或云室利罗亦云设利罗他翻灵骨或翻骨身梵语塔婆或云窣堵波此翻方坟或翻圆冢亦翻高显谓安置身骨处也起塔之相虽表二经法华之相仍隐若于所见中亦见授记声闻及说寿长远已泄正宗之意则不成序今虽见涅槃一相乃含于法华故疏云开权等也。

　　△三疑念序二初弥勒疑念三初正念六瑞。

　　尔时弥勒菩萨作是念(至)以何因缘而有此瑞。

　　神变者神名天心即是天然内慧变名变动即是六瑞外彰法王法力超益一切弥勒不测外变亦不知内慧故兴疑念又弥勒值佛植善既多何容不仿佛知应须隐明示暗权言不知耳。

　　△二念问谁答。

　　今佛世尊入于三昧(至)当以问谁谁能答者。

　　△三念问文殊。

　　复作此念(至)必应见此希有之相我今当问。

　　△二大众疑念二初念六瑞。

　　尔时比丘比丘尼(至)是佛光明神通之相。

　　神名天心通名慧性天然之慧彻照无碍故曰神通。

　　△二念问谁答。

　　今当问谁。

　　△四发问序二初长行二初经家述二初述自疑。

　　尔时弥勒菩萨欲自决疑。

　　△二述他疑。

　　又观四众比丘比丘尼(至)众会之心。

　　△二正发问二初问此土。

　　而问文殊师利言(至)放大光明。

　　△二问他土。

　　照于东方万八千土悉见彼佛国界庄严。

　　△二偈颂二初颂上问二初颂问此土六瑞。

　　于是弥勒菩萨欲重宣此义以偈问曰。

　　西域记云旧曰偈梵本略也或曰偈他梵音讹也今从正音宜云伽陀此翻颂长行之后复有偈颂者龙树毗婆沙云一随国土天竺有散华贯华之说如此土序后铭也二随乐欲不同有乐散说或乐章句三随生解不同或于散说得解或于章句得解四随利钝不同利者一闻即悟钝者再说方悟又表佛殷勤重说又为众集前后故有偈也。

　　文殊师利导师何故(至)身意快然得未曾有。

　　初一行颂放光瑞导师谓佛也良以说法入定能导于人故称导师次一行半颂雨华瑞梵语旃檀或曰此方无故不翻或云义翻与药能除病故旃檀香风者风本无香而香为奇特香本属华华香如檀故曰旃檀香风夫天华至妙岂有色而无香此表因运至果如华之有香风华既集地地则严净此表因若趣果果则严净也次半行颂地动瑞次一行颂众喜瑞也。

　　△二颂问他土六瑞六初问六趣众生。

　　眉间光明照于东方(至)受报好丑于此悉见。

　　众生是能趣之人生死是所趣之处善恶业缘是能趣之因受报或好或丑是所趣之果也。

　　△二颂彼佛说法。

　　又睹诸佛圣主师子(至)照明佛法开悟众生。

　　此四行偈谓彼佛说顿教逗大根性也圣主者圣即是主主谓主伴是诸菩萨伴中之主故云圣主梵语邬波僧诃此云师子又云狻猊大经云师子发声震吼为坏诈师子为欲试自力等喻佛能摧伏魔军示众十力等故云圣主师子又师子吼者名决定说前两教主非师子吼说非决定不谈真实第一义故演说经法微妙第一者即如此土先照高山说华严教也虽云兼别最初纯大故云第一前之两教犹杂烦恼故非清净赴机未遍不名柔软以彼说别圆二教故名清净柔软也教诸菩萨者即如此土七处等会无声闻也别圆并诠中道故云梵音深妙称理当机故云令人乐闻各于世界者一者以万八千为各二者主伴不同为各别圆二教各有四门名为种种等照明佛法开悟众生者即如此土始见我身入如来慧也妙乐云无三乘事故言佛法。

　　△三问他土四众三初开声闻小乘。

　　若人遭苦厌老病死为说涅槃尽诸苦际。

　　此颂具明四谛若人遭苦苦含因果即苦集二谛厌老病死即道谛为说涅槃即灭谛若人遭苦而造恶业苦不得尽若人遭苦而造善业苦亦不尽若人遭苦于外道法中而求解脱但增见长非苦亦不尽若人遭苦厌苦复厌集感佛说涅槃者此人则能尽诸苦际也涅槃者肇法师涅槃论曰此云灭度言其大患永灭超度四流斯乃小乘真空涅槃也。

　　△二开缘觉中乘。

　　若人有福曾供养佛志求胜法为说缘觉。

　　若人有福者声闻三生种福支佛百劫种福形彼声闻故言有福此是修福多也曾供养佛是供佛多也志求胜法者谓深求缘起胜妙之理是闻法多也梵语辟支迦罗此云缘觉因观十二因缘觉真谛理故言缘觉别行记云支佛修行不立分果深观缘起久种三多福慧既隆预侵二习故居声闻上。

　　△三开六度大乘。

　　若有佛子修种种行求无上慧为说净道。

　　以真慈悲能绍佛种故言佛子修于六度故言种种行志求佛道故言无上慧六度中无六蔽如药中无病故言净道非毕竟净也妙乐云修种种行及无上慧诸教共有今形凡小亦得种种及无上名非毕竟者且约三藏六度言之药中无病名为净耳。

　　△四结前并开后。

　　文殊师利我住于此(至)如是众多今当略说。

　　见闻若斯者又见佛子等即见也演说经典及为说等即闻也大纲略足故云若斯此是结前也及千亿事等即是开后也开后者续后而说故云今当略说。

　　△五问修菩萨行三初总略问。

　　我见彼土恒沙菩萨种种因缘而求佛道。

　　妙乐云恒沙者恒即恒河亦云殑伽河阿耨达池四面各出一河东银牛口出殑伽河南金象口出信度河西琉璃马口出缚刍河北颇胝迦师子口出徙多河各绕池一匝流入四海惟殑伽沙细而多外人所计以为福河入洗灭罪佛亦顺俗故常指之又佛说法多近此河故以为喻。

　　△二次第问六初问檀那三初问舍财。

　　或有行施金银珊瑚(至)栏楯华盖轩饰布施。

　　轩大夫以上车也以物饰轩故曰轩饰。

　　△二问舍身。

　　复见菩萨身肉手足及妻子施求无上道。

　　身肉等是内身妻子等是外身。

　　△三问舍命。

　　又见菩萨头目身体欣乐施与求佛智慧。

　　舍头目即舍命而不言法者让后般若也。

　　△二问尸罗。

　　文殊师利我见诸王(至)剃除须𩬊而被法服。

　　诸王剃除须𩬊而科云问戒者正约比丘论持戒也在家施易戒难出家施难戒易故约比丘明戒也妙乐云往诣等者表往非余故指佛所所问尊极云无上道所弃不轻故云乐土身心俱离故云剃除法服者即袈裟也璎珞经云若天龙八部斗诤念此袈裟生慈悲心意令比丘安可不忍又龙得一缕金翅不吞具明如僧祇律。

　　△三问忍辱。

　　或见菩萨而作比丘独处闲静乐诵经典。

　　忍有三种闲林邃谷恶人恶兽忍耐无瞋即生忍自节守志即苦行忍为求佛道即第一义忍又而作比丘即苦行忍独处闲静即生忍乐诵经典即第一义忍也。

　　△四问精进。

　　又见菩萨勇猛精进入于深山思惟佛道。

　　夫深山可畏非窳怯者所居唯勇进者能安之傍若无物思修实相念念不休进求佛道也。

　　△五问禅定二初问根本禅。

　　又见离欲常处空闲深修禅定得五神通。

　　离欲者藏通二教修根本背舍亦修不净等观离欲界欲别教兼离二乘欲圆教又离顺道法爱欲深修禅定者发初禅一品此定未深乃至九品传传为深此定转变自在能发诸通凡夫但五通二乘具六别教菩萨让佛分有无漏亦但称五通也圆教约理初后皆具六通若从实说初住已去亦但分得无漏通耳六通者一天眼二天耳三他心四宿命五身如意六漏尽今言得五神通者未得究竟漏尽通也二乘断见思尽虽云具六若望菩萨亦但五也别圆无明未尽分证无漏故亦但称五也。

　　△二问出世禅。

　　又见菩萨安禅合掌以千万偈赞诸法王。

　　此是别圆之禅静散不相妨不起灭定现诸威仪如修罗琴不拊而韵无缘无念有感则形故能安禅赞佛也。

　　△六问般若二初问自行。

　　复见菩萨智深志固能问诸佛闻悉受持。

　　智深者慧穷理本也志固者誓愿广大也此即二种庄严能问能持也。

　　△二问化他。

　　又见佛子定慧具足(至)破魔兵众而击法鼓。

　　定慧具足者别圆地住方乃具足无量喻者即是种种方便诸教之中引无量譬类助显第一义也破魔兵众者空观破四魔假观次第破八魔中观圆破八魔梵语魔罗此云能夺命死魔实能夺命余烦恼魔五阴魔天主魔能作夺命因缘又能夺智慧命故四魔皆云能夺命也又翻为障能为修道者作障碍故前三魔可知天主魔者垂裕记云第六天上别有魔罗所居他化天摄既破魔已应转法轮而云击法鼓者初发心住便成正觉百佛世界作佛以真妙梵音警悟众生即是圆击梵轮法鼓辅行云八魔者谓阴等四及无常等四古译经论魔字从石自梁武来谓魔能恼人字宜从鬼。

　　△三不次问七初问禅定二初问入舍禅。

　　又见菩萨寂然宴默天龙恭敬不以为喜。

　　不以为喜即舍禅妙乐云舍禅者第四禅也亦可别圆忘怀之舍忘彼禅故名之为舍。

　　△二问入悲禅。

　　又见菩萨处林放光济地狱苦令入佛道。

　　婆沙论云初禅修悲易二禅修喜易三禅修慈易四禅修舍易此中悲禅既云化他岂独初禅故知一一禅皆应云慈乃至喜舍。

　　△三问精进。

　　又见佛子未尝睡眠经行林中勤求佛道。

　　未尝睡眠即是般舟念佛等法门也睡眠者止观云心神昏昏为睡六识暗塞四大倚放为眠。

　　△三问尸罗。

　　又见具戒威仪无缺净如宝珠以求佛道。

　　威仪无缺即是初不缺戒净如宝珠即是第十究竟戒但举初后中间可解大论明十戒一不缺二不破三不穿四不杂五随道六无著七智所赞八自在九随定十具足即究竟也今十始终悉是菩萨故皆求佛道。

　　△四问忍辱。

　　又见佛子住忍辱力(至)皆悉能忍以求佛道。

　　忍辱者法界次第云内心能安忍外所辱故名忍辱有二种一者生忍二者法忍生忍有二一于恭敬供养中能忍不着则不生憍逸二于瞋骂打害及蚊蚋等能忍则不生瞋恼是为生忍法忍亦二一者非心法谓寒热风雨饥渴老病等二者心法谓瞋忧欲慢诸邪见等于此二法能忍不动是名法忍力者阿含经云力有六种小儿啼为力女人瞋为力国王憍为力罗汉进为力诸佛悲为力比丘忍为力遗教经云若不能忍受恶骂之毒如饮甘露者不名入道智慧人也妙乐云初半行能忍人次半行所忍境下半行用忍意。

　　△五更问禅。

　　又见菩萨离诸戏笑(至)亿千万岁以求佛道。

　　离戏笑是却掉悔盖离痴眷属是除瞋盖亲近智者是除疑盖一心除乱是却贪盖摄念山林是除睡盖妙乐云初一行半明所离次半行明离意以诸教禅皆离五盖意在佛道如宝积经中迦叶云有四法急走舍离百由旬外一利养二恶友三恶众四同住多戏笑或瞋斗等。

　　△六问檀那二初四事施。

　　或见菩萨肴膳饮食(至)流泉浴池施佛及僧。

　　妙乐云初一行二事谓饮食汤药次一行衣服次二行卧具房舍等肴𦵔也膳美食也。

　　△二结成施。

　　如是等施种种微妙欢喜无厌求无上道。

　　△七问般若三初不可说而说般若。

　　或有菩萨说寂灭法种种教诏无数众生。

　　至理寂灭本不可说有因缘故亦可得说诏尔雅训导。

　　△二不可观而观般若。

　　或见菩萨观诸法性无有二相犹如虚空。

　　诸法性空本不可观顺性而修故可观也。

　　△三而说而观论般若。

　　又见佛子心无所著以此妙慧求无上道。

　　心无所著即是心行处灭心不着故必离言说即是言语道断言语道断泯前初行不可说而说心行处灭泯前次行不可观而观虽复双泯而说而照。

　　△六问佛般涅槃六初标佛灭起塔。

　　文殊师利又有菩萨佛灭度后供养舍利。

　　△二问塔数多少。

　　又见佛子造诸塔庙无数恒沙严饰国界。

　　△三明塔量纵广。

　　宝塔高妙五千由旬纵广正等二千由旬。

　　△四明塔相庄严。

　　一一塔庙各千幢幡珠交露幔宝铃和鸣。

　　幔(莫羊切)幕也交谓交结露谓显露。

　　△五明供养众具。

　　诸天龙神人及非人香华伎乐常以供养。

　　△六结供养塔庙。

　　文殊师利诸佛子等(至)如天树王其华开敷。

　　天树王者即忉利天波利质多罗树此云圆生大经云树高百由旬根深五由旬枝叶布五十由旬其华香遍五十由旬光照八十由旬。

　　△二颂请答二初举疑述请三初举见此土事。

　　佛放一光我及众会见此国界种种殊妙。

　　△二举见他土事。

　　诸佛神力智慧希有放一净光照无量国。

　　初二句叹光本本即神力智慧言诸佛者举诸显一正指释迦希有者正叹尔前不然故云希有第三句叹光体由二事故其光乃净第四句叹光用即所照国也过万八千方云无量故前立数且从所表。

　　△三请答决众疑。

　　我等见此得未曾有佛子文殊愿决众疑。

　　见此者见二土瑞也与一化异故云未曾诸佛子等疑事不轻故重启之非专为己故云众也。

　　△二释四伏难二初正释。

　　四众欣仰瞻仁及我(至)及见诸佛此非小缘。

　　此四行偈释伏难也言伏难者文殊内心构难不肯时答其意有三一此瑞希奇不可仓卒轻尔有判二智众如海谦光推高三靳固前却生众渴仰故以伏难潜而拒之弥勒彰灼释难意亦有三一瑞大疑大若不为释忧兕在怀妨闻正说二众海乃多机在仁者三阖众瞻仁故知注诚殷重所以彰言释难请令时答初伏难者因正请生请云佛子文殊愿决众疑文殊仍此起初伏难汝云众疑众未曾疑若疑应问众既不疑我何所决弥勒即以第一偈释云四众欣仰瞻仁及我及我欲令我问瞻仁欲得仁答文殊因此起第二难众同有疑不易可答待佛出定然后决疑弥勒即用第二偈释若有疑在怀忧兕不泰应以时答复知如来何时定起故言佛子时答决疑令喜文殊因此起第三难我与仁者同居学地欲测佛意微共筹量独令我答于理不可弥勒即以第三偈释我亦微心下思踟蹰两楹为说妙法为当授记故言佛坐道场所得妙法为欲说此为当授记文殊因此起第四难若如汝说即是释疑何烦我答弥勒即以第四偈释安得以我犹豫之心而判大事故言示诸佛土此非小缘文殊伏难既穷谦光亦止此发问序中文殊伏乎四难则是潜也弥勒释之四偈则是显也文殊为宾弥勒为主此四伏难光宅受于次师次师受于江北钊师既是先贤文外巧思天台承用若下答问序中弥勒伏乎四疑则是潜也文殊释之四偈则是显也弥勒为宾文殊为主此亦文外巧思出自天台非传他疏也。

　　△二结请。

　　文殊当知四众龙神瞻察仁者为说何等。

　　△五答问序二初长行四初自惟忖答二初标章。

　　尔时文殊师利语弥勒菩萨摩诃萨(至)如我惟忖。

　　惟者思惟忖者筹量惟今如昔忖昔如今然文殊古佛岂应不知迹示思惟也。

　　△二正惟忖。

　　今佛世尊欲说大法(至)击大法鼓演大法义。

　　欲说大法者惟昔诸佛说无量义经后则开权显实收无量以归一忖于今佛既说无量义已亦应开权显实会无量以归一一者即大法也雨大法雨者惟昔诸佛天雨四华之后一雨所润普入圆因住行向地忖于今佛雨华之后亦应一雨所润皆成佛因住行向地故言雨大法雨也吹大法螺者吹螺改号惟昔四众见瑞欢喜障除机动即改人教行理皆一忖今众喜亦应障除机动改人教行理皆一所改既深故言吹大法螺也击大法鼓者严鼓诫兵譬破无明惟昔地动已后即有六番破无明贼忖于今佛地动已后亦应六番破无明贼声教极妙故言击大法鼓也演大法义者惟昔诸佛放白毫光后即说法华忖于今佛放光已后亦应即说法华故言演大法义也如是五句悉是惟昔判今忖今类昔也。

　　△二略曾见答。

　　诸善男子我于过去诸佛(至)故现斯瑞。

　　初以己智惟忖今以略曾见答欲令众生咸得闻知者闻即闻慧知即思慧收无量归一改三乘教理六番破无明等开示悟入佛之知见故言一切世间难信之法也。

　　△三广曾见答三初引最初一佛同三初时节。

　　诸善男子如过去无量无边不可思议阿僧祇劫。

　　梵语阿僧祇劫此云无数时。

　　△二标名。

　　尔时有佛号日月灯明(至)天人师佛世尊。

　　日月灯明是别号如来等是通号佛佛应身皆具此十故名通号此十号义若总略释者无虚妄名如来良福田名应供知法界名正遍知具三明名明行足不还来名善逝知众生国土名世间解无与等名无上士调他心名调御丈夫为众生眼名天人师知三聚名佛具兹十德名世间尊此十号名经论开合不同大经释为十一句大论第三合无上士调御丈夫为一句世尊为第十句璎珞经云一者如来乃至十者佛陀具足十号名世中尊。

　　△三说法三初明初说顿教同。

　　演说正法初善中善后善(至)具足清白梵行之相。

　　初中后三善者即是顿教序正流通三段名为时节善其义深远即是顿教了义之理二乘不测其边底故言深远名为义善其语巧妙即是顿教之文八音所吐会理直说悦菩萨心名为语善纯一无杂不与二乘共即是顿教独一善具足者具明界内界外满字之法即是顿教圆满善清白无二边瑕秽即是顿教调柔善梵行之相者即是顿教无缘慈善此文殊引古佛顿教七善与今佛顿说七善同也。

　　△二顿后开渐教同。

　　为求声闻者(至)为诸菩萨说应六波罗蜜。

　　闻佛声教故曰声闻苦集灭道四皆审实不虚故名四谛止观云苦则三相迁移(生异灭)集则四心流动(贪嗔痴等分)道则对治易夺(菩提烦恼更互相倾)灭则灭有还无(灭二十五有还无余涅槃)涅槃者即小乘真空涅槃也上问若人遭苦为说涅槃今文殊引古佛次顿之后亦开此声闻乘以答斯问也梵语辟支迦罗此云缘觉因观十二因缘觉真谛理故名缘觉十二因缘者一无明(无所明了故曰无明即过去一切烦恼)二行(造作名行即过去业也)三识(既有惑业意识妄念投托母胎名之为识)四名色(名是心色是质)五六入(六根成此胎中根有入尘之义故名为入)六触(出胎已后由根对尘是名为触)七受(因六尘触六根即领纳前境名之为受)八爱(贪于五欲名之为爱)九取(于五尘境生取着心名之为取)十有(体即是业如过去行由善恶业当生三有故名为有)十一生(从有还受后世五众之身是名为生)十二老死(从生五众之身熟坏是名为死)无明行等展转感果为因互相由藉为缘故名十二因缘也上问若人有福志求胜法今文殊引古佛次顿之后亦开此中乘以答斯问也六波罗蜜者布施持戒忍辱精进禅定智慧是为六波罗蜜此云到彼岸生死为此岸涅槃为彼岸由修此六度能到涅槃故也亦云事究竟菩萨为众生遍修一切事行满足故也上问佛子修种种行今文殊引古佛次顿之后亦开六度菩萨乘以答斯问也如上三乘皆明古佛顿后说渐与今佛说渐同也。

　　△三顿渐后显实同。

　　令得阿耨多罗三藐三菩提成一切种智。

　　一切种智者观音玄义云能于一种智知一切道知一切种一相寂灭相种种行类能知能解名一切种智即佛智也。

　　△二引中二万佛同。

　　次复有佛亦名日月灯明(至)所可说法初中后善。

　　初引一佛备举顿渐说法与今佛同中引二万佛但举说顿与今佛同故言所可说法初中后善后引一佛但举开渐与今佛同故言说大乘经名无量义等所以然者文殊见时皆具五味但文殊巧说为避繁文指初一佛可知故中后引同但互举耳颇罗堕此云捷疾亦云利根。

　　△三引最后一佛同三初曾见事与今已同。

　　其最后佛未出家时(至)已于千万佛所植诸善本。

　　昔佛八子今佛一子数虽不等并出同居之土俱示有子一八赴缘别有所表生一子表一道清净生八子表八正道其数虽异今取有子事同也言发大乘意者秪是四弘誓也梵行者慈悲喜舍因中化他之行也。

　　△二曾见事与今今同二初现相同二初明此土六瑞。

　　是时日月灯明佛(至)照东方万八千佛土靡不周遍。

　　此明昔佛自土六瑞悉与今同初至佛所护念是说法同二从说是经已至身心不动是入定同三从是时至及诸大众是雨华同四普佛世界六种震动是地动同五从尔时会中至一心观佛是众喜同六从尔时如来至靡不周遍是放光同。

　　△二明他土六瑞。

　　如今所见是诸佛土。

　　总云如今所见则知昔佛他土六瑞亦与今同。

　　△二疑念同。

　　弥勒当知尔时会中(至)欲知此光所为因缘。

　　昔佛会中疑念与今弥勒疑念是同也。

　　△二曾见事与今当同六初因人同。

　　时有菩萨名曰妙光有八百弟子。

　　昔佛定起因妙光说经今佛定起因身子说经正是所因人同昔佛八子师于妙光如来定起对告妙光又付托妙光今佛子罗云亦师身子佛定起亦对告身子迹门竟又付托身子是故同也疑者云妙光是菩萨身子是声闻云何是同昔事已彰称为菩萨今事未发且言声闻比及发迹身子是大菩萨非同何谓昔妙光垂迹何必不作声闻特是文殊巧说方便隐显耳弟子者净名疏云夫师有匠成之能学者有资禀之德资则舍父从师敬师如父师之谦让处之如弟。

　　△二说法同。

　　是时日月灯明佛(至)教菩萨法佛所护念。

　　△三时节同。

　　六十小劫不起于座(至)若身若心而生懈倦。

　　昔佛说经六十小劫不起于座今佛说经五十小劫谓如半日即是时节同也妙乐云六十与五十食顷与半日数似小异皆即长而短故云同也须信六十小劫经文非虚闻法之志加以佛威一坐经时忘其久耳梵语劫簸此云分别时节以劫初人寿十岁时子年倍父年如是增至八万四千岁后百年减一岁如是减至十岁此一增一减为一小劫如是二十番增减为一中劫成住坏空各二十番增减为一大劫空劫亦言二十番增减者且约住劫数量言之今释迦出现于世正当二十小劫中第九减劫也。

　　△三唱灭同。

　　日月灯明佛于六十小劫(至)当入无余涅槃。

　　昔佛说法华即唱入灭亦如迦叶佛以土净故于法华唱灭即入灭也今佛说宝塔品中明如来不久当入涅槃化道已足唱灭事齐也梵魔等者梵即色界主亦三界主魔为欲界主沙门此云勤息勤行众善止息诸恶故婆罗门者此云净行外道中出家云净行种也。

　　△五授记同。

　　时有菩萨名曰德藏(至)阿罗诃三藐三佛陀。

　　授记者圣言说与曰授果与心期曰记昔佛授德藏菩萨记今经授声闻记岂得是同昔化事已成故言授菩萨记正是会三归一声闻得记也若说昔授声闻记者佛从定起更何所论文殊巧谈故不说授声闻记耳多陀阿伽度此云如来阿罗诃此云应供三藐三佛陀此云正遍知十号中略举三号也。

　　△六灭后通经同五初明时节。

　　佛授记已便于中夜入无余涅槃。

　　同缘出世薪尽火灭乃究竟涅槃也。

　　△二出其人。

　　佛灭度后妙光菩萨持妙法莲华经。

　　△三明久远。

　　满八十小劫为人演说。

　　△四明所化二初正明八子行成久已得佛。

　　日月灯明佛八子(至)其最后成佛者名曰然灯。

　　所以引此八子八百者近则释疑密开寿量释疑者或谓弥勒补处为大文殊非补处为小小不应答大不应问故举弥勒是昔八百之一八百既是妙光弟子宜应有问妙光昔亲对佛先复为师故应释今弥勒六瑞之疑密开寿量者妙光是释迦九世祖师孙今成佛祖师为弟子师弟无定将密显生非生灭非灭之意也妙乐云若论八子皆师妙光则八子皆以妙光而为父师既云八子展转授记虽同师妙光应先记长子余者次第展转为师故得妙光居八代之首八子最后名曰然灯然灯既为释迦之师是故妙光为释迦九代祖也生非生等者既师弟更互当知师弟生实非生尔前曾灭灭亦非灭然灯者大论云太子生时一切身边光如灯故故云然灯以至成佛亦名然灯释尊修行名儒童时二僧祇满遇然灯佛得受记莂。

　　△二八百之一方成今住补处。

　　八百弟子中有一人(至)供养恭敬尊重赞叹。

　　△五会古今。

　　弥勒当知尔时妙光(至)求名菩萨汝身是也。

　　△四分明判答。

　　今见此瑞与本无异(至)教菩萨法佛所护念。

　　△二偈颂三初颂广曾见等同。

　　尔时文殊师利于大众中欲重宣此义而说偈言。

　　我念过去世无量无数劫(至)令入佛智慧。

　　△二颂最后佛三同三初颂曾与己同。

　　佛未出家时所生八王子见大圣出家亦随修梵行。

　　△二颂曾与今同二初颂此彼六瑞同二初颂此土六瑞。

　　时佛说大乘经名无量义(至)现诸希有事。

　　初一行颂说法次一行颂入定次二句颂雨华长出天鼓自鸣表无问自说也次半行颂众喜次半行颂地动次一句颂放光现诸希有事者即总颂诸瑞也。

　　△二颂他土六瑞五初颂见六趣众生同。

　　此光照东方万八千佛土(至)各供养其佛。

　　初半行重明总瑞次一句正举六趣故云一切次一句中总明生死因果及处生死两字总标也业明生死之因报明生死之果处即二十五有次一行明所依土前长行文及问答中皆不云光色至此方云者前岂应无玻璃或云塞颇胝迦此云水玉琉璃具云吠琉璃此云青色宝亦翻不远谓西域有山去波罗奈城不远山出此宝因以名焉次一行明诸趣供养虽云供养意表机成当知前亦非无也。

　　△二颂见彼土诸佛同。

　　又见诸如来自然成佛道(至)内现真金像。

　　自然成佛道者方便道则加心修习发真道即是自然任运与理合也自然成佛道是报身琉璃是法身本净金像是应物现形。

　　△三颂闻佛说顿教同。

　　世尊在大众敷演深法义。

　　此则将法约人法既深玄当知必逗大机开顿教也此颂上纯一无杂七善之文妙乐云言将法约人者但云深法不语菩萨约法须之。

　　△四颂见声闻等三乘即是昔佛开渐教法同。

　　一一诸佛土声闻众无数(至)斯由佛光照。

　　此即将人约法人既二乘必知开三藏说也初一行颂上为声闻人说应四谛等也虽不颂出缘觉兼摄在中次二行颂上六度大乘也行施忍辱等等余禅慧二度耳而以比丘为六度菩萨者前发问偈中既云又见菩萨而作比丘于此名比丘为菩萨义亦无妨妙乐云言将人约法者但云声闻不云四谛约人须之亦可从或有诸比丘去至说法求佛道四行总颂菩萨即六度义足以第三行是禅第四行是智。

　　△五颂见菩萨种种因缘即是开方等般若教同。

　　又见诸菩萨深入诸禅定(至)说法求佛道。

　　△二颂四众疑念同。

　　尔时四部众见日月灯佛(至)是事何因缘。

　　△三颂曾与当同六初颂因人同。

　　天人所奉尊适从三昧起(至)令妙光欢喜。

　　世间者隔别名世间差名间世间眼者言菩萨为世间出世间之眼目化导于人也。

　　△二颂说法同。

　　说是法华经。

　　△三颂时节同。

　　满六十小劫不起于此座(至)悉皆能受持。

　　妙光奉持昔佛之法亦如身子受今佛付嘱也。

　　△四颂唱灭同。

　　佛说是法华令众欢喜已(至)当入于涅槃。

　　此是昔佛唱灭与今佛同寻继也。

　　汝一心精进当离于放逸诸佛甚难值亿劫时一遇。

　　此是昔佛嘱累亦与今佛同如遗教经云汝等比丘我灭度后当珍敬波罗提木叉如暗遇明如贫得宝等。

　　世尊诸子等闻佛入涅槃各各怀悲恼佛灭一何速。

　　此时众闻佛入灭而生悲泣亦与今佛同如大经云涕泣盈目遍体血现如波罗奢华此即重法慕人之志也。

　　圣主法之王安慰无量众我若灭度时汝等勿忧怖。

　　此昔佛慰谕时众亦与今佛同如遗教经云汝等比丘勿怀悲恼若我住世一劫二劫会亦应灭会而不离终不可得自利利人法皆具足若我久住更无所益。

　　△五颂授记同。

　　是德藏菩萨于无漏实相(至)亦度无量众。

　　无漏实相谓圆妙三谛之法也无漏者收摄三谛无漏失也实相者离虚妄分别之相名为实相即无相之相也。

　　△六颂灭后通经同五初颂灭后时节众益。

　　佛此夜灭度如薪尽火灭(至)以求无上道。

　　如薪尽火灭者小乘佛以果报身为薪智慧为火慧依报身身灭智亡故云薪尽火灭大乘以机为薪逗应为火众生机尽应形亦灭故云薪尽火灭。

　　△二颂能弘经人名号。

　　是妙光法师奉持佛法藏。

　　△三颂行经时节久近。

　　八十小劫中广宣法华经。

　　△四颂所益弟子果满二初颂已成弟子。

　　是诸八王子妙光所开化(至)度脱无量众。

　　天中天者涅槃经明四种天一者世间天如诸国王二者生天从四天王至非非想天三者净天谓四果支佛四者义天谓十住菩萨以见一切法是空义故今佛超出四天名天中天。

　　△二颂当成弟子。

　　是妙光法师时有一弟子(至)其数无有量。

　　释师子者华严经云譬如大师子吼小师子闻悉皆勇健一切禽兽远避窜伏佛师子吼诸菩萨等若闻赞叹菩提心声长养法身妄见众生惭伏退散今以师子喻释迦佛故云释师子也。

　　△五结会古今。

　　彼佛灭度后懈怠者汝是妙光法师者今则我身是。

　　△三颂分明判答三初颂说大乘经。

　　我见灯明佛本光瑞如此以是知今佛欲说法华经。

　　△二颂教菩萨法。

　　今相如本瑞是诸佛方便(至)充足求道者。

　　上之六句但明欲说之由诫众令生渴慕耳下二句正颂上教菩萨法。

　　△三颂佛所护念。

　　诸求三乘人若有疑悔者佛当为除断令尽无有余。

　　是佛所护故为断疑故此一行是颂佛所护念又从我见灯明佛至此凡四行即是约行五章但缺教相初一偈是妙法为名第二偈是实相为体第三偈是一乘因果为宗第四偈是断疑生信为用天台大师约五义申释首题盖本于此前弥勒释四伏难令文殊必定有答此中是文殊断四伏疑使弥勒莫复更问初第一疑因文殊广引先佛曾说法华故弥勒潜疑欲问诸佛赴缘人时各异古佛虽名法华今佛何必如此文殊即以第一偈断云我见灯明佛本光瑞如此以是知今佛欲说法华经此断其疑名之问也弥勒因此又疑自有名同义同自有名同义异此名何所显召文殊即以第二偈断云今相如本瑞是诸佛方便今佛放光明助发实相义此断其疑体之问也弥勒因此又疑实相无相何人会之文殊即以第三偈断云诸人今当知合掌一心待佛当雨法雨充足求道者此断其疑宗之问也弥勒因此又疑佛雨法雨止洽菩萨亦润二乘文殊即以第四偈断云诸求三乘人若有疑悔者佛当为除断令尽无有余此即断其疑用之问也弥勒联翩构疑文殊频烦为断既事穷理尽即得之于怀可谓善于问答具二庄严光宅但知述于钊师释四种伏难使文殊必答显弥勒之美不见文殊释四伏疑令弥勒不问抑妙德之能此义出自天台非传他疏。

　　妙法莲华经方便品第二

　　方便有三一方者法也便者用也善用偏法逗会众生即前三教方便也此义可释他经非今品意二方便者门也门名能通通于所通方便权略皆为真实作门真实得显功由方便从能显得名故以门释方便如经云开方便门示真实相此义可释他经非今品意三方者秘也便者妙也妙达于方即是真秘点内衣里无价之珠与王顶上唯有一珠无二无别指客作人是长者子亦无二无别如斯之言是秘是妙如经云惟我知是相十方佛亦然止止不须说我法妙难思故以秘释方以妙释便正是今品之意故言方便品也。

　　△二八品正说文句云从此品讫分别功德品十九行偈或至偈后现在四信弟子文尽名为正说分若作两正说从此下讫授学无学人记品是迹门正说今且逐近就迹门正说更为两初方便品初略开三显一二初开三显一二初长行并十七行半偈叹二智二初长行二初寄言叹二智二初明诸佛权实三初双叹二初经家提起。

　　尔时世尊从三昧安详而起告舍利弗。

　　尔时者即指文殊答问竟时也佛常在定何故言起此有所示往古诸佛说此经时必前入无量义定今佛亦尔入定缘理安心实相出定令他亦安心实相内安实相方起化他故言安详而起也告舍利弗者其小乘中智慧第一将欲因其破小智显大智故先告之以动群辈耳。

　　△二叹智二初叹实智。

　　诸佛智慧甚深无量。

　　非三教化他权实故言诸佛显自行之实故言智慧此智慧体即一心三智甚深无量者即称叹之辞也明佛实智竖彻如理之底故言甚深横穷法界之边故言无量无量甚深竖高横广譬如根深则条茂源远则流长实智既然权智例尔。

　　△二叹权智。

　　其智慧门难解难入一切声闻辟支佛所不能知。

　　道前方便有进趣之力故名为门从门入到道中道中称实道前为权也难解难入者叹权智之辞也不谋而了无方大用七种方便不能测度十住始解解即开也十地为入举初与后中间难示难悟可知而别举声闻缘觉所不能知者执重故别破之耳华严顿照聋哑瞽聩故云不知方等弹斥保住草庵故言不知般若转教无心希取一餐之意故言不知今大机启发放光动地彼此今古诸佛道同由怀疑惑故言不知利根菩萨节节能知钝同二乘是亦不知也又智慧门者自有方便智慧为门得入佛智慧如璎珞经云二观为方便道得入中道第一义谛是也自有佛智慧为门得入佛智慧即是今经所叹其智慧门是也妙乐云此中须以十地为道前妙觉为道中证后为道后故知文意在因之位除真如外凡有修入皆属于权惟以果位真如究满为清凉池此约自行因果相望以释若通约事理等释之此则不然岂以道前而无实岂以道后而无权耶故难解难入略叹道前因位始末耳。

　　△二双释二初释实智。

　　所以者何佛曾亲近(至)尽行诸佛无量道法。

　　所以者何者双冠二智何故实智甚深良由外值佛多禀承至要故实智甚深复由内行纯厚尽行道法故实智无量无量则释横广甚深则释竖高。

　　△二释权智。

　　勇猛精进名称普闻。

　　其智慧门难解难入良由勇猛精进能入难入之门既入门已泽被无疆物钦胜德故名称普闻亦可勇猛精进能入法门即释权智深名称普闻即释权智广观上叹权智文无深广之语例实智此义则成。

　　△三双结二初结实智。

　　成就甚深未曾有法。

　　称理究竟故言成就到彼岸底故言甚深昔所未说故未曾有此结成实智也。

　　△二结权智。

　　随宜所说意趣难解。

　　称机适会故言随宜非七方便所知故言难解此结成权智也。

　　△二明释迦权实三初双叹二初叹实智。

　　舍利弗吾从成佛以来。

　　若实智不圆佛道不成既云成佛一成一切成此叹实智也。

　　△二叹权智。

　　种种因缘种种譬喻(至)引导众生令离诸着。

　　四十余年以三种化他权实逗会众生故言种种因缘也譬喻者小乘中以芭蕉水沫为譬大乘中以干城镜幻等为譬广演者能于一法出无量义也无数方便者即七种方便也引导众生令离诸著者说散十善离三途着说静十善离欲界着说三藏离见思着说菩萨法离涅槃着说佛法离顺道法爱着。

　　△二双释。

　　所以者何如来方便知见波罗蜜皆已具足。

　　如来即是释实智从真如实相中来而得成佛道故名如来方便即是释权智由于方便善巧故能种种因缘说也知见波罗蜜者即是双举权实知见也一切种智名实知佛眼名实见道种智名权知法眼名权见悉到事理边底故悉名波罗蜜言皆已具足者权实悉究竟也。

　　△三双结二初结实智。

　　舍利弗如来知见广大深远。

　　如来知见如前说广大明横深远明竖如此实智非横非竖寄言往叹论其横竖照无限极如函大盖大也妙乐云无限故非横无极故非竖如函大等者用不二智称不二理也。

　　△二结权智。

　　无量无碍力无所畏(至)成就一切未曾有法。

　　无量即佛地四无量心也无碍即佛地四无碍辩也力即十力十力者一是处非处力佛知一切因缘果报定相从是因缘生如是果报从是因缘不生如是果报如是种种是处不是处佛悉遍知无能坏无能胜故名力也二业智力佛知一切众生过去未来现在诸业诸受三定力佛知一切诸禅三昧四根力佛知他众生诸根上下五欲力佛知他众生种种欲乐六性力佛知世间种种无数性七至处道力佛知一切道至处相八宿命力佛知种种宿命一世二世乃至百千世中如是姓名苦乐寿命长短等九天眼力佛见众生死时生时端正丑陋若堕恶道若生善道十漏尽力佛诸漏尽故自知我生已尽不作后有无所畏即四无所畏也一一切智无所畏二漏尽无所畏三说障道无所畏四说尽苦道无所畏此四通名无所畏者于八众中广说自他智断既决无失则无微致恐惧之相故称无所畏禅即实相之禅定即首楞严定解脱者亦穷八脱之源三昧者禅定解脱至初住时破二十五有即王三昧也深入无际者结成竖深成就一切未曾有法者结成横广也妙乐云问实相之禅与楞严定何别答不同何者于根本禅达即实相名为达禅首楞严定本性健相故。

　　△二绝言叹二智二初举绝叹由二初举绝叹之由。

　　舍利弗如来能种种分别(至)悦可众心。

　　种种分别巧说诸法者举权智也言辞柔软悦可众心者举实智也前寄言叹从实舒权故前实后权今绝言叹卷权归实故前权后实妙乐云既言悦可众心赴物应是举权那云举实等众心乃以得实为悦故也。

　　△二指绝言之境。

　　舍利弗取要言之无量无边未曾有法佛悉成就。

　　取要言之是指实境无量无边未曾有法是指权境又举要是创指之端无量无边是指权未曾有法是指实言此二法佛悉成就修道得故此那可说。

　　△二正绝言叹二初正绝言叹。

　　止舍利弗不须复说。

　　此法深寂言语道断体不可说故止而叹之设慈悲为说闻不能解伤其善根是故止之也。

　　△二释止叹意二初佛最上人成就修得最上法故不可说二初明最上人权实横满不可说。

　　所以者何佛所成就第一希有难解之法。

　　成就对不成就第一对不第一希有对不希有难解对不难解即是横明成就等修道得故故不可说妙乐云成就对不成就者以果对因因即因人自他相对即是横也第一对不第一希有对不希有者圆中极果方云第一希有降此之外皆非第一希有难解不难解可知。

　　△二明最上人权实竖深不可说。

　　唯佛与佛乃能究尽。

　　惟释迦与十方诸佛究竟实相边底如十五日之月体无不圆光无不遍如此竖深修道得故故不可说妙乐云前句既以成就等言对他为横今有究尽之言故对因明竖。

　　△二明权寔法甚深境不可思议故不可说二初略标权实章。

　　诸法实相。

　　诸法权也实相实也即实而权权外无实即权而实实外无权斯谓同体妙权妙实法华开显如点铁成金妙在此也妙乐云此是法华之理本诸教之端首释义之关键众生之依止发心之凭杖权谋之用体迷悟之根源果德之理本一化之周穷五时之终卒得此十义以消诸异坦然无误所以先叹能依之智即五佛之权实权实何依所谓妙境。

　　△二广释权实相。

　　所谓诸法如是相(至)如是本末究竟等。

　　相以据外览而可别名为相性以据内自分不改名为性主质名为体功能为力构造为作习因为因助因为缘习果为果报果为报初相为本后报为末所归趣为究竟等南岳大师读此文皆云如故呼为十如也天台云依义读文凡有三转一云是相如是性如乃至是报如二云如是相如是性乃至如是报三云相如是性如是乃至报如是若皆称为如者如名不异即空义也若作如是相等点空相性名字施设即假义也若作相如是等如于中道实相之是即中义也分别令易解故明空假中得意为言空即假中约如明空一空一切空点如明相一假一切假就是论中一中一切中非一二三而一二三不纵不横名为实相此之十如乃十界上因果之法一法界具十如是十法界具百如是又一法界具九法界则有百法界千如是九界为权佛界为实细论各具权实然此权实不可思议乃是三世诸佛二智之境以此为境何法不收此境发智何智不发故荆溪云指的妙境出自法华正指此也。

　　△二十七行半偈颂长行二初颂寄言叹二智二初合颂叹二佛二智二初颂叹诸佛二智。

　　尔时世尊欲重宣此义而说偈言。

　　世雄不可量诸天及世人一切众生类无能知佛者。

　　世即三世世必有方言三世十方诸佛智慧雄猛故云世雄颂上诸佛智慧也不可量者颂上甚深无量此颂诸佛实智也次三句颂上诸佛权智。

　　△二颂叹释迦二智。

　　佛力无所畏解脱诸三昧及佛诸余法无能测量者。

　　佛者颂吾成佛也正颂实智力无畏等颂诸功德是颂权智余法者即指化他之权是实智之余助耳正颂上种种因缘等也妙乐云前行但云世雄世必有方故知是颂诸佛今直云佛力以前文中释迦权智具有力无畏等知是颂释迦也。

　　△二合颂二佛释叹结叹。

　　本从无数佛具足行诸道(至)我已悉知见。

　　本从无数佛具足行诸道颂上佛曾亲近百千诸佛尽行道法也甚深微妙法颂上成就甚深未曾有法也难见难可了颂上意趣难解也于无量亿劫行此诸道已颂上知见波罗蜜皆已具足此二句举因具足道场得成果举果具足我已悉知见一句颂上如来知见广大深远也。

　　△二颂绝言叹二智五初颂不思议境。

　　如是大果报种种性相义。

　　颂上十如是大即妙也十界不同故云种种但举初后中间可知义字兼颂究竟等也义谓义理一究竟之言有空假中义理故也。

　　△二追颂绝言境。

　　我及十方佛乃能知是事。

　　颂上取要言之佛悉成就也。

　　△三追颂绝言叹。

　　是法不可示言辞相寂灭。

　　颂上止止不须说也实相非方所故不可示非言语道故言辞相寂灭。

　　△四颂举不知人八初总拣不入者。

　　诸余众生类无有能得解。

　　即七方便人也。

　　△二拣能入者。

　　除诸菩萨众信力坚固者。

　　即圆教十信故言信力坚固者也长行明究竟佛知今颂中明初信知互举耳。

　　△三拣二乘不知。

　　诸佛弟子众曾供养诸佛(至)其力所不堪。

　　一切漏三界见思也最后身二乘极果也。

　　△四举身子不知。

　　假使满世间皆如舍利弗尽思共度量不能测佛智。

　　△五举诸弟子不知。

　　正使满十方皆如舍利弗(至)亦复不能知。

　　△六举支佛不知。

　　辟支佛利智无漏最后身(至)莫能知少分。

　　△七举发心菩萨不知。

　　新发意菩萨供养无数佛(至)不能知佛智。

　　新发意者发心语通或可六度菩萨三僧祇未断惑名为发心或可指上诸天及世人等自摄得六度而发心之语别拟通别二教初心之人皆名新发意菩萨也。

　　△八拣不退菩萨不知。

　　不退诸菩萨其数如恒沙一心共思求亦复不能知。

　　通教三八人地至第七已办地断界内惑名位不退别教初住至七住亦断界内惑亦名位不退八住至十向名行不退等亦所不知也。

　　△五颂唯佛能知实相境。

　　又告舍利弗无漏不思议(至)十方佛亦然。

　　无漏不思议者颂上结要举权实二智所止之境也无漏名同应思义别收三谛无漏失权实智无漏失故名无漏即权而实即实而权故不可思议也甚深微妙法一句颂上第一希有难解之法我今已具得等三句颂上唯佛与佛乃能究竟也明诸佛道同同皆究竟故云唯我知是相十方佛亦然。

　　△二三行半正略开显动执生疑二初诸佛显实三初诸佛道同。

　　舍利弗当知诸佛语无异。

　　△二劝令生信。

　　于佛所说法当生大信力。

　　△三正显真实。

　　世尊法久后要当说真实。

　　△二释迦开三三初正明开三。

　　告诸声闻众及求缘觉乘我令脱苦缚逮得涅槃者。

　　上明诸佛显实今明释迦开三显实必开三开三必显实互明一边以显佛佛道同也将明二乘之非故言逮得涅槃者又解我令解苦缚逮得涅槃即拟六度菩萨乘谓六度行前度他故故言我令脱苦缚后取无漏故言逮得涅槃此义推之知是六度乘也。

　　△二正斥三乘。

　　佛以方便力示以三乘教。

　　△三出立三之意。

　　众生处处着引之令得出。

　　立三之意意是权引离诸苦故非为真实但是方便门耳。

　　△二腾疑致请二初叙疑二初经家叙二初叙千二百疑。

　　尔时大众中(至)阿若憍陈如等千二百人。

　　△二叙四众等疑。

　　及发声闻辟支佛心比丘比丘尼优婆塞优婆夷。

　　上斥三乘皆是方便故执动疑生今叙疑但言二乘者以其执重疑深故偏举耳若至下陈疑中即云求佛诸菩萨大数有八万亦皆有疑故知三乘佥疑偏举二乘耳。

　　△二正生疑二初疑佛二智二初总疑二智。

　　各作是念今者世尊何故殷勤称叹方便。

　　△二别疑二智二初疑实智。

　　而作是言佛所得法甚深难解。

　　△二疑权智。

　　有所言说意趣难知一切声闻辟支佛所不能及。

　　因闻诸佛语无异要当说真实从此生疑何者佛昔说三乘智慧同证不差但余习有尽不尽耳今忽称叹如来二智非我所及是故疑佛二智也。

　　△二疑己所得。

　　佛说一解脱义(至)而今不知是义所趣。

　　一解脱者藏教三人同一解脱也此是自疑所得三乘圣道是真出要我修此理亦到涅槃而今忽言皆是方便未知何者真实故言不知是义所趣此从上斥三为伪而生是疑。

　　△二正请决文有三请二止第一请二初长行二初陈疑。

　　尔时舍利弗知四众心疑(至)甚深微妙难解之法。

　　此下有三请二止就前为三止盖佛预知三周得益前后不俱故三抑俟其三请也今先陈二疑第一下疑权智甚深下疑实智也。

　　△二陈请。

　　我自昔来(至)殷勤称叹甚深微妙难解之法。

　　我自昔下陈已请今者四众下陈众请也。

　　△二偈颂六初颂疑实智。

　　尔时舍利弗欲重宣此义而说偈言。

　　慧日大圣尊久乃说是法。

　　三智圆明能破痴暗故云慧日。

　　△二颂疑权智。

　　自说得如是力无畏三昧(至)诸佛之所得。

　　△三明三乘疑。

　　无漏诸罗汉及求涅槃者(至)愿佛为解说。

　　初句明声闻次句明六度菩萨何以得知止云逮得涅槃者此中称及及者此菩萨自求涅槃又以及他故异二乘知是菩萨也后二行明缘觉两足尊者谓福慧二种庄严悉皆满足为世间尊也。

　　△四明身子疑。

　　于诸声闻众佛说我第一(至)为是所行道。

　　身子智慧第一不了佛之权实二智定是果上究竟之法定是因中所行之道。

　　△五明佛子疑。

　　佛口所生子合掌瞻仰待愿出微妙音时为如实说。

　　闻佛说法法身得生故言佛口所生子。

　　△六总明同疑请。

　　诸天龙神等其数如恒沙(至)欲闻具足道。

　　△第二止第一止指上文止舍利弗不须复说。

　　尔时佛告舍利弗(至)皆当惊疑。

　　△第二请。

　　舍利弗重白佛言(至)闻佛所说则能敬信。

　　尔时舍利弗欲重宣此义而说偈言。

　　法王无上尊惟说愿勿虑是会无量众有能敬信者。

　　△第三止。

　　佛复止舍利弗若说是事(至)将堕于大坑。

　　尔时世尊重说偈言。

　　止止不须说我法妙难思诸增上慢者闻必不敬信。

　　△第三请。

　　尔时舍利弗重白佛言(至)多所饶益。

　　尔时舍利弗欲重宣此义而说偈言。

　　无上两足尊愿说第一法(至)则生大欢喜。

　　愿说第一法者融师云由前斥三乘是伪又闻诸佛法久后要当说真实在二乘边未知法华是实但据斥三非真三外必更有法故云愿说第一法。

　　△二后七品半广明开三显一三初两品半为上根人法说五初正明法说二初长行三初许说三初顺许。

　　尔时世尊告舍利弗汝已殷勤三请岂得不说。

　　初是顺岂得下许也。

　　△二诫许。

　　汝今谛听善思念之吾当为汝分别解说。

　　初是诫吾当下许也谛听是闻慧善思是思慧念之是修慧。

　　△三拣许。

　　说此语时会中有比丘(至)即从座起礼佛而退。

　　初是拣汝今下许也初五千在座故如来三止今将许说威神遣去故礼佛而退。

　　所以者何此辈罪根深重(至)有如此失是以不住。

　　五浊障多名罪重执小翳大名根深未得三果谓得三果未证无学谓证无学名增上慢有如此失者谓障执慢三种之失也。

　　世尊默然而不制止。

　　上闻开三显一言略义隐犹未生谤足作系珠因缘去则有益若闻广开三显一乖情起谤住则有损是故不制止也。

　　尔时佛告舍利弗我今此众无复枝叶纯有贞实。

　　无复枝叶者枝叶细末不任器用此等执方便者于大非器大品云攀附枝叶弃于根本是人为不黠即是此义也。

　　舍利弗如是增上慢人(至)汝今善听当为汝说。

　　应知上慢不全无法但以浅位自谓增上而慢他人名增上慢退亦佳矣者既以小自翳复妨他大光今退无谤法之𠍴复无障他之过故云佳矣上枝叶未去故如来三止贞实愿闻故身子四请师弟鉴机非徒靳固也汝今善听即结许也。

　　△二受旨。

　　舍利弗言唯然世尊愿乐欲闻。

　　唯(愈水切)诺也又应声唯之声速而质诺之辞缓而文。

　　△三正说二初明四佛章广上诸佛权实二初总明诸佛章四初叹法希有。

　　佛告舍利弗如是妙法(至)如优昙钵华时一现耳。

　　时乃说之者诸佛同出五浊必前开三如今世尊四十余年始显真实久久稀疏故云时乃说之久不说者为人不堪故时未至故五千未遣故今人已堪时已至五千已去决定说大乘故云时乃说之优昙华者此云灵瑞亦云瑞应三千年一现现则金轮王出表三乘调熟已后方说妙法授法王记般泥洹经云阎浮提内有尊树王名优昙钵有实无华若金华生者世乃有佛施设论云绕赡部洲有轮王路广一逾缮那无轮王时海水所覆无能见者若轮王出海水减少金轮路现此华乃生作金轮王之先兆也。

　　△二说无虚妄。

　　舍利弗汝等当信佛之所说言不虚妄。

　　汝等当信者劝信无虚妄也此理至深理与昔异此言至妙言与昔反此行至普行与昔乖此人至胜胜于昔劣还指客作四种之粗而今皆妙恐物生谤故劝信也妙乐云理教行人皆云至者实之极也若至今经无过上故故皆云至。

　　△三开其方便三初开。

　　舍利弗诸佛随宜说法意趣难解。

　　佛随三种机宜说方便教故言诸佛随宜说法而佛意在实物莫能解故云意趣难解。

　　△二释。

　　所以者何我以无数方便(至)演说诸法。

　　举今佛之权能释诸佛之方便巧慧同故借此释彼如我以无数方便者诸佛开权亦如我也。

　　△三结四示其真实五初标胜人法。

　　是法非思量分别之所能解唯有诸佛乃能知之。

　　是法非思量等者此有两义或作结开权或正作显实结开权者佛意难知唯佛与佛能了禀教者谓三诸佛知一耳作显实者即属后文初标人法举无分别法惟是佛所知佛以无分别智解知无分别法即是显实义也。

　　△二标出世意。

　　所以者何诸佛世尊唯以一大事因缘故出现于世。

　　初总释次分字释总释者诸佛觉知如实之相乘此实道出应于世秪令众生得此实相唯为此事曾无他事次分字释者一则一实相也非五非三非七非九故言一也其性广博博五三七九故名为大诸佛出世之仪式故名为事众生有此机感佛故名为因佛乘机而应故名为缘是为出世之本意而今开三者为一弄引耳虽说种种道其实为一乘即此义也妙乐云非五七九等者以三五等皆是方便故皆云非三藏三乘加人天五也加通教二乘七也加通别菩萨九也。

　　△三重示出意。

　　舍利弗云何名诸佛世尊(至)出现于世。

　　将欲分别更重提起为解释之端耳。

　　△四正释真实四初理一二初正释。

　　诸佛世尊欲令众生开佛知见(至)出现于世。

　　此释理一复为四意一约四位二约四智三约四门四约观心。

　　○一约四位释者谛境不可知见唯佛智佛眼乃能知见若二智四眼则不能知见今取圆教住行向地分得佛眼佛智则能知见故寄此四位以释理一即约位显理也开者即是十住初破无明开如来藏见实相理如日出暗灭眼目有用故名为开缘修破惑故云使得清净示者即是十行惑障既除知见体显法界众德显示分明故名为示悟者即是十向障除体显法界行明事理融通更无二趣故名为悟入者即是十地事理既融自在无碍任运从阿到茶入萨婆若海故名为入。

　　○二约四智释者一道慧见道实性实性中得开佛知见也二道种慧知十法界诸道种别解惑之相一一皆示佛知见也三一切智知一切法一相寂灭即悟佛知见也四一切种智知一切法一相寂灭相种种行类相貌皆识即入佛知见也。

　　○三约圆教四门释者空门一空一切空即开佛知见也有门一有一切有即示佛知见也亦空亦有门一切亦空亦有即悟佛知见也非空非有门一切非空非有即入佛知见也能通则四所通则一开示悟入是能通之门所知所见是所通之理也。

　　○四约观心释者观于心性三谛之理不可思议此观明净名为开虽不可思议而能分别空假中心宛然无滥名为示空假中心即三而一即一而三名为悟空假中心非空假中而齐照空假中名为入是为一心三观而分开示悟入之殊也所以约四种释者见理由位位立由智智发由门门通由观观故则门通门通故智成智成故位立位立故见理见理故名为理一也。

　　△二结成。

　　舍利弗是为诸佛以一大事因缘故出现于世。

　　结成理一也昔方便教亦得义论开示悟入而非佛知见故是权今明佛知见故是实实即理一也。

　　△二人一。

　　佛告舍利弗诸佛如来但教化菩萨。

　　就昔方便谓教化三乘理实而言但化菩萨如彼穷子自谓客作贱人长者所观实为己子即是人一也。

　　△三行一。

　　诸有所作常为一事唯以佛之知见示悟众生。

　　三乘众行名之为诸为圆故诸即是一事此行何所至到唯趣佛之知见即是行一意也。

　　△四教一。

　　舍利弗如来但以一佛乘故(至)无有余乘若二若三。

　　圆顿之教名一佛乘自别教已去皆名有余之说即不了义非佛一乘今言但以一佛乘者纯说佛法圆教乘也无余乘者无别教带方便有余之说无二者无般若中所带之义无三者无方等中所对之三也。

　　△五总结法同。

　　舍利弗一切十方诸佛法亦如是。

　　△二列三世佛章三初过去佛二初开权。

　　舍利弗过去诸佛(至)而为众生演说诸法。

　　△二显实。

　　是法皆为一佛乘故(至)究竟皆得一切种智。

　　一佛乘是教一是诸众生下即行一妙乐云是法及释迦章如此两字并指权是实故名显实故知述其施权意在开也。

　　△二未来佛二初开权。

　　舍利弗未来诸佛当出于世(至)而为众生演说诸法。

　　△二显实。

　　是法皆为一佛乘故(至)究竟皆得一切种智。

　　△三现在佛三初标出世意。

　　舍利弗现在十方无量百千(至)多所饶益安乐众生。

　　如诸佛章中唯以大事因缘出现于世此亦如是唯以饶益安乐众生而出于世也。

　　△二开权。

　　是诸佛亦以无量无数方便(至)而为众生演说诸法。

　　△三显实二初别明现在教一行一。

　　是法皆为一佛乘故(至)究竟皆得一切种智。

　　△二总明三世人一理一。

　　舍利弗是诸佛(至)欲令众生入佛之知见故。

　　但教化菩萨是人一欲以下是理一。

　　△二释迦章广明上释迦权实五初开方便权。

　　舍利弗我今亦复如是(至)而为说法。

　　我即现在释迦佛也先三后一如四佛不异故言亦复如是知诸众生有种种欲者即是五乘根性欲也过去名根现在名欲未来名性深心所著者即是根也方便者即是随宜开三乘权法也妙乐云知诸众生去感也种种因缘去应也。

　　△二显四真实。

　　舍利弗如此皆为得一佛乘一切种智故。

　　如此等者指权是实也佛乘是教一一切种智所知即理一能知即行一能得佛乘能得种智即兼人一也。

　　△三举浊释权二初标其意。

　　舍利弗十方世界中尚无二乘何况有三。

　　将举五浊先标其意上已说诸佛开权显实未明隐实施权其法清净湛如一空尚无带二(般若)带三(方等)之权况有单三(三乘)单五(加人天)之权秪为五浊障重实不得宣须施单三单五之权亦施带三带二之权故言于一佛乘分别说三分别说于若带二带三之三若单五单三之三也。

　　△二举五浊四初唱数。

　　舍利弗诸佛出于五浊恶世。

　　△二列名。

　　所谓劫浊烦恼浊众生浊见浊命浊。

　　劫浊无别体劫是长时刹那是短时但约四浊立此假名名为劫浊众生浊亦无别体揽见慢果报三浊立此假名名众生浊烦恼浊指五钝使为体见浊指五利使为体命浊指连持色心为体若论五浊相者四浊增剧聚在此时劫浊也瞋恚增剧刀兵起贪欲增剧饥馑起愚痴增剧疾疫起三灾起故烦恼倍隆烦恼浊也诸见转炽见浊也粗獘色心恶名秽称众生浊也摧年减寿命浊也妙乐云空成坏三而无劫浊于住劫中准悲华经八万至三万亦未有浊至二万岁为五浊始四浊增聚故小劫名浊。

　　△三体相。

　　如是。

　　如是者明五浊体相也浊体及相不可具说但略云如是也。

　　△四结释。

　　舍利弗劫浊乱时(至)于一佛乘分别说三。

　　劫浊乱时即劫浊众生垢重即众生浊悭贪是烦恼浊嫉妒是见浊成就不善根不善之言通于烦恼浊见浊诸根成就即连持为命即命浊只由此土众生五浊障重能障大乘故如来于一佛乘分别说三。

　　△四拣伪敦信二初正拣真伪二初若不闻不知非真弟子。

　　舍利弗若我弟子(至)非阿罗汉非辟支佛。

　　如世弟子随顺师法继嗣传灯若不闻不知则无法可顺何谓弟子如来昔说五浊开三汝随顺得涅槃得闻得知名为弟子今五浊既除为汝说一何意不闻不知不闻者即不闻教一不知者即不知行一非真即非理一非弟子即非人一。

　　△二闻不信受成增上慢人。

　　又舍利弗是诸比丘(至)若不信此法无有是处。

　　此敦其使信也何者汝自谓再不受身是最后身汝虽出分段尚有变易土生身尚无量实非后身汝自谓究竟应变易土生死尽若未尽者实非究竟未得谓得岂非增上慢耶若实得者不起上慢知非究竟信于究竟故云若不信此法无有是处。

　　△二开除释疑二初开除二初拣除佛灭度后者则不成增上慢人。

　　除佛灭度后现前无佛。

　　若佛在世正说此经不信不受非真罗汉成增上慢若佛灭后方得罗汉者偏执权经不信圆法听许非增上慢。

　　△二好人难得深经难解亦不成增上慢。

　　所以者何佛灭度后(至)是人难得。

　　佛虽入灭此经尚在不信不受应是上慢耶即得开除佛灭度后虽有此经解其文义者此人难遇致令罗汉不信不解亦听许非增上慢。

　　△二释疑。

　　若遇余佛于此法中便得决了。

　　恐疑云若佛灭后解经人难遇得罗汉者即永入涅槃耶即释云是人虽生灭度之想舍命已后便生界外有余之国值遇余佛得闻此经即便决了妙乐云方便有余土佛名为余佛南岳云余佛者四依也罗汉遇之闻经决了又罗汉修念佛定见十方佛为说此经便得决了又凡夫行人苦到忏悔见十方佛为说亦得决了。

　　△五明无虚妄三初劝信释迦实说。

　　舍利弗汝等当一心信解受持佛语。

　　△二劝信诸佛无虚。

　　诸佛如来言无虚妄。

　　诸佛道同弥加信受。

　　△二结成不虚之意。

　　无有余乘唯一佛乘。

　　△二偈颂二初颂上许答二初颂拣许二初颂五千退席。

　　尔断世尊欲重宣此义而说偈言。

　　比丘比丘尼有怀增上慢(至)不堪受是法。

　　上慢我慢不信四众通有但出家二众多修道得禅谬谓圣果偏起上慢在俗矜高多起我慢女人智浅多邪辟不信不自见其过者三失覆心藏玼扬德不能自省是无惭人也若自见过是有羞僧也于戒有缺漏者律仪有失名缺定共道共有失名漏无道定等故内起恶觉如玉含瑕无律仪故外动身口如玉露玼覆罪自得故名护惜小智者不得学无学智而有世间小智妄谓有漏以为无漏故言小智也糟糠者是五千等但有世间禅无无漏禅定润故如糟但有文字解无理慧之实故如糠又糟糠无酒米譬其无大机下文枝叶譬其非好器悉不任用故须遣之妙乐云糟糠者若依世禅以得无漏如糟出酒从文入理如糠出米既无无漏反计世禅如弃酒存糟不得真理反封文字如弃米存糠。

　　△二颂众已清净。

　　此众无枝叶惟有诸贞实。

　　△二颂诫许。

　　舍利弗善听。

　　△二颂上正答二初颂四佛章四初总颂诸佛章五初颂施权二初颂正施权法。

　　诸佛所得法无量方便力(至)优波提舍经。

　　诸佛所得法者修道得于诸权法也正当自行体内之权即此法体亦不可说以方便故为众生说成化他权故云无量方便力而为众生说众生心念等者颂上随宜说法也现起希望名念法门不同名种种随宜之相即是照九法界机说七方便法总言九七不可定判故言若干过去所习名性现在欣乐名欲善恶业者七方便传传迭论善恶佛悉知是己等者佛以权智照诸方便性欲然后以诸因缘譬喻随其所宜说九部经修多罗此云契经有通有别通则圣教之都名别则为十二部中直说法相者名修多罗伽陀此云孤起不重颂者是也本事者说本昔世界事也本生说本昔受生事也未曾有者佛现种种神力众生怪未曾有也因缘者一切佛语缘起事皆名因缘也譬喻者如云月隐重山举扇喻之风息太虚动树训之祗夜此云重颂重颂上直说修多罗也优波提舍此云论议已上九部言昔施权为七方便人说也若十二部更有方广无问自说授记。

　　△二颂结施权意。

　　钝根乐小法贪著于生死(至)为是说涅槃。

　　前世根钝今世无机不堪闻大故言不行深妙道前世贪着障重今世众苦所恼唯可闻小故言为是说涅槃也。

　　△二颂显实四初颂理一。

　　我设是方便令得入佛慧(至)以故说是经。

　　令得入佛慧颂上一大事因缘也决定说大乘总颂上开示悟佛知见也入大乘为本颂上入佛知见也。

　　△二颂人一。

　　有佛子心净柔软亦利根(至)皆成佛无疑。

　　颂上诸佛如来但教化菩萨也上直云教化菩萨颂中广出诸方便人皆成实人有佛子心净即别教之人为此佛子说大乘经得记心喜即成圆教真实之人声闻若菩萨者声闻兼得缘觉若菩萨兼得六度通教等诸菩萨皆成佛无疑者即是七种方便无非佛子也。

　　△三颂教一。

　　十方佛土中唯有一乘法(至)说佛智慧故。

　　颂上如来但以一佛乘为众生说法无有余乘若二若三也无二者无通教中半满相对之二也无三者无三藏中之三乘也如此等二三皆是假名引导众生即方便教也今但一佛圆乘故云说佛智慧也。

　　△四颂行一。

　　诸佛出于世唯此一事实(至)此事为不可。

　　颂上诸有所作常为一事也终不以小乘济度于众生颂上常为一事之意也佛自住大乘以此度众生颂上唯以佛之知见示悟众生也后一行释不以小乘度之意。

　　△三颂劝信二初举果劝信二初举内心。

　　若人信归佛如来不欺诳(至)而独无所畏。

　　如来不欺诳者明佛心清净无明悭垢众恶已断净心中说故是可信。

　　△二明外色。

　　我已相严身光明照世间无量众所尊为说实相印。

　　身相炳着光色端严内无暗惑外有光明则口无欺诳为众所尊说大乘印则可信受释论云诸小乘经若有无常无我涅槃三印印之即是佛说修之得道无三法印即是魔说大乘经但有一法印谓诸法实相名了义经能得大道若无实相印是魔所说故身子云世尊说实道波旬无此事。

　　△二举因劝信二初举昔誓。

　　舍利弗当知我本立誓愿欲令一切众如我等无异。

　　我昔誓愿非但自誓菩提亦誓众生同入佛慧今酬誓故说是亦可信。

　　△二明愿满。

　　如我昔所愿今者已满足化一切众生皆令入佛道。

　　今菩提既满众生亦入汝既自证佛慧亦验我誓不虚妙乐云问佛初立誓誓度一切今众生尚多愿云何满答且从一期总而言之但令众生得入佛乘即名愿满是故经云如我无异。

　　△四举五浊四初总明五浊障重令大不生。

　　若我遇众生尽教以佛道无智者错乱迷惑不受教。

　　众生受苦诸佛兴悲悲苦相对故云相遇遇则尽令入于佛道故五浊不能障大无智不受故云障大也。

　　△二别广明五浊障过患之相五初众生浊。

　　我知此众生未曾修善本(至)备受诸苦毒。

　　善本者真如实相也不依此种善根故不感大也五欲者谓色声香味触并能生于行者须欲之心故名五欲即诸恶之本也痴即无明爱即贪爱从痴有爱故现生苦恼后堕地狱饿鬼畜生也止观明五欲过患者色如热金丸执之则烧声如涂毒鼓闻之必死香如憋龙气嗅之则病味如沸蜜汤舌则烂如蜜涂刀舐之则伤触如卧狮子近之必啮。

　　△二命浊相。

　　受胎之微形世世常增长薄德少福人众苦所逼迫。

　　形即五阴阴亦名世寿命连持诸阴入世初从薄酪已至老死故名世世增长下二句明命浊相也翻译名义明胎中五位初七日名歌罗逻此云凝滑状如凝酥二七日名頞部昙此云疱状如疮疱三七日名蔽尸此云凝结状如就血四七日名健男此云凝厚渐坚硬故五七日名钵罗奢佉此云形位具诸形故。

　　△三见浊相。

　　入邪见稠林若有若无等依止此诸见具足六十二。

　　五见交加如稠林密茂若有是常见若无是断见因此二见生六十二如外道计我有四句色即是我离色是我色大我小我住色中我大色小色住我中四阴亦尔是为二十三世为六十并根本断常二见为六十二。

　　△四颂恼浊。

　　深着虚妄法坚受不可舍我慢自矜高谄曲心不实。

　　△五劫浊相。

　　于千万亿劫不闻佛名字亦不闻正法如是人难度。

　　长时无佛法即是劫浊又上来四浊集在时中故名劫浊如是人难度者五浊障故不信一乘则不可度也。

　　△三明为治五浊障故先说小。

　　是故舍利弗我为设方便说诸尽苦道示之以涅槃。

　　此说三藏四谛也苦即苦谛苦必有因即集谛道即道谛涅槃即灭谛。

　　△四明为大说小小治浊大兴。

　　我虽说涅槃是亦非真灭(至)来世得作佛。

　　析三界妄尽灭色取空则非真灭若体达无明本无常寂即是真灭虽本无常寂若不修道无由契会故言佛子行道已来世得作佛也。

　　△五颂不虚三初明释迦先开三。

　　我有方便力开示三乘法。

　　△二明诸佛后显实。

　　一切诸世尊皆说一乘道。

　　△三正明不虚除疑。

　　今此诸大众皆应除疑惑诸佛语无异唯一无二乘。

　　前权后实诚言不虚勿生疑也。

　　△二颂过去佛章二初颂开三。

　　过去无数劫无量灭度佛(至)演说诸法相。

　　△二颂显一二初略颂上三一。

　　是诸世尊等皆说一乘法化无量众生令入于佛道。

　　皆说一乘法是颂教一化无量众生是颂人一令入于佛道是颂理一兼得行一也。

　　△二约五乘广颂显一二初总约五乘显一实。

　　又诸大圣主知一切世间(至)助显第一义。

　　天人群生类是举诸乘以明人一更以异方便是举诸行以显行一兼得教一第一义即是理一若用圆妙正观此即实相方便不名为异若用七方便观助显第一义者名异方便。

　　△二别约五乘以显一三初开菩萨乘。

　　若有众生类值诸过去佛(至)皆已成佛道。

　　若作五乘释者但是六度菩萨乘若作七方便释者兼得通别菩萨乘何者三教大乘皆行六度而运心有异相心行六度即三藏菩萨无相即通教菩萨非相无相次第行六度即别教菩萨今但列六度未知定判属谁寻上文云更以异方便者非独六度菩萨即三教菩萨方便也六度中前五是福后一是慧故云种种福慧昔闻法皆已成教一昔六度行皆已成行一如是诸人等皆已成人一皆已成佛道皆已成理一。

　　△二开二乘乘。

　　诸佛灭度后若人善软心如是诸众生皆已成佛道。

　　此开声闻缘觉皆入一乘何以得知大品叹阿罗汉心调柔软又净名云住调伏心是贤圣行是以知之昔善软心皆成行一诸众生是人一成佛道是理一妙乐云二乘文中有人理行不云兼教者秪是文略。

　　△三开天人乘二初约天人小善成缘因种子以显实十初舍财造塔明天乘。

　　诸佛灭度已(至)若于旷野中积土成佛庙。

　　因时至心倾财舍宝果时任运自然受乐故是天乘也木樒者长安有木名樒亦任造像金光明云以佛舍利如芥粟许置小塔中三十三天已有自然果报即其义也。

　　△二戏沙作塔明人业。

　　乃至童子戏聚沙为佛塔如是诸人等皆已成佛道。

　　因时泛泛悠然作善果时作意勤求得乐故是人业也。

　　△三志心建像明天业。

　　若人为佛故建立诸形像(至)皆已成佛道。

　　优婆塞戒经不许用胶得失意罪而此经用者古师云外国用树胶耳妙乐云造像功德经有十一种功德一者世世眼目清洁二者生处无恶三者常生贵家四者身如紫磨金色五者丰饶珍玩六者生贤善家七者生得为王八者作金轮王九者生梵天寿命一劫十者不堕恶道十一者后生还能敬重三宝又云若人临终发言造像乃至如麦𪍿能除三世八十亿劫生死之罪。

　　△四戏画作佛明人业。

　　乃至童子戏若草木及笔或以指爪甲而画作佛像。

　　△五结成建像者显实。

　　如是诸人等渐渐积功德(至)度脱无量众。

　　诸人皆成人一渐渐积功德具足大悲心即成行一佛道即成理一既已成佛复能化他但化菩萨即是教一。

　　△六诸尘供养明天业。

　　若人于塔庙宝像及画像(至)皆已成佛道。

　　呗者或云呗匿此云赞颂贝大螺也。

　　△七散心尘供明人业。

　　若人散乱心乃至以一华供养于𦘕像渐见无数佛。

　　△八身业供养明天人业。

　　或有人礼拜或复但合掌乃至举一手或复小低头。

　　五体着地是上礼即天业合掌低头是中礼即人业。

　　△九结成供养者显实。

　　以此供养像渐见无量佛(至)如薪尽火灭。

　　非但自入佛道亦能化度众生入于涅槃子果缚尽名曰无余机薪既尽应火云亡故云薪尽火灭也。

　　△十口业供养明人业。

　　若人散乱心入于塔庙中一称南无佛皆已成佛道。

　　南无或云那谟或云南摩此翻归命或翻度我大品云佛言若有一人称南无佛乃至毕苦其福不尽。

　　△二约闻法则成了因种子以明显实。

　　于诸过去佛在世或灭后若有闻是法皆已成佛道。

　　例上皆具相无相非相无相至心散心等五乘种子今皆开入一实至心闻一句是天业散心闻一句是人业。

　　△三颂未来佛章二初颂开三。

　　未来诸世尊其数无有量(至)以无量方便。

　　△二颂显一四初颂人一。

　　度脱诸众生入佛无漏智若有闻法者无一不成佛。

　　△二颂行一。

　　诸佛本誓愿我所行佛道普欲令众生亦同得此道。

　　△三颂教一。

　　未来世诸佛虽说百千亿(至)是故说一乘。

　　知法常无性者实相常住无自性乃至无无因性无性亦无性是名无性佛种从缘起者中道无性即是佛种迷此理者由无明为缘则有众生起解此理者由教行为缘则有正觉起欲起佛种须一乘教是为颂教一也。

　　△四颂理一。

　　是法住法位世间相常住于道场知已导师方便说。

　　是法住法位者众生正觉一如无二悉不出如故皆以如法为位也分局定限故名为位世间相常住者十界依正生住异灭之相名世间相以即理故皆常住也故法智尊者云生法即性故常住异灭即性故常即性之常非常无常言偏意圆斯之谓欤又世间相常住者出世正觉以如为位亦以如为相位相常住世间众生亦以如为位亦以如为相岂不常住世间相既常住岂非理一于道场知已者此举果释成开权显实道场朗然斯理久畅物情障重方便施三故云导师方便说妙乐云染净之法皆名是法染谓众生净即正觉一一皆住真如法位故云是法住法位。

　　△四颂现在佛章三初颂化意。

　　天人所供养现在十方佛(至)亦说如是法。

　　△二颂显实。

　　知第一寂灭以方便力故虽示种种道其实为佛乘。

　　知第一寂灭即颂理一其实为佛乘或颂教一或颂行一。

　　△三颂开权。

　　知众生诸行深心之所念(至)随应方便说。

　　△二颂释迦章二初略颂上权实为下总譬作本二初颂显实。

　　今我亦如是安隐众生故以种种法门宣示于佛道。

　　今我亦如是者我即释迦一化之主同以一实教化众生故言如是为下有大长者譬作本也安隐者即大涅槃常乐住处此处寂静无五浊障故名安隐安隐即对不安隐谓三界有五浊障名不安隐即为下火宅譬作本众生即是五道受化之徒为下五百人譬作本种种法门即对不种种为下唯有一门譬作本妙乐云如来本以一门利物事不获已施种种门施权之意本在显实故云宣示于佛道。

　　△二颂开权。

　　我以智慧力知众生性欲方便说诸法皆令得欢喜。

　　智慧力者即权智力也知众生性欲者即是五道根性有三乘差别为下三十子譬作本诸法即三乘法也又云知众生性欲者鉴小机也方便说诸法者正施权也皆令得欢喜者随宜称机也二偈虽略收佛一化开权显实原始要终罄无不尽故称略颂为下总譬本也。

　　△二广颂上六义为下别譬作本六初颂上五浊三初明佛有能见之眼。

　　舍利弗当知我以佛眼观。

　　佛眼观见为下长者能见譬作本明佛在法身地上以常寂佛眼圆照群机若根利浊轻则以卢舍那像说一乘法若根钝浊重则脱璎珞以老比丘像惊入火宅方便开三秪是于时鉴机故言我以佛眼观见也若观色法应用天眼若分别根机应用法眼云何言以佛眼见耶佛眼圆通举胜兼劣又四眼入佛眼皆名为佛眼故也。

　　△二颂上明所见五浊五初众生浊。

　　见六道众生贫穷无福慧。

　　妙乐云贫穷等为众生浊者贫故由无福痴故由无慧痴贫众生聚在一处故名众生浊也。

　　△二颂命浊。

　　入生死险道相续苦不断。

　　妙乐云入生死为命浊者于生死中又加险道险道之中命易断故即短寿处而犹相续为命浊也。

　　△三颂烦恼浊。

　　深著于五欲如𤛆牛爱尾以贪爱自蔽盲瞑无所见。

　　𤛆牛者兽如牛而尾长说文云西南夷长髦牛也牛爱其尾就身护尾人爱其尾故杀其身譬人贪五欲而害其身亦若是也。

　　△四颂劫浊。

　　不求大势佛及与断苦法。

　　妙乐云劫中无佛故名为浊四浊生此亦无所求劫若有佛虽浊能破故经云唯我一人能为救护。

　　△五颂见浊。

　　深入诸邪见以苦欲舍苦。

　　或云外道五热炙身欲望舍苦反得苦报或云诸见即是受受即是苦行此苦因望欲舍苦岂可得耶妙乐云六十二多故名为诸由此见故则有三受见家之受故云见即是受三受皆苦以此苦受欲舍苦者无有是处。

　　△三明起大悲应赴机。

　　为是众生故而起大悲心。

　　为五浊众生故大悲熏心应入三界施设方便引趣佛慧。

　　△三颂施化宜不得三初明用大拟宜。

　　我始坐道场观树亦经行(至)微妙最第一。

　　始坐道场者至理无时假时化物为化之初故言始也事释者道场在摩竭提国西南去尼连河不远佛初在此处修治得道故言道场坐此树下得三菩提故名道树感树恩故观察念地德故经行道成赛泽之时欲以大法拟宜众生也树地无有分别岂须报恩未曾有经云秪以通化传法名报耳三七日者过去因果经云佛成道初一七日思惟我法妙无能受者二七日思惟众生上中下根三七日思惟谁应先闻法即至波罗奈为五人说四谛等且以三乘而为三根此就小乘释也今明佛在法身之地寂而常照恒以佛眼洞览无遗岂始至道场淹留三七方思此事言三七者明有所表也表佛初欲三周说法故假言三七耳初七思法说次七思譬说后七思因缘说皆无机不得是故息大施小也此偏就圆教大乘为释耳若通途约大乘释者初七思惟欲说圆教次七思惟欲说别教后七思惟欲说通教皆无机不得是故息大说三藏三乘为方便之化也。

　　△二明众生无机三初明障重故。

　　众生诸根钝着乐痴所盲。

　　△二明不堪闻。

　　如斯之等类云何而可度。

　　△三明诸梵请。

　　尔时诸梵王及诸天帝释(至)请我转法轮。

　　诸梵虽请说大佛知无机所以不说妙乐云问如何得知梵王请大答据佛酬云若但赞佛乘等故知是请大也若据一四天下只一梵王为三界天主今云诸梵王者如来统御大千世界有百亿四天下则有百亿梵王又禅禅各一梵王故云诸也若论请法正在初禅三界天主也。

　　△三明念欲息化二初无机。

　　我即自思惟若但赞佛乘(至)坠于三恶道。

　　明无机强说闻则有损。

　　△二息化。

　　我宁不说法疾入于涅槃。

　　说则有损灭但无益故此思惟为下施权之张本也宁(平声)愿词也如人言宁可如此是愿如此也。

　　△二念同诸佛用权称宜二初明化得四初三乘疑宜。

　　寻念过去佛所行方便力我今所得道亦应说三乘。

　　寻念者仍念彼虽无大机不容永舍要以方便而诱济之非都不知开三欲引同诸佛故云寻念也。

　　△二明有小机二初明诸佛称叹五初释迦自叙诸佛现。

　　作是思惟时十方佛皆现梵音慰喻我。

　　佛现者由念佛方便力故现现由拟法会机二义故佛现也。

　　△二佛叹释迦隐实设权。

　　善哉释迦文第一之导师(至)而用方便力。

　　上欲大化于彼无机故诸佛不叹今欲说小曲会根缘则始终得度所以佛叹善哉也为一施三引入佛慧即是第一导师得是无上法者即是得实智微妙第一也而用方便力者随诸一切佛隐实用权也释迦是姓此云能仁净名疏云天竺语释迦为能文文为儒义即名能儒大论亦云释迦文佛。

　　△二明诸佛亦隐实用权。

　　我等亦皆得最妙第一法为诸众生类分别说三乘。

　　△四双释隐实设权二义。

　　少智乐小法不自信作佛是故以方便分别说诸果。

　　为众生少智不堪闻大所以隐实而复乐小所以施权。

　　△五双结隐实设权二义。

　　虽复说三乘但为教菩萨。

　　虽复说三终为显实也。

　　△二明释迦酬顺二初发言酬顺。

　　舍利弗当知我闻圣师子深净微妙音称南无诸佛。

　　既闻诸佛称叹即对曰南无诸佛南无此云敬从若翻度我等非此意也妙乐云今释迦因闻十方诸佛慰喻乃称南无答于诸佛故知释迦不请诸佛度也。

　　△二念顺物机。

　　复作如是念我出浊恶世如诸佛所说我亦随顺行。

　　△三明施化小。

　　思惟是事已即趣波罗奈(至)为五比丘说。

　　波罗奈正音婆罗痆(女熙切)中印度境婆沙云有河名波罗奈去其不远造立王城或翻江绕城亦云鹿苑诸法寂灭相不可以言宣下即是前说中道无性佛种之理此理非数又不可说今以方便作三乘说又非生非灭而以方便作生灭说又偏真之理亦不可说以方便故作四门说初为五人说无常有门也佛念五人当往先度故至波罗奈一夏调根初为陈如说四谛得道次为頞鞞䟦提说布施生天福乐二人同时证果三为迦叶拘利二人亦如前说皆得圣果是为三番度五比丘也。

　　△四受行悟入。

　　是名转法轮便有涅槃音及以阿罗汉法僧差别名。

　　转佛心中化他之法度入他心名转法轮陈如初得初果即断见惑分证灭谛亦是分得有余涅槃涅槃之音起自于此由此得成无学便有罗汉之名能说三乘者名佛所说三乘即法初果与罗汉名僧三宝于是现世间也妙乐云涅槃音者由弟子受行烦恼断处涅槃名生故名为音众教之始故言起自于此三宝现世间者亦约渐始且在小乘未论一体。

　　△二释疑念。

　　从久远劫来赞示涅槃法生死苦永尽我常如是说。

　　恐疑师云佛初未能鉴机寻念诸佛始知根性即释云非我不知用于方便特欲引同故念诸佛非始念方知从久远劫来见其乐小已为赞示令尽众苦所以闻小即得解脱也恐疑弟子云云何众生一世暂闻即证罗汉即释云从久远劫来为其赞示称于本习故速得道故以一偈释二疑也。

　　△三颂显真实四初颂人一。

　　舍利弗当知(至)曾从诸佛闻方便所说法。

　　此二行颂人一三乘行人皆是佛子故也又此二行亦名大乘机发亦云索果明由机发故索果索果由于机发此应有四句自有障除机未发如诸罗汉在三藏时以乐小故浊障虽除大根钝故妙机未发自有大机发障未除如法华中诸凡夫人等虽未断结以大根利故机发自有障即除机即发如说无量义经时证二乘果即于此座大机即发自有障未除机未发即五千等是也志求佛道者即是索大非求小果也咸以恭敬心皆来至佛所者一云耻小慕大大机感佛故云至佛所今明非但机至佛所亦乃身到如无量义中四众围绕合掌敬心欲闻具足道也曾从诸佛闻方便所说法者此中初味调伏受行三藏六度通别等三教方便由此调热故使障除机发而求大也。

　　△二颂理一。

　　我即作是念如来所以出为说佛慧故今正是其时。

　　此一行颂理一故云为说佛慧即上种智佛知见也又从此至下今我喜无畏二行一句亦名佛欢喜佛为佛慧故出昔障重无机不得即说佛慧中间虽障除又未得说今机发正是说时故云今正是其时又昔众生机钝智小恐其谤法堕恶故未是说时今机利智大闻必信解故佛欢喜无畏者不畏执小谤大起罪堕恶故言无畏也。

　　△三颂教一。

　　舍利弗当知钝根小智人(至)但说无上道。

　　此二行颂教一故云但说无上道又从于诸菩萨众至但说无上道三句亦名正显实也五乘是曲而非直通别偏傍而非正今皆舍彼偏曲但说正直一道也。

　　△四颂行一。

　　菩萨闻是法疑网皆已除千二百罗汉悉亦当作佛。

　　此一行颂行一故云悉亦当作佛又此一行亦名信行悟入六度通教二菩萨初闻略说动旧执致新疑今悉已除非独菩萨二乘亦尔而云声闻皆当作佛者昔教不说二乘作佛今与授记授记岂独二乘除疑岂独菩萨互存则两备。

　　○舍利弗当知下亦名大乘机动我即作是念下亦名佛欢喜于诸菩萨中下亦名正显实菩萨闻是法下亦名受行悟入。

　　△四叹法希有二初颂上如是妙法。

　　如三世诸佛说法之仪式我今亦如是说无分别法。

　　如三世者引同诸佛用权权是引物之仪式也说无分别法引同诸佛显实实则言语道断岂存仪式又权实无分别为钝根小智分别权实今还悟入一三不二即知佛说三一无分别也诸佛皆尔何独我耶。

　　△二颂上时乃说之五初举人难遇。

　　诸佛兴出世悬远值遇难。

　　久久悬远时有佛出此举人难。

　　△二举法难说。

　　正使出于世说是法复难。

　　如今佛出世四十余年始显真实。

　　△三举闻法难。

　　无量无数劫闻是法亦难。

　　如五千之流梵音盈耳越席而去闻岂不难乎。

　　△四举信受难。

　　能听是法者斯人亦复难。

　　众中唯身子前达中下之机虽听犹未能了。

　　△五举华譬四难。

　　譬如优昙华(至)是人甚希有过于优昙华。

　　此华非其时不现现则维其时故云时时乃一出但合闻者难余例可解。

　　△五颂上不虚二初勿于可信人生疑。

　　汝等勿有疑我为诸法王(至)无声闻弟子。

　　法王者夫为人王言则不二佛为法王岂容虚说夫方便可是权假真实宁应是妄闻法王说法勿生疑也。

　　△二勿于可信法起疑。

　　汝等舍利弗声闻及菩萨当知是妙法诸佛之秘要。

　　四十余年蕴在佛心他无知者名为秘一乘直道总摄万途故言要也。

　　△六拣众敦信二初颂拣众三初颂拣增上慢非佛弟子。

　　以五浊恶世但乐着诸欲如是等众生终不求佛道。

　　若乐诸欲是行魔业故须拣之上文着涅槃尚非佛弟子此文着生死那是佛弟子互拣非耳终不求佛道者颂上拣增上慢上慢者未得上法谓得上法是故其人不求佛道也。

　　△二颂佛灭后解义者难得。

　　当来世恶人闻佛说一乘迷惑不信受破法堕恶道。

　　此明不善人勿为说也。

　　△三颂若遇余佛便得决了。

　　有惭愧清净志求佛道者当为如是等广赞一乘道。

　　此明善人当为说也。

　　△二颂敦信二初敦信于权。

　　舍利弗当知诸佛法如是(至)不能晓了此。

　　初一行结秘要明此法如是先以万亿方便然后乃示真实其不习学不能晓了此正结不善者勿为说也兼对习学者则能晓了此乃可为说也。

　　△二敦信于实。

　　汝等既已知诸佛世之师(至)自知当作佛。

　　方便施权正为于实权实无疑自知作佛。

　　妙法莲华经科注卷第一
卍新纂续藏经第 31 册 No. 0607 法华经科注


　　妙法莲华经科注卷第二

　　姚秦三藏法师　鸠摩罗什奉　诏译

　　上天竺讲寺住山比丘　一如　集注

　　妙法莲华经譬喻品第三

　　譬者比况也喻者晓训也托此况彼寄浅训深前法说周作三乘一乘说广明五佛开三显一上根利智圆闻获悟中下之流抱迷未受动执生疑踟蹰岐道是故更约三车一车譬喻而说使其悟解故言譬喻品。

　　○以类比况谓之譬开晓令悟谓之喻。

　　△二身子领解二初经家叙起二初叙内解。

　　尔时舍利弗踊跃欢喜。

　　内解在心名喜喜动于形名踊跃从妙人闻妙法得妙解故踊跃欢喜也初住名欢喜住初行亦名欢喜行初地亦名欢喜地身子既是上根利智必是超入之欢喜设不超入亦是初住之欢喜也妙乐云初住名欢喜者三法开发同初地故。

　　△二叙外仪。

　　即起合掌瞻仰尊颜。

　　即起合掌表昔权实为二如掌不合今解权即实如二掌合故云合掌向佛者昔权非佛因实非佛果今解权即实成大圆因因必趋果故云向佛瞻仰尊颜者表其解实实即佛境非方便法瞻仰尊颜无余思念表开佛知见也。

　　△二身子自陈二初长行三初标三喜。

　　而白佛言今从世尊闻此法音心怀踊跃得未曾有。

　　今从世尊标我身见佛身故名身喜闻此法音依于佛口闻而欢喜故名口喜得未曾有是我意解佛意故名意喜。

　　△二释失三初明昔不见佛为身失。

　　所以者何(至)甚自感伤失于如来无量知见。

　　昔佛为菩萨受记我不预斯事见佛义远既不见佛故无身喜闻如是法者若日照高山时密有闻义显如聋哑不得言闻如是法也只是方等教中闻大乘实慧与今不殊故言闻如是法也受记者亦是方等中与菩萨记二乘不预甚自感伤者思益净名中闻褒大折小内疑而外鄙名为感伤失如来知见者失佛眼之见失佛智之知也。

　　△二明昔不闻法为口失。

　　世尊我常独处山林树下(至)是我等咎非世尊也。

　　以身处山林心执小道则不闻法故无口喜同入法性者谓与菩萨同入正出其执小之过以由不知小乘法性之外别有妙理菩萨得之故也既执所入之一理疑于三教能入之门见佛授菩萨记则疑佛有偏所以成过是我等咎者由我迷权何关理教由我惑实何关佛偏追述昔非仰谢如来是为引过自归也妙乐云三教者三乘之教也。

　　△三明昔意不解为意失。

　　所以者何若我等待说所因(至)终日竟夜每自克责。

　　以不待说所因则无实解又不识方便故无权解解无故故无意喜待说所因有二义一不受待对于前二不停待于后初华严明三谛之慧是得佛之因以此待对于我而我不受是失之于前诸佛法久后要当说真实我不停待匆匆取小是失之于后若待此前后必得大乘度脱也不解方便等者不知三乘是方便之权辄便信受取证小果对佛陈过故云世尊我从昔来等不待说所因者自责不解实也不解方便者自责不解权也。

　　△三结成二初结。

　　而今从佛闻所未闻(至)身意泰然快得安隐。

　　从佛是结身喜闻法是结口喜断诸疑悔是结意喜。

　　△二成。

　　今日乃知真是佛子从佛口生从法化生得佛法分。

　　乃知真是佛子近佛义成结身成也从佛口生结口成也从法化生结意成也。

　　△二偈颂三初颂标喜。

　　尔时舍利弗欲重宣此义而说偈言。

　　我闻是法音得所未曾有心怀大欢喜疑网皆已除。

　　△二颂释喜三初颂见佛喜。

　　昔来蒙佛教不失于大乘(至)闻亦除忧恼。

　　长行明失知见颂中明不失大乘长行论失论远颂论近论得文互现耳。

　　△二颂不闻法二初颂上身远故不闻。

　　我处于山谷或在林树下(至)金色三十二。

　　一足下安平如奁底二足下千辐轮相三手足指长四手足柔软五手足指合缦网六足跟满足七足趺高好八伊尼延鹿王腨(音善肠也)九立手摩膝十阴藏相如马王十一身纵广等十二诸毛孔上生青色柔软十三毛上向右旋十四金色光十五身光面各一丈十六皮肤细滑不受尘水不停蚊蚋十七两足下两手两肩项中七处皆满十八两腋下满十九身如师子二十身端直二十一肩圆好二十二四十齿具足二十三齿白净齐密根深二十四四牙白而大二十五颊车如师子二十六咽中津液得味中上味二十七舌大薄覆面至发际二十八梵音深远如迦陵频伽声二十九眼色如金精三十眼𥇒如牛王三十一眉间白毫相如兜罗绵三十二顶肉髻成。

　　十力诸解脱同共一法中而不得此事八十种妙好。

　　一无见顶相二鼻高好孔不现三眉如初月四耳轮辐相五身坚实六骨际如钩锁七身一时回如象王八行时足去地四寸而印文现九爪如赤铜色十膝骨坚着圆好十一身清洁十二身柔软十三身不曲十四指长纤圆十五指文藏覆十六脉深不现十七踝不现十八身润泽十九身自持不逶迤二十身满足二十一容仪备足二十二容仪满足二十三住处安无能动者二十四威振一切二十五一切乐观二十六面不长大二十七正容貌不挠色二十八面具满足二十九唇如频婆果色三十言音深远三十一脐深圆好三十二毛右旋三十三手足满三十四手足如意三十五手文明直三十六手文长三十七手文不断三十八一切恶心众生见者和悦三十九面广姝好四十面净满如月四十一随众生意和悦与语四十二毛孔出香气四十三口出无上香四十四容仪如师子四十五进止如象王四十六行法如鹅王四十七头如摩陀那果四十八一切声分具足四十九四牙白利五十舌赤色五十一舌薄五十二毛红色五十三毛软净五十四眼广长五十五孔门相具五十六手足赤白如莲华色五十七脐不出五十八腹不现五十九细腹六十身不倾动六十一身持重六十二其身大六十三身长六十四手足软滑六十五四边光各一丈六十六光照身而行六十七等视众生六十八不轻众生六十九随众生音声不增不减七十说法不着七十一随众生语言说法七十二发音报众声七十三次第有因缘说法七十四一切众生不能尽观相七十五观无厌足七十六发长好七十七发不乱七十八发旋好七十九发色青珠八十手足有德相。

　　十八不共法。

　　一身无失二口无失三念无失四无异想五无不定心六无不知已舍(佛于一切法悉皆照知方舍无有一法不经心知而舍者)七欲无减(欲度一切心无厌足故)八精进无减九念无减十慧无减十一解脱无减(佛具二种解脱一有为解脱谓无漏智慧相应解脱也二无为解脱谓一切烦恼都尽无余也)十二解脱知见无减十三一切身业随智慧行十四一切口业随智慧行十五一切意业随智慧行十六智慧知过去世无碍十七智慧知未来世无碍十八智慧知现在世无碍。

　　如是等功德而我皆已失(至)令众至道场。

　　我常于日夜者生死为夜涅槃为日为生死中有涅槃为生死外有涅槃若得悟时二疑双遣妙乐云若生死中有涅槃即大乘意若生死中无涅槃即小乘意昔于机中有此疑故于今日有此疑事所以思惟欲问也。

　　△二颂入法性故不闻。

　　我本着邪见(至)尔时心自谓得至于灭度。

　　邪见是凡夫着入法性是二乘着凡夫初着邪见世尊为说真空之法拔其邪见二乘既证真空当尔之时莫不自谓已得究竟涅槃故凡夫二乘俱不闻大乘法也梵志即婆罗门其人种类自云从梵天口生唯五天竺有余国即无也。

　　△三颂心得解。

　　而今乃自觉非是实灭度(至)永尽灭无余。

　　涅槃亦翻灭度昔所证涅槃非大涅槃若得作佛惑尽果亡方名大乘涅槃也。

　　佛于大众中说我当作佛。

　　△三颂结成。

　　闻如是法音疑悔悉已除(至)我闻疑网断。

　　说我当作佛者方便品云我记如是人来世成佛道是也闻佛所说等者初闻略开三显一动执生疑疑佛为魔今知佛昔因缘譬说皆是为实施权权既即实故心安疑断也。

　　佛说过去世无量灭度佛(至)谓是魔所为。

　　身子既闻五佛开权显实方知世尊今日所说是真实道非魔作佛恼乱我心波旬正音波卑夜此云恶常有恶意成恶法故上长行中明不待所因不解方便今颂中闻当作佛是得所因闻五佛道同解魔非魔是解方便互显一边耳。

　　闻佛柔软音深远甚微妙(至)教化诸菩萨。

　　初一行半颂结前三句结口喜后三句结意喜次一行颂成。

　　△三如来述成三初昔曾教大。

　　尔时佛告舍利弗(至)我以方便引导汝故生我法中。

　　无上道者十住婆沙论云身无上谓相好受持无上谓自利利他具足无上谓到彼岸智慧无上谓四无碍不思议无上谓六波罗蜜解脱无上谓大涅槃行无上谓圣行梵行璎珞经十三云道当清净秽浊非道道当一心多想非道道当知足多欲非道道当恭敬憍慢非道道当检意放逸非道道当显耀自隐非道道当连属无行非道道当觉悟愚惑非道道当教化矜吝非道道近善友习恶非道如是等种种明无上道今经以圆道为无上道若偏若次皆他经所论长夜随我受学者昔虽大化未破界内无明惑暗心中随佛受学故云长夜等纵若未破见思所闻一句成了因种纳种在识永劫不失以暗望明暗尚非谬况今真悟宁是虚耶故举昔曾教大述见佛不谬也我以方便引导汝故生我法中者此义两向若昔以大化今生大解故云引导生我法中此属初曾教大意若令免恶道权以小引故云引导生我法中此属第二中忘取小意。

　　△二中忘取小。

　　舍利弗我昔教汝志愿佛道(至)而便自谓已得灭度。

　　汝今悉忘者自有中途废大习小名中途悉忘若而今自谓已得灭度即是而今悉忘由忘大习小致有忧悔而得闻法不虚也。

　　△三还为说大。

　　我今还欲令汝忆念(至)教菩萨法佛所护念。

　　我今还欲令汝忆念本愿即是述其得解不虚先施权教成其中途小善后显真实遂其本愿大心也。

　　△四佛与授记二初长行十初劫数。

　　舍利弗汝于未来世过无量无边不可思议劫。

　　此下是授记段若得大解自知得佛何俟须记记有四意一昔未记二乘而今须记二中下未悟以记勉励之三令闻者结缘四满其本愿是故记也妙乐云问既得记已何故更经若干劫耶答若记菩萨但通途云得无生等今记声闻须约劫国应佛成处须有机缘此诸声闻昔未曾有净土之行蒙记已后与物结缘物机不同致劫多少又诸声闻时不同者为逗物宜随机长短机缘不等初住何殊。

　　△二行因。

　　供养若干千万亿佛奉持正法具足菩萨所行之道。

　　△三得果。

　　当得作佛号曰华光(至)天人师佛世尊。

　　△四国土。

　　国名离垢(至)其傍各有七宝行树常有华果。

　　△五说法。

　　华光如来亦以三乘(至)以本愿故说三乘法。

　　准今释迦故云亦以舍利下明说三意土净唯一酬愿说三即施即废问何处愿说准大悲空藏经云身子于六十劫行菩萨道因婆罗门乞眼唾而践之身子瞋退作凡夫愿成佛日开三乘法故云以本愿等也。

　　△六劫名。

　　其劫名大宝庄严(至)其国中以菩萨为大宝故。

　　△七众数。

　　彼诸菩萨无量无边(至)如是菩萨充满其国。

　　△八寿量。

　　舍利弗华光佛寿十二小劫(至)其国人民寿八小劫。

　　△九补处。

　　华光如来过十二小劫(至)其佛国土亦复如是。

　　△十正像。

　　舍利弗是华光佛灭度之后(至)亦三十二小劫。

　　大论四十八云舍利弗正法三十二小劫者三灾饥病刀灭众生者名小劫又直是时节名小劫如说法华经六十小劫亦是时节数耳非三灾灭外物为小劫也。

　　△二偈颂二初颂长行九初超颂得果。

　　尔时世尊欲重宣此义而说偈言。

　　舍利弗来世成佛普智尊号名曰华光当度无量众。

　　△二追颂行因。

　　供养无数佛具足菩萨行十力等功德证于无上道。

　　十力等者即指佛果方名为力初住分得名为功德所言等者非唯供养佛兼净土行或由分得十力功德成初住记。

　　△三超颂劫名。

　　过无量劫已劫名大宝严。

　　△四颂国土净。

　　世界名离垢清净无瑕秽(至)常有华果实。

　　△五超颂众数。

　　彼国诸菩萨志念常坚固(至)善学菩萨道。

　　神通波罗蜜谓六神通六波罗蜜也。

　　△六追颂说法。

　　如是等大士华光佛所化。

　　△七超颂寿量。

　　佛为王子时弃国舍世荣(至)寿命八小劫。

　　△八法住久近。

　　佛灭度之后正法住于世(至)像法三十二。

　　△九供养舍利。

　　舍利广流布天人普供养。

　　△二总结叹。

　　华光佛所为其事皆如是(至)宜应自欣庆。

　　宜应自欣庆者成初入欢喜位之解也初住能百佛世界作佛行地倍是。

　　△五四众领解二初长行三初经家叙众喜。

　　尔时四部众比丘比丘尼(至)心大欢喜踊跃无量。

　　△二陈供养。

　　各各脱身所著上衣(至)一时俱作雨众天华。

　　各各脱衣等者此中通语四众八部出家二众言上衣者即大衣也而自回转者表闻身子得记法性自然而转因果依正自他悉转也。

　　△三正领解二初领开权。

　　而作是言佛昔于波罗奈初转法轮。

　　△二领显实。

　　今乃复转无上最大法轮。

　　最大法轮者最是今经圆中圆也大是人理教行四种妙也或境智等十妙或心佛众生三妙妙法之轮名妙法轮。

　　△二偈颂二初颂上开权显实。

　　尔时诸天子欲重宣此义而说偈言。

　　昔于波罗奈(至)是法甚深奥少有能信者。

　　四谛如前释五众者五阴也言昔于波罗奈等即是说藏教今复转最妙等即是说圆教法华开显藏圆相对故不述中间方等般若也。

　　△二述得解随喜回向。

　　我等从昔来数闻世尊说(至)尽回向佛道。

　　初一行自述次二行半随喜后一行回向我等亦如是者如身子之领解如身子被佛述成如身子之得记也。

　　△二三品半为中根人譬说四初半品正譬喻开显二初请三初述自无疑。

　　尔时舍利弗白佛言(至)三藐三菩提记。

　　此去为中根作譬喻说凡有四品今品正是譬喻开三显一信解品明中根得解药草品明如来述成授记品明授记此四番皆约譬说是为譬喻周也。

　　△二述他有惑。

　　是诸千二百心自在者(至)闻所未闻皆堕疑惑。

　　佛常教化下执昔三乘之教也我见者无明不了于名色阴入界等法中妄计有我我所之实有无见者有即常见无即断见等即等于亦有亦无非有非无诸见而今于世尊下执昔一理也昔说三是究竟今又说一为真实昔三今一同异不分故言皆堕疑惑妙乐云闻所未闻者闻法说中身子四段昔教所无。

　　△三普为四众。

　　善哉世尊愿为四众说其因缘令离疑悔。

　　因缘者前三后一之因缘也妙乐云问前法说中示前三后一闻既不悟今还请于前三后一与前何别答言因缘者即是前三后一始末根由故云因缘前四佛章略释迦章稍广虽以五浊用释于权始末未明故使中根于兹不晓譬说委明轮回之相具列三车出宅之由兼示索三与一之意广叙等赐等子等心此乃方酬因缘之请也。

　　△二答二初发起二初抑令愤勇。

　　尔时佛告舍利弗(至)是诸所说皆为化菩萨故。

　　我先不言下指上开权皆为阿耨菩提指上显实皆为化菩萨者若权若实皆入佛道上已明言云何执教迷暗不解如此责之乃是抑令愤勇也。

　　△二引令速进。

　　然舍利弗今当复以(至)诸有智者以譬喻得解。

　　此引接安慰也前斥责既切恐鄙怼自沉今许其譬喻更明此义若能解者犹称智也。

　　△二譬喻二初长行二初开譬二初总譬六初长者譬三初名行。

　　舍利弗若国邑聚落。

　　名如宾行如主行有亲疏名有远近故举处所以显名行也封疆为国最远宰治为邑居中聚落是邻闾最近长者名行遍此三处近不见其细陋远但挹其高风口无择言身无择行意无择法名行相称真实大人今譬实报土为国方便土为邑同居土为聚落内合如来三业随智慧行于此三土称机施化名称普闻德周法界也。

　　△二位号。

　　有大长者。

　　长者譬如来世间长者备十德一姓贵二位高三大富四威猛五智深六年耆七行净八礼备九上敬十下归姓则三皇五帝之裔左貂右插之家位则辅弼丞相盐梅阿衡富则铜陵金谷丰饶侈靡威则严霜隆重不肃而成智则胸如武库权奇超拔年则苍苍棱棱物仪所伏行则白圭无玷所行如言礼则节度庠序世所式瞻上则一人所敬下则四海所归十德具焉名大长者出世长者即是如来姓则从三世真如实际中生位则功成道着十号无极富则法财万德悉皆具满威则十力雄猛降伏魔外智则一心三智无不通达年则早成正觉久远若斯行则三业随智运动无失礼则具佛威仪心大如海上则十方种觉所共称誉下则七方便人而来依止是名出世佛大长者即释迦一化之主也。

　　△三德业。

　　其年衰迈财富无量多有田宅及诸僮仆。

　　年高则博达今古譬佛智德衰迈则根志纯熟譬佛断德财富无量总譬万德也田宅别譬也田能养命譬禅定资般若宅可栖身譬实境为实智所托若论福德无行而不修若论智慧无境而不照故曰多有田宅也僮仆者给侍使人譬方便知见皆已具足和光六道曲顺万机即实智之僮仆也。

　　△二舍宅譬。

　　其家广大。

　　家宅譬上安隐对不安隐不安隐譬三界也众生冗冗皆宅三界如来应化统而家之故言广大也。

　　△三一门譬。

　　唯有一门。

　　一门者譬上宣示佛道门也佛道理一理为教所诠故名为门文云以佛教门出三界苦得涅槃证是也门有二宅门车门宅者生死也门者出要路也此方便教之诠也车者大乘法也门者圆教之诠也大小虽同有能所须辨权宝二能若识二能则二所有在若识实所权之能所俱成实能且以今昔言之宅是所出车是所入宅门是所出之路车门是所入之路既二路不同出入各异故宅门非车门也若今开之宅与车一二门何殊是故三乘俱有二义。

　　△四五百人。

　　多诸人众一百二百乃至五百人止住其中。

　　五百人譬上五道众生也。

　　△五火起譬二初出所烧宅相譬六道果报。

　　堂阁朽故墙壁隤落柱根腐败梁栋倾危。

　　堂譬欲界阁譬色无色界三界皆无常故云朽墙壁譬地水火风四大颓落譬减损柱根譬命腐败譬危殆不久梁栋譬意识倾危譬迁变不停此释通于三界己他若就己身作观释者堂譬身之下分阁譬头等上分墙壁譬皮肉颓落譬老朽柱根譬两足腐败譬无常梁栋譬脊骨倾危譬命终。

　　△二明能烧之火譬八苦五浊。

　　周匝俱时歘然火起焚烧舍宅。

　　八苦遍在四大四生故言周匝并皆无常故云俱时歘然譬本无今有本无此苦无明故有。

　　△六三十子。

　　长者诸子若十二十或至三十在此宅中。

　　譬上知众生性欲天性相关则子义成性欲不同故有三十若十是菩萨子二十三十是二乘子此机俱得出宅故名为子皆言十者悉有十智之性故云内有智性但无如实智性耳十智者世智他心智苦集灭道智法智比智尽智无生智。

　　△二别譬四初长者见火譬四初明能见。

　　长者见。

　　标出能见譬上我以佛眼观见也。

　　△二明所见。

　　是大火从四面起。

　　标出所见譬上所见六道众生也大火譬三界五浊八苦也四面譬身受心法也身受心法即宅之四面于身起净倒于受起乐倒于心起常倒于法起我倒起此四倒故有生老病死爱别离怨憎会求不得五阴盛苦譬如大火从四面起也若知身不净受是苦心无常法无我即烦恼火灭又依下文以生老病死为四面也。

　　△三明惊怖。

　　即大惊怖而作是念(至)安隐得出。

　　譬上为众生故而起大悲心也即大惊怖者念其退大善故惊忧其将起重恶故怖惊即对慈念其无乐怖即对悲忧其有苦我虽能于此所烧之门安隐得出者即是释成慈悲惊怖之义虽是未尽之辞明佛以智慧力能寻正教见所诠谛不为五浊八苦所危故名安不为四倒暴风所动故名隐萧然累外故名出众生不尔为火所烧如来慈悲犹为忧火所炽故言我虽等也。

　　△四广前所见。

　　而诸子等于火宅内(至)心不厌患无求出意。

　　着见名嬉着爱名戏又着见故耽湎四见名嬉唐丧其功名戏又着爱故耽湎五尘名嬉空无所获名戏由见爱故空生徒死而无厌离如彼儿戏不觉不知者都不言有火名不觉不解火是热法名不知不畏火能伤身名不惊不虑火能断命故不怖以譬众生全不觉五阴八苦不知四倒三毒既不识惑云何忧虑惑侵法身伤于慧命如是不觉于苦不知于集不惊失道不怖失灭逼身者五识也身为八苦所逼逼近也浊在五识名之为近以切己故名为逼以一一苦皆由五识以对于境故也身心不厌患者心即意识心王也不厌无常之苦不患烦恼之集也无求出意者不修道求灭也今谓火宅本譬五浊嬉譬见浊戏譬烦烦浊不觉不知不惊不怖譬众生浊火来逼身苦痛切己譬命浊心不厌患无求出意譬劫浊。

　　△二舍几用车譬二初舍几譬二初劝门拟宜三初拟宜。

　　舍利弗是长者作是思惟(至)若以几案从舍出之。

　　譬上念用大化三七日思惟也身手有力者身譬神通荷负手譬智慧提拔依三昧断德则有神通依智慧智德则有说法衣裓几案者三藏法师云衣裓是外国盛华之器今取合譬文云若我但以神力及智慧力赞如来知见力无所畏者众生不能以是得度神力即是身慧力即是手如上说知见譬衣裓无畏譬几十力譬案如来以神通发动此三法以智慧宣说此三法无机息化当知知见譬衣裓名略义玄四无畏譬几于法小广十力譬案于法则广佛于三七思惟欲作如是广略说之而众生不堪故言衣裓几案也。

　　△二不受。

　　复更思惟是舍唯有一门(至)未有所识恋着戏处。

　　譬上众生诸根钝云何而可度也唯有一门与上车门义同此中亦是宣一佛乘之车门也今更明通别别者一谓一理一道清净门谓正教通于所通教理宽博则非狭小断常及七方便众生不能以此理教自通将谈无机故言狭小耳通者理纯无杂故言一即理能通故言门微妙难知故言狭小幼稚等者二万佛所教无上道大乘善根微弱名幼稚若闻大乘能生谤毁名未有所识恋着戏处者前明善弱此明恶强即是因时深着见爱果时深着依正欲界着六尘色界着禅味无色界着定故上文云众生诸根钝着乐痴所盲不堪闻大乘也。

　　△三放舍。

　　或当堕落为火所烧。

　　此是放舍善诱譬上无机息化我宁不说法疾入于涅槃也堕落有二一者幼稚忆本戏处故堕落又善弱恶强二俱无识执物不坚故堕落譬着五欲堕在三途也二者善弱无识谤毁大乘堕落三途也。

　　△二诫门拟宜三初拟宜。

　　我当为说怖畏之事(至)具告诸子汝等速出。

　　既着戏处故说怖事令得免五浊火烧五阴舍宜应舍离故云宜时疾出若久住着必断善根故云无令为火之所烧害。

　　△二不受。

　　父虽怜愍善诱喻(至)何者为舍云何为失。

　　不惊不畏者不惊故不生闻慧不畏故不生思慧不识八苦五浊能烧善根如不知火不识阴界入法是诸苦器如不识舍不知丧失法身之由如不知何者为失。

　　△三放舍。

　　但东西走戏视父而已。

　　背明向暗如东西生死往还速疾如驰走于中起见爱如戏也虽用大拟不从大教故言视父而已妙乐云若明见苦集东西向明以不知苦故而起于集如日东而西走不识集故而招于苦如日西而东驰死如往生如还生死不绝如驰走机扣于应故名为视机生不受故云而已已者息也。

　　△二用车譬四初拟宜三车譬。

　　尔时长者即作是念(至)令诸子等得免斯害。

　　譬上寻念过去佛亦作三乘化也前言苦痛切己犹是未死今云必为所焚即有死义也上文于所烧之门安隐得出今云若不时出必为所焚此义云何须知前得出者即是法身出今言若不时出等者即是应身示同众生有疾若众生有善成机受化则与应身时出若众生善断无机不受化即不与应身时出即是俱为所焚也我今当设方便者欲设三乘之权也妙乐云法身出者且约小乘五分法身也受化则机应俱济故云时出不受化则机息应谢灰断入灭义当俱焚。

　　△二先心所好譬。

　　父知诸子先心各有所好(至)情必乐着。

　　譬上作是思惟时十方佛皆现等明有小乘得度之机也其昔曾习小是知先心性欲不同是知各有所好既知习小故以小接既知性欲不同故开一为三又知本曾习大名知先心中厌老死名各有所好。

　　△三三车希有譬三初劝转。

　　而告之言汝等所可玩好(至)汝若不取后必忧悔。

　　此叹三车希有譬譬上正施三乘思惟是事已即趣波罗奈也。

　　△二示转。

　　如此种种羊车鹿车牛车今在门外可以游戏。

　　羊车譬声闻乘鹿车譬缘觉乘牛车譬菩萨乘如下文释今在门外者今许在门外断见思出三界外方得故也。

　　△三证转。

　　汝等于此火宅宜速出来随汝所欲皆当与汝。

　　△四适子所愿譬。

　　尔时诸子闻父所说珍玩之物(至)争出火宅。

　　譬上受行悟入是名转法轮也前偈本略今譬事广广明修因至果适愿者机教相称即闻慧也心勇锐者思心动虑即思慧也互相推排者推四真谛理排伏见惑邪正未决名为互相此入修慧属暖顶位也竞者竞取胜理初则遍观上下八谛历十六行相竞趣真道后则缩观至欲界苦谛下趣苦法忍此是忍法位也共者是世第一位同观欲界苦谛与忍位不别故云共也驰走者入见道十五心速疾见理故云驰走既断见惑分得涅槃譬上便有涅槃音也争出者即修道位也争出三界成无学果断思惑尽方出火宅即譬上及以阿罗汉法僧差别名也。

　　△三等赐大车譬四初见子免难欢喜譬。

　　是时长者见诸子等安隐得出(至)欢喜踊跃。

　　譬上我即作是念至今我喜无畏两行一句偈也若子未免难父则忧念若得离火心即泰然以子欢喜其父亦喜也四衢者譬四谛也以四谛观异名为四衢见惑虽除思惑犹在不名露地三界思尽名为露地住果不进故云而坐见思惑尽真谛理显故云无复障碍不为见思所局故云泰然生灭度安隐想故言欢喜也。

　　△二诸子向父索车譬。

　　时诸子等各白父言(至)羊车鹿车牛车愿时赐与。

　　譬上大乘机发我见佛子等志求佛道者咸以恭敬心皆来至佛所两行偈也就此明索车文无索字依此请辞明索车耳索有三意一机索者鹿苑证小之后至方等中冥有大益被斥不谤理在有求大乘之意名为机索二情索者至般若会领知大法乐大心起纵不彰言索义渐切名为情索三口索者来至法华因方便品初闻佛略说皆指为方便动宿疑情是故发言三请名为口索。

　　△三等赐诸子大车譬三初总标两章二初子等。

　　舍利弗尔时长者各赐诸子。

　　此下譬上于诸菩萨中正直舍方便但说无上道也此明子等者譬一切众生等有佛性佛性同故等是子也。

　　△二车等。

　　等一大车。

　　此明车等者以法等故无非佛法譬一切法皆摩诃衍等是大车而言各赐者各随本习四谛六度无量诸法开示真实旧习不同故言各皆摩诃衍故言大车。

　　△二广明车等二初广叙车体三初叙高广。

　　其车高广众宝庄校(至)重敷婉筵安置丹枕。

　　假名车有高广相譬如来知见深远横周法界之边际竖彻三谛之源底故言高广也众宝庄校者譬万行修饰也周匝栏楯者譬总持持万善遮众恶也四面悬铃者譬四无碍辩下化众生也张设幰盖者譬四无量众德之中慈悲最高普覆一切也珍奇杂宝而严饰者真实万善严此慈悲大经云慈若具足十力无畏名如来慈宝绳交络者譬四弘誓坚固大慈心也垂诸华缨者譬四摄神通等悦动众生也重敷婉筵者譬观练熏修一切诸禅重沓柔软也安置丹枕者枕有内外若车外枕者车若驾运随所到处须此支昂譬即动而静即静而动动静即十乘中通塞义也若车内枕者休息身首譬一行三昧息一切智一切行也丹即赤色譬无分别法也妙乐云法界三谛并非横竖虽无横竖法界从遍言横则便三谛名异言竖则便。

　　△二明白牛。

　　驾以白牛肤色充洁(至)行步平正其疾如风。

　　驾以白牛者譬无漏般若能导三教谛缘度一切万行到萨婆若也白是色本即与本净无漏相应体具万德如肤充烦恼不染如色洁又四念处为白牛四正勤中二世善满如肤充二世恶尽如色洁四如意足称行者心如形体姝好筋譬五根住立能生义也力譬五力摧伏干用义也行步平正譬定慧均等又譬七觉调平其疾如风譬八正道中行速疾到萨婆若也。

　　△三明仆从。

　　又多仆从而侍卫之。

　　仆从者譬方便波罗蜜能屈曲随人给侍使令即众魔外道二乘小行皆随方便智用故净名云皆吾侍也又果地神通运役随意即仆从也妙乐云此中仆从与偈中傧从言异意同傧者进也导也侍卫者供左右也。

　　△二释有车由。

　　所以者何是大长者财富无量种种诸藏悉皆充溢。

　　财富藏溢譬果地福慧圆满也藏有行藏理藏一切法趣檀尸忍等是趣不过者是约行为如来藏一切法趣阴入界根尘等是趣不过者是约理明如来藏自行此行理名充以此化他名溢妙乐云福慧圆满者行理穷也福成行也慧趣理也遍一切法故财无量皆具二德故云种种。

　　△三广明心等二初广心等。

　　而作是念我财物无极(至)各各与之不宜差别。

　　此明心等也由财物无极是子无偏是故心等若富而非子是子而贫则心不得等也七宝大车其数无量者譬今经开显若教若行皆摩诃衍又方等般若念处正勤根力觉道种种异名皆开示实相历一切法亦复如是故言无量也各各与之不宜差别者不移本习而示真实如身子于智慧开佛知见具一切佛法目连于禅定开佛知见具一切佛法余人亦尔以心等故不宜差别也。

　　△二释心等。

　　所以者何以我此物周给一国犹尚不匮何况诸子。

　　初释财多尚周一国况复诸子譬大圆因遍该善恶况佛知见耶次释子等者非子尚充况是子耶譬佛无缘者尚度况有缘子耶妙乐云非子者且贬正因不同缘了故抑言非尚度者缘了之子是先结缘者而熟脱之正因之子未结缘者为其下种故云尚度故以种者况先结缘。

　　△四诸子得车欢喜譬。

　　是时诸子各乘大车得未曾有非本所望。

　　譬上菩萨闻是法疑网皆已除也三乘之人本求羊鹿水牛之车期出分段今得白牛大车尽于变易过本所望岂不欢喜。

　　△四长者无虚譬三初问起。

　　舍利弗于汝意云何(至)宁有虚妄不。

　　初佛问者本但许三而今与一非虚妄不欲令身子领实故以虚妄问之。

　　△二答释二初免难不虚亦名以重夺轻不虚三初标章。

　　舍利弗言不也世尊(至)全其躯命非为虚妄。

　　△二解释。

　　何以故若全身命便为已得玩好之具。

　　全身免火已得大宝济子重命岂应有虚妙乐云全于小乘五分法身入空慧命则为已得昔来所玩疏文乃以小乘五分为身用况大乘实慧为命也。

　　△三结况。

　　况复方便于彼火宅而拔济之。

　　免八苦之火全五分之身已是大宝况二万佛所大乘慧命圆因成就佛知见开宁是虚妄妙乐云初用小济存五分身已得珍玩况常于火宅方便教小本在于大而今获大岂虚妄耶。

　　△二不乖本心不虚亦名过本望不虚三初标章。

　　世尊若是长者乃至不与最小一车犹不虚妄。

　　此述长者本意若小若大俱有本心大本为本小本非本许小不与尚无所乖况更与大宁乖本意但小非究竟不须更与故云不与耳。

　　△二解释。

　　何以故是长者先作是意(至)以是因缘无虚妄也。

　　本知无小而许小者意令方便得出火宅既昔方便非佛本意不与小车不乖本意岂虚妄耶。

　　△三结况。

　　何况长者自知财富无量欲饶益诸子等与大车。

　　与一大车过本所望是故不虚。

　　△三述叹。

　　佛告舍利弗善哉善哉如汝所言。

　　二善哉者述其免难不乖二不虚也问佛何不自说不虚答佛许三与一自说为难身子说不虚取信为易。

　　△二合譬二初合总譬六初合上长者三初合位号。

　　舍利弗如来亦复如是。

　　如来无量德号略举十义如上说。

　　△二合名行。

　　则为一切世间之父。

　　一切世间将处所以定名行也上云国邑聚落今合譬直云一切世间者通指同居方便实报三土皆是妙色妙心果报之处如来遍应三处即一切世间之父也妙乐云皆是妙色妙心果报处者既云一切世间之父故此三土皆是如来证道色心果报之处寂光既遍遮那亦等诸身既与法身量同诸土亦与寂光不异故曰妙色妙心也。

　　△三合德业。

　　于诸怖畏衰恼忧患(至)具足方便智慧波罗蜜。

　　于诸怖畏无明永尽合上衰迈显断德也成就无量知见合上年高显智德也力无畏等合上外德财富无量也神力者深修禅定能得神通合上田也智慧力者智必照境如身之托处合上宅也具足方便波罗蜜合上诸仆从也。

　　△二合五百人。

　　大慈大悲常无懈倦恒求善事利益一切。

　　慈悲是施化之本一切是五道众生恒为慈悲所被合上五百人也。

　　△三合舍宅譬。

　　而生三界朽故火宅。

　　△四合三十子。

　　为度众生。

　　众生有缘亲者前度合上三十子也。

　　△五合上火起。

　　生老病死忧悲苦恼愚痴暗蔽三毒之火。

　　合上歘然火起譬也总有八苦今略言四一生苦有五种初受胎二至终三增长四出胎五种类二老苦有二种一念念二至终又有二种增长灭坏三病苦四大不调即有二种一身病二心病四死苦有三种一业报二恶对三时节代谢又有二种一病死二外缘三毒者一贪毒若以迷心对一切顺情之境引取无厌名为贪毒二瞋毒若以迷心对一切违情之境便起忿怒即是瞋毒三痴毒若一切事理之法无明不了起诸邪行即是痴毒毒以沉毒为义恼坏之甚故云沉毒以其能坏出世善心故名为毒也。

　　△六合上一门。

　　教化令得阿耨多罗三藐三菩提。

　　教能诠理寻理起行即得菩提故知教理共用合上唯有一门譬也。

　　△二合别譬四初合见火譬四初合能见眼。

　　见。

　　合上能见之眼即是如来寂照智眼能见也。

　　△二合所见火。

　　诸众生为生老病死(至)如是等种种诸苦。

　　合上所见之火从四面起也此中明八苦为火四苦如前释贪着追求是求不得苦后受地狱天上人间是五阴苦爱别离苦者舍所爱故即是坏苦怨憎会苦者即是苦苦苦心领于苦境故也此之八苦从四倒起故上文云从四面起也。

　　△三合广前所见。

　　众生没在其中欢喜游戏(至)虽遭大苦不以为患。

　　合上所见火譬诸子不觉不知等也不观苦集故不生厌不观道灭故不求解脱虽遭大苦不以为患合上心不厌患无求出意也。

　　△四合起怖畏。

　　舍利弗佛见此已便作是念(至)令其游戏。

　　合上我虽能于此所烧之门安隐得出意也应拔其苦难者即大悲之力拔五浊之苦也与无量乐者即大慈之力与其大乐也。

　　△二合舍几用车二初合舍几三初合拟宜。

　　舍利弗如来复作是念(至)众生不能以是得度。

　　上譬有劝诫今但合劝不合诫劝修为正诫恶是傍故也今拟宜中但以神力者合上身力智慧力者合上手力赞如来知见合衣裓力无畏合几案若佛初出即用此拟宜众生不能以此得度也。

　　△二合无机。

　　所以者何是诸众生(至)何由能解佛之智慧。

　　释不得度合上子不受劝譬也正由五浊障重未免生死等火大乘微妙不能得入故言何由能解佛之智慧此一句合上唯有一门而复狭小小故不能解佛智慧也。

　　△三合息化二初牒前三譬三初身手救不得譬。

　　舍利弗如彼长者虽复身手有力而不用之。

　　合上放舍善诱无机息化也此文虽无放舍语息化意甚分明也。

　　△二牒施三车譬。

　　但以殷勤方便勉济诸子火宅之难。

　　△三牒等赐大车譬。

　　然后各与珍宝大车。

　　△二正合息化。

　　如来亦复如是虽有力无所畏而不用之。

　　△二合用车四初合拟宜三车。

　　但以智慧方便于三界火宅拔济众生。

　　△二合知子先心。

　　为说三乘声闻辟支佛佛乘。

　　三乘者乘以运载为义声闻以四谛为乘缘觉以十二因缘为乘菩萨以六度为乘运出三界归于涅槃也六度菩萨于当教内亦称大乘今名佛乘者菩萨三十四心顿断见思习气而得成佛故名佛乘。

　　△三合叹车希有三初合示转。

　　而作是言汝等莫得(至)声闻辟支佛佛乘。

　　三界是示苦谛勿贪粗弊乃至生爱是示集谛色谓男女形貌及世间玄黄赤白等声谓丝竹环佩之声及男女歌咏之声等香谓男女身香及世间饮食香等味谓种种饮食肴膳美味等触谓男女身分柔软细滑等此名五尘亦名五欲速出三界是示灭道二谛灭道即是示其三界外有智断三乘之果故令速出三界当得三乘三乘正取道灭为体合上三车今在门外可以游戏也。

　　△二合证转。

　　我今为汝保任此事(至)以是方便诱进众生。

　　合上随汝所欲皆当与汝也。

　　△三合劝转。

　　复作是言汝等当知(至)便得无量安隐快乐。

　　合上叹希有也如此三乘是诸佛方便引物仪式故众圣所称得无生智为自在得尽智为无系我生已尽不受后有名无所依所作已办梵行已立名无所求以无漏等勤修道品也根即五根力即五力觉即七觉支道即八正道禅定等如前释住于真空涅槃故云安隐快乐也。

　　△四合适子所愿三初合羊车。

　　舍利弗若有众生内有智性(至)为求羊车出于火宅。

　　内有智性者宿习三乘乐欲成三乘智性故佛施三乘之教也内有智性乃至从佛闻法信受合上闻父所说珍玩之物适其愿故闻慧也殷勤合上心各勇锐思慧也精进合上推排推是推理排是排恶恶去故精理明故进修慧也欲速出下合上竞共驰走是名声闻乘合上争出火宅声闻者闻佛声教故曰声闻声闻不能化他如羊不顾后群故以羊车譬声闻乘也。

　　△二合鹿车。

　　若有众生从佛世尊(至)为求鹿车出于火宅。

　　梵语辟支迦罗此云缘觉言求自然慧者从十二因缘门入此门本自有之非佛天人所作名自然慧不从他闻复名自然慧也大论云有道人问佛大德十二因缘佛作耶佛言我不作又问余人作耶佛言亦非余人作有佛无佛本性有之深知诸法因缘者支佛逆顺两缘百千万世观因缘等故云深知也支佛是法行人从他闻法少自推义多故取譬于鹿鹿不依人故也别行疏云支佛譬鹿犹有回愿之慈也。

　　△三合牛车。

　　若有众生从佛世尊(至)为求牛车出于火宅。

　　菩萨称一切智者不同二乘乃是佛智菩萨望此修因即是不乘兼运之意也菩萨慈悲化物如牛之安忍运载故以牛车譬菩萨乘也然牛车有水牛白牛之异水牛车喻六度菩萨乘也大白牛车喻圆教一佛乘也私谓一切智既不同二乘自然智无师智即不同缘觉。

　　△三合等赐大车二初双牒二譬二初牒免难。

　　舍利弗如彼长者(至)安隐得出火宅到无畏处。

　　上譬有四今但合二合免难义兼索车合等赐义兼欢喜。

　　△二牒等赐。

　　自惟财富无量等以大车而赐诸子。

　　△二双合二譬二初合免难。

　　如来亦复如是(至)出三界苦怖畏险道得涅槃乐。

　　门有三义入义出义别义若三界为宅五阴为舍由迷一色心而入一色心即是入宅生死之门若作出义者是乘从三界出即是禀藏通二教教下所诠之理为门若别义者即是禀别教下所诠之理为门也今言佛教门者正是藏通二教教下之理共为门得出三界而免难也妙乐云三义皆以所诠之理为门者意显独教门义不成经虽云教必须对理故知别教虽诠别理亦非车门但对藏通而立别名由缘别理故名为别别教十住与藏通人咸出火宅据出火宅同仍可名通十住所证又同两教涅槃故亦可云得涅槃乐。

　　△二合等赐五初合有车之由。

　　如来尔时便作是念(至)力无畏等诸佛法藏。

　　无量智慧者合上财富无量库藏充溢也。

　　△二合广其心等。

　　是诸众生皆是我子(至)皆以如来灭度而灭度之。

　　合上我财物无量不应以下劣小车与诸子也如来灭度者即大乘三德涅槃也。

　　△三合等心章门。

　　是诸众生脱三界者。

　　合上各赐诸子等也。

　　△四合等车章门。

　　悉与诸佛禅定解脱等娱乐之具。

　　△五合正广大车。

　　皆是一相一种圣所称叹能生净妙第一之乐。

　　合上高广乃至仆从等大车譬也一相是实相即法身一种是种智即般若能生净妙之乐乐即无苦名为解脱三德高广具足庄严收罗众德名摩诃衍。

　　△四合无虚妄譬二初牒许小与大。

　　舍利弗如彼长者(至)然彼长者无虚妄之咎。

　　三车诱引本为除其五浊五浊既除大善自全故但与大车也。

　　△二合不乖本心二初合解释。

　　如来亦复如是无有虚妄(至)但以大乘而度脱之。

　　合上我以方便令子得出也。

　　△二合结况。

　　何以故如来有无量智慧(至)于一佛乘分别说三。

　　合上何况长者自知财富无量欲饶益诸子故许三与一非是虚也此释小异于前前意为令诸子得出意不在三既出不与亦非虚妄今明如来出世本欲说大但为小智乐着三界故以方便诱引既已得出还与大乘即称本心故言能与众生大乘之法但不能尽受也若华严中能受即为与大不俟开一为三不能受者以方便力于一佛乘分别说三三由众生非佛本意故用此释成不乖本心不虚也妙乐云小异于前者前云意不在三今云本欲与大虽复小殊名异义同也。

　　△二偈颂二初百行偈颂重颂上长行二初颂开譬二初颂总譬四初颂长者。

　　佛欲重宣此义而说偈言。

　　譬如长者。

　　颂上位号即兼得名行德业既有长人之德即知名行遍为国邑所崇亦知内外年德俱高喻佛具足智断慈悲万德也。

　　△二颂舍宅二初颂宅广大。

　　有一大宅。

　　△二广出宅体。

　　其宅久故而复顿弊。

　　三界无始为久非今所造为故无常卑鄙为顿弊妙乐云三界无始为久者问若从因说或当无始若从依报初禅已下贤劫近成云何无始答众生无始具三界因惑种不忘故云无始故依报处坏而复成第四禅去及无色界虽无灾坏因果相成皆是无始无常故也然终不如约正报释其义自便此下三行广出宅体明所烧之相。

　　堂舍高危。

　　一云头为殿腹为堂背为舍念念相续无常为高危一云色界为堂欲界为舍不免堕落名为高危妙乐云念念等者相续故高无常故危如云头殿腹堂即观心一释也如云色堂欲舍等即因缘一释也。

　　柱根摧朽梁拣倾斜基陛隤毁。

　　命根支持如柱亦云两足为柱根生异灭三相所迁名摧朽也意识纲维以为梁栋诸苦所坏如倾斜过去行业为基陛衰老之时为颓毁妙乐云意识纲维者统御一身其犹梁拣树立一屋。

　　墙壁圮坼泥涂阤落覆苫乱坠椽梠差脱。

　　墙壁者一云四大为墙壁皮肤为泥涂四威仪不正为乱坠五识不聪不相主境为差脱亦云墙壁圮坼如皮肤皴朽壮色鲜净如初泥涂老死枯朽如后阤落𩬊须朽老则皆脱落如覆苫乱坠筋骨老弱支节不援如椽梠差脱。

　　周障屈曲杂秽充遍。

　　周障是六识屈曲是六根六识缘六根取境难关故言屈曲六尘遍染六根故言杂秽充遍。

　　△三颂五百人。

　　有五百人止住其中。

　　三乘根性为五道所摄兼得三十子譬也。

　　△四颂火起四初明地上事譬欲界火起四初明所烧之类譬众生十使二初正明所烧二初明禽兽被烧譬五钝使二初譬五初譬慢使。

　　鸱枭雕鹫乌鹊鸠鸽。

　　慢使众生自举轻他如鸟为性陵高下视故以八鸟譬八慢也陵他为慢自贵为憍文殊问经明八憍今用譬八鸟壮盛憍如鸱性憍如枭富憍如雕自在憍如鹫寿命憍如乌聪明憍如鹊行善憍如鸠色憍如鸽。

　　△二譬瞋使。

　　蚖蛇蝮蝎蜈蚣蚰蜒。

　　此譬瞋使瞋有三种一非理瞋谓不问可否歘起瞋心二顺理瞋谓人实恼我三诤论瞋谓着己所解为是谓他说行为非蚖蛇毒盛不触而吸譬非理生瞋蝮蝎若触则螫譬执理瞋蜈蚣蚰蜒譬戏论瞋世人云赤颈者是蜈蚣不赤者是蚰蜒。

　　○蚖(音元又吾官切即蜥蜴又毒蛇也)蝮(芳六切一曰虺鼻上有针大者长七八尺)蝎(许蝎切一名蝎虎毒虫也)蚰蜒(亦毒虫虫)。

　　△三譬痴使。

　　守宫百足鼬狸鼷鼠(至)𧏙螂诸虫而集其上。

　　此譬痴使于境不了曰痴即无明也无明有二一独头二相应守宫百足等兀然譬独头无明鼬狸鼷鼠譬相应无明诸恶虫辈者从痴根本备起诸结使也交横驰走者明诸使相缘或缘三界如交横起之速疾如驰走屎尿下明痴心所著之境皆无常苦无我不净故云屎尿臭处不净流溢由痴不了于中计常乐我净而生染着故云𧏙螂诸虫而集其上。

　　○守宫(即蝘蜒博物志云以器养之食以丹砂乃可防闲淫逸故谓之守宫)百足者(十诵律云蛣𧏙也)鼬(舍救切野鼠赤黄色食鼠)鼷(音奚小鼠也)𧏙螂(亦名蛣螂乌甲虫丸粪土者)。

　　△四譬贪使。

　　狐狼野干咀嚼践蹋(至)饥羸慞惶处处求食。

　　此譬贪使贪有二种一有力二无力有力者以威势取如狼狐等无力者但能从他乞索粗弊如野干等咀(在吕切含味也)嚼下明贪取境引物向己如咀嚼不以道理如践踏又贪心取境有用不用有用而取如咀嚼不用而取如践踏贪心取境或取一物或取多物其有齐畔如哜啮也骨肉狼藉者积聚五尘不知止足也群狗竞来搏(伯各切手击也)撮者此有力贪搏撮无力之者饥羸慞惶者贪不知足如饥求不能得如羸种种营觅如慞惶多欲之人虽富而贪处处求食者驰逐五尘之境也。

　　○野干似狐而小形色青黄尾大哜(狙诣切)啮者或云没齿咬也撮者蹙聚而捎取之也慞惶者恐惧也。

　　△五譬疑使。

　　斗诤揸掣啀喍嗥吠。

　　此譬疑使犹豫二边名疑未决是非名斗诤意谓为是名掣复谓为非名揸(侧加也)啀喍嗥吠者发言论决是非之理也妙乐云揸者释名云叉也谓五指俱取也掣牵也亦云向前曰揸向后曰掣啀喍者聚唇露齿也嗥吠者出声大吼也止观云狐疑未决为啀喍陵恐于他为嗥吠如守家狗令他畏故而吠也。

　　△二结。

　　其舍恐怖变状如是。

　　结上五钝使也。

　　△二明鬼神被烧譬五利使二初总明。

　　处处皆有魑魅魍魉。

　　此总譬五利使身见等五触处生着造次恒有故名利使遍缘四谛五阴下故言处处皆有夫鬼神有智禽兽则无故以利使譬鬼神钝使喻禽兽妙乐云魑魅者物之精也俗书云山泽之怪谓之魑西京赋云山神虎形曰魑宅神猪头人形曰魅魍魉者木石变怪也玉篇云水神也。

　　△二别明五初譬邪见。

　　夜叉恶鬼食啖人肉(至)斗诤之声甚可怖畏。

　　此譬邪见由计断常不信因果故名邪见夜叉亦云药叉是揵疾鬼譬邪见拨无因果人是善报譬出世因果不杂烦恼邪见之心拨无此理如食人肉也毒虫之属是恶报譬世间因果杂诸烦恼邪见之心拨无此理如啖毒虫之属也孚乳产生者世间之法从自类因生自类果也各自藏护者因能有果名藏必得不失名护又人肉是善毒虫是恶邪见之心拨无善恶因果之事如夜叉啖食人肉毒虫也孚乳产生者总说善恶并有因果相生之用也食之既饱者邪见之心成就也恶心转炽者邪见之心增广也斗诤之声者内心成就外彰言教宣于无因无果之法能令闻者堕落三途故言甚可怖畏也孚乳者妙乐引玉篇云伏卵曰孚通俗文云卵化曰孚广雅云孚亦生也乳者养也故鸟生曰孚兽生曰乳自类等者即同类因得等流果以子似父故以喻之。

　　△二譬戒取。

　　鸠槃茶鬼蹲踞土埵(至)往返游行纵逸嬉戏。

　　此譬戒取执邪为道名非因计因及鸡狗等戒名戒取鸠槃茶此云瓮形以其形似瓮故即魔鬼乃鬼之胜者譬修有漏善能胜诸虫也蹲踞土埵者外道修十善戒能生六欲天六天是欲界高处如土埵也又外道持戒能修禅定初得欲界定或得未来定未来定未脱欲界欲界之顶如土埵也或离一尺二尺者得色界定如一尺得无色定如二尺得升上界为往退堕为返起戒取之见如纵逸嬉戏妙乐云鸠槃茶者可畏鬼也蹲虚坐也踞实坐也。

　　捉狗两足扑令失声以脚加颈怖狗自乐。

　　狗足如因捉之如谤故谤无苦因如捉狗足谤无苦因之上复谤无苦果如脚加颈苦因本得苦果如狗之有声邪见之人拨言苦因无得苦果之理如扑(普木切小击也)令失声既谤无苦因苦果如怖狗自乐也妙乐云谤无苦因者只指非因计因即是谤也本是世因谓是出世即是谤无两因故譬捉狗两足也。

　　△三譬身见。

　　复有诸鬼其身长大(至)发大恶声叫呼求食。

　　此譬身见于阴入界中妄计为身名身见竖入三世计我名长横遍五阴计我名大计我自在不修善法即无惭愧故言裸形以恶庄严故言黑无功德资故言瘦计我者不出三界故言常住其中计我在心发言宣说有我之相故言发大恶声冀因此说望得道果故言叫求食也。

　　○裸(郎果切本作裸赤体也又袒也)。

　　△四譬见取。

　　复有诸鬼其咽如针。

　　此譬见取谓因此见通至非想名见取非想无常而计涅槃如咽细命危而保其寿故言其咽如针妙乐云见取者非果计果非想非是涅槃之果计之为常无色唯心名为咽细三界寿极名为命危计之为常名为保寿保寿正当计果义也。

　　△五譬边见。

　　复有诸鬼首如牛头(至)饥渴所逼叫唤驰走。

　　此譬边见于身见上计我计断常执常非断执断非常随执一边名边见断常二边如牛头二角为身是我为我是身依我见起边见如头两角也计断常之过能断出世善根如食人肉能断世善根如或复啖狗或时计常或时计断前后回转如头𩬊髼乱计常即破断计断即破常如残害凶险无有智定食饮自资如饥渴所逼各陈二见如叫唤驰走妙乐云若计常者身非是我身断我常若计断者身断我断或俱常断具如止观第五记。

　　△二总结利钝。

　　夜叉饿鬼诸恶鸟兽(至)如是诸难恐畏无量。

　　初二句总结欲界烦恼之相亦是结利钝众生之相上句利下句钝次二句通约利钝二使并是有漏之心无道味之食故云饥由饥故生死速疾故云急四向者见惑虽多不出四句窥看窗牖者窥私窃也明其邪观空理慕仰道味虽复观察而滞着心多不会正理如窥窗见空不得无碍也后二句收广结非也妙乐云由隔窗牖故见空而偏空无偏正由从窗窥理无是非计者成过由过堕恶故恐畏无量也。

　　△二明火起之由譬五浊所由。

　　是朽故宅属于一人其人近出未久之间。

　　三界是佛化应之处发心已来誓愿度脱故云属于一人长者在宅能令慎火由出去后诸子无知故令火起内合正由如来大通佛时常教是等令伏五浊如令慎火但众生感既尽如来应亦舍此等于后便起五浊如令火起佛于他土赴缘非是永去故言近出。

　　△三明火起之势譬正起五浊。

　　于后宅舍忽然火起(至)摧折堕落墙壁崩倒。

　　三界为宅五阴为舍四面是处所即身受心法也于身受心法起四倒五浊八苦故云一时相续渐增故云俱炽命根断为爆风刀解体为裂又受苦呻吟悲痛之声名为爆诸根破坏为裂气断骨离筋绝为摧折堕落四大解散为墙壁崩倒也。

　　△四明被烧之相譬八苦五浊。

　　诸鬼神等扬声大叫(至)周慞惶怖不能自出。

　　例上鬼神譬利使之人若计常者谓法定常已有还无无即常故计断者谓法定断唯此一死更无复续皆唱言定说其事已显故言扬声大叫也雕鹫诸鸟譬钝使鸠槃茶等譬利使中戒取钝使及戒取本不计断今见无常但生疑怖不知出离之方故言慞惶不能自出妙乐云初二句属见惑次一句属思惑后三句明不出所以专由于见故重云鸠槃茶等。

　　○周慞(补注云楚辞联翱翔兮周章王逸注云周流也经或作慞训惧正作章)。

　　△二明穴中事譬色界火起四初所烧之类。

　　恶兽毒虫藏窜孔穴毗舍阇鬼亦住其中。

　　四禅之定如孔穴虽复不及门外敞豁犹得免于猛焰譬入四禅定中虽未出界外犹得免于欲界粗恶也利使众生亦得禅定如毗舍阇鬼亦住其中翻译名义云毗舍阇此云啖精气啖人及五谷精气妙乐云初二句钝使次二句利使。

　　△二火起之由。

　　薄福德故。

　　由少福故近恶遇苦。

　　△三火起之势。

　　为火所逼。

　　孔穴之中虽无猛焰犹有热恼譬四禅虽无欲界恶亦有喜乐爱味细苦故言为火所逼。

　　△四被烧之相。

　　共相残害饮血啖肉(至)臭烟蓬㶿四面充塞。

　　利钝诸使众生得禅是同所计各异互相是非如相残害也既于禅中起诸见则不能生无漏定慧但着禅味如饮血又着觉观等五支如啖肉野干是譬欲界贪于欲界修未来定已断此贪故言并已前死亦名食啖禅定之贪如大恶兽能吞欲界之贪故云竞来食啖欲界四倒八苦如猛焰色界四倒八苦如臭烟以烟过焰故以烟譬色界色界亦通身受心法及以四大如四面咸苦故云充塞。

　　△三明空中事譬无色火起二初所烧之类。

　　蜈蚣蚰蜒毒蛇之类为火所烧争走出穴。

　　前欲界中以蜈蚣譬瞋今无色界中亦以蜈蚣譬瞋色界中虽不言蜈蚣而云毒虫即兼蜈蚣故知瞋通三界也毒蛇等者厌色界定出向无色厌色粗境观无色法如毒蛇类火烧出穴妙乐云前云藏穴以譬色界今乃出穴故譬无色色界如穴厌下如烧欣上如出穴。

　　△二所烧之相。

　　鸠槃茶鬼随取而食(至)饥渴热恼周慞闷走。

　　若得无色定必灭下界缘故云随取而食非想居于最顶犹尚不免颠倒诸苦如头上火然也非想亦有八苦之火心生异念名生苦念念不住名老苦行心扰扰妨定名病苦退定是死苦求定不得是求不得苦求定不得必有于障即怨憎会苦失定时苦名爱别离苦四阴心即五盛阴苦无无漏饮食所资故饥渴所恼犹是轮回故周慞闷走也。

　　△四总结成三界众难非一。

　　其宅如是甚可怖畏毒害火灾众难非一。

　　颂总譬竟。

　　△二颂别譬三初颂长者见火譬三初颂能见。

　　是时宅主在门外立闻有人言。

　　宅主即长者是能见之人门外立者正颂上我虽能于所烧之门安隐得出也立者如来在法身地常怀大悲欲救众生不处第一义空之座故云立也闻有人言者上云见今云闻以闻代见闻必从他法是佛师谓三昧法也此法为师即他人也若入三昧即能见机三昧令佛见故云有人言也又云大悲是他人也。

　　△二颂所见。

　　汝诸子等先因游戏来入此宅稚小无知欢娱乐着。

　　问子本未出云何因游戏来入答或在大通佛时曾发大心名出三界而复退还名之为入如人举足欲出至门侧而返亦名为出亦名还入也又理性本净非三界法名出因无明故而起戏论便有生死名入故云先因游戏来入也昔结缘浅大善未著名为稚小退大已后流转三界无明所覆名为无知妙乐云约事解中即退大后以着五欲而为游戏约理解中即以戏论而为游戏言戏论者即三界见思见思即理故出理即见思故入。

　　△三颂惊怖。

　　长者闻已惊入火宅。

　　△二颂舍几用车譬二初颂舍几譬三初须拟宜。

　　方宜救济令无烧害(至)此苦难处况复大火。

　　方宜者以大教拟宜也告喻者即是说众患难诫教之义也妙乐云初一行正明拟宜次一行初句总立所烧即是见思次一句总明烧势次两句略明烧相也又次一行半广明所烧文中杂列见思二类不复次第又次一行况结于中初二句举所况次二句正况由无定慧是故饥渴已可怖畏况复更为浊火所烧如得上界有漏定时无无漏定已为小火所烧梵况坠下欲界大火所烧即指饥渴以为此苦也。

　　△二颂不受。

　　诸子无知虽闻父诲犹故乐着。

　　颂上诸子不肯信受妙乐云不受即是无机亦是稚小无知故也文中略故但云无知犹故乐著者既无大志复不习小已无大小复着三界也。

　　△三颂息化。

　　嬉戏不已。

　　颂上视父而已嬉戏即见思也妙乐云见思不已故息大化若见思不已尚有大机如来于时亦不吝大但缘大小俱失唯有见思故且令出浊先施小耳。

　　△二颂用车譬三初颂拟宜三车。

　　是时长者而作是念(至)即便思惟设诸方便。

　　初一行明拟宜意次一行用小之由由着见思故唯施小次半行用小之意若不用小则大小并亡故云将为火害害故丧身丧身故失命次半行正思用小施三乘教也。

　　○耽(都含切乐之甚也)湎(弥兖切溺也)。

　　△二颂叹车希有四初颂劝转。

　　告诸子等我有种种珍玩之具妙宝好车。

　　妙宝者仍属方便即方便教中之妙宝也若妙宝是大何故皆诣父所索车。

　　△二颂示转。

　　羊车鹿车大牛之车今在门外。

　　在门外者如示四谛令知出世也。

　　△三重劝转。

　　汝等出来。

　　△四颂证转。

　　吾为汝等造作此车随意所乐可以游戏。

　　经文意者吾善造车以给一切验知自必不乏于车引自无谬证赐不虚也。

　　△三颂适子所愿。

　　诸子闻说如此诸车(至)到于空地离诸苦难。

　　驰走颂上见谛空地颂上无学也。

　　△三颂等赐大车譬四初颂免难欢喜二初颂免难。

　　道者见子得出火宅住于四衢坐师子座。

　　坐师子座有二释一云是诸子坐座得出三界故无畏也二云是长者坐座长者见子免难即得无畏也妙乐云四衢者即四谛也初在门外子犹在内是故父立今子既出是故安坐又大机未会是故云立小化已周是故安坐故知立者冥利坐者显益。

　　△二颂欢喜。

　　而自庆言我今快乐(至)是故诸人我今快乐。

　　而自庆言等者得所化机是故庆快二万亿佛所教其大缘是故云生中间小熟是故云育经此多时数数成熟将养不易故云甚难大种微故愚小起五浊由无知由因招果故云入宅多诸下二句述其所起见思之火大火下二句述其被烧火势而此下二句合其见思我已下二句明欢喜之由是故下二句结欢喜意。

　　△二颂诸子索车。

　　尔时诸子知父安座(至)今正是时惟垂给与。

　　初二句明索车时验知上文是父坐也皆诣下二行正索于正索中初一行正索次一行述许今正下二句结索。

　　△三颂等赐大车四初颂释大车。

　　长者大富库藏众多金银琉璃砗磲码瑙。

　　屋盛称库地盛曰藏行具一切法名藏眼等六根具一切法名库妙乐云行具一切法名藏者但约含藏为义六根具一切名库者藏宽库狭故也但约盛贮诸库不同如六根各异虽异各具故于诸根具一切行自非一家岂可闻此以根以行为库为藏各具诸法。

　　△二颂广大车。

　　以众宝物造诸大车(至)四面悬铃金绳交络。

　　因果所有之法总名众宝约教修得义之如造行多子多故车非一是故所造诸而复大又须示方知起修名造以性泯修造还本有即车体也庄校下即具度如前释。

　　真珠罗网张施其上(至)众彩杂饰周匝围绕。

　　真珠等者出幰盖相慈门非一犹如网孔一一孔中皆一真珠如众慈门并称于实前文但云垂诸华缨秪是直令见者欣悦今云处处垂下乃明众机遍悦也众彩杂饰譬垂化之处设应不同周匝围绕譬摄物之宜无所阙少。

　　柔软缯纩以为茵褥(至)多诸傧从而侍卫之。

　　前直云重敷今加叹柔软者以譬诸禅自在故云柔软又以贵氎覆其上者以妙冠粗如细覆上茵者说文云车中重席具足事禅有异凡小故云鲜白净洁。

　　△三颂等车章门。

　　以是妙车。

　　△四颂等心章门。

　　等赐诸子。

　　△四颂得车欢喜。

　　诸子是时欢喜踊跃(至)嬉戏快乐自在无碍。

　　游于四方者乘中道慧横游四种四门四种四谛竖游四十一位究竟常乐我净之德故言嬉戏自在。

　　△二颂合譬二初颂合总譬四初颂合长者。

　　告舍利弗我亦如是众圣中尊世间之父。

　　上二句合位号下二句合名行兼合叹德义如来是七种方便贤圣中尊九种世间之父妙乐云九种世间者秪是九界耳七望于九但除四趣离开三教菩萨以子义通故世间从九结缘义局故方便唯七。

　　△二颂合五百人。

　　一切众生皆是我子深着世乐无有慧心。

　　此合五道义兼三十子三十子是缘因子一切众生是正因子无有慧心者通语无实也。

　　△三颂合舍宅。

　　三界无安犹如火宅。

　　正颂合家宅兼得一门义。

　　△四颂合火起。

　　众苦充满甚可怖畏(至)如是等火炽然不息。

　　初二句总标次二句释次二句结合总譬竟。

　　△二颂合别譬四初颂合长者见火譬三初颂合能见。

　　如来已离三界火宅寂然闲居安处林野。

　　颂上如来能见正由寂然闲居能见五浊诸子即合闻有人言妙乐云寂然等者在王三昧用智即是安处也。

　　△二颂合所见。

　　今此三界皆是我有(至)而今此处多诸患难。

　　颂上所见众生为生老病死之所烧煮合上所见火譬。

　　△三颂合惊怖。

　　唯我一人能为救护。

　　颂上佛见此已便作是念合惊入火宅也。

　　△二颂合舍几用车譬二初颂合舍几三初颂合拟宜。

　　虽复教诏。

　　△二颂合无机。

　　而不信受。

　　△三颂合息化。

　　于诸欲染贪着深故。

　　颂上未免生老病死忧悲苦恼等也。

　　△二颂合用车三初颂合拟宜三车。

　　以是方便。

　　颂上但以智慧方便欲拟宜也。

　　△二颂合叹车希有。

　　为说三乘令诸众生知三界苦开示演说出世间道。

　　△三颂合适子所愿。

　　是诸子等若心决定(至)有得缘觉不退菩萨。

　　若心决定者从苦法忍已上是真决定此一句总颂三乘驰走之位后具足下一行各颂三乘争出之位三明者辅行引婆沙论云宿命知过去苦生大厌离天眼知未来苦生大厌离漏尽能作正观断诸烦恼此三名明身通但工巧而已天耳但闻声而已他心缘他别想而已故不名明不退菩萨者不退义通亦兼三藏。

　　△三颂合等赐大车譬二初颂合等赐大车四初颂合大车章门。

　　汝舍利弗我为众生以此譬喻说一佛乘。

　　颂上悉与诸佛禅定等。

　　△二颂合等心章门。

　　汝等若能信受是语一切皆当成得佛道。

　　颂上是诸众生脱三界者。

　　△三颂合高广大车。

　　是乘微妙清净第一(至)所应称赞供养礼拜。

　　颂上皆是一相一种等。

　　△四颂合释有车由。

　　无量亿千诸力解脱禅定智慧及佛余法。

　　颂上我有无量无边智慧等。

　　△二颂合得车欢喜二初明各得大车。

　　得如是乘令诸子等(至)乘此宝乘直至道场。

　　日夜者初得佛知见中道智光如日分无明在如夜自得中道智如日入生死如夜常行二法故言游戏三乘之人同入佛智故云与诸菩萨及声闻众又此明自行化他自获是乘故言日夜游戏以此化他故言与诸菩萨及声闻众能化三乘同乘宝乘也直至道场者妙觉位也。

　　△二结劝信。

　　以是因缘十方谛求更无余乘除佛方便。

　　所说一乘无三因缘于十方土审实而求唯一无二除佛方便则不在言耳。

　　△四正颂合无虚妄譬二初颂不虚章门三初先定父子明本欲与大。

　　告舍利弗汝诸人等皆是吾子我则是父。

　　既云皆是吾子理应平等与大也。

　　△二明说三乘意为除障。

　　汝等累劫众苦所烧我皆济拔令出三界。

　　△三障除遂本心还与大法。

　　我虽先说汝等灭度(至)今所应作唯佛智慧。

　　初一行明障除但尽生死者但尽分段生死尚有变易生死故云而实不灭也次半行遂本心故云今所应作唯佛智慧也。

　　△二颂合释不虚三初释同皆是子理应平等。

　　若有菩萨于是众中(至)所化众生皆是菩萨。

　　若有菩萨者方便三乘所化众生皆是昔日结缘佛子亦皆同有真如佛性故云皆是菩萨也。

　　△二释不能受化乃说三乘。

　　若人小智深着爱欲(至)佛说苦谛真实无异。

　　此下正明有作四谛也小智障重不即信受为是方便开三接引小智为说苦谛者声闻于三乘中最小复以苦谛为初门苦以逼恼为义谛即审实不虚总而言之不出六道生死是也众生心喜者称其本习则喜本厌生死自求涅槃今闻出离即会宿习是故心喜真实无异者遗教经云佛说苦谛实苦不可令乐故言真实无异众生下二句明机佛说下二句明应也。

　　若有众生不知苦本(至)诸苦所因贪欲为本。

　　初一行正明集谛集即招集之义集是苦因故言苦本众生不知是故深着为是等二句显道能治集诸苦等二句明集过患。

　　若灭贪欲无所依止灭尽诸苦名第三谛。

　　此明灭谛初二句明灭集功能若灭集因则苦无所依下二句明灭谛得名也。

　　为灭谛故修行于道。

　　此明道谛道即能通之义以能通至真空涅槃略则戒定慧广则三十七道品也。

　　离诸苦缚名得解脱(至)但离虚妄名为解脱。

　　初二句重举得脱集是能缚苦是所缚离此苦集名得解脱是人下二句征也观谛得脱为是何脱但离下二句释也但离虚妄者无明已是不实见思附无明起故呼之为虚妄有作四谛但除此惑名为解脱脱于分段未脱变易故非自在。

　　△三释后若堪能还与其大。

　　其实未得一切解脱(至)安隐众生故现于世。

　　一切解脱即无作灭谛无上道即无作道谛佛本欲与一切解脱今汝始断分段生死所证真空非大涅槃以其未得一切解脱故终未称佛本心故言我意不欲令至灭度此小乘解脱也今则还令得无上道入大涅槃乃是究竟称佛本心无作道灭破无作苦集昔欲说此而众生不堪障既已除还说此也佛为法王于权实法已得自在开三权显一实岂当有虚虚也妙乐云初一行半以无上道法斥次一行半出佛本心。

　　△二六十五行孤起颂劝信亦名通经方法二初标二初标可说不可说。

　　汝舍利弗我此法印为欲利益世间故说。

　　法印即前实相印也如来说此法印为利益世间故说也不说者四十余年未是说时五千未去是故不说也。

　　△二标可通不可通。

　　在所游方勿妄宣传。

　　恶者强说令其堕苦善者不说误其失乐若大悲愍恶则不为通若大慈念善则应为通也。

　　△二释二初释可说不可说。

　　若有闻者随喜顶受(至)随顺此经非己智分。

　　此八行偈明如来利益世间之相也通论三世利益别论令二乘人入信初一行言阿惟越致是观现在益为说也阿惟越致亦云阿鞞䟦致此云不退转有三义释见序品又智论云无生忍法即是阿鞞䟦致地若有信受下一行半言曾见者是观过去善为说也若人有能下一行半言信汝见我者是观未来善为说也如下文云若深信解者见佛常在灵鹫即其义也斯法华经下一行结上开下也如来观知三世利益是故为说是结上也浅识闻之迷惑不解则不为说是开下也此即释如来说不说章也。

　　△二释可通不可通二初明用大悲莫为恶人说。

　　又舍利弗憍慢懈怠计我见者莫说此经。

　　先列憍慢懈怠计我着欲等恶数必起恶诽谤获恶果报是故大悲怋恶不可为说。

　　凡夫浅识深着五欲(至)则断一切世间佛种。

　　断世间佛种者净名经以烦恼为如来种此取境界性为佛种(善恶事异名境界性)大品经以一切种智学般若为佛种此取了因性为佛种涅槃经用心性理不断此取正因性为佛种今经明小善成佛此取缘因性为佛种若不信小善成佛即断世间佛种也。

　　或复颦蹙而怀疑惑(至)断佛种故受斯罪报。

　　妙乐云畜生中言断佛种者正当破坏缘了二因不信即断了因佛种不行小善即断缘因佛种此经遍开六道佛种若谤此经义当断也。

　　○颦蹙(谓眉颦頞蹙厌闻貌)𩑔(苦骨切秃也)黮(吐敢切黑也)。

　　若作馲驼或生驴中(至)如斯罪人常生难处。

　　常生难处者八难也永不见佛即佛前佛后难永不闻法即世智辩聪难聋哑即盲聋喑哑难常处地狱即地狱难在余恶道即饿鬼难驼驴等即畜生难永不见佛闻法又是北洲难但缺长寿天一难既云难处义必兼之。

　　狂聋心乱永不闻法(至)无智人中莫说此经。

　　妙乐云问谤经生罪非经为罪缘答罪福由心经乃缘助然从佛元意唯为生福是迷者过非路咎也。

　　△二释用大慈为善人说二初正明可说五初过现一双。

　　若有利根智慧明了(至)如是之人乃可为说。

　　利根是现在植善是过去强识是现在见百千亿佛是过去。

　　△二上下一双。

　　若人精进常修慈心(至)如是之人乃可为说。

　　修慈是愍下恭敬是尊上。

　　△三内外一双。

　　又舍利弗若见有人(至)如是之人乃可为说。

　　舍恶亲善是外求持戒如珠是内护。

　　△四自他一双。

　　若人无瞋质直柔软(至)如是之人乃可为说。

　　质直敬佛是自行譬喻说法是化他。

　　△五始终一双。

　　若有比丘为一切智(至)如是之人乃可为说。

　　四方求法是请益之始顶受专修是归凭之终。

　　△。

　　△二总结可说。

　　告舍利弗我说是相(至)汝当为说妙法华经。

　　此总结也相者即上五双十只善人之相也善相甚多略举十相以示流通也。

　　妙法莲华经信解品第四

　　夫根有利钝惑有厚薄说有法譬悟有前后二乘于法华已前但念空无相愿于菩萨法都无一念好乐之心至法华会初闻略说上根虽悟中根未解动执生疑广闻五佛蒙笼未晓今闻譬喻欢喜踊跃信发解生疑去理明故名信解品又中根之人闻说譬喻初破疑惑入大乘见道故名信进入大乘修道故名解文云我等今日真是声闻以佛道声令一切闻闻圆教入圆位故名信解品也。

　　△二信解品明中根得解二初经家叙喜二初叙内心。

　　尔时慧命须菩提(至)发希有心欢喜踊跃。

　　善吉独称慧命三人称摩诃者通论皆大皆慧别论善吉解空空慧为命诸慧人中佛慧第一佛于般若命其转教其为慧人所命故云慧命从佛所闻等是得喜之由由远闻方便品法说见舍利弗得记如此闻见昔所未有故欢喜也发希有心者叙近闻譬喻希有心发心发故名之为信以信故入入欢喜位即信解品意也。

　　△二叙外敬。

　　即从座起整衣服(至)曲躬恭敬瞻仰尊颜。

　　例上身子亦应三业领解发希有心心领解也即后座起身领解也白佛言口领解也。

　　△二白佛自陈二初长行二初略法说二初正法说二初明昔禀三故不求二初标三初居僧首故。

　　而白佛言我等居僧之首。

　　明三不求述昔失也初居僧首者我法腊既高晚学以我为轨忽改途易辙弃小求大为后来所嫌自固护彼所以不求也。

　　△二俗年迈故。

　　年并朽迈。

　　若作菩萨当专任大道广度众生今既朽老无所堪任是故不求。

　　△三已证得故。

　　自谓已得涅槃无所堪任(至)心不喜乐。

　　已得涅槃无为正位不能发大心故云无所堪任尽无生智已立无所依求故云不复进求阿耨菩提空无相无作名三解脱门观诸法无我我所名空解脱门观男女相一异相等实不可得名无相解脱门若知一切法无相都无所作名无作解脱门又于三界无所愿求名无愿解脱门。

　　△二释二初先释得涅槃不求。

　　所以者何世尊令我等出于三界得涅槃证。

　　△二释年迈即兼僧首。

　　又今我等年已朽迈(至)不生一念好乐之心。

　　△二明今会一故自得。

　　我等今于佛前(至)深自庆幸获大善利。

　　此陈得解之由由远闻上略广二番开三显一是故庆幸获大善利者正陈得解是近闻上譬喻希有之法而获开悟之善利也。

　　△二略举譬。

　　无量珍宝不求自得。

　　譬昔不求而今自得希有法宝也妙乐云昔般若领教谓为菩萨之法岂图于今全蒙等赐。

　　△二广譬说二初开譬二初咨发。

　　世尊我等今者乐说譬喻以明斯义。

　　妙乐云应如世礼欲有所决须先咨发。

　　△二开譬五初父子相失譬四初子背父而去二初背父而去。

　　譬若有人年既幼稚(至)或十二十至五十岁。

　　譬若有人领二十子譬二乘人菩萨位行难知且齐已领耳年既幼稚者无明厚重覆障解心解心无力故言幼稚舍父逃逝者退大为舍无明自覆曰逃趣向生死为逝问佛舍应后众生起惑是父离子非是子舍父答由众生不感佛则去世还成子舍父义久住他国者涅槃法界是佛自国生死五欲是为他国本求出离而退堕不返故云久住他国或十是天道二十是人道五十是五道约于一人备轮诸道故云或十等妙乐云解心无力者昔修观行虽观理即未入似解不能除浊故云无力义之如幼退大已后名字全迷义如厚重本结大缘寂光为土是自国退大已后轮回五道望本为他常住三界故云久住他国升沉不定故着或言。

　　△二向本而还。

　　年既长大加复穷困(至)渐渐游行遇向本国。

　　善根薰被稍稍欲著名为长大在三界中不见佛父不得出要之术故为穷八苦火烧故为困驰骋四方以求衣食者佛未出时诸凡夫人依身受心法起于四倒之见于中求正道如求食求助道如求衣以厌苦求理为可化之缘佛初出时诸外道等皆先得度即此意也渐渐游行遇向本国者明外道厌苦希脱邪求涅槃虽非本意亦蒙值佛故云遇向也本国如上说妙乐云求正道等者以计常等而为正道种种苦行以为助道虽思惟邪理堪为正机然由久远大种熏被故也。

　　△二求子中止三初求子不得。

　　其父先来求子不得。

　　二乘退大已后佛常求机而机不会故名不得也。

　　△二中止一城。

　　中止一城。

　　中止一城者不为一子而废家业譬佛不以一处无机而废余方施化以方便有余土为国在同居实报两间为中有余涅槃为城住此涅槃名止处此为家起胜劣两应劣应应声闻胜应应菩萨五人断通惑者同生其土皆为菩萨佛以胜应应之纯以大乘家业训令修学中止于此伺觅同居子机妙乐云不为一子等者且以一方一类而为一子故次合云不为一处处必在人只是同居人类未孰且止方便不废化仪若准余方之言应指十方国土设十界化若思此同居得子便故且语有余五人即是四果支佛或取三藏二乘及通三乘为断通惑者此亦可尔通论方便人数则应云九藏二通三别三圆一不得云五今且对小故云五耳。

　　其家大富财宝无量。

　　实相境为家具足万德为富五度福德名财般若智慧名宝导一切皆摩诃衍名无量妙乐云大富总称财宝是别虽分财宝般若导五无不成宝况一切行皆成珍宝故云无量。

　　金银琉璃珊瑚琥珀玻璃珠等其诸仓库悉皆盈溢。

　　金银珠等是大乘三十七道品即领上长者大富义也仓库盈溢者在内为盈在外为溢盛米为仓盛物为库仓譬禅定禅生百八三昧故库譬实相能发十八空智慧故自资为盈化外为溢领上多有田宅义也妙乐云宝不出七故譬七科。

　　多有僮仆臣佐吏民。

　　多有僮仆者譬方便知见波罗蜜皆悉具足屈曲随机称事称理领上又多仆从义也就位为语二乘及通教菩萨别教三十心悉如僮仆别教圆教十地如臣十向如佐十行如吏十住如民初入佛境界率土之濵无非王民虽得为民比吏佐等犹为疏远十行修习诸法种种驱驰故如吏十回向事理稍深职近王边故如佐十地辅佛行化降魔制敌故如臣也妙乐云上僮仆中已有别三十心今臣佐等是圆四十位也兼收别教十地者仍存教道故立别名以无两重十地故也。

　　象马车乘牛羊无数出入息利乃遍他国。

　　一心三观如象运圆教大乘次第三观如马运别教大乘析空即空二观如牛运藏通二教大乘析法观自行如鹿羊等运二乘之法无数者权实诸教皆名车乘权实观智名象马牛羊非但教法甚多观智亦复无数也出入者二而不二是入不二而二是出又无量还一是入一中无量是出又化他用为出自行用为入出法益众生为息化功归已为利乃遍他国者遍于三土行于非道通达佛道即其义也唯法性是己国法性之外者皆名他国耳妙乐云一心三观至二乘之法者次明僮仆臣佐吏民所乘所乘不出诸观故也随教用观即当所乘然此境智虽即随教同为圆人所用无数等者臣佐吏民所用实也僮仆所用权也此亦一体权实并皆长者所有。

　　商估贾客亦甚众多。

　　此土菩萨往他方听法他方大士来此土闻经往还采利有如商贾又遍入实报方便同居以求法利故云众多。

　　△三子遇到父城二初到城之由。

　　时贫穷子游诸聚落经历国邑。

　　无大乘功德法财故名穷子此等退大已来备遭诸苦深起厌患欲求出离取理不中致成邪僻由邪慧历心易可入正以求出世为感佛之由也以邪慧观察五阴为聚落十二入为邑十八界为国历此求理名求衣食妙乐云言观察五阴等者还以邪观观阴断常以此邪慧冥资于正成见佛之由也。

　　△二遂到父城。

　　遂到其父所止之城。

　　由向邪慧助正成机感佛大悲名为到城城即涅槃涅槃通半满众生惑尽可有得涅槃之义故言到城妙乐云机熟若证证父所证名到父城此乃小机先扣大应义立穷子已到父城故使城名涅槃大小双得。

　　△四其父忧念意二初念失子苦。

　　父每念子与子离别(至)是以殷勤每忆其子。

　　如来自昔至今恒思子大机故言每念退大已来流浪五道故言与子离别五十余年开鬼出修罗故言余也未曾说者未曾向方便土中臣佐吏民说有此子机缘也又应世已来自昔华严方等般若诸座未曾向诸大士说此声闻本是大乘之子既非佛子不解佛法或如聋哑或去华拜座或弃钵茫然种种不逮也心怀悔恨者悔昔不勤教诏致令逃逝也恨子不思恩义疏我亲他内合如来悔不殷勤令入内凡遂使退失本解恨其无心不能精进固志逃迷不返故言悔恨也自念老朽者化期将毕无传大法之人如老朽而无子也妙乐云恨子下专斥于子非但悔应早息亦乃恨子机生致令疏我正法亲他六尘内合等者为论免难须净六根。

　　△二念得子乐。

　　复作是念我若得子委付财物坦然快乐无复忧虑。

　　有可度之机名为得子与授佛记名付法财称于本心复言快乐领上总譬竟。

　　△二父子相见譬二初子见父四初见父之由。

　　世尊尔时穷子佣赁展转遇到父舍。

　　由厌苦欣乐推求理味渐渐积习遂成出世善根故言佣赁展转以此善根能扣佛慈悲故言遇到父舍父喻道后法身舍喻无缘慈悲大小二机双扣此舍有大机故故言遥见其父有小机故故言住立门侧若惟小无大则子不应见尊特之身父不应言我财物库藏今有所付若唯大无小子不应住立门侧又不应言非我佣力得物之处妙乐云佣赁之法以力易财本起邪见还希脱苦虽复邪求冥资正道故使世间厌苦遂成出世善机世易出世故云佣赁从一至一故云展转不期而会故名为遇不意因于世法忽感出世慈悲又不意世间邪推而生正见感佛又不意小善之内冥入大乘圆门大小二机双扣此舍者大机未熟正见而遥小感稍亲门侧而近。

　　△二见父之处。

　　住立门侧遥见其父。

　　门侧者譬二观为方便即门二边圆中之机当门正见二乘偏真故言门侧但空三昧偏真慧眼傍窥法身耳遥见其父者言大机始发扣召事远是故言遥。

　　△三见父之相。

　　踞师子床宝几承足。

　　此言如来说华严时也踞师子床者圆报法身安处空理无复通别二惑八魔等畏故云踞师子床也宝几承足者定慧为足实谛为几无生定慧依真如境也妙乐云踞师子床作所表释者事师子座亦无师子之形但有所表故大论云佛为人中师子故佛所坐名师子座佛之所说名师子吼圆报身者部虽兼别从胜从本故曰圆报宝几等者一几承于二足定慧所依无殊即定慧力庄严法身从所名能故云无生定慧。

　　诸婆罗门刹利居士(至)手执白拂侍立左右。

　　婆罗门名净行贵族高洁即等(觉)离垢菩萨也刹利是王种即九地已下初地已上菩萨也居士富而不贵即三十心也真珠璎珞者即戒定慧陀罗尼三昧四璎珞也价值千万者即四十地功德以严法身也吏民僮仆者若异门明义者即是禀藏通二教断通惑者名为民禀别教断通惑者名为吏若同门明义者还是方便波罗蜜也内与实智同外与机缘同喻如吏民有内奉外役之义也白拂者即是权智之用也左右者右即入空智用拂四住尘左则入假智用拂尘沙尘此二为中道方便故言侍立妙乐云前以吏民对圆十住十行今以吏民对前三教断通惑者复与僮仆共列故知立名随义不可一定元譬事理何得守株故前以吏民在实今此吏民摄属于权故在同异二门跨节为同当分为异异约施权同约开显只一吏民义当两属。

　　覆以宝帐垂诸华幡(至)种种严饰威德特尊。

　　覆以宝帐者真实慈悲也垂诸华幡者华即四摄幡即神通香水洒地者降注法水洒诸菩萨心地以淹惑尘亦是定水洒心地也散众名华者布以七净华谓戒定慧断疑道非道知见净断知净也戒者摄律仪等三种戒也定者首楞严等定也慧者实智慧也断疑者已度二谛之疑也道非道净者行于非道通达佛道也知见净者智德圆满了了见佛性也断知净者断德成就无明永尽也罗列宝物者罗列诸地真实功德也出内与前出入义同自行为取化他为与威德特尊者光明无边色像无边相海巍巍此义须作舍那之佛岂得作余释耶。

　　○出(尺遂切凡物自出则入声使之出则去声)内(世俗多读为儒税切非也当为纳纳入也古纳字通)。

　　△四生畏避心。

　　穷子见父有大力势(至)非我佣力得物之处。

　　大力势者智大故名大力神通大故名大势如上身手有力义也恐怖者小机劣弱怯惧大道也悔来至此者佛本欲以大法拟之应不称机但有退大之意故言悔来至此也窃作是念者机中潜密冥有此事非是显对见胜应身故云窃念或是王王等者波旬是王徒辈为等小机灰断无言说道绝于色像既见胜应之像非天人所及所说之法迥异二乘小智薄德未曾见闻便谓是魔是魔所说又法身如王报身如王等此乃大乘法报非是小乘得益之处故窃念或是王王等也非我佣力得物之处者小机不能受大化也。

　　不如往至贫里肆力有地(至)作是念已疾走而去。

　　不如往至贫里等者净名经云能以贫所得法度斯下劣也但空之理不含万德非如来藏故言贫里偏空称于小智故言肆力有地肆放也依此小智能得有余涅槃无漏衣食行行名衣慧行名食故言衣食易得若久住此等者行大乘道经无量劫故言久住我本厌怖生死若修大乘必入生死广学万行故言逼迫我本乐小而今令我发大乘心是为强使舍大取小故言疾走也。

　　△二父见子四初父见子处。

　　时富长者于师子座。

　　师子座见子处也如来法身居第一义空无畏之境而照机也。

　　△二见子便识。

　　见子便识。

　　见子便识者如来鉴机知是往日结缘众生也。

　　△三见子欢喜。

　　心大欢喜。

　　心大欢喜者佛恒伺子机今机来称慈是故欢喜即是领上法说中而起大悲心譬喻中即大惊怖也彼明大悲拔苦故言惊怖此明大慈与乐故言欢喜。

　　△四见子适愿。

　　即作是念我财物库藏(至)我虽年朽犹故贪惜。

　　昔见众生退大取小贫里求食资生艰难常欲与财无机不得今日机来称大慈心故言库藏今有所付我常思念者明其非但贫无大财又流转生死众苦所逼为大悲所痛故常思念虽欲救拔无机叵济故云无由见之今有可度机发故云而忽自来称大悲心故云甚适我愿我虽年朽犹故贪惜者释于适愿之由由一期化讫故言年朽未见大机法无委付将来之徒从谁得脱为可度者故言贪惜今机自来无此忧念故我愿得适也。

　　△三父命追诱譬二初遣傍人追三初领上劝门拟宜无机二初拟宜。

　　即遣傍人急追将还尔时使者疾走往捉。

　　此下领华严时今领上劝门拟宜也遣傍人者智是能遣教是所遣理为正教为傍从佛出十二部拟宜众生无机不受于其如乳故言遣傍人也又傍人者傍即臣佐等也即是遣法身菩萨为说大乘如华严中令四菩萨说四十地即是遣傍人也急追将还者直说大教拟宜小机故云急追昔有大种故曰将还疾走往捉者大乘明义显露正直用此赴机令其疾趣菩提故大车中云其疾如风若以菩萨为傍人者菩萨自有神力又被佛加亦能令彼疾入菩提也。

　　△二无机。

　　穷子惊愕称怨大唤我不相犯何为见捉。

　　领上劝门无机也小乘纵昔曾发大心废久不忆卒闻大教乖心故惊不识故愕故云穷子惊愕小乘以烦恼为怨生死为苦若劝烦恼即菩提即大唤称怨枉若闻生死即涅槃即大唤称苦痛故云称冤大唤我本不求大何意用大化我故云我不相犯何为见捉妙乐云称怨大唤者经但云怨而不云苦疏文释中即以大唤为苦痛所以具有二义者逢怨必苦故以大唤拟之。

　　△二领上诫门拟宜无机二初拟宜。

　　使者执之逾急强牵将还。

　　领上诫门拟宜也执之逾急者前明劝善犹是容豫我当为说怖畏之事即是急切诫以苦言令其远恶内既无机外逼大化即是强牵将还也。

　　△二无机。

　　于时穷子自念无罪(至)转更惶怖闷绝躄地。

　　领上诫门无机也自念无罪者罪者慈悲也众生罪故入生死狱菩萨以慈悲故亦同罪入狱二乘人无慈悲名为无罪令入生死之狱即是被囚执也无大方便而入生死必当永失三乘慧命故言必死思此等事故言转更惶怖强以大教小智不解故言闷绝即起诽谤必堕三途故言躄地。

　　△三并领劝诫息大乘化四初思惟息化二初知大志弱。

　　父遥见之而语使言不须此人勿强将来。

　　父遥见者小机去大乘远故名为遥是结缘子故名为见而语使言者若约教为使智本说教智知无机大教宜息若约人为使即语诸菩萨不须现汝尊妙之身令二乘见如净名经中摄汝身香无令彼诸众生而起惑着又普贤入此娑婆促身令小皆是其义也勿强将来者既无大机若现胜身说大乘法恐伤其善根故言勿强也。

　　△二知小志强。

　　以冷水洒面令得醒悟莫复与语。

　　冷水洒面者知有小志宜以三藏灰断理水除见思之热面者厌生死名背向涅槃如面也醒悟者开小教逗小机令得离烦闷悟四真谛也莫复与语者决定应息大乘教也妙乐云面者以向释之有背生死向涅槃机故名为面非谓洒彼涅槃名面莫复与语者语只是教。

　　△二释息化意。

　　所以其何父知其子(至)不语他人云是我子。

　　二乘厌苦欣空亲狎下劣无慈悲心即畏难大法且任其小志抑佛本怀所以息化也审知二万亿佛所曾发大心故云审知是子而以方便等者于昔小乘教中随他意语方便覆护称是声闻不说随自意语云是菩萨也妙乐云覆实护权故云覆护亦是覆阴将护不彰其实故法华前一实之外皆名随他意语以昔方等般若犹有小教定无小乘作佛之语故乳及二酥并对小机云不说随自意耳。

　　△三正明息化。

　　使者语之我今放汝随意所趣。

　　我今放汝即是知大机弱随意所趣即是知小善强以此二缘故息大化也。

　　△四息化得宜。

　　穷子欢喜得未曾有从地而起往至贫里以求衣食。

　　不为大教所逼是故欢喜无谤大罪得免三途故言从地有小善生故言而起又前拟宜大法迷闷不解卧无明地今逗以小可得醒悟故言从地而起于四谛中欲求道法故言往至贫里以求衣食妙乐云境摄法狭故言贫里欲趣小果还须正助故云衣食。

　　△二遣二人诱二初齐教领四初领上拟宜三车。

　　尔时长者将欲诱引其子而设方便。

　　此下领鹿苑时也将欲诱引者既息大化不容孤弃欲设方便故言将欲。

　　密遣二人形色憔悴无威德者。

　　初拟大乘云即遣傍人表一实谛一大乘教一菩萨人今明方便隐实为密指偏真为遣约教隐满字为密指半字为遣约人内秘菩萨行故言密外现是声闻故言遣二人者四大弟子齐已分领不涉菩萨故言二人约法是因缘四谛约理是有作真俗约人是声闻缘觉二乘教中不修相好但说苦无常不净即是形色憔悴又内怖无常曰憔外遭八苦名悴无有十力无畏名无威德。

　　汝可诣彼徐语穷子。

　　汝可诣彼等者即以小教拟小机也大教明理直实故言疾走往捉小教明迂隐故云徐语。

　　此有作处倍与汝直。

　　此有作处者见道修道是断见思之作处倍与汝直者五戒十善止出三途今四谛十二因缘能出三界是为一倍又外道六行但能伏惑今修四谛则能断惑得至涅槃是为二倍也。

　　穷子若许将来使作(至)我等二人亦共汝作。

　　穷子若许者有机是许即设教无机是不许即不设教欲何所作者二乘唯欲除见思惑取证涅槃不论净佛国土成就众生所以言雇汝除粪我等二人亦共汝作者约理即智谛相资约人即权人共实人修行故言二人共汝作也。

　　△二领上知子先心。

　　时二使人即求穷子既已得之。

　　审知有机故言已得。

　　△三领上叹车希有。

　　具陈上事。

　　陈说雇作除粪之事也。

　　△四领上适子所愿。

　　尔时穷子先取其价寻与除粪其父见子愍而怪之。

　　二乘慕果行因所以先问价值故云先取取道灭之价除苦集之粪也其父见子愍而怪者愍其取阿罗汉怪其不求佛道所失者大所得者寡故言怪也齐此领法譬中意其文竟妙乐云问若愍而怪者何故密遣教其取果答旁追不来事须密遣虽教除粪非父本怀欲有彰言委付故先愍而怪之。

　　△二取意领亦名探领四初先以权智久欲拟宜。

　　又以他日于窗牖中遥见子身。

　　又者郑重辞也四大弟子将欲探领如来法身地上久知大小之机一三施化重述佛意故标章称又也他日者二乘自谓方便为己非二乘法为他他者即是拟法身也日者时也亦智也依法身之时用智照机故言他日若齐教领者领化身用事为己日非化身用事为他日若探领者领法身中照机也法身之时用化他之权智照于权机若有若无照用权事若可若否皆是权智所照故言他日窗牖者偏见则小表权智照彼偏机也遥者小去大悬故名为远见子者昔曾种大称之为子以大拟之故名为见窗牖偏狭未宜大化故息大而施小也妙乐云窗牖者说文云在屋曰窗在墙曰牖非户故偏明处仍狭今亦如是非中故偏不遍故狭故法身地观无大机唯见偏狭先熟故也乃由子隔窗牖之外何关长者偏视之非况是长者欲取偏机于圆仍远故名为遥。

　　△二久知方便是其玩好。

　　羸瘦憔悴粪土尘坌污秽不净。

　　领如来先知二乘有小玩好也修因智力少为羸修因福力少为瘦四住为粪土无知为尘坌也。

　　△三久知须叹三车希有。

　　即脱璎珞细软上服严饰之具(至)状有所畏。

　　脱妙服譬隐报身无量功德四十二地戒定慧陀罗尼等璎珞寂灭忍细软上服大小相海严饰之具容服若盛子则惊畏二乘不宜见此相好是故脱之更着粗獘者现丈六形是粗生忍法忍是弊也尘土坌身者现有烦恼有为有漏也左手喻实右手喻权权用便易自以此权法断结成佛又用此权法化人故云右手执持除粪之器状有所畏者状似也示同小乘怖畏生死又有寒风马麦之报也妙乐云生忍法忍等者忍有情恼名为生忍谓蚊蚋等忍无情恼名为法忍谓寒热风雨等左手等者小中权实也又有寒风等者大论第九佛有九恼谓六年苦行孙陀利谤金锵马麦琉璃杀释乞食空钵旃遮女谤调达推山寒风索衣加双树背痛为十。

　　△四亲教子作适愿受行七初譬四念处。

　　语诸作人。

　　语诸作人者即是说三藏教示四念处是除粪之器断结之境故遗教经云常依念处行道能破四倒此领火宅中适愿勇锐即是闻慧外凡位也。

　　△二譬四正勤。

　　汝等勤作勿得懈息以方便故得近其子。

　　勿得懈息者即是令其勤修四念处也若起懈息不能灭二恶(已生未生)生二善(已生未生)以二勤故能发暖火对火宅互相推排入修慧暖位也以方便故得近其子者念处未得理火温心犹为疏外不可附近今四正勤以初得暖方便则可附近也。

　　△三譬如意足。

　　后复告言咄男子(至)亦有老𡚁使人须者相给。

　　咄是惊觉亦是责数上正勤中纷动即是智法如男子是阳性今如意足是定法如女人是阴性良以正勤䇿动不得与真空相应故惊觉责数令舍散入静故言咄男子也汝常此作勿复余去者念处正勤动不专一不名为常四如意中定不异缘思惟则定思惟则断定断专一故云汝常此作不纷动故故云勿复余去此犹在互相推排中即是顶法之位也当加汝价者正勤观中不能发真如意观中能发无漏故言加价诸有所须者漏无漏善助道正道皆从如意观中求之欲须即得也四禅体含枝林如盆器生空粗如米法空细如面此即正道四谛下十六谛观无常如盐苦如醋此即助道如米面难食须盐醋和之正道难显须助道助之莫自疑难者结上正助审在如意观中故令勿疑决定可办如己物想故言勿难若欲直取神通以代手足如使人驱役者如意观中亦有此通但通劣弱事同老獘故云亦有老獘使人虽不丁壮亦堪运役故云须者用给。

　　△四譬五根。

　　好自安意我如汝父勿复忧虑。

　　好自安意者得信等五根安固难坏也我如汝父者已得似解邻于证真似像未实故言如父亦是如子勿复忧虑者令其安意破坏见思也。

　　△五譬五力。

　　所以者何我年老大(至)自今已后如所生子。

　　我老汝少者佛居道终之位已具智断故言老大汝居道始之位(内凡)未有智断故为少壮此即忍法位也得此五力离五恶法谓得信力故不欺得精进力故不怠得念力故不瞋得定力故不恨得慧力故不怨言余作人者远指外道诸见求理名余作人近指暖等四位未免五过亦名余作人此文无五过即五力也自今已后如所生子者下忍十六刹那时节犹长中忍虽复缩观亦未是一刹那若上忍世第一最后一刹那心邻真逼圣故名此位为如所生子即世第一法位也妙乐云暖等四位应云念处等四世第一是五力位无五过也。

　　△六譬八正道。

　　即时长者更与作字名之为儿。

　　世第一法与真不久故言即时阿含说五种佛子四果及辟支佛名佛真子菩萨不断结子义未成今二乘得八正入见道中故名为儿妙乐云阿含至子义未成者既阿含中亦明不断惑菩萨而大论斥权非谓全无论云迦旃延造者从所造论及所计者说岂以会二还归阿含法华准旧十二年前一何可笑。

　　△七譬七觉支。

　　尔时穷子虽欣此遇(至)于二十年中常令除粪。

　　二乘因断见惑而得为子故云虽欣此遇思惑未尽犹居学位正须依教修行尽苦故云犹故自谓客作贱人若得初果厌小乐大大乘机发者即应授以大乘更不须进断其余残结正由不舍小志大机不发以是且令依教尽漏故言由是之故二十年中常令除粪二十年者一无碍一解脱断见九无碍九解脱断思故云二十年也此文并下偈颂凡三番云二十年意各不同随其文下释之可见也。

　　△四家业譬二初领家业二初相体信二初明其体信。

　　过是已后心相体信入出无难。

　　此下领方等时也过是已后者过鹿苑三藏之后即方等也心相体信者父子互相体悉信顺谓于三藏教中得涅槃价此既不虚今为菩萨说此大乘亦复非虚此即子信父也佛知此等见思已断闻大不谤无漏根利闻必生信此即父信子也入出无难者由此见尊特身闻大乘教名此为入复被诃斥犹见丈六说小乘法名此为出大小入出而无疑难也。

　　△二犹居本位。

　　然其所止犹在本处。

　　二乘虽于大小入出无难然闻大乘之法谓是菩萨之事非己智分不肯回小向大犹居罗汉之位不言未来当得作佛故云所止犹在本处。

　　△二命领业四初明其时节。

　　世尊尔时长者有疾自知将死不久。

　　此下领佛命转教般若时也将死不久者有机则应为生机尽应谢为死今化机将毕应谢非久也。

　　△二命知家业。

　　语穷子言我今多有(至)所应取与汝悉知之。

　　金即别教理银即通教理大品所明真谛不出此二而云多有者理则非多约种种门亦得言多例如空非十八约破十八法名十八空也劝学品中明一切法门皆是珍宝仓是定门即百八三昧库是慧门即十八空境也通别两教定慧仓库包藏一切禅定智慧无所阙少内充外溢故云盈溢其中多少者说于般若则有广略二门略则为少广则为多自行为取化他为与大品中云汝当为菩萨说故云汝悉知之妙乐云金即别教理等者问大品有圆何故但云不出通别答一者但语通别理已摄余二论能诠教必须具四今且从理故云不出此二兼复二乘至此多成通别亦且言之通别仓库准此可知。

　　△三诫令体心。

　　我心如是当体此意所以者何今我与汝便为不异。

　　诫体我心者佛以般若为心汝今转教当随佛意说也今我与汝便为不异者释此有三一被加令说与佛不异二就理以诸法皆如故得不异三就今时始悟父子天性本来不异而二乘人自谓被加异耳。

　　△四敕无漏失。

　　宜加用心无令漏失。

　　无令漏失者一者汝为菩萨说般若教无令漏失二者就理此即汝法后时当用是故无令漏失也。

　　△二受命领四初正受领知。

　　尔时穷子即受教敕领知众物金银珍宝及诸库藏。

　　△二心无希取。

　　而无希取一䬸之意。

　　善吉转教虽说般若自谓是菩萨法我无其分也。

　　△三未舍本处。

　　然其所止故在本处下劣之心亦未能舍。

　　故在本处者住罗汉位虽复慕大亦未定言欲作菩萨也未舍下劣心者虽复耻小亦未定言舍于小证也。

　　△四鄙劣求大。

　　复经少时父知子意渐以通泰成就大志自鄙先心。

　　问何时名少时答一云说般若竟寻思所领大乘法门生心贪乐为失为不失如此等寻思即是大乘机发时也此时去法华不远故言少时又当说无量义经时大乘机发何以知然无量义经中明七种方便无量渐顿从一法生既闻此说思惟昔之三藏三乘悉皆从一法生此之三乘亦应入一如是思时渐已通泰大心即发故言成就大志也妙乐云失不失者失则于己无分不失复未同菩萨踟蹰之际即大机欲发之时正发乃在三请时也次约无量义者去法华极近时极少也既闻从一出多义必收多归一四味之终故云渐已机无隔异故云通泰。

　　○渐以通泰以字合作已下偈文云渐已旷大其义是同可详之。

　　△二正付家业譬二初付业四初明付业时下去合第四第五共为一领付譬。

　　临欲终时。

　　此下领般若之后说法华时也临欲终者是明时节化缘将讫灵山八载说法华经唱入涅槃时也。

　　△二命聚众证。

　　而命其子并会亲族国王大臣刹利居士皆悉已集。

　　二万亿佛所受化之徒名之为子十方法身菩萨影响者为亲族影响之众多是释迦昔日同业并共如来于二万亿佛所共开化之于其悉是伯叔之行故用此为亲族国王者一切渐顿诸经无不称所诠之处为经王当机益物兴废有时部部不同名之为国皆言第一即是王今经会通诸教岂非聚集国王故无量义经中先已收集彼云初说四谛十二缘生次说方等十二部经次说摩诃般若此则普集诸经融通渐顿会入此典故名会国王也弥勒等诸大菩萨皆是等觉为大臣初地至九地为刹利法王种性中生十住十行十向为居士此等皆从释迦受化者也妙乐云国王至是王者前约昔教诸部为诸王言兴废者华严二兴二废乃至法华一兴三废今乃废诸小王唯立一主是故法华名王中王无量义中先已收集者虽云从一出多密拟多皆属一故云收集彼云下引彼无量义经以示收集诸经之相彼经既云诸经无量皆从一出故指前经以为无量四谛因缘即鹿苑也方等般若次第宛然。

　　△三结会父子。

　　即自宣言诸君当知(至)此实我子我实其父。

　　实从我受学实是我子从我起解是我所生我实曾于二万亿佛所常教大法故我实是父于某城中者此经西国文多度此甚少或可说昔名字国土如大通智胜因缘今简略名字直言某城某甲耳是诸众生背此大乘起无明闇遁入生死故言舍吾逃走备经六趣故云五十余年昔在本城怀忧推觅者如来自昔于法身地中常以权实二智观觅可化之机始于今日感应道交故云忽于今日遇会得之此实我子我实其父判天性定父子也。

　　△四正付家业。

　　今我所有一切财物皆是子有先所出内是子所知。

　　一切大乘万行万德故云一切所有也先所出内是子所知者追指昔日大品领教所委有广略般若共(通)不共(别图)法是汝所知即是汝有故法华但明佛之知见不更广说一切行相也妙乐云所付般若有共不共不出因果因为万行果为万德行即四谛十二因缘十八空等德谓十力四无所畏十八不共法等此我之德既云子有当知汝等并有如来因果之藏此即天性相关也故知知之与见并是所有所以法华但总说云佛之知见耳。

　　△二欢喜。

　　世尊是时穷子闻父此言(至)今此宝藏自然而至。

　　领上各乘大车得未曾有自顾无心希望佛道而今忽闻得记作佛故云不求自得也三藏中本心不求方等中耻小望绝故不求般若中虽领非己分故不求昔虽不求而今自得也。

　　△二合譬四初合父子相失譬。

　　世尊大富长者则是如来我等似佛子。

　　如来合父似则合子似有二义一取大机为子昔未逃逝既非真位犹居外凡故云似也二取小机为子者小机似像大乘根性故云似也子既背父而逃故贬之曰似妙乐云子既等者举正因况若论正因不似亦子况复似耶既曾结缘谁非真子据曾逃走父且贬之由位浅迷深斥之云似。

　　△二合父子相见譬。

　　如来常说我等为子。

　　合长者见子便识。

　　△三合父命追诱譬二初合傍人追二初合诫劝两门无机。

　　世尊我等以三苦故于生死中受诸热恼迷惑无知。

　　三苦由三受生苦受生苦苦乐受生坏苦不苦不乐受生行苦妙乐云由三苦故五浊加重所以劝诫二门并无大机但堪小化五浊遍故即是三苦无明覆故即是无知。

　　△二合息化中有小志。

　　乐着小法。

　　△二合二诱譬二初齐教领二初合具陈上事。

　　今日世尊令我等思惟蠲除诸法戏论之粪。

　　戏论之粪谓见思也。

　　△二合除粪取价。

　　我等于中勤加精进(至)勤精进故所得弘多。

　　我等于中勤加精进合上寻与除粪得至涅槃下合上先取其价也。

　　△二合探领三初合先欲拟宜。

　　然世尊先知我等。

　　上言遥见今言先知。

　　△二合方便所好。

　　心着弊欲乐于小法。

　　上言羸瘦憔悴今言心着獘欲。

　　△三合先知叹车。

　　便见纵舍不为分别汝等当有如来知见宝藏之分。

　　上言即脱璎珞更着粗獘今言便见弃舍不为分别宝藏之分。

　　△四合领付家业譬二初合领家业二初合相体信二初合令体信。

　　世尊以方便力说如来智慧。

　　带三乘方便说大乘实相故言以方便力于我等前说大乘法亦是合上出入无难以方便力出辩二乘以佛智力入明实相若不体信岂于我前明佛慧耶。

　　△二合在本处。

　　我等从佛得涅槃一日之价(至)于此大乘无有志求。

　　△二合命领业二初合受领业。

　　我等又因如来智慧为诸菩萨开示演说。

　　△二合无希取二初正合。

　　而自于此无有志愿。

　　合无希取也无志愿者明佛加威力令如佛心而说故我不志愿也。

　　△二释意。

　　所以者何佛知我等(至)而我等不知真是佛子。

　　佛以方便力随我等说者带方便力以实相法共二乘说我等不识不共之意所以不知真是佛子也。

　　△二合付家业二初合付业二初明无吝。

　　今我等方知世尊于佛智慧无所吝惜。

　　△二释无吝。

　　所以者何我等昔来(至)然佛实以大乘教化。

　　于此经中下举今证昔今理惟一故知昔三非实但为未堪故于大前毁訾小心欲令舍伪取真定知非吝然佛实以大乘而教化也。

　　△二合欢喜。

　　是故我等说本无心(至)如佛子所应得者皆已得之。

　　△二偈颂二初七十三行半颂长行二初颂法说。

　　尔时摩诃迦叶欲重宣此义而说偈言。

　　我等今日闻佛音教(至)无上宝聚不求自得。

　　不颂不求但颂自得。

　　△二颂譬说二初颂开譬四初颂父子相失四初正颂子背父去。

　　譬如童子幼稚无识(至)周流诸国五十余年。

　　火宅中明长者所王国邑聚落语宽此中明穷子轮回三界名诸国六道名五十余年也。

　　△二正颂求子不得二初颂求子不得。

　　其父忧念四方推求。

　　四方推求者不同于上上四方是约四谛推理今四方是观四生中觅可度之机也。

　　△二颂中止一城。

　　求之既疲顿止一城(至)豪富如是有大力势。

　　造立舍宅者有余国中有余涅槃也起慈悲舍依性空宅也往来者众诸土菩萨来往听法也妙乐云顿止一城者顿谓顿乏示迹之相义同于乏又顿止即不行止于方便土中求觅子机也造立舍宅者有余之土非寂光自然现胜应身非法身本有于彼更运依空慈悲故云造立五欲自娱者非粗獘五欲乃胜妙五欲也。

　　△三超颂忧念转深。

　　而年朽迈益忧念子(至)库藏诸物当如之何。

　　此但颂先失子之苦无所委付是故忧耳妙乐云但颂子背父去即失子之苦而无得子之乐失苦得乐俱在父怀是故失时己怀于乐必知后时还来故也远鉴机缘未若于佛夙夜者夙早也谓晨起夜暮也又夙即化初夜即化末大化始末准说可知。

　　△四追颂子到父城二初颂近父之由。

　　尔时穷子求索衣食(至)饥饿羸瘦体生疮癣。

　　从邑至邑者根尘相涉如邑十八界如国修三界有漏善如有所得修二乘无漏善如无所得不得大乘法食如饥饿无大力用为羸无大功德为瘦有无善上起见思如疮癣也。

　　△二颂遂到父城。

　　渐次经历到父住城。

　　△二颂父子相见二初颂子见父三初颂见父之由。

　　佣赁展转遂至父舍。

　　△二颂见父之相。

　　尔时长者于其门内(至)出内财产注记券疏。

　　上明见父之处处是门侧今言长者于其门内者见相兼得处也施大宝帐等正见父相之处也注记券疏即是授记明修行也章安云以广显略为注授决为记四弘誓为券修行为疏妙乐云以广显略等者如华严中广明身相国土行愿本欲以此广佛知见显实相体故云以广显略授决者华严前文无授记语入法界品旁论授记亦得名为授记故也弘誓及行彼最委悉又誓为券者誓许利他如有券约随修随偿如疏随还讫至菩提偿之方毕又华严中菩萨行愿多明事数名算计也。

　　△三颂生畏避心。

　　穷子见父豪贵尊严(至)借问贫里欲往佣作。

　　△二颂父见子二初颂见子之处。

　　长者是时在师子座。

　　△二颂见子便识。

　　遥见其子默而识之。

　　△三颂父命追诱二初颂傍人追三初颂唤子不来。

　　即敕使者追捉将来穷子惊唤。

　　此颂劝门无机也。

　　△二颂再唤不来。

　　迷闷躄地。

　　此颂诫门无机也。

　　△三颂即便放舍。

　　是人执我必当见杀(至)不信我言不信是父。

　　此总颂劝诫二门无机以无机故方乃息化见杀与上必死义同也。

　　△二颂二人诱二初颂顾作即齐教领二初颂设方便即上拟宜。

　　即以方便更遣余人(至)除诸粪秽倍与汝价。

　　既息大化故以方便说小乘法而诱引之眇目譬偏空所见不正故矬者竖短陋者横狭见偏空者竖不能穷实相之源故如矬横无大乘众善庄严故如陋非四无畏名无威异常乐我净名无德也。

　　△二取价除粪即上适愿。

　　穷子闻之欢喜随来为除粪秽净诸房舍。

　　净六根房五阴舍也。

　　△二颂教作譬即探领四初颂牖中。

　　长者于牖常见其子。

　　△二颂羸瘦。

　　念子愚劣乐为鄙事。

　　△三颂更衣。

　　于是长者着獘垢衣执除粪器往到子所。

　　△四正教作。

　　方便附近语令勤作(至)又以软语若如我子。

　　上长者教作有七科法门今云语者即合四念处也令勤作者即四正勤也既益汝价下一行颂四如意足也油涂足能履深水譬神通又油能除风譬定饮食充足即上米面也荐席厚暖即是观练熏修四种禅定修此定故能除散动也如是苦言汝当勤作二句总颂上第四安慰即五根第五无过即五力根力既成乃堪苦言又以软语若如我子二句总颂上第六作字即八正道第七令常作即七觉支并是子位也此三十七道品常途论之七觉在八正前今对位次故八正在七觉前也。

　　△四颂领付家业二初颂领付业之由即上领家业二初颂心相体信。

　　长者有智渐令入出。

　　△二颂委领家业三初颂领受命。

　　经二十年执作家事(至)诸物出入皆使令知。

　　或言二乘转大乘教教诸菩萨断别见别思名二十年或言说般若时长凡二十年。

　　△二犹居本位。

　　犹处门外止宿草庵自念贫事我无此物。

　　未舍劣心故宿草庵。

　　△三通达大志。

　　父知子心渐已旷大。

　　渐已旷大大乘机动也。

　　△二颂付家业二初颂正付业三初颂集亲族。

　　欲与财物即聚亲族国王大臣刹利居士。

　　△二颂定天性。

　　于此大众说是我子(至)周行求索遂来至此。

　　此言从有二乘之机而来感佛故云自见子来已二十年妙乐云但立二名名二十年也。

　　△三颂正付与。

　　凡我所有舍宅人民悉以付之恣其所用。

　　△二颂得付喜。

　　子念昔贫志意下劣(至)甚大欢喜得未曾有。

　　△二颂合譬四初颂合父子相失。

　　佛亦如是。

　　妙乐云若单以佛亦如是一句合父子相失意仍未显次知我乐小一句合父子相见意亦未显何者上句借下句成知乐小故义当相失次下句借上句成佛知乐小故得相见乐小由退大所以相失退大由乐小所以相见。

　　△二颂合父子相见。

　　知我乐小。

　　△三颂合父命追诱二初颂合傍人追。

　　未曾说言汝等作佛。

　　△二颂合二人诱。

　　而说我等得诸无漏成就小乘声闻弟子。

　　△四颂合领付家业二初颂合领家业二初长颂命领知。

　　佛敕我等说最上道修习此者当得成佛。

　　最上道即是空慧般若更无过其上也。

　　△二正颂受无希取二初合正受命。

　　我承佛教为大菩萨(至)而不为我说斯真要。

　　佛子闻法得记者明转教益他也尔时但谓转教教化菩萨不言为我。

　　△二合无希取二初牒前譬帖合。

　　如彼穷子得近其父虽知诸物心不希取。

　　△二正合无希取三初正颂无希取之意。

　　我等虽说佛法宝藏自无志愿亦复如是。

　　△二具智断故无希取三初标二初标断德具故无希取。

　　我等内灭自谓为足唯了此事更无余事。

　　内灭者内即惑体三界见思惑尽故云内灭故科为标断德也。

　　△二标智德具故无希取。

　　我等若闻净佛国土教化众生都无欣乐。

　　既云若闻闻教属智故科为标智德以小智具故不欣大智此与上标断德并举无乐大之失显执小之过也。

　　△二释。

　　所以者何一切诸法(至)则为已得报佛之恩。

　　初所以者何至不生喜乐释断次我等长夜至谓是究竟释智次我等长夜至有余涅槃重释断次佛所教化至报佛之恩重释智故知初二行明自住小断次一行半明失大智次一行半重释小断次一行释失大智言诸法空寂等者理性本空常住平等清净无作也最后身者阿罗汉也有余涅槃者子缚已尽果缚犹在也佛所教化等者以得显失也以失大智故无志乐若有大智则生志乐修之得道则为报佛恩也。

　　△三结。

　　我等虽为诸佛子等(至)而于是法永无愿乐。

　　结释自无希取意也。

　　△三明佛见舍合无希取。

　　导师见舍观我心故初不劝进说有实利。

　　△二颂合付家业二初颂合正付业二初牒譬帖合。

　　如富长者知子志劣(至)然后乃付一切财物。

　　△二正颂付业。

　　佛亦如是现希有事(至)调伏其心乃教大智。

　　△二颂合得付喜。

　　我等今日得未曾有(至)普于其中应受供养。

　　得道者得实相道也得果者分得大乘习果也此明开佛知也于无漏法得清净眼者此明开佛见见实相理也昔日见无漏不落凡夫今日见无漏不落二乘昔日慧眼见空今日净眼见中持戒得报昔日持戒梵行共显无漏灰身灭智无人受此果报者今日梵行能得无漏即了因取果义持戒即缘因义清净眼所见理即正因义我等真是声闻者即大乘真位也十信以一音遍满三千界似道未真今入十住即是真也真阿罗汉有三义此中但举应供一义堪为十法界福田方名应供又云无生若不生变易方名无生又云杀贼断通别见思尽方名杀贼妙乐云分得大乘习果者得初住时破一品无明即生得故名为习果。

　　△二一十三行叹佛恩深。

　　世尊大恩以希有事(至)于一乘道随宜说三。

　　章安云世尊大恩者一佛始建慈悲发弘誓愿拔六道苦与四圣乐普十法界入四弘中此如来室恩二如来行菩萨道教我大乘虽复中忘智愿不失盖如来室清凉温暖大慈与乐恩三众生退大遭苦佛于中间伺其机宜如犊逐母修行六度以利益之盖如来室遮寒障热大悲拔苦恩四佛成道已应受无为寂灭之乐而隐其神德用贫所乐法于鹿苑中先以五戒十善令离诸欲盖是如来衣遮贪欲热恼恩五示老比丘像方便附近为说三乘盖是如来衣除见寒爱热恩六于方等弹诃贬斥令耻小慕大盖是如来衣遮丑陋恩七于般若命领家业金银库藏皆悉令知盖是如来衣与我庄严恩八至法华会亲族定父子无上宝聚不求自得盖是如来座恩九十既坐座已身意泰然快得安隐以佛道声令一切闻一切天人普于其中应受供养盖是如来座令我具足自行化他恩世尊大恩两肩荷负所不能报此之谓也妙乐云牛头栴檀者华严经云出离垢山若用涂身火不能烧正法念经云北洲有山名曰高山多有牛头栴檀以此山峰状如牛头于此峰中生栴檀树故名牛头或有说云牛头山名也香出彼山故以名之栴檀如序品释。

　　妙法莲华经科注卷第二
卍新纂续藏经第 31 册 No. 0607 法华经科注


　　妙法莲华经科注卷第三

　　姚秦三藏法师　鸠摩罗什奉　诏译

　　上天竺讲寺住山比丘　一如　集注

　　妙法莲华经药草喻品第五

　　此品具山川云雨独以药草标名者土地是能生云雨是能润草木是所生所润所生所润通皆有用而药草用强有漏诸善悉能除恶而无漏之善为最无漏众中四大弟子以长者穷子之譬领佛火宅之喻深会圣心今如来述其得解以喻其人故称药草喻品妙乐云问若从佛述应云草木及以地雨今品既是述成之文如何但指声闻中草云四大弟子等耶答实如所问言通意别故云药草言别意通且指声闻。

　　△三药草品如来述成二初略述成二初双述善哉。

　　尔时世尊(至)善说如来真实功德诚如所言。

　　两称善哉者双述也一善哉述其两处领实一善哉述其两处领权善说如来真实功德者辞致曲巧故言善说皆是佛法故言真实真实是述其领实功德是述其领权诚如所言者印定之旨也妙乐云两处者谓方便火宅即法譬二周也。

　　△二领所不及。

　　如来复有无量无边阿僧祇功德(至)说不能尽。

　　二乘齐教止领二乘得益不道人天及藏通别菩萨得益是为领所不及也妙乐云领所不及者举迦叶之不及显余类之有分又说不能尽之言寄之以明不尽佛说不尽况迦叶耶。

　　△二广述成二初长行二初法说二初举法王不虚。

　　迦叶当知如来是诸法之王若有所说皆不虚也。

　　佛法虽多不出权实权实之外更无别法而向言无量者此意难信故举法王发言诚谛以劝信也。

　　△二述开三显一二初约教明开权显实二初约教述开权。

　　于一切法以智方便而演说之。

　　一切法者谓七方便法也此法虽多以方便波罗密随其类音说之无不逗会为人天说戒善为二乘说谛缘为三藏菩萨说事度为通教说无生为别教说次第开如来藏是名述其领开三也。

　　△二约教述显实。

　　其所说法皆悉到于一切智地。

　　地者实相也究竟非二故名为一其性广博故名为切寂而常照故名为智无住之本立一切法故名为地妙乐云究竟等者此明诸权皆归实相是故三教教智未会不名为一寂而常照者智所依地能生诸智故名智地地即无住本也。

　　△二约智明开权显实二初约智述开权。

　　如来观知一切诸法之所归趣(至)通达无碍。

　　观一切所归趣是权实能照权也知一切所归趣是权智能识药也知深心所行是权智能知病也药病俱是权法权法各有归趣戒善等近趣人天若作远缘低头举手远趣佛果念处道品等近趣涅槃若作福德庄严汝等所行是菩萨道远趣宝所乃至六度通别等法近远归趣途辙不同可解深心所行有二种若深心著于依正者起深重十恶障人天乘若深心著于所执法者起四倒三道六蔽四住五住障四圣乘当知深心病相不同如来以权智照之通达无碍也。

　　△二约智述显实。

　　又于诸法究尽明了示诸众生一切智慧。

　　又于诸法究尽明了者是实智能照实也一切权法无不入实故言究尽佛眼所见故言明实智所知故言了若此智照此药此病不照彼药彼病彼智照彼不能照此种别不同者权智照也一智遍照一切药一切病实智照也能示众生如此圆融境智故言一切智慧也又上权智文中言通达无碍者是约权论实今实智文中言又于诸法者是约实论权二文互现者正明实是权实权是实权当知究竟非权非实非差别非不差别以智方便权有差别悉到智地则无差别。

　　△二譬说二初正明二初开譬二初有差别譬述权教智六初土地譬。

　　迦叶譬如三千大千世界山川溪谷土地。

　　大千世界譬众生世间山川溪谷譬五阴世间世界无别法为山川溪谷土地所成众生无别法为五阴所成土地既通譬识阴则山川溪谷譬余四阴又别譬者山譬菩萨五阴川譬支佛五阴溪譬声闻五阴土地譬天五阴谷下譬人五阴一一五阴皆有习因习果所依犹山川等为草木种子质干所依也。

　　○川者(穿也水大能通穿者曰川凡通水之处俱名川也)谷者(水注于溪又泉之通川曰谷谷谷欲二音并通)。

　　△二卉木譬。

　　所生卉木藂林及诸药草种类若干名色各异。

　　卉是草之都名木是树之总称众草成藂众树成林治病力用胜者称为药如善法皆能治恶而无漏善治惑义胜故譬药草五乘七方便因果种子不一故言种类若干如是种类各有称谓即是名各有体相即是色故言名色各异。

　　△三密云譬。

　　密云弥布遍覆三千大千世界。

　　密云者譬佛三密也云有形色譬佛应世即身密云能覆荫譬佛慈悲即意密下文雷声远震譬佛说教即口密以慈悲薰应身说法遍十法界故言弥布也妙乐云凡言三密必约应化若自受用报及平等法身何所论密。

　　△四注雨譬。

　　一时等澍。

　　譬佛用口密八音四辩宣注法雨利润众生也。

　　△五受润譬。

　　其泽普洽卉木藂林(至)大根大茎大枝大叶。

　　法雨普润七种众生心地所有习因种子即生名为普洽根茎枝叶者信为根戒为茎定为枝慧为叶次第相资故譬此四也小根茎等即人天信戒中根茎等即二乘信戒定慧大根茎等即菩萨信戒定慧也妙乐云五乘皆藉此之四法唯有人乘缺于定慧以心所当之。

　　△六增长譬。

　　诸树大小随上中下(至)而得生长华果敷实。

　　此明草木随分受润也七种众生习报两因善法既蒙法雨所润则习报两果各得增长也称其种性者明施权称机小者不过分大者不减少即是七种习报两因也华果敷实者即是七种习报二果也妙乐云华果敷实者华如习果果如报果此隔字为对应言华敷果实。

　　△二无差别譬述实教智三初一地所生譬。

　　虽一地所生。

　　道前心地所生终因道后智地方能生也妙乐云道前心地至智地能生者此道前道后之名名有通别道后定在果后道前通至凡夫故方便品中亦以等觉已前为道前此中须以博地凡夫无戒善者为道前以五乘为道中所以道前道后真如之理等皆是地地体无别然皆能生故知众生道前心地奚尝不有能生性耶而不能生不能成者必假道后极果智地令生令成发心已后究竟已前皆假智地而成熟之。

　　△二一云所雨譬。

　　一雨所润。

　　一音所宣一乘法门开发道中五种善根终是一音平等之教也妙乐云五种善根即五乘也并约如来化意边说故云终是一音言终是者终无定五故云也被物虽五化意唯一从权宜边须名四味。

　　△三三草二木譬。

　　而诸草木各有差别。

　　小草喻人天中草喻二乘上草喻藏教菩萨小树喻通教菩萨大树喻别教菩萨三草二木禀益不自觉知五种善根蒙佛法雨随分增长亦不自知五种之因皆依一佛性亦不自知五乘之教皆是大乘亦不自知同归佛慧唯有如来乃能知之也。

　　△二合譬二初合差别譬二初正合六初合密云。

　　迦叶当知(至)如彼大云遍覆三千大千国土。

　　前是开譬此下合譬也如来亦复如是出现于世者即是正合应身出世也如大云起即举譬帖合明如来大慈现身覆育一切也以大音声者即是举佛口密合云有声也天人阿修罗者别举三善道禀口密之益即是三乘根性三十子别禀声益也如彼大云即是举譬帖合云有声也遍覆大千者通举一切皆是佛子俱蒙口密之益也。

　　△二合注雨二初标章门六初首唱十号。

　　于大众中而唱是言(至)天人师佛世尊。

　　△二唱四弘誓。

　　未度者令度(至)未涅槃者令得涅槃。

　　别行玄下云弘誓本成慈悲慈悲既缘苦乐弘誓亦约四谛若见苦谛逼迫楚毒辛酸缘此起誓故云未度令度若见集谛颠倒流转迷惑系缚生死浩然而无涯畔甚可哀伤约此起誓故云未解令解清净之道众生不识行此道者能出生死至安乐地欲示众生立于此道故云未安令安灭烦恼处名为涅槃子果缚断获二涅槃约此起誓故云未得令得。

　　△三唱三达知。

　　今世后世如实知之。

　　笺难云宿命达过去天眼达未来漏尽达现在此即三达亦曰三明。

　　△四一心三智。

　　我是一切知者。

　　一切知者即具足三智也。

　　△五唱具五眼。

　　一切见者。

　　一切见者具足五眼也。

　　△六三业智俱。

　　知道者开道者说道者。

　　知道谓意不护开道谓身不护说道谓口不护良以如来三业常与智俱则无有失故不须护名三不护。

　　△二劝听受。

　　汝等天人阿修罗众皆应到此为听法故。

　　劝三善道宜往听法也。

　　△三合土地。

　　尔时无数千万亿种众生来至佛所而听法。

　　百千万亿者即是十法界众生也今正语七方便众生差别耳妙乐云百千等虽通十界四趣无增长义也。

　　△四合卉木。

　　如来于时观是众生诸根利钝精进懈怠。

　　上譬中有卉木差别大小不同今合中明根有利钝行有进怠正是习因浅深与卉木义同也于时者若论渐初即是鹿苑初说三乘时若论中间处处得论于时利钝者若总判者三途因恶果苦不能受道名为钝七种方便闻教得益名为利若别判者人天但受果报不肯受道名为钝三乘根性断惑出界名为利又声闻观生灭名为钝菩萨观不生灭名为利通别圆三教迭论利钝可知精进懈怠者三途放逸名为怠人天持五戒十善名为进人天不厌苦为怠二乘怖畏无常为进二乘贪证不求作佛为怠菩萨志求佛道为进妙乐云于时者观机时也言若论者且置华严故利钝之言通三四味十界故也。

　　△五合受润。

　　随其所堪而为说法种种无量皆令欢喜快得善利。

　　随其所堪即是称会机宜无增减之失欢喜得善利即是各蒙法润受益也妙乐云无增减之失者称五乘机故无增减如人机授以十善为增天机授以五戒为减如是乃至菩萨展转相望亦然。

　　△六合增长。

　　是诸众生闻是法已(至)任力所能渐得入道。

　　闻是法已合上增长之由现世安隐正合增长后生善处者是合增长之相佛如大云普覆一切三途亦得沾润增长如说般若方等亦明地狱得益若火灭汤冷即是现世安隐或生天上人中即是后生善处于天人中修道即是以道受乐若人天闻法持戒福德扶身鬼龙不犯即是现世安隐或天还生天人还生人或天人互生即是后生善处生能悟解即是以道受乐二乘闻法得有余涅槃是现世安隐生方便土是后生善处于彼闻经是以道受乐若生身菩萨闻卢舍那佛说法得无生忍即是现世安隐生实报土是后生善处以道受乐离诸障碍者即是现世安隐任力所能渐得入道即后世以道受乐妙乐云经中但云善处今取恶道者一者为欲摄十界故二者三恶有七善机故。

　　△二帖合。

　　如彼大云雨于一切(至)具足蒙润各得生长。

　　大云帖合第一形声两益雨于一切帖合第二六章法门卉木藂林帖合第四受化众生利钝怠进习因深浅如其种性具足蒙润帖合第五受润得益各得生长帖合第六现世安隐增长也。

　　△二合无差譬二初无差意合上一地一雨。

　　如来说法一相一味(至)究竟至于一切种智。

　　一相者众生之心同一真如相是一地也一味者一乘之法同诠一理是一雨也昔于一实相方便开为七相于一乘法分别说有七教佛知究竟终归一相一味也所谓下双释一相一味众生心性即是性德解脱远离寂灭三种之相所谓解脱相者无生死相离相者无涅槃相灭相者无相亦无相唯有实相故名一相此一相中三相也如来一音说此三相即是三味所谓解脱相者无分段变易二边业缚之相故名解脱相离相者得中道智慧此慧能远离二边无所取着故名离相灭相者二边因灭得有余涅槃二边果灭得无余涅槃故名灭相此一味中三相也此三相则以为境界缘生中道之行终则得为一切智果故言究竟至于一切种智也妙乐云一相至一地也者真如秪是一实相耳七相秪是七方便相即行相也七教秪是七方便教也此三相下重指性三以为修境缘生下重举修相故名为行行即因也终则下举果地三三智满故从智为名即是智三初释相中性德秪是本有三道解脱相者即于业道是解脱德离相者即于烦恼是般若德寂灭相者即于苦道是法身德无生死等寄修以释唯有下结故云实相如来一音下释味中三相上相但云无生死相今约教乃云无二死者教在分别故也前相但云离相无涅槃相今约教乃云得中道智慧乃至离于二边着也前相但云无相亦无相今约教乃云二边因果灭者应云通别二惑内外二死灭也今对中道中道从理故此因果名离二边此二涅槃永殊小典小典二灭必不同时此中二灭更无前后。

　　△二差别意合上草木差别五初众生不如。

　　其有众生闻如来法(至)所得功德不自觉知。

　　其有众生者举不知之人法谓闻一音之法若持说者是正明不知盖持说不同修行亦异人天作戒善之解三乘作谛缘度解解既不同即是差别所得功德不自觉知者明五人虽各禀教不知佛是一味无差别教是不识实亦不知七种方便差别之教而各执己解为实是不知权故云不自觉知也。

　　△二如来能知四初约四法知。

　　所以者何唯有如来知此众生种相体性。

　　种者三道是三德种净名经云一切烦恼之俦为如来种此明由烦恼道即有般若也又云五无间皆生解脱相此由不善即有善法解脱也一切众生即涅槃相不可复灭此即生死为法身也此就相对论种若就类论种一切低头举手悉是解脱种一切世智三乘解心即般若种夫有心者皆当作佛即法身种诸种差别如来能知一切种秪是一种即是无差别如来亦能知差别即无差别无差别即差别如来亦能知相体性约十法界十如中释若论差别即十法界相若论无差别即一佛界相差别无差别如来能知差即无差无差即差如来亦能知体性例然可解。

　　△二约三法知三初明三慧境。

　　念何事思何事修何事。

　　闻思修谓之三慧念即闻慧事是三慧之境即所闻所思所修如向教下所诠种相体性之法也皆言何者指所取境随教则有思修不同对界则藏通以六界为境别圆以十界为境论观则藏通以偏真为观别圆以中道为观也。

　　△二明三慧体。

　　云何念云何思云何修。

　　云何念者念是记录所闻之法正是念慧之体也妙乐云所言体者即当体也今先言云何者指能念体思修亦然故知即是三慧当体此体即是能闻能思能修故云记录所闻等法。

　　△三三慧因缘。

　　以何法念以何法思以何法修。

　　此是三慧取境闻法是其因缘如此三乘三慧昔谓境体因缘有异即是差别若入圆妙三慧即无差别此有差别无差别如来能知又差即无差无差即差如来亦能知妙乐云言取境闻法为因缘者所取之境能取之慧体即是智并名为因闻法为缘以此因缘能生三慧即是所生法也应知三慧境体及以因缘虽三而二即境智也。

　　△三约二法知。

　　以何法得何法。

　　以何法即是因得何法即是果五乘之因各得其果即是差别众生诸佛一如无二即无差别。

　　△四约一法知。

　　众生住于种种之地唯有如来如实见之明了无碍。

　　七方便住于七位故言种种之地此即差别如来用如实佛眼见之如众流入海失于本味则无差别随他意语以智方便而演说之则如来能知差别其所说法皆悉到于一切智地则如来能知无差别。

　　△三帖合不知。

　　如彼卉木藂林诸药草等而不自知上中下性。

　　△四牒前释能知。

　　如来知是一相一味之法(至)常寂灭相终归于空。

　　一相一味如前释相味解脱离灭等为缘分别即是一中无量究竟涅槃终归于空即是无量中一此是牒前重释无差别也何者一相一味解脱离灭若是二乘法体犹是差别言宣今作大乘究竟涅槃终归于空即无差别究竟涅槃结上诸句皆非二乘有余无余乃是究竟涅槃也常寂灭相结上诸句非是小乘寂灭乃是常住寂灭上文云诸法从本来常自寂灭相即此义也终归于空者非是灰断之空方是中道第一义空也。

　　△五释其众疑。

　　佛知是已观众生心欲(至)不即为说一切种智。

　　此释疑也恐疑云佛昔既知始末皆一何不鹿苑即为说实释云观众生心欲随三悉檀而将护之恐其诽谤故不即说也。

　　△二称叹二初述叹。

　　汝等迦叶甚为希有能知如来随宜说法能信能受。

　　二乘既能舍其所证入于真实甚为希有故先叹也能知随宜说法述其能领开三能信能受述其能领显一。

　　△二释叹。

　　所以者何诸佛世尊随宜说法难解难知。

　　佛于一道说三深玄难解而汝能信受故叹希有也。

　　△二偈颂二初颂法说三初颂法王不虚。

　　尔时世尊欲重宣此义而说偈言。

　　破有法王出现世间。

　　有者因果不亡为有二十五王三昧破二十五有如来已破此有为法中之王故云破有法王也。

　　△二颂开三显一二初颂二教二初颂权教。

　　随众生欲种种说法。

　　随其乐欲方便说三也。

　　△二颂实教。

　　如来尊重智慧深远久默斯要不务速说。

　　不轻所说故云尊重深鉴小机知其未堪是故四十余年默而不说今大机既发方为说也。

　　△二颂二智二初颂释权智。

　　有智若闻则能信解无智疑悔则为永失。

　　妙乐云问既云有智若闻此必属机云何属佛权智答若非有智人说云何能令有智人信故属佛也从上随众生欲至此是颂上以智方便而演说之。

　　△二颂释实智。

　　是故迦叶随力为说以种种缘令得正见。

　　颂上到一切智地也随种种缘说种种教悉为令得大乘正见自此之前皆名邪见也妙乐云自此之前皆名邪见者迦叶等四大弟子未闻譬说已前义当邪见见未正故故引大经迦叶童子自述为例彼亦未闻涅槃已前自称邪见也。

　　△二颂譬说二初颂开譬二初颂差别譬六初颂密云。

　　迦叶当知譬如大云(至)叆叇垂布如可承揽。

　　云譬应身应身随智慧行故云慧云能具十二部经之法故言含润若应身不说法如须扇多多宝者此云不含润也身放大光如电耀口震四辩如雷声闻法欢喜故言悦豫九十五种邪光不现故言掩蔽除九十八种见思热恼如地上清凉也应身降世似同三有有心往取实不可得故云如可承揽大论云须扇多佛全不说法。

　　△二颂注雨。

　　其雨普等四方俱下流澍无量率土充洽。

　　八音四辩宣注法雨一时俱闻故曰四方俱下凡有心者皆蒙利润故言率土充洽也。

　　△三颂土地。

　　山川险谷。

　　颂上土地即是七方便众生五阴今蒙法雨身口柔软如土地得泽也。

　　△四颂卉木。

　　幽邃所生卉木药草。

　　幽邃所生者颂上众生习因差别譬众生久远所植习因隐在阴界入内故言幽䆳今蒙法雨悉得开发故言所生也。

　　△五颂受润。

　　大小诸树百谷苗稼(至)草木藂林随分受润。

　　百谷语通取五谷譬五乘能生百善也甘蔗蒲桃譬定慧干地普洽譬未信者令信也余譬如文妙乐云言能生者从果以说若从因说乃是百善生于五乘大小乘因岂过十善故以十善更互庄严乃成万善若不能修互严因者今所不论若尔人乘是五戒那言百善答酒防意地通说非无甘蔗等者既举二物应有属对今试对之甘蔗质一可以譬定蒲桃形多可以譬慧慧约所破定约所缘且分多一耳。

　　△六颂增长。

　　一切诸树上中下等(至)一雨所及皆得鲜泽。

　　△二颂无差别二初正颂无差别。

　　如其体相性分大小所润是一。

　　初二句颂所生所润次一句颂能润则是颂无差别也。

　　△二颂差别不知。

　　而各滋茂。

　　△二颂合譬二初颂合差别六初颂合密云二初正合。

　　佛亦如是出现于世。

　　△二帖合。

　　譬如大云普覆一切。

　　△二颂合注雨二初标章门二初颂十号。

　　既出于世为诸众生(至)出于世间犹如大云。

　　妙乐云此颂十号文略义含出世即无上士及佛为说即正遍知明行足世尊即第十号于天人中即调御丈夫及天人师如来即第一号来善去善兼于善逝出于世间即世间解。

　　△二颂四弘。

　　充润一切枯稿众生(至)世间之乐及涅槃乐。

　　充润一切即众生无边誓愿度皆令离苦者皆令离于因果苦故即烦恼无尽誓愿断得安隐乐即法门无量誓愿学及涅槃乐即佛道无上誓愿成五乘咸有世间之乐皆令得涅槃第一之乐也。

　　△二劝听受。

　　诸天人众一心善听(至)常为大乘而作因缘。

　　妙乐云劝听受中又更为二初二行先叹佛次为大众下能说人尊故所说法妙甘露是不死之药今闻妙法慧命不夭故云甘露净法其法一味者七善无不皆归一乘故劝听受此举无差以释于差也。

　　△三颂合山川。

　　我观一切普皆平等(至)恒为一切平等说法。

　　佛为七种众生说法如雨注不择溪谷佛平等说故无彼此有机为此无机为彼植善为爱憎逆为憎若有爱憎则有彼此不于佛机者爱余机者憎故无贪着限碍也。

　　如为一人众多亦然(至)充足世间如雨普润。

　　佛事为自魔事为他应初为来应后为去入实为坐出权为立佛观众生平等即是等雨山川之意此颂上无数亿种众生来至佛所而听法也。

　　△四颂合卉木。

　　贵贱上下持戒毁戒(至)等雨法雨而无懈倦。

　　贵贱上下约位持戒毁戒约行利根钝根约习贵贱至利钝亦须具历五乘七善展转说之。

　　△五颂合受润三初总明受润。

　　一切众生闻我法者随力所受住于诸地。

　　△二别明受润五初小草人天受润。

　　或处人天转轮圣王释梵诸王是小药草。

　　人天俱未断惑合为小草。

　　△二中草二乘受润。

　　知无漏法能得涅槃(至)得缘觉证是中药草。

　　二乘俱有智断合为中草六神通三明释见譬喻品。

　　△三上草三藏菩萨。

　　求世尊处我当作佛行精进定是上药草。

　　六度菩萨志求作佛化他胜二乘独为上草妙乐云上草为六度者既云行精进定于六度中精进为最故大论云施戒忍乃世间常法欲修定慧必须精进况复五度皆须精进故举精进则摄于六也。

　　△四小树通教菩萨。

　　又诸佛子专心佛道(至)决定无疑是名小树。

　　通教菩萨已断通惑誓扶余习涉有化他望下为优比上为劣故名小树。

　　△五大树别教菩萨。

　　安住神通转不退轮(至)如是菩萨名为大树。

　　别教菩萨自行化他高广为胜故名大树妙乐云大树中既云转不退轮别人初地能转法轮是念不退也。

　　△三结所润能润二初帖释所润。

　　佛平等说如一味雨(至)如彼草木所禀各异。

　　△二明能润。

　　佛以此喻方便开示(至)于佛智慧如海一滴。

　　能润佛智多故如海如上所润七种众生为少如海一滴也。

　　△六颂合增长二初总颂增长二初正颂增长。

　　我雨法雨充满世间一味之法随力修行。

　　世间者十法界三十种世间也法本一味修之不同故云随力修行。

　　△二举譬帖释。

　　如彼藂林药草诸树随其大小渐增茂好。

　　△二别颂增长四初明人天增长。

　　诸佛之法常以一味(至)渐次修行皆得道果。

　　普得具足是颂理世安隐渐次修行是颂后世以道受乐也。

　　△二明二乘增长。

　　声闻缘觉处于山林(至)是名药草各得增长。

　　住最后身有二解一云二乘此身若不值佛此身未必无后由见佛故成最后身即是增长义二云二乘得有余涅槃住最后身蒙佛五味调熟乃至法华闻大乘教得入一实方名增长之义妙乐云二乘增长二解不同前释得小乘尽生死名为最后次释大乘中方名后身无后之言且任小教权名为无非永无也若得法身等觉一转当入妙觉乃云最后。

　　△三明通教菩萨。

　　若诸菩萨智慧坚固(至)是名小树而得增长。

　　坚固是体法之智了达三界是断惑尽。

　　△四明别教菩萨。

　　复有住禅得神通力(至)是名大树而得增长。

　　闻诸法空十住修空也放光度生十行修假也。

　　△二颂合无差二初颂无差别之差别。

　　如是迦叶佛所说法(至)润于人华各得成实。

　　譬如大云以一味雨颂上无差别也润于人华各得成实颂上差别也。

　　○以华喻人故云人华。

　　△二颂差别之无差别。

　　迦叶当知以诸因缘(至)渐渐修学悉当成佛。

　　以诸因缘下即是明权权即差别合上所生也今为汝等说最实事即是显实实即无差别合上一地也非灭度者未度变易生死也独言二乘者为其保证真空执小之心强也人天不计果为涅槃菩萨不于中间取证故但言二乘耳汝等所行是菩萨道者菩萨行道亦须断通惑今二乘已断此惑尽即是菩萨道道即因也盖言二乘智断既是菩萨之因二乘岂宜执此智断为果故斥言是菩萨道更令修习破无明惑方得成佛故云渐渐修学悉当成佛。

　　○妙乐云隋朝笈多所译名添品法华者自余诸文全依妙本彼见正本偈后更有一长行偈颂乃重译之添此文后又移嘱累品安劝发品后自余先译并无所改重译言辞多似正本其所添者如长行中先以日月譬用叹佛智又明五趣中有三乘等因与前文已重故什公不译。

　　妙法莲华经授记品第六

　　梵语和伽罗此云授记圣言说与曰授果与心期曰记然记有多种若通记如法师品初云闻法华经一句一偈乃至一念随喜者我皆与授记当得阿耨菩提若别记如三周中法说后记舍利弗譬说后记四大弟子因缘后记五百弟子等若正因记如常不轻云我不敢轻于汝等汝等皆当作佛若缘因记如法师品以华香等十种供养当知此人是大菩萨成就阿耨菩提若了因记如三周授三根人若正因记则广若缘了记则狭或迟记如声闻或速记如龙女或佛记如此文或菩萨记如不轻品虽无劫国之定亦得是记又悬记如化城品为现在弟子则曰是诸人等应以是法渐入佛道为未来弟子则曰而于彼土求佛智慧等他经但记菩萨不记二乘但记善不记恶但记男不记女但记人天不记畜今经皆记也授记亦云受记受决受莂授是与义受是得义记是记事决是决定莂是了莂四大弟子闻法譬二周开三显一具足领解如来述成虽自知作佛而时事未审若蒙佛诚言授其当果劫国决定近远了莂则大欢喜今从佛授与得名故言授记品。

　　△四授记品授记与决二初正与中根授记二初授迦叶记二初长行六初行因。

　　尔时世尊说是偈已(至)广宣诸佛无量大法。

　　△二得果。

　　于最后身得成为佛(至)天人师佛世尊。

　　增治云最后身者远即等觉后心方名最后近则且据今记相似位后入初住时也。

　　△三劫国。

　　国名光德劫名大庄严。

　　△四寿命。

　　佛寿十二小劫。

　　△五正像。

　　正法住世二十小劫像法亦住二十小劫。

　　△六国净。

　　国界严饰无诸秽恶(至)虽有魔及魔民皆护佛法。

　　魔及魔民护佛法者宝积经云阿閦佛刹波旬魔王不能障碍菩萨声闻而皆信乐不动佛法咸自悔责为魔波旬今迦叶成佛亦例彼佛国土也。

　　△二偈颂六初颂行因。

　　尔时世尊欲重宣此义而说偈言。

　　告诸比丘我以佛眼(至)修习一切无上之慧。

　　△二颂得果。

　　于最后身得成为佛。

　　△三颂国净。

　　其土清净琉璃为地(至)乃以天眼不能数知。

　　△四颂寿命。

　　其佛当寿十二小劫。

　　△五颂正像。

　　正法住世二十小劫像法亦住二十小劫。

　　△六总结成。

　　光明世尊其事如是。

　　△二授三人记二初请四初正请。

　　尔时大目犍连须菩提(至)即共同声而说偈言。

　　大雄猛世尊诸释之法王哀愍我等故而赐佛音声。

　　三人记中各有行因得果劫国寿命法住数量悉如文妙乐云如文者但旃延中无劫国名余文并同。

　　△二开譬。

　　若知我深心见为授记者(至)然后乃敢食。

　　△三合譬。

　　我等亦如是每惟小乘过(至)尔乃快安乐。

　　△四结成。

　　大雄猛世尊常欲安世间愿赐我等记如饥须教食。

　　△二与记二初与须菩提记二初长行五初行因。

　　尔时世尊知诸大弟子(至)常修梵行具菩萨道。

　　△二得果。

　　于最后身得成为佛(至)天人师佛世尊。

　　△三劫国。

　　劫名有宝国名宝生(至)无数千万亿那由他。

　　△四寿命。

　　佛寿十二小劫。

　　△五正像。

　　正法住世二十小劫(至)度脱无量菩萨及声闻众。

　　△二偈颂六初诫诚听。

　　尔时世尊欲重宣此义而说偈言。

　　诸比丘众今告汝等皆常一心听我所说。

　　△二颂行因。

　　我大弟子须菩提者(至)随佛所行渐具大道。

　　△三颂得果。

　　最后身得三十二相端正姝妙犹如宝山。

　　△四颂国净。

　　其佛国土严净第一(至)皆共合掌听受佛语。

　　八解脱即八背舍大智度论云背是净洁五欲舍是着心故名背舍若发真无漏断三界结业尽即名解脱也言八背舍者一内有色相外观色内有色相者不坏内色不灭内色相也此初背舍位在初禅能舍自地及下地故名背舍二内无色相外观色内无色相者坏内色灭内色相也外观色者不坏外色不灭外色相也所以然者行者为入二禅内净故坏灭内骨人欲界结使难断故犹观外不净之相也三净背舍身作证行者除外不净相但于定中练八色光明清净皎洁犹如妙宝之色故名净身作证者以无受着心而受三禅中遍身乐故名身作证四虚空处背舍若灭根本四禅色一心缘无边虚空入定而不受着也五识处背舍若舍虚空一心缘识入定而不受着也六无所有处背舍若舍识一心缘无所有入定而不受着也七非有想非无想背舍若舍无所有处一心缘非有想非无想入定而不受着也八灭受想背舍背灭受想诸心心数法是为灭受想背舍。

　　△五颂寿命。

　　其佛当寿十二小劫。

　　△六颂正像。

　　正法住世二十小劫像法亦住二十小劫。

　　△二与迦旃延记二初长行五初行因。

　　尔时世尊复告诸比丘众(至)具菩萨道。

　　由旬亦曰逾缮那此云限量大论云由旬有三别大者八十里中者六十里下者四十里也。

　　△二得果。

　　当得作佛号曰阎浮那提金光(至)天人师佛世尊。

　　△三国净。

　　其土平正玻璃为地(至)无量万亿庄严其国。

　　△四寿命。

　　佛寿十二小劫。

　　△五正像。

　　正法住世二十小劫像法亦住二十小劫。

　　△二偈颂四初诫诚听。

　　尔时世尊欲重宣此义而说偈言。

　　诸比丘众皆一心听如我所说真实无异。

　　△二颂行因。

　　是迦旃延当以种种(至)亦以华香供养舍利。

　　△三颂得果。

　　其最后身得佛智慧成等正觉。

　　△四颂国净。

　　国土清净度脱无量(至)无量无数庄严其国。

　　一切有即二十五有也。

　　△三与目犍连记二初长行五初行因。

　　尔时世尊复告大众(至)二百万亿诸佛亦复如是。

　　△二得果。

　　当得成佛号曰多摩罗䟦栴檀香(至)天人师佛世尊。

　　△三劫国。

　　劫名喜满国名意乐(至)菩萨声闻其数无量。

　　△四寿命。

　　佛寿二十四小劫。

　　△五正像。

　　正法住世四十小劫像法亦住四十小劫。

　　△二偈颂五初颂行因。

　　尔时世尊欲重宣此义而说偈言。

　　我此弟子大目犍连(至)而以供养诸佛塔庙。

　　金刹者法苑云阿育王取金幡金华悬诸刹上故曰金刹具云刹摩此云土田此乃通取国土名刹又复伽蓝号梵刹者西域以柱表刹示所居处也。

　　△二颂得果。

　　渐渐具足菩萨道已(至)号多摩罗栴檀之香。

　　△三颂寿命。

　　其佛寿命二十四劫。

　　△四颂国净。

　　常为天人演说佛道(至)于佛智慧皆不退转。

　　△五颂正像。

　　佛灭度后正法当住四十小劫像法亦尔。

　　△二许与下根说缘二初许与总记。

　　我诸弟子威德具足(至)于未来世咸得成佛。

　　△二更说宿缘。

　　我及汝等宿世因缘吾今当说汝等善听。

　　下根之人已闻法譬二周开三显一复见上中二根授记而犹疑不了深生愧耻今欲增进其道先许总记更说宿缘也。

　　妙法莲华经化城喻品第七

　　化者神力所为也以神力故无而歘有名之为化防非御敌称之为城若合法者二乘涅槃权智所为也以权智力无而说有用教为化防思御见名为涅槃喻如化城若约教释者三藏二乘于涅槃生安隐灭度之想通教二乘亦然菩萨不尔誓愿扶余习入生死而不以空为证也别教不道城如化用城作方便断见思惑从城门径过不道此为极也圆教知无贼病亦不须城故言化城也今是圆教意故题为化城喻品也问此品说因缘事下根得悟应名宿世品答品初广说因缘末则结譬化城若从前应称宿世今从末故言化城问化城是权宝所是实何意弃实从权答由知城是化则知宝所是实故标化不失实也妙乐云三藏菩萨全未发足是故不论通教菩萨虽同至城入而能出别教十住至涅槃而不入故名径过不极之言对小以说也。

　　△三三品为下根人因缘说二初化城品正说二初先明知见久远二初长行三初明出所见事。

　　佛告诸比丘乃往过去(至)彼佛灭度已来甚大久远。

　　欲说宿世因缘故先举过去佛以为结缘之所也。

　　△二举譬明久远。

　　譬如三千大千世界(至)百千万亿阿僧祇劫。

　　地种者补注云地大种也婆沙论问云何名大种答曰大而是种能减能增能损能益是为种义。

　　△三结见昔如今。

　　我以如来知见力故观彼久远犹若今日。

　　△二偈颂三初颂出所见事。

　　尔时世尊欲重宣此义而说偈言。

　　我念过去世无量无边劫有佛两足尊名大通智胜。

　　△二颂举譬明久。

　　如人以力磨三千大千土(至)如是无量劫。

　　△三颂见昔如今。

　　如来无碍智知彼佛灭度(至)通达无量劫。

　　无漏者于三谛法无漏失也。

　　△二正明宿世因缘二初长行二初结缘由二初远由二初大通佛成道五初佛寿长远。

　　佛告诸比丘(至)五百四十万亿那由他劫。

　　那由他或阿庾多此云万亿。

　　△二成道前事二初成道经时。

　　其佛本坐道场破魔军已(至)而诸佛法犹不在前。

　　魔军者因果经云魔更广集军众是也垂者将及也诸佛道同为缘事异释迦苦行六年草生攒䏶至肘不觉诸天哭唤动地不闻移座得道弥勒即出家日得道彼佛十劫犹不现前者非根有利钝道有难易缘宜赊促应示长短耳。

　　△二诸天供养。

　　尔时忉利诸天先为彼佛(至)至于灭度亦复如是。

　　面百由旬者四面各百由旬也。

　　△三正明成道。

　　诸比丘大通智胜佛(至)成阿耨多罗三藐三菩提。

　　△四眷属供养。

　　其佛未出家时有十六子(至)瞻仰世尊以偈颂曰。

　　大威德世尊(至)是故咸稽首归命无上尊。

　　智积成佛即今东方阿閦佛也盲瞑者悲昔不见佛不闻佛名义同盲瞑喜今得见得闻是故稽首归命。

　　○憺怕者安静也。

　　△五请转法轮。

　　尔时十六王子偈赞佛已(至)重说偈言。

　　世雄无等伦百福自庄严(至)当转无上轮。

　　既云无上轮即十六子请转满字教如今佛说华严也。

　　△二十方梵请法二初威光照动。

　　佛告诸比丘大通智胜佛(至)遍满世界胜诸天光。

　　过去因果经云萨婆悉达处胎时三千国土朗然大光日月所不照处而皆大明其中众生各得相见初成道时亦如是朝为色天中为欲天晡为鬼神三时说法夜亦如是引今证昔其相同也。

　　△二十方梵请二初九方四初东方七初睹其瑞相。

　　尔时东方五百万亿诸国土中(至)倍于常明。

　　△二各各惊骇。

　　诸梵天王各作是念(至)以何因缘而现此相。

　　△三递相问决。

　　是时诸梵天王(至)为诸梵众而说偈言。

　　我等诸宫殿(至)而此大光明遍照于十方。

　　△四寻光见佛。

　　尔时五百万亿国土诸梵天王(至)请佛转法轮。

　　衣裓释见譬喻品。

　　△五三业供养。

　　即时诸梵天王头面礼佛(至)一心同声以偈颂曰。

　　世尊甚希有难可得值遇(至)惟愿哀纳受。

　　头面是身业而作是言及说偈赞叹是口业一心即意业妙乐云雨华如山树座犹下其相如何答不思议事彼此无碍。

　　○纳处处字留也。

　　△六请佛说法。

　　尔时诸梵天王偈赞佛已(至)一心同声而说偈言。

　　世雄两足尊惟愿演说法以大慈悲力度苦恼众生。

　　两足尊者具足定慧二严也既云度苦恼众生即是请转半字教如今佛于鹿苑中说三藏教度五浊八苦众生也。

　　△七佛默然许。

　　尔时大通智胜如来默然许之。

　　△二东南七初睹其瑞相。

　　又诸比丘东南方(至)各自见宫殿光明照曜。

　　△二各各惊骇。

　　昔所未有欢喜踊跃生希有心。

　　△三递相问决。

　　即各相诣共议此事(至)为诸梵众而说偈言。

　　是事何因缘(至)多是佛出世度脱苦众生。

　　△四寻光见佛。

　　尔时五百万亿诸梵天王(至)请佛转法轮。

　　△五三业供养。

　　时诸梵天王头面礼佛(至)一心同声以偈颂曰。

　　圣主天中王(至)我等宿福庆今得值世尊。

　　天中王者佛是极果圣人统王十界今是诸天所赞故云天中王也迦陵频伽此云妙声鸟大论云如迦陵频伽鸟在㲉中未出发声微妙胜于余鸟正法念经云山名旷野其中多有迦陵频伽出妙音声如是美音若天若人紧那罗等无能及者唯除如来音声故云迦陵频伽声也众生盲瞑失于正见不知出要佛为指示引之令出故云为众生作眼也。

　　△六请佛说法。

　　尔时诸梵天王偈赞佛已(至)一心同声而说偈言。

　　大圣转法论显示诸法相(至)忍善者增益。

　　既云显示法相度苦众生即与上东方请转半字同。

　　△七佛默然许。

　　尔时大通智胜如来默然许之。

　　△三南方七初睹其瑞相。

　　又诸比丘南方(至)各自见宫殿光明照曜。

　　△二各各惊骇。

　　昔所未有欢喜踊跃生希有心。

　　△三递相问决。

　　即各相诣共议此事(至)为诸梵众而说偈言。

　　我等诸宫殿(至)为大德天生为佛出世间。

　　△四寻光见佛。

　　尔时五百万亿诸梵天王(至)请佛转法轮。

　　△五三业供养。

　　时诸梵天王头面礼佛(至)一心同声以偈颂曰。

　　世尊甚难见(至)世尊大慈愍惟愿垂纳受。

　　△六请佛说法。

　　尔时诸梵天王偈赞佛已(至)一心同声以偈颂曰。

　　惟愿天人尊转无上法轮(至)当演深远音。

　　既云转无上轮即诸梵请转对半明满如今佛说方等也。

　　△七佛默然许。

　　尔时大通智胜如来默然许之。

　　△四总明六方。

　　西南方乃至下方亦复如是。

　　此西南方并西方西北方北方东北方下方总六方既云亦复如是则与上南方请转对半明满是同。

　　△二上方六初睹其瑞相。

　　尔时上方五百万亿国土(至)光明威曜。

　　△二各各惊骇。

　　昔所未有欢喜踊跃生希有心。

　　△三递相问决。

　　即各相诣共议此事(至)为诸梵众而说偈言。

　　今以何因缘(至)为大德天生为佛出世间。

　　△四寻光见佛。

　　尔时五百万亿诸梵天王(至)请佛转法轮。

　　△五三业供养。

　　时诸梵天王头面礼佛(至)一心同声以偈颂曰。

　　善哉见诸佛救世之圣尊(至)皆共成佛道。

　　△六请佛说法。

　　尔时五百万亿诸梵天王(至)而说偈言。

　　世尊转法轮击甘露法鼓(至)无量劫习法。

　　既云击甘露法鼓复云度苦恼众生即诸梵请转带半明满如今佛说般若也。

　　△二近由二初转半字法轮三初佛即受请。

　　尔时大通智胜如来(至)及十六王子请。

　　此结缘近由也由佛受请说法故十六王子后得覆讲正作缘。

　　△二正转法轮。

　　即时三转十二行法轮。

　　此下先转半字法轮也三转者谓示劝证示转者谓此是苦乃至此是道劝转者谓苦应知集应断灭应证道应修证转者谓苦我已知不复更知乃至道我已修不复更修示谓示其相状劝谓劝其令修证谓引己证彼声闻根钝为其三转缘觉次之为其再转菩萨根利为其一转此且一往说耳通方例皆三转十二行者一约教谓四谛各有示劝证即十二教法轮也二约行谓四谛三转皆生眼智明觉即十二行法轮也或通三人或约一人今就见谛道三人利根闻示转其次者闻劝转其次者闻证转各生眼智明觉三人合举故言十二行也教行相循共能摧惑名之为轮。

　　若沙门婆罗门若天魔梵及余世间所不能转。

　　所不能转者沙门不闻尚不能知何况能转支佛虽悟口不能说婆罗门虽闻其名不解其理魔王梵王亦尔夫转者转此法度入他心令彼得悟破六十二见乃名转法轮为无此义魔梵等所以不能转也妙乐云沙门谓佛法出家者不因佛说尚不知名岂能转耶沙门尚尔况余众耶有云外道中出家者名沙门若尔何故云尚不能知当知以正况邪。

　　谓是苦是苦集是苦灭是苦灭道。

　　此为声闻人先转生灭四谛法轮也谓是苦者法界次第云苦以逼恼为义一切有为心行常为无常患累之所逼恼故名为苦谓三苦八苦略而言之即三界内六道生死是其苦也集者招集为义即见思惑惑与业俱能招生死故名为集集为因苦为果果必有因故云是苦集此世间因果也灭者灭以灭无为义惑业既尽则无生死之累故云是苦灭也灭谛之体是二涅槃若子缚已尽名有余涅槃若灰身灭智名无余涅槃道者道以能通为义正道及助道是二相扶能通至涅槃故名为道道能灭苦故云是苦灭道略则戒定慧广则三十七道品道为因灭为果此出世因果也止观云法性自天而然集不能染苦不能恼道不能通灭不能净如云笼月不能妨害却烦恼已乃见法性辅行云当知苦集但是能覆不能恼染道灭能显而法性之理本净法性如月苦集如云道如却除灭如却已。

　　及广说十二因缘法(至)生缘老死忧悲苦恼。

　　此为支佛转十二因缘法轮也展转感果为因互相由藉为缘无明者过去一切烦恼皆是无明体即是痴迷暗为性无所明了故曰无明即是惑也行者于过去世造作诸业名之为行由惑造业故云无明缘行此二属过去因也识者有了别义名之为识以业成故牵生三界意识妄念投托母胎故云行缘识既托母胎即有暖息识三事七日一转而成心色名是心色是质故云识缘名色六入者六根成此胎中以根有入尘之义名之为入既有心色即成就六根故云名色缘六入触者出胎已后至三四岁由根对尘而未能了知是名为触故云六入缘触受者领纳名受从五六岁至十二三因六尘触六根即领纳前境好恶等事虽能了别然未能起贪爱之心故云触缘受此五属现在果也爱者从十四五岁至十八九贪于种种胜妙资具及色欲等境然犹未能广遍追求由领纳故即起贪爱故云受缘爱取者从二十岁后凡见一切境皆生取着心由爱生着故云爱缘取此之爱取又为未来生死之因属烦恼与过去无明同有者既着诸境起善恶业积集牵引当生三有故云取缘有亦为未来生死之因属业与过去行同生者谓六道中受生也从有还受后世之生故云有缘生老死者受生之身熟坏名老死故云生缘老死此二属未来果也文末而云忧悲苦恼者如妙玄云老死必忧悲也。

　　无明灭则行灭(至)生灭则老死忧悲苦恼灭。

　　十二因缘还是别相细观四谛耳约苦集即有无明乃至老死约道灭即有无明灭乃至老死灭也逆顺观察并由无明为本故无明灭则行灭乃至生灭则老死灭也。

　　△三闻法得道。

　　佛于天人大众之中(至)无量无边不可称数。

　　不受一切法者不受诸见悟初果也得解脱者脱子果两缚得无学也深妙定者即俱解脱也三明等如前释初说四谛十二因缘时六百万亿那由他人得道第二三四说法时得悟之人转多于前故不可称数妙乐云俱解脱人具足观练熏修事定名深妙耳。

　　△二转满字法轮七初王子出家。

　　尔时十六王子(至)求阿耨多罗三藐三菩提。

　　沙弥此云息慈谓息恶行慈也诸根者六根也六根清净故言通利又六根互用故言通入佛境界故言利智慧明了者开示悟入也。

　　△二请修学法。

　　俱白佛言世尊是诸无量(至)深心所念佛自证知。

　　十六子再请废半明满如今佛说法华也彼佛初说圆顿诸子大乘功德悉皆具足复愍诸方便未为究竟故重请佛开权显实也声闻皆已成就者明其障除大乘机动是故为请我等志愿如来知见者此法华经但明佛之知见唯志于此即正请满字废半之文明显为若此也。

　　△三所将出家。

　　尔时转轮圣王所将众中(至)亦求出家王即听许。

　　△四受请说法。

　　尔时彼佛受沙弥请(至)皆共受持讽诵通利。

　　过二万劫者上既为三乘说谛缘等教后受诸子请又说法华故知不容中间默然无说二万劫中必说方等般若故下偈文云说六波罗蜜及诸神通事般若是行神通是事如今诸方等经多明不思议诸神通事故知是彼佛说方等也又偈云分别真实法即是大品明实相般若意故知是彼佛说般若也。

　　△五众解不解。

　　说是经时十六菩萨沙弥(至)千万亿众皆生疑惑。

　　十六沙弥及二乘即信解众其余千万皆生疑惑是不解众此不解众即于十六子听覆讲结法华之缘者也。

　　△六说经时节。

　　佛说是经于八千劫未曾休废。

　　△七说已入定。

　　说此经已即入静室住于禅定八万四千劫。

　　彼佛说法华后入定正是结缘之近由由佛入定不出千万亿种诸疑惑者无所咨问故十六沙弥为其覆讲说法华经也妙乐云八万四千劫者须得具明时节之意诸佛奚尝不与定俱但由物机在十六子结缘齐限故尔许时正法华云入定经三十万劫不知法护何以所译其数顿乖。

　　△二正结缘二初法说结缘二初明昔共结缘四初知佛入定。

　　是时十六菩萨沙弥知佛入室寂然禅定。

　　△二王子覆讲。

　　各升法座亦于八万四千劫(至)广说分别妙法华经。

　　由佛入定所以得说佛知一化将毕不复熟此段之人故令王子共其结缘又知此等必由王子究竟得度所以入定久而不出也。

　　△三众得利益。

　　一一皆度六百万亿那由他(至)三藐三菩提心。

　　皆发菩提心故云度若初发心时誓愿当作佛已过于世间即是度七方便彼岸义也那由他众生即上不解之众也示教利喜者指示为示教诏为教令彼得益为利喜他得利为喜。

　　△四佛定起叹二初称叹菩萨。

　　大通智胜佛过八万四千劫(至)开示众生令入其中。

　　△二劝物亲近二初劝亲近。

　　汝等皆当数数亲近而供养之。

　　△二释劝意。

　　所以者何若声闻辟支佛(至)三藐三菩提如来之慧。

　　△二明中间值遇。

　　佛告诸比丘(至)得值四万亿诸佛世尊于今不尽。

　　此明中间常逢值逢值有三种若相逢遇常受大乘此辈中间皆已成就不至于今若相逢遇遇其退大仍接以小此辈中间犹故未尽今得还闻大乘之教三但论遇小不论遇大则中间未度于今亦不尽今方始受大乃至灭后得道者是也问如上尘数多许时节今始得罗汉如此则无生法忍何易可阶答大圣善巧依四悉檀作如是说或为厌佛道长远者说短于佛道生轻易想者说长此对治悉檀也或为发生宿善作长短说此为人悉檀也或随世间所欲作长短说此世界悉檀也或为闻说长短即得入理此第一义悉檀也当知言如许劫方今得罗汉者此是权行引诸实行令入道耳妙乐云逢值有三种者前二可知第三既云但论遇小中间之言自望元初结小缘者耳第三类人未曾闻大便即流转此人即以初闻小时为初结缘复于中间唯习于小今遇王子初且闻小人见释迦一代教中一分声闻未发心者便即判云永灭无发是则不知如来长远之化问此经何文赴其乐短答如龙女成佛及法师品随闻一句一偈乃至一念随喜者当得阿耨菩提虽无时节计应非远小乘教中多分说长大乘教中多分说短。

　　△三明今说法华二初结会古今二初结师古今。

　　诸比丘我今语汝(至)成阿耨多罗三藐三菩提。

　　阿閦净名经云有国名妙喜佛号无动疏云阿之言无閦之言动阿弥陀清净平等觉经翻无量清净无量寿经翻无量寿称赞净土经云其中世尊名无量寿及无量光释迦翻能仁是姓牟尼翻寂默是字能仁则慈悲利物寂默则智慧冥理以利物故不住涅槃以冥理故不住生死余佛名未见所出不敢妄解娑婆亦曰索诃此云堪忍乃三千大千世界为一佛之化境也悲华经云何名娑婆是诸众生忍受三毒及诸烦恼能忍斯恶故名忍土。

　　△二会徒古今二初会现在徒四初不退住大。

　　诸比丘我等为沙弥时(至)三藐三菩提。

　　此言下大种之后中间不退住无上道。

　　△二退住声闻。

　　此诸众生于今有住(至)应以是法渐入佛道。

　　此言下种之后中间退大向小住声闻位佛以大乘教化于今渐入佛道。

　　△三释退住意。

　　所以者何如来智慧难信难解。

　　此释退住之意虽下大种盖缘佛之智慧难以信解所以退大向小。

　　△四正结古今。

　　尔时所化无量恒河沙等众生者汝等诸比丘。

　　尔时者指大通佛所为其下种时也。

　　△二会未来徒二初正会。

　　及我灭度后未来世中声闻弟子是也。

　　△二释疑。

　　我灭度后复有弟子(至)除诸如来方便说法。

　　疑者云现在者得闻佛说法华得入一道可是结缘之流若未来者不闻法华而入灭度此等岂能舍小得入一乘释云虽灭度之我于余国作佛终当得闻是经余国者即方便有余土也除诸如来方便说者断疑也三乘是方便说其实无三也。

　　△二明说法华三初时众清净。

　　诸比丘若如来自知(至)了达空法深入禅定。

　　涅槃时到者诸佛出世化道将毕之时即说法华如迦叶佛日月灯明佛等出于净土说法华竟即入涅槃释迦出于秽土说法华竟仍唱当灭更说涅槃众又清净者既得三藏教益免于五浊八苦之难也信解坚固者于方等教心相体信也了达空法者闻般若说法于空法中心得了达即是转教意也。

　　△二正说法华。

　　便集诸菩萨及声闻众(至)唯一佛乘得灭度耳。

　　集诸菩萨是聚会亲族及声闻众是命其子上释亲族法身大士为影响众以此文验之其义明也世间无有二乘等者准理世无一人合永入灭会必归大。

　　△三释前开意。

　　比丘当知如来方便(至)是人若闻则便信受。

　　此承上文意也若世无二乘得灭度者如来何故施三释云比丘当知如来以方便权智深知众生有小性欲著于五尘弊于五浊故先说三乘涅槃令破蔽免难后说一也。

　　△二譬说结缘二初开譬二初导师譬五初五百由旬譬。

　　譬如五百由旬。

　　五百由旬譬上未度之众乐着诸有轮回处所即拟火宅中其家广大三界无安方便品安隐对不安隐之意也约土言之三界同居土为三百方便有余土为四百实报土为五百约惑言之见惑为一百五下分惑为二百五上分惑为三百尘沙惑为四百无明惑为五百约观言之入空观能过三百入假观能过四百入中观能过五百由旬如前释。

　　△二险难恶道譬。

　　险难恶道旷绝无人怖畏之处。

　　险难恶道譬上未度之众烦恼垢重即拟火宅中火起方便品安隐对不安隐之法也分段变易二种生死此即果险难也见思尘沙无明此即因险难也由此因果故言恶道也道有二种一旷绝有人可依二旷绝无人可依有人可依者譬生死中有涅槃烦恼中有菩提虽复旷绝则有人可依此通指衍门三教也若生死烦恼无涅槃菩提如药中无病病中无药此则旷绝无人可依多是三藏二乘据理通于通教二乘也。

　　△三若有多众譬。

　　若有多众。

　　譬上王子所化百千万亿种皆生疑惑不解之众生也即拟火宅中三十子五百人方便品中知众生性欲意。

　　△四欲至宝处譬。

　　欲过此道至珍宝处。

　　二乘断见思出三界故言欲过此道更断尘沙无明求至无上种觉故言至珍宝处。

　　△五有一导师譬。

　　有一导师聪慧明达善知险道通塞之相。

　　有一导师者即第十六王子也眼耳清净曰聪意清净曰达总而言之即六根清净也慧即一心三智明即具足五眼又三明为明十力为达妙乐云六根清净初住分得即十六子初结缘时今八方作佛唯在极果故释慧明云三智五眼三明十力也通塞者谓苦集十二因缘六蔽尘沙无明为塞道灭灭因缘智六度一心三观为通。

　　△二将导譬三初所将人众譬。

　　将导众人欲过此难。

　　譬本结缘未得度者本缘不失而为导师所将。

　　△二中路懈退譬二初退大三初中路懈退。

　　所将人众中路懈退。

　　所将人众者正譬中间相值退大取小之人也中路者非是半途名中路但以发心为始至佛为终此两楹之间而起退大之意故名中路也。

　　△二白导师言。

　　白导师言我等疲极而复怖畏。

　　言导师者自有通途慈悲导师如文云有一导师将导众人者是也自有结缘导师如文云所将人众白导师言是也自有权智导师如文云导师多诸方便者是也自有实智导师如文云导师知此人众是也今言白导师者正白结缘之导师也以其退大则大灭接小则小生一生一灭感于法身呼此为白王子知其退大即是闻其所白善根微弱无明所翳故言疲极惮生死名为怖畏妙乐云此四导师第一通因果第二唯在因三四唯在果言通途者通他人故言结缘者局我师故言权智者取施小时言实智者取开权时四从时异人秪是一并是王子从始至今言感于法身者大机已灭小机当生故未见应佛冥感法身也。

　　△三不能复进。

　　不能复进前路犹远今欲退还。

　　不能复进前路犹远者见思尘沙无明难可卒断也然用小乘接之不令顿还本处亦有进义。

　　△二接小四初多方便。

　　导师多诸方便。

　　此譬拟宜即以小接也。

　　△二伤失宝。

　　而作是念此等可愍云何舍大珍宝而欲退还。

　　伤其失宝譬知有小无大也。

　　△三化作城二初作化。

　　作是念已以方便力(至)过三百由旬化作一城。

　　此正用方便之教教化二乘断见思惑出三界苦故云过三百由旬令其权证真空涅槃故云化作一城。

　　△二说化。

　　告众人言汝等勿怖(至)若能前至宝所亦可得去。

　　此譬拟上劝示证三转也汝等勿怖莫得退还是劝转劝令进入城也今此大城可于中止随意所作是示转示城可住也若入是城快得安隐是证转证城安隐也前至宝所亦可得去者三藏教中未论前进义在衍门约共菩萨宝所有二义若用究竟则以极果为宝所故上文云唯佛与佛乃能究尽诸法实相若分入即以初发心住为宝所故上文云无上宝聚不求目得又云得佛法分佛子所应得者皆已得之。

　　△四入城譬。

　　是时疲极之众心大欢喜(至)生已度想生安隐想。

　　大欢喜即闻慧未曾有即暖位免恶道即顶位快安隐即忍位前入城即见谛位已度想即无学位此与火宅适子愿故勇锐推排出宅同也生已度想如得尽智安隐想如得无生智又具智德如已度证断德如安隐也。

　　△三引至宝所譬二初知息已。

　　尔时导师知此人众既得止息无复疲倦。

　　既得止息无复疲倦者譬上涅槃时到众又清净而得免难大机当发也。

　　△二向宝所。

　　即灭化城(至)向者大城我所化作为止息耳。

　　即灭化城引向宝所譬上正说法华示真实相宝处在近向者大城我所化作即举废权譬以帖显实譬也问凡五处开三显一为有何异答通论无异别论有差方便品约教开三显一文云如来但以一佛乘故为众生说法无二亦无三也火宅约行开三显一车是运义运则譬行文云各乘大车游于四方嬉戏快乐也信解品中约人开三显一结会佣作之人即是长者之儿文云我等昔来真是佛子也药草喻中约差别无差别明权实不的去取但明众生不知佛令其知若七种差别即知权同依一理无差别即知实差别无差别无差别而差别令知此意耳终不说言无一有一此约自行权实二智随自意语故佛能知而众生不知也今化城正约理开三显一宝所化城皆是大小两理破除二乘化理显于宝所真实一理也妙乐云五处明开权中虽各于教行人理及知不知且随文相一往而说故一一文皆须并具四一明如来知不知等也。

　　△二合譬二初正合二初合导师譬五初正合上导师。

　　诸比丘如来亦复如是。

　　△二合多诸人众。

　　今为汝等作大导师。

　　妙乐云今为汝等作大导师为合多诸人众者此以能将显于所将。

　　△三合险难恶道。

　　知诸生死烦恼恶道险难。

　　△四合五百由旬。

　　长远。

　　△五合聪慧明达亦合至珍宝处。

　　应去应度。

　　合上聪慧明达善知险道通塞之相亦是合上欲过险道至珍宝处也。

　　△二合将导譬三初合所将人众。

　　若众生。

　　△二合退大接小二初合退大三初合中路懈退。

　　但闻一佛乘者。

　　合上中路懈退无大机意也。

　　△二合白导师言。

　　则不欲见佛不欲亲近。

　　合上白导师不受劝诫也。

　　△三合不能前进。

　　便作是念佛道长远久受勤苦乃可得成。

　　合上不能前进息化意也。

　　△二合接小三初合导师方便。

　　佛知是心。

　　合上中间退大复以小接之意譬本有四合但有三今正合上导师多方便拟宜之意也。

　　△二合此等可愍。

　　怯弱下劣以方便力。

　　合上此等可愍知有小机也。

　　△三合现作化城。

　　而于中道为止息故说二涅槃。

　　合上众人入城譬也而于中道说二涅槃者三界惑尽尘沙无明未破于此两楹判有余无余涅槃亦是声闻缘觉涅槃又分段已尽变易未除二死之间判为有余无余故言中道妙乐云此中三释初约惑次约二乘是约智也三约生死二死中间名为中道。

　　△三合将至宝所二初合知息已。

　　若众生住于二地。

　　二地即二涅槃也。

　　△二合向宝所。

　　如来尔时即便为说(至)于一佛乘分别说三。

　　△二帖合二初牒接退譬来合施三。

　　如彼导师为止息故化作大城。

　　△二牒灭化譬来合显一。

　　既知息已而告之言宝处在近此城非实我化作耳。

　　△二偈颂二初颂结缘由二初颂远由二初颂大通成道三初颂成道前事。

　　尔时世尊欲重宣此义而说偈言。

　　大通智胜佛(至)香风吹萎华更雨新好者。

　　△二颂正成道果。

　　过十小劫已乃得成佛道诸天及世人心皆怀踊跃。

　　△三请法兼供养。

　　彼佛十六子皆与其眷属(至)充我及一切。

　　颂上请转法轮兼颂成道已眷属申供养。

　　△二颂十方梵请二初颂威光动曜。

　　世尊甚难值久远时一现为觉悟群生震动于一切。

　　△二颂寻光而来二初别颂东方。

　　东方诸世界五百万亿国(至)受请默然坐。

　　△二总颂九方。

　　三方及四维上下亦复尔(至)转无上法轮。

　　△二颂近由二初颂转小乘法轮三初颂佛受请。

　　无量慧世尊受彼众人请。

　　△二颂转法轮。

　　为宣种种法四谛十二缘(至)汝等应当知。

　　△三闻法得道。

　　宣畅是法时六百万亿垓(至)不能得其边。

　　十万为亿十亿为兆百亿为京千亿为秭万亿为垓诸法不受者谓能伏断见思也。

　　△二颂转大乘法轮五初颂王子出家。

　　时十六王子出家作沙弥。

　　△二颂请转法轮。

　　皆共请彼佛演说大乘法(至)慧眼第一净。

　　△三颂方等般若。

　　佛知童子心宿世之所行(至)菩萨所行道。

　　六波罗蜜释见序品。

　　△四颂说法华经。

　　说是法华经如恒河沙偈。

　　△五颂说已入定。

　　彼佛说经已静室入禅定一心一处坐八万四千劫。

　　△二颂正结缘二初颂法说三初颂昔结因缘三初颂佛入定。

　　是诸沙弥等知佛禅未出。

　　△二颂正覆讲。

　　为无量亿众说佛无上慧(至)宣扬助法化。

　　△三颂闻法益。

　　一一沙弥等所度诸众生有六百万亿恒河沙等众。

　　△二颂中间相值。

　　彼佛灭度后是诸闻法者在在诸佛土常与师俱生。

　　△三颂今说法华二初颂结会现在师弟。

　　是十六沙弥具足行佛道(至)引汝趣佛慧。

　　△二颂今还说法华经二初颂时众清净。

　　以是本因缘。

　　以本昔因缘所以今日时众免难机发也。

　　△二颂为说是经。

　　今说法华经令汝入佛道慎勿怀惊惧。

　　△二颂譬说二初颂开譬二初颂导师譬五初颂险难恶道。

　　譬如险恶道迥绝多毒兽又复无水草人所怖畏处。

　　大经云无水草者喻不修习菩提之道补注云毒兽譬惑笺难云水澄渟表定草差别表慧。

　　△二颂多诸人众。

　　无数千万众欲过此险道。

　　△三颂五百由旬。

　　其路甚旷远经五百由旬。

　　△四颂有一导师。

　　时有一导师。

　　△五颂聪慧明达。

　　强识有智慧明了心决定在险济众难。

　　△二颂将导譬三初正颂将导之意。

　　众人皆疲倦而白导师言我等今顿乏。

　　△二懈退权立化城二初颂懈退。

　　于此欲退还。

　　△二颂接退四初伤失大。

　　导师作是念此辈甚可愍如何欲退还而失大珍宝。

　　△二颂作念。

　　寻时思方便当设神通力。

　　△三颂作化二初颂作化。

　　化作大城郭庄严诸舍宅(至)男女皆充满。

　　诸舍宅者譬诸空观境也园林者二乘总持无漏法林也九次第定为渠流八解脱为浴池重门是三空门又是重空三昧尽无生智为楼阁高出也男女是定慧也妙乐云重空三昧者大论云无相无相乃至无愿无愿是也。

　　△二颂说化。

　　即作是化已慰众言勿惧汝等入此城各可随所乐。

　　△四颂入城。

　　诸人既入城心皆大欢喜皆生安隐想自谓已得度。

　　△三颂灭化向宝所二初颂知息已。

　　导师知息已。

　　△二颂至宝所。

　　集众而告言汝等当前进(至)当共至宝所。

　　△二颂合譬二初颂正合二初合五百由旬。

　　我亦复如是为一切导师。

　　妙乐云经云为一切导师疏云合五百者即导师譬五百由旬从所行说。

　　△二颂合将导譬二初颂合懈退权化二初颂合中路懈退。

　　见诸求道者中路而懈废不能度生死烦恼诸险道。

　　△二颂合接退作化。

　　故以方便力为息说涅槃言汝等苦灭所作皆已办。

　　△二合灭化至宝所二初正颂合知息已。

　　既知到涅槃皆得阿罗汉。

　　△二合灭化至宝所。

　　尔乃集大众为说真实法(至)乃是真实灭。

　　息处故说二者即上文云为止息故说二涅槃也此偈文即有三德秘密藏义汝证一切智即是般若具三十二相即是法身乃是真实灭即是解脱三法不纵不横即是见佛性也十力三十二相释见譬喻品中。

　　△二颂帖合。

　　诸佛之导师为息说涅槃既知是息已引入于佛慧。

　　妙法莲华经科注卷第三
卍新纂续藏经第 31 册 No. 0607 法华经科注


　　妙法莲华经科注卷第四

　　姚秦三藏法师　鸠摩罗什奉　诏译

　　上天竺讲寺住山比丘　一如　集注

　　妙法莲华经五百弟子受记品第八

　　此品具记千二百声闻而品题但标五百者盖五百得记名同五百口陈领解故以标品耳妙乐云先标五百故须作受字谓受如来之记也。

　　△二后两品授记二初五百弟子受记品授千二百记二初授满愿记二初叙默领解二初叙得解欢喜二初叙得解之由四初闻法譬开三显一。

　　尔时富楼那弥多罗尼子(至)随宜说法。

　　闻是智慧即领方便火宅中两处显实方便随宜说法即领两处开权也。

　　△二闻授五大弟子记。

　　又闻授诸大弟子阿耨多罗三藐三菩提记。

　　诸大弟子指身子及四大弟子领开权授菩提记即领显实也。

　　△三闻宿世因缘之事。

　　复闻宿世因缘之事。

　　闻化城品宿世因缘即领显实也。

　　△四闻佛力观久若今。

　　复闻诸佛有大自在神通之力。

　　如来三达无碍观彼久远犹若今日即是大自在神通之力斥异二乘止齐八万即领开权也。

　　△二叙得解欢喜二初明内解欢喜。

　　得未曾有心净踊跃。

　　由昔未闻开权显实而今得闻故言得未曾有除保证涅槃之爱断破尘沙无明别惑故言心净开佛知见是故踊跃。

　　△二明外形恭敬。

　　即从座起到于佛前(至)瞻仰尊颜目不暂舍。

　　得解由佛故起恭敬也。

　　△二叙默念领解二初正明默念领解。

　　而作是念世尊甚奇特(至)于佛功德言不能宣。

　　上二周身子等得悟皆发言领解此何默念盖身子等为下根未悟事须彰言劝动今下根已悟无所劝动故默念不言世尊甚奇特所为希有者即是领实智随顺七种方便根性而为说法即是领权智乃领方便品中开权显实也拔出众生处处贪着乃领火宅中开权显实也我等于佛功德言不能宣乃领药草喻中如来有无量功德迦叶等四大弟子说不能尽即是领所不及今富楼那意谓四大弟子闻火宅譬具领如来五时施化及法身地鉴机等事如来犹斥其领所不及我今闻此虽欲领会岂能逾于四大弟子当知所领之外不及处多是故亦云言不能宣既云言不能宣亦是念所不及也。

　　△二默求发迹请记。

　　唯佛世尊能知我等深心本愿。

　　我等者通念请发诸人迹也深心是本今现作是迹本愿者大慈誓愿也大慈下化故我为誓下求作佛故我有愿请上求即是求记请说下化即求发迹又从深心故明其三世助佛宣化从本愿故即与授记。

　　△二如来述记二初长行二初述本迹三初就释迦世行因发迹三初举示其人。

　　尔时佛告诸比丘汝等见是富楼那弥多罗尼子不。

　　汝等见否有二意一见其迹为小否二见其本功德否众人但见迹为声闻而不能知本是菩萨故云见否。

　　△二总标本迹二初标其迹。

　　我常称其于说法人中最为第一。

　　标其迹为说法人中最为第一若非法身妙本无以垂于第一胜迹昔来但言于迹中说法第一今则不尔于无上法久得第一此举迹以显本也。

　　△二标其本。

　　亦常叹其种种功德。

　　标其本地福慧万行法门故云种种本地既有种种法门迹中何但为二乘耶此举本以明迹也。

　　△三别释本迹二初迹中助宣半满之法。

　　精勤护持助宣我法(至)而大饶益同梵行者。

　　助宣我法者即是迹中助宣半满之法也在鹿苑迹为下根声闻即是护持助宣三藏半满之法迹在方等示受弹呵即是护持助宣对半明满之法迹在般若即是护持助宣带半明满之法迹在法华得悟即是护持助宣废半明满之法上文云我常称叹种种功德者即此意也本具权实功德而迹于五味助佛调熟实行众生岂非精勤助宣之意也能于四众示教利喜者分别半字教也具足解释者助宣满字教也而大饶益者助佛饶益半满之众生也同梵行者是迹中所化半满之弟子也。

　　△二别述本地功德莫测。

　　自舍如来无能尽其言论之辩。

　　降佛已还七方便人不能知其本地之辩。

　　△二约过去世显其本行。

　　汝等勿谓富楼那(至)常作佛事教化众生。

　　言富楼那非直止于我所助宣半满之法而于久远佛所亦复助宣半满之法取今日助宣为发迹取过去助宣为显本显本有二一远本二近本远本冥邈为信良难故今但举九十亿近本言之有宿命智能知近本故举近以证远令其生信护持助宣即拟助宣半字之法佛之正法即拟助宣对半明满之法又于空法明了通达即拟助宣滞半明满之法四无碍智即四无碍辩以智在说故一义无碍智知诸法义了了通达无滞二法无碍智为知一切义故智慧通达诸法名字分别无滞三辞无碍智所谓一切众生殊方异语若一语二语多语略语广语女语男语过去未来现在语如是等语言能令各各得解辩说无碍一切闻者悉解其言说四乐说无碍智菩萨于一字中能说一切字一语中能说一切语一法中能说一切法于所说法皆是真实皆随可度者而有所益所谓十二部经八万四千法藏随一切众生根性所乐闻法而为说之闻者无厌由具神通之力故能随佛寿命修清净行于彼佛世既未发迹人皆谓之实是声闻不言是大菩萨也化无量众生令立三菩提者即是助宣废半明满之法如是助宣佛法者盖与物结净土缘耳若不与物结缘则菩萨成佛时土秽无机可化故也。

　　△三约三世佛所修因行。

　　诸比丘富楼那亦于七佛(至)常勤精进教化众生。

　　此亦例前助宣半满之法利益大小机也七佛者若依诸文所出一毗婆尸佛二尸弃佛三毗舍浮佛四俱留孙佛五拘那含牟尼佛六迦叶佛七释迦牟尼佛此则以庄严劫千佛中后之三佛贤劫千佛中初之四佛为七佛也若据今经释迦自云今于我所说法人中亦为第一则是以七佛为过去释迦为现在弥勒等佛为当来应指庄严劫中后之四佛贤劫中初之三佛为过去七佛而诸文中或以释迦共前六佛为过去七佛者意恐劫章经在释迦灭后结集亦以释迦为过去佛耳。

　　△二与授记七初明因圆。

　　渐渐具足菩萨之道。

　　△二明果满。

　　过无量阿僧祇劫当于此土(至)天人师佛世尊。

　　△三明国净五初明国大严净。

　　其佛以恒河沙等(至)人天交接两得相见。

　　地平如掌者经直云如掌不言手掌手掌不平则非所引海底有石名掌此石无有一微尘许不平当是类如海掌耳又贤劫经正明如佛手掌非引同人掌也。

　　△二明纯是善道。

　　无诸恶道亦无女人一切众生皆以化生无有淫欲。

　　无诸恶道者于中亦有差别不同若无女人必无恶道或有女人亦无恶道者如阿閦佛国虽有女人而无女事无量寿佛国二种俱无。

　　△三明福慧具足。

　　得大神通身出光明(至)一者法喜食二者禅悦食。

　　月藏经第九明法食喜食禅食经文总言法喜禅悦别分应有三种差别妙乐云法食闻法也如安养界下品生人在莲华中常闻弥陀观音说法喜食者闻法欢喜正闻属法食闻已为喜食禅食者谓以禅法自资不须段食或可法即是喜。

　　△四明弟子众多。

　　有无量阿僧祇千万亿(至)六通三明及八解脱。

　　△五结功德成就。

　　其佛国土有如是等无量功德庄严成就。

　　月藏经第五明十善各十功德一不杀得十功德者一于一切众生得无所畏二于众生得大慈心三断恶习业四少病五长命六非人所护七无恶梦八无怨九不畏恶道十命终生善道后作佛时国无害仗之具国人长寿乃至第十不邪见得十功德一心性柔善乃至第十死生善道作佛时国人正信是为无量功德庄严也。

　　△四国劫名。

　　劫名宝明国名善净。

　　△五佛寿量。

　　其佛寿命无量阿僧祇劫。

　　△六法住久。

　　法住甚久。

　　△七供舍利。

　　佛灭度后起七宝塔遍满其国。

　　△二偈颂二初颂发迹二初总发诸声闻迹五初标难思之法。

　　尔时世尊欲重宣此义而说偈言。

　　诸比丘谛听佛子所行道善学方便故不可得思议。

　　此标弟子为行难思已得垂迹之法。

　　△二明垂迹之由。

　　知众乐小法而畏于大智是故诸菩萨作声闻缘觉。

　　△三明垂迹利益。

　　以无数方便化诸众生类(至)渐当令作佛。

　　小欲者示求小乘也懈怠者示退大乘也以权行引实行化诸众生渐令作佛也。

　　△四明内秘外现。

　　内秘菩萨行外现是声闻(至)方便度众生。

　　非但示为声闻亦示作外道及三毒凡夫如身子示瞋难陀示贪调达示痴皆其类也。

　　△五明指略抑广。

　　若我具足说种种现化事众生闻是者心则怀疑惑。

　　△二别发满愿迹本二初颂显过去本。

　　今此富楼那于昔千亿佛(至)而自净佛土。

　　△二颂三世行因。

　　未来亦供养无量无数佛(至)成就一切智。

　　△二颂授记四初颂因圆。

　　供养诸如来护持法宝藏。

　　△二颂果满。

　　其后得成佛号名曰法明。

　　△三劫国名。

　　其国名善净七宝所合成劫名为宝明。

　　△四颂国净。

　　菩萨众甚多其数无量亿(至)我今但略说。

　　△二授千二百记三初念请。

　　尔时千二百阿罗汉(至)如余大弟子者不亦快乎。

　　千二百人皆已得小乘果不为见思所恼故心自在既闻三周说法又见记富楼那是故欢喜念欲请记。

　　△二与记二初长行三初总记千二百。

　　佛知此等心之所念(至)三藐三菩提记。

　　△二别授憍陈如。

　　于此众中我大弟子(至)天人师佛世尊。

　　陈如最初悟道居上座首故别与记妙乐云问若其居首别记何不初周记耶答若约实行大小缘别两初各异身子最初结大缘故初周先悟陈如先结小缘故初鹿苑先悟若约权行引物希向二意各异垂迹之法不可一准。

　　△三别授五百人。

　　其五百阿罗汉(至)尽同一号名曰普明。

　　迦留陀夷此云黑光亦云粗黑颜色黑而光故周陀或云周利此云大路边生佛本行经云其母随夫往他国久而有孕垂产思归行至中路即诞其子如是二度凡生二子乃以大小别之大即周陀小即莎伽陀亦云槃陀伽亦云槃特此云小路边生问佛许千二百次第与记今何但记五百不见千二百得记答此五百即千二百数颂中末后迦叶汝已知等一行半总授七百故是千二百也。

　　△二偈颂二初记陈如及与五百。

　　尔时世尊欲重宣此义而说偈言。

　　憍陈如比丘(至)寿命劫多少皆如上所说。

　　△二总授一切声闻记。

　　迦叶汝已知五百自在者(至)汝当为宣说。

　　上二句结前五百已得记者次二句即颂七百故云余诸声闻众亦当复如是又次二句为不在此会者令迦叶代为宣说故云其不在此会汝当为宣说后持品中云我先总说一切声闻皆已授记正指今一行半偈非是止授七百声闻也。

　　△三领解二初长行二初经家叙喜二初庆今得解故欢喜二初明内心庆喜。

　　尔时五百阿罗汉于佛前得受记已欢喜踊跃。

　　△二明外形恭敬。

　　即从座起到于佛前头面礼足。

　　△二愧昔不解故自责。

　　悔过自责。

　　△二自陈领解二初法说二初悔得小为足。

　　世尊我等常作是念自谓已得究竟灭度。

　　此是悔责昔迷得小为足不知求大。

　　△二责根钝难悟。

　　今乃知之。

　　此责根钝始悟不早知之今知小非究竟大为真实也。

　　△二譬说二初略譬二初略举譬况。

　　如无智者。

　　△二释无智意。

　　所以者何我等应得如来智慧而便自以小智为足。

　　△二正譬二初开譬二初贫人醉酒譬三初亲友系珠譬。

　　世尊譬如有人(至)系其衣里与之而去。

　　系珠譬领上王子结缘也譬如有人者即二乘之机也亲友者昔日第十六王子也家即大乘教为家也醉酒而卧者当时大机暂发无明暂伏以得闻经内心微解如至亲友家以无明重故还复迷失如醉酒而卧醉有二义一重醉都不觉知二轻醉微觉寻忘亦名不觉虽有二义终成系珠如毒鼓耳官事当行者明王子余处机兴逗缘往应故云当行弘法化他此非私务故云官事无价宝珠者一乘实相真如智宝也系其衣里者惭丑忍辱能遮丑恚及防外恶即是外衣信乐之心内裹善根即是内衣于时闻法微信乐欲即了因智愿种子也妙乐云真如智宝者此是约教乃以了因而为系珠教中诠理故云真如教是智用故云智宝也。

　　△二醉卧不觉譬。

　　其人醉卧都不觉知。

　　此领中间懈退不受大法也醉卧不觉知者无明心重寻复不忆也。

　　△三起已游行譬。

　　起已游行到于他国(至)若少有所得便以为足。

　　此领上中间接之以小受三乘化也善根欲发厌苦求乐故云起已游行无明覆解不知向本求大乘衣食故言向他国求于小乘衣食若魔佛相望生死魔界为他国佛法大小皆为本国就大小相望小乘未免生死犹是他国大乘永免生死乃为本国究竟还源也明背大乘国往小乘土不知从珠取给而佣作自资获一日价得少为足。

　　△二亲友觉悟譬三初呵责。

　　于后亲友会遇见之(至)何为衣食乃至如是。

　　此呵责譬上动执生疑也。

　　△二示珠。

　　我昔欲令汝得安乐(至)以求自活甚为痴也。

　　此示珠譬宿世因缘也某年日月者指大通佛所也。

　　△三劝贸。

　　汝今可以此宝贸易所须常可如意无所乏短。

　　此劝贸譬得记作佛也妙乐云珠虽价直无数必须贸易方有济用了因内解虽复究竟必以宿种易于现行以昔解一解一切解贸今现行一行一切行珠体不竭贸易无穷故须更听更修方显宝之功用如华严中得摩尼珠十种莹治方能雨宝解行相称方堪佛记从是已后则具有寂灭忍衣首楞严食自行化他无量众宝无功用位彼此不穷。

　　△二合譬二初合贫人醉酒譬三初合亲友系珠譬。

　　佛亦如是为菩萨时教化我等令发一切智心。

　　△二合醉不觉知譬。

　　而寻废忘不知不觉。

　　△三合起已游行譬。

　　既得阿罗汉道自谓灭度资生艰难得少为足。

　　△二合亲友觉悟譬三初合呵责。

　　一切智愿犹在不失(至)汝等所得非究竟灭。

　　△二合示珠。

　　我久令汝等种佛善根(至)而汝谓为实得灭度。

　　△三合劝贸。

　　世尊我今乃知实是菩萨(至)甚大欢喜得未曾有。

　　△二偈颂二初颂内心得解二初颂庆喜。

　　尔时阿若憍陈如等欲重宣此义而说偈言。

　　我等闻无上安隐授记声欢喜未曾有礼无量智佛。

　　△二颂悔责。

　　今于世尊前自悔诸过咎。

　　△二颂自陈领解二初颂法说。

　　于无量佛宝得少涅槃分。

　　颂上得少为足。

　　△二颂譬说二初颂略举譬二初颂略举譬况。

　　如无智愚人。

　　△二颂释无智意。

　　便自以为足。

　　△二颂正举譬二初颂开譬二初颂舍宝不知。

　　譬如贫穷人往至亲友家(至)有无价宝珠。

　　[月*肴]膳譬大通佛所先闻方便系珠譬王子覆讲后结大缘妙乐云当知贫人本来先醉加蒙[月*肴]膳受已而卧三教助道犹如[月*肴]膳更以异方便助显第一义也[月*肴]膳食已便消如方便教非究竟益往在大通佛所未结大缘已前历诸味中并闻三教及至王子覆讲法华虽闻圆顿但成结缘如系珠也。

　　△二颂亲友觉悟。

　　与珠之亲友后见此贫人(至)五欲而自恣。

　　△二颂合譬。

　　我等亦如是世尊于长夜(至)身心遍欢喜。

　　初一行颂上合譬中初系珠譬我等无智下二句颂上合譬中第二醉不觉知得少涅槃下二句颂上合譬中第三起已游行今佛觉悟下二句颂上合譬中初呵责得佛无上下二句颂上合譬中示珠我今从佛下一行颂上合譬中劝贸得记作佛是故欢喜。

　　妙法莲华经授学无学人记品第九

　　研真断惑名为学真穷惑尽名无学三果四向研修真理募求胜见故名为学阿罗汉果研理已穷胜见已极无所复学故名无学此二千人或是学人或是无学人同是一流一时受记同一名号故别为一品也。

　　△二授学无学人记品授二千人记二初请记二初二人请二初默念得记。

　　尔时阿难罗睺罗而作是念(至)设得授记不亦快乎。

　　△二发言请记二初引例。

　　即从座起到于佛前(至)唯有如来我等所归。

　　△二引望。

　　又我等为一切世间(至)我愿既满众望亦足。

　　二人于佛最亲时众所望罗云是佛子俗中亲重阿难持佛法藏道中亲胜胜重两人不蒙别记则众望不足也问若重若胜应同上流又如列众二人在多知识上数中获记何意居下答总与千二百记二人已同上流今更索别记耳。

　　△二二千请。

　　尔时学无学声闻弟子二千人(至)住立一面。

　　二千请记但有默念引例二意同于二人故言如阿难等愿耳不发言请者非如二人亲重亲胜故也。

　　△二授记二初记二人二初记阿难五初长行明修因得果。

　　尔时佛告阿难汝于来世(至)所共赞叹称其功德。

　　阿难为今佛侍者护持法藏于六十二亿佛所亦护法藏如今不异尔后方得菩提此自行修因得果也教化二十千万亿菩萨等即果后化他令他修因得果也。

　　△二偈颂明修因得果。

　　尔时世尊欲重宣此义而说偈言。

　　我今僧中说(至)于此佛法中种佛道因缘。

　　△三八千菩萨等生疑。

　　尔时会中新发意菩萨(至)而诸声闻得如是决。

　　八千菩萨疑者通疑声闻今日发心即蒙佛记国净若此何故昔于方等记诸菩萨无量劫行乃得佛记。

　　△四如来为发迹释疑。

　　尔时世尊知诸菩萨(至)其本愿如是故获斯记。

　　佛因众疑即为发迹释疑阿难昔日与我同发大心即是同学由我精进前超得佛由彼多闻犹故持经迹为侍者本地如此今授妙记何足可疑。

　　△五明阿难显本述叹。

　　阿难面于佛前自闻授记(至)尔时阿难而说偈言。

　　世尊甚希有(至)方便为侍者护持诸佛法。

　　△二记罗云二初长行。

　　尔时佛告罗睺罗(至)当得阿耨多罗三藐三菩提。

　　△二偈烦。

　　尔时世尊欲重宣此义而说偈言。

　　我为太子时(至)安住于佛法以求无上道。

　　本是菩萨迹为小乘以迹覆本名为密行。

　　△二授二千三初长行。

　　尔时世尊见学无学二千人(至)正法像法皆悉同等。

　　△二偈颂。

　　尔时世尊欲重宣此义而说偈言。

　　是二千声闻(至)名闻普周遍渐入于涅槃。

　　△三记喜。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　中道种智之慧照彻三谛源底复能破诸众生烦恼惑暗故云慧灯明也。

　　妙法莲华经法师品第十

　　此品明五种法师一受持二读三诵四解说五书写大论明六种法师一信力故受二念力故持三看文为读四不忘为诵五宣传为说圣人经书难解须解释今经合受持为一合解说为一开读诵为二足书写为五别论受持书写是自行解说是化他通论若自轨五法则五种皆自行若教他五法则五种皆化他自轨故通称弟子化他故通称法师今从通义故称法师品法者轨则也师者训匠也法虽可轨体不自弘通之在人故五种通经皆得称师举法成其自行皆以妙法为师师于妙法妙行成就故言法师又五种人能以妙法训匠于他举法目师故称法师凡多种解皆约圆教法门而释品也。

　　○前三周是迹门正说领解受记竟此下五品是迹门流通非止荫益当时复欲津洽来世故有五品流通法师宝塔两品明弘经功深福重流通未闻利益巨大达多一品引往弘经彼我兼益以证功德深重持品八万大士忍力成者此土弘经新得记者他土弘经安乐行品外凡初心欣斯胜福见声闻畏惮(经云若声闻人闻是经惊疑怖畏等)闻菩萨摈辱(持品云浊世恶比丘数数见摈出等)顾己力弱无益自他便生退没佛为此人说安乐行依之法弘不虑危苦。

　　△三五品迹门流通四初法师宝塔两品明弘经功深福重流通未闻益大二初法师品二初长行偈颂叹美五种法师能持法人二初禀道弟子门功深福重二初佛世弟子二初拣出其人类。

　　尔时世尊因药王菩萨(至)求辟支佛者求佛道者。

　　初因药王告八万者因者凭寄也欲以妙法凭寄药王使其领受告语八万皆流通也汝见是大众等者的示持经得福之人也妙乐云本托药王因兹告余此流通初先告八万大士者大论云法华是秘密付诸菩萨如下涌出品召于下方尚待本眷属验余人未堪也。

　　△二拣出得记缘。

　　如是等类咸于佛前(至)当得阿耨多罗三藐三菩提。

　　若于佛前当机妙悟者是多闻深解五百及二千是也此等皆已现前与总别记竟今所拣者乃是八部四众三乘之类故言如是等类咸于佛前者明其时节值佛在座也一句一偈者闻法极少也乃至一念者时节最促也随喜者自未有行但随喜其法及随喜其人也皆与记当得菩提者明其闻极少时极促随喜之功遂得佛果何况具足得闻尽形受持五种流通三业供养闻少解浅者尚记况复多深以少况多普广若此下周既尔中上亦然可以意知不俟更说。

　　△二灭后弟子二初出弟子类。

　　佛告药王(至)乃至一偈一句一念随喜者。

　　△二亦与授记。

　　我亦与授阿耨多罗三藐三菩提记。

　　闻极少法亦与授记功报如前解也。

　　△二明授道师门功深福重二初长行二初别二初明现世二初明下品师二初明师相。

　　若复有人受持读诵解说书写(至)乃至合掌恭敬。

　　上明禀道弟子此下明授道师门师论下上时谈现未无论上下现未逆之得罪顺之得福今明现在下品师相即是五种法师十种供养也妙乐云上下品师者但约凡位以判十供养者一华二香三璎珞四末香五涂香六烧香七幡盖八衣服九技乐十合掌也。

　　△二明功报。

　　药王当知是诸人等(至)广演分别妙法华经。

　　曾供养者明先世因深也愍众生故生此人间明现世功大也若有人问下明未来报重也何以故下释出报重之相也。

　　△二明上品师二初况出上品相。

　　何况尽能受持种种供养者。

　　△二明上品功报。

　　药王当知是人自舍(至)生于恶世广演此经。

　　是人自舍清净报者大悲愿牵舍于清净之土而生浊恶世中仍是业生未有通应愿兼于业故生也如妙玄眷属妙中明业生愿生眷属是也。

　　△二明来世二初明下品师二初明师相。

　　若是善男子善女人(至)说法华经乃至一句。

　　窃为一人说一句者虽得一句之解既不广闻多学异义不可众中而说一切问难有所不通便令正理不得宣弘若欲申此一句正言且当窃说耳如释论明有慧无闻譬如小雨无雷妙乐云故知下品师亦许为弘法故于内教中广习异义以助正教世有习俗典而云助正者反沦正理释论云有慧无多闻亦不知实相譬如大暗中有目无所见多闻无智慧亦不知实相譬如大明中有灯而无照无闻无智慧譬如人身牛有闻有智慧是所说应受。

　　△二明功报。

　　当知是人则如来使如来所遣行如来事。

　　经是如智所说说于如理今日行人乘此如教宣于如理即是如来使也行如来事者如来以如智照如理为事今日行人依如教行如理即是行如来事也(约自行释)又如来以一如智一如理化众生为事今日行人能有大悲以此经中真如之理为众生说令得利益亦名行如来事也(约化他释)。

　　△二明上品师。

　　何况于大众中广为人说。

　　略不格量上品功报者以前下品望今上品此意可知也。

　　△二总二初明逆者得罪。

　　药王若有恶人以不善心(至)其罪甚重。

　　此中罪福不论福田浓瘠但约初后心明其轻重初心学人读诵经者既具烦恼若加毁訾障碍则能令其所学事废故获罪多佛既惑尽冤亲平等恶不干逼岂能障碍故言罪轻供养亦尔此人有待若得供养所修事成故施之福胜佛则无待众事满足虽复供献于佛无益故言报劣妙乐云佛则平等恶不干逼等者若尔供佛无福何须供佛毁佛无罪何须制罪答实尔但为成校量故向云不论福田浓瘠若从田论凡瘠圣浓故应毁供重于凡也。

　　△二明顺者得福。

　　药王其有读诵法华经者(至)以佛庄严而自庄严。

　　佛以定慧庄严而说此经若人读诵此经者则是能修佛之定慧故云以佛庄严而自庄严也。

　　则为如来肩所荷担。

　　在背为荷在肩为担若人读诵是经则能得佛非权非实法身之体即是为如来背之所荷亦能得佛能权能实二智之用则是为如来两肩所担妙乐云佛得权实及非权实我亦得之乃称佛得是则义当在佛肩背亦是用佛权实等法名在佛肩背亦是众生常在肩背日用不知。

　　其所至方应随向礼(至)三藐三菩提故。

　　随所向方应向礼者上明以法为师今明堪为物师此人有所趣向悉与实相相应皆可敬顺顺即是向敬即是礼敬而顺之及兴供养等所以者何下释上应供之意也妙乐云应持天宝等者先举人中上供次以天宝况之尚以天宝奉献故云应持而况人中上供乎。

　　△二偈颂三初劝自行利他。

　　尔时世尊欲重宣此义而说偈言。

　　若欲住佛道(至)当受持是经并供养持者。

　　△二颂师门别总二初颂别二初颂现世二初颂下品师二初明师相。

　　若有能受持妙法华经者。

　　△二明功报。

　　当知佛所使愍念诸众生。

　　△二颂上品师二初明师相。

　　诸有能受持妙法华经者。

　　△二明功报。

　　舍于清净土愍众故生此(至)供养说法者。

　　△二颂来世二初超颂上品师二初颂师相。

　　吾灭后恶世能持是经者。

　　△二颂功报。

　　当合掌礼敬如供养世尊(至)冀得须臾闻。

　　△二追颂下品师二初颂出人。

　　若能于后世受持是经者。

　　△二颂功报。

　　我遣在人中行于如来事。

　　△二颂总二初颂逆者得罪。

　　若于一劫中常怀不善心(至)其罪复过彼。

　　△二颂顺者得福。

　　有人求佛道而于一劫中(至)我今获大利。

　　△三颂叹经尊妙。

　　药王今告汝我所说诸经而于此经中法华最第一。

　　△二长行偈颂叹美所持法示弘经方轨二初长行二初叹经法五初约法叹。

　　尔时佛复告药王菩萨(至)此法华经最为难信难解。

　　已今当说此经为最此约法叹也已者大品已上渐顿诸说也今者同一座常谓无量义经也当者谓涅槃也大品等渐顿诸说皆带方便取信为易无量义一生无量无量未还一是亦易信今法华论法则一切差别融通归一论人则师弟本迹俱皆久远人法悉与昔异故难信解当锋难事法华已说涅槃在后则可信也妙乐云当锋者法华在前如大阵难破涅槃在后如余党不难初当先锋斯为不易。

　　药王此经是诸佛秘要之藏不可分布妄授与人。

　　秘要之藏者隐而不说为秘总一切法为要真如实相包蕴为藏不可分布者法妙难信深智可授无智不信谤乃获罪故不可妄说也。

　　诸佛世尊之所守护从昔已来未曾显说。

　　从昔已来未曾显说者于三藏中不说二乘作佛亦不明师弟本迹方等般若虽说实相之藏亦未说五乘作佛亦未发迹显本顿渐诸经皆未融会故名为秘此法华经具说昔所秘法即是开秘密藏亦即是秘密藏如此秘藏从昔守护今方显说也。

　　而此经者如来现在犹多怨嫉况灭度后。

　　如来在世犹多怨嫉者四十余年不得即说今虽欲说而五千寻即退座佛世尚尔何况未来理在难化也妙乐云如来至怨嫉者思宿恶为怨忌现善曰嫉故障未除者为怨不喜闻者名嫉今通论者迹门以二乘钝根菩萨为怨嫉五千起去未足可嫌本门以菩萨中乐近成者而为怨嫉阖众不识何得为怪今仍在迹意则可见理在难化者明此理者意在令知众生难化也。

　　△二约人叹。

　　药王当知如来灭后(至)则为如来手摩其头。

　　此约人叹也此法在人则人尊贵如来衣覆者言若能持说此经即是修学大忍是为如来衣覆即上文云如来庄严也佛护念者实相为佛实智为子尊崇实相发生实智即为诸佛所护念也四信为信力(三宝及戒)四弘为愿力大智为善根力信则信理理即法身志愿是立行行即解脱善根根固难动此即般若当知三力即是三德秘密之藏初心栖此与佛不殊故名与如来共宿也手摩头者此人以愿力善力自行权实以为机感机感名头如来以化他权实二智名手开发前人自行权实之头感应道交故言摩头摩头即授记也妙乐云初心栖此等者此用所表如前荷负若不尔者色身共宿乃至摩不净头于理何益。

　　△三约处叹。

　　药王在在处处(至)皆近阿耨多罗三藐三菩提。

　　此约处叹也此法在处即处贵夫佛生处得道转法轮入涅槃等处法王所游皆应起塔此经是法身生处得道之场法轮正体大涅槃窟此经所在须塔供养不须复安舍利者释论云碎骨是生身舍利经卷是法身舍利此经是法身舍利不须更安生身舍利生法二身各有全碎皆可解妙乐云生身碎者如释迦八斛四斗生身全者如多宝全身在宝塔中法身碎者诸方便教也法身全者法华一实也四教五时委简可见。

　　△四约因。

　　药王多有人在家出家(至)乃能善行菩萨之道。

　　此约因叹也若未善行菩萨道者禀前三教未能巧度若闻是经即入圆教名为巧度巧度为善行也妙乐云巧度者如止观第六记引大论作巧拙二医譬云如用针药名为拙度用咒术者名为巧度声闻化人苦行头陀等名拙度菩萨化人观诸法实名巧度彼大论文通以衍门为巧今别以一实为巧。

　　△五约果叹五初明近。

　　其有众生求佛道者(至)得近阿耨多罗三藐三菩提。

　　当知必得近三菩提果者安乐行中名为近处此菩提果佛眼佛智知见处为体则有二种一者初心菩提即初住二者后心菩提即妙觉今言近者正近初住菩提也。

　　△二开譬。

　　药王譬如有人渴乏须水(至)其心决定知水必近。

　　此有二释一约观门二约教门观门者众生之心具诸烦恼名高原修习观智名穿掘方证理味如得清水若依通观干慧地如干土性地为湿土泥知水必近见谛为得清水若依别观初从假入空但见空不见不空断四住惑如凿干土去水尚远次从空出假先知非假今知非空因兹二观得入中道能伏无明转见湿土去水则近初地为得清水也若依圆观中道非空非假而照空假如渐至湿泥四住已尽无明已伏已得中道相似圆解故言如泥若入初住发真中解即破无明如泥澄清得见中道如见清水次约教门者土譬经教水喻中道教诠中道如土含水三藏教未诠中道犹如干土方等般若带于方便说中道义如见湿土法华教正直显露说无上道如见泥因法华教生闻思修即悟中道如获清水妙乐云譬中必须教观二重方尽其理教观相修共显其妙教观若偏二俱无力初约观中初总明观言虽通诸意且在圆依通观下历教明观析体理同故略三藏。

　　△三合譬。

　　菩萨亦复如是(至)必知得近阿耨多罗三藐三菩提。

　　于法华中获闻思修即是圆观三慧方能近果非三藏方等般若教中闻思修也。

　　△四释近。

　　所以者何(至)今佛教化成就菩萨而为开示。

　　此释得近之意一切菩萨者明诸教中权因也三菩提者明一切菩萨所得权果也此权因权果皆摄属此经如干湿等土悉依于水故言摄属也开方便门者在昔为实施权不知权是方便故方便门闭今皆开之即是实相故方便门开昔说一切世间治生产业何曾是于方便今皆开之即是实相不相违背昔说小乘方便及小乘果尚非实相门况小乘方便而当是门今皆开之即是实相汝等所行是菩萨道决了声闻法是诸经之王咸令众生开示悟入佛之知见一色一香无非佛法若不开者则深固幽远无人能到而今开之即得见水无干土也。

　　△五拣非。

　　药王若有菩萨闻是法华经(至)当知是为增上慢者。

　　若菩萨声闻闻此说而惊疑者悉是干土尚非湿土况见水耶。

　　△二示方轨二初示方法三初标章。

　　药王若有善男子(至)尔乃应为四众广说斯经。

　　室衣座三名为三轨末世弘经必藉此三自轨轨他方获大利修无缘慈是入如来室修寂灭忍是着如来衣修于中空是坐如来座也。

　　△二解释。

　　如来室者一切众生中(至)如来座者一切法空是。

　　慈悲心是如来室者慈悲覆物惠利归己名之为室谓悲拔一切苦即四趣三界二乘菩萨等苦慈与一切乐即人天涅槃常住等乐故慈悲是如来室也柔忍心是如来衣者遮彼恶障己丑名之为衣谓遮四住无知无明等丑故柔忍是如来衣也法空是如来座者安心于空方能安他安他安己名之为座盖空能亡一切相谓亡三界有相二乘无相菩萨非有相非无相故法空是如来座也是故利物以慈悲为首涉有以忍辱为基说法以亡我为本能行三法大教宣弘即世间依止故名法师问何故约三法名法师答约事论之必须登堂整服坐座乃可敷弘故约三耳又慈悲生一切善柔和遮一切恶法空荡一切相。

　　△三劝修。

　　安住是中然后以不懈怠心(至)广说是法华经。

　　五种法师用此三法自轨故云安住是中用此化他故云然后以不懈怠心等此劝修也修如来室是大慈悲若就同体即法身也若被众生即是解脱能令众生会于同体即是般若修如来衣者若就所覆即法身也若就能覆严身即寂灭忍是般若也若就和光利物即解脱也修如来座者若就能坐即般若也若就所坐即法身也身座冥称即解脱也妙乐云三法相望各各具三虽复各具秪是一三三尚非三岂离为九是则菩萨常观涅槃故劝弘经者观而弘之不观能弘之心焉晓所弘之理故佛令入我室着我衣坐我座若无三法何谓弘经。

　　△二明利益五初遣化人。

　　药王我于余国遣化人为其集听法众。

　　若初心未淳止可遣化人未可遣化四众八部也若见天龙倚此自高妨损其道故不可令见也若心无倚着则尚堪见佛况复天龙况得总持自证利益耶。

　　△二遣四众。

　　亦遣化比丘比丘尼(至)闻法信受随顺不逆。

　　△三遣八部。

　　若说法者在空闲处(至)听其说法。

　　△四见佛身。

　　我虽在异国时时令说法者得见我身。

　　△五与总持。

　　若于此经忘失句逗我还为说令得具足。

　　△二偈颂三初总劝。

　　尔时世尊欲重宣此义而说偈言。

　　欲舍诸懈怠应当听此经是经难得闻信受者亦难。

　　△二正颂二初颂叹经法二初颂开譬。

　　如人渴须水穿凿于高原(至)决定知近水。

　　此颂叹经法中约果叹也。

　　△二颂合譬。

　　药王汝当知如是诸人等(至)近于佛智慧。

　　△二颂示方轨二初颂方轨三初颂标章。

　　若人说此经应入如来室(至)广为分别说。

　　△二颂解释。

　　大慈悲为室柔和忍辱衣诸法空为座处此为说法。

　　△三颂劝修。

　　若说此经时有人恶口骂加刀杖瓦石念佛故应忍。

　　△二颂利益六初明五益意。

　　我千万亿土现净坚固身于无量亿劫为众生说法。

　　此总明如来以五事利益之意也正由应身遍满十方能为五事守护行人五事者如前第一遣化人乃至第五与总持是也。

　　△二颂遣四众。

　　若我灭度后能说此经者(至)供养于法师。

　　△三颂遣化人。

　　引导诸众生集之令听法(至)为之作卫护。

　　△四颂与总持。

　　若说法之人独在空闭处(至)为说令通利。

　　△五颂见佛身。

　　若人具是德或为四众说空处读诵经皆得见我身。

　　△六颂遣八部。

　　若人在空闲我遣天龙王(至)能令大众喜。

　　△三结劝。

　　若亲近法师速得菩萨道随顺是师学得见恒沙佛。

　　妙法莲华经见宝塔品第十一

　　梵语塔婆或云窣堵波此翻方坟亦翻圆冢义翻灵庙阿含明四处起塔谓佛生处得道处转法轮处入灭处今之宝塔是先佛入灭塔也先佛已居今佛并坐当佛亦然此塔从地涌出者正为证前起后证前者证前三周说法皆是真实起后者若欲开塔须集分身明玄付嘱声彻下方召本弟子论于寿量四众皆睹故言见宝塔品。

　　△二宝塔品二初长行三初明多宝涌现六初塔现之相。

　　尔时佛前有七宝塔(至)种种宝物而庄校之。

　　七宝为塔者用表七觉支七圣财为塔塔者实相之境法身所依之处也高五百由旬者是二万里盖用竖表因中万行果中万德以因望果即高义也广二百五十由旬者即是一万里横表万善庄严即广义也地者无明心地也以无所破破于无明以无所住住第一义空种种宝物者众多定慧而庄校也妙乐云定慧无多对暗散说又定慧遍摄故亦云多七觉等者既是佛塔又证实经并用无作七觉七财也。

　　五千栏楯龛室千万(至)高至四天王宫。

　　烂楯是总持龛室千万者无量慈悲之室亦是无量空舍幢幡是神通胜相垂宝璎珞者四十地功德上严法身下被众生也宝铃万亿即八音四辩四面出香者四谛道风吹四德香也高至四天王宫者穷四谛理也妙乐云垂宝等者从因至果果德皆藉因中万行由庄严故即能下化如严复垂也。

　　△二诸天供养。

　　三十三天雨天曼陀罗华。

　　△恭敬尊重赞叹。

　　诸天供养事解可知更复约理释之住行向三十心为三十十地为一等觉为一妙觉为一合为三十三同依一实相境如三十三天同居忉利也雨天曼陀罗者必雨四华表初心具四十二地功德后心亦尔皆以四十地所有因华归向法身如三十三天雨华供养宝塔也余诸天龙等供养宝塔即是内凡外凡等亦依实相向果行因也。

　　△三多宝称叹。

　　尔既宝塔中出大音声(至)如所说者皆是真实。

　　此多宝称叹释迦正是证前开权显实不虚也平等大慧即是诸佛智慧也平等有二一法平等即大慧所观中道理也二众生平等谓一切众生皆用因理以至于果同得佛慧也若所观理与众生异不名大慧大者如前高广义约观心者空观竖等假观横等中观横竖平等平等双照即是平等大慧也如是如是者一如法相是叹佛所说称于实故二如根性是叹佛至第五时方说法华不差机故皆是真实者如法相说故言真实也。

　　△四时众惊疑二初得法喜。

　　尔时四众见大宝塔住在空中(至)皆得法喜。

　　△二众疑怪。

　　怪未曾有从座而起恭敬合掌却住一面。

　　△五大乐说问三初问何因有此宝塔。

　　尔时有菩萨摩诃萨(至)以何因缘有此宝塔。

　　△二问何故塔从地出。

　　从地涌出。

　　△三问何故发是音声。

　　又于其中发是音声。

　　△六如来答释三初答第二问。

　　尔时佛告大乐说菩萨(至)为作证明赞言善哉。

　　上问何故从地涌出佛今答云此佛有愿为证法华故从地涌出也。

　　△二追答第一问。

　　彼佛成道已临灭度时(至)应起一大塔。

　　上问以何因缘有此宝塔今答云由彼临灭有命令造此塔也。

　　△三答第三问。

　　其佛以神通愿力(至)从地涌出赞言善哉善哉。

　　上问何故发是音声佛今答云彼佛为作证明故发是音声也释论明多宝佛不得说法而取灭度何谓不说当是多宝亦得开三但不得至法华显实故释论云不说法耳以是义故虽复灭度在在处处凡有说法华经便随喜作证也。

　　△二明分身远集七初请见多宝。

　　是时大乐说菩萨(至)我等愿欲见此佛身。

　　承佛神力者欲开塔须集分身佛佛集即付嘱付嘱即召下方下方弟子涌出即应开近显远此是大事之由岂非佛神力令问也。

　　△二应集分身。

　　佛告大乐说菩萨摩诃萨(至)今应当集。

　　△三乐说请集。

　　大乐说白佛言(至)欲见世尊分身诸佛礼拜供养。

　　△四放光远召。

　　尔时佛放白毫一光(至)所照之处亦复如是。

　　△五诸佛同来。

　　尔时十方诸佛(至)并供养多宝如来宝塔。

　　△六严净国界三初变娑婆。

　　时娑婆世界即变清净(至)一方所分之身犹故未尽。

　　此以八背舍三昧之力能变娑婆之秽土而成清净之土表净除见思惑也八背舍释见化城喻品中。

　　△二变八方。

　　时释迦牟尼佛欲容受(至)诸天宝华遍布其地。

　　此以八胜处三昧转变自在之力第二变二百万亿那由他国皆令清净表净除尘沙惑也八胜处者一内有色相外观色少观道未增故须观少二内有色相外观色多观心既调观多无妨故言多三内无色相外观色少四内无色相外观色多五青胜处若观青色转变自在少能多多能少胜于背舍所见名青胜处六黄胜处七赤胜处八白胜处俱类青胜处中分别今用四色为胜处依大智论也若璎珞经则以四大为四胜处。

　　△三重更变。

　　释迦牟尼佛为诸佛当来坐故(至)遍满其中。

　　此以十一切处三昧于境无间所观普遍之力第三变二百万亿那由他国皆令清净表净除无明惑也十一切处者一青一切处还取前背舍胜处中少青色使遍一切处皆青也二黄一切处三赤一切处四白一切处五地一切处还取前背舍胜处中少地色使一切处皆地也六水一切处七火一切处八风一切处九空一切处还入前空背舍定使一切处皆空也十识一切处还入前识处背舍使一切处皆有识也妙乐云如上三变净土由背舍等者问佛有首楞严三味之力何以仍用小乘背舍等事禅又表破三惑复非所治答是如来定圣行中揽因成果果地事用无爽于理即首楞严中具诸三味非昔因时见禅法界此背舍等岂能变过三千若论所表不妨三变表破三惑。

　　△七与欲开塔五初诸佛问讯说欲。

　　是时诸佛各在宝树下(至)诸佛遣使亦复如是。

　　诸佛同与欲开塔如僧中作法与欲意也大集经明若干佛与欲华严经亦说十方若干佛同说华严大品经亦云千佛同说般若皆不云是释迦分身准今经者应是分身彼大集等犹带方便故时中不显说是分身耳今经非但数多亦且直说是我分身咸来与欲开塔也妙乐云如僧中与欲者但是引例而已不必全同僧中法事故云如耳多宝愿力须诸佛集复令时会知分身多故此诸佛为开塔而集集又不至但遣侍者传问讯等状如与欲故诸侍者但申问讯无说欲辞大集若干诸佛与欲者于欲色二界大空亭中广集十方一切诸佛南方有佛名曰金藏彼诸菩萨见光明已问于彼佛彼佛答云北方世界有佛名释迦牟尼欲为大众说法破大憍慢遣使从我索欲我今与之余方亦尔补注云作法与欲者四分律钞云凡言欲者希须为义欲明僧作法事意决同集但由缘差不遂情愿令送心达僧知无违背法事如布萨说戒等其欲辞曰大德一心念某甲比丘如法僧事与欲清净。

　　△二释迦指开塔户。

　　尔时释迦牟尼佛(至)如却关钥开大城门。

　　开塔表开权见佛表显实亦是证前复将开后也如却关钥者却犹除也关是横木持其门者钥即锁也表执迹之障除显本之机动也。

　　△三四众皆同见闻。

　　即时一切众会(至)散多宝佛及释迦牟尼佛上。

　　△四二佛分座而坐。

　　尔时多宝佛于宝塔中(至)坐其半座结加趺坐。

　　古佛塔现示灭而不灭释迦入塔示生而不生不生不灭故并坐表之又多宝久灭今出证经生不生也往昔灭度犹现全身灭非灭也既非生灭常住不移可表法身释迦入塔二身相称如智称境可表应身。

　　△五四众念请加被。

　　尔时大众见二如来(至)接诸大众皆在虚空。

　　△三明释迦唱募三初明大声唱募。

　　以大音声普告四众(至)广说妙法华经今正是时。

　　△二明付嘱时至。

　　如来不久当入涅槃。

　　△三明付嘱有在。

　　佛欲以此妙法华经付嘱有在。

　　有在者若佛在世随机利物自说正法无待他人今佛化缘既尽欲令此法利益无穷故须付嘱流通也付嘱有在者此有二意一近令有在付八万二万旧住菩萨此土弘宣二远令有在付本弟子下方千界微尘数菩萨令触处流通妙乐云八万二万者八万在法师品初二万在持品之首。

　　△二偈颂三初颂多宝灭度。

　　尔时世尊欲重宣此义而说偈言。

　　圣主世尊虽久灭度(至)在在所往常为听法。

　　△二颂分身远集。

　　又我分身无量诸佛(至)以是方便令法久住。

　　此八行半颂分身佛集上文有七今文甚略仍不次第初三行颂第二应集义兼大乐说欲见及以请集次一行颂土净次四行半颂诸佛同来。

　　△三颂释迦付嘱二初举三佛以劝流通三初募觅其人。

　　告诸大众我灭度后(至)今于佛前自说誓言。

　　△二举劝流通。

　　其多宝佛虽久灭度(至)当发大愿令得久住。

　　此正举三佛以劝持经也。

　　△三释劝之意。

　　其有能护此经法者(至)多宝如来及诸化佛。

　　能持此经即是供养三佛及见三佛以释劝意也。

　　△二举难持法劝流通二初正举劝三初诫劝发愿。

　　诸善男子各谛思惟此为难事宜发大愿。

　　△二举难持劝。

　　诸余经典数如恒沙(至)如斯经典是则为难。

　　妙乐云八万四千及十二部皆通大小若通于小但令听者得小乘神通亦未为难若立有顶此约不得通者为况故知圆经暂读暂说诚为不易。

　　△三释难持意。

　　我为佛道于无量土(至)若有能持则持佛身。

　　若有能持即持佛身此意岂易妙乐云若有能持则持佛身者经有体宗用三衣座室三即三身故体室即法身宗座即报身用衣即应身也。

　　△二释劝意三初重募持经之人。

　　诸善男子于我灭后(至)今于佛前自说誓言。

　　△二能持难持佛喜。

　　此经难持若暂持者(至)如是之人诸佛所叹。

　　△三能持即成胜行。

　　是则勇猛是则精进(至)一切天人皆应供养。

　　此明能持此经则成胜行也勇猛至住淳善地自行之胜行也佛灭度后至皆应供养化他之胜行也。

　　妙法莲华经提婆达多品第十二

　　提婆达多亦云提婆达兜此云天热以其生时人天等众心皆惊热故亦云天授谓从天乞得故是斛饭王子阿难亲兄入大乘论问彼提婆达多世世为佛怨云何而言是大菩萨答若是怨者云何而得世世相值如二人行东西各去步步转远岂得为伴报恩经云若有人言提婆达多实是恶人入阿鼻狱者无有是处大云经云提婆达多不可思议所修行业同于如来若夫自造三逆及教阇王害父害母如此等事皆是大士善权现化行于非道通达佛道众生根性不同入道有异一逆一顺弘道益物故知现逆为惧恶人令不起恶耳。

　　○鸠摩罗什译此经竟命僧睿讲之睿开为九辙又有二十八品生起则元有二十八品后因长安宫人请此品入内江东所传止得二十七品梁有满法师讲经一百遍于长沙郡烧身仍以此品安持品之前陈有南岳大师次此品在宝塔之后及以正法华勘之甚相应故知二师安次深得经意。

　　○此品来意引古弘经传益非谬明今宣化事验不虚举往劝今使流通也。

　　△二提婆达多品引往弘经彼我兼益以证功德深重二初明昔日达多通经释迦成道三初昔持经相二初长行四初求法时节。

　　尔时佛告诸菩萨(至)求法华经无有懈倦。

　　△二正明求法二初明发愿。

　　于多劫中常作国王发愿求于无上菩提心不退转。

　　△二明修行二初明欲满檀那勤行布施。

　　为欲满足六波罗蜜(至)身肉手足不惜躯命。

　　六波罗蜜释见序品今更约教分别者大论云舍依正名檀防七支名戒打骂不报名忍为事始终名精进四禅八定名禅分地息诤名般若此三藏教明六度相也若施者受者及以财物三事皆空名檀不见持犯名戒能忍所忍不可得名忍身心不动名精进不乱不味名禅非智非愚名般若此通教明六度相也若六度修之皆有十利具如疏文此别教明六度相也若以第一义熏修若行若坐舍攀缘是檀舍攀缘不犯是戒于境界不生疮疣是忍不舍离着之行是精进于事中不放逸是禅于诸法体性无生是般若复次于阴舍是檀不计念阴是戒于阴无我想是忍于阴起怨想是进于阴不炽然是禅于阴毕竟弃是般若又于界舍是檀于界不扰浊是戒于界舍因缘是忍于界数数舍是进于界不起发是禅于界如幻想是般若如是等是名第一义善巧方便甚深法要能满六波罗蜜此圆教六度相也妙乐云依第一义以成波罗蜜者谓但取初心一念具足则一色一香无非十度。

　　△二明为满般若推求妙法。

　　时世人民寿命无量(至)吾当终身供给走使。

　　△三求得法师。

　　时有仙人来白王言(至)若不违我当为宣说。

　　△四受法奉行。

　　王闻仙言欢喜踊跃(至)精勤给侍令无所乏。

　　△二偈颂五初颂求法时节。

　　尔世尊欲重宣此义而说偈言。

　　我念过去劫为求大法故。

　　△二颂正明求法。

　　虽作世国王不贪五欲乐(至)身当为奴仆。

　　△三颂得说法师。

　　时有阿私仙来白于大王(至)吾当为汝说。

　　阿私此云无比即达多往世名也。

　　△四颂受法奉行。

　　时王闻仙言心生大喜悦(至)勤求于大法。

　　木实曰果草实曰蓏。

　　△五颂结证劝信。

　　亦不为己身及以五欲乐(至)今故为汝说。

　　△二结会古今二初正结会古今。

　　佛告诸比丘尔时王者(至)今提婆达多是。

　　△二明师弟功满二初明弟子因报已满三初明因满。

　　由提婆达多善知识故(至)慈悲喜舍。

　　善知识有三一外护二同行三教授止观云夫外护者不拣黑白但能营理所须如母养儿如虎㘅子调理得所旧行道人乃能为耳是名外护善知识二同行者更相䇿发不昏不散日有其新切磋琢磨同心齐志如乘一船互相敬重如视世尊是名同行善知识三教授者内外方便通塞妨障皆能决了善巧说法示教利喜转破人心是名教授善知识辅行云言外护者自己身心为内望他身心为外为外所护故名外护言同行者己他递相䇿发人异行同故名同行言教授者宣传圣言名之为教训诲于我名之为授增一阿含经云莫与恶知识与愚共从事当与善知识智者而交通若人本无恶亲近于恶人后必成恶人恶名遍天下善知识反此是故应亲近慈悲喜舍名四无量心者从境以得名以所缘众生无量故能缘之心亦随境无量故悉受无量心名一慈无量心者能与他乐之心名之为慈心无瞋恨怨恼广大无量遍满十方名慈无量心二悲无量心者能拔他苦之心名之为悲心无瞋恨怨恼广大无量遍满十方名悲无量心三喜无量心者庆他得乐生欢悦心名之为喜也无瞋恨怨恼广大无量遍满十方名喜无量心四舍无量心者若缘于他无憎无爱之心名之为舍心无瞋恨怨恼广大无量遍满十方名舍无量心此四亦名四无量定。

　　△二明果圆。

　　三十二相八十种好(至)成等正觉广度众生。

　　三十二相八十种好十八不共释见譬喻品十力四无所畏释见方便品四摄法者一布施摄菩萨以无所舍心行于财法二种布施若为乐财众生即以财施而摄取之若为乐法众生即以法施而摄取之二爱语摄菩萨若以善软之言随顺一切众生安慰开喻则一切众生之所乐闻因是生亲爱心依附受道三利行摄菩萨随起身口意行能令一切众生各沾利益四同事摄菩萨用法眼明见众生根缘随有同欣之者即分形散影普和其光同彼事业各使沾益此四通称摄者众生情所爱者即是此之四法若用此四法同情接引则众生方乃依附然后导以大乘正道而度脱之故云先以欲钩牵后令入佛道正觉者离邪曰正背妄曰觉。

　　△三结由益。

　　皆因提婆达多善知识故。

　　△二明法师妙果当成三初明果成。

　　告诸四众提婆达多(至)世界名天道。

　　△二明化度。

　　时天王佛住世二十中劫(至)得无生忍至不退转。

　　△三灭后益。

　　时天王佛般涅槃后(至)发菩提心至不退转。

　　△三断疑劝信。

　　佛告诸比丘未来世中(至)若在佛前莲华化生。

　　莲华化生者胎经云莲华生者非胎卵湿化之化生也非化而言化耳请观音经云莲华化生为父母无量寿佛经云华台久者为胎生实非胎也例莲华生者亦称湿卵而非湿卵妙乐云非胎卵湿化之化生者不同界内四生中之化生如诸天化生仍在父膝等生况同四趣中耶今言化生者忽然而有如药王中云于净德王家忽然化生亦称湿卵等者但以莲华生湿未剖如湿如卵含在华内义之如胎也。

　　△二明今日文殊通经龙女成佛二初明文殊通经五初智积请退。

　　于时下方多宝世尊所从菩萨(至)当还本土。

　　智积谓多宝为证经故出劝物流通既讫是故请还。

　　△二释尊止之。

　　释迦牟尼佛告智积曰(至)论说妙法可还本土。

　　释尊止之者虽迹门事讫本门未彰故托在文殊以留多宝佛之密意非菩萨所知。

　　△三文殊寻来。

　　尔时文殊师利坐千叶莲华(至)共想慰问却坐一面。

　　妙乐云有人问云文殊序中在座今云何自海而来今为答之岂以凡情而度圣境不起此会于海化物义亦何辜亦可在序一期益讫去时岂要白知来时大利方生与众自海而至或当彼有广文具有出会之语而传至此者略耳问三千世界之外各四百万亿无复大海文殊何故仍云从海涌出答事释未爽况不思议今以三义通之一者既移天人及变大海若从所移处来处无远獘二者海众纵移而龙宫不动龙谓不动而所居已变从变而不变处来有何不可三者无缘者被移有缘者今来此不思议山海宛然令众不见但是变见非谓改体文殊既不起而往其土亦即秽而净故净名云移置他土都不使人有往来想此中乃使有往来想而本不移所以理虽无动化事成规故使所见不同来往时异菩萨化仪尚尔岂佛设变同凡。

　　△四智积问化。

　　智积菩萨问文殊师利(至)所化众生其数几何。

　　△五文殊决答七初答利益甚众。

　　文殊师利言其数无量(至)且待须臾自当证知。

　　△二蒙益者集证。

　　所言未竟无数菩萨坐宝莲华(至)住在虚空。

　　△三皆是文殊化。

　　此诸菩萨皆是文殊师利(至)皆共论说六波罗蜜。

　　△四声闻先禀小。

　　本声闻人在虚空中说声闻行。

　　先禀权教住二乘道但说断生死。

　　△五今闻实住大。

　　今皆修行大乘空义。

　　今闻实教悉住大乘法也。

　　△六文殊结利益。

　　文殊师利谓智积曰于海教化其事如是。

　　△七智积偈赞叹。

　　尔时智积菩萨以偈赞曰。

　　大智德勇健(至)广导诸众生令速成菩提。

　　△二明龙女利益九初明文殊自叙。

　　文殊师利言我于海中唯常宣说妙法华经。

　　△二明智积致问。

　　智积问文殊师利言(至)修行此经速得佛不。

　　△三明文殊实答。

　　文殊师利言有(至)志意和雅能至菩提。

　　妙乐云文殊所叹龙女不出弘誓定慧诸行智慧下是慧深入等是定慈念等是誓功德下行也下去诸文有此流例准此应知得不退转即初住念不退也。

　　△四智积执别疑。

　　智积菩萨言(至)不信此女于须臾顷便成正觉。

　　无量劫行行是别教法智积难今龙女须臾成佛乃是执别疑圆是故不信。

　　△五龙女以圆释二初经家叙现申敬。

　　言论未讫时龙王女忽现于前(至)以偈赞曰。

　　△二偈颂赞三初明持经得解。

　　深达罪福相遍照于十方。

　　罪福相者约七方便迭论罪福今既开权无罪无福唯一实相名为深达十方即十法界同以实慧明之故言遍照。

　　△二明成就二身。

　　微妙净法身具相三十二(至)无不宗奉者。

　　具三十二相者深得法身之理即备相好如大品明欲得一切法当学般若如得如意珠也二乘但得空空无相好也四明尊者解谤书云龙女欲彰开权妙相故云法身具三十二相此一一相全理显现法身遍处三十二相相相周遍法具万德相亦须具此之妙身不名尊特更指何身为尊特耶释迦既入多宝塔内验非现起巍巍堂堂方名尊特秪就中道感应于丈六身便为相海此就开权即劣显胜而明尊特乃即劣之尊特也。

　　△三明引佛为证。

　　又闻成菩提唯佛当证知我阐大乘教度脱苦众生。

　　△六身子挟藏难二初总难信。

　　时舍利弗语龙女言(至)具修诸度然后乃成。

　　△二出五碍。

　　又女人身犹有五障(至)云何女身速得成佛。

　　身子挟三藏权教之意而难也。

　　△七龙女以实释二初献珠表得圆解。

　　尔时龙女有一宝珠(至)观我成佛复速于此。

　　圆珠表其修得圆因奉佛是将因克果佛受疾者表龙女获果速也此即一念坐道场成佛不虚也。

　　△二正示因圆果满。

　　当时众会(至)普为十方一切众生演说妙法。

　　胎经云魔梵释女皆不舍身不受身悉于现身得成佛故偈言法性如大海不说有是非凡夫贤圣人平等无高下唯在心垢灭取证如反掌妙乐云问龙女作佛者为不舍分段即成佛耶若不即身成佛此龙女成佛及胎经之文云何通耶答文殊入海通经龙女已得不舍不受之实证今于灵山舍女变男往彼成佛乃由实证起于权用以证圆经成佛速疾若实行不疾权行徒引是则权实义等理不徒然故胎经从实得说若实得者从六根净得无生忍岂不能如龙女应物所好容起神变现身成佛及证圆经既证无生岂不能知本无舍受何妨舍此往彼补注云魔王梵王帝释三人并女是四人皆不舍分段生身不受实报法性身悉于现身得成佛所言女者过去佛世彼时人民悉受女身一日一时即成佛道不舍身不受身也。

　　△八时众闻见得益二初正明见闻。

　　尔时娑婆世界菩萨声闻(至)普为时会人天说法。

　　△二人天欢喜。

　　心大欢喜悉遥敬礼(至)发菩提心而得受记。

　　无量众生等彼土蒙益也娑婆世界等此土蒙益也南方缘熟宜以八相成道此土缘薄只以龙女教化此是权巧之力得一身一切身普现色身三昧也不退义释见序品。

　　△九智积身子默受。

　　智积菩萨及舍利弗一切众会默然信受。

　　智积初未信受执别教为疑身子亦未信受挟三藏教为难今方知龙女依圆修行速疾成佛故与一切默然信受也。

　　妙法莲华经持品第十三

　　二万菩萨奉命弘经故名持品重劝八十万亿那由他菩萨弘经故名劝持品问何故尔二万是法师品初别命之数故奉旨受持八十万亿那由他等前无别命止是通觅故今以佛眼视令其发誓此土通经通经证验深重佛意殷勤是故蒙劝而弘故有二意也。

　　△三持品明忍力成者此土弘经新得记者他土弘经二初明受持三初二万菩萨奉命此土弘经。

　　尔时药王菩萨摩诃萨(至)种种供养不惜身命。

　　众生善少众生浊也多增上慢见浊也贪利供养烦恼浊也增不善根命浊也远离解脱劫浊也若非深位菩萨忍力成就安能于此五浊恶世弘通此经耶。

　　△二诸大声闻发誓他国流通。

　　尔时众中五百阿罗汉(至)瞋浊谄曲心不实故。

　　问此诸声闻既得授记已登初住破无明惑得无生忍成大菩萨何故不能于此恶世通经答为引初心始行菩萨未能恶世苦行通经复欲发起如来开于安乐行品也妙乐云为引始行及开安乐行者始行见诸大德尚不能此土弘经况我等耶是故须下安乐行品为始行弘经之轨故文殊问云菩萨于后恶世云何能说是经。

　　△三诸比丘尼请菩提记四初姨母请记二初请。

　　尔时佛姨母(至)瞻仰尊颜目不暂舍。

　　波阇波提亦云憍昙弥此云众主。

　　△二记。

　　于时世尊告憍昙弥(至)得阿耨多罗三藐三菩提。

　　我先总说一切声闻皆已授记者即指五百弟子品偈云迦叶汝已知等一行半偈也。

　　△二耶输请记二初请。

　　尔时罗睺罗母(至)世尊于授记中独不说我名。

　　△二记。

　　佛告耶输陀罗(至)佛寿无量阿僧祇劫。

　　△三诸尼领解。

　　尔时摩诃波阇波提(至)即于佛前而说偈言。

　　世尊导师安隐天人我等闻记心安具足。

　　△四诸尼发愿。

　　诸比丘尼说是偈已(至)于他方国广宣此经。

　　△二明劝持二初长行五初明佛眼视。

　　尔时世尊视八十万亿那由他诸菩萨摩诃萨。

　　眼视默劝而不告言者上来虽不别命诸菩萨而如来已举持经功德深厚引证分明又多宝分身远来劝发此之殷勤事义已足有欲应命宜即发誓无烦复言又将护声闻他方弘经之愿故不称扬此土弘经之事也。

　　△二菩萨请告。

　　是诸菩萨皆是阿惟越致(至)当如佛教广宣斯法。

　　阿惟越致释见譬喻品。

　　△三明佛默然。

　　复作是念佛今默然不见告敕我当云何。

　　△四菩萨知意。

　　时诸菩萨敬顺佛意并欲自满本愿。

　　△五发誓通经。

　　便于佛前作师子吼(至)在于他方遥见守护。

　　△二偈颂四初披衣弘经三初总论时节以明着衣。

　　即时诸菩萨俱同发声而说偈言。

　　惟愿不为虑于佛灭度后恐怖恶世中我等当广说。

　　妙乐云诸菩萨等请护弘经即是自述弘经方轨以由佛于法师品中说方轨竟宝塔品募觅用方轨人达多品引往用方轨者释迦即是禀方轨众故云以身为床座等持品即是恶世方轨安乐行是始行方轨故云住忍辱地等若不尔者则弘经无轨无轨弘经斯无是处如赤身入阵自损不虚披铠之言应不徒设。

　　△二别明所忍之境三初通明邪见之人。

　　有诸无智人恶口骂詈等及加刀杖者我等皆当忍。

　　此下九行别明所忍之境今一行通明邪见之人即俗众也。

　　△二道门增上慢者。

　　恶世中比丘邪智心谄曲未得谓为得我慢心充满。

　　△三僭圣增上慢者。

　　或有阿练若衲衣在空闲(至)说外道论义。

　　阿练若或曰阿兰若大论翻远离处萨婆多论翻闲静处或翻无诤坐禅三昧经云无诤者将护众生不令起诤也罗什注净名经云无诤有二一以三昧力将护众生令不起诤心二随顺法性无违无诤妙乐引宝云经云阿兰若者不与世诤不近不远便于乞食有树阴多华果足净水无难事不险阻易登陟独无侣诵所闻凡居兰若为调烦恼自举蔑他非无诤行假名阿练若此举其身业不善也好出我等过此举其意业不善也而作如是言等此举其口业不善也。

　　△三总明着衣之意。

　　我等敬佛故悉忍是诸恶(至)皆当忍受之。

　　敬佛忍恶此与常不轻意同笺难云为斯所轻言汝等皆是佛者骂法有二谓善恶也骂人为佛轻之甚矣。

　　浊劫恶世中多有诸恐怖(至)皆当忍是事。

　　忍辱铠者铠甲也中阿含第五云黑齿比丘诉佛云舍利弗骂我说我佛疾唤舍利弗实骂说否舍利弗言心不定者或说骂我心已定云何说骂如折角牛不触娆人如残童子耻不恼彼(截其两手不能害物)我心如地净与不净大小便利涕唾受而不骂心如扫帚净不净俱扫云何骂说于他佛问舍利弗如是恶人汝云何观答人有五种一身善口意不善但念其善不念不善如纳衣比丘见粪聚弊帛左捉右舒截弃不净而取于净念用其身净以规身我弃其口意以诫我口意二口行净身意不净亦念用其口净以规我口弃其身意以诫我身意三意行净身口不净亦念其意净以规我意弃其身口以诫我身口四三业皆不净者虽无可用当痛念之使得值善知识治其三业勿令堕苦五三业皆净者常念是人以自训况念齐愿齐以去我恶此是三藏教中用苦无常不净无我空为铠也毗婆沙论云骂是一字一字不成骂二字成骂无有一时称二字者若称后字前字已灭又能骂所骂皆空于我何为此用通教空为铠也又云凡圣俱有三受云何差别凡夫于若受则嗔于乐受则喜于不苦不乐受则痴圣人于苦受不瞋于乐受不爱于不苦不乐受不痴三使不能使于使得解脱故有凡圣之异如此等有无差降者此用别教为铠也今经明铠者以念佛为铠是念法佛以第一义佛即是法故文云念佛告敕即法也佛即是僧僧即事理俱和毗卢遮那遍一切处如此之铠一铠一切铠即圆教铠也妙乐云念佛为铠者观受为法界故云是念法佛等也由能观别得诸教名所观三受其相不别故持经者应观三受故云能忍诸恶行等辅行七上云一切行中瞋害尤甚故忍最难大论云如天帝问佛若行忍者唯有一事最不可耐小人轻慢谓为怖畏故不应忍佛言若以小人轻慢谓为怖畏欲不忍者不忍之罪甚于此也何以故不忍之人贤圣善人之所轻慢忍辱之人而为小人之所轻慢二轻之中宁取何轻故知宁为小人之所轻不为贤圣之所贱何以故无智之人轻于不可轻贤圣之人贱于所可贱为是义故弥须行忍。

　　△二入室弘经。

　　诸聚落城邑其有求法者我皆到其所说佛所嘱法。

　　△三坐座弘经。

　　我是世尊使处众无所畏我当善说法愿佛安隐住。

　　△四总结请知。

　　我于世尊前诸来十方佛发如是誓言佛自知我心。

　　妙法莲华经科注卷第四
卍新纂续藏经第 31 册 No. 0607 法华经科注


　　妙法莲华经科注卷第五

　　姚秦三藏法师　鸠摩罗什奉　诏译

　　上天竺讲寺住山比丘　一如　集注

　　妙法莲华经安乐行品第十四

　　释此品有三一依事二附文三法门依事释者身无危险故安心无忧恼故乐身安心乐则能进行故云安乐行也附文释者着如来衣则法身安入如来室则解脱心乐坐如来座则般若导行而进此附上法师品文释耳若附当品文者住忍辱地故身安而不卒暴故心乐观诸法实相故行进故云安乐行也法门释者安名不动乐名无受行名无行安名不动者正住中道六道生死之有二乘涅槃之空二边不能动故乐名无受者无受即不受也大品般若行相品云行亦不受(行者行般若也般若性空故皆不受)不行亦不受亦行亦不行亦不受非行非不行亦不受不受亦不受有受则有苦无受则无苦无苦无乐乃名大乐行名无行者若有所受即有所行无受则无所行不行凡夫行不行贤圣行故言无行而行中道是故名行此约法门释安乐行也此品是迹门流通第四意若持品中二万及八十亿那由他菩萨受命弘经深识权实广知渐顿又达机缘神通自在虽于浊世为人恼乱不障通经何俟更示方法若初依之人(五品十信位也)始心欲修圆行在于浊世弘经为浊所恼自行不立亦无化功为是人故须示方法明安乐行故有此品之说也有云四安乐行者谓止观慈悲导三业及誓愿身业有止故离身粗业有观故不得身不得身业有慈悲故勤修身业广利一切有止行故着忍辱衣有观行故坐如来座有慈悲故入如来室止行离过即成断德观行无著即成智德慈悲利他即成恩德是名身安乐行余口意誓愿三安乐行亦如是妙乐云初依始心者始心即在五品初心虽非说法之位随力弘经须此四行至第三品正当说法以资自行说即是弘理须此品以为方法。

　　△四安乐行品为外凡力弱者说依之法弘不虑危苦二初问二初叹深行菩萨能如此弘经。

　　尔时文殊师利法王子(至)护持读说是法华经。

　　此叹前品深行菩萨于浊恶世能奉命弘经也。

　　△二问浅行菩萨云何说是经。

　　世尊菩萨摩诃萨于后恶世云何能说是经。

　　此问浅行菩萨云何恶世弘经。

　　△二答三初总标四行章门。

　　佛告文殊师利(至)欲说是经当安住四法。

　　此标身口意誓愿四安乐也。

　　△二解释修行方法四初身安乐行二初长行二初标行近。

　　一者安住菩萨行处亲近处能为众生演说是经。

　　此下初身安乐行也行名进趣近名修习又行处是忍辱衣近处是法空座忍辱必内怀至理历缘耐事名之为行法空必体达外缘栖息真境目之为近妙乐云问初身业文但云行近何名为身答行近二文广略异故(行处指理略说即住忍辱地近处附事广说即离十恼乱也)离十恼乱正当于身当知住忍亦身住也。

　　△二释行近二初释行处。

　　文殊师利云何名(至)是名菩萨摩诃萨行处。

　　约三法明行处初约一法二约二法三约三法初约一法者即直缘一实谛一实谛为一切所归为一切作本而遍无分别一切所归者即忍辱地也此地即中道诸法归之故名为地众行休息故名忍辱此即行不行之行合上如来衣也妙乐云所住之地谓实理也能住是行即依理起行行不行者理虽无行依理而行行得理息即名不行为一切作本者(亦指忍地为一切本由住忍辱一地故具柔和等三)如万物得地而生以譬众行得理而成若得理本在刚能柔在逆能顺在暴能治在惊能安无量功德从中道地生地无所生(指前实理)而生功德(即柔和等)此即不行行之行合上如来室也(不行行者依理不行而行于行也)遍无分别者则不分别不行与行差别之相以行与不行性相无二见诸法实名不分别无不分别名亦不行不分别即非行非不行合上如来座也南岳安乐行义云亦不行不分别者生死涅槃无一无异凡夫及佛无二法界故不可分别亦不见不二故言不行不分别不分别相不可得故(文)无三行而三行故名为行同一实谛故名为处此约一法释行处明弘经方轨也。

　　○二约二法者即生法二忍二忍即生法二空若开为四忍消文者柔和两字为伏忍善顺两字为顺忍又复于法等为无生忍亦不行等即寂灭忍(合则前二忍是生后二忍是法)若约圆教判四忍者从初发心圆伏五住烦恼至金刚顶皆名伏忍初后悉不违实相皆名顺忍初后不起空有二边心名无生忍初后皆为众行休息名寂灭忍由心住忍地闻生死不忽卒畏苦闻涅槃不忽卒证乐故云不卒暴又闻佛常与无常闻生死涅槃异与不异闻佛道长短难易非长短非难易等皆不惊怖故云心亦不惊行此行者从始至终以二空理而忍诸法即着如来衣安住二空理即坐如来座愍诸众生即入如来室二空四忍名为行理即是处此约二法释行处是弘经方轨也。

　　○三约三法者即不思议三谛也住忍辱地即总论三谛如有地可据方能忍辱也柔和善顺者即善顺真谛能忍虚妄见爱寒热等故言善顺也而不卒暴心不惊者即安于俗谛忍众根缘称适机宜故不卒暴体忍逆顺二境故心不惊也于法无所行等者即安于中谛能忍二边故云无所行正住中道中道即是实相故云观诸法如实相而此中实亦不可得故云亦不行不分别此则据三谛之地名处忍五住之辱为行行亦为三谓止行即行不行合上如来衣也观行即非行非不行合上如来座也慈悲行即不行行合上如来室也此约三法明行处是弘经方轨也。

　　△二释近处三初即远而论近十初远其豪势。

　　云何名菩萨摩诃萨亲近处(至)大臣官长。

　　此下释近处明远十恼乱乃即远而论近也亦是附戒门助观也(行处即正行近处即助行今对十恼等事设观以助照理之正观也)上直缘理住忍辱地今戒门广出众辱之缘应修远离不同凡夫刀仗自防亦非二乘弃舍不观但以正慧而远离之即远论近故云亲近处此初远豪势故云不亲国王等妙乐云恐人恃附失正道故初似小益久则大损。

　　△二远邪人法。

　　不亲近诸外道梵志尼犍子等(至)逆路伽耶陀者。

　　此第二远邪人法也人染邪法迷于正理正观未成切须防断不禀内教故名外道梵志即婆罗门此云净行又翻净裔其人种类自谓从梵天口生在家事梵天名为梵志出家外道通名尼犍尼犍此云离系文笔者文谓歌诗之流笔谓铭赋之类赞咏者显德谓之赞寄情谓之咏路伽耶此云恶论亦云破论逆路者逆君父之论又路伽耶名善论亦名师破弟子逆路伽耶名恶论亦名弟子破师慈恩基法师云路伽耶此云恶对答逆路伽耶此云恶征问今虽令菩萨之人远邪人法不习外典若欲御外侮亦不妨习晓但不可忘弃本宗一味耽着耳。

　　△三远凶险戏。

　　亦不亲近诸有凶戏(至)及那罗等种种变现之戏。

　　此第三远凶戏也相叉相扑即凶戏也那罗此云力即是角力戏亦是设筋力戏也疏云那罗延者上伎戏亦云彩画其身作变异之相又云缘橦倒掷之类妙乐云近凶戏者恐散逸故。

　　○叉(初佳切打也)扑(音雹挨也又普卜切小击也)。

　　△四远旃陀罗。

　　又不亲近旃陀罗(至)则为说法无所希望。

　　此第四远旃陀罗也旃陀罗此云屠者又云严炽谓以炽然恶业而自严饰也若亲近之者令人无慈畜养猪羊鸡狗畋猎渔捕者此等皆有杀害之心名恶律仪如是人来当为善巧说法回其杀害之心不可有于希望之意也。

　　○畋猎者为田除害名畋猎即捷取之名白虎通云四时之畋总名为猎畋通作佃易曰以佃故渔注云取兽曰畋取鱼曰渔。

　　△五远二乘众。

　　又不亲近求声闻比丘(至)随宜说法无所希求。

　　此第五远二乘众也二乘之人沉滞空寂不能发菩提心故须远离也妙乐云近二乘人令人远菩提故西方三乘人不杂处故云或来既未受大化不妨顺其小志而说故云随宜说法而亦不可有于希求之心也。

　　△六远欲想相。

　　文殊师利又菩萨(至)不与小女处女寡女等共语。

　　此第六远欲想也欲想能杀害菩提心故辅行云欲想者为欲深防欲之过患也尚不起想况复形交或有染其形容姿态语笑威仪折旋俯仰皆能生于欲想须以九想观治之处女者居处在家未嫁之女也寡女即无夫者阿含经云有一异学问薄拘罗汝于正法中曾行欲事否答云莫作是语我八十年未曾起欲想未曾视女人面未曾入尼房未曾与尼相问讯乃至道路中亦不与共语今之弘法者观斯龟鉴可不慎之哉。

　　△七远不男人。

　　亦复不近五种不男之人以为亲厚。

　　此第七远不男也妙乐云不男坏乱菩提志故五不男者生剧妒变半也生谓从生以来便无男根剧谓以刀去势妒谓因见他淫方有妒心淫欲即起变谓今生变作半谓半月能男半月不能男也亦有五种不女谓螺筋鼓角脉也。

　　△八远其危害。

　　不独入他家若有因缘须独入时但一心念佛。

　　此第八远危害也妙乐云危害难处不合入故(文)阿难问佛如来灭后见女人云何佛言勿相见设相见勿共语当专心念佛。

　　△九远讥嫌事。

　　若为女人说法不露齿笑(至)犹不亲厚况复余事。

　　此第九远讥嫌也露齿笑现胸臆增他不善之心为女说法当避讥嫌尚不宜亲厚况复余之事乎。

　　△十远乐畜养。

　　不乐畜年少弟子沙弥小儿亦不乐与同师。

　　此第十远畜养也沙弥此云息慈谓息世染之人以慈济群生也又云初入佛法多存俗情故须息恶行慈也盖畜养小儿妨修正业故须远也自初远豪势至此远畜养十种恼乱分为二边九是生死一是涅槃二俱远离即寂灭之异名耳如此。

　　法诸教皆然但不近二乘与诸教小异盖今是名教行者弘通大乘独妙之经故须远离声闻缘觉小乘之人也。

　　△二即近论近处。

　　常好坐禅在于闲处修摄其心(至)是名初亲近处。

　　今修摄其心乃即近而论近亦是附定门助观也前远离十种恼乱即是修戒今常好坐禅即是修定次文观一切法空即是修慧今修定中有三意妙乐云三意者定心定处定门也心谓能期之心期于破障显理即修摄其心也处谓五缘中闲居静处即今在于闲处也门谓修定要门乃五事中调心不沉不浮即今常好坐禅也未暇定论故二十五方便中随要列二名耳如是三法皆令亲近。

　　△三非远近论三初总标境智。

　　复次菩萨摩诃萨观一切法空。

　　此观一切法空即非远非近而论近亦是附慧门助观也初观字标智即中道能观之观智也中间一切法三字标境即十法界所观之境也后空字但是结成智境能观之智所观之境皆不可得即境智皆空。

　　△二别释境智。

　　如实相不颠倒(至)无量无边无碍无障。

　　如实相三字别释境也空假二边对乎中道非一异名如非七方便之权名实以实为相故言如实相不颠等诸句别释观也不颠等者凡夫依正二报之法本是无常反执为常本是苦反执为乐本无我反执为我本不净反执为净此凡夫四倒也二乘于常乐我净四德反执为苦无常无我不净此二乘四倒也菩萨无此八倒故云不颠倒也不动者不为分段变易二种生死所动也不退者契寂灭理心心寂灭入萨婆若海也(萨婆若此云一切智即果智也)不转者不如凡夫流转生死不如二乘转凡成圣也如虚空者虚空但有名字名字求不可得中道观智亦但有名字亦求不可得妙乐云但有名字即性空名字亦无即相空无所有性者了一切法无自他共离四性之执此出性空之相也一切语言道断者即绝言思为相空之相也不生者所破之惑能破之智悉皆称理故不生也不出者如来所治全体即是故无可出不起者以入理故方便理教一切皆寂也此实相之理名不能名故性空相不能相故相空故云无名无相此重牒前无所有等也无所有者重叹中道观智之体无二边之有也无量者非阴界入诸数法故无边者非如偏小有分限法故无碍者遍入诸法故无障者无能遮止故虽复多句秪是能观无相无作与境合耳亦只是对一切法名一切空。

　　△三结成境智。

　　但以因缘有(至)是名菩萨摩诃萨第二亲近处。

　　但以因缘有者总结上诸句莫非因缘也上直明中道观慧非解非惑绝二边之相今明双照二边从惑因缘生生死从解因缘生涅槃此以因缘一句义开两境也又因缘有有于涅槃(照于缘生缘生故空空名涅槃)从颠倒生者生于生死此则双照意显也常乐观如是等法者即三谛等法也又但因缘有从颠倒生者结不思议三谛境也(凡从因缘生颠倒之法皆妙境体也)故说者不思议教也常乐观者结不思议三观也。

　　△二偈颂三初颂标章。

　　尔时世尊欲重宣此义而说偈言。

　　若有菩萨于后恶世无怖畏心欲说是经。

　　颂上欲说是经当安住四法由住忍地心不惊怖故云无怖畏心。

　　△二颂修行二初颂事远近。

　　应入行处及亲近处(至)贪着小乘三藏学者。

　　自应入行处下十四行颂上离十恼事约远论近也增上慢者谓于最上人法而生慢易即未得谓得之类也三藏者佛在波罗奈最初为陈如等五人说修多罗藏又在罗阅祇最初为须那提说毗尼藏又在毗舍离猕猴池侧最初为䟦耆子说阿毗昙藏即小乘三藏也习近小乘妨弘大法故须远也。

　　破戒比丘名字罗汉(至)诸优婆夷皆勿亲近。

　　名字罗汉者谓假名阿罗汉非实证得也求现灭度几近小乘非大法器故弘大乘经者即不得亲近也。

　　若是人等以好心来(至)皆勿亲近以为亲厚。

　　不希望者如左溪尊者未尝为利说一句法未尝因法受一毫财如是存心方可谓之无希望也及诸不男彼名般吒者此翻黄门黄门者有男女形不能男女。

　　亦莫亲近屠儿魁脍(至)如是之人皆勿亲近。

　　屠杀也亦分割其肉曰屠脍细切肉也贩者买贱而卖贵也炫自媒也此等皆非清净之行故宜远之。

　　凶险相扑种种嬉戏(至)以此二处能安乐说。

　　入里乞食者杂阿含经云有一羊往粪聚饱食还群贡高我得好食比丘亦如是得四事供养已起染着想不知出要向诸比丘贡高毁蔑他人我得彼不能得是为羊比丘乞食若师子王遇大兽即啖不味不着得小兽即啖不鄙不薄比丘亦尔得四事供养已不起染着想自知出要无增减心是为师子王比丘乞食又比丘乞食未得食前应念为修道故补饥疮须行乞食既得食已为报施恩念道不辍宝云经云乞食作四分一分奉同梵行一分与丐一人分施鬼神一分自食。

　　△二颂非远近。

　　又复不行上中下法(至)是则名为菩萨行处。

　　上中下法者约教则以别教为上通教为中藏教为下约人或指三乘或三教菩萨今约废权说故云不行等有为等者有为是世间法故不实无为是出世间法故实亦不分别等者观音义疏以男女表对定慧慧表男定表女正引此二句以明定慧之法性本绝言不可分别故下即云不得诸法等。

　　一切诸法空无所有(至)常住一相是名近处。

　　此颂上常好坐禅及观一切法空等文可见。

　　△三颂明行成三初标。

　　若有比丘于我灭后(至)说斯经时无有怯弱。

　　此标行成事成则外仪无失理成则内心无滞故说经时无怯弱也。

　　△二释。

　　菩萨有时入于静室(至)其心安隐无有怯弱。

　　此释安乐之因因入静室修禅定故止于过恶得人无我外则不损因正忆念修智慧故离诸取着得法无我内无颠倒是则心不怯弱不怯弱名安乐也。

　　△三结。

　　文殊师利是名菩萨安住初法能于后世说法华经。

　　此颂长行总结初法即指身安乐行也。

　　△二口安乐行二初长行二初标章。

　　又文殊师利如来灭后于末法中(至)应住安乐行。

　　此下第二口安乐行也今标章。

　　△二行法二初止行四初不说过。

　　若口宣说若读经时不乐说人及经典过。

　　此释口安乐之行法有止行观行今止行中初不乐说能听人及所听经典过者法华已前七方便之权法乃是佛为他机随他意语名不了义人若听受容有乐偏小之过法是随机之说则有何过若言法有过者则是恼乱其听受之人非口安乐行之相也。

　　△二不轻慢。

　　亦不轻慢诸余法师。

　　此言弘经者不可倚恃所弘法华之圆而轻蔑偏权小教之法师也妙乐云佛在世时尚以异方便及余深法用助圆实之正道后学顺教岂可固违须顺佛意将护物机问佛世观机恐物堕苦先以小接次以偏引末世弘法岂必然耶答恐弘经人倚圆蔑偏作如是说然弘经者随其行位浅深若始行弘经之人遇求法者但以大乘而为解说不以小答也若深位弘经者始末弘法必以三藏等三方能显于圆顿也。

　　△三不叹毁。

　　不说他人好恶长短(至)亦不称名赞叹其美。

　　初不说一切人次别举声闻不说他人长短者夫人恶闻其失故不谈人短好誉者必善毁故不称人长故日藏经云初中后夜减省睡眠精进坐禅诵经修道背舍生死向涅槃路不称他短不说己长于声闻等者声闻根性不定若叹二乘或令彼退大取小若毁呰二乘或令其大小俱失所以毁赞俱不应也妙乐引大论云自赞自毁赞他毁他如是四法智者不为何以故自赞者是贡幻人自毁者是妖惑人赞他者是谄佞人毁他者是谗贼人智者应以四悉檀筹量而护自他。

　　△四不怨嫌。

　　又亦不生怨嫌之心。

　　若谓其所承之人及所禀之法妨害我道即是怨心若谓其人法鄙劣即是嫌心心机一动声说即发杜说过之源故不生怨嫌也妙乐云怨去声损己则怨违情曰嫌安乐行者尚去顺己之喜况构无怨之恨大集经云过去世时有罗刹王于拘留孙佛法中出家发菩提心诵持大小乘法聚各八万四千由意嫌头陀比丘不诵经典犹如株杌由此堕狱受苦从狱出已受罗刹身于贤劫末楼至佛所方脱罗刹身常人尚尔况安乐行为弘大典将护小行怨嫌俱舍方称正行此口安乐行中所言怨嫌心者心动则形于言是故制心即为制口。

　　△二观行。

　　善修如是安乐心故(至)而为解说令得一切种智。

　　上既观诸法空心已住于毕竟空理无所取着必不执大而轻于小但随顺物情复不违于大乘法相或有难问则不说小乘法答但以大乘答者有二意若见其无大机而为说小但令得方便小益若不见其无大机而为说小则妨其大缘是故但为说大则无二者之咎一切种智如前释增治云随顺物情即不逆其意尚不令顺法而违物尚不许见无大而为说小妨其大缘况令违法相而复背机况复执大毁小而令大小俱失耶。

　　△二偈颂三初颂标章。

　　尔时世尊欲重宣此义而说偈言。

　　菩萨常乐安隐说法(至)着新净衣内外俱净。

　　此二行颂上口安乐行中初标章也上总称应住今颂中别出行相行相有三初半行欲令现前人得安隐道及果(安隐道即涅槃因果即涅槃果)即入如来室义次半行即坐如来座义后一行即着如来衣义以此三法导口业名安乐行也。

　　△二颂行法二初颂止行四初颂不轻慢。

　　安处法座随问为说。

　　此下五行半颂止行也今半行颂不轻慢若轻慢者则不随问为说也。

　　△二不说长短。

　　若有比丘及比丘尼(至)若有难问随义而答。

　　但依妙义而说不谈人之好恶难问随义答者有二一可答二不可答若问答相诘难胜负则自知是为智者语若自放恣而问敢有违者诛之是为王者语若长短是非皆不知唯求己胜是为愚者语妙乐云智者语即可答王者语愚者语即不可答。

　　△三不说人过。

　　因缘譬喻敷演分别(至)渐渐增益入于佛道。

　　若说人过生人毒念今不说其过故使发心入于佛道佛道从喜生故也。

　　△四颂无怨嫌。

　　除懒惰意及懈怠想离诸忧恼慈心说法。

　　怨嫌心起则懈懒忧恼今以慈心说法颂无怨嫌者精进无忧故也上长行皆约止善说颂中皆约行善也。

　　△二颂观行。

　　昼夜常说无上道教(至)是则大利安乐供养。

　　此四行颂观门也上长行中云但以大乘答今颂云说无上道上云令得一切种智今颂云愿成佛道令众亦尔者令他亦成佛道也。

　　△三颂行成四初颂标行成。

　　我灭度后若有比丘能演说斯妙法华经。

　　此一行标口安乐行成也。

　　△二无过难除。

　　心无嫉恚诸恼障碍(至)亦无摈出安住忍故。

　　此二行明内无过则外难不生如无臭物蝇则不来。

　　△三有善行成。

　　智者如是善修其心能住安乐如我上说。

　　此内有善法所以行成也。

　　△四格量功德。

　　其人功德千万亿劫算数譬喻说不能尽。

　　△三意安乐行二初长行三初标章。

　　又文殊师利菩萨摩诃萨(至)受持读诵斯经典者。

　　此下第三意安乐行也今标章。

　　△二行法二初止行四初不嫉谄。

　　无怀嫉妒谄诳之心。

　　夫二乘欲出生死故先除贪欲菩萨欲化他故先除嗔见嫉是嗔垢谄是见垢嫉妒违慈悲之心非化他之法谄诳乖智慧之道非自行之法若智慧被障将何上求佛道若慈悲有妨将何下化众生是故菩萨之人欲修意安乐行最须弃之。

　　△二不轻骂。

　　亦勿轻骂学佛道者求其长短。

　　亦勿轻骂等者此戒菩萨之人不应自倚圆行而呵责别教行人学佛道者亦不自倚圆教之长求其权教之短知机呵责不知勿骂若其责骂容有退彼善根之义故云亦勿等也。

　　△三不恼乱。

　　若比丘比丘尼(至)汝是放逸之人于道懈怠故。

　　比丘等四众皆有三乘之机故云求声闻等此戒不应以圆呵通教三乘者其本无大机强以圆呵乖心成恼通既被呵圆复未解前疑后悔大小俱失以去佛道迂回名甚远此恼别教行人今文虽曰呵通以通教中复有别机故也若匆匆取证沉空滞寂不能得一切种智此恼通教行人厌生死懒化导名懈怠悲华经明小乘者为懈怠。

　　△四不诤竞。

　　又亦不应戏论诸法有所诤竞。

　　嘲谑之论妨安乐行故须制也遗教经云若种种戏论其心则乱虽复出家犹不得脱是故比丘当须舍离此意同也。

　　△二观行四初起大悲心违于嫉谄。

　　当于一切众生起大悲想。

　　此下四科明观行也即约前四恶起于行善也。

　　△二起慈父心违于轻骂。

　　于诸如来起慈父想。

　　凡求佛道即是学人敬学如佛不得轻骂诸者通三世此即未来如来也。

　　△三起大师想违于恼乱。

　　于诸菩萨起大师想(至)常应深心恭敬礼拜。

　　以理论之三乘皆是菩萨有化训之德皆是众生之师应起师想勿言其短。

　　△四平等说法违于诤论。

　　于一切众生平等说法(至)亦不为多说。

　　平等破偏执之诤法本平等故云以顺法也不多不少者量其机器之利钝也。

　　△三结成二初由止恶恶不能加。

　　文殊师利是菩萨摩诃萨(至)说是法时无能恼乱。

　　此结意安乐行也由止恶故恶不能加故云无能恼乱也。

　　△二由观行胜人来集。

　　得好同学共读诵是经(至)供养经卷恭敬尊重赞叹。

　　由观行故胜人来集得好同学也。

　　△二偈颂二初颂行法二初颂止行四初颂不嫉谄。

　　尔时世尊欲重宣此义而说偈言。

　　若欲说是经当舍嫉恚慢谄诳邪伪心常修质直行。

　　△二颂不轻骂。

　　不轻蔑于人。

　　△三颂不诤竞。

　　亦不戏论法。

　　△四颂不恼乱。

　　不令他疑悔云汝不得佛。

　　△二颂观行四初颂于一切起大悲心。

　　是佛子说法常柔和能忍慈悲于一切不生懈怠心。

　　△二颂于菩萨起大师想。

　　十方大菩萨愍众故行道应生恭敬心是则我大师。

　　△三颂于如来起慈父想。

　　于诸佛世尊生无上父想。

　　△四颂平等说法息诤论。

　　破于憍慢心说法无障碍。

　　△二颂行成。

　　第三法如是智者应守护一心安乐行无量众所敬。

　　△四誓安乐行二初长行二初明行法三初标章。

　　又文殊师利菩萨摩诃萨(至)有持是法华经者。

　　此下第四誓愿安乐行也以身口意与慈悲俱即誓愿安乐行发愿流通此经故也。

　　△二行法三初标誓愿境二初慈誓境。

　　于在家出家人中生大慈心。

　　通取曾发方便心而未出三界者名在家断见思惑尽出三界者名出家此摄得两教二乘三教菩萨此辈既皆具无明有苦可拔亦应是大悲境但其皆曾发偏小之心与慈誓相应须与其圆道圆果之乐故言生大慈心以慈能与乐故也。

　　△二悲誓境。

　　于非菩萨人中生大悲心。

　　通取未曾发方便心者名非菩萨此摄得三界内者既全不曾发小乘方便之心况复能发大乘真实之心则知此等皆是界内流转生死之徒亦须与乐但其流转无际正与悲誓相应宜拔其苦因苦果故言生大悲心以悲能拔苦故也。

　　△二起誓愿由二初起慈誓之由。

　　应作是念如是之人则为大失如来方便随宜说法。

　　此即起慈之由也如是之人指上曾发方便心者由乐小故执佛方便以为真实不会圆道故言大失大失是慈誓之由也。

　　△二起悲誓之由。

　　不闻不知不觉不问不信不解。

　　指上未曾发偏圆心者由未发偏圆之心不闻偏圆二道故以不闻偏道为无闻慧不知偏道为无思慧不觉偏道为无修慧又无圆三慧何者不问圆道故不闻不信圆道故不思不解圆道故不修偏圆三慧权实皆无甚可怜愍即起悲之由也妙乐中问云何得知前三是权后三是实答准正发誓文但牒后三而为是经故云其人虽不问不信不解是经。

　　△三正立誓愿。

　　其人虽不问不信不解是经(至)引之令得住是法中。

　　此正发誓愿也彼人虽不问不信偏圆二道菩萨不约偏道发誓但欲与其圆道三慧故言虽不问不信不解此经我得三菩提引令得入也若誓愿若菩提若神通若智慧皆由安乐行得之神通智慧二力秪是福智二严深观如来座故得智慧力四辩庄严能以慧拔也深观如来室如来衣得大善寂力不起灭定现诸威仪神通福德庄严先以定动也。

　　△三结成三初总结无过失。

　　文殊师利是菩萨摩诃萨(至)说是法时无有过失。

　　此下结誓愿安乐行也今总结无过失既无过失则是行成行云何成以其立大誓愿故即入如来室行成以其知四众失圆道故即坐如来座行成以其誓制其心不懈怠故即着如来衣行成三行具立故言行成无过失者慈悲成故无嗔垢失如来衣成故无懈怠失如来座成故无谄曲失以由此第四誓愿行成故无诸失也。

　　△二别结慈悲成。

　　常为比丘比丘尼(至)能令听者皆得欢喜。

　　此别结慈悲行成也以慈成故摄得四众人天供养听法誓愿成故感佛神通诸天卫护如来座成不著于法故听者欢喜也。

　　△三释誓愿行成。

　　所以者何此经是一切过去(至)诸佛神力所护故。

　　此释誓愿行成三世诸佛尚皆守护况诸天耶。

　　△二叹经妙二初法说二初昔未显说。

　　文殊师利是法华经(至)乃至名字不可得闻。

　　此昔未曾显说故昔不得也。

　　△二今日乃得。

　　何况得见受持读诵。

　　△二譬说二初不与珠譬昔未曾显说二初开譬六初威伏诸国。

　　文殊师利譬如强力转轮圣王欲以威势降伏诸国。

　　翻译名义引俱舍论云南洲人寿至八万岁时有转轮王生灭八万时人寿损减众恶渐盛故无轮王由轮旋转应导威伏一切名转轮王具足说之则有四种轮王谓金银铜铁轮从胜但说金轮故经言若王生在刹帝利种绍灌顶位于十五日受斋戒时东方忽有金轮宝现其轮千辐具足毂辋舒妙光明来应王所此王定是转金轮王金轮王领四洲银轮王领三洲铜轮王领二洲铁轮王领一洲四种轮王威定诸方亦有差别慈恩云金轮望风顺化银轮遣使方降铜轮震威乃服铁轮奋戈始定今以轮王譬如来化世降伏诸国譬降伏五阴十二入十八界诸境。

　　△二小王不顺。

　　而诸小王不顺其命。

　　小王譬诸烦恼未得无漏智慧调伏名不顺其命。

　　△三起兵往伐。

　　时转轮王起种种兵而往讨伐。

　　起种种兵譬七贤中所修方法为前军须陀洹斯陀含中所修方法为次军阿那含阿罗汉中所修方法为后军所破者是三毒等分八万四千之冠盗能破者是八万四千法门之官兵妙乐云言八万等者只是小乘八万而已。

　　△四有功欢喜。

　　王见兵众战有功者即大欢喜。

　　△五随功赏赐。

　　随功赏赐或与田宅聚落城邑(至)奴婢人民。

　　田即三昧宅即智慧聚落即初果二果邑即三果城即四果涅槃衣服即惭忍善法严身之具即助道善法也种种七宝即七觉支等象马车乘即二乘尽智无生智也奴婢即神通得有漏善法如人民即七贤位也辅行六下云随功赏赐者随其精进功能故佛轮王见小乘众破见思贼有微功者赐事禅定无漏田宅若见大士应破大惑获大功勋即赐以髻中明珠也。

　　△六而不与珠。

　　唯髻中明珠不以与之(至)王诸眷属必大惊怪。

　　髻喻权珠喻实言髻中明珠者实为权所隐也在顶上者譬极果所宗有出分段生死之机为小功勋有出变易生死之机为大功勋惊怪者未有大功忽赐髻珠诸臣皆疑怪譬众生大机未动忽说此经二乘疑惑菩萨惊怪辅行六下云于实法界顶开同体权髻与实相明珠得法王记莂。

　　△二合譬六初合威伏诸国。

　　文殊师利如来亦复如是(至)得法国土王于三界。

　　此下六科合上譬也。

　　△二合小王不顺。

　　而诸魔王不肯顺伏。

　　△三合起兵往伐。

　　如来贤圣诸将与之共战。

　　△四合有功欢喜。

　　其有功者心亦欢喜。

　　△五合随功赏赐。

　　于四众中为说诸经(至)引导其心令皆欢喜。

　　根力者即三十七道品中五根五力也修此根力即不漏落六道生死故名无漏根力也涅槃此云灭度今即小乘真空涅槃也此真空涅槃能防见思之非御生死之敌故名涅槃城。

　　△六合而不与珠。

　　而不为说是法华经。

　　△二与珠譬譬今日得闻二初开譬二初有勋。

　　文殊师利如转轮王见诸兵众有大功者心甚欢喜。

　　△二与珠。

　　以此难信之珠久在髻中不妄与人而今与之。

　　珠在髻中者实为权所覆也解髻即开权与珠即显实用譬法华开权显实也四十余年秘而不谭故云不妄与人。

　　△二合譬二初合有勋。

　　如来亦复如是于三界中(至)尔时如来亦大欢喜。

　　贤圣军如上所明妙乐云见贤圣等者大集经云知苦坏阴魔断集离烦恼魔证灭离死魔修道坏天主魔今不云天主魔者以小乘多断三魔未坏天主魔然已有坏义成道必降魔故也有大功勋等者如来见此小乘贤圣已除界内苦集名与阴战至般若后破无明出变易名大功勋故今三毒等且小乘中说三毒者贪嗔痴也在见惑中名邪三毒在思惑中名正三毒故知三毒不出见思二惑如来见诸贤圣已断见思出三界外不为魔网所𦋐不久必当破无明之惑出变易生死之苦故通云欢喜也。

　　○名义云天主魔者欲界天主也着乐邪见憎嫉一切贤圣涅槃道法名天主魔。

　　△二合与珠。

　　此法华经能令众生(至)乃与汝等而敷演之。

　　一切智者谓一切内法内名能知能解一切外法外名亦能知能解但不能以一切道起一切种故名一切智记云内法内名者谓理内所诠法相及能诠名字外法外名者即理外所诠法相及能诠名字空观若成于此名相悉能体达多怨者如五千退席等如云如来现在犹多怨嫉是也难信者如中下根譬喻因缘二周之后方能信解是也于诸说中等者此经于已今当说最为第一故也明珠者明譬中道智珠喻圆实之理能令至一切智智即果名行始为因行终为果是行一也第一之说是教一秘密之藏是理一安置诸子秘密藏中我亦不久自住其中即兼人一。

　　△二偈颂二初颂行法二初超颂行成。

　　尔时世尊欲重宣此义而说偈言。

　　常行忍辱哀愍一切乃能演说佛所赞经。

　　此下四行颂行成也上长行中总明行成今偈颂中别显也常行忍辱颂着忍辱衣行成哀愍一切颂入慈悲室行成乃能演说颂坐法空座行成。

　　△二追颂行法三初颂誓愿境。

　　后末世时持此经者于家出家及非菩萨应生慈悲。

　　△二颂誓愿由。

　　斯等不闻不信是经则为大失。

　　△三正立誓愿。

　　我得佛道以诸方便为说此法令住其中。

　　△二颂叹经二初颂开譬二初颂不与珠譬。

　　譬如强力转轮之王(至)妓婢财物欢喜赐与。

　　△二颂与髻珠譬。

　　如有勇健能为难事王解髻中明珠赐之。

　　辅行六下云力能趣实故云勇健依理而起精进之行故云能为难事今佛轮王解权赐实故云王解髻等。

　　△二颂合譬二初颂合不与珠。

　　如来亦尔为诸法王(至)以大方便说此诸经。

　　△二颂合与珠譬。

　　既知众生得其力已(至)今正是时为汝等说。

　　上譬如强力至此凡十行半颂上叹经也其力即精进力也不妄开示者大机未熟也今正是时者正是开权显实之时。

　　△三总结行成之相三初结劝四行。

　　我灭度后求佛道者(至)应当亲近如是四法。

　　此下二十三行是第三总结行成感征之相以劝修行今结劝身口意誓愿四行也。

　　△二举三报以劝亦名三障清净三初报障转转现报。

　　读是经者常无忧恼又无病痛颜色鲜白。

　　此下举三报转以劝持经今是报障转转现报也灭现世忧恼即除苦受之报此转现报之心也无病痛颜色鲜白即转现报之色也。

　　△二业障转转生报。

　　不生贫穷卑贱丑陋。

　　此转恶业也恶业之因应感恶果由持经力转恶因而得好果即转生报也不生即无恶生业现在持经不作贫穷业来世不生卑贱也。

　　△三烦恼障转转后报二初别明三烦恼障转三初别明贪障转。

　　众生乐见如慕贤圣天诸童子以为给使。

　　此众生乐见至下如日之照三行是别明三烦恼障转也今初明贪障转多贪欲者为人忽慢又障生梵天今贪欲障转故众生乐见人不忽慢天童给使不障生梵天。

　　△二别明嗔障转。

　　刀杖不加毒不能害(至)游行无畏如师子王。

　　此明嗔障转也舍嗔则除内刀箭入阵则外刃不伤故云刀杖不加嗔是害慈悲之毒药内既慈悲则外毒不能害嗔是恶口腑脏内既无嗔则入口闭塞不能恶骂既不为人加害恶骂故于游行之处无所畏惮也。

　　△三别明痴障转。

　　智慧光明如日之照。

　　此明痴障转也愚痴能障智慧今愚痴之障既转则智慧之光如日之照。

　　△二总明一切烦恼转六初梦入十信二初正明慈悲报。

　　若于梦中但见妙事(至)数如恒沙恭敬合掌。

　　此下十六行总明一切烦恼障转亦是后报转也由身口意誓愿四行功成兼以弘经之力化功归己果相先彰故于梦中见种种事并是未来后报之相百千万劫事在一念梦中用表妙法不可思议一中无量无量中一是相前现后当克果从初十信乃至妙觉八相成佛皆以如来庄严而自庄严即忍辱报今此二行半正言慈悲报也。

　　△二正见无痴报。

　　自见其身而为说法。

　　因无邪痴而得正见因正见故而有智慧因有智慧即能说法故科此二句为正见无痴报从前科若于梦中至此而为说法总是梦入圆教十信位也。

　　△二梦入十住。

　　又见诸佛身相金色(至)亦有四众合掌听法。

　　此六行半偈明梦入十住也住中既云见佛表自当得八相初住便破一品无明分身百界作佛故也见身处中表入中道实相也闻法欢喜表初发心住见中道与初欢喜地等故亦云喜陀罗尼此云能持谓集种种善法能持令不散不失也又翻总持谓持善不失持恶不生也又翻遮持谓遮二边之恶持中道之善也今云得陀罗尼即有三一旋陀罗尼二百千万亿旋陀罗尼三法音方便陀罗尼净名疏释云旋者转也转假入空得证真谛百千万亿者即是从空入假旋转分别破尘沙惑显出恒沙佛法法音方便者即是二观方便得入中道也不退智者即三不退具如序品初释既云证不退智即为授记者当知得入初住无生得记之位也。

　　△三梦修十行。

　　又见自身在山林中修习善法。

　　梦入十住之后既云又见自身在山林等知是十行修习善法也妙乐云修习云行者前非无行不别而别至此最得行名故也。

　　△四梦悟十向。

　　证诸实相。

　　既云证诸实相知是十回向正观中道位也妙乐云证诸者诸言正表断三十品无明也。

　　△五梦入十地。

　　深入禅定十方佛。

　　深入禅定即第十地中无垢三昧入金刚定诸佛皆现摩顶受职也妙乐云言无垢者初住已得为顺大经以无垢三昧对于初地故今且从初地以说若云入金刚定义当等觉今等觉合在十地中。

　　△六梦入妙觉。

　　诸佛身金色百福相庄严(至)如烟尽灯灭。

　　既梦八相作佛则知是梦入妙觉也此中或是初住能八相成佛之相仍前次位寄谈极果耳梦作国王即是降兜率托胎降生三相舍宫殿五欲诣道场即是出家之相成无上道成道必降魔即是成道降魔二相转法轮入涅槃二相如文烟尽灯灭者烟譬机灯譬应妙乐云安乐既是如来之行故弘经者预表果成故知弘功其力不少。

　　△三总结行成。

　　若后恶世中说是第一法是人得大利如上诸功德。

　　此总结行成也。

　　妙法莲华经从地涌出品第十五

　　师严道尊鞠躬祗奉如来一命四方奔踊故言从地涌出品此约世界悉檀释也三世化导惠利无疆一月万影孰能思量召过去以示现在弘妙经以益当来故言从地涌出品此约为人悉檀释也虚空湛然无早无晚惑者执迹而闇其本召昔示今破近显远故言从地涌出品此约对治悉檀释也寂场少父寂光老儿示其药力咸令得知故言从地涌出品此此约第一义悉檀释也妙乐自下升此故是世界也召本人示现人令现人生现善使本人弘现经令当人生当善故是为人也虚空等者约所表也虚空理也本迹事也事有本迹理无早晚惑者迷理而暗本迹故执近迹而失远本所以召昔示今破执近恶故是对治也寂场舍那示始成故父少寂光菩萨行久著故儿老譬药力者父久先服种智还年之药父老而若少子亦久禀常住不死之方子少而若老故是第一义也。

　　△大段第二本门开近显远亦名开师门之近迹显佛地之远本三初序段从此下至汝等自当因是得闻二正说段从尔时释迦告弥勒下至分别功德品弥勒说十九行偈三流通段从偈后下十一品半经文今初从地涌出品初半品乃本门序段分二初涌出三初他方请弘。

　　尔时他方国土诸来菩萨(至)当于此土而广说之。

　　他方菩萨既闻迹门流通弘经福大咸欲发愿住此弘宣是故请也。

　　△二如来不许。

　　尔时佛告诸菩萨摩诃萨众(至)护持读诵广说此经。

　　如来止之凡有三义他方菩萨各各自有己任若住此土废彼利益又他方菩萨于此土结缘事浅虽欲宣授必无巨益又若许之则不得召下方菩萨下方菩萨若不来此近迹不得破远本不得显为此三义故如来止之也召下方来亦有三义是我弟子应弘我法以缘深广能遍此土益遍他方土益又得开近显远是故止彼而召下也。

　　△三下方涌出二初经家叙相五初涌出。

　　佛说是时娑婆世界(至)菩萨摩诃萨同时涌出。

　　妙乐云地裂者地覆本眷属如迹隐本今开迹显本故裂地以表之。

　　△二身相。

　　是诸菩萨身皆金色三十二相无量光明。

　　△三住处。

　　先尽在此娑婆世界之下此界虚空中住。

　　住处者常寂光也常即常德寂即乐德光即净我二德此四德秘密之藏是其住处以不住法住秘藏中下方者法性之渊底玄宗之极地故言下方在下不属此空中不属彼非彼非此即中道也又出此不在上亦不在此下不上不下住在空中亦是中道也妙乐云法性之渊底释下也玄宗之极地释方也玄理之宗故名玄宗宗谓宗致取果所期此诸菩萨分到所期且云极地在下不属此者在下空故不属此界(下方空名下空)空中不属彼者住于下方空中故不属彼界出此不在上者非上界也不在此下者言在此界之空中经云从地出已各诣虚空是也。

　　△四闻命。

　　是诸菩萨闻释迦牟尼佛所说音声从下发来。

　　来之由者闻命故来弘法故来破执故来显本故来皆如上说。

　　△五眷属。

　　一一菩萨皆是大众唱导之首(至)所不能知。

　　所将眷属者若人情往望谓领六万五万恒沙者为多领三二一者为少单己者只独若依文往寻六万五万者为少单己者为多故下偈文云单己独处者其数转过上若依法门者一一皆是导师能引众人至于宝所当知一己非独六万非多一即一道清净二即定慧三即戒定慧四即四谛五即五眼六即六度一一度具十法界界界互具成百法界界界十如即具千如如如十善即成万善一度具万六度即六万法门多不为多一不为少非多非少而多而少(多不多空也一不少假也双非双照中也)此中明六度不同常途六度互严之说乃依妙境论六度耳妙乐云行依妙境故度成万是也。

　　△二大众问讯五初三业供养。

　　是诸菩萨从地出已(至)欣乐瞻仰于二世尊。

　　树下之座即分身诸佛所坐者也拜绕是身赞法是口瞻仰是意也。

　　是诸菩萨摩诃萨从初涌出(至)令诸大众谓如半日。

　　五十小劫谓如半日四众遍见此乃隐长而现短借(犹与也)其神力令狭而见广俱是不可思议也五十小劫与半日者此是时节不可思议如来所见不以二相下方菩萨常面称扬如来默然常受其赞解者即短而长谓五十小劫惑者即长而短谓如半日斯为本迹而作弄引如来未说则暗本而执迹佛若开显则悟近而达远亦知不思议一也妙乐云五十小劫令如半日此明如来不可思议延促之事显于如来自在之力既云令诸大众谓如半日即促彼长令其见短故云隐长广狭亦尔此言即长而短也四众遍见(即下文四众遍见菩萨也)此言即狭而广也有人云(即生公也)听法之志而忘其长或云长短斯亡长短斯存此并得感而失应何以抑于如来神力耶如来所见等者佛眼观之长短不二四眼观之不无长短故赴长短机令见不一。

　　尔时四众亦以佛神力故(至)百千万亿国土虚空。

　　四众遍见菩萨者此是如来借其神力令即狭而见广亦是不思议也夫肉眼天眼所见不远而今所睹充满虚空则知菩萨应相既多必并证得弥法界之真理也妙乐云肉天二眼任其自力所见不遥今忽见远知非己力即知如来现此神变必说妙法。

　　△二陈问讯词二初标四导师。

　　是菩萨众中有四导师(至)最为上首唱导之师。

　　但举四人者欲拟开示悟入四十位耳如华严但举法慧德林金幢金藏说四十位也妙乐云拟者比拟也亦对也如华严下引同彼此佛慧既同人法相望亦等但彼迹此本彼兼此独本迹虽殊彼此俱四咸为导首故得例之唱导者补注云启发法门名之为唱引接物机名之为导。

　　△二正陈问词二初长行二初问如来安乐。

　　在大众前各共合掌(至)少病少恼安乐行不。

　　△二问众生易度。

　　所应度者受教易不不令世尊生疲劳耶。

　　△二偈颂二初颂问如来安乐。

　　尔时四大菩萨而说偈言。

　　世尊安乐少病少恼教化众生得无疲倦。

　　世尊已离世间有漏五阴岂有病恼盖欲示同人法顺土常仪故须问云病恼耳。

　　△二颂问众生易度。

　　又诸众生受化易不不令世尊生疲劳耶。

　　△三佛答安乐二初答安乐。

　　尔时世尊于菩萨大众中(至)如来安乐少病少恼。

　　此答上初偈之问。

　　△二答易度二初根利德厚。

　　诸众生等易可化度(至)即皆信受入如来慧。

　　此答上次偈之问易度有二一根利德厚者世世已来常受大化始见我身即禀华严入如来慧果熟易零此一类众生则易度也。

　　△二根钝德薄。

　　除先修习学小乘者(至)得闻是经入于佛慧。

　　此易度中二根钝德薄者世世已来不受大化为此等人故须开顿说渐三藏方等般若而调伏之亦令此人今闻法华入于佛慧比前虽难于佛甚易根虽利钝所入是同疏中略举十意释之第一始见今见乃至第十利根初熟始入佛慧钝根后熟今入佛慧缘宜不同略为十异种智法界等无差别故今经云始见我身闻我所说即皆信受入如来慧除先修习学小乘者今闻此经入于佛慧明文在兹不须疑也旧云华严了义满字常住法华不了义非满非常今以此文并之若始入是了义今入是不了义者始入是佛慧今入非佛慧若佛慧既齐了义亦等满字常住悉如是。

　　△四偈颂随喜。

　　尔时诸大菩萨而说偈言。

　　善哉善哉大雄世尊(至)闻已信行我等随喜。

　　能问者即是华严中四大士法华中身子三请俱是能问也所问者即是问佛智慧也妙乐云闻已信行者即指能问诸菩萨所化之人闻菩萨说已而能信行我等随喜者即上行等随喜能问菩萨发起大利及随喜菩萨所化之人也。

　　△五如来述叹。

　　于时世尊赞叹上首(至)能于如来发随喜心。

　　如来述叹与上大异何者上文随喜能问之人皆是菩萨及所化之人闻已信行即是于菩萨等发随喜心也今如来述叹何故却云汝等能于如来发随喜心盖能问者皆是古佛汝能随喜即是随喜如来是则菩萨随喜其迹如来述叹其本此亦密表寿量妙乐云密表寿量者今叹菩萨尚是古佛密表今佛非今成也既非今成必有远本未得彰灼故云密表。

　　△二疑问二初此土菩萨疑二初长行疑念。

　　尔时弥勒菩萨及八千恒河沙(至)并欲自决所疑。

　　此下是第二疑问序弥勒及诸菩萨所以疑问者自初寂场说华严以来至今灵山说法华已往十方大士来会虽不可限我以补处智力悉见悉知而于此众不识一人然我游化十方觐奉诸佛诸佛大众快所谙知今就彼履历之处推之亦所不识又彼诸大士是前进先达弥勒是后番末学后不知前故所不识又彼等大士本实相底应现十方所有真应非弥勒境界是故不识又佛托弘经召诸大士密开寿量非时众所知故言不识已上诸释约四悉檀意也妙乐云初约来者次约去处来去异故识不识别以不识故无世界益也弥勒不知前进之喜则自善不生无为人益也化物本治物病弥勒不知真应无彼利物之道即不识病无对治益也密开寿量是第一义者即此一部最极之理岂非第一既时众不知无第一义益也斯盖弥勒为众发起且云不识不知耳。

　　△二偈颂正问五初问何处来。

　　合掌向佛以偈问曰。

　　无量千万亿大众诸菩萨(至)是从何所来。

　　两足者谓福慧二种庄严皆具足也。

　　△二问何缘来。

　　以何因缘集巨身大神通(至)为从何所来。

　　△三叙其数量。

　　一一诸菩萨所将诸眷属(至)犹不能尽知。

　　△四问其师谁。

　　是诸大威德精进菩萨众(至)修习何佛道。

　　△五弥勒结请五初结叹神力。

　　如是诸菩萨神通大智力。

　　△二请答来处。

　　四方地振裂皆从中涌出(至)未曾见是众。

　　△三请答来缘。

　　我于此众中乃不识一人忽然从地出愿说其因缘。

　　△四大会同请。

　　今此之大会无量百千亿(至)本末之因缘。

　　△五请答师主。

　　无量德世尊惟愿决众疑。

　　科云请答师主者即请答谁为其说法等。

　　△二他土菩萨疑。

　　尔时释迦牟尼分身诸佛(至)汝等自当因是得闻。

　　此他土菩萨疑也其佛侍者即他方菩萨是分身眷属横在十方与弥勒同疑俱不知如来本地成佛甚久于是各各以疑陈于己佛佛皆抑待弥勒故云弥勒已问斯事汝等自当因是得闻妙乐云抑待弥勒者分身诸佛自谓答问之益不在于我故不为答抑待释迦答弥勒问故云待弥勒耳何者弥勒所问事迹不轻释尊一代未曾显说因兹答问广显长寿此一代玄秘在佛自开汝自当闻我不应答。

　　○本门序分竟。

　　△二此半品至弥勒说偈尽本门正说段二初诫许二初长行二初诫二初述赞。

　　尔时释迦牟尼佛(至)乃能问佛如是大事。

　　此下本门正说分阿逸多此云无能胜即弥勒姓也。

　　△二正诫。

　　汝等当共一心被精进铠发坚固意。

　　一心诫勿乱被铠诫勿怠坚固诫勿退也。

　　△二许二初标示果智慧。

　　如来今欲显发宣示诸佛智慧。

　　△二三世开化教。

　　诸佛自在神通之力(至)诸佛威猛大势之力。

　　科云开化教者宣示也自在神力者过去益物也师子奋迅者十方分身所被之处现在益物也大势威猛者未来益物也章安私谓如来自在者我德也神通者乐德也师子奋迅奋迅除垢净德也大势威猛未来益物常德也妙乐云神通是菩萨游戏故名为乐益尽未来故得是常。

　　△二偈颂二初颂诫。

　　尔时世尊欲重宣此义而说偈言。

　　当精进一心我欲说此事勿得有疑悔。

　　△二颂许二初颂智慧果。

　　佛智叵思议。

　　△二颂三世化。

　　汝今出信力住于忍善中(至)汝等一心听。

　　妙乐云颂三世者前师子等以明三世文中亦无三世之语但以义势同三世耳今颂亦尔直以佛无不实语等半行偈文而用通之语既不虚则知三世益亦真实。

　　△二正说二初一品半正开近显远二初此品末略开近显远动执生疑二初略开近显远二初长行二初双答二初答师弟。

　　尔时世尊说此偈已(至)调伏其心令发道意。

　　此去尽寿量品正开近显远也。

　　△二答处所。

　　此诸菩萨皆于是娑婆世界之下此界虚空中住。

　　此界指下方也下方空中住者释论明有底散三昧应作四说有者三有也底者非想非非想也以深胜故为底又有者名相也底者空也以空寂故为底又有者二边俗也底者边际智满故为底今经云下方空为底不是上界不是下界表中道为底此是约教分别妙乐云有底散者底者下也散者空也此但消名若出体状即约教释者是也非想等是有漏底空是真谛底边际智是俗谛底皆以极释也既云约教分别则初一是藏次一是通次一是别今经是圆以中为底于四释中但云有底不云散者底即散故。

　　△二双释二初释师弟二初双修智断。

　　于诸经典读诵通利思惟分别正忆念。

　　师知弟子修智断二德于经分别是修智正忆念是修断。

　　△二双证智断。

　　阿逸多是诸善男子等(至)勤行精进未曾休息。

　　不乐在众是证断德勤行精进是证智德也。

　　△三释处所。

　　亦不依止人天而住(至)一心精进求无上慧。

　　不依止人天而住是释处也人天是二边不住不着也深智无碍者依不思议智也乐于佛法者乐不思议境也境智甚深微即非浅行菩萨也妙乐云不依止人天者言居止虚空并不依于上天下人也言人天是二边者约所表释人多滞着表有边天住净福表空边居此空中以表中道。

　　△二偈颂二初颂双答二初答师弟。

　　尔时世尊欲重宣此义而说偈言。

　　阿逸汝当知是诸大菩萨(至)为求佛道故。

　　△二答处所二初正答处所。

　　在娑婆世界下方空中住。

　　△二叹菩萨德。

　　志念力坚固常勤求智慧说种种妙法其心无所畏。

　　△二颂双释二初释师弟。

　　我于伽耶城菩提树下坐(至)汝等一心信。

　　△二释处所。

　　我从久远来教化是等众。

　　科云释处妙乐云经不云处但云久远教化之者前长行正答中已云在娑婆世界下方空中住竟故但以时而释处也过去久远于何处化化令入实即空中也。

　　△二因疑更请二初长行二初疑。

　　尔时弥勒菩萨(至)令住阿耨多罗三藐三菩提。

　　弥勒等既闻上菩提树下乃教化之今皆住不退又闻我从久远来教化是等众由闻此二说动执生疑。

　　△二请二初法说三初执近疑远。

　　即白佛言世尊(至)当成阿耨多罗三藐三菩提。

　　此疑成道近所化甚多执近而疑远也伽耶此云山城去菩提道场约二十里西域记云城甚险固城西南五六里至伽耶山溪谷杳冥峰峦危险印度国俗称曰灵山四十余年者说法颂云阿含十二方等八二十二年般若谈法华在般若后说故云四十余年也。

　　△二执远疑近。

　　世尊此大菩萨众(至)成就菩萨道常修梵行。

　　此所化既多行位深妙又执远而疑近也妙乐云问弥勒既不知其数不识一人云何得知久植善根答秪由不知不识并由佛叹住处德业既多又深弥勒因疑此等菩萨岂近成道之佛之所化耶。

　　△三难信结请。

　　世尊如此之事世所难信。

　　妙乐云结请中但举难信者托物不信拒而击佛令必有答也。

　　△二譬说二初开譬三初譬成道近意。

　　譬如有人色美𩬊黑年二十五。

　　△二譬所化多意。

　　指百岁人言是我子(至)言是我父生育我等。

　　△三总结譬难信。

　　是事难信。

　　色美𩬊黑总在年少比如来是父譬上成道近意也指百岁人比地涌涌菩萨是子譬上所化甚多意也淮北诸师以譬释譬譬父服还年药貌同二十五(虽老而少)子不服药形如百岁(虽少而老)若知药力不疑子父不知者怪之今家合其譬云如来横服垂迹之药示伽耶始生诸菩萨直论本地久发道心今住不退若佛及佛快知此事自下不达不得不疑故结云是事难信妙乐云既云若佛及佛则显弥勒不知言如来横服垂应药者智契深理由竖服于真谛之药处处益物乃由横服垂应之药真谛药者假即空故权即实故自行冥故垂应药者空即假故实即权故化他起故。

　　△二合譬三初合近譬。

　　佛亦如是得道已来其实未久。

　　△二合远譬。

　　而此大众诸菩萨等(至)一切世间甚为希有。

　　此菩萨久种善根非止伽耶发心善入出住者九次第定是善入(四禅四空及灭受想定)师子奋迅三昧是善出超越三昧是善住藏通二教竟也从初地至十地名善入十地入重玄门再修凡夫事名善出妙觉遍满名善住别教意也毕法性三昧名善入首楞严三昧名善出王三昧名善住圆教也意次第习诸善法者据因为善习就果为善入善答难问者具福慧二种庄严也七方便之尊故云人中宝也妙乐云九次第定是善入者从禅至禅无间入故奋迅是善出者从禅至禅皆经散心以散名出超越是善住者虽经超散住禅宛然毕法性为善入者毕者穷也穷法性故首楞严定能现威仪故王三昧者如王安国故。

　　△三合请答三初举佛语。

　　今日世尊方云得佛道时(至)乃能作此大功德事。

　　△二明请意二初为现在。

　　我等虽复信佛随宜所说(至)佛所知者皆悉通达。

　　弥勒自谓现在见闻我虽未达信而已矣。

　　△二为未来。

　　然诸新发意菩萨于佛灭后(至)而起破法罪业因缘。

　　今所请者正为未来浅行新发意者喜生诽谤谤则堕于恶道不退者虽能信而不谤不能增道若为分别而说令谤者则生信信者则增道。

　　△三正请答二初除我等疑。

　　唯然世尊愿为解说除我等疑。

　　△三除未来疑。

　　及未来世诸善男子闻此事已亦不生疑。

　　△二偈颂二初颂法说三初颂执近。

　　尔时弥勒菩萨欲重宣此义而说偈言。

　　佛昔从释种出家近伽耶坐于菩提树尔来尚未久。

　　△二颂疑远。

　　此诸佛子等其数不可量(至)是事难思议。

　　△三颂结请。

　　云何而可信佛得道甚近(至)如实分别说。

　　△二颂譬说二初颂开譬。

　　譬如少壮人年始二十五(至)举世所不信。

　　△二颂合譬三初颂合近。

　　世尊亦如是得道来甚近。

　　△二颂合远。

　　是诸菩萨等志固无怯弱(至)于下空中住。

　　△三颂合请。

　　我等从佛闻于此事无疑(至)而住不退地。

　　妙法莲华经如来寿量品第十六

　　如来者十方三世诸佛二佛三佛本佛迹佛之通号也寿量者诠量也诠量十方三世二佛三佛本佛迹佛之功德也今正诠量本地三佛功德故言如来寿量品如来义甚多且明二三如来余例可解二如来者成论云乘如实道来成正觉故名如来乘是法如如智实是法如如境境智和合则有因果道是因觉是果道觉义成即是乘如实道来成正觉此即真身如来也以如实智乘如实道来生三界示成正觉者此即应身如来也三如来者法如如境非因非果有佛无佛性相常然遍一切处而无有异为如不动而至为来此法身如来也法如如智乘于如如真实之道来成正觉从理名如从智名来此报身如来也以如如境智合故即能处处示成正觉八相成道转妙法轮此应身如来也法身如来名毗卢遮那此翻遍一切处报身如来名卢舍那此翻净满应身如来名释迦牟尼此翻能仁寂默此三如来一必具三三即是一不一不异非纵非横圆览三法假名如来也次明寿量者即向三如来之寿量也寿者受之义也量者诠量也若真如不隔诸法故名受此诠量法身如来以如理为命不生不灭性相常然故经云非实非虚非如非异此法身之寿量也若境智相应故名受此诠量报身如来以智慧为命由如如智契如如境境既无量无边常住不灭智亦如是故经云我智力如是久修业所得慧光照无量寿命无数劫此报身之寿量也若一期报得百年不断故名受此诠量应身如来应同机缘为命缘长同长缘促同促故经云数数现生数数现灭等此应身之寿量也又须知法身非量非无量报身金刚前则有量金刚后则无量应身随缘则有量应用不断则无量是则三身各具量无量常无常之义自昔诸师或约无量明常有量是无常今家约义准经应具四解一者实有量而言无量如阿弥陀经说佛寿七百阿僧祇既有七百之数岂非实有限量虽有齐限人天莫数故名无量寿此是应身如来缘长同长之寿量也二者实无量而言量如此品诠量虽通明三身若从别意正在报身故经云我成佛已来甚大久远等岂非实无量而品题但云寿量又如金光明经四佛为信相菩萨说偈云海滴山斤地尘空界可知其数无有能知如来寿者而彼品题亦但云寿量此是报身如来之寿量也三者实无量而言无量如涅槃经亦云唯佛与佛其寿无量此是法身如来之寿量也四者实有量而言量如今释迦八十唱灭此是应身缘促同促之寿量也当知一佛身即具诸身寿命功德随缘感见长短不同四句诠量其义已显为未解者更以常等四句拣之非常非无常双非理极即法身也常者以正智圆满不生不灭即报身也亦常亦无常者应用无尽为亦常数唱涅槃名亦无常即应身也无常者金刚心已前智用增进乃至凡夫生死出没皆是无常此约别教说也若圆说者一一如来悉备四句如疏具明岂可偏约常与无常量与无量而释之耶又复应知佛本无身无寿亦无于量随顺世间而论三身亦随顺世间而论三寿此品正意虽论报身寿量报身智慧上冥下契三身义足如是三身种种功德悉是本时道场树下先久成就名之为本中间今日寂灭道场所成就者名之为迹非本无以垂迹非迹无以显本本迹虽殊不思议一也妙乐云问法报是本应身属迹何以乃言本地三佛答若其未开法报非迹若显远已本迹各三。

　　△二寿量品广开近显远断惑生信二初诫信四初三诫。

　　尔时佛告诸菩萨(至)汝等当信解如来诚谛之语。

　　将欲开近迹而显远本故先诫信佛旨严谕为诫众机领受为信若迹门有三请一诫如方便品初三请之后但诫云汝今谛听善思念之今本门乃有三诫三请重请重诫前后合五诫七请奇特大事殷勤郑重也诫云汝等当信解等者不疑近成曰信明了远本曰解诚是忠诚谛是审实不欺于物言则诣真昔为七方便人凡有所说皆是随他意语非告诚实今法华纯圆开显之教即是随自意语示之以要故言诚谛菩萨既奉诚诫不敢致疑闻必取信信受诚言也妙乐云请中既云如是三白已复言惟愿说之即第四重请也佛于三请之后又云汝等谛听即第四重诫也郑重如前释。

　　△二三请。

　　是时菩萨大众弥勒为首(至)如是三白已。

　　如来既垂三诫机众乃伸三请。

　　△三重请。

　　复言惟愿说之我等当信受佛语。

　　既伸三请之后复云惟愿说之乃成四请。

　　△四重诫。

　　尔时世尊知诸菩萨三请不止而告之言汝等谛听。

　　既垂三诫之后复告云汝等谛听乃成四诫。

　　△二正答二初长行二初法说二初三世益物二初过去益物二初出执近情三初出所迷法。

　　如来秘密神通之力。

　　△二出能迷众。

　　一切世间天人及阿修罗。

　　△三出迷远谓。

　　皆谓今释迦牟尼佛(至)得阿耨多罗三藐三菩提。

　　前二科文于此并释秘密者一身即三身名为秘三身即一身名为密又昔所不说名为秘唯佛自知名为密神通之力者三身之用也神是天然不动之理即法性身也通是无壅不思议慧即报身也力是干用自在即应身也佛于三世等有三身于诸教中秘之不传故一切世间天人修罗皆谓今佛始于道树得此三身故执近以疑远此本门法说中不复言及二乘但对菩萨菩萨摄在天人修罗三善道内余三恶趣罪重根钝少智不知故大品般若经云摩诃衍胜出天人阿修罗亦不言三恶道也菩萨有三种下方他方旧住是也下方即本日所化故无执近之谓他方旧住俱有二种一者从法身应生者往世先得无生法忍或已先闻发迹显本设未得闻报尽受法性身于法身地自应得闻长远之说是故应生菩萨多无执近之谓二者今生始得无生忍及未得者咸有此执近之情乃谓今佛始于道树得此三身故执近以疑远也。

　　△二破近显远二初法譬显远二初法说显远。

　　然善男子我实成佛已来(至)百千万亿那由他劫。

　　此下明破执遣迷以显久远之本上文诚谛之诫即是此也今正明显远如来既说成佛甚大久远则谓伽耶近成之执即破破近显远略有十意如法华玄义第九具出此文正用破近显远废近显远二意破近谓之执情废于今日之近教也。

　　△二举譬格量三初举譬问。

　　譬如五百千万亿(至)思惟校计知其数不。

　　余经明数多但以不可说尘沙等为喻以彼方此此则为多何者今经喻于远寿直下尘被点之界已不可说况不下尘之界宁当可说下尘不下尘之界尚不可说下尘不下尘世界之尘岂可说耶况下文云复过于此又宁可说耶。

　　○那由他此云万亿阿僧祇此云无数。

　　△二答不知。

　　弥勒菩萨等俱白佛言(至)如是诸世界无量无边。

　　答中举三人不知也阿惟越致亦名阿鞞䟦致此云不退转已如前释。

　　△三合显远。

　　尔时佛告大菩萨众(至)百千万亿那由他阿僧祇劫。

　　此合显出长远也妙乐引僧传云准罗什旧经无一尘一劫四字有齐高僧昙副诵经感梦云少一句后果得之若金光明云一切海水可知滴数无有能知如来之寿此亦明未来之寿非过去也若引证此殊不相应。

　　△二益物所宜三初益物之处。

　　自从是来我常在此娑婆世界(至)导利众生。

　　此过去益物所宜须显处者上引譬中既言成佛甚久未审久居何处故云常在此土及余他国而作佛事妙乐云益物处者此之娑婆即本应身所居之土今日迹居不移于本但今昔时异见烧者谓近照本者达远故经云大火所烧时我此土安隐常在灵鹫山及余诸住处岂离伽耶别求常寂非寂光外别有娑婆。

　　△二拂迹上疑。

　　诸善男子于是中间(至)如是皆以方便分别。

　　昔见诸教所说处处行因不同即是疑因又见处处得记不同即是疑果如此行因得记之说皆不知是果后方便故生于疑也今拂除此疑故指然灯佛时行因即拂因疑又指然灯佛时得记及入涅槃即拂果疑如此因果非复一条皆成方便非实说也故名拂疑又复言其者即是中间施化之其耳盖佛昔于然灯佛世为菩萨之时自入涅槃不得云是然灯涅槃也妙乐云经文先举事竟结云皆是方便即名为拂昔于诸教虽见不同而生于疑乃不知是果后方便等及如是示差别意即说值然灯等及在然灯之世入涅槃也。

　　△三正明益宜二初感应。

　　诸善男子若有众生(至)诸根利钝随应度。

　　至我所者即是过去众生渐顿两机冥扣法身也佛眼观者即是久已成佛用佛眼鉴照无有遗差将欲起于胜劣两应而利益之善机凡有二力一感人天华报二感佛道果报若以法眼观知众生万善缘其重轻各得华报不能究竟知其终得种智果报若以佛眼圆照众生万善即能知其始因末果此经一向明佛眼观知众生万善究竟得佛一大事出世之正意也信等诸根者即信进念定慧五根也慧根即了因余根即缘因此二善根各有利钝通摄顿渐机缘顿机利钝即是圆别二教之人渐机利钝即是藏通二教之人又小乘根名钝大乘根名利又小乘根名利人天根名钝十法界众生所有善根利钝皆用为机不用恶法恶法非缘了二因故也如来悉照十界善机随所应度而现形声饶益也妙乐云问佛果既极如何亦得名生机处答此中论机及辩利钝故佛法界未是佛果故彼玄文中十界交互以论机缘则果佛机通在十界故也。

　　△二施化二初形声两益二初形益二初非生现生。

　　处处自说名字不同年纪大小。

　　处处者竖论即过去之处处行因国土也横论即昔日十方国土也名字不同者形即现矣则有名字因名召体机有大小形有胜劣劣是劣应即三十二相之身被藏通二教之机胜是胜应即八万四千相好之身被别圆二教之机此约示现佛法界身名字不同若现九法界身名字不同无量无边可以意得年纪大小者此明寿命长短大即胜应小即劣应劣应现寿有量胜应现寿无量此皆随所应度为其现身及命长短耳。

　　△二非灭现灭。

　　亦复现言当入涅槃。

　　应以灭度而得度者即现灭度令其恋仰而得解脱也。

　　△二声益。

　　又以种种方便说微妙法。

　　小身短寿即是说于渐教故言种种方便大身长寿即是说于顿教故言说微妙法。

　　△二得益欢喜。

　　能令众生发欢喜心。

　　虽初用渐终令入大故言能令欢喜仍此欢喜即是施化得益佛依四悉檀施形声两益众生获于四利称机则喜乖机则恼今既称机得益故欢喜也。

　　△二现在益物二初明机感。

　　诸善男子如来见诸众生乐于小法德薄垢重者。

　　如来见者即佛眼照也诸众生乐小法者即所见之机也南岳师云乐小者非小乘人也乃是乐近说者为小耳今当通说之所谓贪爱二十五有即人天之机贪着涅槃求自解脱即二乘之机乐于渐次迂回佛道即三教菩萨之机此等众机来至我所皆名乐小法也德薄者缘了二善功用微劣也垢重者见思二惑未除也此约迹门名乐小法若约本门说者乐闻出释氏宫近成之小不欲乐闻长远久成之大故言乐小此等小心非始今日若先乐大佛即不说始成说始成者皆为乐小法者耳妙乐云德薄垢重者其人未有实教二因故也。

　　△二明应化二初非生现生二初正明二初现生。

　　为是人说我少出家得阿耨多罗三藐三菩提。

　　此文科云现生者迹现于生也前明利钝之机来感法身今即现胜劣两应劣应应钝根胜应应利根此两应并有生法二身生劣应生身生者以正慧托胎出生行七步乃至六年苦行已还是也劣应法身生者即三十四心断结习尽所得五分法身是也胜应生身生者如华严等经说与诸菩萨处摩耶胎常说大乘之法出生十方各行七步是也胜应法身生者于寂灭道场金刚后心断无明惑尽得妙觉相应慧穷照法性万德种智圆明普备是也出家者劣应出分段生死家胜应出分段变易二种生死家也得菩提者劣应得有作四谛所发无漏尽无生智名为菩提胜应即照三谛一实之道一切种智为菩提也妙乐云若约两处成相即晓藏通二身是劣应别圆二身是胜应也虽云两应各有生法二身然劣应之上五分法身义同生身胜应之上虽云生身义同法身补注云小乘之教不谈常住五分法身终归灰灭故义同生身大乘既谈常住应全法性而起法性不灭应亦常住故王宫诞迹非生现生鹤林澄神非灭现灭故义同法身。

　　△二非生。

　　然我实成佛已来久远若斯(至)令入佛道作如是说。

　　此文科云非生者非始尔生也然我实成下正明本实不生但天人修罗见此二种生法二身谓言始生此则不然然我久已得此生法二身今日之生非实生也故云久远若斯若斯者如上譬之长久也但以方便下明既非实生何故现生但为利益乐小法人德薄垢重者使得佛道故言但以方便教化众生等非生而现生故云作如是说。

　　△二利益二初形声益。

　　诸善男子如来所演经典(至)或示己事或示他事。

　　此明现生形声益物也说即是声教示即是形规形声不出自他若说法身是说己身若说应身是说他身言值然灯佛即是说己身然灯佛是我师即是说他身随自意语是说己身随他意语是说他身示现正报是示己事示现依报是示他事。

　　△二明不虚二初标不虚。

　　诸所言说皆实不虚。

　　言说不虚虽偏据声益声必兼形故须双释言不虚者渐顿二机禀此胜劣二应形声之益不虚也若约迹本二门论虚实者昔方便行未得实道之益即是因虚执于近迹未得本地真实之益即是果虚今闻迹门之说同入实相即得因中实益闻本门之说即除执近之情得于长远果地之实益今得二实对昔二虚故言皆实不虚。

　　△二释不虚二初照理不虚。

　　所以者何如来如实知见三界之相。

　　此下总释益物不虚今先释形益不虚此中六句显于应身不离法身法身无形亦无起灭众生有起灭之机感于法身如来愿力应同起灭起灭之见出自众生故约三界以明诸句言如实知见者即是实智如理而照三界之实实则无三界之因相也妙乐云此中六句明今日应身即是久成法身不思议一故云照理等无因相者若准下句无二死应云无二种三界之因相也。

　　无有生死。

　　无有分段变易二种生死之苦果也。

　　若退若出。

　　有五住集名退有二死果名出结上无二死家之因果也如来至此是第一句。

　　亦无在世及灭度者。

　　亦无在生死之世及入涅槃之灭此二俱灭故云亦无等此是第二句。

　　非实非虚。

　　非于灭度之实非于生死之虚也此是第三句。

　　非如非异。

　　非于世间之隔异非于出世之真如盖六道众生见三界为异二乘见三界为如如即空也佛见三界非如非异双照如异如上四句是明中道也。

　　不如三界见于三界。

　　不如二种三界众生所见三界之相妙乐云不如三界者如者同也佛具权实二智必不同彼二种三界众生所见三界二边因果之相二种三界者三界名通通界内外若界外立三界名者以外准内故也中理未穷通名见惑通三界也变易土中胜妙五尘名欲界思不思议法尘名上界思净名疏中委出其相此是第五句。

　　如斯之事如来明见无有错谬。

　　唯佛内具实智之用故如实穷照三界之实亦是随自意语亦是或说己身之事故大品云第一义中无所分别也如来实智虽无分别不妨以权智如量知见三界之相即同三界众生之见虽无二死而随他意示二死身说有二死虽无退无出而随他意说有退出虽亦无在世及灭度者而随他意示生世间示入涅槃说有在世有得灭者虽无实而说涅槃之实虽无虚而说三界之虚虽无三世之异而说有异虽无真谛之如而说有如同于三界见于三界皆是随他意语名为说他身事示他身事如来二智明审二谛所以形声两益皆实不虚也妙乐云既总云如斯览前所照通成一见故皆重牒前五实句共成权实二智之相故前实智唯照实境今加权智随物见权明非见而见即二智不二也。

　　△二称机不虚二初机感。

　　以诸众生有种种性(至)种种忆想分别故。

　　以诸众生根机利钝渐顿不同性欲行智种种差别欲令增诸善根故说己他之教不虚因缘譬喻也性者渐顿根性各有种种故须用为人悉檀生诸善根善根犹是性欲者渐顿二机若种种欲乐不同此须用世界悉檀随其乐欲皆令欢喜行者随其乐欲而修诸行此须用为人悉檀生其宿善若行中好多爱着致有妨障此须用对治悉檀破其现恶忆想是智慧即相似解渐顿二机居内外凡位有诸善根故欲乐欲乐故修行修行故得相似解此须用第一义悉檀随其所得忆想之解更为说法令得入理乃至初地欲乐修行二地之时亦忆想二地之境即是念想若发生二地真解即是念想观除言语法灭乃至妙觉果佛方得究竟离于忆想获常寂照耳妙乐云问应云初住何云初地答从渐顿来且寄地位耳。

　　△二施化。

　　欲令生诸善根(至)所作佛事未曾暂废。

　　此正对机施己他声益欲令渐顿之机生种种善根故现若干己他身事若干己他声教若干因缘譬喻也若对渐机以三藏四门若干因缘譬喻于一一门中复有若干通教四门亦如是若对顿机如别圆亦各四门若干种种如净名三十二菩萨各说入不二法门华严中种种行类相貌皆为别圆根机施若干譬喻言辞说法也所作佛事未曾暂废者总结不虚也如上若干己他形声皆令众生入佛知见不为人天二乘小事故云佛事若一人独得灭度余人不得者所作佛事即为有废废即众生不得实益岂得云皆实不虚今七方便咸入一实所以得云皆实不虚佛事无废。

　　△二非灭现灭二初正明二初明本实不灭二初明果位常。

　　如是我成佛已来甚大久远(至)常住不灭。

　　成佛是果甚大久远等是常常故不灭既其不灭益至未来故寄此四字明未来大势威猛常住益物也。

　　△二举因况果。

　　诸善男子我本行菩萨道(至)今犹未尽复倍上数。

　　此举因况果以明常住也盖佛修圆因登初住时已得常寿常寿叵尽已倍上无量阿僧祇劫之数况果寿耶譬如太子时禄已不可尽况登尊极禄用宁可尽乎妙乐云举因况果者明佛本行菩萨道时所感因寿尚自未尽况果寿耶故知以不尽之因寿况不尽之果寿以明因果俱常也。

　　△二明迹中唱灭。

　　然今非实灭度而便唱言当取灭度。

　　迹中三身并有非灭唱灭之义法身非灭唱灭者如净名云法本不生故无可灭即是法身非灭义又云是寂灭义即是唱灭也报身非灭唱灭者谁有智慧谁有烦恼而言智慧能破即是报身非灭义众生未了闻此便谓其即是佛而生憍恣不复修道故复唱言道能灭惑即是唱灭也应身非灭唱灭者应是法报之用体既无灭用岂有穷即应身非灭义但为众生若常见佛则生憍恣故唱我于今夜当取灭度即是唱灭也。

　　△二利益二初不灭众生有损二初不灭有损。

　　如来以是方便教化众生(至)入于忆想妄见网中。

　　此科云不灭有损者如前乐小法人见佛常在不种善根贫穷下贱不生真中二善故无益不断见思无明二恶则有损五欲即思惑忆想即见惑由此众生垢重故须唱灭不唱灭则二恶生而不灭二善损而不生也。

　　△二广释不灭。

　　若见如来常在不灭(至)不能生难遭之想恭敬之心。

　　若见佛常在世便起憍怠故有损不能生恭敬故无益憍恣即增见惑厌怠即生思惑不生难遭想即不能生见谛解故不能断见不恭敬即不能生思惟道故不能断思为是义故宜应现灭也又若闻三佛不灭悉有憍恣义闻法身不灭者便谓众生如弥勒如一如无二如由是生于憍心上慢谓一切烦恼本自不生今亦无灭何须修道即便恣情放逸为是唱言法身是寂灭义闻报身不灭者便谓一切众生即涅槃相涅槃相即烦恼相由是复起慢恣不复修善懈怠放逸为是唱言报身智慧能灭烦恼应身非灭现灭易解众生由闻此唱灭便于三佛生难遭想起恭敬心也。

　　△二唱灭于物有益二初叹佛难值。

　　是故如来以方便说比丘当知诸佛出世难可值遇。

　　三佛并难值众生乐着小法见思障重闻三身不灭则不修道故难得契会于佛也。

　　△二释难值意。

　　所以者何诸薄德人(至)虽不实灭而言灭度。

　　若见三佛其人多善少恶不为斯人唱灭是人见佛常在灵山也或不见佛其人障重善轻为说三佛难会众生闻之便作是念三佛虽复非生非灭必须生善灭恶乃得证见此事不易故云难遭也心怀恋慕等者此明现灭无损灭于见思名无损种善根名有益也△二总结不虚三初明先近后远。

　　又善男子诸佛如来法皆如是。

　　此明诸佛出五浊必先三后一先近后远也。

　　△二明为化众生。

　　为度众生。

　　△三明皆非虚妄。

　　皆实不虚。

　　△二譬说二初开譬二初良医治子譬譬上三世应化所宜三初医远行譬譬过去益物二初譬应化二初超譬应化。

　　譬如良医智慧聪达明炼方药善治众病。

　　此超譬上我以佛眼观有能应之智也良医者良善也喻佛内有三达五眼即是八术妙得药性外识一切众生起病之根源也智慧者权实二智深知二谛也聪达者五眼鉴机顿渐不差也十二部教文理甚深如明炼方药依四悉檀遍知顿渐众生烦恼之病如善治众病也医有十种一者治病病增无损或时致死譬空见外道恣意行恶教人起邪见断善根法身既亡慧命亦死二者治病不增不损譬有见苦行外道投岩赴火苦行行善不得禅定不能断诸结使即是不损亦不能断善即是不增也三者治病损而无增但世医所治差已还复发即是修世禅断结使之外道也四者治病能令差已不复发而所治不遍即二乘人止治一两种有缘者不能遍治一切也五者虽能兼遍而无巧术用治苦痛释论呼为拙度即是藏教六度菩萨慈悲广治也六者治病妙术治无痛恼而不能治必死之人譬通教菩萨用体法空但治有反复凡夫不治焦种二乘也七者虽治难愈之病而不能一时治一切病即是别教地前菩萨也八者能一时治一切病而不能令平复如本即是圆教初心十信也九者能遍治一切亦能令其平复如本而不能令过本即是圆教初住乃至金刚心也十者一时治一切病即能令其平复又使过本即是如来前三种是旧医后七并客医妙乐云前之三种亦称医者佛未出时一切外道皆自谓出家各自领众故也涅槃经中唯以如来对彼外道称为新医又佛未出世之先轮王以十善治世亦称旧医先旧为主后来称客故名客医无量义经云医王大医王者第八九医通得名王唯第十医独名大王。

　　△二追譬机感。

　　其人多诸子息若十二十乃至百数。

　　其人喻佛也多诸子息等者若十是声闻二十是支佛百数是菩萨且置二乘别明菩萨之子凡有三种子义一正因之子就一切众生皆有正缘了三因佛性即是佛子故云其中众生悉是吾子又今文云多诸子息也约十心数法即有百子心王为正因佛性慧是了因佛性余九相扶起属缘因佛性一数起时九数扶助如是成百一切众生虽具三因以了因未曾发心缘因未曾加行悉属正因佛子也二缘因之子如十六王子覆讲法华时闻法者亦生微解即成了因性在昔微能修行为缘因性正因性为本虽亦有三因且就昔日结缘并属缘因资发今日一实之解故得结缘为佛子也百子之义此约十信一信起时即具余九还有百信名百子也三了因之子即是今日闻法华经安住实智中我定当作佛从佛口生得佛法分名为真子此亦有三因今既显了见于佛性并属了因佛子百子之义还将十信相似之百入于初住为分证之百名百子也今文明百子不取了因子了因子自属下不失心服药中明之妙乐云入初住位名为了故发心已后讫至住前皆名为缘。

　　△二譬现灭。

　　以有事缘远至余国。

　　此譬过去应化中现灭也以此土机生彼方缘熟此见应灭彼见应生名远至余国。

　　△二还已复去譬现在应化二初譬机感。

　　诸子于后饮他毒药药发闷乱宛转于地。

　　此下譬现在应化益物今正譬上机应相关见诸德薄垢重众生于佛灭后乐着邪师之法故云饮他毒药不知出世之要道故云闷乱轮转诸趣堕在三界故云踠转于地妙乐云望出世法故且云地。

　　△二譬应化二初非生现生二初譬形声益二初譬形益。

　　是时其父还来归家(至)愿见救疗更赐寿命。

　　此下譬非生现生今譬形益父归家者譬佛复应生此土也信受邪师之法名为饮毒失心者贪着三界五欲失先所种三乘善根不成大小机感佛为是人故非灭唱灭也又有虽着五欲而不失三乘善根有大小机感佛为是人故非生现生也遥见者明佛出世时众生亦见佛色身但为见思障五分不得亲奉法身故云遥也见闻佛出皆有喜敬之事故云皆大欢喜等经文梵王请等例是求救之辞也。

　　△二譬声益二初譬佛受请转二谛法轮。

　　父见子等苦恼如是(至)捣筛和合与子令服。

　　科云转二谛法轮应云三谛二谛名通三谛则别今舍别从通即顿中二谛也诸经方者即十二部教也药草即教中所诠八万法门也从佛出十二部经此出顿药草也从佛出九部修多罗此出渐药草也色者譬戒戒防身口事相彰显故如色香者譬定功德妙香熏一切也味者譬慧能得理味也又色是般若照了法性之色分明无碍也香是解脱断德离臭也味是法身理味也三法不纵不横名秘密藏依教修行得入此藏也渐顿通皆具戒定慧今文从别且属圆顿若渐教说三乘空三昧力如捣无相三昧如筛无作三昧如合一一三昧具戒定慧又空观如捣假观如筛中观如合此三观各不离戒定慧将此法与渐顿众生修行故名令服也。

　　△二譬佛将此诫劝两门化二初劝门。

　　而作是言此大良药色香美味皆悉具足汝等可服。

　　△二诫门。

　　速除苦恼无复众患。

　　佛将劝诫二教令诸众生服法药也。

　　△二譬益不虚。

　　其诸子中不失心者(至)即便服之病尽除愈。

　　此云诸子即上所明三子中了因之子也既不失心服药病差即譬上皆实不虚也。

　　△二非灭现灭二初不久应死譬二初唱死之由譬。

　　余失心者见其父来(至)如是好药而不肯服。

　　此譬现灭之由正由众生薄德见佛常在但增憍恣而不修行即是不肯服药也。

　　△二正唱应死譬二初拟去住譬。

　　我今当设方便令服此药。

　　譬上住世有损现灭有益当设方便当即拟也。

　　△二唱应死譬。

　　即作是言汝等当知(至)遣使还告汝父已死。

　　正譬现灭化期将竟故云衰老死时已至者当入涅槃也佛虽灭度留经教在世故云是好良药今留在此复至他国者即是此方现灭他方现生也遣使等者四依菩萨语众生云佛已灭度但留此法我今宣弘汝当受行也后时众生若无四依传述经法岂能自知佛已灭度故用四依是使人也。

　　△二诸子醒悟譬二初现灭利益。

　　是时诸子闻父背丧(至)今者舍我远丧他国。

　　众生因知父丧方能醒悟以譬如来现灭众生方修行也。

　　△二未来机感。

　　自惟孤露无复恃怙(至)即取服之毒病皆愈。

　　良由如来灭后众生醒悟服药修行以作因缘能感未来应化如遗教经云其未度者皆悉已作得度因缘亦有现得感见非独释迦如普贤观经云精进苦到得见释迦分身多宝东方善德等及七佛世尊。

　　△三寻后来归譬未来应化。

　　其父闻子悉已得差寻便来归咸使见之。

　　此譬未来益物父闻子差即成能感之机咸使见之是起未来之应方将形声两益也妙乐云得差之言不全惑断但有三乘机及堪会者不论断与不断皆名得差。

　　△二治子实益譬譬上三世益物不虚。

　　诸善男子于意云何(至)不也世尊。

　　△二合譬三初合过去益物。

　　佛言我亦如是成佛已来(至)阿僧祇劫为众生故。

　　△二合现在益物。

　　以方便力言当灭度。

　　△三合益物不虚。

　　亦无有能如法说我虚妄过者。

　　△二偈颂三初颂法说二初颂三世益物三初颂过去三初颂成道已久。

　　尔时世尊欲重宣此义而说偈言。

　　自我得佛来所经诸劫数无量百千万亿载阿僧祗。

　　补注云百生千千生万万生亿亿生兆兆生京京生秭秭生垓垓生壤壤生沟沟生涧涧生正正生载也。

　　△二颂中间益物。

　　常说法教化无数亿众生令入于佛道尔来无量劫。

　　△三颂常住此处。

　　为度众生故方便现涅槃(至)虽近而不见。

　　△二颂现在二初颂非生现生。

　　众见我灭度广供养舍利(至)俱出灵鹫山。

　　△二颂非灭现灭。

　　我时语众生常在此不灭(至)但谓我灭度。

　　△三颂未来四初颂未来机感。

　　我见诸众生没在于苦恼(至)乃出为说法。

　　此下颂未来上长行但寄常住不灭四字今偈颂则广文为四科此一行半明未来机感。

　　△二颂常住不灭。

　　神通力如是于阿僧祇劫(至)散佛及大众。

　　常在灵鹫山此谓实报土也及余诸住处者谓方便有余土即上余国义也天人充满者住行向三十心是人十地是天击天鼓者表佛无问自说也雨曼陀罗华者表说贤圣位次也妙乐云若准余国指有余土者报土须指他受用土若据常在之言即属自受用土若准颂文宝庄严之言即是本时他受用土也。

　　○他受用者即他报身所居之土名实报土属事也他报是胜应身从机感见故名他报自受用土即自报身所居之土名常寂光属理也自报是智慧经云久修业所得慧光照无量是也。

　　△三明不见因缘。

　　我净土不毁而众见烧尽(至)不闻三宝名。

　　△四明得见因缘。

　　诸有修功德柔和质直者(至)久修业所得。

　　妙乐云诸有修功德等者即指缘了二因具足者也则皆见我身见实报土他报身也或时为此众等者亦初地初住也久乃见佛者即指五浊重者我智力如是总结大势力也。

　　△二颂皆实不虚。

　　汝等有智者勿于此生疑当断令永尽佛语实不虚。

　　△二颂譬说二初颂开譬三初颂过去。

　　如医善方便。

　　△二颂现在。

　　为治狂子故实在而言死。

　　△三颂不虚。

　　无能说虚妄。

　　△二颂合譬三初颂合过去。

　　我亦为世父救诸苦患者。

　　二颂合现在。

　　为凡夫颠倒实在而言灭(至)为说种种法。

　　△三颂合不虚。

　　每自作是意以何令众生得入无上慧速成就佛身。

　　开三显一开近显远欲令众生速得佛道此事必得不虚也。

　　妙法莲华经分别功德品第十七

　　佛说寿量时地涌过去弟子灵山现在弟子得种种益故言功德浅深不同故言分别品也此文是本门第二授记段若据闻经功德但属余残今准当得菩提之言复同授记法华论分此文有法力修行力法力者由法而成故名为力有五一者证谓六百八十万亿得无生忍乃至一生得菩提二者信谓八世界微尘数菩萨发菩提心三者供养谓说是菩萨得大法利时于虚空中雨天华等此三如今品四者闻法如随喜品五者读诵持说读诵如法师功德品持者追指法师安乐行劝持三品说者如神力嘱累二品修行力者苦行力如药王品教化如妙音品护难如观音陀罗尼二品示功德如妙庄严王品护法如普贤品。

　　△二分别功德品初记领二初总受法身记三初经家总序。

　　尔时大会闻佛说寿命劫数长远如是(至)得大饶益。

　　△二如来分别。

　　于时世尊告弥勒菩萨摩诃萨(至)得无生法忍。

　　科云分别者即上品题下注云浅深不同之意也佛语圆妙(指本迹二门)不可用权位释经故上迹门开示悟入佛之知见今本门诸菩萨增道损生皆约圆位解释得无生法忍者入圆教十住位也故华严经云初发心住一发一切发得如来一身无量身清净妙法身湛然应一切即此义也中论云诸法不自生亦不从他生不共不无因是故说无生又华严疏云阿者入无生义无生之理统该万法菩萨得此无生达诸法空断一切障也。

　　复有千倍菩萨摩诃萨得闻持陀罗尼门。

　　得闻持陀罗尼入十行位也大论明三陀罗尼一闻持陀罗尼得此陀罗尼者一切语言诸法耳所闻者皆不忘失即是名持二分别知陀罗尼三入音声陀罗尼具见翻译名义。

　　复有一世界微尘数菩萨摩诃萨得乐说无碍辩才。

　　得乐说等者入十向位华严回向品云菩萨得决定辩才无尽藏演说一切佛平等法是也。

　　复有一世界微尘数菩萨摩诃萨(至)无量旋陀罗尼。

　　得无量旋陀罗尼入初地也净名疏云旋者转也谓旋转分别破尘沙惑显出恒沙佛法也。

　　复有三千大千世界微尘数菩萨(至)能转不退法轮。

　　不退义见前此入第二地也。

　　复有二千中国土微尘数菩萨(至)能转清净法轮。

　　此入第三地也。

　　复有小千国土(至)八生当得阿耨多罗三藐三菩提。

　　八生入第四地七生入第五地六生入第六地五生入第七地。

　　复有四四天下(至)四生当得阿耨多罗三藐三菩提。

　　四生入第八地也。

　　复有三四天下(至)三生当得阿耨多罗三藐三菩提。

　　三生入第九地也。

　　复有二四天下(至)二生当得阿耨多罗三藐三菩提。

　　二生入第十地也。

　　复有一四天下(至)一生当得阿耨多罗三藐三菩提。

　　一生入等觉金刚心也自初住至此等觉位位各破一品无明总四十一品更破一品微细无明入妙觉位若论位位增道损生皆约智德论增断德论损增即法身生损即无明灭所谓增圆妙道损变易生也然本门得道数倍众经非但数多又熏修日久元本垂迹处处开引中间相值数数成熟今世五味节节调伏收罗结撮归会法华譬如田家春生夏长耕种耘治秋收冬藏一时获刈自法华已后有得道者如捃拾耳妙乐云捃拾如涅槃自云八千声闻于法华中得授记莂如秋收冬藏更无所作故知大获须在法华。

　　○捃(均上声法华开显如大获涅槃捃拾残机如大获之后取拾遗余之穗名捃拾也)。

　　复有八世界微尘数众生(至)三菩提心。

　　八世界发心者六根清净人初入十信位也故仁王经云十善菩萨发大心长别三界苦轮海即此义也妙乐云十善菩萨者此明十信信信通皆具足十善非谓专以人天不杀盗等用对十信也。

　　△三时众供养。

　　佛说是诸菩萨摩诃萨(至)歌无量颂赞叹诸佛。

　　时众闻深远法得大饶益欲报佛恩而设供养亦是寄事以表领解上迹门开权显实菩萨亦悟而大事未毕所以不陈供养而表领解今本门开近显远既竟弥勒总申领解故以供养表之诸菩萨执持幡盖次第而上至于梵天者幡者转义盖者覆义地者始义梵者净义智断番番转慈悲番番覆高下深浅不失次第际于梵天表诸菩萨增道损生邻于妙觉极于极净也。

　　△二弥勒申领解三初颂时众得解。

　　尔时弥勒菩萨从座而起(至)合掌向佛而说偈言。

　　佛说希有法昔所未曾闻(至)欢喜充遍身。

　　△二颂如来分别。

　　或住不退地或得陀罗尼(至)如虚空无边。

　　随数生成佛者颂四天下微尘数菩萨四生当得菩提乃至二天下微尘数菩萨二生当得菩提当成一切智者等觉一生之后成妙觉果佛之智也得无量无漏清净之果报者拣异二乘有量故言无量妙因所感故言清净无障碍土故言果报拣异二乘无报也。

　　△三颂时众供养。

　　雨天曼陀罗摩诃曼陀罗(至)以助无上心。

　　从此偈后至经尽凡十一品半并属流通段分为二一从此下至不轻品凡三品半明弘经功德深以劝流通二从神力品下凡八品付嘱流通此复二各有三初三者此半品及随喜品明五品位中初品因功德劝流通二从法师功德品明五品位中初品果功德劝流通三不轻品引信毁罪福证劝流通后三者初神力嘱累二品嘱累流通二药王下五品约化他劝流通三普贤品约自行劝流通若论十一品半生起次第者现在闻经得真似两解之益如上说若直闻一句而生随喜如现在四信格其功德未来无佛恐人疑福少故说灭后五品位中功德也因功德微密未若果功德彰灼故说法师功德品因果双举未若引证分明故说不轻品虽举往人未若现其神变故说神力品虽示神力未若摩顶付嘱故说嘱累品虽通途嘱累未若示其要术弃身存道故说药王品虽诫能化未若诫其所化随闻法处应生佛想故说妙音观音二品若初心弘经既无神力当依内禁故说陀罗尼品复须外护故说严王普贤二品联翩重叠使大法弘通耳就此偈后长行至品末大分为二一现在四信二灭后五品未来无佛等者恐人疑云如来灭后弘经岂若四信功德之多故云福少。

　　△三此下尽经十一品半属本门流通段二初下三品半明弘经功深劝流通三初此下至随喜明初品因功德劝流通二初现在四信四初一念信解二初长行三初举示其人。

　　尔时佛告弥勒菩萨摩诃萨(至)乃至能生一念信解。

　　此去至当知是为深信解相明现在四信四信者一一念信解未能演说二略解言趣三广为他说四深信观成言一念信解者谓随所闻处豁尔开明随悟而入无有挂碍信一切法皆是佛法又信佛法不隔一切法不得佛法不得一切法而见一切法亦见佛法即一而三即三而一如门前路通达一切东西南北𢄶(呼陌切快也)无壅碍眼耳鼻舌身意凡有所对悉亦如是无疑曰信明了曰解是为一念信解心也如是信解名铁轮位又一说未是具足铁轮乃是十信之初心其人未得六根清净故非铁轮正位也。

　　△二明其功德二初总论无量。

　　所得功德无有限量。

　　△二格量多少二初举五度为格量本。

　　若有善男子善女人(至)除般若波罗蜜。

　　般若即是今校量五度之正慧故言除般若也。

　　△二正格量多少不及。

　　以是功德比前功德(至)算数譬喻所不能知。

　　△三位行不退。

　　若善男子善女人有如是功德(至)无有是处。

　　圆教十信初心闻寿量功德自外而资圆顺信解自内而熏所以不退妙乐云位行不退者文判四信得为十信故初信至七信为位不退八信已去为行不退大品明别教菩萨退位有魔不退无魔圆教初心魔不得便况不退位故云无有是处。

　　△二偈颂三初格量多少。

　　尔时世尊欲重宣此义而说偈言。

　　若人求佛慧(至)行此诸功德如上之所说。

　　△二追颂人相。

　　有善男女等闻我说寿命(至)其福为如此。

　　△三行位不退。

　　其有诸菩萨无量劫行道(至)于此无有疑。

　　无量劫行道者久修诸度也愿我于未来等者起慈悲愿也既闻长寿愿当同之今始闻此经一念信解功等久行亦乃过之妙乐云言说寿亦如是者谓说常寿若得常寿尽未来世必当过此何但如是今如来寿从实成说故且尔许耳深心等者深谓穷理不二直谓始终一揆于此无有疑者此于本地圆门仍具五法方乃断疑一者闻远生信二者深心三者直心四者多闻心五者为他说是为五法也。

　　△二略解言趣二初标人相。

　　又阿逸多若有闻佛寿命长远解其言趣。

　　△二正格量。

　　是人所得功德无有限量能起如来无上之慧。

　　此是第二信略解言趣前但信解未能敷说说涉名数须善方言今此具足故言解其言趣即是为他解说以说力故能起自他无上之慧也。

　　△三广为他说二初出人相。

　　何况广闻是经若教人闻(至)供养经卷。

　　△二正格量。

　　是人功德无量无边能生一切种智。

　　此是第三信广为他说谓广闻广解广为他说广修供养供养外资令内智疾入能生一切种智也。

　　△四深信观成。

　　阿逸多若善男子善女人(至)当知是为深信解相。

　　此是第四信深信观成谓具上三信加修观行入禅用慧想成相起能见有余实报两土相貌见佛共比丘僧常在耆山者方便有余土相也又见娑婆纯诸菩萨者实报土相也初二信是闻慧位广闻广说是思慧位观行想成是修慧位自浅之深成六根清净十信位也妙乐云想成相起者理具此相依理起想故此想成便见此相从初习观但得想名观行浅故但依此想渐深渐成入初住位任运遍见应用无方问称理起想何须土想但观一念妙理即足答前之三教用观皆须破阴唯圆教即观一念三千三谛具足是则一心一切心一身一切身一土一切土故观成时一心见一切心一身见一切身一土见一切土十方诸佛身中现故故于自心常寂光中遍见十方一切身土即如天台大师亲见灵山一会俨然未散是也。

　　△二灭后五品二初列五品格量四品功德二初长行五初直起随喜之心。

　　又复如来灭后若闻是经(至)当知已为深信解相。

　　此去明如来灭后五品五品者一直起随喜心二加自受持读诵三加劝他受持读诵四加兼行六度五加正行六度此五人者通论皆自行化他故下随喜品云五十人展转相教也既皆有自行故通称弟子皆有化他故通称法师也若别论者前二人但自行后三人俱化他若作法师名之在三不在五自行既通所以皆称弟子也今文是初随喜品但标人相而已至第六卷随喜品方校量功德何故尔答后四品于此粗格量初品于彼广格量广格量已况出胜者意谓初品功德尚尔况后之四品耶佛不烦文巧说若此。

　　△二加自受持读诵二初标人相。

　　何况读诵受持之者。

　　以初品但直随喜况出能受持读诵者是为第二读诵品。

　　△二正格量。

　　斯人则为顶戴如来(至)作是供养已。

　　此格量第二品功德也虑恐初心之人世缘纷动妨修正业但专颂持此经则为顶戴如来乃至供养众僧何者盖此经是如来法身若专读诵则为顶戴经文是能诠如塔能盛故不须起事塔实相是所诠即法身舍利故不须安生身舍利经文能容第一义僧故不须供养相从僧也废事存理所益弘多。

　　○从佛有法从法有僧名相从僧。

　　△三劝他受持读诵二初标人相。

　　阿逸多若我灭后闻是经典(至)若自书若教人书。

　　上但自诵持今复能教他是为第三品。

　　△二正格量。

　　则为起立僧坊(至)及造僧坊供养众僧。

　　此格量第三品功德也多罗旧名贝多此翻岸形如此方棕栏直而且高极高长八九十尺果熟赤色大如石榴人多食之又有人云一多罗树高七仞七尺曰仞是则树高四十九尺西域记云南印建那补罗国北不远有多罗林三十余里其叶长广其色光润诸国书写莫不采用补注云八者表八正道园林表总持浴池表八解脱大涅槃为禅定窟柔和忍辱以为衣服法喜禅悦以为饮食等。

　　△四加其兼行六度二初标人相。

　　况复有人能持是经(至)忍辱精进一心智慧。

　　初品至此理观若熟涉外不妨内事资于道如油多火猛顺流扬帆又加功力其势转疾妙玄云上但观理未遑涉事今正观稍明即旁兼利物能以少施与虚空法界等使一切法趣檀檀为法界余五度亦如是事相虽少运怀甚大此则理观为正事行为旁故言兼行六度是为第四品。

　　△二正格量。

　　其德最胜无量无边(至)疾至一切种智。

　　此格量第四品功德也。

　　△五加其正行六度二初标人相。

　　若人读诵受持是经(至)利根智慧善答问难。

　　妙玄云至第五品圆观稍熟理事欲融涉事不妨理在理不隔事故具行六度若布施时无二边取着十法界依正一舍一切舍财身及命无畏等施若持戒时性重讥嫌等无差别五部重轻无所触犯若行忍时生法寂灭等忍荷负安耐若行精进心身俱净无间无退若行禅时游入诸禅静散无妨若修慧时权实二智究了通达乃至世智治生产业皆与实相不相违背具足解释佛之知见而于正观如火益薪故云正行六度是为第五品。

　　○六度中不举布施者为他解释即是法施义必兼也五品中前三人是闻慧位兼行六度是思慧位正行六度是修慧位都是十信前耳或云初随喜品是入信心位分一品为两心五品即十信心即是铁轮六根清净位也妙乐云问何故现在唯四信灭后立五品答其义既齐四五无别但是灭后加读诵位为第二品耳。

　　△二正格量。

　　阿逸多若我灭后诸善男子(至)皆应供养如佛之塔。

　　此格量第五品功德也已趣道场者行处也三菩提者近处也。

　　△二偈颂四初颂第二品。

　　尔时世尊欲重宣此义而说偈言。

　　若我灭度后(至)则为已如上具足诸供养。

　　△二颂第三品。

　　若能持此经则如佛现在(至)种种皆严好。

　　翻译名义云旃檀义翻与药慈恩传云树类白杨其质凉冷蛇多附之华严经云摩罗耶山出旃檀香名曰牛头若以涂身设入火坑火不能烧正法念经云北洲有山名曰高山高山之峰多有牛头旃檀若诸天与修罗战时为刀所伤以牛头旃檀涂之即愈以此山峰状如牛头于此峰中生旃檀树故名牛头。

　　△三颂第四品。

　　若有信解心受持读诵书(至)不嗔不恶口。

　　须曼具云须曼那又云苏摩那此云善摄意其华色黄白而极香树不至大高三四尺下垂如盖檐卜亦云薝博迦此云黄华华小而香阿提目多伽者妙乐云此云龙䑛华又云善思夷华其草形如大麻赤华青叶子堪为油亦堪为香此颂第四品兼行六度不言精进者诸度行之不怠即是精进不言智慧者不嗔不恶口即是智慧有智慧人内则无嗔外无恶口故也。

　　△四颂第五品。

　　恭敬于塔庙谦下诸丘(至)经行及坐卧。

　　生心如佛想者此第五品初依之人即号如来故也不久诣道树者此第五品人其位已在十信铁轮不久得入初住铜轮能八相作佛也此第五品与第四信齐同是修慧位若论入位同是六根清净位也而有现未佛世灭后之异耳。

　　妙法莲华经科注卷第五
卍新纂续藏经第 31 册 No. 0607 法华经科注


　　妙法莲华经科注卷第六

　　姚秦三藏法师　鸠摩罗什奉　诏译

　　上天竺讲寺住山比丘　一如　集注

　　妙法莲华经随喜功德品第十八

　　随喜者随顺事理无二无别喜是庆己庆人闻深奥法顺理有实功德顺事有权功德庆己有智慧庆人有慈悲权实智断合而说之故言随喜功德品此约世界悉檀释也又顺理者闻佛本地深远信顺不逆而无一毫疑滞顺事者闻佛三世益物横竖该亘遍一切处亦无一毫疑滞即广事而达深理即深理而达广事不二而二不别而别虽二虽别无二无别如此信解名之为随如来出世四十余年不显真实于七方便不语诚谛今经开显庆我及人以凡夫心等佛所知用所生眼同如来见如此知见究竟法界更无过上是名为喜佛今说此我得闻此故名随喜功德品此约对治悉檀释也第五十人是五品位中初随喜品之初心但有一念理解但有一念庆己庆他未有事行恩不及人所获功德如来巧喻功盖无学况复最初于会中闻者况复二三四五品者如来说此深妙功德令人景慕故言随喜功德品此约为人悉檀释也上法师品及持品分别功德品中四信五品称美持经功德时众不测初心功德之大咸谓已入真因之位故今示彼行浅功深以显经力轻疑释然故名随喜功德品此约第一义悉檀释也妙乐云初释随中事理祗是权实异名了此权实即非权实故无二无别即随顺开权显实之事理也权实智断合说者权实结随智断结喜且以自他事理庆喜故属世界悉檀也本地深远者理深时远也广事达深理者即施迹近事见远本理也佛今下结成品名除事理疑故属对治悉檀也如来巧喻者即下文四百万亿等是也如来下结经劝意以立品名令进理入位能生理善故属为人悉檀也圣言亲赞使推功疑除故举释然以拟第一义悉檀也五品位中后之四人前分别功德品末节节自校量讫唯初随喜品文于彼但标人相未有校量故使弥勒乘机扣佛广校初品方知后四功大故有此品之来也。

　　△二随喜品格量初品功德二初问。

　　尔时弥勒菩萨摩诃萨(至)得几所福而说偈言。

　　世尊灭度后其有闻是经若能随喜者为得几所福。

　　△二答二初长行二初答内心随喜人五初展转教。

　　尔时佛告弥勒菩萨摩诃萨(至)如是展转至第五十。

　　东北二家解五十人不会经旨今解为二一横约诸教四众二直约圆教数之横约诸教者如三藏有四门一一门有比丘等四众更开沙弥沙弥尼合六人四门则二十四人更约信行法行则四十八人最初最后合五十人通别二教四门亦如是直就圆门数者数法有小七大七大七有七七四十九皆是师弟展转相教皆具自行化他之德唯最后一人但是自解无教他德故格下以显上耳妙乐云以由古人作十地乃至十信五十位解之伤文失理故今助之暂寄教门以立人数所以二解者初约三教义当昔教有五十人至今闻圆二者至今复成五十皆被开显全成圆人故圆举数无可以辩且寄数法以一七而止七中从大故四十九并最后一人即成五十补注云皆是师弟等者受前人教为弟子复教后人即是师也圆数无可以辩者谓前之三教且可约人约门等辩五十人今经开后无复差异岂可如上以辩数耶故且寄大七成经数也。

　　△二格量本。

　　阿逸多其第五十善男子(至)皆得自在具八解脱。

　　补注云六趣者六即六道趣即往趣谓众生随所作业趣往六道也四生即胎卵湿化俱舍论颂云人旁生具四地狱及诸天中有唯化生鬼通胎化二若有形等示四生体相及住止之处有形谓欲界色界无形谓无色界有想谓空处识处无想谓无所有处非有想非无想者非识处之有想非无所有处之无想即无色界第四天也尔雅云无足谓之豸有足谓之虫二足四足可知多足如蜈蚣等。

　　○示教利喜注见前化城喻品八解脱见前及界次第。

　　△三举意问。

　　于汝意云何是大施主所得功德宁为多不。

　　△四诚实答。

　　弥勒白佛言世尊(至)何况令得阿罗汉果。

　　△五正格量。

　　佛告弥勒我今分明语汝(至)阿僧祇不可得比。

　　格量中先与世乐拔果苦后与涅槃拔生死苦此是略举梵福而为校量若更广说满阎浮提人福不及西瞿耶尼一人福满西瞿人福不及东弗婆提一人福满三天下人福不及北郁单越一人福满四天下人福不及一四天王四天王不及一帝释乃至第六天不及一梵天福满梵天福不及藏教三乘圣福藏不及通通不及别别不及圆教闻法华经初随喜品福何以故彼前三教是三乘法非佛法故是权非实故是偏非圆故虽住后果不及我初心其义如是妙乐云今闻妙经随喜初心尚过彼之后圣何况初圣自非吾佛大圣严旨安能信斯希奇若此者哉。

　　△二直明外听法人四初自往听。

　　又阿逸多若人为是经故往诣僧坊(至)及乘天宫。

　　△二分座坐。

　　若复有人于讲法处坐(至)若转轮圣王所坐之处。

　　△三劝他听。

　　阿逸多若复有人(至)见佛闻法信受教诲。

　　章安云此文亦有六根功德利根智慧是意功德不喑哑是舌功德鼻修高直是鼻功德见佛是眼功德闻法是耳功德余是身功德前是相似位功德今是相似位前功德耳妙乐云前是相似位功德等者指前分别功德品中云灭后五品大师有时依普贤观经判五品位在六根内故云相似此中校量初品复是第五十人初法会闻容是初品第五十人必在随喜品初人也然品题随喜不的局初通该五十人。

　　○胗(章忍切)呙(口怀切)区(卑典切)㔸(汤奚切)窊(鸟瓜切)。

　　△四具听修。

　　阿逸多汝且观是(至)为人分别如说修行。

　　△二偈颂二初颂内随喜人三初颂五十人。

　　尔时世尊欲重宣此义而说偈言。

　　若人于法会(至)如是展转教至于第五十。

　　△二颂格量本。

　　最后人获福今当分别之(至)三明八解脱。

　　六通中宿命等三独得名明注见譬喻品。

　　△三正颂格量。

　　最后第五十闻一偈随喜(至)初闻随喜者。

　　△二颂外听法人四初超颂劝听。

　　若有劝一人将引听法华(至)常从其口出。

　　△二追颂自往。

　　若故诣僧坊欲听法华经(至)及乘天宫殿。

　　△三颂分座坐。

　　若于讲法处劝人坐听经是福因缘得释梵转轮座。

　　△四正颂听修行。

　　何况一心听解说其义趣如说而修行其福不可限。

　　妙法莲华经法师功德品第十九

　　法师义如法师品中说功德者前品随喜功德谓五品中初品之初功德在相似位前也今品法师功德谓五品之上六根清净之功德即十信相似位也以此功德内外庄严五根清净名外庄严意根清净名内庄严又从地狱已上至佛一切色像悉于身中现者名内庄严从地狱至佛一切色像以普现三昧而外化者名外庄严身根既尔余五根亦然读诵获六根清净既尔受持解说书写亦然五品中初品六根清净既尔后之四品加然相似六根清净既尔分真倍然此约世界悉檀释也行者闻说此功德利喜不自胜勤求无厌信进倍增此约为人悉檀释也明识大乘有大势力决无疑网此约对治悉檀释也似解之初初过二乘之极极百千万倍指始显终悬解究竟第一义谛不可思议此约第一义悉檀释也此品所明备斯四意是法师之功德故言法师功德品也妙乐云法师之称既通不隔四信五品故指彼文用申品目问书写何以净六根耶答同资正解故四品加然者明发不定始自初随喜终至第五正行六度皆发六根清净何必过五品方入相似言加然者以初望后初尚得入后四加前似解初初者依普贤观经随喜已当似解之首第五十人复在初随喜品之初故云初初过二乘极极者罗汉已极无疑又极故云极极纵是无疑亦不能及初随喜人百千万倍如前校量指始显终者以随喜始显妙觉终也。

　　△三法师功德品明初品果功德劝流通二初总列六根功德盈缩。

　　尔时佛告常精进(至)庄严六根皆令清净。

　　大品云色净故般若净般若净故色净色净故五根净般若净故意根净正法华整足具六千功德大经云如来一根则能见色闻声嗅香别味觉触知法今经六根清净与大品同以是功德庄严六根与正法华同鼻见色闻声觉知与大经同疏中虽为破斥他师偏释不当引同三经意且正明六根等有一千功德也若明六千功德数者按三业安乐行即有十善一善有十即百善百善中一一有十如即千善就自行化他为二千约如来室如来衣如来座即成六千五种法师悉具六根清净一一根皆有一千功德也(此约弘经方轨明等有一千也)复次一心中具十法界一一界皆有十如即成一百一根通取六尘即有六百约定慧二庄严即成一千二百根根悉具定慧庄严等有千二百也(此约理境等千二百)若论六根清净清净则不言功德若多若少若言庄严能盈能缩复能平等平等庄严者根根六千若言千二百显其能盈若言八百显其能缩若言清净无盈无缩无等六根互用根自在故不可思议妙乐云今依安乐行以明三业正当法师依于弘经方轨故令获得六根清净又云此中三业即是六根故不更对六根三业功成即六根净若言千二百下次辩盈缩即在今经只于向等而论盈缩若言清净是牒前大品六根互用是牒前大经笺难据孤山明楞严经中流变三叠谓是发觉初心令知颠倒处所故示凡夫六根优劣之用意在阿难择取耳根以为修证之地今以流通法华之力至十信相似之位获得六根清净互用无妨不可例同。

　　△二别作六章当分解释六初眼根二初长行。

　　是善男子善女人(至)果报生处悉见悉知。

　　△二偈颂。

　　尔时世尊欲重宣此义而说偈言。

　　若于大众中以无所畏心(至)肉眼力如是。

　　父母所生名肉眼能见大千世界内外则是所见过于天眼梵王报得天眼在己界遍见大千大千外有风轮与眼作障不能见外若在他界则不遍见大千非所统故小罗汉见小千大罗汉见大千辟支佛见百佛世界不以风轮为碍亦无己他界隔今经论眼能见大千内外应是天眼犹名肉眼者圆教相似位中因经之力有胜根用既未发真不得称天眼虽称肉眼具五眼用见大千内外天眼用见一切众生及业因缘法眼用其目甚清净慧眼用一时悉见大千内外见业见净又圆伏障中道无明之惑佛眼用大经云虽有肉眼名为佛眼佛眼故名清净具五眼故故言庄严能盈能缩名胜根用名根自在岂可秪作八百千二百解耶妙乐云初眼根中未论修发真天眼等直以肉眼能见大千故云父母所生若论其用已过天眼故今应云相似佛眼乃至相似五眼故亦应云见于二乘及菩萨佛等以准耳鼻经文必合有故见大千内外为天眼者且约见于粗细色边见业见净者业有差别净无差别双见二境即表中智又能圆伏故是佛眼。

　　○翻译名义云有人谓弥楼此云光明七金山也金色光明故若准第一义法胜经云须弥楼山则弥楼是须弥山旧译俱舍须弥亦云弥楼是则梵音有异若据今经云内外弥楼山须弥及铁围则是两山名体皆异也。

　　△二耳根二初长行。

　　复次常精进(至)种种音声而不坏耳根。

　　△二偈颂。

　　尔时世尊欲重宣此义而说偈言。

　　父母所生耳清净无浊秽(至)功德已如是。

　　耳根亦具五耳之用故能遍闻大千内外十法界音声也闻六道声即肉天二耳闻二乘声即慧耳闻菩萨声即法耳闻佛声即佛耳又父母所生即肉耳能闻内外即天耳听之不着即慧耳悉能分别即法耳一时互闻即佛耳以耳例眼眼亦如是见人天是肉天二眼见二乘是慧眼见菩萨是法眼见佛是佛眼补注云迦陵频伽此翻好声鸟此鸟在㲉声胜诸鸟命命者宝藏经云雪山有鸟名为共命一身二头神识各异报命则同故云命命小弥陀经云共命之鸟胜天王经云生生之鸟涅槃经云耆婆耆婆皆此鸟也光音二禅中第三天遍净三禅中第三天也有顶即色界究竟天也。

　　△三鼻根二初长行。

　　复次常精进(至)若欲分别为他人说忆念不谬。

　　△二偈颂。

　　尔时世尊欲重宣此义而说偈言。

　　是人鼻清净于此世界中(至)先得此鼻相。

　　鼻根亦具五鼻之用父母所生即肉鼻闻大千内外诸香即天鼻不染不着即慧鼻分别不谬即法鼻一时互用即佛鼻鼻根互用者鼻知好恶别贵贱睹天宫庄严等则鼻有眼用读经说法闻香能知则鼻有耳用知诸华果实及苏油香气则鼻有舌用入禅出禅禅有八触五欲嬉戏亦是触法闻香能知则鼻有身用知染欲痴恚心亦知修善等则鼻有意用鼻根自在胜用若兹例五根亦如是妙乐云鼻根明互用经文最委悉准例余根亦应如是但是文略八触者动痒轻重冷暖涩滑止观云入定一月不散即发八触而来触身。

　　○须曼那见前阇提此云金钱华末利亦云摩利此云鬘华此华堪作鬘故波罗罗此云重生多摩罗䟦此云性无垢多伽罗此云根大论云木香树也波利质多罗此云圆生树其根茎枝叶逆风薰五十由旬顺风百由旬拘鞞陀罗此云大游戏地胜殿妙法堂皆帝释所居处也妙法亦云善法四斋日帝释与诸天于此堂中集议人间如法不如法事。

　　△四舌根二初长行。

　　复次常精进(至)又能出于深妙法音。

　　舌根亦具五舌之用能作六道语即肉天二舌能作二乘语即慧舌能作菩萨语即法舌一时互用即佛舌。

　　○七宝者补注云若转轮圣王出世七宝自然而现一论二珠三象四马五主兵大臣六主藏大臣七玉女。

　　△二偈颂。

　　尔时世尊欲重宣此义而说偈言。

　　是人舌根净终不受恶味(至)或时为现身。

　　自在即他化自在天居欲界顶乃魔王也大自在即魔醯首罗色界顶天也此依观音义疏所释与前列众中不同。

　　△五身根二初长行。

　　复次常精进(至)皆于身中现其色像。

　　身根具五身之用世界所有皆于身中现肉身用也上至有顶于身中现天身用也二乘于身中现慧身用也菩萨于身中现法身用也佛于身中现佛身用也一时圆现一时互用一时无谬一时无著妙乐云无谬假也无著空也俱照名中。

　　△二偈颂。

　　尔时世尊欲重宣此义而说偈言。

　　若持法华者其身甚清净(至)一切于中现。

　　△六意根二初长行。

　　复次常精进(至)亦是先佛经中所说。

　　意根亦具五意之用世间治生产业皆顺正法即人意净天心所行天所动作即天意净四月即四谛一岁是十二月即十二因缘与实相不相违背即慧意净一月即一乘即菩萨意净有所筹量皆是先佛经中所说即佛意净一时圆明一时圆互一时无染一时无谬根用自在能盈能缩能等能净私谓佛戒不许习学外道经书手笔今何云若说俗间经书等耶答辅行四下云若外学者小乘教中为伏外道许十二时中一时习外若大乘中初心菩萨一向不许净名云若好杂句文饰者多是新发意菩萨此斥不许习外且令进行至六根净学应不难(文)今此正当六根清净之位或说俗间经书故能皆顺正法也。

　　△二偈颂。

　　尔时世尊欲重宣此义而说偈言。

　　是人意清净明利无浊秽(至)持法华经故。

　　上中下法见前安乐行品。

　　妙法莲华经常不轻菩萨品第二十

　　内怀不轻之解外敬不轻之境身立不轻之行口宣不轻之教人作不轻之目不轻之解者法华论云此菩萨知众生有佛性不敢轻之佛性有五正因佛性通亘本当缘了佛性种子本有非适今也果性果果性定当得之决不虚也是名不轻之解将解以历人彼亦如此是名敬不轻之境敬此境故名不轻之行宣此语故名不轻之教昔毁者以此目人今经家以此目品此品引人为证证五品功德深六根报重令知佛昔随喜获现生后报以募流通也妙乐云正因通亘等者性德通于迷悟因果故也缘了云种子本有者还约性德以明二因以对新熏成修德故此三为因转因成果果中菩提及以涅槃名为果性果果性也若对性辩修秪是修德缘了至果名为菩提涅槃了秪是智智名菩提即是果性缘秪是断断名涅槃即是果果性若云众生具有因果性者则五佛性皆在众生但住因之日果性名因在果之时揽因名果名虽互得其法恒如获现生后报者文云临欲终时具闻威音王佛说法华经得六根净更增寿命即现报也命终之后复值二千亿佛同号日月灯明即生报也以是因缘复值二千亿佛同号云自在灯王复值千万亿佛即后报也于现报中获六根净是故弘经其功不浅说此三益意在流通昔时不轻三报宛尔今日岂得不流通耶。

　　△三常不轻品引信毁罪福者证劝流通二初长行三初双指前品罪福二初指罪。

　　尔时佛告得大势菩萨(至)获大罪报如前所说。

　　如前所说者前法师品云若有恶人以不善心常毁骂佛其罪尚轻若人以一恶言毁呰在家出家读诵法华经者其罪甚重是也。

　　△二指福。

　　其所得功德如向所说眼耳鼻舌身意清净。

　　如向所说者向即上法师功德品中说六根清净是也。

　　△二双开今品信毁二初明事本七初时节。

　　得大势乃往古昔过无量无边不可思议阿僧祇劫。

　　此下总科云事本者通举往昔威音王佛为不轻事之本名为事本。

　　△二名号。

　　有佛名威音王(至)调御丈夫天人师佛世尊。

　　△三劫国。

　　劫名离衰国名大成。

　　△四说法。

　　其威音王佛(至)说应六波罗蜜法究竟佛慧。

　　为求声闻等注见前。

　　△五寿命。

　　得大势是威音王佛寿四十万亿那由他恒河沙劫。

　　△六正像。

　　正法住世劫数如一阎浮提微尘(至)然后灭度。

　　△七后佛。

　　正法像法灭尽之后(至)有二万亿佛皆同一号。

　　△二明本事三初总指时节。

　　最初威音王如来既已灭度正法灭后。

　　此下通科为本事者上既通举往昔威音王佛为不轻之事本今别以最初威音王佛时不轻之事为本事。

　　△二双标人名。

　　于像法中增上慢比丘有大势力(至)名常不轻。

　　毁者因时名增上慢信者因时名常不轻。

　　△三双明得失二初就信者论得。

　　得大势以何因缘名常不轻(至)汝等皆当作佛。

　　总科云双明得失今初就信者论得得正说之宏宗得流通之妙益名常不轻是人一凡有所见是理一皆悉礼拜是行一而作是言是教一此是迹门开权显实之四一也从乃至远见下是本理一故往礼拜是本行一而作是言是本教一少人一其义可解此是本门开近显远之四一也不专读诵经典但行礼拜者此是初随喜人之位也随喜一切法悉有安乐性皆一实相随喜一切人皆有三佛性读诵经典即了因性皆行菩萨道即缘因性不敢轻慢而复深敬者即正因性敬人敬法不起诤竞即随喜意也又不轻深敬是如来座也忍于打骂是如来衣也以慈悲心常行不替即如来室也又深敬是意业不轻之说是口业故往礼拜是身业此三与慈悲俱即誓愿安乐也如此三四岂非流通之妙益耶妙乐云得正说宏宗者宏宽大也宗尊高也本迹二文四一三佛性正说大宗不过实相实相秪是常住佛性此指宗极之宗非宗体之宗一代虽说或兼或带或纯小教或杂助门或抑或覆文宽事广教教不同味味意别不轻但宣我深敬汝等至当得作佛二十四字具述因果因既三性果即三德况以四一兼益自他直指三因以为不轻所宣之法故云宏宗。

　　△二明毁者之失。

　　四众之中有生瞋恚心不净者(至)号之为常不轻。

　　此明毁者之失有生瞋恚心不净者即不受四一也骂言无智智知于理既言无智即不受理一也比丘即不受人一也从何所来即不受行一也虚妄授记即不受教一也经历多年常被骂詈结不受开权显实迹中之四一也避走远住高声唱言亦复不受此不受开近显远本地之四一也常作是语故此结信者深信不休也四众为作不轻名者此结毁者呰毁不止也问释迦出世踟蹰不说常不轻一见造次而言何也答释迦所化者昔曾下种本已有善故以小乘而将护之不即为说大也不轻所化者本未有善欲与下种故以大法而强毒之。

　　△三双劝后二逆顺亦名双明信毁果报三初明信者果报二初明得果报。

　　是比丘临欲终时(至)功德成就当得作佛。

　　是比丘是菩萨皆指不轻也此文就信者论三报一现报谓得六根清净二生报谓值灯明佛三后报谓值二千亿佛等神通力是身业净乐说辩力是口业净善寂力是意业净又神通即慈悲室说辩即法空座善寂即忍辱衣也。

　　△二结会古今二初正结会古今。

　　得大势于意云何(至)岂异人乎则我身是。

　　△二举信而劝顺。

　　若我于宿世(至)疾得阿耨多罗三藐三菩提。

　　△二明毁者果报二初明得果。

　　得大势彼时四众(至)教化阿耨多罗三藐三菩提。

　　此明毁者得善恶两果报由谤骂故千劫受苦是恶果报由闻佛性名下大乘种复遇不轻教化菩提是善果报妙乐云由谤骂之辜堕于恶道闻顺从之力还遇不轻乃至今日还令会入以是义故上慢尚成远因闻信宁无现益问若因谤堕苦菩萨何故为作苦因答其无善因不谤亦堕因谤堕恶必由得益如人倒地还从地起故以正谤接于邪堕。

　　△二结古今二初正结会。

　　得大势于汝意云何(至)三藐三菩提不退转者是。

　　䟦陀婆罗大论翻为善守思益经云若众生闻名毕竟得三菩提故云善守或云贤首位居等觉为众贤之首也补注云有人作五百比丘尼节句者大有所妨其意谓出家二众但举比丘在家二众但举优婆塞又谓千佛因缘经但云思佛等恐缺略尼字又据正法华云师子月等五百比丘比丘尼则师子月自是比丘不应称之为尼故云大有所妨今考因缘经云思佛千优婆塞等得无生忍郁多罗母善贤比丘尼等五百比丘尼不受诸漏成阿罗汉且因缘经亦是什译岂敢定谓缺略尼字又尼思佛之名未见他经所出故今且以尼字另逗为句但四众缺优婆夷耳后若见尼思佛名有所出者则不必另逗为句也。

　　△二举逆劝。

　　得大势当知是法华经(至)读诵解说书写是经。

　　此乃举逆以显顺劝持以遮毁经有大力终感大果务当勤习五种之行妙乐云五种行者即五种法师行也。

　　△二偈颂二初但颂信毁因果二初总颂事本。

　　尔时世尊欲重宣此义而说偈言。

　　过去有佛号威音王(至)天人龙神所共供养。

　　△二别颂本事三初颂双标二人。

　　是佛灭后法欲尽时(至)时诸四众计著于法。

　　着法者是法不可示若定谓是有即是着法乃至定谓是非有非无亦名著法者佛藏经云刀轮害阎浮人其失犹少有所得心说大乘者其罪过彼也大论云执有与无诤乃至执非有非无与有无诤如牛皮龙绳俱不免患中论云诸佛说空法本为化于有若有着空者诸佛所不化若定言诸法非有非无者是名愚痴论若失四悉檀意自行化他皆名著法若得四悉檀意自他俱无著也妙乐云若定谓等者此乃不专判于邪外佛权实教执皆名著以着心着无著教如龙须缚身入水转痛牛皮系体向日弥坚亡失正法犹如损体故禀方便教者于外凡位并未免谤。

　　△二颂双明得失三初颂其得。

　　不轻菩萨往到其所(至)汝等行道皆当作佛。

　　△二颂其失。

　　诸人闻已轻毁骂詈。

　　△三重明得。

　　不轻菩萨能忍受之。

　　△三举信毁结会二初果报。

　　其罪毕已临命终时(至)渐具功德疾成佛道。

　　此举信毁果报及结会古今也补注云其罪毕已者此谓常不轻也以由四众轻贱作不轻名又以瓦石打掷悉能忍之所有罪业因兹毕尽是故临终具闻威音王佛说法华经即得六根清净如金刚经云是人先世罪业应堕恶道以今世人轻贱故先世罪业即得消灭同也。

　　△二结会。

　　彼时不轻则我身是(至)世世受持如是经典。

　　△二颂劝受持果报。

　　亿亿万劫至不可议(至)世世值佛疾成佛道。

　　妙法莲华经如来神力品第二十一

　　如来之义如上寿量品释神力者神名不测力名干用不测则天然之体深干用则转变之力大此中为付嘱深法现十种大用故名神力品自此品下凡有八品皆是付嘱流通今品明菩萨受命弘经次品是如来摩顶付嘱妙乐云神力者神在于内即体宗也力名干用即是用也佛说本迹口轮力用已竟于前今复身轮现此胜用令众流通本迹之教故云体深力大。

　　△二神力品下八品明付嘱流通三初神力嘱累二品明嘱累流通二初神力品明菩萨受命弘经二初长行三初菩萨受命二初经家叙仪。

　　尔时千世界微尘等菩萨(至)一心合掌瞻仰尊颜。

　　△二发誓弘经三初时节。

　　而白佛言世尊我等于佛灭后。

　　△二处所。

　　世尊分身所在国土灭度之处。

　　△三誓愿。

　　当广说此经所以者何(至)解说书写而供养之。

　　非但奉命益他亦自愿得此真净大法自他兼济俱美也。

　　△二佛现神力二初所对之众。

　　尔时世尊于文殊师利等(至)人非人等一切众前。

　　于文殊等者迹中所化之众也旧住者下方本化之众也一切众者即他方来者及从分身佛来者并此四众八部皆是也。

　　△二正现神力十初吐长舌相。

　　现大神力出广长舌上至梵世。

　　此第一神力也吐舌相者今经所演开三显一开近显远三世益物皆诚谛不虚福德人舌至鼻三藏佛舌至发际今至梵天出过凡圣之外极于净天之顶相既殊常说弥可信。

　　△二通身放光。

　　一切毛孔放于无量无数色光(至)满百千岁。

　　此第二神力也通身毛孔遍体放光周遍十方无处不明表二门理一智境究竟也上迹门白毫吐耀始在东方表七方便初见一理今本门既竟放一切光照一切土能令初心因位终于等觉究竟佛慧分身诸佛亦复如是妙乐云分身等者此相既同各于其土利益亦尔。

　　△三謦欬之声。

　　然后还摄舌相一时謦欬。

　　此第三神力也謦欬者将语之状亦是通畅之相表二门教畅即是教一四十余年隐秘真实今获伸舒无有遗滞出世大事于今通畅是故謦欬又欲以此法付诸菩萨令于后世导利众生将语斯事是故謦欬謦欬具二义一謦欬事了二謦欬付他也。

　　△四弹指之声。

　　俱共弹指。

　　此第四神力也弹指者随喜也随喜七方便同入圆道随喜圆道增智损生随喜诸菩萨持真净大法随喜后世获无上宝此一弹指竖彻三世横亘十方表二门入实即是教一。

　　△五地六种动。

　　是二音声遍至十方诸佛世界地皆六种震动。

　　此第五神力也二音声者謦欬弹指也地六种动者表住行向地等妙六番动无明惑上已动竟今明复动者即是一切人六根令得清净表二门破惑即是行一。

　　△六普见大会。

　　其中众生天龙夜叉(至)皆大欢喜得未曾有。

　　此第六神力也普见大会者表诸佛道同也而今而后亦复如是上五千退去三变被移既失本心不能现在得益宜以非灭现灭从诸菩萨弘经得道入于佛慧如今会无异亦表未来有机一也妙乐云既指起去被移失心三类人者如此三例即是灭后得益之人所言机一者机义当总总于未来四一故也即是得于四一之益。

　　△七空中唱声。

　　即时诸天于虚空中(至)亦当礼拜供养释迦牟尼佛。

　　此第七神力也空中唱声者表于未来有教一也。

　　△八咸皆归命。

　　彼诸众生闻虚空中声已(至)南无释迦牟尼佛。

　　此第八神力也南无此云归命为佛弟子表于未来有人一也。

　　△九遥散诸物。

　　以种种华香璎珞幡盖(至)遍覆此间诸佛之上。

　　此第九神力也遥散诸物云聚而来者表于未来有行一也。

　　△十同一佛土。

　　于时十方世界通达无碍如一佛土。

　　此第十神力也十方通同如一佛土者表理一也问何以知十相表现在四一复表将来四一答下文云若我以是神力于无量劫为嘱累故说此经功德犹不能尽表现表将其义明矣妙乐云十神力者前五正明现在流通本迹后五总表未来不已又云下去四相别表未来四一四但云一不言本迹者在未来故尚未入实谁论其本若见实者亦见其本。

　　△三结要劝持四初称叹付嘱。

　　尔时佛告上行等菩萨大众(至)犹不能尽。

　　△二结要付嘱。

　　以要言之如来一切(至)皆于此经宣示显说。

　　结要有四句一切法者一切皆佛法也此结一切皆妙名也一切力者通达无碍具八自在此结妙用也一切秘藏者遍一切处皆是实相此结妙体也甚深事者因果是深事此结妙宗也皆于此经宣示显说者总结一经唯四而已撮其枢柄而授与之令流通也妙乐云结要有四句者本迹二门各有宗用(宗谓迹因迹果本因本果用谓断权疑生实信断近疑生远信)二门之体两处不殊名冠此三而总于三一部之要岂过于此故总揽之以成流通格言云开显既毕故结要以付之言如来者举果语极言一切者通悟通迷即不思议之妙法也且一切法结妙名者即众生本有性德之法亦如来久远修极之法虽在缠出缠之异而其法体真净融妙泯绝强云妙法即名也一切力结妙用者众生具而尚迷如来证而不息以自在力三轮设化骇动物情将说此法故次名而说用也一切秘藏结妙体者此实相体如来已得今为说法亦令众生同得此体故次用而示体也一切深事结妙宗者宗本因果之法佛既修证众生亦然故次体而结宗也此顺如来起教次第故先名次用次体次宗故妙玄第一引今结要以证约教五章之次第也。

　　△三劝㢡付嘱。

　　是故汝等于如来灭后(至)是中皆应起塔供养。

　　△四释付嘱意。

　　所以者何当知是处(至)诸佛于此而般涅槃。

　　上云经卷所在之处皆应起塔经中要说要在四事道场释上甚深之事得菩提释上秘藏转法轮释上一切法入涅槃释上神力此之四要摄经文尽故皆应起塔也所言要者得菩提是法身转法轮是般若入涅槃是解脱三法成秘密藏佛住其中即是塔义也阿含经云佛出世唯四处起塔生处得道处转法轮处入涅槃处坐道场是法身生处余悉如文妙乐云道场释上甚深事者事是因果今道场是果果必有因以菩提释藏者菩提是能契之智必有所照之境境即秘藏以能显所也以转法轮释一切法者有所转法法必有名以涅槃释力用者满理释权疑唱灭释近疑宗虽近远同名因果不复别判引阿含者借小证大彼则从事今借证圆开小即大故可为证。

　　△二偈颂二初颂现十神力。

　　尔时世尊欲重宣此义而说偈言。

　　诸佛救世者住于大神通(至)现无量神力。

　　妙乐云颂十神力中但有五者阙后五也前五现见逐要存之前后二五现未异耳举现例未是故略之。

　　△二颂结要嘱累三初总颂四法。

　　嘱累是经故赞美受持者(至)不可得边际。

　　妙乐云总颂四法但云嘱累至得边际具含四义四义皆是无边际故。

　　△二别颂四法四初颂一切之法。

　　能持是经者则为已见我(至)教化诸菩萨。

　　持法即持佛身妙乐云一切法不出能化能证及所化故也。

　　△二颂自在神力。

　　能持是经者令我及分身(至)亦令得欢喜。

　　妙乐云颂神力者既云欢喜即是自在用畅。

　　△三颂秘要之藏。

　　诸佛坐道场所得秘要法能持是经者不久亦当得。

　　△四颂甚深之事。

　　能持是经者于诸法之义(至)毕竟住一乘。

　　说法破暗入一乘是佛甚深之事也妙乐云颂深事者教化诸菩萨毕竟住一乘乘是因果因果属事故也。

　　△三总颂结意。

　　是故有智者闻此功德利(至)决定无有疑。

　　妙乐云此颂总结四法言若能持四法也。

　　妙法莲华经嘱累品第二十二

　　昔慈恩基师安国涉师并令移此品于劝发品后若在于此有八相违十不可之说荆溪尊者于记文中一一叙破文繁不录今正释者嘱是佛所付嘱累是烦尔宣传此从圣旨得名故言嘱累又嘱是顶受所嘱累是甘而弗劳此从菩萨敬顺得名故言嘱累又嘱是如来金口所嘱累是菩萨丹心顶荷此从授受合论故言嘱累又如来躬从座起申手摩顶授以难得之法大众曲躬合掌如世尊敕当具奉行殷勤授受故言嘱累品也妙乐云正释品中亦具四悉初约得名以释品得名事别即世界也又累者连及也烦尔者尔即汝也谓累汝后代如带累也此是如来适时而化示有谦词又令于三世传法不绝三世不同亦世界也又菩萨敬顺后世宣布生人之善即为人也又金口所嘱菩萨顶荷令后世不失治其失恶即对治也又殷勤授受令后代人奉旨入住入住证真即第一义也。

　　△二嘱累品明如来摩顶付嘱二初正明付嘱二初如来付嘱三初正付。

　　尔时释迦牟尼佛(至)令一切众生普得闻知。

　　以一手一时遍摩诸菩萨顶故名大神力佛以一权智善巧之手摩三千三百那由他国土畟塞虚空诸菩萨实智之顶如来授道化他故名权智手也菩萨自行受道故名实智顶也若申手摩顶即身付嘱也权智临实智即意付嘱也而作是言即口付嘱也文有四悉檀意我于无量劫修是难得之法者此从前佛受学今以付汝汝当授彼三世继嗣即世界悉檀也一心流布即为人悉檀也广令增者即对治悉檀也益者即第一义悉檀也妙乐云现大神力者如来向现十种神力已表当来现在四一益竟而今复云现神力者正表身口心三付嘱也。

　　○四明教行录因日本国僧问云指何等国土名三千三百那由他耶有云指三变净土八方各更变二百万亿那由他国若依此义可云三千三百此说是否答据理须指三变净土也此中应非大千为一国土恐指一四天下为一国矣娑婆既是大千之名则可足成三千三百然大千亦似未及一百万亿那由他四天下恐约大数增至大千何者小数则十十成百大数则百百为千千千为万等故初变娑婆为一百那由他二三两变各二百那由他则一方有四百那由他八方共成三千二百并娑婆一百成三千三百。

　　△二释付。

　　所以者何如来有大慈悲(至)如来之法勿生悭吝。

　　有大慈悲者如来室也无悭吝者如来衣也亦无所畏者如来座也佛之智慧者一切智也如来智慧者道种智也自然智慧者一切种智也于如来室中能施众生三种智慧乃至座中亦复如是此即衣座室三各具三智以此三事弘经益他令他各得果地三智之用故知室若无二弘誓不普衣若无二法身不满座若无二惑破不周如是施主三法无缺自他不空汝等当学如来如此三法而流通之以此三三应施一切汝等即是众生之大施主是名释出佛意而付嘱也妙乐云佛之智慧等者取觉照边属一切智见毕竟空如来智慧等者即取从因至果得道种名如是施主下结能施意是施主故有大慈悲自既入室令他入室无悭吝故自既着衣令他着衣无所畏故自既坐座令他坐座亦可云无悭吝故施此三法无所畏故说此三法若施若说具慈悲即入室三法也。

　　△二诫付。

　　于未来世若有善男子(至)则为已报诸佛之恩。

　　若根深智利直说佛慧若不堪者于余深法中示教利喜佛慧是深而非余六方便是余而非深别教次第是余亦是深汝能以余深之法助申佛慧者即善巧报佛之恩是名诫付嘱也示教利喜者搜要记云指授曰示教诏为教令益为利欢悦名喜。

　　△二菩萨领受。

　　时诸菩萨摩诃萨(至)唯然世尊愿不有虑。

　　佛既三业付嘱菩萨亦三业领受欢喜是意领受曲躬低头是身领受俱发声言是口领受如世尊敕者领受如来是大施主入如来室意也当具奉行者领受无诸悭吝着如来衣意也愿不有虑者领受无所畏坐如来座意也佛既三付菩萨亦三受皆如文。

　　△三事毕唱散。

　　尔时释迦牟尼佛(至)多宝佛塔还可如故。

　　多宝为证经故来今迹本二门已讫故须微遣复闭如故分身为开塔故集开塔事了故令分身各还本土塔不可重开故分身去而不现塔犹听法故闭而尚在问塔若听法亦应不闭答证正已故闭听流通故在。

　　△二时众欢喜。

　　说是语时十方无量(至)闻佛所说皆大欢喜。

　　诸佛为化他事遂故喜菩萨为自行得法故喜又能说之人清净故喜佛是也又闻清净法故喜妙经是也又闻法获证故喜现在未来得益者是也三事具足大欢喜。

　　妙法莲华经药王菩萨本事品第二十三

　　观经曰昔名星光从尊者日藏闻说佛慧以雪山上药供养众僧愿我未来能治众生身心两病举世欢喜号曰药王今此经文明一切众生喜见顿舍一身复烧两臂轻生重法命殒道存举昔显今故言本事品也此下五品皆是化他流通具列如向今明方便品开三显一圆因已竟安乐行品明乘乘之法寿量明乘果已竟此品下明乘乘之人故十二门论云大乘者普贤文殊大人之所乘也药王以苦行乘乘妙音观音以三昧乘乘陀罗尼以总持乘乘妙庄严以誓愿乘乘普贤以神通乘乘作此解者于化他流通义便也妙乐云药王至流通义便者佛嘱累已大事功毕随物偏好故乘乘不同真如实相是所乘之体一乘因果是所乘之事苦行等是乘乘之缘随物机宜故使弘者随缘不同故所乘体皆妙法也以依一实立因果故乘于所乘以利物故故曰乘乘。

　　△二药王下五品约化他劝流通四初药王菩萨品明勖化他之师唯愿大法大得弘宣大愿众生获大饶益所以竭其神力尽其形命殷殷䖍䖍志犹未已庶令弟子宗法如师我传尔明尔复传明明明无己师之志也故知此品勖弘法之师也次妙音观音两品明他方大士奉命弘经普现色身形无定准不可以牛羊眼看不可以凡愚识度于所闻处勿生轻想轻想则法不染心故知二品勖受法弟子也三陀罗尼品明恶世弘经喜多恼难以咒护之使道流通也四妙庄严王品明人护前品说咒护今品说人护人护尚尔咒护弥良普劝流通也今初文为四初菩萨请问三初通问游化。

　　尔时宿王华菩萨白佛言(至)云何游于娑婆世界。

　　妙乐云通问游化者游必具足十法界身并如妙音观音但别举苦行以逗所宜故请答之言意在苦行。

　　△二别问苦行。

　　世尊是药王菩萨有若干百千万亿(至)难行苦行。

　　△三请佛答释。

　　善哉世尊愿少解说(至)及此声闻众闻皆欢喜。

　　△二如来决答二初答苦行二初明事本三初明时节久远。

　　尔时佛告宿王华菩萨乃往过去无量恒河沙劫。

　　△二有佛声闻等。

　　有佛号日月净明德(至)菩萨寿命亦等。

　　妙乐云此文科为有佛声闻者文略具如经列有菩萨有菩萨寿等。

　　△三明国土庄严。

　　彼国无有女人地狱饿鬼(至)歌叹于佛以为供养。

　　今文云无阿修罗下文何云阿修罗等见其无臂等耶答今言无者无实报修罗若论权现容亦有之。

　　○一箭道者补注引嘉祥云二里也有人云取射垛一百二十步或云一百三十步或一百五十步。

　　△二明本事三初佛说法。

　　尔时彼佛为一切众生喜见菩萨(至)说法华经。

　　然佛普为一切众生何故独为喜见但喜见是对扬须付嘱流通如今之身子寄一而言诸耳。

　　△二修供养二初现在二初修行得法。

　　是一切众生喜见菩萨(至)得现一切色身三昧。

　　补注云现一切色身三昧者即普现色身三昧也有三义一者内现如今经说身根清净十界依正于身中现如净明镜现诸色像二者外现如妙音观音随机示现十界色身三内外现如大集经观于己身众生身诸佛身悉于己身中现又见己身众生身现佛身中众生身中亦如是现。

　　△二作念报恩二初以三昧力。

　　得此三昧已心大欢喜(至)价值娑婆世界以供养佛。

　　妙乐云入是三昧者普现三昧理无出入表用三昧之力故云入耳。

　　○海此岸者补注引正法念经云妙高山内海此岸此岸即南岸也六铢者二十四铢为两言六铢者即一两中四分之一也。

　　△二正报身力三初自烧身。

　　作是供养已从三昧起(至)八十亿恒河沙世界。

　　妙乐云以神通力愿者明不以世火还依所得三昧起利他愿以智观火焚难思境故使光明起斯照彼。

　　○补注云薰陆者出大秦国西域记云薰陆香树叶似棠梨兜楼婆出鬼神国此云香草旧云白茅香毕力迦或云即丁香也胶香即白胶香也。

　　△二佛称叹。

　　其中诸佛同时赞言(至)作是语已而各默然。

　　真法供养者当是内运智观观烦恼因果皆用空慧荡之故言真法也又观若身若火能供所供皆是实相谁烧谁然能供所供皆不可得故名真法也妙乐云当是之言正显真法所以烧身名真法者由内观故所观者何即此生身由惑因故感斯惑果皆用之言显因果俱荡又观若身若火等者于中先明法空次谁烧下辩生空初法空者既即实相实相无烧身火能所安得有烧有能所耶次生空者非但身等皆是实相身等宰主一切皆无故名为谁烧者能烧火也然者所然身也身火并是能供之事佛法即是所供之福田也宰主即是能观观者身火能所即观境也境智不二能所斯亡以不二观观不二境成不二行会不二空作是观时苦为法界见闻者益故云乘乘若不尔者成无益苦行佛有诚诫实可先思所以投岩无招外行之论赴火不为内众之讥良由内有理观外晓期心故胜热息善财之疑(见华严参胜热事)尼犍生严炽之解(萨遮尼犍经云严炽玉问尼犍治国之法尼犍为说十善)笃论其道行方有克心正行正智邪事邪行不可废智不可亡后学之徒无失法利有人问云律制烧身得偷兰遮罪烧指得突吉罗罪此中赞烧其事如何今为答之大小开制教法不同小制结过大制令烧故梵网经云若不烧身臂指供养诸佛非出家菩萨故知顺小行易不烧何难从大诚难烧乃不易今药王久证并出开制之方重法忘怀起神通之愿为轨下凡思之可知。

　　○天台别传云智者大师初见南岳思大禅师于光州大苏山思授以普贤道场令修法华三昧诵经至今品是真精进是名真法供养如来寂而入定见灵山一会俨然未散豁然大悟获一旋陀罗尼自是已后照了法华如曦和临于万像达诸法相似清风游于太虚矣(云云)。

　　△三时节久。

　　其身火然千二百岁过是已后其身乃尽。

　　△二未来五初化生王家。

　　一切众生喜见菩萨(至)结加趺坐忽然化生。

　　△二自说本事。

　　即为其父而说偈言。

　　大王今当知(至)勤行大精进舍所爱之身。

　　笺难云有本于此偈后更添供养于世尊以求无上慧二句乃后人擅加耳笈多所译亦但六句法护所译但只四句。

　　说是偈已而白父言(至)我今当还供养此佛。

　　补注引宝积经云复有三昧名解一切众生语言得此三昧者善能宣说一切语言于一字中说一切字了一切字同于一字俱舍论云甄迦罗亦云矜羯罗五十二数中即第十六数也频婆罗亦云频䟦罗即第十八数也阿閦婆亦云阿刍婆即第二十数也或云那由他是百万亿甄迦罗是千千万亿频婆罗是百千千万亿阿閦婆是万千千万亿。

　　△三往到佛所。

　　白已即坐七宝之台(至)合十指爪以偈赞佛。

　　容颜甚奇妙光明照十方我适曾供养今复还亲觐。

　　尔时一切众生喜见菩萨(至)世尊犹故在世。

　　△四如来付嘱。

　　尔时日月净明德佛(至)于夜后分入于涅槃。

　　△五奉命任持四初起塔。

　　尔时一切众生喜见菩萨(至)垂诸幡盖悬众宝铃。

　　妙乐云他人疑云何得旃檀而为𧂐(子智切聚也又储畜也)耶答此土大爱道入涅槃后犹用旃檀阇维况彼净土何足为难。

　　○补注云高三世界者高三千世界也故小千至初禅中千至第二禅大千至第三禅云高三者即至第四禅也。

　　△二烧臂。

　　尔时一切众生喜见菩萨(至)七万二千岁而以供养。

　　妙乐云问上烧身但经千二百岁今烧臂何故七万二千岁耶答前为自行身尽入灭今为弘法令物会三归一故下文云令无数等既言无数声闻发菩提心故知喜见于佛灭后不令此等住于小果。

　　△三利益。

　　令无数求声闻众(至)皆使得住现一切色身三昧。

　　△四现报。

　　尔时诸菩萨天人阿修罗等(至)一切人天得未曾有。

　　妙乐云金色之身者前已得普现色身三昧即八相成道金色之身故知此中须在极果金色之身也。

　　△三总结会二初结会。

　　佛告宿王华菩萨(至)百千万亿那由他数。

　　△二劝修。

　　宿王华若有发心(至)诸珍宝物而供养者。

　　一指内身也妻子外身也国城等外财也外轻内重故功福有异。

　　○补注云夫一指有三节云足一指者是三节俱烧也故知能然手指是烧一节也首楞严经云我灭度后其有比丘身然一灯烧一指节及于身上爇一香炷我说是人无始宿债一时酬毕长揖世间永脱诸漏。

　　△二叹经妙三初叹能持者。

　　若复有人以七宝满三千大千世界(至)其福最多。

　　七宝奉四圣不如持一偈此以财况法也盖法是圣师能生能养能成能荣莫过于法故人轻法重也妙乐云能生等者如父母必以四护护子今发心由法为生始终随法进修为养令满极果为成能应法界众机为荣虽四不同以法为本又此法即四悉檀次第对之亦应可见。

　　○四句偈者凡长行之文名散华偈四言五言等偈名贯华偈故长行偈颂通得称偈而云一四句者以少况多也。

　　△二叹所持法二初叹法体。

　　宿王华譬如一切川流江河(至)所说经中最为深大。

　　无量义经云川流江河四水譬教药草喻中一云能雨譬说今别举四者譬乳酪生酥熟酥四味教也此法华教譬醍醐海也说穷本地为深遍一切处为大纯明佛法不说余法譬如大海同一咸味最为深大其义如是。

　　又如土山黑山小铁围山(至)于诸经中最为其上。

　　土山者土石诸山也黑山者俱舍论云南洲从中向北各有三重黑山铁围山者绕小千界名小铁围绕中千界名大铁围十宝山者华严云一雪山二香山三轲梨罗山四仙圣山五由乾陀山六马耳山七尼民陀山八斫迦罗山九宿慧山十须弥山土黑铁围故非是宝十山虽宝或一或二神与龙杂居譬余教说能依之人即十地四十心或凡或贤或圣说所依之理或俗或真或中是为卑下须弥四宝所成纯天所住譬此法华所说谛理常乐我净如四宝所成开示悟入者之所依是故此义最为高上妙乐云或一或二者俱舍云前七金所成苏迷卢四宝金或兼余故云一二。

　　又如众星之中(至)诸经法中最为照明。

　　星月同是阴精俱于夜现星无亏盈不及于月以譬诸教说于权智权不即实不得自在此经明权即实实即权如月有盈亏盈亏相指不二而二如此说权智即胜余教也。

　　又如日天子能除诸闇(至)能破一切不善之闇。

　　日是阳精独能破暗以譬诸经明实智破惑并是权外之实破疑不遍尚不及此经说施权之意是即实而权已破诸疑那得并此经即权而实有疑皆断所以权实之语非独今经相即之言出自于此。

　　又如诸小王中(至)及发菩菩心者之父。

　　轮王号令止在四域帝释号令齐三十三天梵王号令统上冠下譬余经说三谛三昧各不相收不得自在此经所说以实相入真决了声闻法是诸经之王实相入俗一切治生产业不相违背实相入中一切诸法无非佛法文云一切学无学及发菩萨心者之父其义如是妙乐云指三教菩萨为发菩萨心者今经为彼之父能生彼故昔谓非子至此方知。

　　又如一切凡夫人中(至)诸经法中最为第一。

　　一切凡夫四果以支佛为第一者此明任运无功用意也余经要因功用乃得入流如四果人因闻思修方乃得悟此经明无作四谛不杂方便自然流入萨婆若海如辟支佛无师自悟不立分果断结成圣也。

　　有能受持是经典者(至)于一切众生中亦为第一。

　　以法妙故最为第一人弘妙法亦第一也。

　　一切声闻辟支佛中(至)此经亦复如是诸经中王。

　　声闻支佛中菩萨为第一者此明因第一也余经明因是七方便今经明因出方便外故因第一也如佛为诸法王者此明果第一也余经明果近在寂场此经明果远指本地故最第一。

　　△二叹法用三初叹拔苦用。

　　宿王华此经能救一切众生者(至)离诸苦恼。

　　一切众生须该十界离苦恼者须离分段变易二种生死之苦。

　　△二叹与乐用。

　　此经能大饶益一切众生(至)如贾客得海如炬除闇。

　　清凉池等总十二事皆叹经与乐之用也妙乐云初叹体次叹用者非宗体之体非宗用之用通指一部为体部内体宗用三共有如是拔与等用。

　　△三总结与拔。

　　此法华经亦复如是(至)能解一切生死之缚。

　　总结拔苦与乐用也今经力用能拔一切众生生死之苦而与究竟涅槃之乐能解一切众生惑业之缚而与究竟解脱之乐也。

　　△三持经福深二初举全闻经福。

　　若人得闻此法华经(至)所得功德亦复无量。

　　婆斯迦此云夏生华又云雨华得雨方生故也那婆此云杂华摩利此云鬘华余如前已释。

　　△二举别闻品福二初格量。

　　宿王华若有人闻(至)生莲华中宝座之上。

　　妙乐一云后五百岁者若准毗尼母论直列五百第一百年解脱坚固第二百年禅定坚固第三百年持戒坚固第四百年多闻坚固第五百年布施坚固言后五百最后百耳有人云准大集经有五五百第一乃至第四同前唯第五五百云斗诤坚固言后五百者最后五百也若单论五百犹在正法虽出论文其理稍壅然五五百且从一往末法之初冥利不无且据大教可流行时故云五百若有女人等者此中秪云得闻是经如说修行即净土因不须更指观经等也问如何修行答既云如说修行即依经立行具如分别功德品中深心信解直观此土四土具足故此佛身即三身也故此大众即一切众故不离同居秽见同居净问同居净土十方亦有何必极乐答教说多故由物机故是摄生故令专注故。

　　不复为贪欲所恼(至)所得功德如上所说。

　　补注引育王经云阿育王请僧入宫供养有一比丘名优钵罗口中乃作优钵罗华之香王疑比丘年少何以口中含香即敕以水洗口洗已倍香王乃问云久近含此香耶答曰非含香也过去迦叶佛时人寿三万岁我于尔时为高座法师赞叹佛法故四十九亿岁生人天中口中出此之香闻已益加恭敬今经言随喜赞善者现世口中常出此香乃是现报信不诬矣。

　　△二嘱累。

　　是故宿王华(至)应当如是生恭敬心。

　　不老不死此须观解不老是乐不死是常以闻于此经得常乐之解坦然在怀无所畏忌私谓取草者以草为座坐之以成佛也吹法螺击法鼓既成佛已即说法警悟一切众生也。

　　△三明得利益。

　　说是药王菩萨本事品时(至)语言陀罗尼。

　　此结闻品之益。

　　△四多宝称善。

　　多宝如来于宝塔中(至)利益无量一切众生。

　　妙法莲华经科注卷第六
卍新纂续藏经第 31 册 No. 0607 法华经科注


　　妙法莲华经科注卷第七

　　姚秦三藏法师　鸠摩罗什奉　诏译

　　上天竺讲寺住山比丘　一如　集注

　　妙法莲华经妙音菩萨品第二十四

　　昔奉云雷音王佛十万种伎今游化他土音乐自随昔奉八万四千宝钵今尔许道器眷属围绕昔得一切众生语言陀罗尼今以普现色身以妙音声遍吼十方弘宣此教故名妙音品此品明菩萨以难思之力随类流通此经众生但见其迹莫测其本即是化他门中第二意也妙乐云此文具三释初因缘次昔得下约教次此品下本迹唯无观心因缘甚略且义立者音乐是世界自随是为人奉钵是对治道器是第一义。

　　△次妙音观音明受命弘经弟子二初妙音菩萨品六初放光东召。

　　尔时释迦牟尼佛(至)白毫光明遍照其国。

　　大人相者大相海也遍体毛功德不及一好功德众好功德不及一相功德诸相从下向上展转相胜不及白毫功德白毫功德不及肉髻功德故是大人相也此相业者从孝顺师长起今放是光召本弟子使弘中道之经利益大机者也白毫从一道清净起今放此光令弘此法也问佛有缘弟子布满十方何故召东说西不论八方耶答此有所表净名云日月何意行阎浮提欲以光明除众暗暝东是光始西是其终有始有终者其唯圣人乎未发心者令其发心未究竟者令其究竟一菩萨既尔诸众亦然一方既尔诸方亦然圣不烦文举一蔽诸故但言东西耳妙乐云言本弟子者照非无缘本曾关涉名昔为本未必久本召东说西者问意谓十方菩萨岂皆无缘何故放光但召东方妙音竟次说西方观世音。

　　△二奉命西来二初发来缘六初经家叙三初叙福由。

　　尔时一切净光庄严国中(至)无量百千万亿诸佛。

　　此叙福由者由值先佛多也妙乐云既值多佛亦是慧由但是文略。

　　△二叙智慧。

　　而悉成就甚深智慧。

　　甚深智慧即智慧庄严也妙乐云经云悉又云甚深故是圆慧。

　　△三叙福德。

　　得妙幢相三昧(至)恒河沙等诸大三昧。

　　十六三昧即福德庄严也妙乐云三昧属定对慧名福尚异三教岂同世有又此十六并是法华三昧异名。

　　○补注云得字通冠一十六句即证得也三千体寂竖超一切无相而相名妙幢相性净无染具常乐我名为净德大威德陀罗尼经云宿王乃是月之异名权智照机善巧逗会名宿王戏不缘生法偏小之慈不缘而缘缘于平等大慈名为无缘一心三智印一切法无非佛法名为智印解一切众生语言如前药王品引大宝积经(云云)大品经云住是三昧集诸三昧功德名集一切功德六根无染互用自在名为清净化物自在游诸世间譬如儿戏名神通游戏平等大慧如炬除暗名为慧炬性具万德缘了庄严融通自在名庄严王性净照明离诸垢染又大品经云住是三昧不得诸三昧垢又悲华经云于诸法中不见有垢名净光明一念净心具足权实功德含摄一切名为净藏即边之定不共偏小名为不共实智依空而不住空名为日旋如上三昧之义准补注笺难二书而释。

　　△二被光照。

　　释迦牟尼佛光照其身。

　　△三辞本佛。

　　即白净华宿王智佛言(至)庄严王菩萨药上菩萨。

　　△四诫至诫。

　　尔时净华宿王智佛(至)若佛菩萨及国土生下劣想。

　　然妙音乃是法身大士故不肃而成至此见秽宁生劣想或恐所将眷属有未达者故寄彼而规此耳夫佛身与理相称不得见卑小而忘其尊严此约如来座为诫也夫师及弟子智断具足师既施权弟子亦隐其实此约如来衣为诫也夫依报国土皆正报所感如来慈临大千宜须高须下勿睹依报而忽正报此约如来室为诫也妙乐云肃延进也规谓规模初云约座为诫者依空亡相身是有相理为妙空一尘之身咸与理等况丈六之质生劣想耶次约衣为诫者佛及弟子身俱下劣者俱隐寂忍而耐其拙三约室为诫者应身既住无缘大慈即安其秽土也。

　　△五受佛旨。

　　妙音菩萨白其佛言(至)如来功德智慧庄严。

　　如来力是座力神通力是室力庄严力是衣力此受弘经之大旨利物之宗要故能不动彼土游化十方也。

　　△六现来相六初遣莲华。

　　于是妙音菩萨不起于座(至)甄叔迦宝以为其台。

　　补注云阎浮檀金者西域有河近阎浮树此河因树得名其金出彼河中故名也甄叔迦此云赤色宝西域记云甄叔迦树其华赤色大如手此宝色似此华因名之。

　　△二文殊问。

　　尔时文殊师利法王子(至)甄叔迦宝以为其台。

　　△三释迦答。

　　尔时释迦牟尼佛(至)亦欲供养听法华经。

　　△四请见相。

　　文殊师利白佛言(至)彼菩萨来令我得见。

　　△五明推功。

　　尔时释迦牟尼佛(至)当为汝等而现其相。

　　△六明命来。

　　时多宝佛告彼菩萨(至)文殊师利法王子欲见汝身。

　　问若文殊位下辞不应求见若文殊位高相来那忽不识答虽同一位有始中终止此一事不知无忝高位又众中见瑞不了发起令知故问佛尔妙乐云若文殊位下等者妙音辞彼佛时乃云欲见文殊岂可远来求见下位若文殊位高见华应识何以问佛答中二义比并文殊位高或同是补处一位之中分始中终或同是古佛则无高下同位居始未谢不知忝者辱也岂一事不知成屈辱耶又大众无敢问者文殊虽高为众发起示为不知耳。

　　○未谢等者谢去也言无明未去故不知也。

　　△二正发来六初眷属经历。

　　于时妙音菩萨于彼国没(至)百千天乐不鼓自鸣。

　　△二叙相登台。

　　是菩萨目如广大青莲华叶(至)娑婆世界耆阇崛山。

　　肇法师注维摩经云天竺有青莲华其叶修广青白分明有眼目之相故云目如广大等也那罗延此云力士。

　　△三问讯传旨。

　　到已下七宝台(至)安隐少恼堪忍久住不。

　　今经三处问讯病恼先达以三义通之一顺同居施化境本生身示同人法故二约礼仪法尔而然故三约三身通大小故如涅槃经云华严是大乘生相涅槃是大乘灭相安乐行(行字平声)下诸不字除不孝不敬二不字外余皆否音无多贪欲至悭慢不(句)上无字通贯于下谓无贪欲乃至无悭无慢否无不孝父母至邪见不(句)其无字亦贯于下谓无不孝父母乃至无邪见否善心不(句)摄五情不(句)能摄即意所摄即眼耳鼻舌身五情之根谓摄令寂静不放逸也。

　　△四请见多宝。

　　世尊我今欲见多宝佛身惟愿世尊示我令见。

　　分身既散塔闭如故多宝居于塔内故愿示之令见。

　　△五世尊为通。

　　尔时释迦牟尼佛语多宝佛是妙音菩萨欲得相见。

　　△六塔中称善。

　　时多宝佛告妙音言(至)并见文殊师利等故来至此。

　　多宝既顺佛请即于塔内而答妙音。

　　△三十方弘经二初问答善根神力二初问二初问种何善根。

　　尔时华德菩萨白佛言世尊是妙音菩萨种何善根。

　　此问妙音昔世种何善根。

　　△二问有是神力。

　　修何功德有是神力。

　　此问妙音中间修何功德今日有是神力耶。

　　△二答二初答种善根。

　　佛告华德菩萨(至)百千万亿那由他佛。

　　多陀阿伽度等注见前序品昔献乐奉器仍结会古今悉如文。

　　△二答其神力。

　　华德汝但见妙音菩萨(至)智慧之力其事如是。

　　示三十四凡身四圣人身结成十法界六道耳自在天者居欲界顶即魔王也大自在天者居色界顶即魔醘首罗也小王者或天王为大人王为小轮王为大粟散王为小也私问妙音是菩萨何以能现佛界身也答初住便能分身百界况妙音是深位菩萨岂不能现佛身须知佛界有三教果头之佛有圆教分证究竟之佛今妙音所现即果头分证之佛非究竟之佛也。

　　△二问答今住何定二初问。

　　尔时华德菩萨白佛言(至)在所变现度脱众生。

　　此问今住何定而能如此自在利益。

　　△二答。

　　佛告华德菩萨善男子(至)能如是饶益无量众生。

　　△四二土得益。

　　说是妙音菩萨品时(至)亦得是三昧及陀罗尼。

　　三昧与陀罗尼体一而用异寂用为三昧持用为陀罗尼又色身变现名三昧音声辩说名陀罗尼又舌根清净名陀罗尼余根清净名三昧都是六根清净法门耳妙乐云现色身名三昧音声名陀罗尼者语言与色身但是身口之异耳岂可现身不能说法但从事别其理必同三昧从定陀罗尼从慧即不思议定慧故得互用耳。

　　△五还归本国。

　　尔时妙音菩萨摩诃萨(至)得现一切色身三昧。

　　妙音还本土动地雨华者菩萨经历诸国尚能傍益一切众生况佛前放光傍照东方百八万亿那由他土亦傍论利益也。

　　△六闻品进道。

　　说是妙音菩萨来往品时(至)华德菩萨得法华三昧。

　　无生法忍注见前分别功德品初。

　　妙法莲华经观世音菩萨普门品第二十五

　　悲华经云过去散提岚界善持劫中时有佛出名曰宝藏有转轮王名无量净第一太子三月供佛及比丘僧发菩提心若有众生受三途等苦恼凡能念我称我名字为我天眼天耳闻见不免苦者我终不成无上菩提宝藏佛云汝观一切众生欲断众苦故今字汝为观世音又大悲经云此菩萨不可思议威神之力已于过去无量劫中作佛号正法明如来大悲愿力安乐众生故现为菩萨耳别行玄云观世音者西土正音名阿耶婆娄吉低轮此云观世音能所圆融有无兼畅照穷正性察其本末故称观也世音者是所观之境万象流动隔别不同类音殊唱俱蒙离苦菩萨弘慈一时普救皆令解脱故曰观世音此即境智双举能所合标也普门者普是遍义门曰能通用一实相开十普门无所障碍故称普门此总释也又释此题有通有别通有十双别有五只十双者一人法二慈悲三福慧四真应五药珠六冥显七权实八本迹九缘了十智断观世音者人也普门者法也此品有两番问答依前问答论观世音人依后问答论普门法(一)又观世音者大悲拔苦依前问答百千苦恼皆得解脱普门者大慈与乐依后问答应以得度而为说法(二)又观世音者智慧庄严智能断惑如明时无暗普门者福德庄严福能转寿如珠雨宝故知前问答应机拔苦是慧庄严后问答住首楞严定普现色身是定庄严(三)又观世音者观冥于境即真身也普门者随所应现即应身也(四)又观世音者譬药树王遍体愈病普门者譬如意珠王随意所与(五)又观世音者冥作利益无所见闻三毒七难皆离二求两愿皆满普门者显作利益目睹三十三圣容耳闻十九尊教也(六)又观世音者随自意照实智也普门者随他意照权智也(七)又观世音者不动本际也普门者迹任方圆也(八)又观世音者根本是了因种子普门者根本是缘因种子也(九)又观世音者究竟是智德普门者究竟是断德(十)经文两问答含无量义略用十双释品通名其义如是即是以人法合题名观音普门品乃至以智断合题名观世音普门品从要而言秪以人法为名也别论五只者一观者观有多种谓析观体观次第观圆观也析观者灭色入空也体观者即色是空也次第观者从析观乃至圆观也圆观者即析观是实相乃至次第观亦实相今拣三观唯论圆观也世者世亦多种谓有为世无为世二边世不思议世有为世者三界世也无为世者有余无余二涅槃也二边世者生死涅槃也不思议世者实相境也今拣却诸世但取不思议世也音者机也机亦多种人天机二乘机菩萨机佛机人天机者诸恶莫作诸善奉行也二乘机者厌畏生死欣尚无为也菩萨机者先人后己慈悲仁让也佛机者一切诸法中悉以等观入一切无碍人一道出生死也今拣却诸音之机唯取佛音之机而设应以此机应因缘故名观世音也普者周遍也诸法无量若不得普则是偏法若得普者则是圆法故思益经云一切法邪一切法正略约十法明普得此意已类一切法无不是普所谓慈悲普弘誓普修行普断惑普入法门普神通普方便普说法普成就众生普供养诸佛普始自人天终至菩萨皆有慈悲然有普有不普生法两缘慈体既偏被缘不广不得称普无缘与实相体同其理既圆慈靡不遍如磁石吸铁任运相应如此慈悲遍熏一切名慈悲普弘誓普者弘广也誓制也广制要心故言弘誓弘誓约四谛起若约有作无生无量三种四谛收法不尽不名为普若约无作四谛者名弘誓普也修行普者例如佛未值定光佛前凡有所修不与理合不名为普从得记已触事即理理智历法而修行善无行而不普也断惑普者若用一切智道种智断四住尘沙等惑如却枝条不名断惑普若用一切种智断无明者五住皆尽如除根本名断惑普也入法门普者若二乘以一心入一定一心作一不得众多又为定所缚故不名普若历别诸地浅深阶差亦不名普若入王三昧一切三昧悉入其中故名入法门普也神通普者大罗汉天眼照大千界支佛照百佛世界菩萨照恒沙世界皆缘境狭发通亦偏若缘实相修者一发一切发相似神通如上说况真神通而非普耶方便普者逗机利物称适缘宜一时圆遍虽复种种运为于法性实际而无损减是名方便普说法普者能以一妙音称十法界机随其宜类俱令解脱故名说法普成就众生普者一切世间及出世间所有事业皆菩萨所为乃至利益一切贤圣令入三菩提是名成就众生普供养诸佛普者若作外事供养以一时一食一华一香普供养一切佛无前无后一时等供于一尘中出种种尘亦复如是若作内观者圆智导众行圆智名为佛众行资圆智即是供养佛若行资余智不名供养普众行资圆智是名供养普门者从假入空空通而假壅从空入假假通而空壅偏通则非普壅故则非门中道非空非假正通实相双照二谛故名普正通故名门普门圆通义则无量略举其十类则可知此品犹是普现三昧化他流通也妙乐云福能转寿者罗汉尚能回福为寿况普门示现以不思议福转成种智即福智不二名之为转。

　　△二观音普门品二初两番问答二初长行二初初番问答二初问二初经家叙。

　　尔时无尽意菩萨即从座起(至)合掌向佛而作是言。

　　尔时者即是说东方妙音竟次说西方观世音菩萨时也无尽意者大品明空则无尽大集明八十无尽门净名云夫无尽者非尽非无尽总三经用三观三智释无尽也意者智也无尽者境也境智合称故言无尽意也起者礼云请益起请业起菩萨于佛备具二仪故言起也偏袒右肩者此方以袒为慢外国以袒为敬露右者示执奉为便表弟子事师充役之仪是故以袒为恭也合掌者此方以拱手为恭外国以合掌为敬手本二边今合为一表不敢散诞专至一心以表敬也向佛者表万善之因向万德之果也妙乐云先引三经次结成三观初引大品空次引大集假既多门不同即是假也次引净名中既双非二边即是中也。

　　△二正兴问。

　　世尊观世音菩萨以何因缘名观世音。

　　向下有两番问答初问观世音人后问普门法此中即初番问也大经云具二庄严能问能答今无尽意具定慧二种庄严故能问如来究竟二种庄严故能答观世皆者即是标所问之人也何因缘者因缘甚多略言境智则以众生善恶两机为因菩萨灵智慈悲为缘以是因缘名观世音妙乐云问答名庄严者定慧二严之中即慧庄严也。

　　△二答三初总答机应四初标人数。

　　佛告无尽意菩萨善男子若有无量百千万亿众生。

　　十法界机实自无量而言百千万亿者非谓十界共有此数盖指一业有如许人如一地狱同受一苦以苦验人知同一业以例诸趣皆亦如是故知此数是标同业之意也此举境众机多以显观深应大。

　　△二明遭苦。

　　受诸苦恼。

　　受诸苦恼者正是现遭苦厄也自有多苦苦一人多人受一苦一人受多苦一人受少苦今文百千万亿众生多人也受诸苦恼多苦也举多显少多尚能救况少苦耶上言百千万亿是业同者共受一苦今言诸苦者一苦是一业即是有诸百千万亿也上明数同此明业别用此意历十法界万机之徒不可说不可说也。

　　△三闻称号。

　　闻是观世音菩萨一心称名。

　　由过现恶故遭诸苦复由过现之善而得闻名此以善恶相带合为机也闻即闻慧心无住着即思慧一心称名即修慧一心有二一事二理若用心存念念念相续余心不间一心皈凭更无二意是为事一心称名也若达事中一心自他共离皆不可得无心无念空慧相应能称所称皆不可得是为理一心称名也。

　　△四得解脱。

　　观世音菩萨即时观其音声皆得解脱。

　　上闻即称是机速今称即应是应速皆得解脱者即是蒙应利益皆者非但显于多机众益亦是显于圆遍之应也问十界机无量云何一时令得解脱答譬如父母念子心重多智多财具大势力众子在难即能俱拔之菩萨亦如是无缘慈悲重权实二智深圣财无量神通力大十界虽多应有余裕问一心称名皆得解脱今见称唱累年不蒙寸效何也答经云一心称名有事有理二途无取何能感圣譬如临镜背视对谷闭口何能致影响耶。

　　△二别答三业三初口机应二初明七难七初举火难四初持名。

　　若有持是观世音菩萨名者。

　　此下别答也别答中不出三业为机今七难是口机以称名故后三毒是意机令常念故二求是身机常礼拜故文云持者口为诵持心为秉持秉持为理不失虽非口持觉观亦得是口行故属口业机摄耳。

　　△二遭苦。

　　设入大火。

　　此下释诸难例为三意一贴文二举事证三观行解释今贴文者若有设有等皆是不定之辞也余皆难起方称名此中前持名而遭难此或是前后互出尔今为火难卒暴须预忆持忆持必无此难举事证者晋世谢敷作观世音应验传齐陆杲又续之其传云祝长舒晋元康年中于洛阳为延火所及草屋下风岂有免理一心称名风回火转邻舍而灭乡里浅见谓为自尔因风燥日掷火烧之三掷三灭众方忏谢又法力于鲁郡起精舍于上谷乞得一车麻于空野遇火法力疲极小卧比觉火势已及因举声称观未得称世音应声火灭此皆记传所载非为虚说信矣观行释者火有多种果报火至初禅业火通三界烦恼火通三乘人果报火难者从地狱至初禅皆有火难如阿鼻鬲子八万四千内外洞彻上下交炎饿鬼支节烟起举体焦然畜生燠煮汤炭修罗亦有火难人中焚烧现见可知若至劫尽须弥洞然诸天宫殿悉皆荡尽初禅已下无免火灾恶业火者随有改恶修善之处若五戒十善多为恶业所难故经云烧诸善根无过嗔恚能破善业退上堕下皆名为火烦恼火者若声闻人厌恶生死见三界因果犹如火宅四倒结业烟𦦨俱起轮转堕落为火所烧勤求方便竞共推排争出火宅入有余无余涅槃即得解脱也若支佛及藏通别圆菩萨修道之时并为五住烦恼惑火之所烧害若能称观世音即得解脱果报是事火眼见身觉业与烦恼但有烧义令世善根及三观坏皆名为火问三观所对唯在烦恼纵兼远障只至于业事相火等全不妨观何得果报预观释也答经列七难止在人中智者深穷救难之功在二十五王三昧力乃能遍拔众生三障之苦于一一有十番破障方尽大士拔苦之用若尽理说于一一番皆破三障今欲易解从增胜说报且在事业属有漏唯烦恼惑直至于极。

　　△三冥应。

　　火不能烧。

　　△四结成。

　　由是菩萨威神力故。

　　威神力是结火难也。

　　△二明水难。

　　若为大水所漂称其名号即得浅处。

　　第二水难亦为三意一贴文二引证三观释贴文者遭水是苦称名是善即为机也得浅处是应也问何意言为大水所漂答小水不成难欲论其难故言大水所漂引证者应验传云海盐有人溺水同伴皆沉此人称观音遇得一石困倦如眠梦见两人乘船唤入开眼果见人船及送达岸人船即不复见此人为沙门大精进又问三人乘冰度孟津垂半一人前滔一人次没冏进退冰上必死不疑一心称观世音脚如踏板夜遇赤光竟得至岸此例甚多皆蒙圣力也观释者果报水至二禅恶业水通三界烦恼水通大小乘果报水难者如地狱镬汤沸屎咸海灰河漂流没溺饿鬼道中亦有填河塞海畜生淹没冲波致患修罗亦有水难人中漂溺可知若水灾起时上至二禅泛漾无岸是时若不称名尚不致浅处何况永免耶恶业水者诸恶破坏善业者悉名恶业波浪令退善入恶者即是水漂若能一心称名即得浅处也烦恼水者经云烦恼大河能漂香象有河洄澓没溺众生无明所盲而不能出涅槃彼岸何由可登二乘之人修三十七道品截生死险岸若发一二三果皆名浅处无学为彼岸支佛侵习为浅处通教正习尽为彼岸别教断四住惑为浅处断无明为彼岸圆教十信位中六根清净为浅处入初住为彼岸又初住已去分分是浅处究竟无明方称彼岸。

　　△三罗刹难。

　　若有百千万亿众生(至)以是因缘名观世音。

　　第三罗刹难者亦为三一贴文二引证三观释贴文者入海求珍结伴无定虽无定数终不可独往故但举百千等总数不定判多少也贤愚经云田殖百倍商贾千倍仕宦万倍入海吉还得无量倍故入海也黑风者阿含经云风加以黑怖之甚也罗刹鬼者本毗沙门天王所管有其二部一曰夜叉揵疾鬼也二曰罗刹食人鬼也遍在诸处然其本居海外有国或人飘往其国或鬼来此恼人乃至一人等明机也皆得解脱蒙应也一人称名余人悉脱者以其同忧戚休否虽口不同唱心助觅福故俱获济也引证者应验传云外国百余人从师子国泛海向扶南忽遇恶风堕鬼国便欲尽食一船众人怖称观音中有一小乘沙门不信观音不肯称名鬼索此沙门沙门狼狈学称亦得免脱观释者不但明世界中风黑业亦名风华严经云嫌恨猛风吹罪心火常令炽然吹诸行商人堕落恶道失人道善宝及无漏圣财以风是堕难之由且从风义而示风亦有三一果报风至三禅二恶业风通三界三烦恼风通三乘人果报风难者如僧护经明地狱种种形相疾风猛浪没溺破坏若鬼道中寒风裂骨身碎碑䃀畜生飞走之类倾巢覆卵修罗亦有风难人中可知若风灾起时上至三禅宫殿碎为微尘当此之时唯当一心称菩萨名菩萨以王三昧力或以手障或以口吸无量方便令得解脱恶业风者能吹坏五戒十善船舫堕三途鬼国为爱见罗刹所害若称观世音名菩萨以慈悲力能令解脱烦恼风者二乘采圣财宝为烦恼风吹慧行船行行舫堕见爱境为见爱罗刹所害支佛及藏通别圆四教菩萨入烦恼海采一切智宝为八倒暴风所吹堕二边鬼国若能称观音名菩萨一时圆应皆得解脱也。

　　○䃀(且对切磕也)。

　　△四明王难。

　　若复有人临当被害(至)寻段段坏而得解脱。

　　第四王难亦名刀杖难亦为三一贴文二引证三观释贴文者遭难是苦称名是善即机也而得解脱即蒙应也言刀杖段段坏者明人执杀具一折一来随来随断弥显力大也引证者应验传云晋太元中彭城有一人被枉为贼其人本供养金像带在髻中后伏法刀下但闻金声刀三斫颈终无异解髻看之像有三痕由是得放又蜀有一人檀函盛像安髻中值姚苌寇蜀此人与苌相遇苌以刃斫之但闻顶有声退而视像果见有痕其人悲感宁伤我身反损圣容益加虔奉又晋太元中高简荣阳京人犯法临刑一心皈命钳锁不复见处下刀刀折绞之寸断遂卖妻子及自身起五层塔在京县观释者亦有三一果报刀杖至欲天二恶业刀杖通三界三烦恼刀杖通三乘人果报刀杖者地狱即有刀山挂骨剑树伤身锯解屠鲙狼藉痛楚饿鬼更相斩刺互相残害畜生自有雌雄牙角相为触突又被剉切㓟剥修罗昼夜征战龙王降雨变成刀刃人中前履白刃却怖难诛复有横尸塞外䘖刀东市天共修罗斗时五情失守皆有刀杖怖畏失命之苦若能称观音名或临刑所刀寻断坏或于战阵立之等力令律安和也恶业刀杖者凡所修善因为三毒刀箭恶业破坏善心割断戒皮定肉慧骨微妙心髓伤损法身慧命退失人天善道登难坠易万劫不复若能起怖畏心称菩萨名即能救护三毒不伤清升受乐也烦恼刀杖者声闻之人厌患生死即观三界见思甚于刀箭如此怖畏何由可脱若能一心称菩萨名三业至到机成感彻则能裂生死倦度恩爱河不为烦恼刀杖所害支佛及藏通别圆菩萨为五住刀箭伤法身损慧命者若能称名即蒙圣应免离烦恼刀杖脱二死地岂非法身慈力耶。

　　△五明鬼难。

　　若三千大千国土(至)尚不能以恶眼视之况复加害。

　　第五鬼难亦为三一贴文二引证三观解贴文者若三千下标处所欲来恼人明遭难是苦闻其下称名是善即机也诸恶鬼等蒙应也言三千大千满中者此假设之辞也鬼所以畏者观音有威有恩若非坏恩则是畏威所以闻名尚不能加于恶眼岂容兴害心引证者上罗刹难中已彰其事兹得以略观解者亦有三若果报论鬼难者地狱亦应有弊恶大力鬼恼诸罪人鬼道中力大者恼于小鬼畜生道鬼亦啖畜生人中可知诸天既领鬼何容为鬼所恼如阿含经云有大力鬼忽坐帝释床帝释大嗔鬼光明转盛帝释还发慈心鬼光明灭即去天主既为鬼所恼何况四王修罗道耶如是时处鬼难怖畏称观世音即不能加害也恶业鬼者自有恶业名为鬼自有鬼动三毒如阿含经云淫亦有鬼鬼入人心则使淫佚无度或鬼使嗔使邪当知鬼亦破善又三毒当体是鬼者淫破梵行嗔破慈悲贪鬼恼不盗戒嗜鬼恼不饮戒乃至十善诸禅亦如是皆为恶业鬼毁损人天动(人天散善)不动业(四禅四定)若能称名即不加害也烦恼鬼者见心为男鬼爱心为女鬼若论此鬼即得满三千大千世界非复假设之言何以故以见使历三界有八十八爱使历三界合有九十八岂不遍满此鬼欲来恼二乘人乃至六度通别圆等行人大经云唯愿世尊善良咒师当为我等除无明鬼又云愚痴罗刹止住其中岂非烦恼鬼耶若称名诵念观智成就能令见爱尘劳随意所转不能为害也。

　　△六枷锁难。

　　设复有人若有罪若无罪(至)皆悉断坏即得解脱。

　　第六枷锁难亦为三一贴文二引证三观释贴文者设复下标有罪无罪杻械等明遭难是苦称观世音是善此二共为机也皆悉断坏等应也有罪无罪者或是推检未定或可判入徒流若判未判俱被禁制以明圣心平等本救其囚执不论有罪无罪也在手名杻在脚名械在颈名枷连身名锁此则三木一铁之名也系名系碍检是封检系未必检检必被系系而具检忧怖亦深若能称观世音者重关自开铁木亦断坏也引事证者应验传云盖护山阳人系狱应死三日三夜心无间息即眼见观音放光照之锁脱门开寻光而去行二十里光明方息又张畅为谯王长史王及畅系廷尉狱诵经千遍锁寸寸断不日即散观释者亦有三一果报枷锁者地狱体是囹圄鬼及畜生亦有笼系修罗亦有五缚北洲及天上应无此难降是已还无免幽厄若能称名皆得断坏也二恶业枷锁者若人修习善法被恶业覆心使善败坏更增恶业恶业即招恶果所缚无由可解若欲脱此业者因时可救急称观音能令三恶业坏三烦恼枷锁者凡夫见思全在初二三果思惑未尽皆名有罪罗汉思尽名为无罪俱未无余同在三界狱中五阴绳所缚若就有罪示之碍于权实二智提拔之惑名杻妨于定慧二行进趣之惑名械小乘以断常二边之惑为中道枷能障五分之惑为法身锁支佛乃至六度通别圆菩萨烦恼未尽皆被束缚不能得脱若称名系念名蒙灵应也。

　　△七怨贼难。

　　若三千大千国土满中怨贼(至)称其名故即得解脱。

　　第七怨贼难亦为三一贴文二约证三观释贴文者大千国土标难处也满中怨贼正明难也满亦假设之辞国旷贼多圣力能救以显功力之至也怨本夺命贼本求财今怨为贼必财命两图如此怨贼遍满大千尚能护之轻者岂不能救二标遭难人者即商主也商者训量此人择识贵贱善解财利商量得宜堪为商人之主既有尚主即有将领诸商人众既涉险远所赍者必是难得之货故言重宝险路者或可旷绝幽隘之处或值怨贼冲出之处皆名险路其中一人下明机先明一人安慰二劝称名三叹德四众人俱称所以安慰者止其恐怖也劝称者设其上䇿也叹德者㢡令定胆也三义具足俱时称唱即得解脱也梵语南无或那谟或南摩此云归命亦称为救我约证者应验传云慧达以晋隆安二年北陇上掘甘草于时羌饿捕人食之达为羌所得闭在栅中择肥者先食达急一心称名诵经食余人稍尽唯达并一小儿次拟明日达竟夜称诵犹冀一感向晓羌来取之忽见一虎从草透出咆哮诸羌散走虎因啮栅作一穴而去达将小儿走叛得免又裴安起从虏叛还南至河边不能得过望见追骑在后死至须臾于是称观世音忽见一白狼安起透抱一掷便过南岸即失狼所追骑共在北岸望之叹惋无极观释者亦有三一果报论怨贼者从地狱至第六天皆有斗诤如阿含经云忉利天战不如修罗索援至第六天如此怨会若能称名即得解脱也二恶业论怨贼者若修善时恶多是怨犹如冰炭称名恶退善业成就如暗灭明生三烦恼为怨贼者一切烦恼是出世怨心王是商主诸心数是商人正观之智是重宝恶觉观为怨贼或般若是商主五度万行是商人法性实相是重宝六蔽是怨贼若能一心称名即得解脱也。

　　△二结神力。

　　无尽意观世音菩萨摩诃萨威神之力巍巍如是。

　　观音势力既大加护亦旷岂止七难而已当知遍法界皆能救护故言巍巍巍巍者重明高累之辞也明观音之力出于同居分段之外竖应方便实报二土故言重明载沐神应故言高累以是义故故言巍巍如是。

　　△二意机应二初明三毒。

　　若有众生多于淫欲(至)便得离痴。

　　此约三毒明意业机释此为二一贴文二观解贴文者三毒各有三一明有苦二默念此两即是明机三明离是明应也此三通称毒者以能侵害行人喻之如毒但有单复若云贪嗔痴此三单也今从复列故云淫欲嗔恚愚痴又自爱为欲爱他为淫自忿为恚忿他为嗔自惑为愚惑他为痴今明三毒多者能念观音菩萨神力尚令多者得离何况少耶此则以多况少尔淫欲多者不择禽兽不避高墙广堑之难不计名闻德行破家亡国灭族倾宗祸延其身净住经及禅经明多欲人有欲虫又言有欲鬼娆动其心令生倒惑嗔恚多者今世人不喜见如渴马护水如射师子母故遗教经云劫功德贼无过嗔恚华严经云一念嗔起障百法明门大集经云一念起嗔一切魔鬼得便愚痴多者邪画诸见拨无因果谤毁大乘三毒过患若此若能一心存念观音即得离也观解者不取界内三毒相但就界外约顺逆两意而说顺说者大经云一切善法欲为其本二乘欲乐涅槃名贪厌恶生死名嗔不达此理名痴菩萨贪求佛法名贪恶贱二乘名嗔佛性见未了了名痴欲除此三烦恼故常念观音随机应赴即得永离也若逆说者一切众生名为少欲嗔痴何以故止嗔三涂之苦贪人天之乐二乘止嗔生死之苦欲得涅槃之乐皆名为少菩萨不尔遍求一切不可说佛法名贪非但不受生死亦不受涅槃名嗔最后无明之惑尚在名痴如此三毒即为三法门一取二舍三不取不舍大慈大悲四摄十力净佛国土化度众生名为取门即大贪也一切法空无所有不住不着无得无证名为舍门即大嗔也中道非取非舍不憎不爱不断不常无生无灭遮二边故不可言说是名不取不舍门即大痴也故文殊云我是贪欲尸利嗔恚尸利邪见尸利此其明证也欲满此三法门常念观音即得如愿一切圣人自行化他无不从此三门而入故无行经云贪欲即是道恚痴亦如是如是三法中具一切佛法此三法门不可宣示愍众生故或作顺说或作逆说互有去取此即四悉檀意赴缘利益耳义疏记云就三烦恼常念求离名为顺说约三法门常念求满名为逆说满离俱时但约悉檀去取说耳。

　　△二结饶益。

　　无尽意观世音菩萨(至)是故众生常应心念。

　　△三身机应二初明二求二初求男三初立愿。

　　若有女人设欲求男。

　　此下明身业为机亦为二一贴文二观解贴文者文云女人求男若是无子则绝嗣有子则父母俱欣云何独标女人求男耶盖女人以无子为苦夫之所弃并妇所轻旁人所笑又妇有七失六犹可忍无子最剧容恶性妒不能事公姑贪食无子拙无子既苦故以标女人也观解见后。

　　△二修行。

　　礼拜供养观世音菩萨。

　　△三德业。

　　便生福德智慧之男。

　　福德等者明士有百行智居其首若但智而无福则位卑而财贫触途懔坎智与福合弥相扶显福则财位高升慧则名闻博远故言便生福德智慧之男也。

　　△二求女二初立愿。

　　设欲求女。

　　求女文中但明愿与德业不明修行者行同礼拜故不重论愿与德殊故须各辩。

　　△二德业。

　　便生端正有相之女宿植德本众人爱敬。

　　女人端正七德之初但端正而无相者或早孤少寡相禄不佳今明貌与相相扶弥显其德端正则招宠爱相则招于禄敬故文云众人爱敬也如上求男即生福慧之男求女即生端正之女斯盖观音圣力甚大无所不与能使先世有福慧者托生也纵令先世不殖善缘亦能令其于中阴中修福此义出中阴经若观解男女者有二初明果报求男女者如阿含经云地狱界已上乃至欲界天皆有无子之苦礼拜求愿即能满心次明修因论男女者先辩法门次明与愿法门者无明为父贪爱为母六根男六尘女识为媒嫁出生无量烦恼之子孙此男女不劳愿求任运成眷属也若就佛为国王经教为夫人出生一切菩萨佛子又善权方便父智度菩萨母一切诸导师无不由是生又慈悲为女善心为男或禅定静细为女观慧分别为男二乘定多慧少菩萨定少慧多今借世间男女以表法门尔定静慧照虽复二分不离法性言定即有慧言慧即有定譬如女人而有左手亦如男子而有右手定慧亦尔无缘之慈具正观慧而以定当名中道种智具大慈定而以智标目何但理然今文亦尔文云便生福德智慧之男此语自具二法门何劳有疑而称男子也文云便生端正有相之女端正则无邪丑表中道正观离二边之丑即慧义也相即三十二相慈心所种即表定义虽具二而名女也故知此文若作男女二解即表定慧不二而二若作不二解即表定慧二而不二理实非二非不二赴缘为二为不二即是表二法门文义斯在焉次明与愿者即应机满愿也果报满愿如前说修因满愿者若就修五戒事论之不杀是仁不盗是廉此二属女表定法不妄语是质直不淫是贤良不饮酒是离昏邪此三属男表慧法若不得此五戒男女则失人天道贫穷孤独堕在三途若归命求救五戒不缺即男女愿满也十善中妄语摄口四酒即意三并慧属男身三例五戒说可知若就修世间禅定论之四禅四定各有修证且论初禅五法为修五支为证五法中乐欲精进巧慧此三方便分别属男念一心为女五支中觉观喜三支为男乐一心二支为女次明声闻男女者五停心观中治嗔用慈悲治散用数息此二属定为女治贪用不净治痴用因缘治障道用念佛此三属慧为男若不得此男女即当堕落凡夫为火宅烧害若蒙垂应五停心男女生即得入真不复畏二十五有也次明支佛男女者若初修福种相之时缘方便道起慈观名女观十二因缘即慧观为男若得此男女即出三界所求愿满坦然快乐也次明六度菩萨男女者有慈悲不断惑在生死利物名女行六度方便智慧名男化于现前之人亦必修行六度前人生五度是生女前人生智慧是生男若定慧男女义不成则菩萨行亦不立故求观音而获愿满次明通教菩萨男女者通教菩萨既断烦恼则有智断缘谛理之慧为男扶余习入三界名女若不求愿观音即愿不得满也次明别教菩萨男女者十信位菩萨修福德庄严五波罗蜜为女从一地二地智慧庄严为男十住十行十回向此三十心名男女交处圣胎初地中道正智开发名为男生无缘慈心发名为女生此两要在初地方得开发亦名男女双生生此男女者生大欢喜故称欢喜地次明圆教男女者以无缘慈悲种三十二相业亦名为女此女端正有相以中道智慧为男此男质直福德十信六根清净名为处胎初住慈智男女双生即男女具足二求愿满也。

　　○复次从五戒十善齐第六天皆无禅定番番悉是散心慧法但慧无定狂男子也四禅诸支既对定慧名为男女福慧备也又三界定慧男女俱无动出之用何者男无破惑之功女无生出无漏之力此无用之男女也从声闻支佛通教菩萨慧有断惑之用定有发生无漏之德则是干事有用之男女也而其男女离曰有用慧则不能破无明见佛性虽男而女定则不能怀于中道之子犹如石女虽女而男故大经云二乘之人定多慧少不见佛性通教菩萨之人慧多定少亦不见佛性唯有别教登初地时真明慧发无缘慈成此乃名为真正男女圆教初住见中道时定慧具足男女相满方称经文男则福德女则端正故知借事表法其义深广若此若局于世间求男求女之事则不显观音十番利益之用普且遍也不虑文繁备录于此凡读之者幸致思焉。

　　△二结不虚。

　　无尽意观世音菩萨有如是力(至)福不唐捐。

　　若有礼拜福不唐捐此结成身业之机亦是释疑之义结义可解释疑者若言礼拜愿满自有礼拜不蒙愿满者何得云不唐捐唐者言徒捐者言弃由心不志即愿未满礼拜之功冥资不失此得是释疑也。

　　△三劝持名答三初劝持。

　　是故众生皆应受持观世音菩萨名号。

　　上说观音得名因缘其力广大既不辩形质但述名论德若欲归崇宜奉持名号故举持名为劝也。

　　△二格量。

　　无尽意若有人受持(至)于百千万亿劫不可穷尽。

　　六十二亿举福田多尽形寿举时节多四事具足举种子多又持名号多凡举四多为格量本也于汝意云何下问也无尽意言下答也佛言若复有人下正格量也正格量中还举四少以格四多功德正等问何意以少致多答佛眼称量不增不减四多重倍功德正齐如此格量秋毫无谬良以一多性不可得无有二相一则非一多则非多同入如实际实相正等无异。

　　△三结叹。

　　无尽意受持观世音(至)得如是无量无边福德之利。

　　一时称名福不可尽大品云一华散空乃至毕苦其福不尽义疏记云一华供佛以类一时持观音名言毕苦者二死尽也盖言成佛散华之福犹尚不尽。

　　△第二番问答二初问三初问身。

　　无尽意菩萨白佛言世尊(至)云何游此娑婆世界。

　　前问何缘得名佛答众生三业显机为境法身灵智冥应境智因缘名观世音此义已竟今问云何游此娑婆世界佛答以普门示现三业显应应众生冥机云何游是问身业云何说是问口业方便是问意业此是圣人三业无谋而遍应一切亦名三轮不思议化也义疏记云众生称名常念及以礼拜三业现前故曰显机法身灵智即始本二觉分合之真身也乃以此智冥应拔苦故曰冥应今问下明观音意业鉴机身业现相口业说法既令众生知觉见闻故曰显应而且不说众生三业修行之相此由宿善冥伏在怀乃能致感故曰冥机。

　　△二问口。

　　云何而为众生说法。

　　△三问意。

　　方便之力其事云何。

　　义疏记云方便问意者非是道前取理方便正当证后鉴机之方便也。

　　△二答三初别答。

　　佛告无尽意菩萨(至)即现佛身而为说法。

　　此别答还答三问也应以之言是答其方便之力意业问也何以知然意地观机见其所宜宜示何身宜说何法随而化之故知应以是答意也现身是答身业说法是答口业即是具答三问也此别答中凡现三十三身十九说法束为十界身而缺菩萨地狱二界菩萨理应合有但是文略地狱界身别答虽无总答中有文云以种种形游诸国土何得言无耶三十三身文为八番一圣身二天身三人身四四众身五妇女身六童男女身七八部身八金刚身圣身中先明佛身者为是应佛为是化佛但圣人逗物具有二义若一时歘有为化应同始终名应然应佛即有两相一胜应二劣应胜应应别圆之机劣应被藏通之众若应实报土唯示胜应身圆满相海光明无量为四十一位说一实谛正真之法此诸菩萨皆已分入地位不可以余界身应亦不得以余佛身应也若应方便土能修中观伏无明者见相则胜若在二观未伏无明者见相则劣相虽胜劣只一尊特故非合身但说次第不次第两种大乘之法故不须余身及余法化也若应凡圣同居土或称净秽同居土谓净土秽土各有凡圣同共居之故也若秽土中机有二种一大二小小机则示三藏佛身说于渐法名为劣应大机则现舍那佛身说于顿法名为胜应秽土既尔净土亦然既有利钝两机宁不顿渐二说以明应身及说法也问经但言游于娑婆不言实报方便等土答总答中云游诸国土诸是不一之辞岂止独娑婆耶又如大本文云若能深观见我在耆阇崛山共声闻菩萨僧此即娑婆而是方便也经云又见娑婆世界其地琉璃乃至皆悉宝成其菩萨众咸处其中既云又见即非前处复云纯诸菩萨无声闻缘觉验知娑婆即是实报土也此文皆是四信(现在四信)妙观即于堪忍而见二土观音深智游于娑婆岂容独应同居秽土耶。

　　应以辟支佛身得度者即现辟支佛身而为说法。

　　如文殊二万亿劫作支佛化众生现身说法是也。

　　应以声闻身得度者即现声闻身而为说法。

　　或作藏通声闻或作随五味转声闻内秘外现引导众生也。

　　应以梵王身得度者即现梵王身而为说法。

　　梵王即色界天主也名为尸弃此云顶髻璎珞经明四禅皆有王此言梵者应是初禅顶犹有觉观语法得为大千世界主盖言观音修白色三昧不取不舍不取故不随禅生不舍故应为梵王说出欲论以权引实也。

　　应以帝释身得度者即现帝释身而为说法。

　　帝释即地居天主也具云释迦提桓因陀罗释迦此云能提桓只提婆此云天因陀罗此云主能作天主故今从略称故云帝释也菩萨修白色三昧不取不舍说种种胜论以权引实也。

　　应以自在天身得度者即现自在天身而为说法。

　　自在天是欲界顶梵语婆舍䟦提此云他化自在假佗所作以成己乐即是魔王也净名经云多是不思议解脱菩萨住赤色三昧不取不舍应为魔王令诸魔界即是佛界并下示现诸身皆是菩萨住于三昧以权引实例知之。

　　应以大自在天身得度者(至)而为说法。

　　大自在即色界顶摩醯首罗也楼炭经名为阿迦尼吒华严称为色究竟释论云摩醯首罗此称大自在骑白牛八臂三眼是诸天将未知此是同名为即指此天为将。

　　应以天大将军身得度者(至)而为说法。

　　金光明经即以散脂为大将大经云八健提天中力士又称鸠摩伽此云童子骑孔雀擎鸡持铎捉赤幡又韦纽此云遍闻四臂捉贝持轮骑金翅鸟皆是诸天大将。

　　应以毗沙门身得度者即现毗沙门身而为说法。

　　毗沙门此云多闻索隐云福德之名闻四方故疏不释义疏记云缺释毗沙门以可见故也。

　　应以小王身得度者即现小王身而为说法。

　　或云天王为大人王为小就人王中金银铜铁四种轮王自有大小如非四轮王者名粟散王亦自有大小中国名大附庸名小传传相望而今言小者小尚为之何况其大耶。

　　应以长者身得度者即现长者身而为说法。

　　以有长人之德名曰长者大本疏云世间长者备有十德合十种功德释见譬喻品。

　　应以居士身得度者即现居士身而为说法。

　　多积财货居业丰盈又能以道自居故名。

　　应以宰官身得度者即现宰官身而为说法。

　　宰即主义官是功能义谓三台以功能能辅政于主故云宰官郡县亦称为宰官谓能宰政民下也。

　　应以婆罗门身得度者即现婆罗门身而为说法。

　　婆罗门此云净行劫初种族山野自闲故人以净行称之或名梵志即同。

　　应以比丘比丘尼(至)优婆塞优婆夷身而为说法。

　　如前已释。

　　应以长者居士宰官(至)即现妇女身而为说法。

　　不明小王妇女者王宫禁固不得游散化物为难故不作若如妙音即云于王后宫变为女像。

　　应以童男童女得度者(至)而为说法。

　　童男女者取妙庄严王二子释及华严童子算砂嬉戏等是也。

　　应以天龙夜叉乾闼婆(至)即皆现之而为说法。

　　释见序品。

　　应以执金刚神得度者即现执金刚神而为说法。

　　梵语䟦阇罗波腻名义云䟦阇罗此云金刚波腻此云手谓手执金刚杵以立名正法念经云昔有国王夫人生千子欲试当来成佛次第故拘留孙佛探得第一筹乃至楼至当千筹第二夫人生二子一愿为梵王请千兄说法一愿为金刚护千兄教。

　　△二总答。

　　无尽意是观世音菩萨(至)游诸国土度脱众生。

　　成就如是功德是结上别答也以种种形游诸国土是总答也诸名不一横则周遍十方竖则冠通三土随缘变现何止三十三身托化逐缘岂局娑婆世界以种种形总明示现身广游诸国土总明所化处广度脱众生总明得益者广言虽略于上义则广于前故称总答也妙乐云问此经会三何故云应以三乘等耶答形异法一故妙音品云种种变化说是经典人不见之谓说三乘者谬矣问何以妙音品中四乘居后今普门品中三乘在初又无菩萨答总而言之无非菩萨于须别现者秪是文略又三十三身随感即应亦何前后但二文互显别答中文广意狭文广者谓离开多句意狭者唯现三十三身总答中文狭意广文狭者谓但以种种等一十二字意广者既云种种何所不该。

　　△三劝供二初正劝。

　　是故汝等应当一心(至)皆号之为施无畏者。

　　佛答前番问先总后别末劝受持者由众生仰荷菩萨真身冥益但可持名秉字故劝受持也佛答后番问先别后总末劝供养者由众生既荷菩萨三业显益见色闻声故劝供养也是故汝等下先称美也是观世音下出供养意正由能施众生无畏从德受名众生于畏得脱为作此名若楞严经明十四种无畏功德即以救七难赴二求免三毒等为施无畏今品既在第二番问答之后明施无畏似用现身说法为施无畏若据文云于怖畏急难之中能施无畏亦可总该前番问答是则真应二身俱为能施冥显二益皆得无畏。

　　△二受旨六初奉命。

　　无尽意菩萨白佛言(至)仁者受此法施珍宝璎珞。

　　众宝等者众宝间珠共为严饰也若依璎珞经从初住铜宝璎珞乃至等觉摩尼宝璎珞今无尽意入位既高璎珞合用无价之宝岂可止直百千两金答言百千者略举多数如云百姓万民岂局一百一万而已约位辩璎珞必无价也若就观解者将事表理何得一向事解耶颈者表中道一实之理以众多无著法门庄严实相如璎珞在颈解者表菩萨为常舍行故一切愿行功德乃至佛智菩提涅槃亦不住不着故言解也百千是十万此表一地有万功德十地即十万也法施者如法施也正以财通于法名财即是法财即因缘生法即空即假即中三谛一心一切具足于法平等于财亦等如此施者即是法施也。

　　△二不受。

　　时观世音菩萨不肯受之。

　　不肯受者无尽意奉命供养我未奉命那忽辄受亦是事须逊让若约观解者不受三昧广大之用故无所受。

　　△三重举。

　　无尽意复白观世音菩萨言(至)受此璎珞。

　　重白愍我者或可请上愍下或可地位相齐故相愍或可我为四众故施仁愍四众故受以无所受而受诸受也。

　　△四佛劝。

　　尔时佛告观世音菩萨(至)人非人等故受是璎珞。

　　佛劝愍者即是愍一切众生及四众也正以菩萨为物故施为物故受也。

　　△五即受。

　　即时观世音菩萨愍诸四众(至)一分奉多宝佛塔。

　　二分者表事理二因奉二佛者将二因趣二果也理圆即法佛事圆即报佛义疏记云以一璎珞作二分者表于一行必具二因理则正因事则缘了事理不二名曰妙因能成法报之果不论应身者因人趣果合表二身法报若成应用自发。

　　△六总结。

　　无尽意观世音菩萨(至)游于娑婆世界。

　　如是自在神力者即指普门示现三十三身说法也。

　　△二偈颂三初双颂二问二初叹德。

　　尔时无尽意菩萨以偈问曰。

　　义疏记云文后重颂什公不译诸师皆谓梵本中有荆溪尊者云此亦未测什公深意续高僧传云偈是阇那掘多所译智者出时此偈未行故无所解荆溪亦于辅行记中引还著于本人之文故知具释理亦无妨近有天竺寺式法师分节其文对于长行二种问答宛如符契今依彼科略消此偈。

　　世尊妙相具。

　　世尊具相诚由万德之所庄严是故叹相即是美德。

　　△二双问二初含上二问。

　　我今重问彼。

　　此一句含上二问长行先问得名因缘次问三业游化之相今既重颂岂缺后问故知句中问彼两字兼含次问也。

　　△二别颂初问。

　　佛子何因缘名为观世音。

　　△二双颂二答二初经家叙。

　　具足妙相尊偈答无尽意。

　　经家叙缉缀之语合当直说今为偈者或集经者乘便颂之或是掘多以偈翻之贯散无在。

　　△二颂佛答二初加总叹行愿。

　　汝听观音行善应诸方所(至)发大清净愿。

　　汝听二字敕令审谛观音行者一心三智观彼类音令无量苦一时解脱即是已成利他行也不动真心垂形三土方名善应处处现往故曰诸方此二句总叹所克真应二身次则总论能成行愿初明始心四弘愿广复示行行经劫难量以誓深故长时不退以时长故值佛惟多随佛作为方名侍佛修诸佛行也一一佛所皆发净愿后心别愿也若不尔者安得真智遍拔众苦安能应身普度一切。

　　△二别颂二番答二初颂初答观音得名二初颂总答。

　　我为汝略说闻名及见身心念不空过能灭诸有苦。

　　举要言之故云略说闻名故称口业机也见身故礼身业机也心念正当意业机也闻名是冥应见身是显应二应具足也亦可见于妙智之身即冥应也诸有即二十五有也。

　　△二颂别答二初颂答七难十二初正颂第一火烧难。

　　假使兴害意推落大火坑念彼观音力火坑变成池。

　　问长行中求离三毒常念观音疏云常念乃是正念体达烦恼即是实际无能无所今偈那云念彼观音彼此既分岂忘能所答圆妙之教不可情求大似相违义归一揆今文言彼义当两向若就佛说观音为彼即是师弟而分彼此若就众生念彼观音此乃感应而分彼此师弟感应妙教诠之皆是法界一一圆融众生乃感心中彼佛诸佛还应心内彼生既达观音即念而具能念所念皆即法界有何能所故彼此虽分能所俱绝是故偈文虽云念彼与上正念全不相违。

　　△二正颂第二水漂难。

　　或漂流巨海龙鱼诸鬼难念彼观音力波浪不能没。

　　△三加颂堕须弥山难。

　　或在须弥峰为人所推堕念彼观音力如日虚空住。

　　△四加颂堕金刚山难。

　　或被恶人逐堕落金刚山念彼观音力不能损一毛。

　　△五超颂第七怨贼难。

　　或值怨贼绕各执刀加害念彼观音力咸即起慈心。

　　△六追颂第四刀杖难。

　　或遭王难苦临刑欲寿终念彼观音力刀寻段段坏。

　　△七追颂第六枷锁难。

　　或囚禁枷锁手足被杻械念彼观音力释然得解脱。

　　△八加颂咒咀毒药难。

　　咒咀诸毒药所欲害身者念彼观音力还著于本人。

　　还着本人者凡咒毒药乃用鬼法欲害于人前人邪念方受其苦若人正念还着本人如譬喻经云有清信士初持五戒后时衰老多有废忘尔时山中有渴梵志从其乞饮田家事忙不暇看之遂恨而去梵志能起尸使鬼召得杀鬼敕曰彼辱我往杀之山中有罗汉知之往田家语言汝今夜早然灯勤三自归口诵守口身莫犯偈慈念众生可得安隐主人如教通晓念佛诵戒鬼莫能害鬼神之法人令其杀即便欲杀但彼有不可杀之德法当却杀其使鬼者其鬼乃恚欲害梵志罗汉蔽之令鬼不见田家悟道梵志得活辅行引此云正是观音经中还著于本人之文。

　　△九追颂第三罗刹难。

　　或遇恶罗刹毒龙诸鬼等念彼观音力时悉不敢害。

　　△十加颂恶兽围绕难。

　　若恶兽围绕利牙爪可怖念彼观音力疾走无边方。

　　△十一加蚖蛇蝮蝎难。

　　蚖蛇及蝮蝎气毒烟火然念彼观音力寻声自回去。

　　△十二加云雷雹雨难。

　　云雷鼓掣电降雹澍大雨念彼观音力应时得消散。

　　加颂及正颂七难共为十二皆须具约果报恶业烦恼六道四教一一释之若论所表不出六种须弥金刚亦是地种云雷属水兽蛇咒诅同是有情皆表识种菩萨因中于此六种修别圆观今住六种如实之际故遍法界救诸苦恼以要言之一切依正皆是观音妙色妙心一切众生于圣色心而自为难求救三业亦即观音是故机成即时而应当以此义念念观之何患不同观音利物。

　　△六种者地水火风空识也。

　　△二三毒二求。

　　众生被困厄无量苦逼身观音妙智力能救世间苦。

　　一切众生多于界内贪嗔邪见及以界外三毒之惑外则无于报得男女内则乏于定慧男女致招二种生死困厄是故名为无量苦逼疏解前长行三毒二求义该一切对今重颂更无所遗。

　　△二颂次答普门示现二初正颂示现二初超颂总答。

　　具足神通力广修智方便十方诸国土无刹不现身。

　　长行总答云以种种形游诸国土度脱众生今颂却论能应之由由神力及智方便若匪千如全体之用不名具足神通力也通虽性具复由广修妙智方便照性发通故得普门示现自在十方无外三土非他不离一心遍应诸刹也。

　　△二追颂别答三初颂身业普应。

　　种种诸恶趣地狱鬼畜生生老病死苦以渐悉令灭。

　　上长行中别列诸身身皆三业今重颂中别示三业业皆遍周重颂之巧也今一行别颂身业普应合明十界但示三涂者以下况上也又可种种恶趣通指九界九界望佛皆名为恶次别举三涂极恶故也九界二死皆有四相渐令灭除归于常寂斯亦观音证恶法门于恶自在方能任运灭除诸恶趣之苦也。

　　△二颂意业普观二初明本观慈悲。

　　真观清净观广大智慧观悲观及慈观常愿常瞻仰。

　　五观字皆去声呼具明三观及以慈悲真观空也清净观假也假从空得无见思染故名清净广大智慧观中也双遮双照无偏无待即平等大慧也慈悲皆称观者其意有二一者观音乃以无缘慈悲观察众生名慈悲观二者慈悲之法必用三观良以三观能成众行用三观拔苦故名悲观用三观与乐故名慈观虽有二解体是一也菩萨从初至于邻极三观慈悲未始离念故令众生常愿修此常仰兹观。

　　△二明智光普照。

　　无垢清净光慧日破诸暗能伏灾风火普明照世间。

　　上文三观慈悲因中立誓也今智光遍照果上益物鉴机也离三惑染故名无垢无垢净光名为慧日能破三惑诸暗能伏三灾风火普益世出世间之机火灾至初禅喻同居土生死风灾至三禅喻实报土生死水灾至二禅喻方便土生死举风火而不言水者中间例可知之故也。

　　△三颂口业普说二初颂二轮为化本。

　　悲体戒雷震慈意妙大云。

　　说虽在口必假身意为授法本初句者为法现形本期救苦故说法之身名为悲体此身先用戒德警人如天震雷物无不肃故云悲体戒雷震次句者菩萨以慈而为心意无缘而被名之为妙物无不覆譬若大云故云慈意妙大云二轮既施然可授法。

　　△二正颂口轮说法。

　　澍甘露法雨灭除烦恼𦦨。

　　甘露者诸天不死之神药也所宣至理解必无生若匪无生焉能不死本性常法非说那知于慈云中注大法雨众生受者三惑焰灭慈云是慈悲普注雨是说法普焰灭是利益普以兹三普为入道门故当别颂普门义也。

　　△二加颂显机。

　　诤讼经官处怖畏军阵中念彼观音力众冤悉退散。

　　上长行三业显应以被冥机疏以施璎珞彰显机义今逢重颂普门示现中有加颂显机之文益见天台冥契圣旨事系讼庭身临战阵心忧刑罚命虑兵残今昔冤仇此时合会一心致感众难皆袪亦可例前疏释七难通于三障即诤讼等事义说诸有及以三乘思之可见。

　　△三双颂二劝二初颂劝受持二初明境智深妙以劝常念。

　　妙音观世音梵音海潮音胜彼世间音是故须常念。

　　三句中有五音字皆是众生称唱言音以由菩萨妙智观故皆成妙境三智照故音成三境双遮空有即成妙音双照空有即成世音世即二世间也不别而别此二音字中智境也梵是四等即慈悲喜舍四观照之即成俗谛故名梵音称俗照机若熟若脱时节不差名海潮音此二音字假智境也毕竟空智出九界情照众生音超二世相是故名为胜世间音此一音字空智境也言虽次第观在一心智外无音音外无智境智冥一思虑顿忘是故须常念者正劝持念也此之类音虽是众生口业所发大圣三智照成三谛即是三身故劝行者念此三身言常念者如疏解云即是正念非破非立无能无所三谛俱照三观俱亡不次不偏名常名正若其然者名为妙机。

　　△二明感应难测以劝勿疑。

　　念念勿生疑观世音净圣于苦恼死厄能为作依怙。

　　上文先举境智次劝常念今先劝勿疑次陈感应左右互显耳言念念者相续系念也念即观音深妙智境虽达常住未免迁流即于迁流照常境智是则念念不离观音如是系念慎勿生疑疑兕若生理境斯障故明圣德以劝息疑纵久修不成求之未应须知净圣冥资不虚于二死中如父如母可依可怙念念持护感应必彰然疑有三所谓疑人疑法疑自今但举人其二可息劝令常念复诫生疑疑去念成劝持意足。

　　△二颂劝供养。

　　具一切功德慈眼视众生福聚海无量是故应顶礼。

　　先举功德方劝顶礼初句总示一切功德次二句别彰慈眼及以福聚慈为善本福收万行结示普门劝修供养礼既属身身必具口非意不行秪此顶礼已成三业供养。

　　△二闻品功德二初持地叹功德。

　　尔时持地菩萨即从座起(至)当知是人功德不少。

　　持地者宝云经云菩萨有十法名持地三昧如世间地一者广大二众生依三无好恶四受大雨五生草木六种子所依七生众宝八生众药九风不动十师子吼亦不能惊菩萨亦尔经一一合法言闻是观世音等者是闻初番冥益一段问答也普门示现等者是闻次番显益一段问答也此中明自在业者若是凡夫之业为贪爱所润有漏因缘不得自在观音为调伏十法界示此三业慈悲力润随感受生不为烦恼所累故言自在业此自在业为中道第一义谛所摄于二谛中而得自在故也闻者能得观行真似微妙功德故云不少。

　　△二闻品获利益。

　　佛说是普门品时(至)阿耨多罗三藐三菩提心。

　　无等等者九法界心不能等理佛法界心能等此理故无等而等也又毕竟之理是无等初缘毕竟理而发心能等于理故言无等等也又心之与理俱不可得俱不可说不可说而说说此心等此理故言无等等耳又义疏云无等等者二乘虽出三界犹有上法非是无等佛是极地故言无等发求佛心故言无等等等于佛也发心有三一名字发心即五品弟子二相似发心是十信六根清净三分真发心即初住已上今品结益正在真发心。

　　妙法莲华经陀罗尼品第二十六

　　陀罗尼此翻总持总持恶不起善不失又翻能遮能持能持善遮恶故也又遮二边之恶持中道之善众经开遮所用不同或专用治病如那达居士(此缘诸文皆云未曾捡藏)或专护法如此文或专用灭罪如方等陀罗尼或通用治病灭罪护经如请观音消伏毒害陀罗尼或大明咒无上明咒无等等明咒则非治病非灭罪非护经若通方者亦应兼之若别论者幸须依经勿乖教也。

　　△三陀罗尼品明恶世弘经咒护四初问持经功德。

　　尔时药王菩萨即从座起(至)若书写经卷得几所福。

　　△二答功德甚多四初立格量本。

　　佛告药王若有善男子善女人(至)恒河沙等诸佛。

　　△二举问多否。

　　于汝意云何其所得福宁为多不。

　　△三实答甚多。

　　甚多世尊。

　　△四格出功德。

　　佛言若善男子善女人(至)如说修行功德甚多。

　　△三请以咒守护五初药王四初请。

　　尔时药王菩萨白佛言(至)陀罗尼咒以守护之。

　　陀罗尼咒者陀罗尼注见题下翻译名义引阐义云陀罗尼既是梵语咒字即华言今华梵双标故云陀罗尼咒盖古人见秘密不翻例如此土禁咒等法便以咒名往翻咒者愿也或云咒者是鬼神王名称其王名部落敬主不敢为非故能降伏一切鬼魅或云咒者如军中密号唱号相应无所诃问若不相应即执治罪若不顺咒者头破七分若顺咒者则无过失或云咒者是诸佛密语如王索先陀婆无有能识唯有智臣乃能知之洗时奉水饮时奉器食时奉盐游时奉马咒亦如是秪是一法遍有诸力病愈罪除善生道合为此义故皆存本音译人不翻意在此也恶世弘经喜多恼难以咒护之使道流通也。

　　△二说。

　　即说咒曰。

　　安尔(一)曼尔(二)(至)阿摩若(荏蔗切)那多夜(四十三)

　　私谓凡咒语中地字悉宜以本音读之此即四种翻译中翻字不翻音之一也或途买宅解二切者未知有何所据且如三摩地同是梵语人皆以本音呼之此何独不依二切之音即其例也。

　　△三叹。

　　世尊是陀罗尼神咒(至)则为侵毁是诸佛已。

　　△四印。

　　时释迦牟尼佛赞药王(至)于诸众生多所饶益。

　　△二勇施三初请。

　　尔时勇施菩萨白佛言(至)伺求其短无能得便。

　　富单那此云臭饿鬼主热病鬼也吉蔗或名吉遮此云所作即起尸鬼也若人若夜叉俱有此鬼鸠槃茶亦云俱槃茶此云瓮形旧云冬瓜此鬼阴如冬瓜行置肩上坐便踞之即是魇魅鬼也。

　　△二说。

　　即于佛前而说咒曰。

　　痤(誓螺切)隶(一)摩诃痤隶(二)(至)涅犁墀婆底(三十)

　　△三叹。

　　世尊是陀罗尼神咒(至)则为侵毁是诸佛已。

　　△三多闻三初请。

　　尔时毗沙门天王护世者白佛言(至)说是陀罗尼。

　　大论云毗沙门此云多闻福德之名闻四方故居半须弥北水精埵主夜叉罗刹光明疏云西域以北方为首次东南西故今经中先举北方也。

　　△二说。

　　即说咒曰。

　　阿黎(一)那梨(二)(至)那履(五)拘那履(六)

　　△三叹。

　　世尊以是神咒拥护法师(至)令百由旬内无诸衰患。

　　△四持国三初请。

　　尔时持国天王在此会中(至)拥护持法华经者。

　　梵语提头赖吒亦云提多罗吒此云持国又翻安民以能护持国土等故光明疏云上升之元首下界之初天居半须弥东黄金埵主乾闼婆及毗舍阇。

　　△二说。

　　即说咒曰。

　　阿伽祢(一)伽祢(二)(至)浮楼莎柅(八)頞(音遏)底(九)

　　△三叹。

　　世尊是陀罗尼神咒(至)则为侵毁是诸佛已。

　　△五十女五初列名。

　　尔时有罗刹女等(至)并其子及眷属俱诣佛所。

　　△二请说。

　　同声白佛言世尊(至)即于佛前而说咒曰。

　　伊提履(一)伊提泯(二)(至)兜醯(十八)㝹醯(十九)

　　△三叹功。

　　宁上我头上莫恼于法师(至)即于佛前而说偈言。

　　若不顺我咒恼乱说法者(至)当获如是殃。

　　毗陀罗赤色鬼犍陀黄色鬼乌摩勒伽乌色鬼阿䟦摩罗青色鬼阿黎树者名义云其树似兰枝若堕地时自然破为七分义净译孔雀经头破作七分犹如兰香蕱复自解曰梵云頞杜迦曼折利頞杜迦兰香也曼折利蕱头也乃至云西方元无阿梨树也杀父母破僧是三逆罪压油殃者外国压油之法捣麻使生虫合压之虫多益肥此过尤也斗秤欺诳人者斗则小出大入秤则轻出重入欺盗之尤也世有小斗出大斗入震铭其背者斯罪亦不轻也调达破僧者破和合僧也辅行一略引大论等文云调达从佛索众佛呵之曰痴人无知我尚不以众付身子及目连等况汝痴人食人涕唾者因兹结恨别构五法以诱佛众言五法者一粪扫衣二常乞食三一坐食四常露坐五不受盐及以五味与正理论不同正理云一不受五味二断肉三断盐四不受割截衣五不居聚落边寺佛在王舍城有因缘集僧调达从座起行五法筹云忍此五事者是毗尼时有五百新学无智捉筹调达语言不须佛及僧便将往伽耶山自共作羯磨时诸比丘以此事白佛佛言痴人消灭善心在于泥黎一劫莫救身子目连在伽耶山调达告身子曰为众说法我今背痛便右胁卧目连现通身子说法遂将五百新学还归佛所卧起失众而生嗔恨。

　　△四誓护。

　　诸罗刹女说此偈已(至)离诸衰患消众毒药。

　　△五印可。

　　佛告诸罗刹女善哉善哉(至)应当拥护如是法师。

　　△四闻品得利益。

　　说是陀罗尼品时六万八千人得无生法忍。

　　妙法莲华经妙庄严王本事品第二十七

　　此因缘出他经昔佛末法有四比丘于法华经极生殷重虽卷舒秘教甘露未沾日夜翘诚晷刻无忘叹云苟非其人乎地非其处乎世间纷愀静散相乖直尔求闲尚须厌弃况崇道乎于是结契山林志欣佛慧幽居日积衣粮单罄有待多烦无时不乏一䬸喀喀废万里之行十旬九饭屈云霄之志可得言哉其一人云吾等四穷尚不存身法当安寄君三人者但以命奉道莫虑朝中我一人者舍此身力誓给所须于是振钖门闾以求供继自春至冬周而复始如仆奉大家甘苦无喜愠三人得展其诚功圆事办一世之益当无量生其一人者数涉人间屡逢声色坯器未火难可护持偶逢王出车马骈阗旌旗噏赫生心动念爱彼光荣功德熏修随念受报人中天上常得为王福虽不赀亦有限也三人得道会而议云我免笼樊功由此王其耽果报增长有为从此死已不复为王方沉火坑良难可救幸其未苦正可开化其一人云此王着欲而复邪见若非爱钩无由可拔一人可为端正妇二作聪明儿儿妇之言必当从顺如宜设化果获改邪昔时妇者今光照庄严相菩萨是即妙音也昔二子者但药王药上二菩萨是昔时王者今华德菩萨是所以白毫东召升紫台而西引神咒护经　流通而大益说四圣之前缘故名妙庄严王本事品又妙庄严者妙法功德庄严诸根也此王往日于妙法有缘道薰时熟诸根应净生虽未获其理必臻灵瑞感通嘉名早立例如善吉虽未无诤已号空生故下文云得清净功德庄严三昧以是义故名妙庄严王也前品说咒护今品说人护人护尚尔咒护弥良普劝流通也。

　　○晷(音轨日月运行也)刻(漏刻也)喀(音容吐声也不进貌)噏(吸同引也)。

　　△四妙庄严王本事品明以人护六初总明事本。

　　尔时佛告诸大众(至)国名光明庄严劫名喜见。

　　△二双标能所。

　　彼佛法中有王名妙庄严(至)于此三昧亦悉通达。

　　科为标能所者一人是所化三人是能化俱出其名别显二子福慧六度四等余经指此为十波罗蜜横法门也三十七助道竖法门也余经以三十七道品为正道九想十想不净观等行行为助道今经指十度为正道呼三十七品是助道也禅度中具有三昧道品中唯四念处属慧四正勤属精进余五科内皆有定名定即三昧也更标七种三昧者当知随用立名其理不异。

　　○补注云圆离诸染名净实智如日权智如星名日星宿本性清净觉了名净光普现色身名净色本净大慧之所照明名净照明久示庄严无所灭故名长庄严广大威德含摄一切名大威德藏此诸三昧皆从圆妙而说。

　　○十度者即六度开出如禅度中有愿智力开出愿度有神通力开出力度般若度中有道种智开出方便度今经文方便波罗蜜故属般若摄有一切种智开出智度是为十也三十七道品者四念处四正勤四如意足五根五力七觉支八正道具如四教仪详出。

　　△三能化方便三初时至。

　　尔时彼佛欲引导妙庄严王(至)说是法华经。

　　彼佛出世常宣正法于王缘弱则非其时若说法华则其时矣故云引导等也。

　　△二论议四初二子白母时至。

　　时净藏净眼二子到其母所(至)说法华经宜应听受。

　　妙乐云先白母者父邪母正故先白母共设化方若据其本母子元知今约化仪机熟应发槌砧相扣物器方成是故云白若附世情则母慈先白利他之本慈复居先是故白母。

　　△二母让令其化父。

　　母告子言汝父信受外道(至)应往白父与共俱去。

　　△三子怨生邪见家。

　　净藏净眼合十指爪掌白母(至)而生此邪见家。

　　△四母责令忧念父。

　　母告子言汝等当忧念汝父(至)或听我等往至佛所。

　　△三现化。

　　于是二子念其父故(至)令其父王心净信解。

　　现化应十八变一右胁出水二左胁出火三左出水四右出火身上下各出水火为四并前为八九履水如地十履地如水十一从空中没而复在地十二从地没而复升空又于空中行住坐卧为四兼上十二成十六现大身满虚空成十七大复现小成十八变也。

　　△四所化得益十初信子伏师。

　　时父见子神力如是心大欢喜(至)可共俱往。

　　王睹邪变或一或二狭而且陋见子所作叹未曾有信其子而伏其师问师是谁我亦愿见。

　　△二父信白母。

　　于是二子从空中下(至)所以者何佛难值故。

　　此父已信白母称庆愿放出家母亦听之矣。

　　△三言佛难值。

　　于是二子白父母言(至)诸佛难值时亦难遇。

　　此重催父母今正是时佛难值故妙乐云一眼龟者约事秪是譬难值耳若作所表凡龟鱼之眼两向看之既云一眼所见非正在生死海而又邪见何可值于佛法浮木实谛之孔。

　　△四化功已着。

　　彼时妙庄严王后宫(至)令心信解好乐佛法。

　　此化功已着佛叹功德也法华三昧者摄一切法归一实相如前说离恶趣者一往以三途为恶趣具论二十五有皆乖真起妄悉是恶趣今皆离之即二十五三昧破二十五有也佛集三昧者即三德秘密之藏佛集其中唯佛行处非余人也。

　　△五俱诣佛所。

　　于是妙庄严王与群臣(至)成就第一微妙之色。

　　△六佛与受记。

　　时云雷音宿王华智佛(至)其国平正功德如是。

　　助佛道法者助犹护助也娑罗此云坚固。

　　△七出家修行。

　　其王即时以国付弟(至)得一切净功德庄严三昧。

　　△八称叹二子。

　　即升虚空高七多罗树(至)饶益我故来生我家。

　　知识有三种释见达多品。

　　△九佛述行高。

　　尔时云雷音宿王华智佛(至)邪见众生令住正见。

　　佛赞善知识大有义能作佛事此则外护善知识云教利喜此则教授善知识化导令见佛此则同行善知识令入菩提此则实际实相善知识外护教授同行此三种详见达多品。

　　△十叹佛自誓。

　　妙庄严王即从虚空中下(至)说是语已礼佛而出。

　　名义云频婆此云相思果色丹而润。

　　△五结会古今二初结会。

　　佛告大众于意云何(至)今药王菩萨药上菩萨是。

　　言佛前等者私谓佛于前时放光东召光照妙音之身故云佛前光照也言庄严相者谓妙音菩萨无量百千功德庄严其身光明照耀诸相具足故云庄严相即指妙音菩萨也于彼中生者彼即指净光庄严国也。

　　△二结叹。

　　是药王药上菩萨(至)一切世间诸天人民亦应礼拜。

　　△六闻品悟道。

　　佛说是妙庄严王本事品时(至)于诸法中得法眼净。

　　妙乐云闻品益中法眼净者有云初果也岂王及夫人与八万等皆持此经皆当作佛而闻品者得小果耶名同义殊善须斟酌注者亦云所见清净不云小乘初果位也私谓虽云法眼名同体异定非初果须判为六根清净法眼位耳即七信已上也。

　　妙法莲华经普贤菩萨劝发品第二十八

　　大论及观经皆名遍吉此经称普贤皆汉语梵音邲输颰陀此云普贤悲华经云我誓于秽恶世界行菩萨道使得严净我行要当胜诸菩萨宝藏佛言以是因缘今改汝字名为普贤今论等觉之位居于众伏之顶伏道周遍故名为普断道才尽所较无几邻终际极故名为贤劝发者恋法之辞也遥在彼国具闻此经始末既周欲令自行化他永永无已故自东自西而来劝发具四悉檀意文云我为供养法华经故自现其身若见我身甚大欢喜此世界悉檀也以见我故转复精进即得三昧及陀罗尼此为人悉檀也得是陀罗尼故无有非人能破坏者亦复不为女人之所惑乱此对治悉檀也三千世界微尘菩萨具普贤道此第一义悉檀也如此明文即四悉檀而来劝发也。

　　○上判流通为三从分别功德品十九行偈已后三品半举经力大以劝流通药王品下五品举菩萨化道力大以劝流通此一品举普贤誓愿力大以劝流通也。

　　△三普贤劝发品约自行劝流通四初经家叙三初上供。

　　尔时普贤菩萨(至)作无量百千万亿种种伎乐。

　　自在者理一也神通者行一也威德者人一也名闻者教一也又自在者常也神通者乐也威德者我也名闻者净也言说如此即一而四德无不备自在义焉净力故雨华乐力故奏伎神通力故动地自在力故随意而雨随去随雨随动随奏譬如大龙飞行不息身边云雨流起无穷普贤及眷属以菩萨身用四德力来劝四一所经历处自行上供其事如此妙乐云去动秪是表来去也随者非先积而后雨非先畜而后奏故以龙雨譬之。

　　△二下化。

　　又与无数诸天龙夜叉(至)各现威德神通之力。

　　所经历处下化利益随他所宜现八部像略用二力随所堪任其事如此妙乐云上文自在等四以表四德今略无自在及以名闻但二兼二故也经文既云与无数等各现二力者当知所随皆法身也主伴并具四德故云各也。

　　△三修敬。

　　到娑婆世界耆阇崛山中(至)右绕七匝。

　　△二明劝发二初请问劝发二初请问。

　　白佛言世尊(至)云何能得是法华经。

　　此请问劝发中有问有答者普贤既于彼国遥闻经竟恋法无已远来之志志在劝发共来听受等是更请正说劝发自行若善男子等是更请流通劝发化他如来若许二途再演光光无极是故双请也。

　　△二佛答三初总。

　　佛告普贤菩萨(至)于如来灭后当得是法华经。

　　△二别。

　　一者为诸佛护念(至)四者发救一切众生之心。

　　普贤既双请如来巧答略举四以蔽诸何者四法之要该括正通何者佛虽无偏若能远恶从善反迷还正开权知见显佛知见者则称可圣心诸佛护念若佛知见开则般若照明是植众德本亦是入正定聚亦是发救众生当知此四与开权显实名异体同无二无别又佛护念者是开佛知见植众德本是示佛知见发救众生是悟佛知见入正定聚是入佛知见迹门之要此四收矣又迹则有本从本开示悟入故有迹中开示悟入今开迹即显本本迹无二无别以四法答其请正于义明矣以四法答请流通流通之方唯三唯四唯三者发救众生是入如来室入正定聚佛所护念是着如来衣植众德本是坐如来座唯四者发救众生是誓愿安乐行入正定聚是意安乐行植众德本是口安乐行护念是身安乐行一答酬其两请举四冠𦋐一经法华之重演(言正宗也)斯经之再宣(言流通也)远来之劝发其义如此笺难云邪定聚属博地凡夫不定聚属住前正定聚属十住本业璎珞经云十信菩萨如空中毛此名不定聚据此正定在十住明矣然正定位宽故疏谓十地若俱舍论中诸圣人名正定造五逆者名邪定自余凡夫名不定定聚名同大小位别。

　　△三结。

　　善男子善女人如是成就四法(至)必得是经。

　　于如来灭后必得是经旧云能行四法于未来世当手得是经今谓不尔上文云诸法实相义已为汝等说又云咸令众生开示悟入佛之知见盖法华之正体能行四法必得此解名解为经此结其请正之问若能运此解行传与他人他人得斯信解成初依人能得真解成第二第三第四依人此结其请流通之问此意不见浪作余说耶妙乐云浪作余解者设若有人不许此解则为不许自行化他则为不许开示悟入则为不许室衣座三则为不许三轨弘经若言非是不许但是无文若谓经无即是不许逐要重说若不尔者将何以揽今经正宗至此为重说耶经初存其开等四句而为四释今至此经末又示开等还须四释故知始末并是此经体宗用也。

　　△二誓愿劝发二初护人六初攘其外难二初总攘其难。

　　尔时普贤菩萨白佛言(至)使无伺求得其便者。

　　△二别攘其难。

　　若魔若魔子(至)诸恼人者皆不得便。

　　上文使无伺求得其便者即总攘其难也今文举十二非者是别攘其难也灌顶经云韦陀罗此云善妙主厌祷鬼也。

　　△二教其内法三初行立读诵此经。

　　是人若行若立读诵此经(至)亦为供养法华经故。

　　△二坐则思惟其义。

　　是人若坐思惟此经(至)得如是等陀罗尼。

　　旋陀罗尼者旋假入空也百千旋者旋空出假也方便者二为方便道得入中道第一义谛也又文句二云空观是旋罗陀尼假观是百千陀罗尼中观是法音方便陀罗尼又释签六云陀罗尼此云总持此三各能总持诸法如云一空一切空等假中亦然故名为总乃至此三秪是一心三观持一切法通名总持。

　　△三三七一心精进。

　　世尊若后世后五百岁(至)即于佛前而说咒曰。

　　教其内法中凡三番教训初行立读诵乘六牙白象安慰其心次坐思惟复乘六牙教示其经与其三昧今三七一心精进复乘六牙示教利喜也。

　　阿檀地(一)檀陀婆地(二)(至)辛阿毗吉利地帝(二十)

　　△三覆以神力。

　　世尊若有菩萨(至)皆是普贤威神之力。

　　若闻若持莫非神力如文。

　　△四示其胜因。

　　若有受持读诵正忆念(至)为诸如来手摩其头。

　　若能为五种法师流通法华即是于三世佛所为种为熟为脱此人同未来诸佛得脱故言同普贤行此人已于先佛植善故言深种善根此人为现佛所熟故言手摩其头。

　　△五示其近果。

　　若但书写是人命终(至)有如是等功德利益。

　　但能书写近在忉利具五法师次在兜率。

　　△六总结功德。

　　是故智者应当一心自书(至)正忆念如说修行。

　　△二护法。

　　世尊我今以神通力故(至)广令流布使不断绝。

　　△三明述发二初超述护法。

　　尔时释迦牟尼佛赞言(至)能受持普贤菩萨名者。

　　如来举胜述成其劣增进行者勇锐弘宣今先述护法云汝能如是外多利益内积慈悲又久劫已来作如此护我亦以佛之神力守护是法况复汝耶。

　　△二追述护人五初述示身教法。

　　普贤若有受持读诵(至)为释迦牟尼佛衣之所覆。

　　当知是人见释迦牟尼佛者述其示身教法也其尚见我万德果身况汝因中六牙白象其尚从佛口具足闻经况汝所教忘失章句其尚为佛口赞手摩佛衣所覆况汝因人陀罗尼覆耶。

　　△二超述举胜因。

　　如是之人不复贪着世乐(至)能修普贤之行。

　　广举因中无诸过恶少欲知足修普贤行述胜因也。

　　△三超述示近果。

　　普贤若如来灭后(至)亦于现世得其福报。

　　其人当诣道场必成远果况近果耶亦于现世得其近果不但生天也。

　　△四追述攘外难。

　　若有人轻毁之言(至)水腹短气诸恶重病。

　　佛广示毁者之罪令知过必改不相恼乱非但持经者难灭亦乃欲毁者福生无毁无难彼此安乐旷济无偏慈之至也。

　　○缭戾(相缠紏不申展之貌)睐(郎代切目傍视也玉篇云目中瞳子不正也)。

　　△五述信者功德。

　　是故普贤若见受持是经典者当起远迎当如敬佛。

　　△四明发益二初闻品得道。

　　说是普贤劝发品时(至)微尘等诸菩萨具普贤道。

　　百千万亿旋陀罗尼是初地位具普贤道是十地位。

　　△二闻经利益。

　　佛说是经时普贤等诸菩萨(至)受持佛语作礼而去。

　　大众欢喜是闻经得益也此中犹称声闻者乃是结集经家存其本位耳又经家称其是大乘声闻以佛道声令一切闻斯义弥显也妙乐云东京安国寺尼慧忍置法华道场今天下仿效而迷其本不知此尼依凭有在而亲感普贤然虽有置道场处多分师心况今讲者而欲轻略斯教良由不知教旨故也适与江淮四十余僧往礼台山因见不空三藏门人含光奉敕在山修道云与不空三藏亲游天竺彼有僧问曰大唐有天台教迹最堪简邪正晓偏圆可能译之将至此土耶岂非中国失法求之四维而此方少有识者如鲁人耳故厚德向道者莫不仰之敬愿学者行者随力称赞应知自行兼人并异他典若说若听境智存焉若冥若显种熟可期并由弘经者有方故也若直尔讲说是弘经者何须衣座室三之诫如来所遣岂可聊尔余省躬揣见自觉多惭迫以众缘强复疏出纵有立破为树圆乘使同志者开佛知见终无偏党而顺臆度冀诸览者悉鉴愚诚一句染神咸资彼岸思惟修习永用舟航随喜见闻恒为主伴若取若舍经耳成缘或顺或违终因斯脱愿解脱之日依报正报常宣此经一刹一尘无非利物惟愿诸佛冥熏加被一切菩萨密借威灵在在未说皆惟劝请凡有说处亲承供养一句一偈增进菩提一色一香永无退转。

　　○增治云一句染神等偈名四施愿文凡诵经竟无不传诵兹略注释初施三慧愿初二句闻慧愿神谓心神法音经耳入染于心便为缘种必臻三德大涅槃岸言一句者以少况多耳思惟等二句思修慧愿若闻而能思思而能修即合从因至果为度生死大海之舟航矣次施随喜见闻愿若随喜若见闻此界他方现生他世恒得为主为伴宣说是经次若取下施取舍顺违愿不论取舍顺违但使舍违成种舍违尚尔取顺何言已上施因愿也愿解脱下施果愿云依报说法者教行录泰禅师再问四明法智尊者无情说法中云十方齐说十方齐闻三世俱宣三世俱听既齐说又如何齐闻既俱宣又如何俱听答云当知刹刹尘尘俱说俱听说听同时了无异趣妙哉此境不可以言想求不可以凡情测是大总相法门寂而常照法身冥资之境也故荆溪云愿解脱之日依报正报常宣妙经一刹一尘无非利物(文)惟愿诸佛下求加流通一句一偈即经能诠教一色一香即经所诠理是诸佛之已证是众生之性德普愿增进而不退也。

　　妙法莲华经科注卷第七(终)
