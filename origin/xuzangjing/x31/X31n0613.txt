卍新纂续藏经第 31 册 No. 0613 法华经意语


　　No. 613-A

　　诸佛世尊。唯为开示众生佛之知见。出现于世。且佛知见与众生知见。果异乎。不异乎。若果异。则众生绝分矣。诸佛岂无因而能出现哉。若不异。则众生即佛矣。又何借他佛开示耶。然则果异不异诸佛俱不出世。而佛毕竟出现于世者何也。良繇佛知佛见人人本具。妄想执着不能直下承当。将谓是佛分中事。不知不离寻常见色闻声之处。以是释尊降迹尘寰。四十余年善权调摄。直至斯经。方乃确实开示。是必待其颠倒想灭。肯心自许。与达磨直指之宗。曾无二致。法华妙典。岂易易解说哉。斯经古今注释种种。虽文辞璀璨可观。大都溺于筌蹄。高推圣境。致令如来妙谛。翻成名相之法。唯我大师意语。文浅而旨渊。辞约而理备。扫除枝叶。言言的示本心。直截根源。句句消归自性。殆非算沙说食者比。故一时参学之士。争欲入手。奈板藏东越三吴。法侣不便采取。兼之剞劂不精。且有帝虎之缪。(不肖)乃取其本经及所引诸文。仇校再三。募众重梓。俾醍醐妙味均沾大地。览者苟能得旨于言外。庶不孤老和尚一片婆心矣。

　　崇祯庚午仲夏望日受法门人明海焚香拜序

　　No. 613-B 妙法莲华经意语序

　　夫妙法莲华经者。乃诸佛不传之妙心也。盖此心无相无朕无迹。文字不足以载。言论不足以辨。故曰。是法寂灭相。不可以言宣。既文言不能尽其旨。故取喻莲华。致意于言外。使默识而心通焉。夫莲之为义。方华既果。喻三世之靡移。处染常净。喻圣凡之无间。出现无方。喻群情之等有。一蓬多子。喻十界之同居。莲惟一种。处变有三。在水曰芙渠。出水曰菡萏。开放曰莲华。用喻吾心亦有三义。在藏曰真性。生起曰幻心。发明曰妙智。故不取喻于群华。而独喻于莲者。良有以也。且凡华者。有先华后子。有先子后华。或虚华无实。或多华一子。而未若此华华开莲现华落莲成无先后之异也。华必有实。实必有密。无虚华不果之谬也。夫莲者连也。连环不断。是处皆有。若水若火。若木若石。若地若空。随心所感。不拣处方。如王恭舍宅建寺。莲生桑上。比丘行道穷山。而莲现石中。树提伽宿生业感。而莲开火内。优婆塞精诚念佛。而莲发阶除。如是等种种不能尽举。可以意推。且水中之莲出。是当然。喻沙门依正法修行而克果者也。木石火中之莲。本非其处。喻邪外依异道修行而克果者也。依正法克果者。如舍利弗等千二百声闻。是也。修行异道克果者。如提婆达多妙庄严王等。是也。既克果不拣邪正。岂不如莲之不拣净秽也。吾谓此之妙法。乃自心常分之境。非言可尽。非识所知。如来指常见之莲华。以喻难见之自心。使得于言外矣。吾知莲之为喻大矣哉。其余妙义。至品当见。予愧就学日浅。见闻未博。但于数家注释。力穷有年。知古人有不尽之妙存于其间。不揣疏狂。作此意语。担捏邪见。另拨机关。心效赞叹大乘。甘负谤法之谬。如来之使未必如然。一句法师妄希随后云。

　　时
大明万历四十二年岁在甲寅会稽古云门显圣寺住持湛然圆澄撰

　　No. 613

　　妙法莲华经意语

　　云门　湛然澄禅师　说

　　东楚门人　明海　重订

　　妙法者。即自心之别名。莲华者。乃妙法之巧喻也。盖心法之妙。千变万化。不可胜言。非不可言也。言不能尽其奥也。故取喻于莲华。则仿佛相似。使人即物明心。契旨于言外也。夫舍事取理。离染求净。断妄证真。避喧趣寂。如是等种种因缘。是如来昔时所说三乘教所载。三乘之人。不知是权非实。妄生忻厌。如来悯是之辈。故于四十年后。说此一乘妙法。令知即染而净。非离染有净也。譬如莲之出处。卑湿污泥。是其当然。高原陆地。非其宜也。以况吾心不舍万法成就世出世间善根。若离法自安。则堕声闻之道。佛不许可必曰。尽行诸佛无量道法。勇猛精进。然后成就甚深未曾有法。迦叶曰。净佛国土。成就众生。心不喜乐者。乃陆地之莲也。尽行道法者。乃污泥之莲也。下文云。是法不可示。言辞相寂灭者。心不可以相求也。止止不须说。我法妙难思者。心不可以思议也。尽思共度量。不能测佛智者。心不可以测度也。自心之理。微妙如是。非托喻而安能明哉。由是而知。妙法莲华。乃自心之法喻也。经者径也。是达自心妙境之径路也。旧注唯尚文辞。迷其大旨。予则直指人心。示其捷径。苟能得旨于言外。说个自心。了不可得。何处更有妙法莲华。问古人云。实相妙法。巧喻莲华。尔云妙法是自心别名。那得不悖。答自心实相。元非二法。逗机取益。不可不分。若言实相。犹恐学者滞于名言。将谓别有一法。高推圣境。心外妄求。予直云自心。使其回光返照。知是本有。驰求心歇。歇即菩提。究竟所归。于理不悖。

　　序品

　　序者。绪也宗也。掣领提纲。以明一经之大意。佛者。即真心也。王舍城者。即四大色身也。耆阇崛山者。即色心也。梵语耆阇崛。此云灵鹫。古人目色心为灵台。即其义也。盖常住真心。以色心为所寓。色心又以四大为所寓之处也。意谓我闻如是之佛。寓于四大色心之间。非从外觅也。问楞严云。一迷为心。决定惑为色身之内。不知色身外洎山河虚空大地。咸是妙明真心中物。今云。真心寓于色心之间。即同彼所斥之谬。何以明之。答汝引经不全。所以不能无惑。彼云。昏扰扰相以为心性者。乃是生灭不停之妄心。非不生不灭之真心也明矣。夫常住真心。非即色身。非离色身。非内非外。非不内外。非空非有。不坏空有。离一切相。即一切法。言思道断。心行处灭。实乃自证之境。非言论所能致也。问诚如所说。假若四大败坏之后。真心在什么处。答两口一无舌。比丘约其因而言。罗汉约其果而言。因果各有三义。因中三者。破恶怖魔乞士。果上三者。杀贼不生应供。无复烦恼。是杀贼义。尽诸有结。心得自在。是不生义。诸漏已尽。逮得己利。是应供义。列名中。首标声闻者。以是斯经之当机故。若依法门大途。诸大比丘。是佛常随之众。宛转消归。一一无非自心。故天台大师云。佛即心王。弟子即心数。又净名云。弟子众尘劳。随意之所转。净名疏引毗昙十数法。以释弟子之义甚明。文繁难以具录。偈曰。想欲更乐慧。念思及解脱。作意于境界。三摩提以痛。此心通大地。数法扶心王。起一切心数。如国有十臣辅佐一主。而各掌一事。十弟子辅一心师。亦各弘一法门。虽各掌一门。何曾不具十德。十心数中。随有一起。十数随起。虽用一数当名。而实有十数也。次列八万菩萨。文殊观音为其首者。心王在缠。有八万尘劳之行。出世为八万妙法之门。门虽八万。以智悲为其统。故首文殊而次观音。智悲既具。则有大势。故继之以得大势。有大势力。则能于逆顺境中。直进无退。故继之以常精进。精进则行持无间。故继之以不休息。恒行不息。则能出生法宝。随用不竭。故继之以宝掌。法宝既具。则能应病与药。治无不效。故继之以药王。施宝资身。施药资心。财法均施。身心并益。则名为勇。故继之以勇施。勇猛行檀。则能转悭贪烦恼之热。顿获清凉。故继之以宝月。宝月表智。既有智矣。则能破愚痴暗。成大光明。故继之以月光。无明既破。智光独露。故继之以满月。智慧满足。则能担荷大法。故继之以大力。力既充矣。则能兼负一切。故继之以无量力。二利已具。则能超出尘劳。故继之以越三界。虽越尘界。不舍众生。恒常守护。故继之以䟦陀婆罗。守护则切切孜孜。如母卫子。故继之以弥勒。慈隆即世。则得大法宝聚。故继之以宝积。大法充足。则能为众导首。引出迷途。故继之以导师。如是八万菩萨。于自心之德。各主一门。共辅心王。亦非心外有也。后列天人八部同座听法者。圆会事理差别。皆一自心之象也。始彰圣凡一处之会。次放因果一际之光。后说事理一乘之法。其重重显示。使人谛信一心。何其严乎。人不能直领微意。徒以文字相竞者。良可悲夫。以无量义经教诸菩萨。势非一日可尽。何以众集之顷。便云说经已竟。此有二意。一者。以刹那际三昧融之。无三世性可得。故下文云。观彼久远犹若今日。尘点劫尚不异今日。则其顷刻说无量义也明矣。二者。此时正欲会权归实。即指前四十年所说者。为无量义也。始也从一实之法。作无量义说。故曰。于一乘道随宜说三。终焉收无量义。还归一实。故入无量义定。以定非言说所及之处也。诸天根利。一见入定。便乃散华称赞。会中比丘等。皆疑信相半。故世尊复于眉间放光。致意有在焉。盖由昔从一心出无量义门。今收无量义还归一心。上根者圆会一时。中下者犹滞前后。所以于一光之中。圆彰法界无量差别。夫一光非异。法界非一。异本非异。由一故异。一本非一。由异故一。一异同时。非前非后。重重无尽。彼此交罗。不可以智知。不可以识识。实乃妙悟之境。岂言辞所能致焉。光发于眉间者。以其非动处也。六根俱有用。而眉独无用。虽曰无用。不碍其炽然常用。故于此放光也。非左非右。出于两眉之中者。显心法之妙。非有非无。而超然中道也。正如莲华非染非净。不碍其染净也。六凡染也。四圣净也。具现于一光之中。以显万法唯心染净融通之旨也。光照东方万八千世界。彻上彻下。靡不周遍者。东为群动之首。表一切凡夫妄想心中。具有此法也。始于四众发心。中历菩萨修道。终至诸佛成正觉。转法轮。般涅槃。起塔供养。事须历劫。非一时一日能办。具现光中。同一刹那。三世性空也。四圣六凡。同现一光之中。十方不隔也。十方不隔。何必舍秽趣净。三世性空。何必怖死忻生。虽然密致其意如此。须知有向上一着在。何为向上一着。秪如佛放光时。便见许多差别。若光未放以前。见个什么。下文云。是法不可示。言辞相寂灭。则又言辞光相。两皆禁止。岂非佛之正意不在放光言说耶。当知不放光不说法。直下无你用心处。故曰。光非照境。境亦非存。光境俱忘。复是何物。这里会去。始见灵山一会俨然未散。古德云。若论此事。二乘胆丧。十地魂惊。直饶等觉菩萨。犹有一分无明。见性如同罗月。今弥勒位阶等觉。于此惘然生疑请问。验知古人语不虚发也。或曰。若谓弥勒实是自疑。则招谤圣之咎。何也。华严十定品中。普贤说十大三昧。具彰此义。岂至此四十年后。而反不知耶。其请问决疑。乃示权耳。殊不知法门微密。权实曾无一定。若定是示权。则等觉妙觉。位无差别矣。况经中明说欲自决疑。又观众心。岂一往示权耶。枣柏云。等觉望妙觉。犹有一障二愚。此非无明而何。弥勒叙一光之中所见众多。不可尽举。但可略说。文分四节。初叙其所见瑞相。次叙其光照列土。三叙其六道受报。四叙其四圣受益。此直叙其端。下乃开章释意。然于总叙中。双列凡圣。开释中。但说菩萨修行相貌。不言六道者。以其非进修之要。故不备释。见闻若斯及千亿事者。叙其广也。摄念山林亿千万岁者。叙其久也。意谓一毫之小。不应容受如是众多之事。一念之促。不应经历如是长久之时。其辞赡博。而旨微见。非为不明。而问复云。世尊何故放斯光明。又云。何所饶益演斯光明。又云。佛放一光。又云。放一净光。渠渠以光为问。似同不解。华严入法界品中。善财入弥勒楼阁。见其阁中众宝庄严。或见弥勒从初发心。修菩萨行。乃至降魔成道。说法涅槃。分布舍利。善财童子。于一一楼阁之中。悉见如是。及余无量自在境界。较其眉间光明。具含众多。有何差别。但不知弥勒何故如是显现。而不问明。为可惜也。盖弥勒以三昧力。为善财现自分所证之境。令彼得见作进修之益。今见如来突然放光。知非无因。故致疑请问。法当如是。良由此事非神通三昧修行所至之地也。前弥勒起疑有二。一疑十界差别同现一光之内。二疑始于众生沉滞。终至诸佛涅槃。事非一劫。何缘同会一刹那间。故文殊引古为答。直示本心。今古不异也。劫者。时也滞也。过去不可思议阿僧祇者。超乎心思言议。不滞时劫。三世性空也。日月灯明者。日能照昼。月能照夜。灯照二者不及之地。以表圆明之智。众生昧此圆明。滞于三世。枉受轮回。圣人三智圆照。曾无往来。故知此佛即圆明自心也。二万佛皆同一号者。二乘同德也。又同一性者。昔说佛与二乘天渊相异。何故今云同德。以性同也。非惟二乘德同性同。而未出家之凡夫。莫不皆同。故曰。最后佛未出家时有八王子。夫出家有三。一无明家。二三界家。三世俗家。佛及菩萨。出无明家。二乘出三界家。惟凡夫不出世俗家。故名最后佛。二乘已破六识。理非有子。凡夫识心全在。子义成就。不曰凡夫而云佛者。佛说一切众生皆未来诸佛。故最后者。即未来义。妙光菩萨即第七识。内以灯明为师者。内依第八心王也。外教八子及求名者。外为六五染净依也。八子即第六识。故皆名意。求名即前五识。此识唯缘俗谛五尘。故曰。好游族姓家。有任运分别。而无计度。故曰。废忘不通利。唯缘现在。不缘过未。故曰。弃舍所习诵。汝问何以一多久近圆会无差。若离心解法。则久近宛然。若即心以观。则刹那性空三世何有。故曰。妙光菩萨即我身是。求名菩萨即汝身是。即尔我自身观之。为有如是远近耶。为无如是远近耶。苟能开悟。如同梦醒。尚无身心世界。岂有生死可得哉。

　　方便品

　　方便有二。一者。由妙法色相不能示。但可以色相为助发。故曰。诸佛放光明。助发实相义。弥助睹相伸疑。文殊傍引巧答。利根者已获开悟。即前品是。二者。声闻同禀异闻虽则睹相。不谤不疑。犹未明了。必假言说开示。亦由妙法虽不可以言宣。非言无以开导。故佛于此无问自说。惟此二种。总名方便。实相妙理。惟人自悟。声闻已入法性。耽着三昧。懈怠自恣。于净佛国土教化众生。心不喜乐。有异菩萨。故世尊自叙备行诸佛无量道法。勇猛精进。成就甚深未曾有法。以启二乘之懈怠也。所言未曾有法有二种。一曰实相。二曰诸法。声闻已证实相。故曰。我与菩萨同入法性。但不知诸法亦即实相。故疲于教化。不欲庄严万行。证其报身。唯大觉世尊。圆证此法。故曰。唯佛与佛乃能究尽诸法实相。实相之理。言思道断。心行处灭。声色不能示。但借声色为方便。诸法则法法现前。了然不昧。百界千如。宛然具足。岂有舍非取是。破有出空之理乎。二乘不了。妄谓出生死入涅槃。不知生死即涅槃。断烦恼证菩提。不知烦恼即菩提。如此开示。宜乎不言而信。身子未悟。故复殷勤三请。世尊首告之曰。如是妙法。诸佛如来时乃说之。可谓言略而义广。语直而意圆也。据言则四字而已。据义则指光中所睹。百界千如。森然差别。甚不可以心思言议。但当妙鉴于言前也。然此妙法。四十年前不说。末后方谈。故其难遇如优昙华。今知汝等根熟。是故我及诸佛。以之开示。冀众生因之悟入。曾无二致。又非但我等诸佛如是。乃至十方三世一切诸佛。异口同音。共说此法。亦无二也。但以我及诸佛示生恶世。众生为贪欲所恼。不堪领受此法。故于一佛乘。分别说三。虽说三乘。意在一实。不知此者。非我弟子。非阿罗汉。非辟支佛。是故四众弟子。执阿罗汉以为究竟。不复进求此法者。皆是增上慢人。增上慢者。非真阿罗汉。何以故。若真得阿罗汉道。不信此法。无有是处。大意秪在信彼诸佛无有余乘。唯一佛乘耳。偈中初叙退席之由。次明说渐之意。如来备知众生性欲不同。投其所好。故权说九部之法。虽说九部。入一为本。故曰。我此九部法。随顺众生说。入大乘为本。今者根已成熟。直说一乘。是故凡闻一句一偈。皆当成佛。然我本意。在于大化。终不以小乘化一众生。若以小法教化。则堕悭贪矣。又非但今日成佛乃尔。即我因中发愿。亦欲与众生等同解脱。向难即说。郁郁于怀。今日既谈本怀始惬。故曰。如我昔所愿。今者已满足。然则道虽一乘。机难概施。复以异方便。助显第一义。始于六度。终至一色一香举首低头。皆入佛乘。既一色一香皆归佛道。昔何不说。今乃始说。良由法大机小。不堪领受。思欲息化。诸天启请。不说则违彼所请。说之恐众生不信。反损善根。处此二难。故循诸佛法式。将此一法。开作三乘。是故诸佛同声印许。而末云。汝等既已知。诸佛世之师。随宜方便事。无复诸疑悔。心生大欢喜。自知当作佛。观本师之言。何其谆谆。我等不能因之领悟。甘为下劣凡夫。孤负慈恩不少。

　　譬喻品

　　身子闻佛开示。悟入一乘。追悔其失。故述昔闻菩萨授记作佛。我等不预斯事。常思我与菩萨同入法性。云何如来独以小乘济度。佛心宁有偏党耶。尔今方知非世尊咎。是我等不解随宜说法。遇便信受思惟取证之过也。若我等待世尊说出随宜说法之因。元为成就阿耨菩提者。必以大乘而得度脱矣。世尊与述成云。非我故不与也。彼诸菩萨。善根已熟。闻即信受。汝等不逮。取信良难。故不即说。然汝等今日开悟。亦非容易。我昔曾于二万亿佛所。常教化汝。汝虽悉忘。我知汝等闻熏力故。善根成熟。为说此经。令入佛道。亦当自庆。故寻即与记也。佛号华光者。华表因行。身子以智慧为因。慧能破暗。如华之有光也。以中道智。除二边染。故国名离垢。以平等慧。断人我惑。故其土平正。离垢故清净严饰。除惑故安隐丰乐。惑断垢除。宜乎地如琉璃也。彼佛亦以三乘教化者。有二意。一以智慧通达权实并行。二由因中婆罗门乞目。知菩萨行难以顿行。故立愿兼说如此。或失不失。或得不得。皆自心之影像。于佛何有。身子教我。何其深哉。由是四众人天。闻其受记。咸舍旧习。自知作佛。故各各脱身上衣。供养佛也。身子自既开悟。悯其同辈。故复启请世尊。借三界为家。指火宅为舍。托物训晓。开发未悟。故名譬喻。国邑聚落。总喻四土。封疆日国。喻实报土。宰执曰邑。喻方便土。聚落乃人烟凑集之处。喻同居土。寂光即三土之体性。故不重喻。长者。乃齿德俱隆之称。譬世尊四智圆明三德具备。财富无量者。譬佛有无量功德法财也。田可养命。宅可栖身。以譬定慧。僮仆譬方便善巧。总法界为家。故曰广大。唯一佛乘。故曰唯有一门。多诸人众者。门一而众多。不能一齐其化。致使法积弊生。故为三毒四倒之火所烧也。一百二百称人者。据未发心而言。一十二十称子者。据已发心而言。苟能发心。虽未即出三界。已胜常人十倍矣。诸子为火所烧。苦痛切己。心不厌患。无求出意者。虽为三毒四倒所害。犹然耽着生死。不肯进修也。长者观知子难。惊怖往救。恐其不信。故思拔济之方。若顿以神通三昧拔之。如用衣裓几案凭凌而出。诸子愚迷。恋着尘劳。以苦为乐。施之何益。故说怖畏之事以动之。其奈痴子不惊不怖何。不知何者是火者。不知三毒四倒也。不知何者为舍者。不知四大五阴也。不知云何为失者。不知一失足时便堕三涂也。长者以法界为家。诸子以五阴为舍。法界常安。五阴常危。故曰。我净土不毁。而众见烧尽。子既不信。故重审方便。权说三车。冀彼出宅。及出宅已。等赐大车。是知火宅非真。寂场不动。长者非赐。子亦无得。诚为本有。非从外来。然长行中。秪明隐实施权开一作三之意。至于迷一心。为三毒四倒十使通变三界升沉。详于偈文。譬如长者有一大宅者。寂场为家也。此宅若正智主人居之。则万德具备。所谓慈悲殿堂。禅定柱根。智慧梁栋。净戒基陛。止观墙壁。善巧泥涂。方便覆苫。道品椽梠。自心本具。不假他求。故曰。百千法门不离方寸。河沙妙德总在心源。若五阴痴子居之。不能克绍家业。致使正灭邪兴德亡惑现。则慈悲转为傲慢。故曰高危。禅定转为散乱。故曰摧朽。智慧转为邪见。故曰倾斜。智慧以戒为本。戒破故基陛隤毁。壁防内室。故如止。墙障外望。故如观。止观不修。故曰圮坼。止观以方便识其缓急。或先止后观。或先观后止。既失方便。缓急紊舛。故曰乱坠。三十七道品。有一定之规次。失其次第。故曰差脱。既失正智。则以妄想为心。处处隔碍。故曰周障屈曲。心失其正。则诸惑繁兴。故曰杂秽充遍。三毒既具。开为十使。仍分利钝。钝譬虫乌。利比鬼神。惑使全缺。以别上下。初五趣杂居地。十使具足。众苦逼迫。求出色界故曰蹲踞土埵。色居欲顶。故如土埵。或时离地一尺二尺者。初禅二禅也。厌欲粗染。忻色净妙。依四念处。伏贪嗔痴。生于三禅。此中根有利钝。利证四果。钝流空界。重嗔已伏。细习未断。故如嗅烟熢㶿。前饥急四向者。因饥法食。依四念处。窥偏空理。进修三禅。利者即之返正。出于三界。钝者耽空不舍。执药成病。起四颠倒。故曰四面充塞。既失四德。带彼嗔等种子。流入无色。故曰争走出穴。虽生无色。未免无常所害。故曰。鸠槃茶鬼随取而食。长者备知众过。惊惶教诫。诸子不信。权诱三车。及乎出宅。等赐大车。是知阶差位次。总是权名。但了自心。无法不得。苟非吾人应分之家财。何云等赐。能悟火宅非真。则寂场原我家乡矣。

　　信解品

　　前品世尊说三界具众苦。指界外为安乐。方便诱引火宅诸子。但明开一说三之意。迦叶深解五时摄化之方。即彼界内烦恼。原我家财。火宅痴狂。皆佛嫡子。可谓善解随宜说法也。由善解故。自知我等真是佛子。本具广大法性圆满功德。与诸菩萨。曾无有异。但以自迷。无此志愿。妄想执着。流浪轮回。今遇圣乘。犹未究竟。正如穷子迷自家乡。逃逝他国。虽近其父。未敢即认也。五十余年。旧云。流落五道。私谓不然。诸天未出生死。亦名流落。则成六道。何名为五。应云五阴。众有不信者。后见金刚三昧经云。五十年者。即是五阴。五阴中一念心生。具五十种恶。彼时不觉自喜。何期浊世悬会佛意。驰骋四方者。流转四生也。以求衣食者。资取贪爱也。渐向本国者。厌苦求乐。依彼世智。期断烦恼。所谓藉邪显正。如迦叶等。皆从外道而入佛乘也。其父先来求子不得者。于法身地。观机不得也。中止一城其家大富等者。喻说华严也。前遇向本国者。依他教修行。虽少伏惑。未是佛乘。今到父住城。则已预佛会矣。父证法身。子执五阴。圣凡间隔。是为离别。坚执五阴。不能证入人法二空。我此家财法宝。无所委付。是以忧之。子至舍而住立门侧者。依外道邪教修行。冀出生死也。见父豪富而欲舍去者。虽预大会。犹执偏见。同时异禀。于此大法。不见不闻也。贫里衣食易得者。外教有修有得也。长者见子便识心生欢喜者。即普光明殿。观知众生。皆有如来智慧德相。叹奇哉也。佛来菩萨。说四十二地功德。故云往捉。二乘不信。故曰称怨。不信故惊怖。不解故闷绝。息大施小。如喷冷水。重遣菩萨。现同事摄。如使眇目。穷子先取其价者。慕果修因也。长者脱珍御服着弊垢衣者。隐千丈身。现丈六相也。执除粪器状有所畏者。示同凡夫。修空断结也。以方便故得近其子者。隐实施权。与说四谛。机教相投也。汝常此作勿复余去当加汝价者。进四念处。得四正勤也。诸有所须盆器米面盐醋之属莫自疑难者。获四如意也。亦有老弊使人须者相给者。得五根五力也。无有欺怠嗔恨怨言者。得七觉支也。都不见汝有此诸恶者。得八正道也。三十七品既具。似有子义。故更与作字名之为儿。虽欣此遇者。喜证道品也。犹故自谓客作贱人者。未敢认为菩萨也。过是已后心相体信入出无难者。闻小不执。闻大不谤。当其方等也。其中多少所应取与者。般若会中。转教菩萨也。以代佛说法故。嘱其宜加用心。无令漏失。领知众物而无希取。然其所止故在本处者。虽教菩萨。自谓绝分。未敢承当大法也。复经少时乃至广集国王大臣等付与家财者。即此会授记也。观经微意。迦叶等皆名眇目使人。吾辈尽是痴狂穷子佣作。原为方便。直领是佛本怀。若能当下知归。何烦世尊许多心力。真得恁么。饶他门外觅三车。何似宅中稳坐。

　　药草喻品

　　迦叶等已领随宜说法之意。故世尊与之述成。意谓汝但知如来以一乘作三乘随宜所说。而不知如来复能以一乘作无量乘说。如此功德无量无边。惟佛能知。汝等若于无量亿劫。说不能尽。何以故。佛是诸法之王。深证权实二智。于一切法中。皆得自在。故复引药草为喻。以扩充之。上中下根。以喻三乘。三草二木。开为五性。此但言其大概。若依一音演说随类得解。当有无量乘无量种性。故譬诸天雨。普雨大地。森罗万象。大小纤悉。无不受益。雨本无心而润。物亦无心而受。无心而润。上下不得不同。无心而受。彼此不得不异。以雨常一。而物常异。故物受益而不自知。雨润泽而非有觉。此取无情之云雨。以喻如来之灵智似乎不齐。然但喻如来平等益物。非喻如来鉴机益物也。若据其灵智。则曰。如来观知一切诸法之所归趣。亦知一切众生深心所行。通达无碍。又云。我是一切知者。一切见者。乃至观是众生诸根利钝精进懈怠。随其所堪。而为说法。是知如来灵智。迥不同云雨之无情。众生妙性。亦异乎草木之无知。以草木乃无情之物。虽则蒙润。而不自知得益。众生闻法获益。进退升降。昭昭可见。如身子云。闻佛柔软音。深远甚微妙。安住实智中。我定当作佛。又凡说法竟。必结曰。闻是法时。若干人得无生法忍。若干人得不退地。若干人得法眼净。若干人发菩提心。岂同草木之无知耶。然亦名无知者。此经于无量国中。乃至名字不可得闻。何况得见受持读诵。凡我辈得闻斯经。受持读诵。已超胜二乘远矣。执认凡夫。不信成佛。不自保重。道昧今古。行劣凡流。宁不同草木乎。

　　授记品

　　迦叶所解真实。必当得佛。故与其授记。前文云。声闻若菩萨。闻我所说法。乃至于一偈。皆成佛无疑。闻一偈尚乃得佛。何况具解随宜说法。而不得记乎。然则既云成佛无疑。何必更记。为令未来心生渴仰。故须记也。夫授记者。记其因心果觉。异无少间也。迦叶因中。以上色金。庄严塔中坏佛。故感身光金色。若放光时。蔽日月光。犹如聚墨人。故呼曰饮光。佛号光明者。因心所感也。国名光德者。光吞日月之德也。劫名大庄严者。诸功德中。佛德最大。以金严佛。故获报如斯。国界严饰无诸秽恶等者。以其修灭尽定故。意灭。则贪嗔之垢不起。秽恶自无。识空。则分别之念不生。高下何有。染污之意既灭。圆明了知不因心念。宜其地如琉璃也。如此因心果觉。皆不出乎自己。岂有外佛可成哉。迦叶虽已蒙记。目连等似信不信。欲取难取。故说偈重请。若谓我等无分。身子迦叶。皆我同参。若谓有分。未蒙佛赐。终难自许。其犹王膳。虽则现前。不奉王来。安敢擅取。由是世尊皆顺各各因心。与之授记也。须菩提乃解空第一者。悟入真空。不废幻有。故佛号名相。真空之中。具足众宝。故劫名有宝。一切法宝。皆从真空中出。故国名宝生。解空故无诤。无诤故心无高下。心无高下。故感其土平正。琉璃为地。空之体也宝树庄严。空之用也。无丘坑沙砾者。亦无诤之报也。无诤则戏论不生。故无便利之秽。空为出世妙因。故有宝花布地。人民皆处楼阁者。破有出空之象也。无诤则人所乐从。故弟子无量。诸菩萨众亦复无数也。迦旃延乃论议第一者。因中扫地涂塔。以果酬因。故得阎浮金光之号。由议论削平异见。故其土平正。见平则如来性地清净明了。故感玻璃为地。以妙辩才。庄严佛法。故得宝树庄严。佛法兴胜。则魔外不侵。故感金绳界道。论明佛法。常雨正因。故得妙花覆地。其闻法者获正因。故无四恶道。目连乃神通第一者。因中以宝香供佛。故感神足第一。佛号多摩罗䟦旃檀香者。神通之象也。神通化众。无不欢喜。故劫名喜满。众睹神通。心意悦乐。故国名意乐。神足处空。故其土平正。神通无碍。内外明净。故玻璃为地。宝树庄严。周遍清净。神通摄机最普。故天人菩萨声闻皆无量数。观其所由。迦叶修灭尽定。意灭则解空。故继之以须菩提。解空则得辩才无碍。故继之以迦旃延。辩明心地。则当获神通。故继之以目犍连。皆自心之象也。是故欲证自心。当以灭意为首。记其成佛。必曰供若干佛。造若干塔者。法身报身。不相滥也。法身唯了因所了。故迦叶等一信自心。便与授记。报身亦生。因所生故。须备修福德。方得圆满。是知因心果觉。决无两人。福智浅深。势难一类。三乘同入法性。岂有二心。但声闻于净佛国土。成就众生。心不喜乐。故成差别。其犹长者见子。便识宜乎。即与家财。必待其成就大志。自鄙先心。方乃付托。子既受其重付。其间立身成名。不无操履。操履既成。便为后来之长者。如或懈怠。欲克其位。必也难矣。

　　化城喻品

　　化城不实。宝所非真。为显二非故说此喻。前品中许三与一。将谓三假而一真。宁知一亦非实。一若是真。何云等赐。等赐则谁得谁不得耶。良由三乘之人滞小不进。故权譬化城。及乎出城。但曰宝所在近。不言有处者。三一俱亡。指归自心也。夫自心无朕无相。不可以智知。不可以识识。若非托喻。何由发明。大通智胜者。道无不包曰大。德无不被曰通。智轨人天曰胜。皆自心之象也。此心大包无外。细入无间。无外故大。无间故通。世出世间之法。由此出生。故曰智胜。华严云。一念普观无量劫。无去无来亦无住。如是了知三世事。超诸方便成十力。一念普观无量者。大通也。超方便成十力者。智胜也。据此宁非自心乎。枣柏云。十世古今。始终不离于当念。无边刹海。自他不隔于毫端。直言此心无时无处也。无时无处。非喻不明。故假以无量无边阿僧祇为譬。梵语阿僧祇劫。此云无数时。非多多之无数。乃无数之无数也。恐人不信。复引尘墨为喻。此岂思议限量可及耶。若以自心融之。则非去非来。无时无处。无时故。我以如来知见力故。观彼久远。犹若今日。无处故。十方各五百万亿国诸梵天王。持花献佛。东方者。则曰西方见佛。南方者。则曰北方见佛。乃至上方者。则曰下方见佛。如是无时无处。宁非大通乎。随处见佛。宁非智胜乎。十劫坐道场。佛法不现前者。若自心住于正位。则无可说法。故曰。法佛不说法。又云。是法不可示。言辞相寂灭。过十小劫佛法乃现在前者。越于正位。以垂方便也。故曰。以方便力故。为五比丘说。又云。寻念过去佛所行方便力。我今所得道。亦应说三乘。大通智胜。一心也。十六王子。八识也。识本唯八。各具事理。开为十六。名虽十六。体惟藏识。以此识具含世出世间一切种子。能成世出世间一切功德。故第一者名曰智积。心本无为。识则无所不为。故为子所请。则三转十二行法轮。是开方便也。方便既开。应须导实。故曰。是诸大德声闻皆已成就。亦当为我等。说阿耨菩提之法。此乃以识观心之象也。佛与说法。子得开悟者。以心转识之象也。内禀佛教。外化同学者。以王转所之象也。内禀则自利具。外化则利他成。二利既足。宜乎成佛矣。苟知自心具足。则禀明于心。不假外求。虽不假外。不妨亦有利钝之异。利根者领会言前。则知成佛久矣。故有过去成就者。其次者当下顿悟。故曰现前声闻。再次者未来当就。故曰来世弟子。此品所说。实由序品发起。彼中弥勒睹瑞腾疑。文殊引古为答。明远劫不离一念。声闻疑是菩萨之事。我等初心之人于此绝分。定知己之善根尘劫莫喻。以不知故。自生下劣。滞于化城。如来权说宝所。破彼执情。化城若出。宝所无方。但曰在近。若悟自心。成佛尚不可得。何声闻菩萨之可分哉。

　　五百弟子授记品

　　前品喻明远因。则知声闻皆是菩萨。满慈由此开悟。是故经家连叙三事。以见其意。既知影向。故心净踊跃。赞佛希有。复作念云。佛德无量。我等言不能宣。我等内秘外现。深心本愿。佛所备知。当为宣说。故世尊称其三世佛所说法。皆为第一。明非声闻。实是菩萨。满慈既如此。则知身子闻当作佛。心大惊疑。迦叶自叙净佛国土教化众生。心不喜乐。莫不皆原后人之病处也。且声闻菩萨。但有二名。曾无二心。既无二心。我等何独二之。而非佛子乎。声闻既不能自知为佛嫡子。故诸菩萨内秘外现。起同事摄。此中备称满慈成就广大佛事者。实启内秘外现之意也。由内秘则因行深远。故佛寿无量阿僧祇劫。由说法狮子吼。发明无漏。故佛号法明。以说法利广。故以恒河沙等三千大千世界。为一佛土。宣明正法。使众生进善退恶。善成故感七宝为地。恶除故感无有山陵。乃至无有女人淫欲等。去恶纯善。故人天交接。得大神通。同佛相好。似说人天乘。有无量那由他菩萨。似说大乘。声闻不可算数。似说小乘。缺辟支佛乘。乃文略耳。千二百人咸欲得记者。亦如遇王膳而希王来也。同号普明者。同因四谛发明也。三乘同观四谛。各得称悟。是知四谛为三乘之端首。先记陈那者。以其初解四谛也。佛许千二百。而别叙五百者。五百在会。其余在外。故曰。其不在此会。汝当为宣说。前迦叶等。解佛随宜说法。故引穷子为喻。如库内珍财。元我故物。良由下劣不能即认。劳他长者。方便诱引。种种调摄。经二十年。始知应分。义似疏迂。此中喻以衣下宝珠。本非外有。任意可用。但自迷背。枉受贫穷。更觉亲切。衣下库中。似分优劣。旧说佛为十六王子。代讲法华经时。种大乘种。是系珠。今与授记。即示珠。此但知教门大途。不解自己活计。昔者南岳参六祖。祖问曰。何处来。曰嵩山来。祖曰。什么物恁么来。岳不知对。经八年后。乃白祖曰。某甲道得也。祖曰。汝作么生道。曰说似一物即不中。祖曰。还假修证不。曰修证即不无。染污即不得。祖曰。如是如是。一系一示。秪在八年。复有即系即示者。如大珠和尚参马祖。祖问曰。何处来。曰越州来。祖曰。来此拟须何事。曰求佛法。祖曰。自家宝藏不顾。抛家散走作么。珠曰。那个是某甲自家宝藏。祖曰。即今问我者是汝宝藏。一切具足。使用自在。何假外求。珠领其旨。复有不曾迷背。日用现前。任运自在者。如仰山见东寺。寺问曰。汝是何处人。山曰。广南入。寺曰。我闻广南有镇海明珠。是否。山曰。是。寺曰。此珠如何。山曰。黑月即隐。白月即现。寺曰。还将得来么。山曰。将得来。寺曰。何不呈似老僧。山曰。昨到沩山。亦被索此珠。直得无言可对。无理可伸。寺乃肯之。如此则何必远求旷劫。迷背自心。若能直下承当。原从本得。苟执教道为然。阿谁不名迷背。

　　授学无学人记品

　　阿难是佛之弟。罗云是佛之子。授记居于后者。自外而内。自疏而亲。以显先人后己。平等之至也。二人之记。劫国庄严寿命眷属。皆出菩萨之上者。明其因深也。阿难与佛。同时发心。不取速证。坚誓护法。罗云于佛佛前。示为长子。密修梵行。欲启其滞小声闻。宜乎记居菩萨之上。二人同时得记。劫国寿命皆等者。以显解行同时也。阿难持佛法藏。持法必得解。罗云行密行。行由解生。故亦为彼佛而作长子。行起解亡。故彼佛灭后。罗云成佛。以解发行。以行成解。二者相资之象也。前身子上根。迦叶等中根。千二百下根。解行居于三根之外者。实由之而统摄也。二千有学随后得记者。三根为圣。二千为凡。若圣若凡。解行统之。故居其中。夫解行皆自心之本有。非从外来。既信自心成佛。其谁不发解乎。既发解已。其谁不修行乎。所以解而不修。证果自远。即解即行。得在刹那。身子龙女。迟速自见。

　　法师品

　　前记一类声闻。摄机未普。此中广记八部人非人等。被益乃圆。又前七品。以过去闻法受持修行供养。意在得记。此品现在未来闻法受持修行供养。意在弘经。故标名法师。前于佛在世时。闻法受持。师胜故弟子亦胜。此中佛灭后。闻法受持。在人则有圣凡之优劣。在法元无先后之二心。故等皆与记也。具足受持。与一句一偈。约文似有全缺。约义则无差殊。故等是如来所使。是使者非从小功德来。已曾供养十万亿佛。成就大愿。悯众生故生此人间。故于未来当得成佛。一切世人所应瞻奉。应以如来供养而供养之。敬其主则及其使。使托主威。慢使愈于慢主。故佛前骂佛。其罪尚轻。毁谤持经者。其罪更重。夫此经者。即自心也。诸佛初中后说。莫不指归自心成佛为本怀。若闻自心成佛。如来现在。犹多怨嫉。如身子乍闻疑佛为魔。心怀惊怖。况灭度后。闻说而不谤乎。苟能自信不疑。虽未即证。已胜三乘。成佛不远。如见湿土知水必近。胜彼高原也。然自信犹易。为人更难。故嘱其当具如来三事。盖一句与全文不异。窃论与弘演无差。处此恶世。不无依仗。如不轻弘经一句。四众以杖木瓦石而打掷之。犹避走远住。高声唱言。我不敢轻于汝等。汝等皆当作佛。以其具三事故。用彼较此。知为紧要。

　　见宝塔品

　　前文假言托喻。一一皆指当人自心。犹恐不信。高推圣境。自甘绝分。故借多宝现塔为证。宝塔者。即色身也。塔中佛。即真心也。高五百由旬者。竖超五位也。纵广二百五十由旬者。横出二十五有也。从地涌出者。从无明地涌出也。住在空中。则上不依天。下不着地。依实相中道而住也。实相之理。无相而无所不相。故不碍其种种庄严。栏楯即法空座义。龛室即慈悲室义。幢幡乃锦绣所成。柔软飘扬。即忍辱衣义。三者皆自心之德也。亦不妨其杂善庄严。故如璎珞宝铃。即四辩高悬。弘宣妙法也。法音广布。则德香远闻。故四面皆出旃檀之香。忍难弘经。以慈为首。如幡之有盖。慈忍必多功德所就。故以金银琉璃等合成。四生之类。具有此心。故高至四天王宫。各修白业。庄严此心。故天雨白花。供养宝塔。一切异类。莫不共严此心。故复有天龙八部等。以兴供养。塔之出声。如身之有声。赞叹释迦。如口之说法。大乐说启请者。即大辩弘宣。论明自心也。宝塔中有全身者。即众生具有如来智慧德相也。过去者。言前也。东方者。动处也。言前则静。东方则动。此心非静非动。故复过无量千万亿阿僧祇世界也。实相心宝。清净无垢。故国名宝净。清净实相。出生一切法宝。故佛号多宝。作大誓愿者。发心弘经也。灭度之后者。获证实相也。远证说法者。得遂本愿也。四众欲见全身者。希冀开示也。令集分身者。收摄妄心也。三变净土然后多宝出现者。妄尽觉圆也。二佛同处塔中者。权实融会也。大众俱住空中者。同证实相也。既凡有说法花处。皆往证明。岂不证前。授记皆自心之应分。而非外与耶。昔有僧趺坐桥上。闻二鬼相语。一鬼曰。明日幸有人来替我。一鬼曰。其人何若。曰戴铁帽者。僧闻而候之。见一人冒雨顶锅。往桥下濯足。僧语其故而止之。鬼恨曰。何等秃物。破我好事。誓欲害僧。僧敛念入定。鬼曰。怪哉。何以但见宝塔。不见其人。良久僧作念云。鬼必去矣。鬼曰。来也来也。僧复敛念。如是者三。豁然大悟。时人目为鬼逼禅师。以是而推。则知予言宝塔即色身。非无据也。且一念敛。非唯鬼不能见。便是佛亦焉窥。日用可以亲验。何须尘劫追求。不解安心。劳他诸佛多方开示。本师于此明白显露。无复覆藏。宜当深信。如是证成。能事毕矣。故偈文中。广明此经难持赞叹持。经之人。以启流通之意。

　　提婆达多品

　　前品中殷勤劝发诸比丘忍难弘经。欲其慧命不断故。虽有弘经之人。无求法者。弘之何益。故引轮王求法。以启末世之心。且轮王者。人中之主。尊贵无双。尚乃舍其憍慢自在。有说法者。甘为奴仆。承事供养。降斯以下。其谁不当求法乎。然求法之要有二。一者。不得观其行业。二者。不得观其种性。不观行业者。如提婆达多。是佛积世恶友。而佛云由提婆达多善知识故。令我具足六波罗蜜。乃至神通道力。成等正觉。广度众生。此乃处逆为顺之象也。舜称大孝。父母成之也。仙人忍辱。利王成之也。松柏之操。在霜雪之严。刀剑之利。在砥石之坚。木因匠凿而成梁栋。金由火烈而获精纯。情与无情。莫不皆由逆缘而得成办。故曰。善虽易为而难升。恶虽难处而易就。在智者之善观耳。所以永嘉云。观恶言是功德。此即成吾善知识。不因讪谤起冤亲。何表无生慈忍力。由是而推。佛从提婆闻法者。在逆缘也。由以逆缘。成就人之菩提。故成佛时号曰天王。以威势逼人。如天王之自在。故世界名天道者。犹秋天肃杀万物。而万物借之发生。亦逆缘成就之义。如来虽作状头。实在劝诫后人也。盖后之求法者。多因逆缘而退。如身子乞目等。若能处逆常顺。则无法不为知识矣。不观种性者。托龙女以明其事也。多宝乃实相之体。智积乃实相之用。白佛欲还本土者。摄用归体之象也。释迦不许。当与文殊论明妙法者。不废大用之象也。文殊与无数菩萨。俱从大海涌出者。智行皆依心海出生之象也。既等从心海出生。何圣凡之可间。人龙之可分耶。以不可分故。即彼龙类而修菩萨行。且龙乃异类。女非男子。八岁非耆德。刹那非久修。一念献珠。便得成佛者。明解佛性也。成佛必于南方者。南为离。离中虚心之象也。虚心无证。而无所不证。故相好神通。皆依之而成就。四众皆为礼敬者。所谓不拣种性也。龙女一念献珠。便成正觉。我等岂可自弃而不信乎。

　　持品

　　因宝塔品深赞持经之人。提婆品又诫求法者。当尽其诚。故药王等二万菩萨。深体佛意。发愿持经。虽末世众生刚强难化。我等起大忍力。何患其弊恶上慢嗔浊谄曲耶。复有五百声闻八千有学。虽得授记。忍力未充。故誓愿于他国持经。波阇波提比丘尼。执昔权教。自鄙女身非是法器。虽闻声闻得记。犹疑绝分。今见龙女成佛。方乃发起是心。希望授记。佛故斥云。我先总说一切声闻皆已授记。彼时已是不拣男女。何所不明重复思慕耶。佛号一切众生喜见者。波阇波提。此云大爱道。以其因中爱道。故得果时人亦喜见也。耶输陀罗成佛号具足千万光相者。以其为菩萨妻故。妻表法喜。具足千万光相者。法喜之象也。前药王等菩萨。发愿此土持经。五百声闻八千有学。誓愿他方持经。既有彼此。则不该遍。故世尊目视八十万亿那由他菩萨。意在周遍弘持也。既欲弘持。何不明来。须自发心方乃亲切。是以诸菩萨敬顺佛意。作狮子吼。发愿于如来灭后。周旋往返十方世界持经也。

　　安乐行品

　　前药王等菩萨。发愿末世忍难持经。既有能忍之心所忍之境。能所相待。安得无难。不若远嫌疑知忌避。使其无难。则无忍可忍。便得安乐矣。菩萨行处。即前三法也。住忍辱地。即忍辱衣义。柔和善顺等。即慈悲室义。于法无所行等。即法空座义。菩萨自行安乐。虽不求人知。自然人怀其德。崇仰亲近。人既亲近。易生他事。故继之以亲近处。令知所择。不堕诸难也。近国王等。则易生憍慢。近外道等。则易长邪见。近造世俗文笔等。恐妨正行。近旃陀罗。恐起恶心。近声闻。恐落小乘。近女人。恐生欲念。是皆不应亲近。闲处坐禅。观诸法空。是应亲近。此修身业也。末世知识顺行逆行。成就众生不可思议。大小之教。权实抑扬。各顺时宜。故皆不应说其过失。有问难者。但教大乘不以小答。此修口业也。嫉妒勿干于怀。轻慢勿经于心。长短勿形于念。随顺三乘。称机说法。不恼不疑。上求下化。不恼则不说其放逸懈怠。不疑则不说其不得种智。上求则于如来生慈父想。菩萨生大师想。下化则平等说法不多不少。此修意业也。上虽备修三业。而专在自利。下乃别修慈悲。专在利他。修大慈故。于在家出家人中。等心说法。令获利乐。修大悲故。于非菩萨不信人中。立誓说法。令得解脱。然此安乐法。开则四行。合惟悲智二种。成就悲智故。为四众等供养恭敬。诸天等随侍护卫也。此经即是微妙自心。诸佛所宗。故喻如轮王髻中之珠。三乘贤圣分证自心。未尽其妙。如赏赐诸物。凡夫一念自信。便得授记。贤圣生疑。如王之眷属惊怪。自心是佛。乃诸佛第一之说。自心成佛。于诸说中。最为甚深难信难解。如来现在。犹多怨嫉。况灭度后。阐提之辈。不生怨谤。而作障难耶。能修如是四种安乐。则日用四众敬仰。梦中见诸妙事。何患其刚强众生难化。菩萨行难行哉。

　　从地涌出品

　　他方菩萨欲护持此经。而佛不许可者。以表权教方便也。权教中安立。名相繁多。故过八恒河沙数。方便名相。皆名外境。有外境则有内心。能所对待。岂能护经。是故止之。我娑婆世界自有六万恒河沙菩萨者。即是六根。一一菩萨各有六万恒河沙眷属者。即六根互用。各具多功德之象也。楞严云。若非六根互用。则汝无始妄想根本。何由拔除。是知护持此经。在自己六根互用也。从地涌出者。亦是从无明地涌出也。依下方空中住者。六根俱依实相中道而住也。又下方者地也。地乃坤之象。坤为柔道。即柔和忍辱义。上为天。天能覆物。即慈悲普覆义。空中即诸法空义。自己六根具足三法。故能护持此经。非外境所能护也。菩萨自六万至四三二一者。无量为一之象也。单己无眷属。其数转过上者。一为无量之象也。空中住者。住中道也。以中道不碍权实。故各诣虚空礼二世尊足。依权实则不废应化之事。故复向化佛作礼。明悟自心。在破无明。故地皆振裂。而从中涌出也。无明既破。则刹那超于五阴。故五十小劫。大众谓如半日。承自心知见。了证根尘皆即实相。故见诸菩萨遍满虚空。菩萨虽广多无数。不出四种安乐。而为首领。身居三业之先。故名上行。口能说法。言有方分。理无穷尽。故名无边行。既证自心染污之意。以获清净。故名净行。安立一切众生。非大悲不可。故名安立行。菩萨敬问安乐。世尊还以安乐为答者。证前安乐自护之意也。次问众生易可化度。世尊亦答以易化度。复云世世常受我化者。密显寿量之意也。菩萨闻说众生世世受佛所化。则知易可度脱。故发随喜之心。弥勒与八千恒河沙菩萨。于序品中。虽悟古今一念。但知因心如是。将谓佛果定因修得。不知成佛已在久远。故生疑请问。化佛侍者。亦各生疑白佛者。以表方便智。果德本寿非方便所预也。佛告云。弥勒已问汝等因是得闻者。此事唯等觉智乃可导达也。佛将明示远本。先坚其信。故诫令被精进铠发坚固意。汝问此诸菩萨是谁教化。从谁发心。宣何佛法。是我教化。从我发心。宣我道法。汝问居何国土。即此娑婆世界。汝问从何所来。从下方空中而来。汝问受持何经。于自性经读诵通利。汝问我何不识一人。此诸菩萨不乐在众多言多语。常乐静处。亦不依止人天而住故。又此菩萨皆寂光实相。非心识所知之境也。前云。二万佛所教化身子。尘点劫前。代讲法华。其彰教化之远。明白如是。何故弥勒复执近迹。以难远本。盖前文发明。一往在因。今此问难。专在于果。良以三乘之人。秪知历因长久。不知本来成佛。历因修证。在报身。本来成佛。在法身。前在历因修证。故有三车一车之譬。此中开迹显本。故以父少子老为喻。报身近证。备具庄严。故言少。法身本然。不属生灭。已具断德。故言老。子住寂光。父居报土。故三乘不识一人。如来于此开显寂光与报土无差。故言即此娑婆世界之下。法身与报身一体。故言是我之所教化。此品开迹。下品显本。惟迹与本。不出自心。心滞远因。则旷劫难为成办。心能顿悟。则成佛尘点劫前。故曰未离兜率已降王宫。未出母胎度人已毕。

　　如来寿量品

　　弥勒据伽耶近迹。以难其本。如来据寂光本果。以破其迹。欲令后之学者各悟本分。以绝外慕。故父子开废不同。将显本果。而复三诫者。良以此法深奥难信难解。故重重诫勉。以坚其信也。弥勒等领佛之意。故亦三复启请。世尊先领其难。次显其本。故言汝等皆谓我成道近在伽耶。安知我实成佛久远尘劫莫喻。又汝等但见我在于伽耶成道。而不知我于百千万亿那由他阿僧祇国成道说法利益众生。迹尚不知。何况其本。如是垂迹。非独于我。诸佛亦然。是故我说然灯佛等过去成佛。今已灭度。皆是权唱其迹。若论其本。何曾越乎一念。既如此。何不直示本心而说权迹。盖为本分自心。虽则人人具足。但以流浪日久。迷背日深。致使根有利钝大小之差别。如来普观群机。随所应度而调伏之。故有不同之名字众多之教法。乃至或示降生。或示出家。或现成道。或入涅槃。皆是方便。方便元为导实。是故所说诸经。莫不皆令众生入于佛道。所以或说己身或说他身等。皆实不虚也。如来如实知见三界之相。无有生死去来等者。谓如来虽在三界。不同三界生灭也。若如来同于三界者。则不能圆鉴其在世灭度生死退出矣。以其不同。是故生死去来。在世灭度。若如若异。了鉴不谬。以圆鉴故。明见众生各具本体。为无明所覆。故有种种性欲之不同。还复以种种因缘种种譬喻。权诱其心。令成。

　　佛子。然如来因中。修菩萨行。所成之寿尚且无量。况本具果体之寿量乎。说有成道涅槃者。其犹良医之治狂子耳。如来具足四智。故曰智慧聪达。善知教典差别之相。故曰明练方药。能解众生一切烦恼。故曰善治众病。三乘五性皆佛之子。故曰多诸子息。此方机息他土缘熟。故曰以有事缘远至余国。佛既去世。众生禀受邪教。故曰饮他毒药。既受邪教。增长执见。流转生死。故曰药发闷乱宛转于地。佛思救拔。还复示生。如长者之归家。四众敬仰。如诸子之欢喜。随顺古式。思演三乘。故曰依诸经方求好药草。备诠三学三德等法。故曰色香美味皆悉具足。谛审法门。为说劝修。故曰捣筛和合与子令服。能依教修。便断烦恼。出离生死。故曰速除苦恼无复众患。服药病愈者。现前成就之辈也。虽喜不服者。上慢懈怠之流也。衰老死至者。涅槃时近也。留药遗教者。嘱令结集也。复至他国者。分应余方也。遣使还告者。菩萨唱灭也。子闻忧恼者。四众哀慕也。心悟思服者。依教修行也。病愈父来者。惑断理显也。诸子徒见父之往来。自生悲喜。安知父不曾死。此明众生但见迹而忘其本也。当知父即真心。诸子即识想。真心本自不动。识想妄见去来。妄见若空。则始终不离当念。直下自信。我等成佛多时。如不承当。徒自归功于佛。

　　分别功德品

　　大会闻佛寿命长远得大饶益者。各悟自心本具寿命本来成佛之意也。世尊印其所得不谬。故招告弥勒。而宣说之。由闻本寿。洞悟三世一念。则知法法无生。故得无生法忍。闻佛本寿。悟知一切从本出生随宜演说皆入一乘。故得闻持陀罗尼门。了达一乘。则洞明差别。善答问难。故得无碍辩才。融会差别。皆一自心。如海之漩澓。百川众流皆成一味。故得旋陀罗尼既悟自心。则知心佛众生三无差别。从本以来。不出不没。故转不退法轮。悟诸差别本一自心。不垢不净。故转清净法轮。此叙其现前实证功德。自八生而至一生。叙其将来当得菩提。复叙其八世界微尘数众生皆发菩提之心者。是知一悟自心。虽成佛有远近之不同。决定不堕声闻缘觉矣。前文开权显实。意在迹故。授记身子以及学无学二千人成佛。必曰过无量阿僧祇劫。其数则千二百二千。凡心可知。此中开迹显本。意在本故。叙诸菩萨实证功德。成佛祗在一生八生。其众则有世界微尘数。三乘之人。莫可思议。较其优劣。不啻天渊。如是法利。世所罕闻。故天雨宝花以庆之。又表大众皆获妙因。花散狮子座上诸佛者。化佛乃自心所变。表法法皆具本寿也。并散塔中本师及多宝者。表此本果具现权实也。亦散一切菩萨及诸四众者。表凡圣同获是法也。雨香鼓乐散衣散宝者。顿悟自心具足众德之象也。璎珞遍于九方者。表九界众生皆具此德也。菩萨执持幡盖至于梵天者。表慈悲方便超出诸行之上也。前迹门中授记。必须具行六度方得成佛。此本门中。一闻寿命长远。便获胜利。具足慧度。超彼八十万亿那由它劫行五波罗蜜功德者。以显本门殊胜也。何以一闻本寿。便获如是利益。少解言趣。尚起如来无上之慧。何况广闻而不得是利耶。自持教他是慧。备修供养是福。二事具足。便同佛德。是故能生一切种智。略解言趣。既得如此。若能深心信解了悟自心。则知佛身本无去来。故见灵山一会常在娑婆。不异华藏。故见其地种种庄严。然此经。佛在世时信之者犹易。灭度之后信之者更难。是故但不毁訾。起随喜心。便为深信解相。经是诸佛法身。故受持者。即为顶戴如来。经即一体三宝。故供养者。即为已起塔寺僧房。此虽约理。理不违事故。又明持经者兼行六度。复造僧坊等。理事既备。成佛秪在刹那。故言疾至一切种智。已趣道场。近于菩提。如是之人。四威仪中。同佛受用。安得不起塔散华而供养之。

　　随喜功德品

　　前品但明闻如来本寿。及略解言趣深心信解之功德。未及如来灭后。闻经随喜。转为人说。劝人住听。故此重明也。第一人即如来。第二人即佛弟子。第三人即像教法师。第四人即会下徒众。第五人即道路传闻。如是展转。至第五十。所传既远。所禀愈薄。尚超世间二乘。何况最初者乎。且四百万亿阿僧祇世界。非止一国。十二类生。非一人道。满八十年。非一日一月。复令得圣乘。非独世间之乐。如是财法二施。已不可思议。犹不及其第五十人闻一四句偈随喜功德者。盖此经即是自心。能信自心。成佛。虽未即证。已超世出世间远矣。自心即一佛乘故。须臾听受。即得上妙车乘。心为万物之主众法之王。故劝人坐听。分坐令坐。即得梵王帝释转轮圣王所坐之处。劝人往听。得与总持菩萨共生一处。利根智慧。乃至六根净妙。见佛闻法者。劝人必称赞妙法。宜其获报如斯。且须臾听受。不及长时。分坐令坐。势难终席。劝人往听。未若亲闻。而功德如是者。以劣显胜也。劣既如此。胜则可知。是故不轻菩萨。力难弘演但持一句。所谓汝等皆当作佛。自持劝人。因超沙劫。疾至菩提。随喜功德。岂人天二乘福田可比耶。

　　法师功德品

　　前文三根领解。广及受持一句一偈。皆得授记。堪为人天摸范。故但标法师。此中随喜功德。已超凡圣。若具足受持者。功德若何。明其已获六根清净。故系之以功德。若然者。阿罗汉已得六通三明。亦名六根清净。云何不及随喜功德。由罗汉在果。持经在因。故彼虽具足神通。耽着三昧。为果所缚。不肯净佛国土教化众生。持经者。始获圆因。未名得果。因心功德。尚与罗汉果齐。则知果上功德不可思议也。或曰。既是因心。世间颇有如是之人不。曰实有是人。愧予识浅不能博记。又无圣智圆鉴。姑以所闻。略引一二。以释子疑。如离娄见隔山蚁斗。即是眼根。文姬壁外听其断弦。即是耳根。龙树能辨百味之丸。即是鼻根。孔明能辨涪水。即是舌根。图澄掌现军旅。即是身根。康节遥谶未来。即是意根。曰是等不闻持经而得。适己言之。愧无圣智圆鉴。安知其前生不持经乎。汝但谛信佛言。必非虚谬。

　　常不轻菩萨品

　　前明随喜一句。功超二乘。读诵受持。六根清净。未审曾有何人。得如是事。故引常不轻为证。即是以人证法也。常不轻有二。一是不专读诵。但持一句。劝人得获六根清净者。一是自心顿悟之象。谓一念未生已前。如是佛性。人人具足。必当成佛。不敢轻慢也。何以知为自心顿悟之象。此品首言持毁功过。次言过无量无边不思议阿僧祇劫。岂非明此心过去无始不可以时数限之耶。佛号威音王者。岂不云此心无音之音。威莫大焉。其自在如王乎。譬如天道。发生则普天下发生。肃杀则普天下肃杀。不令而行。不言而信。以天地无音。世间禀其威令。以齐其化。宁非自在乎。自心实相亦复如是。若以文字语言诠量。则前后古今。圣凡邪正。是非人我。不可胜言。安能齐致其化。以其无音故。一切莫能逃其威令。然实相之理。无言不碍于言。故亦以三乘教化。佛寿四十万亿那由他恒河沙劫者。无言之理。不落阶级。迥超四十位功德也。正法像法皆世界微尘数者。无数之数也。威音王之教。彻今彻古。无法不是。岂数量可限耶。复有佛出亦号威音王者。第二义门也。虽第一门中无有言教。不妨于第二门头权立言教。假说一乘。开示悟入也。如是有二万亿佛皆同一号者。从一乘方便。开出二乘差别也。最初威音王如来灭度于像法中者。像法即是言教。言教兴则实相泯。故言正法灭。实相既泯。众生竞执言教。故曰。增上慢比丘有大势力。不轻菩萨悯彼竞执言教。不能达本离言。直指实相自心人人具足本来成佛。故曰。我深敬汝等。不敢轻慢。汝等皆行菩萨道。当得作佛。以其直示。故不读诵经典。但行礼拜。四众坚执言教。闻此直指。不能深信。反以恶口骂詈。杖石打掷。而菩萨犹高声告报。其慈悲之心。何其切乎。比丘临终。具闻先佛之法。及得六根清净者。证人空也。得人空则出分段生死。故言命终。重增寿命二百万亿那由他岁者。重修二观破法执也。法执既破。则权实并行。随宜演说。故四众皆悉信伏也。命终得值二千亿佛者。证法空也。得法空则出变易生死。故复言命终。了达二空。善解权实。当近三智。故所值佛号日月灯明。如是圆明三智。不出权实二种。故有二千亿数。既近三智。则能悲智兼行。慈悲利物。如云之自在。智慧破惑。如灯之除暗。王亦自在之义。故复值之佛号云自在灯王。为众说法得六根清净者。前证人空离有而空。故单言清净。此证法空即有而空。故言常眼。不尔便有重叠之过矣。供养如是若干诸佛者。指前诸佛。皆是自心也。故寂音云。供养亲近。即随顺观照义。当知威音王。即自心离念清净义。日月灯明。即自心三智圆明义。云自在灯王。即自心悲智双运义。渐渐消归自己。故曰。常不轻者即我身是。据此则知。予言顿悟自心之象。非为妄诞。能信自心是佛。虽未即成。不久当得。故曰。我因受持读诵此经疾得菩提。彼四众等。坚执言教。不信自心。然于自心无减。是故虽多劫不值三宝。堕于地狱。犹得值遇不轻而成菩提。岂非还悟自心而得成就耶。虽以恶口骂詈杖石打掷。亦因毁骂而种其因。如人嫌旃檀树。恶心斫伐。因伐树故。香气随身。故知自己真心无始无终。在圣不增。处凡不减。犹若虚空。求之不可。逃之不可。佛知此故。引例发明。若悟自心。则知佛元不对佛说。

　　如来神力品

　　千世界微尘等菩萨。即法界众生也。因闻不轻所告汝等皆当作佛。十界同悟一心。故从无明心地涌出。自既开悟。悯其未闻。故发愿持经也。于佛灭后。而云分身所在国土灭度之处者。分身即诸经教。乃如来言说法身也。末世众生。德薄垢重。邪见横生。正法便泯。故言灭度。菩萨悟知自心妙法人人本具。故发愿弘持。令断邪见开悟自心也。千世界菩萨发愿弘经。而世尊于旧住娑婆世界菩萨。及四众前现神力者。意在彼此周遍流通也。舌相上至梵天者。竖穷三际也。毛孔光照十方者。横遍十方也。如是竖穷横遍。不出一心。故此嘱累递相转劝。各各弘持。无令断绝也此法非独我今如是。十方诸佛放光嘱累。莫不皆然。前方便品引十方诸佛共证此心。此中十方诸佛共嘱此心。始终一贯也。时不逾席而满百千岁者。神力不可思议也。弹指謦咳之小音遍彻十方者。微芒显发。皆彰妙法全体也。妙法显现。必破无明。故地皆六种震动。众生为无明所覆。根量迷局。不能遍观。无明既破。则能圆照法界。故见此土无边化佛释迦多宝菩萨四众等。在会既悟。悯及远方。故诸天空中告报。众生闻已。各各皈依称名兴供者。开悟自心。发起妙行也。以此微因必趣佛果。故供养之具。变成宝帐。遍覆诸佛之上。无明破则自他不隔。故十方世界通达无碍如一佛土。既悟自心。能事已毕。时堪嘱累。故告上行菩萨等。然此妙法不可思议。是故我及诸佛。以如是神力。经无量劫。赞其功德。莫能穷尽。以要言之。不出四种。一切所有之法为总。一切自在神力。即是般若。一切秘要之藏。即是解脱。一切甚深之事。即是法身。如是之法。皆于此经宣示显说。是故汝等应当一心受持。

　　嘱累品

　　以右手摩菩萨顶者。右为正。摩顶乃安慰之意。显此法正顺解脱也。无量百千万亿阿僧祇劫修习难得菩提之法。即是微妙自心。此心难信难解。欲令大众咸悟此心。故曰。今以付嘱汝等。大众既悟。亦当普及未来众生。故曰。一心流布广令增益。而复三摩者。重重付托。显此法罄尽无余矣。如来有大慈悲等者。慈能与乐。悲能拔苦。与乐故。能与众生佛之智慧如来智慧自然智慧。拔苦故。众生不信。于余深法中示教利喜。无悭吝故。不拣亲疏。普欲令闻。无所畏故。不惧魔外。大声付嘱。佛心如是。汝等亦当仰学如来。勿生悭吝。于未来世。广为众生演说此经。便为报佛之恩。诸菩萨深体佛心。故亦三番领命。付托得人。法席将罢。故令分身诸佛各随所安。多宝佛塔还可如故。分身佛即方便缘起之法。多宝塔即真心实际之理。何为缘起。谓诸法无性。从缘发生。如众生迷于自心枉受轮回。佛说四真谛法。令求涅槃。生死若除。涅槃非有。故如化城。二乘住于化城。如来权说一乘。指归宝所。化城若出。宝所亦空。故曰在近。为大根人。直说六度法。由悭贪而说布施。毁禁而说持戒。嗔恚而说忍辱。懈怠而说精进。散乱而说禅定。愚痴而说智慧。是谓从缘而起。若悭贪破。则施无所施。毁禁除。则戒无可持。嗔恚息。则忍无可忍。懈怠忘。则进无可进。散乱灭。则禅定自无。愚痴空。则智慧不有。故曰各随所安。如楞严云。明还日轮。暗还黑月等。若了缘起无生。则本际不动。故曰还可如故。然分身各还。而多宝如故者。即楞严云。诸可还者自然非汝。不汝还者非汝而谁。所谓皮肤脱落尽。惟有一真实。如来如是付嘱。菩萨如是弘持。我等亦当如是领悟。若宛转消归。多宝即我全身。从容会合。化佛元非外法。大心承受。刹那便可成褫。小见狐疑。穷劫莫能返本。

　　药王菩萨本事品

　　人法二空。是菩萨之本事众生之药王。众生取着二见。执病横生。菩萨示修二空。破其坚执。故得此名。宿王华者。由宿命智发起过去因行。自在行持。是故还以药王之本事为问。二执繁重难破。故言复有无量难行苦行。如此则宿王华明见不谬矣。欲令众生知本事故。假兴此问。佛号日月净明德者。人空智破惑未尽。见不明了。如月照夜。法空智破惑无余。见乃了了。如日照昼。二智圆照。二执双消。名净明德。圆证二空。则三世性亡。故过无量恒河沙劫。乃有是佛。二智双运。故菩萨声闻为其眷属。如是二智。一念顿圆。非前非后。则迥超四十二位。故佛寿四万二千劫。二智明则远离染污。故无女人恶道。染污离。故感宝地宝树乃至幡帐瓶台皆悉宝成。夫净明德者。非离染有净。即染而净。故为大众说法华经。菩萨号一切众生喜见者。二乘之人离染求净。故为佛所呵。菩萨所轻。众生不慕其德。菩萨闻法华即染即净之理。善解随宜说法。称根与益。是故一切众生之所喜见也。满万二千岁者。修十二缘观。了证假我。随类出生。故得现一切色身三昧。以神力雨香雨华供养。不若以身供养者。若我执未亡。则是非对待。我空则一切不立。是故虽能如是供养。不若身供为胜。我执坚固难破。须修十二缘观。兼行六度。故以六香表六波罗蜜。前万二千岁。是流转十二因缘。流转则不碍出生。故得现一切色身。此中减万为千。是还灭十二因缘。又以三十七品为助。故以香油涂身。天衣缠身者。内被忍辱之力也。灌诸香油者。外托诸佛功德也。如是内仗外托。则我执顿空。真智显露。故光明遍照八十亿恒河沙世界。其中诸佛同声赞言。是真精进。是名真法供养。世间诸物供养皆不及者。成前不如以身供养之义。火然千二百岁。过是已后其身乃尽者。以我空智观十二因缘。了不可得。我执方空。我执空则出分段生死。故曰命终。法执未空。未度变易。故还于本国化生。变易润生。依净功德。不同分段依于爱染。故父名净德。日月净明德佛今故现在。乃至我今当还供养此佛者。显果地不动。三世性空。因有去来。生死宛尔。所以为法华流通之旨也。二乘执身有我。有生死可出。有涅槃可证。菩萨然身。以显其执为谬。若实有者。如我然身。谁出生死。谁证涅槃。外道执身无我。一死断灭。不复更生。如我然身还复化生。岂是断灭。楞严中。波斯匿王以比量。比知自身决定灭尽。世尊亦以比量。令其悟观河之见本不生灭。未若此菩萨即以身示生灭不生灭。皎然明白。是故为人天之药王也。白父还往佛所者。以因趣果之象也。佛见而即唱灭者。因成果灭之象也。如谷麦等种子。芽现则种亡。以明灭即不灭之义。菩萨悲感懊恼者。悲则悲世眼灭。感则感佛心传。故收取舍利。起八万四千塔。令人敬仰报佛之恩也。虽作如是供养心犹未足者。法执未空。如是供养。皆是世间有为之相。未若出世无为之法。故曰未足。然百福庄严臂者。破法执之象也。法有轨持。如手能提捉。故上破我执。依十二缘观。故言千二百岁。此中二种法执。依第七识。欲破此执。须空第七识。故言七万二千岁。二乘六识虽空。七识全在。不信有第八识。即执此识以为涅槃。既破七识。则八识现前。了知此识。具含世出世间一切种子。人人皆可成佛。故令无数求声闻众。发菩提心。得现一切色身三昧也。菩萨人天等见其无臂忧恼悲哀者。事度菩萨与天人等。修有为行。是其本务。今有为既破。似缺一边。故言身不具足。菩萨意曰。我舍有为而入无为者。为求一切种智也。种智之中。无为而无所不为。故曰。我舍两臂。必当得佛金色之身。若实不虚。令我两臂还复如故。以显但破其执不破其法也。二执除则无明破。故地皆震动。二空证则功德显。故天雨宝华。然身然臂。破二执证二空。岂圣贤之事耶。勿作是念。当知是汝等之药王。故曰。一切众生喜见菩萨今药王菩萨是。且无明众生全具。三乘分具。如来全破。三乘分破。后之修道者。纵不能如如来全破。亦当如三乘分破。例如未能如菩萨烧身烧臂。但能然手指乃至足指。胜于国城妻子等供养。今人不解。以为实事。烧臂然指者有之。若破无明断烦恼。未见其人也。若非如是一指微功。何能超世界众宝国城妻子耶。以其破无明故。以大千世界七宝。供养诸佛贤圣之功德。不及持此经一四句偈。此经直指自心见性成佛。是诸经王。故喻如海为诸水之王。须弥为众山之王。乃至佛为诸法之王。众生闻此经。无不获益。故如寒者得火。裸者得衣。乃至如贾客得海。闻此经无惑不破。故。如日如炬。能除诸暗。复明书写供养此经。佛智不能量其功德。闻药王本事品。亦得无量功德。女人闻此经。即得往生西方。不为贪欲所恼。如是等重重深赞其功德者。意在流通。所谓显妙劝持也。古德云。百川众流。至海为极。森罗万象。至空为极。一切贤圣。至佛为极。一切万法。至心为极。心也者。总持之大本。万法之弘源。世尊喻此经。为海为佛。予言此经即是自心。例而推之。必非虚妄。

　　妙音菩萨品

　　前一切众生喜见菩萨。由持法华经。得现一切色身三昧。即是身根。身根虽证。未睹其相。此菩萨得解一切众生语言陀罗尼。即是舌根。故此继之以示其相。盖现身必说法。说法必现身。不相离故。身相当如。犹日轮升天。而见者自异。或见在海出。或见在山出。或见在屋顶。或见在平原。或爱明净。或厌炎威。如是等有无量差别。岂日有如是耶。身舌本一。由群机异。说现无方。故曰。或现梵王帝释身等。而说是经。佛放大人相肉髻光明者。表此心为无上顶法也。及放眉间白毫相光者。表此心从无为中道涌出也。光照东方百八万亿诸佛世界者。东为动方。众生一念心动。则具百八烦恼。圣人了达即动非动。超百八烦恼。而证清净实相。故曰。有世界名净光庄严。佛号净华宿王智者。即此远离百八烦恼。为实相之净因。以如是因。发起宿智。于诸法中得自在故。光照彼国。妙音菩萨称其久植德本等者。所谓发起宿智也。因光照而白彼佛欲来此土者。唱说弄引也。佛诫其勿生下劣等者。诲以平等而观。密显释迦示迹非实报也。以三昧力化作八万四千莲华者。转八万四千尘劳。为八万四千法门也。尘劳染也。法门净也。非离尘劳而有法门。即尘劳而为法门。故曰莲华。文殊见是而白佛者。即尘劳而为法门。非根本智。莫知分齐也。文殊问其善本功德。佛告以多宝为现其相者。妙音现莲华。乃尘劳法门不二之旨。尘劳法门。以实相为统摄。故惟实智方能导达也。多宝告妙音者。以实招权也。妙音于彼国没。与八万四千菩萨俱来者。带尘劳而入法门也。入法门必破无明。故所经诸国地皆震动。无明砐则功德显。故雨宝莲华。作诸天乐。菩萨目如青莲华叶。面过百千万月。乃至诸相具足者。出尘劳而证实相。法报巍然独露也。见佛而叙敬仪。复云我今欲见多宝佛身惟愿世尊示我令见者。多宝即实智。释迦即权智。妙音即权行。以权行方便。示有往来也。前则彼土遥闻。明权实似远而非远。此则座下不见。明权实似近而非近。前多宝相告者。以实招权也。此释迦示见者。以权导实也。多宝赞美者。智行相契也。前则文殊启请。此中华德重问者。华表因行。德即功德。发明宿世善根功德。以酬文殊之请。故问种何善根修何功德也。叙其所依之佛。名云雷音王者。云表慈。雷表威。二德具足。说法自在。故曰音王。妙音表行。行依体出也。又行妙必因体妙。何以知然。如雷之寂然也。一鼓而震惊百里。而百里之人。各各闻之不同。或闻之而开悟。或闻之而修省。或闻之而生欢喜。或闻之而起畏惧。以一妙音。巧逗群机。岂非妙行从妙体所出耶。由从妙体流出。故曰。汝但见妙音菩萨其身在此。而不知现种种身处处为诸众生说是经典。问其三昧。则曰现一切色身。而八万四千菩萨。皆得是三昧者。所谓一证一切证。根根尘尘。皆入圆通也。作佛事已还归本土者。明此妙行常不离其本智也。今人徒见圣贤。成就神通三昧。生奇特想。不知其旷劫修行善根功德而来。以不知故不肯修行。是故世尊说此妙行。以为流通劝发。

　　观世音菩萨普门品

　　前药王是身根。妙音是舌根。此菩萨当其意根。此三法众生取着。则起三障。谓惑业苦。菩萨解脱。则转为三德。谓悲智行。药王为智。妙音为行。观音为悲。然智行虽兼利自他。正利在自。慈悲亦自他兼利。正利在他。故曰。不自观音。以观观者。楞严中。惟叙入道。秪一耳根。此中正叙功德。故兼慈意。惟此意根。具摄六根功德。故获如来二种殊胜。一者。上合十方诸佛同一慈力。二者。下合六道众生同一悲仰。同慈力故。三十二应。十九说法。同悲仰故。七难。二求。十四无畏。前药王身根。得现一切色身三昧。但标其名。未示其相。妙音舌根。虽示其相。但显慈化。未及悲仰。此中意根。慈则说法与乐。悲则寻声救苦。如此则身口意三。俱得妙名。暗分优劣。同弘妙法。说法则惟在身口。拔苦则六根齐应。故称普门。何为普门。首标称名则观其音声皆得解脱。非普应乎。设入大火火不能烧者。见觉属火。火属心。心缘外境。则能所成敌。故被所烧。一念反观。心空境寂。故不为烧。昔者灵润法师。同众游山。见野火迅飞而来。同行者劝避之。润安步如常。曰心外无火。火实自心。谓火可逃。无由免火。火至而灭。岂非反观之力乎。若为大水所漂称其名号即得浅处者。闻听属水。水属爱。一念反闻。则声尘脱落。爱心微薄。故曰即得浅处。昔者石门聪禅师。为太守所责。抛于水中。上浮不没。亦反观之力也。为求金银等者。即行人入心海而求法宝也。黑风即无明境风。罗刹即烦恼恶心。心着境界。则被烦恼罗刹所噬。一念反观。则烦恼自空。故不被所害。昔者于頔相公。问紫玉通禅师曰。如何是黑风飘堕罗刹鬼国。师曰。于頔客作汉。问这事作么。公勃然变色。师曰。这便是飘堕罗刹鬼国。岂非罗刹即烦恼。黑风即前境耶。临当被害者。即根境相触也。称名即反观也。心与境敌。则必当被害。心能反观。则前境自亡。故刀寻段段坏。昔魏太武焘。听信崔浩之言。诛戮天下沙门。一日昙始法师杖钖宫门。阍人以奏。焘令依军法。屡斩不伤。焘大怒。自以所佩剑斫之。亦不能伤。又如孙敬德。临刑而刀为之折。皆反观之力也。三千大千国土满中夜义罗刹者。前海中罗刹。即行人心中烦恼。此中国土夜叉罗刹。即世间恶心之人。欲来恼人者。即恶人寻事也。称名即修善退避也。若以恶对恶。其恶愈炽。无可逃避。若一心修善。则彼恶人自耻。而不能为害矣。昔蔺相如廉颇同事赵王。颇自视功高。恶相如位居其右。每欲辱之。相如每避之。颇乃知过。负荆谢罪。岂非退避为却恶之胜计耶。杻械枷锁检系其身者。杻械枷锁即五欲名利。称名即解悟也。世人为五欲名利所缚。甚于枷锁。能一念悟知不实。则枷锁自脱矣。昔天然入长安选官。路逢禅者。问曰。长安路向什么处去。禅者曰。汝问长安何为。曰选官。曰选官何似选佛。曰选佛当往何所。曰岂不闻江西马大师开选佛场乎。然闻之拂袖更往。寂音曰。天然如香象王。摆脱羁锁。自由自在。名利五欲。岂非枷锁乎。将诸商人赍持重宝经过险路者。即恶世持经也。经为出世上珍。故曰重宝。世多邪慢不信。故曰险路。一人唱言。即佛嘱弘经。当具三法也。俱发声言。即各坚忍辱弘经也。称名解脱。即坚持忍辱。彼邪慢等不能为逆也。如不轻持经。常被骂詈打掷。以其坚持忍辱故。四众从化。不为所恼。可以验之。如是七难解脱。皆依反观之力。从己悟入。一念圆该。刹那可验。若据事释。则从他所求。千古一二。似成疏远。不若观心为得。是下三毒二求十四无畏十九说法。皆自心常分之境。若能随顺观照。则为诸供养中最。是故受持六十二亿恒河沙菩萨名字。复以四事尽形供养。与受持观世音菩萨名字。乃至一时礼拜供养。正等无异。若非反观自心。则菩萨便成优劣。请问之菩萨名无尽意者。此菩萨以无量阿僧祇劫为一日。过如是无量阿僧祇劫。得值一佛。乃至供养如是无量阿僧祇佛。心无有尽。故得其名。慈悲之心。一时一念。人皆有之。若非如是无尽之意修之。曷能成就。即解颈众宝珠璎珞与观世音菩萨者。由闻佛赞慈悲功德殊胜。故以历如是劫。供如是佛。所积之智行。皆回向慈悲也。智能破愚。如珠能除暗。行能连属。如珠之成珞。观世音不肯受者。圆通界中无所受故。无受亦不妨于受。故佛劝受之。受而随奉二世尊者。以慈悲本依权实二智建立故。如是则无尽意也。观世音也。在人为伯仲。在法为悲智。皆不外乎自心。学者当知其旨趣。

　　陀罗尼品

　　妙法即众生微妙自心。此心离名相。无朕迹。文字不能诠。言论不能辩。故曰。是法不可示言辞相寂灭。又云。是法寂灭相不可以言宣。又云。是法非思量分别之所能解。又云。是法甚深奥少有能信者。所以喻如顶上明珠。与之而莫不惊怪。库中珍宝。付之而躄地称冤。医师治之。反谓不良。不轻告之。以为虚妄。如是难信多逢怨谤。故佛备称持诵之益。谤毁之过。殷勤诫勉。弘经之人须具三法。药王菩萨等。深体佛意。故说咒护持。令末世持经者。远离魔障。其所说之咒。或六十二亿恒河沙诸佛所说。或四十二亿诸佛所说者。谓是佛佛授受护持之来命也。然弘经之难。在古犹然。岂独后世。若非贤圣天神拥护。后五百岁持经之者。欲其无难。安可得哉。

　　妙庄严王本事品

　　妙庄严者。以法言。即慈悲喜舍庄严自心也。以迹言。即称扬供养之功德也。前文屡言。见有受持读诵法华经者。应修种种供养。且持经在彼。于我何预当兴供养。故引此往事证成。明供养之益当得成佛。与彼持经功德等无有异。昔有四人。结伴修道。在于市廛。心厌烦嚣。移入深山。往来乞食。转见劳苦。不能行道。一人发心云。汝等行道。我当乞食供养。由是三人道成。彼一人出入朝市。见国王尊贵。心生爱慕。转世为王。三人议云。彼为我故流转世间。我因彼故身得解脱。我等当往报恩。一人示为妻。二人示为子。度彼得道。妻名净德者。即喜义。净名云。法喜菩萨妻。长子名净藏者。即慈义。慈能与乐。如藏之有宝。多饶益故。次子名净眼者。即悲义。世人盲无慧目。常堕生死坑堑。悲能拔苦。如眼能导引。不致堕坑落堑。妙庄严王。即舍义。舍邪见而修正法。庄严自心。得自在故。所依之佛。名云雷音宿王华智者。云即慈覆之义。雷音即悲警之义。宿王乃星之名。万行行布。如星之布列。华表其因。以智为因。修行慈悲万行。成佛菩提也。此佛亦以慈悲智行合成者。所谓因该果海。果彻因源也。又以慈悲。发起宿世智因。自在如王。故宿字亦可入声呼之。如是智因。乃出世法。非世法比数量有所不及。故曰。乃往古世过无量无边不可思议阿僧祇劫。二子有大神力。久修菩萨所行之道者。出世大慈大悲。非旷劫植因。莫能成就也。以旷劫植因故。得具足六波罗蜜。乃至三十七品道法种种三昧也。欲诣佛所先白母者。所谓发起宿因也。净德在妙庄严为法喜。在子为慈悲。母即坤义。安静不动。表真实慈。子即震艮义。能发生提接。表方便慈。父即无明义。故曰。汝父信受外道。深着婆罗门法。方便慈依实智流出。故曰我等是法王子。方便引导。示生浊世。故曰生邪见家。母即告言汝等当忧念汝父为现神变者。劝令方便导引也。众生为无明所覆。流转生死。方便提接。则从其化。故曰。若得见者心必清净。涌身虚空。高七多罗树。现种种神变者方便提接之象也。父见欢喜欲往佛所者。无明从化之象也。二子白母俱愿出家者。即出无明家也。无明转成正见。则八万四千尘劳皆入实相。故后宫八万四千人。皆悉堪任受持法华经。无明与尘劳。共出邪见。则慧眼圆明。了证实相也。自心本具。非今始成。故净眼菩萨久已通达法华三昧。证实相则人我不生。故净藏菩萨于无量劫通达离诸恶趣三昧。实相证。恶趣离。则堪集诸佛之法。而入秘密藏矣。如是一心。备具众德。所以为妙庄严也。二子如是以方便力。善化其父。予知为方便慈也。王与二子眷属共往见佛者。无明破则正因显。正因显则诣佛乘。以因趣果之象也。佛为说法示教利喜者。以果证因之象也。王解珍珠璎珞以散佛上者。回因向果之象也。空中化成四柱宝台者。依实相中道成就涅槃四德也。由舍外道邪见之执。堪趣法空。故有宝床。舍婆罗门之憍慢。得忍辱衣。故有天衣。四德具。邪慢舍。则得成就报身。故有佛结跏趺坐。妙庄严赞佛者。洞悟自心本具佛果。容易成就。迥出有为。故曰希有第一。于我法中作比丘者。即舍俗趣真义。佛号娑罗树王者。此树高出群木。故称为王。表妙庄严成佛。超出人天三乘也。轮王出家。佛法增辉。故国名大光。依正相等。故劫名大高王。八万四千岁行道者。前则带八万四千尘劳以入正智。此则即八万四千尘劳以为行门。故言修行妙法华经。深悟方便为益。故曰。此二子者是我善知识。饶益我故来生我家。佛印许者。证其供养持经功德不虚也。故曰。能作佛事示教利喜令入菩提。重述二子深因者。劝种善根也。妙庄严赞佛自舍过谬者。一信永信不复退转也。佛告妙庄严即华德菩萨者。以万行因华。庄严涅槃四德之意。一切众生具有八万四千尘劳之病。非方便慈。莫能救济。是故彼时净藏净眼。即今之药王药上。既悟方便为药。则知真实之慈。本觉智光圆照法界自然庄严之相。不因修得。故以母表之。又妙庄严王转邪归正。如后得智。夫人深宫自悟。不假师承。如根本智。当知圣人设教。事理兼备。非事不表其理。非理不成其事。理事相扶。自他兼悟。方称法华之旨。

　　普贤菩萨劝发品

　　华严以普贤为长子。文殊为小男者。彼中诸佛子。已悟毗卢性海。未入普贤行门。故行为首。而智次之。此经为三乘之人。迷于性海。执滞草庵。渐渐引诱令归宝所。非智莫导。故文殊为首。普贤后来。昔者普眼菩萨三度求见普贤。入于三昧。竟不能见。佛令其想念礼敬。即见普贤菩萨近佛而坐。如此则普贤不离佛侧明矣。此中何故云从东方而来。盖东为震方。震为长男。能任大事。克绍家业。堪领众务。故任大事。则能以威德自在之力。护持法宝。故所依之佛。号宝威德上王。领众务故。与诸菩萨及诸天龙等。雨华作乐而至。绍家业故。问佛灭后云何能得是法华经。佛告以成就四法者。譬如长子。仁义自检。为父所重。故曰为诸佛护念。若道德不修。为父所弃。则非护念矣。虽为父知。当习学众艺。故曰植众德本。众艺虽习。必须威仪自持。故曰入正定聚。既为父知。又闲众艺。风规其足。可以治家治国。故曰发救一切众生之心。以能克绍善护家国。故后五百岁有能持经者。我当守护。除其衰患。不令恶鬼之所侵恼。若人行住持经。我乘六牙白象。而自现身。供养安慰。若人思惟此经。我亦乘象王。现其人前。若人忘失一句一偈。我当教之还令通利。皆克绍护持之义。普贤者何。即人人思惟运用之念也。如普眼三度欲见。入于三昧。竟不能见。以普眼入空三昧。故不得见。何以知其入空三昧耶。圆觉云。觉圆明故显心清净。心清净故见尘清净。见清净故眼根清净。根清净故眼识清净。如是乃至八万四千陀罗尼门。一切清净。清净岂非空耶。以空故不能见。如来令兴想念。顷乃见之。较前空定。迥然异矣。故下文云。若有受持读诵正忆念。解其义趣。如说修行。当知是人行普贤行。是故予谓即想念心。前开解门。则思惟不能入。分别不能解。故曰。非思量分别之所能解。今开行门。则想念思惟分别计较。一一皆称普贤行。如此则乘六牙象王。现其人前。亦有所说。象表实相之行。六牙表六波罗蜜。于实相中。一念思惟。即具六度。即思非思。是妙法义。如轮王从仙人闻法华经乃云我因提婆达多善知识故。令我具足六波罗蜜等。岂非一念实行即具六度耶。或曰。若如所言。则但依理观。不依事修。从古已来。颇有得见普贤者不。曰智者礼忏三七。见灵山一会俨然。昙翼诵持法华。普贤乘象而至。予谓非事不表其理。非理不显其事。若能理事双修。何患其普贤不我现前。所以见普贤。则当得无量功德。如旋陀罗尼等。又云。若浊世比丘等。欲修习此经。能三七精进。我乃现身而为说法。复虑其宿障魔作。说咒护持。观菩萨为众生用心。何其切也。复云。菩萨得闻是陀罗尼。皆是普贤威神之力。正忆念者。即普贤行。所谓动转施为。皆承渠力。古人云。正兴一念。是法界缘起。予谓想念思惟即是普贤。非无据也。能如是思惟信解者。则从无量佛所。深种善根。常为诸佛手摩其顶。未能深解。若但书写。亦得命终生天。何况受持忆念解义修行者乎。若如是之人。命终得生兜率。受诸快乐。是故智者应当受持。我当守护广令流布使不断绝。由是世尊即赞其成就不可思议功德。从久远来。发阿耨菩提之意。乃能作此大功德事。汝以神力守护是经。我亦以神力守护持普贤名者。所以普贤即是自己思惟之念也。能信自心思惟之念。是普贤行。即得如来神力所加。如是信解了知。即念非念。是为持经。如是持经。即从佛口亲闻。善解实相。则不漏落六尘。即供养佛。如是供养。深契佛心。故为佛赞叹摩顶衣覆也。解实相者。知世如幻。故不贪世乐。善了文言如化。故不好外道经书。亦不喜近其人。悟身如影。故不狎恶人及诸女色。得正知见。故心意质直。有福德力。故不为三毒等所恼。心无外慕。故少欲知足。能修如是普贤之行。不久当诣道场。成就菩提。复明持经者现世得福。轻毁者现世获罪。教诫谆谆。使人自择。所以为劝发也。

　　妙法莲华经意语(终)
