卍新纂续藏经第 31 册 No. 0606 法华经科注


　　No. 606-A 重刻法华科注序

　　妙法者是自心之别名莲华者乃妙法之巧喻也心之于物即事而真犹如莲之方华即实处染而净经者训径宜达自心妙境之要路也盖目诸佛出兴唯为斯一事欲令众生开示佛知见便得清净故正与达磨直指人心示其捷径全无贰致矣智者手不执卷常读是经口无言音遍诵众典者斯之谓乎小子存䇿效重锲于徐氏拟予于柯山重需仇校其书伦师虽祖述天台及妙乐旧所刊行不能无差讹岂翅分毫作亥豕而已其义亦间燕说举烛今为是正而以便弘阐所谓总持无文字文字显总持兹知文持持一佛乘义持持壹大事然则文辞义诠其舍诸。

　　元禄甲戌夏佛降诞日　释(养存)谨题于赞阳龟山

　　No. 606-B 依天台科释注法华经序

　　四明海慧教院住持传教沙门平涧必升述

　　灵山会上妙法华经昔日世尊金口宣畅阿难贝多结集罗什次翻此经洎我天台妙谈玄疏章安纂集荆溪作记良由如来教化之本原祖师传弘之命脉故历劫而不泯遍刹土以流行名德硕师处处建立法幢长篇巨轴在在敷扬教义有伦法师尝注此经今习善徐居士深信佛乘好乐教法慨兹印板湮没悉取其经依科分注起伦师已坠之书开后学易入之径虽曰柯山之述注实皆天台之疏文科标于上注显于下一览周知众义悉现𨤲为七帙寿诸良梓又得诸山名德里闬仁贤相与助成必有寂光佛祖冥空天龙密宣愿力原夫
天台智者初依大苏面承南岳用普贤观为正行诵法华经为历事豁然大悟获旋总持彻见灵山俨然大会亲聆妙法转示后人今演此道诚是先志使后之人闻此生信即一念信解微有开发即略解言趣复能润物即广为他说功倍理契即深信观成现在四信灭后五品两得相符不远而复其或知心道友同门信人一言之下心地开通一句之中义天明朗众宝大车皆本然之物长者大宅即固有之家实相体心旷神怡珍宝所色盈目眩服上妙珍御饰顶髻明珠论寿命则限量墨尘言聚会则影响等妙供养乃搅长河为酥酪受用则变大地作黄金功不浪施福不唐捐阎浮提内岂是虚行龙华会中宜应庆快必升属在校雠辞不堪命辄陈管见赘云尔。

　　元贞改元乙未弥勒生辰书

　　法华经科注目次卷第一序智顗述观心诵经法与咸录释经六意法华三分总别之图弘传序注序品第一方便品第二卷第二譬喻品第三信解品第四卷第三药草喻品第五授记品第六化城喻品第七卷第四五百弟子授记品第八授学无学人记品第九法师品第十见宝塔品第十一卷第五提婆达多品第十二劝持品第十三安乐行品第十四从地涌出品第十五卷第六如来寿量品第十六分别功德品第十七随喜功能品第十八法师功德品第十九卷第七常不轻菩萨品第二十如来神力品第二十一嘱累品第二十二药王菩萨本事品第二十三妙音菩萨品第二十四卷第八观世音菩萨普门品第二十五陀罗尼第二十六妙庄严王本事品第二十七普贤菩萨劝发品第二十八

　　法华经科注目次(终)

　　天台智者大师观心诵经法

　　夫欲诵经灭罪第一先须盥漱整肃威仪别座跏趺而坐第二入观观所坐之座高广严好次观座下皆有天龙八部四众围绕听法次须运心作观观我能为法师传佛正教为四众说想所出声非但此一席众乃至十方皆得听受名为假观次观能说之人所诵之经何者是经为经卷是为纸墨是为标轴是诵音为口出为龈腭和合而出为有我身为无我身谁是诵者为心是诵为口是诵为和合出观此四众为是实有为从想生四众非有无我能诵是名空观虽无所诵之经而有经卷纸墨文字虽无能诵之人而有我身为四众宣说虽非内外不离内外虽非经卷不离经卷虽非身口不出身口从始至终必无差谬名不可思议能作此解能作此观名为三观于一心中得不前不后三观宛然虽无施者而有法施虽无受者四众炳然虽无法座登座宣说非一二三而一二三名为法施檀波罗蜜专心诵持无诸遮碍名为持戒忍耐恶觉名闻财利皆不能恼名之为忍一心不息从始至终无有懈怠名为精进专念此经无有爱味名之为禅分别无谬序正流通无不谛了句文分明名为般若是名六波罗蜜具足自行此经名之为实传授外人名之为权若能一生以此成办功德于无始心名为正因仍有观心名为了因高座为四众说授名为缘因三观具足若观未明但是性德研之不已观心相应名托圣胎以胎业成就名为修德中间四十一位亦修亦性至于极果名为种智伊字三点不纵不横名大涅槃能到彼岸名第一义空平等大慧是名诵经正观三世诸佛无不从此而生信者可施无信莫说第三言流通者若自调度不名为慈见苦不救不名为悲既修正观现前复应庄严法界所诵经竟出观之后以此运观功德已登正觉者愿广度众生入位之人悉登上地未入位者即运慈悲二法愿未来世共成正觉。

　　先叙台宗释经六意

　　丹丘凝翠兰若泽山叟　与咸　录

　　○一约五时判大化。

　　一华严时佛初成道于寂灭场为大菩萨现舍那身说圆满教即华严梵网等经最初顿说二乘之人如聋如哑经云我始坐道场观树亦经行于三七日中常思惟是事又云大富长者踞师子床穷子惊走之时也此如日出先照高山时此经初从佛出如从牛出乳味也。

　　二鹿苑时佛之本意皆欲诸众生普入佛慧奈何机有未堪闻必生谤反增罪业今经云若但赞佛乘众生没在苦寻以方便力示以三乘教于是脱舍那珍服着丈六弊衣于鹿苑说小乘法闻则易解即阿含小乘等经二乘悟解证罗汉果今经云密遣二人形色憔悴诱引穷子二十年中常令除粪如日照幽谷如转乳成酪味也。

　　三方等时既于鹿苑权用小乘得此一流方堪受化既受化已将欲还令归于大乘故寄净名弹诃殃掘斥骂此一类方堪受得道果闻骂不瞋内怀惭愧恣殃掘之讥任净名之折如彼穷子过是已后心相体信出入无难见菩萨不思议事心自耻之云何如来以小乘法而见化度是我等咎非世尊也此类小机于方等中能如此悔恨者谓之回心向大是说净名殃掘思益楞伽诸方等经此如日照平地时如从酪转生酥味也。

　　四般若时小乘之人心既回惑大乘机发于此时为说般若融通淘汰令彼穷子得见宝藏心生欣喜此如日禺中时如转生酥成熟酥味也。

　　五法华涅槃时如来从彼鹿苑调停摄化此诸机缘今日淳熟堪受大法故说无量义经从一法出生诸法欲令知此三乘诸法从一法生可以会彼三乘皆归一乘于是入无量义处三昧放光现瑞骇动群机假弥勒怀疑而发问寄文殊决答以引起乃云我见灯明佛本光瑞如此以是知今佛欲说法华经故世尊从三昧起称叹方便三请四止略开广开普令群机开佛知见皆成佛道方畅如来出世大意使诸渐来一类声闻悟本见闻皆是佛法无上大宝不求自得客作贱人是长者子授记声闻悉皆成佛此如日轮当午时如醍醐上味纯一无杂然后说涅槃经捃拾残机扶律谈常广开佛性大事已毕一化已周故于双林示入涅槃机尽化息矣五时次第竟如上乃约如来出世已来化仪次第。

　　○二四教释群经。

　　上来但约一代大化述其次第然于此五时所说诸经不一其中说法大小不同故约四教而为判摄四教有二。

　　一者化仪四教二者化法四教。

　　一化仪四者一顿二渐三秘密四不定乃判教之大纲也华严即顿教鹿苑即渐始方等即渐中般若即渐终此三时皆渐教也秘密教者如鹿苑本是说小乘阿含诸经其中有大乘机密为说大或正说大乘有小乘机即密为说小故名秘密也不定教者如说小时忽得大益说大时忽得小益于顿解渐于渐解顿故为不定也此乃以化仪四判于五时说法不同有此仪式若法华者是顿非渐是显露非秘密是定非不定何也以由昔日机缘未淳设化不一劳于如来不思议化或隐或显或顿或渐若法华者机已淳熟纯一贞实一统大化无复异端普令一切咸归佛乘故非昔日二三之异也。

　　二化法四者即于上来五时之中或顿或渐或秘密或不定说于诸经虽则为机种种异说统而摄之不出四教如华严说别圆二教鹿苑唯三藏一教方等诸经备说四教般若衍门唯说三教法华一乘唯说圆教涅槃扶律则有追说追泯两种四教如此五时群经无量括而统之无出此四故此四教乃是释经之网目故知法华五时中乃纯圆独妙之经也。

　　○三三观论修证。

　　教为能诠教下则有理智因果行位等法为所诠如诸大士闻教修行依教而证故约三观为所修三惑为所破三谛为所证约此破惑证理之处则有行位浅深高下所历也于四教中藏通两教同诠真理则以空观为所修见思为所破真谛为所证此之二教所修空观亦有巧拙不同藏拙则修析法空观通巧则修体法空观观虽巧拙破惑证理皆归一真别圆两教以三观为所修三惑为所破三谛为所证此之二教所修三观亦有巧拙不同别拙则修次第三观圆巧则修一心三观圆破三惑圆证三谛圆成三德也故五时唯第五时所说法华纯圆独妙无复次第于如来一代时教之中乃究竟之极唱也既知此已然后可以消释经文苟不如上判释何以知其法华乃超群经之表智者云若释余经可无约教若释法华不可不约时约教以判也。

　　○四五章释首题。

　　天台凡释经目必用五章此经乃以法譬为名实相为体一乘因果为宗断疑生信为用无上醍醐为教相然释经题目须此五者法理合尔一代藏中经经有名名下必有所诠之法为体约何修行为宗得何功力为用然后区判何时所说何教所收偏圆大小若何摄属乃为教相故此五法诸经题目缺一不可故体宗用即是三德体即法身宗即般若用即解脱又体即真性轨宗即观照轨用即资成轨又体即境妙宗即智妙用即行妙释名是总总三法故教相区判判三法故此五章乃一经之至要天台一家妙得佛意故用以释经目得兹旨趣于大藏中信手抽经可以判释也。

　　一法譬为名者妙法法也莲华譬也妙者法上褒美之称也则有迹门十妙本门十妙(云云)法者有三所谓众生法佛法心法众生法即十界十如权实之法也(云云)佛法者非别有法亦十界十如权实之法悉能究竟照了无违也心法者即于自心具十界百界千如之法皆一念本有也此三种法佛法太高众生法大广初学为难观于心法则易可了学者现前一念心起或善或恶必属一界一必具十十具百即有百界千如权实之法一一皆不思议故心法妙也心法既尔佛法众生法亦然华严云心佛与众生是三无差别故约三法皆不思议为妙法也此法难解假喻易知故用莲华以喻此法莲以喻实华以喻权莲华多奇故有三喻为莲故华喻为实施权华开莲现喻开权显实华落莲成喻废权立实此权实因果皆不思议故以莲华为妙法之喻也经者训法训常即教行理可轨之法皆悉常故梵语修多罗此翻契经以何法为经此方众生用三尘为经一用声尘为经如佛在世金口演说声音诠辩听者得道大品云从善知识处闻也二用色尘为经今佛去世纸墨传持大品云从经卷中闻也三用法尘为经内自思惟心与法合不由他教亦非纸墨但心晓悟故云修我法者证乃自知也故智者云手不执卷常读是经口无言音遍诵众典佛不说法恒闻法音心不思惟普照法界如此学问岂不大哉诵经者当以此时时照心方契妙法莲华法譬之经也。

　　二实相为体者体是一部之旨归众义之都会乃真性轨一实相印为经正体故经云唯佛与佛乃能究尽诸法实相经体之旨大有所涉非此可具。

　　三一乘因果为宗宗者修行之喉襟显体之要蹊也经体乃是非因非果无修无证真常妙理也迷失此理为凡夫悟得此理为上圣欲修欲悟须约宗论修有进趣始终之渐行始为因行终为果故以因果为宗迹门破废方便开显真实亦明弟子实因实果亦明师门权因权果而成弟子实因实果因正果傍故于前段明迹因迹果也本门发迹显本废方便之近寿明长远之实果亦明弟子实因实果亦明师门权因权果而显师门实因实果果正因傍故于后段明本因本果合前因果共为经宗。

　　四断疑生信为用用是如来之妙能此经之胜用如来以权实二智为妙能此经以断疑生信为胜用迹门用佛菩萨二智断七方便最大无明同入圆因本门破执近之情生本地深信乃至等觉亦令断疑生信如是胜用众经所无故以断疑生信为用。

　　五无上醍醐为教相诸经多是逗会他意令他得益不谈佛意意趣何之今经但论如来布教之元始中间取与渐顿适时大事因缘究竟终讫说教之纲格大化之筌罤(云云)但此法华开权显本前后二文疑多请倍不比余经只为深论佛教妙说圣心近会圆因远申本果所以疑请不已若精知教相则识佛权实二智也。

　　○五三分分起尽者经前已作图经中逐段分科自可见故不重述。

　　○六四释消经文者一因缘二约教三本迹四观心始从如是终至而去句句皆约四释消文因缘者亦名感应众生无机虽近不见慈善根力远而自通感应道交故经云诸佛皆以一大事因缘故出现于世故用因缘释也十方机感旷若虚空此方以音声为佛事则甘露门开故经云以种种法门宣示于佛道当知种种声教若权若实皆为佛道而作筌罤故用约教释也若应机设教教有权实浅深不同须置指存月亡迹寻本非本无以垂迹非迹无以显本故经云今天人皆谓我出释氏宫去伽耶城不远得菩提然我实成佛甚大久远又云内秘菩萨行外现是声闻此师弟皆明本迹故用本迹释也若寻迹迹广徒自疲劳若寻本本高高不可极如人数他宝耳但观己心之高广扣无穷之圣应机成致感逮得己利故经云若人信汝所说则为见我亦见于汝及比丘僧并诸菩萨当知随有所闻谛心观察于信心中得见三宝闻说是法见我是佛见汝等是僧故约观心释也既文文之下皆用四释则文文之下皆可观心只如王城耆山其实不离自心即现前一念心中心王名王五阴名舍心王造此舍观此五阴舍即法性法性即受想行识一切众生即是涅槃毕竟空寂又观色阴无知如山识阴如灵三阴如鹫观此灵鹫山即是三法名秘密藏山城既尔诸字例然故法华一部全是自心法门方免数宝之责荆溪云一一句入心成观观与经合非数他宝方知止观一部是法华三昧之筌罤若得此意方合一部经旨归趣。

　　○今录如是一句四释例因缘及约三教义广且说圆教经初如是者佛明生死即涅槃亦即中道况复涅槃宁非中道真如法界实性实际遍一切处无非佛法阿难传此与佛说无异故名为如如如不动故名为是此则圆经初如是也若动俗入如三藏义耳不动俗即是如通教义耳动如入如即别教义耳不动如而是如圆教义也约本迹释者三世十方横竖皆尔过去远远现在漫漫未来永永皆悉如是何处是本何处是迹且约释尊最初成道经初如是者本也中间作佛说经今日所说经初如是者皆迹也观心释者观前悉檀教迹等诸如是义悉是因缘生法即通观也因缘即空即假者别观也二观为方便道即入中道第一义双照二谛者亦别观也上来悉是中道者非通非别观也(云云)。

　　No. 606-C 法华三分总别之图

　　<PIC>X31000601.gif</PIC>

　　<PIC>X31000701.gif</PIC>

　　No. 606-D

　　妙法莲华经弘传序

　　终南山　释　道宣　述

　　△科文分三初翻译元由五初标经意。

　　妙法莲华经者统诸佛降灵之本致也。

　　统该摄十方三世诸佛垂迹出现于世之意愿也。

　　△二传年数。

　　蕴结大厦。

　　蕴结积集也大厦夏也西国美号。

　　出彼千龄。

　　佛生周昭王之代教来后汉明之朝则千年也。

　　东传震旦三百余载。

　　或云真丹或作震旦。

　　△三诸译名。

　　西晋慧帝永康年中长安青门炖煌菩萨竺法护者初翻此经名正法华。

　　初翻有十卷题名无妙莲。

　　东晋安帝隆安年中后秦弘始丘慈沙门鸠摩罗什次翻此经名妙法莲华。

　　次在西晋之后翻加仍妙莲什法师事迹见经首释。

　　随氏仁寿大兴善寺北天竺沙门阇那笈多后所翻者同名妙法。

　　阇那具云阇那崛多笈多具云达磨笈多二师同译添品法华。

　　△四判文所尚。

　　三经重沓文旨互陈时所宗尚皆弘秦本。

　　△五支品别偈。

　　自余支品别偈。

　　支品如添品添药草喻品也别偈者如普门品罗什译无偈笈多后加。

　　不无其流具如序历故所非述。

　　△二感应所以二初通明机应二初机应相由。

　　夫以灵岳降灵非大圣无由开化适化所及非昔缘无以导心。

　　灵岳降灵者借用诗维岳降灵生申及甫灵鹫垂迹适机开化自非宿昔大通之缘无由开导其心此言机称于应。

　　△二初后示义。

　　所以仙苑告成机分小大之别。

　　华严大机鹿苑小机此二句言应必被机。

　　金河顾命道殊半满之科。

　　金河义详名义诸水篇顾命出书顾命涅槃追说四教藏为半字教通别圆为满字教此二句言机必禀教。

　　岂非教被乘时无足核其高会。

　　△二别示今经三初拣众得记。

　　是知五千退席为进增慢之俦五百授记俱崇密化之迹。

　　五千退席佛云退亦佳矣虽曰斥他意在䇿进在座上慢不生退席之心也五百授记崇其密示辅佛行化之迹也。

　　△二明序判正。

　　所以放光现瑞开发请之教源。

　　弥勒疑念文殊决答引昔证今开其教源。

　　出定扬德畅佛慧之宏略。

　　从三昧起广略开显权实之法。

　　朽宅通入大之文轨化城引昔缘之不坠系珠明理性之常在凿井显示悟之多方辞义宛然谕陈唯远。

　　举经中四谕也。

　　△三总结叹。

　　自非大哀旷济拔滞溺之沈流。

　　视劳生皆为己子也。

　　一极悲心拯昏迷之失性。

　　观法界性以为机也。

　　△三时代流通三初判时盛弘。

　　自汉至唐六百余载总历群籍四千余轴受持盛者无出此经。

　　△二明机比益。

　　将非机教相扣并智胜之遗尘。

　　皆大通佛所结缘之众也。

　　闻而深敬俱威王之余绩。

　　深敬不怖由威王佛所闻常不轻所化也。

　　△三指文用序三初标起。

　　辄于经首序而综之。

　　△二弘愿。

　　庶得早净六根仰慈尊之嘉会速成四德趣乐土之玄猷。

　　△三谦赠。

　　弘赞莫穷永贻诸后云尔。

　　No. 606

　　妙法莲华经卷第一

　　四明　信人习善　徐行善　(依科入注)

　　四明海慧教门住持　必升　校证

　　姚秦三藏法师鸠摩罗什奉　诏译

　　姚秦者即后秦姚氏也三藏即经律论也法师者传译弘通之人也鸠摩罗什者具云鸠摩罗耆婆父名鸠摩罗琰母名耆婆是丘慈王妹什从父母立名此云童寿以童子之年有寿者之智耳自七岁出家日诵三万二千言九岁同母至罽宾国彼有法师盘头达多者三藏通晓什依而师之至十二同母至月氏北山有罗汉一见乃云此小沙弥将大弘佛法也什公之母体道悟明位证三果寻往天竺临行语什曰方等诸经汝必大阐震旦唯汝自无少益耳什言若使大化流传虽泥犁苦何憾还彼丘慈悟大乘法要其盘头达多反师于什时前秦符坚僭号关中谓吕光曰朕闻有罗什者深解佛乘矧贤哲者国之大宝也光克丘慈因得罗什还至凉州而符坚已为姚苌所害光遂僭号关外光死其子袭位至于吕隆已经十八年矣苌复卒其子兴立弘始三年有连理枝生于庙庭有葱数畦悉变为茝(音止)香草也瑞异既作秦主遂西伐吕隆方迎得什师入关以其年十二月至长安译诸经论续于伪秦弘始十一年八月入寂垂终誓曰若平时翻宣无误俾火后舌不焦黑至阇维竟其舌作红莲华色什公位证三贤译经首从七佛其来尚矣。

　　妙法莲华经序品第一

　　序有训义训者庠序也谓阶位宾主问答悉庠序也义者有三谓次由述也如是等五事冠于经首次序也放光六瑞发起之端由序也问答决疑正说之弄引叙述也具此三义故称为序义类同者聚在一段故名品也。

　　△大段分为三初序分次正宗分三流通分初文又二通序二别序初文又五初举所闻法体。

　　如是。

　　所闻法体亦指法之辞三世佛经皆安如是亦信顺之辞信则所闻之理会顺则师资之道成此下言通序者由诸经通有之故言通也。

　　△二举能持人。

　　我闻。

　　即阿难自称也大论云耳根不坏声在可闻处意欲闻即闻我是耳之主举我摄众缘也。

　　△三闻持和合非异时。

　　一时。

　　肇师云法王启运嘉会之时天台云机应会在一时也。

　　△四时从佛闻及闻持之处。

　　佛。

　　梵语佛陀此云觉者究竟觉了诸法唯只是心又觉有三义自觉觉他觉满天台云佛名觉者知者于道场树下知觉世间出世间总相别相觉世即苦集觉出世即道灭亦能觉他身长丈六寿八十老比丘像菩提树下生草为座三十四心正习俱尽即三藏佛自觉觉他也带比丘像现尊特身树下一念相应断余残习即通佛自觉觉他也单现尊特坐莲华台受佛职者即别佛自觉觉他也隐前三相唯示不可思议如虚空相即圆佛自觉觉他也今经教主即圆教佛也佛身本一赴缘即三在昔虽三于今即一昔之三若展拳为指今之一若敛指为拳体用似殊其实则一一则三三则一非一非三即三即一记云法华以前三佛离明隔偏小故来至今经从劣辨胜即三而一也。

　　住王舍城。

　　佛为能住王城为所住王舍梵云罗阅祇城云伽罗其城东北十五里至鹫峰是说法华处记云如来本住王三昧三德之城迹居忍土之王舍城耳。

　　耆阇崛山中。

　　此云灵鹫山以山峰似鹫故名其山又云南有尸陀林鹫食尸已栖其上时呼为鹫又前佛今佛皆居此山佛灭后罗汉支佛常居为圣所居故呼为灵中者以此山居五山之中天台云佛好居中所以升中天降中国中日生中夜灭居中山说中道也。

　　△五闻持之伴二初列众二总结众集初文又三初声闻众二初比丘众二初多知识六初举类。

　　与大比丘众。

　　与共也有大道大用大知故言大也比丘有三义怖魔破恶乞士既出家将离生死乖于魔意故魔惧而名怖魔又出家破身口七支之恶故云破恶又佛不许如在家而营生业唯乞食自资身安道存福利檀越故云乞士众者梵云僧伽此翻和合众。

　　△二明数。

　　万二千人俱。

　　此数众本是菩萨迹言比丘耳。

　　△三明位。

　　皆是阿罗汉。

　　阿颰经云应真瑞应经云真人悉约无生义释或言无翻名含三义一无明糠脱后有田中不受生死果报名无生二者九十八使烦恼惑尽名杀贼三者具智断两德堪为人天福田名应供此藏通意耳若别圆释者非但杀贼亦杀不贼非但无生无生亦无非但应供亦能供应此叹别圆地住功德也又观解者从假入空观亦有三义乃至中道观杀无明贼不生三乘心能供养此人如供养世尊也。

　　△四叹德。

　　诸漏已尽无复烦恼逮得己利尽诸有结心得自在。

　　漏者三漏成论云失道故名漏律云痴人造业开诸漏门毗昙云漏落生死亡法身慧命皆是贼义此叹杀贼也烦恼即是九十八使逮得己利叹应供也三界因果名为他智断两德名己利己利具足故名应供诸有即二十五有生处结即二十五有生因因尽果亡此叹无生也定具足故心自在慧具足故名慧自在今言心自在即是定慧具足俱解脱人。

　　△五列名。

　　其名曰阿若憍陈如。

　　阿若是名翻已知又无知乃能知无也憍陈如是姓翻火器婆罗门种其先事火从此名族也。

　　摩诃迦叶。

　　此翻大龟氏其先学道灵龟负仙图而应以此命族又翻饮光身光炎涌。

　　优楼频螺迦叶。

　　螺亦作蠡此翻木瓜林也。

　　伽耶迦叶。

　　迦耶此云城。

　　那提迦叶。

　　那提此云江又云河也。

　　舍利弗。

　　此云身子母好形身所生故名身子又云珠子母聦明相在眼珠之所生故也。

　　大目犍连。

　　此云莱茯根又翻胡豆皆以古仙嗜此二物因此命族也。

　　摩诃迦旃延。

　　此云文饰亦云好肩。

　　阿菟楼驮。

　　亦云阿那律亦名阿泥卢豆此翻无贫也。

　　劫宾那。

　　此云房宿父祷房星得子故名。

　　憍梵波提。

　　此云牛呞宿习不忘避世所笑多居天上。

　　离婆多。

　　此云星宿亦云假和合也。

　　毕陵伽婆蹉。

　　此云余习树下苦坐不避风雨也。

　　薄拘罗。

　　此翻善容端正无病年一百六十岁。

　　摩诃拘絺罗。

　　此云大膝舍利弗舅。

　　难陀。

　　亦云牧牛难陀此云善欢喜大论云牧牛者频婆娑王请佛及僧三月安居令牧牛人近住送乳因得见佛出家成果也。

　　孙陀罗难陀。

　　此云端正即佛之亲弟也其妻名孙陀利因妻而名拣余难陀名也。

　　富楼那弥多罗尼子。

　　上三字翻满愿从父得名下五字从母得名诸梵人呼为满慈子天竺男通称那女通称尼从父母得名。

　　须菩提。

　　此云善吉亦云空生生之日室皆空父母惊异问相师占云此是吉相因名善吉又名空生出家见空得道得无诤三昧等也。

　　阿难。

　　此翻欢喜佛成道日生举国欢喜因以名之又名庆喜即佛叔父白饭王之子。

　　罗睺罗。

　　又云罗云此云覆障是佛的子佛为太子时欲求出家父王不许殷勤不已王言若汝有子听汝出家太子即指妃腹云却后六年汝当生男在胎六年故言覆障佛出家后耶输有孕诸释感嗔欲治欲杀妃临火坑誓曰我若为非母子俱灭若其遗体天当为证因抱子投坑变为莲池莲华捧体王及国人始复不疑佛还国耶输罗云奉佛欢喜丸罗云以幼稚于大众中径持上佛耶输以此息谤国人欢喜。

　　△六结。

　　如是。

　　如上也。

　　众所知识大阿罗汉等。

　　肇师云大士处世犹日月升天有目之徒莫不知识。

　　△二少知识。

　　复有学无学二千人。

　　三藏中十八种学人九种无学又通教九地皆名学十地为无学别圆约有功用无功用明有学无学。

　　△二比丘尼众。

　　摩诃波阇波提比丘尼与眷属六千人俱。

　　此名大爱道亦名憍昙弥此翻众主尼者出家女也。

　　罗睺罗母耶输陀罗比丘尼亦与眷属俱。

　　此云华色亦云名闻以子标母故云罗睺罗母在家为菩萨之妻天人知识出家为尼众主位居无学即名闻也。

　　△二菩萨众六初气类。

　　菩萨摩诃萨。

　　具云菩提萨埵摩诃萨埵什师略去提埵二字菩提云道萨埵云心摩诃云大此大道心气类也。

　　△二大数。

　　八万人。

　　余经集众甚多此经少者语其大数耳观心释约十法界性相十善具万法约八正道即八万法门也。

　　△三阶位。

　　皆于阿耨多罗三藐三菩提不退转。

　　阿耨多罗此云无上三藐此云正又三云遍菩提云知即无上正遍知不退转者约位行念论之应历四教各有三今略论圆教位行念如初住得一身无量身具三不退是也然此不退转者意兼两向今且从上释应以此句贯通十三句下文释之若成上即显阶位若向下即成叹德以对初欢喜地喜其不退堕二边入于中道三不退也。

　　△四叹德(一十二句)。

　　皆得陀罗尼。

　　此下十二句连上不退转一句作横竖二意释竖约十地横约初住上文不退转一句已对初欢喜地释矣此皆得陀罗尼者叹第二离垢地此地亦名离达是遮离诸恶达持众善即总持义。

　　乐说辨才。

　　叹第三发光地内智既明外说则辨。

　　转不退转法轮。

　　叹第四炎慧地以由炎能破暗又能焦炷转法轮自害己惑如焦炷也破他迷妄如除暗也。

　　供养无量百千诸佛。

　　叹第五难胜地得深禅定用神通力难胜难及于一念顷遍至十方供养诸佛。

　　于诸佛所植众德本。

　　叹第六现前地得深禅定能供诸佛福德所资种智现前智是德本如植种于地。

　　常为诸佛之所称叹。

　　叹第七远行地二智方便出过一切广修利益称会佛心。

　　以慈修身。

　　叹第八不动地正智不动不出三界以慈薰身应入五道薰口为说诸法薰心为设方便者也。

　　善入佛慧。

　　叹第九善慧地深入实际妙彻本源。

　　通达大智。

　　叹第十法云地法身如虚空禅定如大云智慧如大雨。

　　到于彼岸。

　　叹十地内德到于三谛之彼岸。

　　名称普闻无量世界。

　　叹十地外德由内德深广而声名普闻。

　　能度无数百千众生。

　　余地度人或一界至九界不名能度十地胜前故能度也诸地叹德以竖义已释次约横义叹约初住一位说之余住例然所谓初发心住一发一切发出过二边革凡超圣入于中道其心寂灭是不退转也初句既尔余十二句叹德例然且初住叹功德更有不可思议二住已去乃至等觉亦复如是。

　　△五列名。

　　其名曰文殊师利菩萨。

　　此云妙德大经云了了见佛性犹如妙德等在北方常喜世界号欢喜藏摩尼宝积如来新译云曼殊室利此翻云妙吉祥也。

　　观世音菩萨。

　　天竺云婆楼吉泜税思益云若众生见者必定得菩提称名者得脱众苦悲华云若有众生受苦称我名念我者为我天眼天耳所见所闻不得免苦不取正觉也。

　　得大势菩萨。

　　思益云我投足之处震动三千大千世界及魔宫殿。

　　常精进菩萨。

　　大宝积云是菩萨为一切众生经无量劫随逐不舍或不受化而无一念弃舍。

　　不休息菩萨。

　　思益云恒河沙劫为一日一夜是三十日为月十二月为年过百千万亿劫得值一佛如是值恒河沙佛行诸梵行修习功德然后受记心不休息故名耳。

　　宝掌菩萨。

　　普超三昧经云被上德铠乃至于佛无能沮败令释大乘若于梦中不志二乘常以实心诸通慧心为人讲宣于诸珍宝心无吝惜故名宝掌耳。

　　药王菩萨。

　　悲华云愿贤劫一千四佛初成道时我皆供养诸佛入灭我皆起塔劫尽苦恼我皆救护刀兵疾疫作大医王然后作佛宝藏佛言字汝为火净药王在后作佛即楼至如来也。

　　勇施菩萨。

　　世间内外财出世无上法财悉能遍施勇敢无惜。

　　宝月菩萨。

　　尊贵如宝种智圆明清凉如月。

　　月光菩萨。

　　分证中道智光能破昏暗使之顿明。

　　满月菩萨。

　　百福严备妙相圆明如月满故。

　　大力菩萨。

　　境智冥合拔苦与乐胜诸偏小。

　　无量力菩萨。

　　本高迹下力大用深普救遍提。

　　越三界菩萨。

　　妙悟千如洞遣百非超世出世。

　　䟦陀婆罗菩萨。

　　此云善守亦云贤守思益云若众生闻名者必定得三菩提。

　　弥勒菩萨。

　　此云慈氏思益云若众生见者即得慈心三昧是菩萨现居知足内院当来出兴于堪忍补释迦之处号弥勒世尊于华林园内龙华树下而成正觉。

　　宝积菩萨。

　　分证三德尊贵如宝名宝圆融微妙名积。

　　导师菩萨。

　　于堕邪道众生生大悲心令入正道不求恩报故名。

　　△六结。

　　如是等菩萨摩诃萨八万人俱。

　　△三杂众八初欲界天。

　　尔时释提桓因与其眷属二万天子俱复有名月天子。

　　月天。

　　普香天子。

　　星天。

　　宝光天子。

　　日天子皆帝释内臣。

　　四大天王与其眷属万天子俱。

　　即帝释外臣如武将护世金光明四天王品尔时提头赖叱毗留勒叉毗留博叉毗沙门始自东方终于北方。

　　自在天子。

　　化乐天也。

　　大自在天子。

　　他化自在天乃欲天主也。

　　与其眷属三万天子俱。

　　△二色界天。

　　娑婆世界主梵天王尸弃大梵。

　　标梵王又尸弃似二人今举位显名目一人耳初禅有梵众梵辅大梵今举王摄诸。

　　光明大梵等与其眷属万二千天子俱。

　　光明者二禅也此有少光无量光极光等者三禅三天四禅九天即是色界十八梵天也。

　　△三龙王。

　　有八龙王难陀龙王䟦难陀龙王。

　　难陀此云欢喜䟦此云善即兄弟二龙护摩竭提雨泽以时国无饥年即目连所降者。

　　娑伽罗龙王。

　　此云咸海从居海受名此如华严云本住智度大海迹处沧溟。

　　和修吉龙王。

　　此云多头亦云宝称。

　　德叉迦龙王。

　　此云现毒亦云多舌。

　　阿那婆达多龙王。

　　从池得名此云无热阿含云雪山有池名阿耨达池其中有五柱堂龙常居此龙有三患一热风热沙着身烧皮肉二恶风暴起吹其宫殿失宝饰等龙身自现以为苦恼三诸龙娱乐时金翅鸟王入宫搏撮始生龙子诸龙恐怖今此池无彼三患若鸟欲起心往便即命终故云无热恼也。

　　摩那斯龙王。

　　此云大身或大力大意本住无边身法门迹为大体。

　　优钵罗龙王等各与若干百千眷属俱。

　　亦云沤钵罗此云黛色莲华龙依此住从池得名。

　　△四紧那罗。

　　有四紧那罗王法紧那罗王妙法紧那罗王大法紧那罗王持法紧那罗王各与若干百千眷属俱。

　　此云疑神似人而有一角故号人非人天帝法乐神四紧奏四教法门之乐赞佛也。

　　△五乾闼婆。

　　有四乾闼婆王乐乾闼婆王乐音乾闼婆王美乾闼婆王美音乾闼婆王各与若干百千眷属俱。

　　此云嗅香以香为食亦云香阴其身出香此天帝俗乐之神也。

　　△六阿修罗。

　　有四阿修罗王婆稚阿修罗王佉罗骞驮阿修罗王毗摩质多罗阿修罗王罗睺阿修罗王各与若干百千眷属俱。

　　此云无酒四天下采华酿于大海鱼龙业力其味不变嗔妒誓断故云无酒婆稚此云被缚五恶物系头不解脱故亦云为天帝所缚故佉罗骞驮此云广肩胛毗摩质多罗此云净心罗睺此云障持即障持日月也举手障日世谓日蚀掩月亦尔或作大声世言天兽吼气呵日月失光来诉于佛佛告罗睺莫吞日月罗睺颤动身流白汗即放日月佛力众生力不能为害。

　　△七迦楼罗。

　　有四迦楼罗王大威德迦楼罗王大身迦楼罗王大满迦楼罗王如意迦楼罗王各与若干百千眷属俱。

　　迦楼罗此云金翅翮作金色两翅相去三百三十六万里居瞻部大树上庄子呼为大鹏也。

　　△八人众。

　　韦提希子阿阇世王与若干百千眷属俱。

　　韦提希此云思惟即阿阇世之母也阿阇世亦云未生怨或呼为婆留支此云无指内人将护呼为善见大经云阿阇名不生世名怨以不见佛性故烦恼怨生普超云阿阇世从文殊忏悔得柔顺忍命终入宾吒罗地狱即入即出生上方国土得无生忍弥勒出时复来名不动菩萨后当作佛号净界如来。

　　△二总结众集。

　　各礼佛足退坐一面。

　　退坐一面总结众集作礼退坐而听法也疏问云佛在人中说法今列人众何少答文略不载人实不少如下文云及诸小王转轮圣王等。

　　△第二别序五初众集序二现瑞序三疑念序四发问序五答问序初文又二初众集威仪。

　　尔时世尊四众围绕。

　　别序者望通而得名也尔时者欲现六瑞之时也世尊者福慧具足世出世间尊无过上四众者旧言在家出家各二合为四众今约一众更开为四谓发起当机影响结缘也权谋智鉴知机知时激扬发动成办利益等者名发起夙植德本缘合时熟如痈欲溃不起于座闻即得道此名当机往古诸佛隐其圆极匡辅法王如星绕月虽无作为而有巨益此名影响力无引导激动之能德非伏物镇严之用而过去根浅覆漏污杂三慧不生虽现世见佛闻法而无四悉檀益但作未来得度因缘此名结缘比丘既尔余三众亦然是则合为一十六众矣围绕者约因缘释佛初出世人未知法净居天下化为人像到已右旋旋已敬礼礼已却坐听法因于天敬而人用为式焉约教者行旋威仪表四门机动俱见圆理以圆对偏例有四义约观心者佛身周匝相好庄严四旋瞻仰增念佛定约本迹者若观色身即见法身也。

　　△二众集供养。

　　供养恭敬尊重赞叹。

　　通语三业皆是供养别卑谨虔礼为恭敬至心专注为尊重发言称美为赞叹施其依报为供养。

　　△二现瑞序二初此土六瑞六初说法。

　　为诸菩萨说大乘经名无量义教菩萨法佛所护念。

　　大乘者善戒经有七大一法大谓十二部二心大谓求菩提也三解大谓解菩萨藏四净大谓见道净心五庄严大谓福德智慧六时大谓三阿僧祇行行七具足大谓相好自严得菩提也六因也七果也以大因大果合为大乘也名无量义者经云从一法生其一法者谓无相无相不相名为实相从此实相生无量法所谓二法三道四果言无相者无生死相也不相者不涅槃相即指中道为实相也二法者顿渐二也三道即三乘四果即罗汉支佛菩萨佛也此等诸法名为无量即指实相为义处耳教菩萨法者以此无量义处用教菩萨法义处即谛理也文云尽教以佛道是也佛所护念者以由无量义处是佛自证得是故护念虽欲开示众生根钝而久默斯要不务速说者是名护念。

　　△二入定。

　　佛说此经已结跏趺坐入于无量义处三昧身心不动。

　　入三昧者慧定相成非禅不智须先入定非智不禅故先说法即智而定即定而智先后出入无有隔碍也说经已更入定者是为法华作序耳若不先开则后无所合所以先入开定为合定作序名为瑞相也若作次第说者先入无量义处三昧已应入法华三昧若明言彰显时众则知何待弥勒殷勤文殊靳固是知作序明矣身心不动者与所缘处相应也其身之本源湛若虚空心之理性毕竟常寂所以称无量义处者此定寂而常照故知世出世间从此一法出无量法也。

　　△三雨华。

　　是时天雨曼陀罗华摩诃曼陀罗华曼殊沙华摩诃曼殊沙华而散佛上及诸大众。

　　曼陀罗此云适意又云白华曼殊沙此云柔软又云赤华雨此四华者表其当获佛因佛因者住行向地圆因也小白表铜轮习种性十住开佛知见大白表银轮性种种十行示佛知见小赤表金轮道种性十回向悟佛知见大赤表琉璃轮圣种性十地入佛知见也此四轮之因从中道生所以从天雨华而表之以因有趣果之义故云散佛上如此因果谁当感克只是此会时众故言及诸大众。

　　△四地动。

　　普佛世界六种震动。

　　此表圆家六番破无明也无明若转即变为明故普佛世界六种震动六种表住行向地等妙六番也六种者谓动起踊震吼觉六也一一有三谓动三者动遍动等遍动也起三者谓起遍起等遍起也踊三者踊遍踊等遍踊也震三者震遍震等遍震也吼三者吼遍吼等遍吼也觉三者觉遍觉等遍觉也此十八种表破十八界也摇飏不安为动自下升高为起𡑝陇凹凸为踊隐隐声为震声大名吼悟物名觉也。

　　△五众喜。

　　尔时会中比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王是诸大众得未曾有欢喜合掌一心观佛。

　　今但列四众者当机也今略菩萨者影响也小王者即世主如轮王也应知雨华地动是外瑞也大众心喜是内瑞也知甘露将降是以欣跃内充此非常喜也故能一心观佛安得非瑞若喜动阴心者人天义也喜动真谛无漏心者藏通义也喜动即假心者别义也喜动实相心者圆义也比丘翻除馑男比丘尼翻除馑女优婆塞翻清信男优婆夷翻清信女。

　　△六放光。

　　尔时佛放眉间白毫相光照东方万八千世界靡不周遍。

　　放光即表应机设教破惑除疑也白毫者具种种功德其毫中表俱空状如白琉璃筒内外清净从初发心行行至涅槃一切功德皆现毫中矣毫在二眉中间表中道常其相柔软表乐卷舒自在表我白即表净也放光破暗表其中道生智慧光照此土他土者表自觉觉他也照东方者东为方之始表十住是位之始也是以迹门说法生身菩萨朗然见理入于十住开佛知见举初即知中后也故云靡不周遍耳所言遍者诸方亦然诸位亦然若就本门说法四方佛集即表本门法身菩萨增道损生四位增长也。

　　△二他土六瑞六初见六趣。

　　下至阿鼻地狱上至阿迦尼吒天于此世界尽见彼土六趣众生。

　　阿鼻此云无间在地之下也阿迦尼吒此云质碍究竟即色究竟天从地狱至有顶即是六凡又见佛菩萨比丘等则十法界具足矣。

　　△二见诸佛。

　　又见彼土现在诸佛。

　　彼佛现在此佛亦然明彼此二土佛皆出世间。

　　△三闻佛说法。

　　及闻诸佛所说经法。

　　是现彼佛初从无相一法非顿而顿与此土初说华严同。

　　△四见四众得道。

　　并见彼诸比丘比丘尼优婆塞优婆夷诸修行得道者。

　　是现彼佛非渐而渐与此土佛次说三藏意同。

　　△五见菩萨行行。

　　复见诸菩萨摩诃萨种种因缘种种信解种种相貌行菩萨道。

　　是现彼佛说三藏后说方等般若诸经与此土佛三藏之后所说意同也种种因缘者昔善为因今教为缘种种相貌者共不共各四门一一门复有无量相貌如五百比丘各说身因即共义也不共四门亦如是故知因缘相貌种别无量皆是彼与此同。

　　△六见佛涅槃。

　　复见诸佛般涅槃者复见诸佛般涅槃后以佛舍利起七宝塔。

　　是现彼土开权显实收无量法还归一法唱入涅槃息化起塔当知此土从一出无量法必当收无量法还入一法开权显实息化归真与彼同也。

　　△三疑念序二初弥勒疑念三初念六瑞。

　　尔时弥勒菩萨作是念今者世尊现神变相以何因缘而有此瑞。

　　神变者神名天心天然内慧变名变动即是六瑞外彰首楞严云佛住不二法能作于神通法王法力超盖一切弥勒不测神变故兴疑念又弥勒值佛植善既多何容不仿佛知应须隐明权言不知。

　　△二念问谁。

　　今佛世尊入于三昧是不可思议现希有事当以问谁谁能答者。

　　△三念问文殊。

　　复作此念是文殊师利法王之子已曾亲近供养过去无量诸佛必应见此希有之相我今当问。

　　问经称文殊是法王子此诸菩萨何人不是法王之子答有二义故一于王子中德推文殊二诸经中文殊并为菩萨众首。

　　△二大众疑念二初念六瑞。

　　尔时比丘比丘尼优婆塞优婆夷及诸天龙鬼神等咸作此念是佛光明神通之相。

　　△二念问谁。

　　今当问谁。

　　问文殊弥勒德位相亚何故一问一答耶答位虽齐等宾主异宜圣人乘机非问者不能答也又法门有权实权者须问实者须答又迹有久近近问久答又名有便易弥勒名慈慈为众生应须问文殊名妙德德应须答此即四种消文记云此诸大众遍历多会久知文殊神用莫测众亦精诚专注妙德。

　　△四发问序二初长行二初经家述二初述自疑。

　　尔时弥勒菩萨欲自决疑。

　　△二述他疑。

　　又观四众比丘比丘尼优婆塞优婆夷及诸天龙鬼神等众会之心。

　　△二发问二初问此土。

　　而问文殊师利言以何因缘而有此瑞神通之相放大光明。

　　△二问他土。

　　照于东方万八千土悉见彼佛国界庄严。

　　△二偈颂二初颂上问二请答初文又二初问此土六瑞。

　　于是弥勒菩萨欲重宣此义以偈问曰。

　　长行之后复有偈颂者龙树毗婆娑云一随其国土天竺有散华贯华之说二随其乐欲不同有乐散说有乐章句三随其生解不同或散说得解或于章句得解四随其利钝不同利者一闻即悟钝者再说始明五表佛殷勤重说乃至十为众集前后故具兹多义故有偈也。

　　文殊师利道师何故眉间白毫大光普照雨曼陀罗曼殊沙华栴檀香风悦可众心以是因缘地皆严净而此世界六种震动时四部众咸皆欢喜身意快然得未曾有。

　　总问此土六瑞此偈中长出香风地净而无说法入定者导师是也良以说法入定能导于人即是说法入定也风本无香而香为奇以成瑞耳天华至妙岂有色而无香此表因运至果如华有香风华既集地地则严净因若趣果果则严净光明云聚集功德庄严佛身故以二事显成四华也。

　　△二问他土六瑞六初问六趣。

　　眉间光明照于东方万八千土皆如金色从阿鼻狱上至有顶诸世界中六道众生生死所趣善恶业缘受报好丑于此悉见。

　　众生是能趣之人生死是所趣之处善恶业缘是趣因受报好丑是趣果也。

　　△二问见彼佛说法。

　　又睹诸佛圣主师子演说经典微妙第一其声清净出柔软音教诸菩萨无数亿万梵音深妙令人乐闻各于世界讲说正法种种因缘以无量喻照明佛法开悟众生。

　　上直见佛此广明说法之相谓说顿教逗大根性圣主师子如此土卢舍那像也演说经典微妙第一如此土日照高山演华严也教诸菩萨如此土七处八会无声闻人也照明佛法开悟众生如此土始见佛身入如来慧也。

　　△三问他土众三初开声闻乘。

　　若人遭苦厌老病死为说涅槃尽诸苦际。

　　若遭苦厌集复厌依果感佛说涅槃者此人则能尽诸苦际耳。

　　△二开中乘。

　　若人有福曾供养佛志求胜法为说缘觉。

　　若供养佛多虽遭苦而致福故云声闻三生种福支佛百劫种福形彼声闻故言有福志求胜法者支佛求道故修行深求缘起胜妙之理即是他土开中乘也。

　　△三开大乘。

　　若有佛子修种种行求无上慧为说净道。

　　运真慈悲能绍佛种故言佛子修于六度故言种种行志求佛道故言无上慧于六度中无其六蔽如药中无病故言净道非毕竟净也。

　　△四结前开后。

　　文殊师利我住于此见闻若斯及千亿事如是众多今当略说。

　　见闻若斯即结前也如是众多是开后也。

　　△五问他土菩萨修行三初总问。

　　我见彼土恒沙菩萨种种因缘而求佛道。

　　△二次第问六初问檀三初问舍财。

　　或有行施金银珊瑚真珠摩尼砗磲码瑙金刚诸珍奴婢车乘宝饰辇舆欢喜布施回向佛道愿得是乘三界第一诸佛所叹或有菩萨驷马宝车栏楯华盖轩饰布施。

　　珍宝奴婢为施者贵贱共能也若驷马宝车者则王者所施以此行檀故云布施。

　　△二问舍身。

　　复见菩萨身肉手足及妻子施求无上道。

　　身肉等内身妻子等外身。

　　△三问舍命。

　　又见菩萨头目身体欣乐施与求佛智慧。

　　舍头目即舍命也而不言法施者让后般若故也又约身命财与生死后际等得不坏常住即是法施。

　　△二问戒。

　　文殊师利我见诸王往诣佛所问无上道便舍乐土宫殿臣妾剃除须发而被法服。

　　在家施易而戒难出家戒易而施难故约比丘明戒记云往诣者表往非余故诣佛所所问尊极故云无上道所舍不轻故云乐土身心俱离故云剃除如五王经云昔有五王互为亲友有一王名普安习菩萨行余四王邪见炽盛普安愍之呼来殿上七日娱乐送之还国大王自送半途问之曰卿等各何所乐四王各言世间之乐已回问王何所乐王答曰我所乐者不生不灭不苦不乐存亡自在四王问曰如此之乐何所有耶王曰吾师号佛近在祇洹诸王欢喜俱诣佛所佛说八苦王及侍从百千万人得须陀洹舍国入道而被法服者如璎珞经云此袈裟衣龙得一缕则金翅不吞明如僧祇律。

　　△三问忍。

　　或见菩萨而作比丘独处闲静乐诵经典。

　　忍有三种而作比丘即苦行忍独处闲静即生忍乐诵经典即第一义忍。

　　△四问精进。

　　又见菩萨勇猛精进入于深山思惟佛道。

　　夫深山可畏非窳怯者所居唯勇进者能安之傍若无物思修实相念念不休进求佛道。

　　△五问禅二初问修根本禅(藏通)。

　　又见离欲常处空闲深修禅定得五神通。

　　通途皆有根本之修也离欲得五通者此通教定也别教兼离二乘欲中道又离顺道法爱欲深修者初禅一品乃至九品传传为深转变自在能发诸通凡夫五通二乘六通别教菩萨让佛分有无漏亦称五通圆教初后皆具六通。

　　△二问出世上上禅(别圆)。

　　又见菩萨安禅合掌以千万偈赞诸法王。

　　安禅偈赞者是别圆上上禅寂散不相妨所以不起灭定现诸威仪如修罗琴不拊而韵无缘无念有感则形。

　　△六问般若二初问自行。

　　复见菩萨智深志固能问诸佛闻悉受持。

　　智深慧穷理本也志固者誓愿广大也即二种庄严能问能持也。

　　△二问化他。

　　又见佛子定慧具足以无量喻为众讲法欣乐说法化诸菩萨破魔兵众而击法鼓。

　　未到慧多无色定多四禅等又背舍慧多九定定多十一切处中等又二乘定多菩萨慧多于佛则等破魔者空观破四魔假观次第破八魔中观圆破八魔十魔一切魔击鼓者初发心便成正觉分身百佛界作佛圆击梵轮法鼓。

　　△三不次第问七初问禅二一问入舍禅。

　　又见菩萨寂然宴默天龙恭敬不以为喜。

　　△二问入悲禅。

　　又见菩萨处林放光济地狱苦令入佛道。

　　次第问者是渐一途不次第问不定一途今初一行问入舍禅即是自行记云舍禅者第四禅也亦可别圆忘怀之舍忘彼禅故名舍次一行入悲禅即是化他然菩萨入定放光种种利益具出华严思益也婆娑云初禅修悲易二禅修喜易三禅修慈易四禅修舍易此慈悲喜舍四禅名为四无量心是菩萨行也。

　　△二问精进。

　　又见佛子未尝睡眠经行林中勤求佛道。

　　即是般舟念佛等法门耳般舟翻佛立此举除睡中最以九十日常行故也未尝睡眠精进可知。

　　△三问戒。

　　又见具戒威仪无缺净如宝珠以求佛道。

　　威仪无缺即初不缺戒净如宝珠即第十究竟戒此于十戒中举其初后十戒名出大论大经。

　　△四问忍。

　　又见佛子住忍辱力增上慢人恶骂捶打皆悉能忍以求佛道。

　　问生法二忍也阿含云力有六种一小儿啼为力二女人瞋为力三国王憍为力四罗汉进为力五诸佛悲为力六比丘忍为力也。

　　△五更问禅。

　　又见菩萨离诸戏笑及痴眷属亲近智者一心除乱摄念山林亿千万岁以求佛道。

　　除五盖也离戏笑是却掉悔盖离痴眷属是除瞋盖亲近智者是除疑盖一心除乱是除贪盖摄念山林是除眠盖。

　　△六问檀二初明四事施。

　　或见菩萨肴膳饮食百种汤药施佛及僧名衣上服价直千万或无价衣施佛及僧千万亿种旃檀宝舍众妙卧具施佛及僧清净园林华果茂盛流泉浴池施佛及僧。

　　△二结成施。

　　如是等施种种微妙欢喜无厌求无上道。

　　前三行正明四事施谓饮食衣服卧具汤药也第四行施园林等第五行结成所施之意名衣者阿含云迦叶出家时选择家中最下衣裳得一弊衣其价直十万两金作僧伽梨衣肴𦵔也膳美食也。

　　△七问般若三初不可说而说般若。

　　或有菩萨说寂灭法种种教诏无数众生。

　　△二不可观而观般若。

　　或见菩萨观诸法性无有二相犹如虚空。

　　三而说而观论般若。

　　又见佛子心无所著以此妙慧求无上道。

　　此三行科文已明第三一行言语道断心行所灭即说不可说观不可观而论般若也。

　　△六问涅槃六初总标起塔。

　　文殊师利又见菩萨佛灭度后供养舍利。

　　△二塔数。

　　又见佛子造诸塔庙无数恒沙严饰国界。

　　△三塔量。

　　宝塔高妙五千由旬纵广正等二千由旬。

　　△四塔相。

　　一一塔庙各千幢幡珠交露幔宝铃和鸣。

　　△五供养。

　　诸天龙神人及非人香华伎乐常以供养。

　　△六总结。

　　文殊师利诸佛子等为供舍利严饰塔庙国界自然殊特妙好如天树王其华开敷。

　　今见他土佛般涅槃佛子慕德为树塔庙即表无量悉归一也梵云塔婆此云方坟树王者即波利质多正供舍利傍严佛国土天龙伎乐等者以塔藏身界故供养者福大不同殿堂形貌安处长阿含云佛临灭时有梵摩比丘在佛前执扇扇佛佛却去之阿难思念此比丘常随侍佛今末后乃却之者云何佛告阿难今俱尸城十二由旬天神畟塞诸天神等皆欲供养而此比丘有大威德光明映蔽使不近近是故令却阿难问以何因缘故有是身光佛言昔于毗婆尸佛时以欢喜心手执火炬照彼佛塔由是福光明乃尔火照既尔余皆准知。

　　△二请答二初举疑事述请三初举见此土事。

　　佛放一光我及众会见此国界种种殊妙。

　　△二举见他土事。

　　诸佛神力智慧希有放一净光照无量国。

　　初举此土事以白毫为本故先举及诸事故言种种二他土事以诸佛为本总摄余五瑞。

　　△三请答决众疑。

　　我等见此得未曾有佛子文殊愿决众疑。

　　△二释四伏难二初正释。

　　四众欣仰瞻仁及我世尊何故放斯光明。

　　连下三行释四伏难者文殊内心构难不肯时答其意有三一此瑞希奇不可仓卒轻尔有判二智众如海谦光推高三靳固前却生众渴仰故以伏难潜而拒之弥勒彰灼释难意亦有三一瑞大疑大若不为释忧兕在怀妨闻正说二众海乃多机在仁者三阖众瞻仁故知注诚殷重所以彰言释难请令时答初伏难者因正请生请云佛子文殊愿决众疑文殊仍此起初伏难汝云众疑众未曾疑若疑应问众既不疑我何所决弥勒即以第一偈释云四众欣仰瞻仁及我及我欲令我问瞻仁欲得仁答。

　　佛子时答决疑令喜何所饶益演斯光明。

　　文殊因此又起第二难众同有疑不易可答待佛出定然后决疑弥勒即以第二偈释若有疑在怀忧兕不泰应以时答复知如来何时定起。

　　佛坐道场所得妙法为欲说此为当授记。

　　文殊因此又起第三难我与仁者同居学地欲测佛意微共筹量独令我答于理不可弥勒即以第三偈释我亦微心下思踟蹰两楹为说妙法为当授记故言佛坐道场(乃至)为当授记。

　　示诸佛土众宝严净及见诸佛此非小缘。

　　文殊因此起第四难若如汝说即是释疑何烦我答弥勒即以第四偈释安得以我犹豫之心而判大事故言示诸佛土此非小缘文殊伏难既穷谦光亦止后一偈结请答也此四伏难者昔光宅受于次师次师受于江北钊(音昭)师既是先贤文外巧思故今用之下文文殊决答于偈后分明判答处即断此四伏疑其意例然。

　　△二结请。

　　文殊当知四众龙神瞻察仁者为说何等。

　　△五答问序二初长行二偈颂初文又四初惟忖答二初标章。

　　尔时文殊师利语弥勒菩萨摩诃萨及诸大士善男子等如我惟忖。

　　惟思忖量也惟今如昔忖昔如今然文殊古佛岂应不知迹示思惟也。

　　△二正惟忖。

　　今佛世尊欲说大法雨大法雨吹大法螺击大法鼓演大法义。

　　欲说大法者答说法瑞雨大法雨者答雨华瑞吹大法螺者答大众心喜瑞击大法鼓者答地动瑞演大法义者答放光瑞欲说大法者惟昔诸佛说无量义后则开权显实收无量而归于一忖于今佛既说法已亦应开权显实会无量以归一一者即大法也雨大法雨者惟昔诸佛雨华之后普入圆因住行向地忖于今佛亦然吹大法螺者惟昔四众见瑞欢喜得未曾有鄣除机动即改人行教理皆一忖今众喜亦然击大法鼓者惟昔地动已后即有六番破无明贼忖于今佛亦然声教极妙故演大法义者惟昔诸佛放白毫光后即说法华忖于今佛亦然广明五佛道同既是佛道故言演大法义也唯少入定一瑞然而五瑞莫不皆由入定意则兼含矣又别释欲说大法是总下四句是别雨吹击演开示悟入以对住行向地是也初如种子得雨萌开开于十住佛知见次如吹螺改号得十住闻法改入十行示佛知见三如击鼓戒兵从十行闻法改入十向悟佛知见也演之言布横竖广深乃展演之义在十向闻法入于十地入佛知见穷源尽边深广备足矣也。

　　△二略曾见答。

　　诸善男子我于过去诸佛曾见此瑞放斯光已即说大法是故当知今佛现光亦复如是欲令众生咸得闻知一切世间难信之法故现斯瑞。

　　初以己智惟忖今以略曾见答他土问也今见如昔昔秪如今欲令众生闻知者即是闻思两慧亦是信法两行。

　　△三广曾见答三初引一佛同三初明时节。

　　诸善男子如过去无量无边不可思议阿僧祇劫。

　　弥勒因光横见以问文殊引昔竖见以答如过去劫既云无量无边是则不可思议矣。

　　△二标名。

　　尔时有佛号日月灯明如来应供正遍知明行足善逝世间解无上士调御丈夫天人师佛世尊。

　　标名同者其通号同也日是慧月是定定慧是自行德灯明是化他德又日月灯是三智今佛亦三智故言同耳记云通号者应身皆具十号故名为通法身望应亦得义立吾今此身即是法身故应号即法号也然释法号须从法立如止观云乘无二智来契正觉即名如来以无二理遍入诸法名应供了不二智智体无偏名正遍知知无二法互通法界虽无来往遍入三世名明行足无二之法性冥三德名善逝理遍一切具三世间名世间解能解此理无复有过上名无上士解此理故能调难调调十法界名调御了法界法名丈夫契此理故一切宗仰过于人天之上名天人师觉此理故名之为佛达此理故而为三世之所敬故名世尊。

　　△三说法三初始说顿教同。

　　演说正法初善中善后善其义深远其语巧妙纯一无杂具足清白梵行之相。

　　初开顿教大乘七善也初中后善者即是顿教序正流通名为时节善其义深远则顿教了义之理此名为义善其语巧妙即顿教八音所吐也会理直说悦菩萨心此名为语善纯一无杂者不与二乘共即是顿教独一善具足者明界内外满字法即顿教圆满善清白者无二边瑕秽即顿教调柔善南岳云是行善耳梵行之相即顿教无缘慈善。

　　△二顿后开渐同。

　　为求声闻者说应四谛法度生老病死究究涅槃为求辟支佛者说应十二因缘法为诸菩萨说应六波罗蜜。

　　四谛法即是古佛于顿后开渐与今同答上问为说涅槃也十二因缘者答上问为说缘觉也说六波罗蜜者答上问修种种行也。

　　△三开权显实同。

　　令得阿耨多罗三藐三菩提成一切种智。

　　此明古佛开顿渐后即显实之说也始终究竟此答弥勒见他土佛般涅槃涅槃后起塔之问也。

　　△二引中二万佛同。

　　次复有佛亦名日月灯明次复有佛亦名日月灯明如是二万佛皆同一字号日月灯明又同一姓姓颇罗堕弥勒当知初佛后佛皆同一字名日月灯明十号具足所可说法初中后善。

　　初引一佛备举顿渐说法同中引二万佛但举说顿同故言初中后善后引一佛但举开渐同所以然者互举耳指前可知姓颇罗堕者即婆罗门十八姓中一姓也本行集翻名重幢。

　　△三引最后一佛同三初曾见事与今已同。

　　其最后佛未出家时有八王子一名有意二名善意三名无量意四名宝意五名增意六名除疑意七名响意八名法意是八王子威德自在各领四天下是诸王子闻父出家得阿耨多罗三藐三菩提悉舍王位亦随出家发大乘意常修梵行皆为法师已于千万佛所植诸善本。

　　昔佛八子今佛一子数虽不等并出同居之土土有见思俱示有子有子事同一八赴缘别有所表生一子表一道清净生八子表八正道数异义同。

　　△二曾见事与今今同二初现相同二初明此土六瑞。

　　是时日月灯明佛说大乘经名无量义教菩萨法佛所护念(说法同)说是经已即于大众中结跏趺坐入于无量义处三昧身心不动(入定同)是时天雨曼陀罗华摩诃曼陀罗华曼殊沙华摩诃曼殊沙华而散佛上及诸大众(雨华同)普佛世界六种震动(地动同)尔时会中比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王等是诸大众得未曾有欢喜合掌一心观佛(众喜同)尔时如来放眉间白毫相光照东方万八千佛土靡不周遍(放光同)。

　　△二明他土六瑞。

　　如今所见是诸佛土。

　　总云如今所见则知昔佛他土六瑞亦与今同。

　　△二疑念同。

　　弥勒当知尔时会中有二十亿菩萨乐欲听法是诸菩萨见此光明普照佛上得未曾有欲知此光所为因缘。

　　尔时会中菩萨疑念即与今弥勒同。

　　△二曾见事与今当同六初因人同。

　　时有菩萨名曰妙光有八百弟子。

　　昔佛定起因妙光菩萨说经今佛定起因身子说经即是所因人同也昔佛八子师于妙光如来定起对告妙光又付托妙光今佛子罗云亦师身子今佛从定起亦对告身子至迹门竟又付托身子是则古今与同矣疑者云妙光是菩萨身子是声闻此云何同须知昔事已彰称为菩萨今事未发且言声闻比及发迹身子是大菩萨非同何谓昔妙光垂迹何必不作声闻特是文殊巧说方便隐显耳。

　　△二说法名同。

　　是时日月灯明佛从三昧起因妙光菩萨说大乘经名妙法莲华教菩萨法佛所护念。

　　说经名同即妙法同耳也。

　　△三时节同。

　　六十小劫不起于座时会听者亦坐一处六十小劫身心不动听佛所说谓如食顷是时众中无有一人若身若心而生懈倦。

　　△四唱灭同。

　　日月灯明佛于六十小劫说是经已即于梵魔沙门婆罗门及天人阿修罗众中而宣此言如来于今日中夜当入无余涅槃。

　　昔佛说法华即时唱入灭亦如迦叶佛以土净故于法华唱灭即入灭也今佛说宝塔品中明如来不久当入涅槃化导已毕唱灭事齐也。

　　△五授记同。

　　时有菩萨名曰德藏日月灯明佛即授其记告诸比丘是德藏菩萨次当作佛号曰净身多陀阿伽度阿罗诃三藐三佛陀。

　　昔佛授德藏菩萨记今佛授身子声闻记岂得是同昔事已成故言菩萨记正是会三归一声闻得记也若说昔授声闻记者佛从定起更何所论此盖文殊巧谈故不发迹耳不发迹者明所隐意意待定记耳多陀阿伽度此云如来阿罗诃此云应供三藐三佛陀此云正遍知此十号中举其三也净名云若我分别此三者穷劫不尽。

　　△六灭后通经同五初明时节。

　　佛授记已便于中夜入无余涅槃。

　　△二出其人。

　　佛灭度后妙光菩萨持妙法莲华经。

　　△三明久近。

　　满八十小劫为人演说。

　　△四明所化众二初明已成弟子。

　　日月灯明佛八子皆师妙光妙光教化令其坚固阿耨多罗三藐三菩提是诸王子供养无量百千万亿佛已皆成佛道其最后成佛者名曰然灯。

　　已成即八子行成久已得佛。

　　△二明当成弟子。

　　八百弟子中有一人号曰求名贪着利养虽复读诵众经而不通利多所忘失故号求名是人亦以种诸善根因缘故得值无量百千万亿诸佛供养恭敬尊重赞叹。

　　引八子八百者近则释疑密开寿量释疑者或谓弥勒是补处为大文殊非补处为小小不应答大不应问故举八百宜应有问也妙光昔亲对佛先又为师所以释疑非谬密开寿量者八子最小得成佛号曰然灯即是定光妙光即是文殊是释迦九世祖师孙今成佛祖为弟子师弟无定将密显生非生灭非灭之意也问弥勒昔见诸佛曾闻法华今何疑问答时众机宜应须扣发耳妙乐云九代祖师者若据八子皆师妙光得妙光居八代之首八子最后名然灯然灯既为释迦之师是故妙光为九代祖也生非生等者既师弟更互当知师弟之生实非生尔前曾灭实非灭也必久曾证非生非灭常住之理故今迹示生灭耳又迹难测故生非生本理妙故灭非灭本迹虽殊不思议一也。

　　△五结会古今。

　　弥勒当知尔时妙光菩萨岂异人乎我身是也求名菩萨汝身是也。

　　△四分明判答。

　　今见此瑞与本无异是故惟忖今日如来当说大乘经名妙法莲华教菩萨法佛所护念。

　　今昔六瑞既同惟忖决定不谬略曾广曾皆决定也当说大乘者决定前云说法瑞也名妙法莲华者决定前云雨华瑞也教菩萨法者决定前云众喜瑞也佛所护念者决定前云地动瑞也兼总入定悉在其中矣。

　　△二偈颂二初颂广曾见答二初颂最初一佛同。

　　尔时文殊师利于大众中欲重宣此义而说偈言。

　　我念过去世无量无数劫有佛人中尊号日月灯明世尊演说法度无量众生无数亿菩萨令入佛智慧。

　　△二颂最后佛三同三初颂曾见事与今已同。

　　佛未出家时所生八王子见大圣出家亦随修梵行。

　　△二颂曾见事与今今同二初颂此彼六瑞同二初此土六瑞。

　　时佛说大乘经名无量义于诸大众中而为广分别佛说此经已即于法座上跏趺坐三昧名无量义处天雨曼陀华天鼓自然鸣诸天龙鬼神供养。

　　△中尊一切诸佛土即时大震动佛放眉间光现诸希有事。

　　于中而长出天鼓自然鸣者表无问而自说也现诸希有事即总颂诸瑞。

　　△二他土六瑞五初见六趣同。

　　此光照东方万八千佛土示一切众生生死业报处有见诸佛土以众宝庄严琉璃颇梨色斯由佛光照及见诸天人龙神夜叉众乾闼紧那罗各供养其佛。

　　三行为四初半行重颂总瑞次一句正举六趣故云一切次一句总明生死因果及处生死两字总标也业因报果处即二十有次一行明所依土前长行之文及问答中皆不云光色乃至此方云者前岂应无次一行明诸趣供养意表机成当知前亦非无也问既云庄严即是净土那云道同耶答净由光照元具六道净土则无恶道之名故知非但色净由光亦乃众宝具足各供则指万八千土。

　　△二颂见佛同。

　　又见诸如来自然成佛道身色如金山端严甚微妙如净琉璃中内现真金像。

　　自然成佛道者方便道则加心修习发真道即是自然任运与理合也又自然成佛道是报身琉璃是法身本净金像是应物现形也。

　　△三颂说顿同。

　　世尊在大众敷演深法义。

　　此则将法约人法既深玄当知必运大机而开顿教此颂上纯一无杂也。

　　△四颂说三乘同。

　　一一诸佛土声闻众无数因佛光所照悉见彼大众或有诸比丘在于山林中精进持净戒犹如护明珠又见诸菩萨行施忍辱等其数如恒沙斯由佛光昭。

　　此即将人约法人既二乘必知开三藏说也是颂上为求声闻者说应四谛法虽不颂出缘觉兼摄在中次二行颂上六度大乘也。

　　○行施忍辱等等余禅慧二度耳而以比丘为六度菩萨者前发问偈中既云又见菩萨而作比丘于此比丘为菩萨义亦无妨也。

　　△五颂菩萨修行同。

　　又见诸菩萨深入诸禅定身心寂不动以求无上道又见诸菩萨知法寂灭相各于其国土说法求佛道。

　　△二四众疑念同。

　　尔时四部众见日月灯佛现大神通力其心皆欢喜各各自相问是事何因缘。

　　颂昔佛四众疑念如文可解也。

　　△三颂曾见事与今当同六初颂因人同。

　　天人所奉尊适从三昧起赞妙光菩萨汝为世间眼一切所归信能奉持法藏如我所说法唯汝能证知世尊既赞叹令妙光欢喜。

　　世间眼者言菩萨为世间出世间之眼目化导于人也。

　　△二颂说法同。

　　说是法华经。

　　△三颂时节同。

　　满六十小劫不起于此座所说上妙法是妙光法师悉皆能受持。

　　此约难思延促劫智也妙光皆悉受持昔佛法也此亦如身子受佛付嘱也。

　　△四颂唱灭同四初唱灭。

　　佛说是法华令众欢喜已寻即于是日告于天人众诸法实相义已为汝等说我今于中夜当入于涅槃。

　　此是昔佛唱灭与今佛同寻继。

　　△二嘱累。

　　汝一心精进当离于放逸诸佛甚难值亿劫时一遇。

　　此是昔佛嘱累亦与今佛同如遗教经云汝等比丘我灭度后当珍敬波罗木叉如暗遇明如贫得宝当知此则是汝等大师若我住世无异此也。

　　△三悲泣。

　　世尊诸子等闻佛入涅槃各各怀悲恼佛灭一何速。

　　此时众闻佛入灭而生悲泣亦与今佛同如大经云涕泣盈目遍体血现如波罗奢华此即重法慕人之志也。

　　△四安慰。

　　圣主法之王安慰无量众我若灭度时汝等勿忧怖。

　　此昔佛慰谕时众亦与今佛同如遗教经云汝等比丘勿怀悲恼若我住世一劫二劫会亦应灭会而不离终不可得自利利人法皆具足若我久住更无所益例如今佛付弥勒(其义见记)。

　　△五颂授记同。

　　是德藏菩萨于无漏实相心已得通达其次当作佛号曰为净身亦度无量众。

　　无漏实相谓圆妙三谛之法也无漏者收摄三谛无漏失也实相者离虚妄分别之相名为实相即无相之相也。

　　△六颂灭后通经同五初颂灭后时节四众得益。

　　佛此夜灭度如薪尽火灭分布诸舍利而起无量塔比丘比丘尼其数如恒沙倍复加精进以求无上道。

　　薪尽火灭者大小乘中各自不同小乘佛以果报身为薪智慧为火慧依报身身灭智亡大乘佛以机为薪逗应为火众生机尽应形亦亡倍复加精进者应以灭度度者也。

　　△二颂能弘经人。

　　是妙光法师奉持佛法藏。

　　△三颂弘经时节。

　　八十小劫中广宣法华经。

　　△四颂所益弟子二初颂已成弟子。

　　是诸八王子妙光所开化坚固无上道当见无数佛供养诸佛已随顺行大道相继得成佛转次而授记最后天中天号曰然灯佛诸仙之导师度脱无量众。

　　△二颂当成弟子。

　　是妙光法师时有一弟子心常怀懈怠贪著于名利求名利无厌多游族姓家弃舍所习诵废忘不通利以是因缘故号之为求名亦行众善业得见无数佛供养于诸佛随顺行大道具六波罗蜜今见释师子其后当作佛号名曰弥勒广度诸众生其数无有量。

　　△五结会古今。

　　彼佛灭度后懈怠者汝是妙光法师者今则我身是。

　　△三颂分明判答三初颂说大乘经。

　　我见灯明佛本光瑞如此以是知今佛欲说法华经。

　　此颂说经科文已见又前弥勒释四伏难令文殊决定有答此中是文殊断四伏疑令弥勒莫复更问初第一疑因文殊广引先佛曾说法华故弥勒潜疑欲问诸佛赴缘人时各异古佛虽名法华今佛何必如此文殊即以此第一偈断云我见灯明佛本光瑞如此以是知今佛欲说法华经此断其疑名之问也。

　　△二颂教菩萨法。

　　今相如本瑞是诸佛方便今佛放光明助发实相义。

　　弥勒因此又疑自有名同义同自有名同义异此名何所显召文殊即以第二偈断云今相如本瑞是诸佛方便今佛放光明助发实相义此断其疑体之问也。

　　诸人今当知合掌一心待佛当雨法雨充足求道者。

　　弥勒因而又疑实相无相何人会之故文殊以此第三偈断其疑宗之问。

　　△三颂佛所护念。

　　诸求三乘人若有疑悔者佛当为除断令尽为有余。

　　弥勒因而又疑佛雨法雨止洽菩萨亦润二乘文殊即以第四偈断其疑用之问也弥勒联翩构疑文殊频烦为断既事穷理尽即得之于怀可谓善于问答具二庄严光宅但知述于钊师释四伏难使文殊必答显弥勒之美不见文殊释四伏疑令弥勒不问抑于妙德之能此义出天台非传他疏。

　　妙法莲华经方便品第二

　　此品一经之正宗万法之都会证信证此发起发此譬喻譬此乃至流通通此释此品题为二先略次广略则三种方便广则十双权实三种方便谓法用能通秘妙三也言法用者方即法便即用也法有方圆用有差会三权是矩是方一实是规是圆此义可释他经非今品意言能通者方便者门也门名能通通于所通方便权略皆是弄引为真实作门真实得显功由方便此从能显得名故以门释方便经云开方便门示真实相此义可释他经非今品意言秘妙者方者秘也便者妙也妙达于方即是真秘点衣内之珠与王顶之珠无二无别指客作人是长者子亦无二无别方法及门即是秘妙经云唯我知是相十方佛亦然止止不须说我法妙难思故以秘妙释方便正是今品之意故言方便品也言十双权实者一事理二理教三教行四缚脱五因果六体用七渐顿八开合九通别十悉檀于此十中复约生起次第权实本迹等八意详而释之然亦不出自行因果化他能所之义。

　　△二就正说分为两初略开三显一二广开三显一初文又二初开三显一二胜疑致请初文又二初长行并十七行半偈叹二智二三行半偈正略开显动执生疑初文又二初长行二十七行半偈初文又二初寄言叹二智二绝言叹二智初文又二初明诸佛权实二明释迦权实初文又三初双叹二双释三双结初文又二初经家提记。

　　尔时世尊从三昧安详而起告舍利弗。

　　问佛常在定何故言起答此有所示往古诸佛说此经时必先入无量义定即入法华三昧今佛亦然入定缘理安心实相出定令他亦安心实相告舍利弗者小乘中智慧第一将欲因其破小智显大智故先告之以动群辈。

　　△二正叹二智二初叹实智。

　　诸佛智慧甚深无量。

　　诸佛智慧即实智也此智慧体即一心三智也甚深无量者明佛实智竖彻如理之底故言甚深横穷法界之边故言无量。

　　△二叹权智。

　　其智慧门难解难入一切声闻辟支佛所不能知。

　　智慧门即权智也盖是自行道前方便有进趣之力故名为门从门入道中道中名实道前名权也难解难入者七种方便不能测度十住始解十地为入举其初后中间难示难悟可知矣别举小乘不能知者彼执重故别破之无机逃走故言不知华严聋哑瞽聩故言不知方等弹斥保住草庵故言不知般若转教心无希取故言不知今大机启发放光动地彼此今古诸佛道同犹怀疑惑故言不知利根菩萨节节能知钝同二乘是亦不知也。

　　△二双释二初释实智。

　　所以者何佛曾亲近百千万亿无数诸佛尽行诸佛无量道法。

　　外值佛多禀承至要所以实智甚深内行纯厚尽行道法所以实智无量。

　　△二释权智。

　　勇猛精进名称普闻。

　　由于勇猛精进所以能入难入之门既入门已泽被无疆物钦德化所以名称普闻。

　　△三双结二初结实智。

　　成就甚深未曾有法。

　　称理究竟故言成就到彼岸底故言甚深。

　　△二结权智。

　　随宜所说意趣难解。

　　称机适会故言随宜非七方便人所知故言难解。

　　△二明释迦权实三初双叹二初叹智。

　　舍利弗吾从成佛已来。

　　实智不圆则佛道不成既云成佛一成一切成。

　　△二叹权实。

　　种种因缘种种譬喻广演言教无数方便引导众生令离诸着。

　　四十余年以三种化他权实逗会众生故言种种因缘譬喻者小乘以芭蕉水沫为譬大乘以干城镜幻等为譬广演者能于一法出无量义也无数方便者即七方便也引导离诸著者说散十善离三涂着说静十善离欲界着说三藏法离见思着说菩萨法离涅槃着说佛法则离顺道法爱着。

　　△二双释。

　　所以者何如来方便知见波罗蜜皆已具足。

　　如来二字释实智良以从真如实相中来而成正觉也方便释权智知见波罗蜜者双举权实之知见也然一切种智名实知佛眼名实见道种智名权知法眼名权见以其俱到事理边底故名波罗蜜具足者权实悉究竟也。

　　△三双结二初结实智。

　　舍利弗如来知见广大深远。

　　广大明横深远明竖如此实智非横非竖寄言往叹论其横竖照无限极如函盖俱大也。

　　△二结权智。

　　无量无碍力无所畏禅定解脱三昧深入无际成就一切未曾有法。

　　无量者即佛地四等也无碍即佛地四辨也能于一辞一义旋出无量乐说不穷力即十力畏即四无畏禅尽禅之实相定即首楞严定三昧即王三昧深入无际结成竖深也成就下结成横广也。

　　△二绝言叹二智二初绝叹因由二初举绝叹之由。

　　舍利弗如来能种种分别巧说诸法言辞柔软悦可众心。

　　再举权实为绝叹之由表郑重殷勤耳能善分别巧说诸法者举权智也言辞悦可众心者举实智也。

　　△二指绝言之境。

　　舍利弗取要言之无量无边未曾有法佛悉成就。

　　举要创指之端也无量无边指权未曾有法指实言此二法佛悉成就修道得故此那可说若单明一事不应言悉既双指权实其意明矣。

　　△二正绝言叹二初绝言叹。

　　止舍利弗不须复说。

　　印师云欲令因止生其疑请之心也观师云实法难知故先抑止惊其常情今明此法深寂言语道断体不可说故止而叹之设慈悲为说闻不能解伤其善根所以止之。

　　△二释止叹意二初明佛是最上人修得最上法不可说二初明最上人权实横满不可说。

　　所以者何佛所成就第一希有难解之法。

　　△二明最上人权实竖深不可说。

　　唯佛与佛乃能究尽。

　　此释止叹之意成就对不成就乃至难解对不难解此是横明成就修道得故不可说唯佛与佛能究尽边底如十五日之月体无不圆光无不遍如此竖深修道得故故不可说。

　　△二明甚深境不可思议故不可说二初略标权实章。

　　诸法实相。

　　诸法权也实相实也。

　　△二广释权实相。

　　所谓诸法如是相如是性如是体如是力如是作如是因如是缘如是果如是报如是本末究竟等。

　　诸法实相者略标甚深权实境也诸法谓百界千如即实之权也实相谓中道理体即权之实也。

　　○所谓诸法等者广释甚深权实境也相以据外览而可别性以据内自分不改主质名为体功能为力构造为作习因为因助因为缘习果为果报果为报初相为本后报为末所归趣为究竟等若作如义初后皆空为等若作性相义初后相在为等若作中义初后皆实相为等今不依此等三法具足为究竟等南岳师读此文皆云如故呼为十如也天台云依义读文凡有三转一云是相如乃至是报如二云如是相乃至如是报三云相如是乃至报如是若皆称为如者如名不异即空义也若作如是相等点空相性名字施设即假义也若作相如是等如中道实相之是即中义也分别令易解故明空假中得意为言空即假中约如明空一空一切空点相明相一假一切假就是论中一中一切中非一二三而一二三不纵不横名为实相若依义便便作三意分别若依读便当依偈文云如是大果报种种性相义唯佛与佛究竟此法此之十如乃是十界上因果之法是十法摄一切法又一法界具十如是十法界具百如是又一法界具九法界则有百法界千如是九界为权佛界为实细论各具权实(一界各具九故)然此权实不可思议乃是诸佛二智之境以此为境何法不收此境发智何智不发故荆溪云指的妙境出自法华正指此也文句云今作四番释一约十法界二约佛法界三约离合四约位经云诸法故用十法界释经云佛所成就希有之法故用佛法界释经云止止不须说我法妙难思故用离合释经云唯佛与佛乃能究尽故用位释也一约十法界者谓六凡四圣法虽无量数不出十一一界中虽复多派不出十如如地狱界当分自具相性乃至本末亦具畜生界相性本末乃至具佛法界相性本末无有缺减故阿毗昙婆沙云地狱之道成就他化天法即是其例余九法界亦如是当知一一界皆互具余九界十如若照自位九界十如皆名为权照其自位佛界十如名之为实一中具无量无量中具一所以名为不可思议凡夫虽具绝理情迷二乘虽具舍离求脱菩萨虽具照则不周名不了了如来洞览横竖具足唯独自明了余人所不见不可宣示故止止绝言耳玄义境妙中已说今不具记二约佛法界释者佛界非相非不相而名如是相指万善缘因故下文云众宝庄校也佛界非性非不性而名如是性指智慧了因故下文云有大白牛也(云云)佛界非本非末非不本非不末而言本末本即佛相末即佛报是自行权也佛界非等非不等而言究竟等指于实相故标章云实相是自行实也即实而权故言本末即权而实故言为等此是如来自行权实最为无上无上相乃至无上果报横广竖深而无有上故标章云诸法实相例亦应言诸法实性实体乃至实究竟等但略举一以蔽诸耳如来遍照横竖悉周如观掌果祇为凡夫如双盲二乘如眇目菩萨夜视蒙胧不晓不可得说故止止绝言也三约离合释者若佛心中所观十界十如皆无上相乃至无上果报惟是一佛法界如海总万流如千车共辙此即自行权实若随他意则有九法界十如相性等即是化他权实即是自行化他权实随他则开随自则合横竖周照开合自在惟佛与佛乃能究尽凡夫则诽谤不信二乘则迷闷不受菩萨则尘杌未明为此义故止止绝言也四约位释者如是相谓一切众生皆有实相本自有之乃如来藏之相貌也如是性即是性德智慧第一义空也如是体即是中道法性之理也是为三德通十法界位位皆有。

　　○故是不可思议不可得说所以止止绝言也妙乐云所以四释者明理摄遍故约十界释明自证极故约佛界释明佛化用故约离合释明三德遍故约诸位释若望止观互有宽狭今具四释则此宽彼狭此但正报不语三千则此狭彼宽名目虽然理必齐等因必具果正必有依。

　　△二十七行半偈颂长行二初寄言叹二智二初合颂叹二佛二智二初颂叹诸佛二智。

　　尔时世尊欲重宣此义而说偈言。

　　世雄不可量诸天及世人一切众生类无能知佛者。

　　世雄者颂上诸佛智慧也不可量颂上甚深无量此颂诸佛实智也次三句即颂诸佛权智也。

　　△二颂叹释迦二智。

　　佛力无所畏解脱诸三昧及佛诸余法无能测量者。

　　佛者颂吾从成佛也正颂实智力无畏等颂诸功德是颂权智余法者即指化他之权是实智之余助耳正颂上种种因缘等也。

　　△二合颂二佛释叹结叹。

　　本从无数佛具足行诸道甚深微妙法难见难可了。

　　初二句此颂上诸佛释叹佛曾亲近百千诸佛尽行道法之文甚深微妙法颂上结叹实智成就甚深未曾有法难见难可了颂上结叹权智意趣难解也。

　　于无量亿劫行此诸道已道场得成果我已悉知见。

　　颂上释迦知见波罗蜜皆已得具足行道已举因具足成果举果具足我已悉知见颂知见广大深远。

　　△二绝言叹二智五初颂不思议境。

　　如是大果报种种性相义。

　　颂上不思议境十如但举初后中间略可知义之一字兼究竟等。

　　△二追颂绝言境。

　　我及十方佛乃能知是事。

　　追颂取要言之佛悉成就也。

　　△三追颂正绝言叹。

　　是法不可示言辞相寂灭。

　　追颂止止不须说实相非方所故不可示言语道断故云相寂灭。

　　△四颂不知人八初总拣不入者。

　　诸余众生类无有能得解。

　　即是七方便人也。

　　△二拣能入者。

　　除诸菩萨众信力坚固者。

　　即圆教十信故言信力坚固者长行明究竟佛知今颂中明初信知此乃互举耳。

　　△三拣二乘不知。

　　诸佛弟子众曾供养诸佛一切漏已尽住是最后身如是诸人等其力所不堪。

　　△四举身子不知。

　　假使满世间皆如舍利弗尽思共度量不能测佛智。

　　尽思度量即极力竭思之谓余皆准此。

　　△五举诸弟子不知。

　　正使满十方皆如舍利弗及余诸弟子亦满十方刹尽思共度量亦复不能知。

　　△六举支佛不知。

　　辟支佛利智无漏最后身亦满十方界其数如竹林斯等共一心于亿无量劫欲思佛实智莫能知少分。

　　△七举发心菩萨不知。

　　新发意菩萨供养无数佛了达诸义趣又能善说法如稻麻竹苇充满十方刹一心以妙智于恒河沙劫咸皆共思量不能知佛智。

　　发心语通或可六度菩萨三僧祇未断惑名为发心或可指上诸天及世人等自摄得六度而发心之语别拟通别二教初心之人皆名新发意菩萨也。

　　△八拣不退菩萨不知。

　　不退诸菩萨其数如恒沙一心共思求亦复不能知。

　　通教不退断界内惑所以不知别理别教地前亦有证行位不退等亦所不知也。

　　△五颂难解法唯佛能知实相境。

　　又告舍利弗无漏不思议甚深微妙法我今已具得唯我知是相十方佛亦然。

　　不思议者颂所止之境甚深妙法颂第一希有难解之法我今下三句颂唯佛与佛乃能究尽也此明诸佛道同俱皆究竟故云唯我知是相十方佛亦然。

　　△二三行半正略开显动执生疑二初诸佛显实三初明诸佛道同。

　　舍利弗当知诸佛语无异。

　　此论诸佛化道是同。

　　△二劝信。

　　于佛所说法当生大信力。

　　△三正显实。

　　世尊法久后要当说真实。

　　即是显真动昔之执生今之疑故下文云将非魔作佛正由闻此语佛既以如实语而劝信之何事翻疑为防因疑起谤者所以劝信开显。

　　△二释迦开三三初正明开三。

　　告诸声闻众及求缘觉乘我令脱苦缚逮得涅槃者。

　　将显二乘昔证俱非故云逮得涅槃者又解可拟于六度菩萨乘何以知之修六度行即免四趣缚未能入灭度三祇百劫乃得涅槃逮之言远乃及耳又六度行前是度他故言我令脱苦缚后取无漏故言逮得涅槃此义推之知是六度乘也又下句云佛以方便力示以三乘教若不指此将何为三不应重数二乘为三乘也。

　　△二正斥三乘。

　　佛以方便力示以三乘教。

　　皆是虚伪。

　　△三出立三之意。

　　众生处处着引之令得出。

　　意是权引离诸苦故非真实但是方便门耳。

　　△二腾疑致请二初叙疑二初经家叙二初千二百疑。

　　尔时大众中有诸声闻漏尽阿罗汉阿若憍陈如等千二百人。

　　△二四众疑。

　　及发声闻辟支佛心比丘比丘尼优婆塞优婆夷。

　　上既斥三乘皆是方便今此叙疑但在二乘者何以其执重疑深所以偏举耳至下文陈疑中即云求佛诸菩萨是知三乘俱疑矣。

　　△二正生疑二初疑佛二智二初总疑二智。

　　各作是念今者世尊何故殷勤称叹方便。

　　△二别疑二智二初疑实智。

　　而作是言佛所得法甚深难解。

　　△二疑权智。

　　有所言说意趣难知一切声闻辟支佛所不能及。

　　此三段文疑权实二智总别己分盖由闻诸佛语无异要当说真实疑何则佛昔说三乘智慧同证不差但其余习有尽不尽耳今忽称叹如来二智非我所及是故疑佛二智也。

　　△二疑己所得。

　　佛说一解脱义我等亦得此法到于涅槃而今不知是义所趣。

　　一解脱者藏教三人同一解脱此是自疑所得三乘圣道是真出要我修此理亦到涅槃今者忽言皆是方便未审何法是其真实故言不知是义所趣。

　　△二正请决文有三请三止三第一请二初长行二初陈疑。

　　尔时舍利弗知四众心疑自亦未了而白佛言世尊何因何缘殷勤称叹诸佛第一方便甚深微妙难解之法。

　　△二陈请。

　　我自昔来未曾从佛闻如是说今者四众咸皆有疑唯愿世尊敷演斯事世尊何故殷勤称叹甚深微妙难解之法。

　　此正请文中有三请二止之文兼前为三止也瑶龙二师云初止为理深难解初请为自他求决次止为惊疑不信次请为久植必解后止为必谤堕苦后请为利根得益天台云佛预知三周得益前后不俱是故三抑俟其三请也。

　　△二偈颂六初颂疑实智。

　　尔时舍利弗欲重宣此义而说偈言。

　　慧日大圣尊久乃说是法。

　　△二颂疑权智。

　　自说得如是力无畏三昧禅定解脱等不可思议法道场所得法无能发问者我意难可测亦无能问者无问而自说称叹所行道智慧甚微妙诸佛之所得。

　　△三明三乘四众疑。

　　无漏诸罗汉及求涅槃者今皆堕疑网佛何故说是其求缘觉者比丘比丘尼诸天龙鬼神及乾闼婆等相视怀犹豫瞻仰两足尊是事为云何愿佛为解说。

　　初一句明声闻后二行明缘觉中间及求涅槃者即明六度菩萨何以得知上云逮得涅槃者此中称及及者此菩萨自求涅槃又以及他故异二乘知是菩萨也。

　　△四明身子疑。

　　于诸声闻众佛说我第一我今自于智疑惑不能了为是究竟法为是所行道。

　　身子今疑三乘依教修证未尝有谬若云方便非真实者为是所证果非实耶为是所行因非真耶。

　　○智据正经属身子尔。

　　△五明佛子疑。

　　佛口所生子合掌瞻仰待愿出微妙音时为如实说。

　　△六总明同疑请。

　　诸天龙神等其数如恒沙求佛诸菩萨大数有八万又诸万亿国转轮圣王至合掌以敬心欲闻具足道。

　　△第二止。

　　尔时佛告舍利弗止止不须复说若说是事一切世间诸天及人皆当惊疑。

　　止意者恐怀疑故。

　　△第二请。

　　舍利弗重白佛言世尊唯愿说之唯愿说之所以者何是会无数百千万亿阿僧祇众生曾见诸佛诸根猛利智慧明了闻佛所说则能敬信尔时舍利弗欲重宣此义而说偈言。

　　法王无上尊唯说愿勿虑是会无量众有能敬信者。

　　△第三止。

　　佛复止舍利弗若说是事一切世间天人阿修罗皆当惊疑增上慢比丘将坠于大坑尔时世尊重说偈言。

　　次佛止之护上慢故。

　　止止不须说我法妙难思诸增上慢者闻必不敬信。

　　△第三请。

　　尔时舍利弗重白佛言世尊唯愿说之唯愿说之今此会中如我等比百千万亿世世已曾从佛受化如此人等必能敬信长夜安隐多所饶益。

　　无明黑暗名长夜若能敬信必出生死海名安稳。

　　尔时舍利弗欲重宣此义而说偈言。

　　无上两足尊愿说第一法我为佛长子唯垂分别说是会无量众能敬信此法佛已曾世世教化如是等皆一心合掌欲听受佛语我等千二百及余求佛者愿为此众故唯垂分别说是等闻此法则生大欢喜。

　　△二广明开三显一七品半文为三周三初为上根人法说二为中根人譬说(入譬喻品中)三为下根因缘说(入化城品初)初文又五初正法说二身子领解(起譬喻品初)三佛述成四与授记五四众喜初文又二初长行二偈颂初文又三初许说三初顺许。

　　尔时世尊告舍利弗汝已殷勤三请岂得不说。

　　初是顺岂下许。

　　△二戒许。

　　汝今谛听善思念之吾当为汝分别解说。

　　初是诚吾下许谛听是闻慧善思是思慧念之是修慧。

　　△三拣许。

　　说此语时会中有比丘比丘尼优婆塞优婆夷五千人等即从座起礼佛而退所以者何此辈罪根深重及增上慢未得谓得未证谓证有如此失是以不住世尊默然而不制止。

　　说此语时是拣众许五千在座故如来三止今将许说威神遣去故名拣众五浊障多名罪重执小翳大名根深未得谓得名增上慢未得三果未证无学有如此失者谓障执慢三种之失也而不制止者上闻开三显一言略义隐犹未生谤足作系珠因缘去则有益若闻广开三显一乖情起谤住则有损是不制止也。

　　尔时佛告舍利弗我今此众无复枝叶纯有贞实舍利弗如是增上慢人退亦住矣汝今善听当为汝说。

　　枝叶细末不任器用此等执方便之方便于大非器大品云攀附枝叶弃于根本是人为不黠即此义也退亦佳矣者既以小自翳复妨他大光今退无谤法之愆复无障他之过故言佳矣上枝叶未去如来三止贞实愿闻故身子四请师弟鉴机非徒靳固也汝下即结许也。

　　△二受旨。

　　舍利弗言唯然世尊愿乐欲闻。

　　受旨者即遵承禀命之谓。

　　△三正说二初明四佛章广明上诸佛权实二释迦章广明上释迦权实初文又二初总明诸佛章二列三世佛章初文又四初叹法希有。

　　佛告舍利弗如是妙法诸佛如来时乃说之如优昙钵华时一现耳。

　　法譬双叹时乃说之者诸佛同出五浊必前开三如今世尊四十余年始显真实久久稀疏故言时乃说之久而不说者为人未堪故时未至故五千未退故今人已堪时已至五千已去决定说大乘也优昙华此云灵瑞三千年一现现则金轮王出此表三乘调熟已后方说妙法授法王记也。

　　△二说无虚妄。

　　舍利弗汝等当信佛之所说言不虚妄。

　　汝等当信者劝信无虚妄也此理至深理与昔异此言至妙言与昔反此行至普行与昔乖此人至胜胜于昔劣还指客作四种之粗而今皆妙恐物生谤故劝信也信无虚妄人说无虚妄法也。

　　△三开方便三初开。

　　舍利弗诸佛随宜说法意趣难解。

　　诸佛随三种机以方便说故云随宜佛意在实物莫能解故云意趣难解。

　　△二释。

　　所以者何我以无数方便种种因缘譬喻言辞演说诸法。

　　举今佛之权能以释诸佛之方便耳巧慧同故借此释彼如我以无数方便者诸佛开权亦如我也。

　　△三结。

　　四示真实五初标胜人法。

　　是法非思量分别之所能解唯有诸佛乃能知之。

　　是法非思量等此有两义或作结开权或正作显实结开权者佛意难知唯佛与佛能了禀教者谓三诸佛知一耳作显实者即属后文初标人法举无分别法惟是佛所知佛以无分别智解知无分别法即是显实义也。

　　△二标出世意。

　　所以者何诸佛世尊唯以一大事因缘故出现于世。

　　初总释次分字总释者诸佛觉知如实之相乘此实道出应于世只令众得此实道唯为此事曾无他事除诸法实相余皆名魔事次分字释者一谓一实相也非三五七九故言一也其性广博博三五七九故名为大是诸佛出世之仪式故名为事众生有机能感于佛故名为因佛承机而应故名为缘此为如来出世之本意也。

　　△三重标。

　　舍利弗云何名诸佛世尊唯以一大事因缘故出现于世。

　　将欲分别重更提起以作解释之端耳。

　　△四正释四初理一二初正释。

　　诸佛世尊欲令众生开佛知见使得清净故出现于世欲示众生佛知见故出现于世欲令众生悟佛知见故出现于世欲令众生入佛知见道故出现于世。

　　此释理一复为四意一约四位二约四智三约四门四约观心。

　　○一约四位释者谛境不可知见唯佛智佛眼乃能知见若二智四眼则不能知见今取圆教住行向地分得佛眼佛智则能知见故寄此四位以释理一即约位显理也开者即是十住初破无明开如来藏见实相理如日出暗灭眼目有用故名为开缘修破惑故云使得清净示者即是十行惑障既除知见体显法界众德显示分明故名为示悟者即是十向障除体显法界行明事理融通更无二趣故名为悟入者即是十地事理既融自在无碍任运从阿到荼入萨婆若海故名为入。

　　○二约四智释者一道慧见道实性实性中得开佛知见也二道种慧知十法界诸道种别解惑之相一一皆示佛知见也三一切智知一切法一相寂灭即悟佛知见也四一切种智知一切法一相寂灭相种种行类相貌皆识即入佛知见也。

　　○三约圆教四门横释者空门一空一切空即开佛知见也有门一有一切有即示佛知见也亦空亦有门一切亦空亦有即悟佛知见也非空非有门一切非空非有即入佛知见也能通则四所通则一开示悟入是能通之门所知所见是所通之理也。

　　○四约观心释者观于心性三谛之理不可思议此观门净名为开虽不可思议而能分别空假中心宛然无滥名为示空假中心即三而一即一而三名为悟空假中心非空假中而齐照空假中名为入是为一心三观而分开示悟入之殊也所以约四种释者见理由位位立由智智发由门门通由观观故则门通门通故智成智成故位立位立故见理见理故名为理一也。

　　△二结成。

　　舍利弗是为诸佛唯以一大事因缘故出现于世。

　　结成理一昔方便教亦得义论开示悟入而非佛知见故是权今明佛知见故是实实即理一也。

　　△二人一。

　　佛告舍利弗诸佛如来但教化菩萨。

　　若就昔方便谓教化三乘理实而言即是化菩萨如彼穷子自谓客作贱人长者所观实为己子此即人一也。

　　△三行一。

　　诸有所作常为一事唯以佛之知见示悟众生。

　　三乘众行名之为诸为圆故诸即是一事此行何所至到唯趣佛之知见即行一意也。

　　△四教一。

　　舍利弗如来但以一佛乘故为众生说法无有余乘若二若三。

　　圆顿之教名一佛乘故序品云说大乘经即是教义也自别教已去皆名有余即不了义非佛一乘今但以一佛乘者纯说佛法圆教乘也无余乘者无别教带方便有余之说无二者无般若中之带二无三者无方等中所对之三也如此二三皆无况三藏中三耶。

　　△五总结法同。

　　舍利弗一切十方诸佛法亦如是。

　　△二列三世佛章三初过去佛二初开权。

　　舍利弗过去诸佛以无量无数方便种种因缘譬喻言辞而为众生演说诸法。

　　△二显实。

　　是法皆为一佛乘故是诸众生从诸佛闻法究竟皆得一切种智。

　　皆为一佛乘教一从佛闻法是谁闻法被众生兼得人一究竟皆得一切种智种智所知即是理一能知即是行一虽不次第四一兼足。

　　△二未来佛二初开权。

　　舍利弗未来诸佛当出于世亦以无量无数方便种种因缘譬喻言辞而为众生演说诸法。

　　△二显实。

　　是法皆为一佛乘故是诸众生从佛闻法究竟皆得一切种智。

　　△三现在佛三初标出世意。

　　舍利弗现在十方无量百千万亿佛土中诸佛世尊多所饶益安乐众生。

　　如诸佛章中唯以一大事因缘出现于世此亦如是唯为饶益安乐众生故而出于世也。

　　△二开权。

　　是诸佛亦以无量无数方便种种因缘譬喻言辞而为众生演说诸法。

　　△三显实二初别明现在教一行一。

　　是法皆为一佛乘故是诸众生从佛闻法究竟皆得一切种智。

　　文具四一。

　　△三总明三世人一理一。

　　舍利弗是诸佛但教化菩萨欲以佛之知见示众生故欲以佛之知见悟众生故欲令众生入佛知见道故。

　　但教化菩萨是人一欲以下是理一。

　　△二释迦章五初开权。

　　舍利弗我今亦复如是知诸众生有种种欲深心所著随其本性以种种因缘譬喻言辞方便力故而为说法。

　　我即现在释迦佛也先三后一如四佛不异故言亦复如是知诸众生有种种欲者即是五乘根性欲也过去名根现在名欲未来名性深心所著者即是根也方便者即是随宜开三乘权法也。

　　△二显实。

　　舍利弗如此皆为得一佛乘一切种智故。

　　如此等者指权是实也佛乘是教一种智所知即理一能知即行一能得佛乘能得种智即兼人一。

　　△三举五浊释方便二初标意。

　　舍利弗十方世界中尚无二乘何况有三。

　　将举五浊先标其意上已说诸佛开权显实未明隐实施权其法清净湛如一空尚无带二(般若)带三(方等)之权况有单三(三乘)单五(加入天)之权秪为五浊障重实不得宣须施单三单五之权亦施带三带二之权故言于一佛乘分别说三。

　　△二举五浊四初唱数。

　　舍利弗诸佛出于五浊恶世。

　　△二列名。

　　所谓劫浊烦恼浊众生浊见浊命浊。

　　△三体相。

　　如是。

　　劫浊无别体劫是长时刹那是短时但约四浊立此假名名为劫浊文云劫浊乱时即其义也众生浊者只是揽彼见慢果报立此假名名众生浊烦恼浊指五钝使为体见浊指五利使为体命浊指连持色心为体五浊相者四浊增剧聚在此时所谓嗔恚增极刀兵起贪欲增剧饥饿起愚痴增极疾疫起三灾起故烦恼倍隆诸见转炽粗弊色心恶名秽称摧年减寿众浊交煎如水奔昏风波鼓怒鱼龙搅挠无一憀赖时使之然亦如劫初光音天堕地地使有欲如忉利诸天入粗涩园园生斗心是名劫浊相贪海纳流未尝满足嗔虺吸毒扰诸世间痴暗顽嚚过于漆黑慢高凌下凌忽无度疑网无信不可告实是为烦恼浊相无人谓有人无我谓有我十六知见六十二等犹如罗网又似稠林缠缚屈曲不能自出是见浊相揽于色心立一主宰譬黐胶无物不着流宕六道处处受生是为众生浊相朝生暮殒昼出夕亡波转烟回瞬息不住此即命浊相若约次第以烦恼见为根本从此二浊成于众生也从于众生有连持命此四经时谓为劫浊。

　　○如是者明五浊体相也浊体及相不可具颁但略云如是经虽不具疏文略述。

　　△四释结。

　　舍利弗劫浊乱时众生垢重悭贪嫉妒成就诸不善根故诸佛以方便力于一佛乘分别说三。

　　劫浊乱时即劫浊众生垢重即众生浊悭贪是烦恼浊嫉妒是见浊不善之言通烦恼浊见浊诸根成就即命浊祗由此土众生五浊障重能障大乘故如来于一佛乘分别说三。

　　△四拣伪敦信二初拣真伪二初若不闻知非真弟子。

　　舍利弗若我弟子自谓阿罗汉辟支佛者不闻不知诸佛如来但教化菩萨事此非佛弟子非阿罗汉非辟支佛。

　　若佛弟子自能信解若不信解非真弟子亦非罗汉所以敦逼时众令信受解文分二意初拣真伪若不闻不知非真弟子如世弟子随顺师法继嗣传灯若不闻不知则无法可顺何谓弟子如来昔说五浊开三汝既随顺得涅槃得闻得知名为弟子今五浊既除为汝说一何意不闻不知不闻者即不闻教一不知者即不知行一非真即非理一非弟子即非人一也。

　　△二闻不信受成增上慢。

　　又舍利弗是诸比丘比丘尼自谓已得阿罗汉是最后身究竟涅槃便不复志求阿耨多罗三藐三菩提当知此辈皆是增上慢人所以者何若有比丘实得阿罗汉若不信此法无有是处。

　　此第二明不信成上慢敦其使信何者汝自谓是后身身尚无量实非后身汝自谓究竟实非究竟未得谓得岂非增上慢耶真罗汉者浊除根利知非究竟不起上慢知非究竟信于究竟即信理一无增上慢即成行一信则信教是为教一是佛弟子则是人一也。

　　△二开除释疑二初开除二初除佛灭后。

　　除佛灭度后现前无佛。

　　若佛在世正说此经不信不受非真罗汉成增上慢若佛灭后方得罗汉者偏执权经不信圆法听许非增上慢。

　　△二好人难得。

　　所以者何佛灭度后如是等经受持读诵解其义者是人难得。

　　佛虽入灭此经尚在不信不受应是上慢耶即得开除佛灭度后虽有此经解其义者此人难遇致令罗汉不信不解亦听许非增上慢。

　　△二释疑。

　　若遇余佛于此法中便得决了。

　　若佛灭后解经之人难遇得罗汉者永入涅槃耶即释云是人虽生灭度之想舍命已后便生界外有余之国值遇余佛得闻此经即便决了南岳云余佛者四依也罗汉遇之闻经决了又罗汉修念佛定见十方佛为说此经便得决了又凡夫行人苦到忏悔见十方佛为说亦得决了。

　　△五明无虚妄三初劝信释迦。

　　舍利弗汝等当一心信解受持佛语。

　　△二劝信诸佛。

　　诸佛如来言无虚妄。

　　诸佛道同弥加信受。

　　△三结成不虚。

　　无有余乘唯一佛乘。

　　△二偈颂二初颂上许答二初颂拣许二初颂五千退席。

　　尔时世尊欲重宣此义而说偈言。

　　比丘比丘尼有怀增上慢优婆塞我慢优婆夷不信如是四众等其数有五千不自见其过于戒有缺漏护惜其瑕疵是小智已出众中之糟糠佛威德故去斯人鲜福德不堪受是法。

　　上慢我慢不信四众通有但出家二众多修道得禅谬谓圣果偏起上慢在俗矜高多起我慢女人智浅多生邪僻不自见其过者三失覆心藏玼扬德不能自省是无惭人也若自见过是有羞僧也于戒有缺漏者律仪有失名缺定共道共有失名漏无道定等故内起恶觉如玉含瑕无律仪故外动身口如玉露玼覆罪自得故名护惜小智者不得学无学智而有世间小智妄谓有漏以为无漏小中之小故言小智也糟糠者是五千等但有世间禅无无漏禅定润故如糟但有文字解无理会之实故如糠又糟糠譬其无大机。

　　△二颂众已清净。

　　此众无枝叶唯有诸贞实。

　　枝叶譬非好器悉不任用故须遣之。

　　△二颂诫许。

　　舍利弗善听。

　　诫令善听。

　　△二颂正答二初颂四佛章二颂释迦章初文又四初颂诸佛章二颂过去佛章三颂未来佛章四颂现在佛章初文又五初颂施权二初颂正施权。

　　诸佛所得法无量方便力而为众生说众生心所念种种所行道若干诸欲性先世善恶业佛悉知是已以诸缘譬喻言辞方便力令一切欢喜或说修多罗伽陀及本事本生未曾有亦说于因缘譬喻并祇夜优波提舍经。

　　诸佛所得法者修道得于诸权法也无量方便力下颂上无数方便种种因缘演说诸法也众生心所念者颂上随宜说法也颂中广出随宜之相即是照九法界机说七方便总言九七不可定判故言若干过去所习名性现在欣乐名欲善恶业者七方便传传迭为善恶佛悉知是己等者佛以权智照诸性欲然后随其所宜说九部经修多罗此云契经有通有别通则圣教之都名别则为十二部中直说法相者名修多罗伽陀此云孤起不重颂者是也本事者说本昔世界等事也本生者说本昔受生事也未曾有者佛现种种神力众生怪未曾有也因缘者一切佛语缘起事神皆名因缘也譬喻者如云月隐重山举扇喻之风息大虚动树训之祇夜此云重颂重颂上直说修多罗也优波提舍此云论议已上九部言昔施权为七方便人说也若十二部更有方广无问自说授记。

　　△二颂结施权意。

　　钝根乐小法贪著于生死于诸无量佛不行深妙道众苦所恼乱为是说涅槃。

　　前世根钝今世无机不堪闻大故云不行深妙道前世贪着鄣重今世众苦所恼唯可闻小故言为是说涅槃。

　　△二颂显实四初颂理一。

　　我设是方便令得入佛慧未曾说汝等当得成佛道所以未曾说说时未至故今正是其时决定说大乘我此九部法随顺众生说入大乘为本以故说是经。

　　令得入佛慧颂上一大事因缘也决定说大乘总颂开示悟入佛知见也我此九部法或云小乘法大乘则有十二部小乘是灰断教无如意珠身故无方广无天鼓自然鸣故无无问而自说虽有授记以其少故故无授记此且从别为说通大为语大小俱有十二部部者类也亦谓十二分教此九部名在前已释。

　　△二颂人一。

　　有佛子心净柔软亦利根无量诸佛所而行深妙道为此诸佛子说是大乘经我记如是人来世成佛道以深心念佛修持净戒故此等闻得佛大喜充遍身佛知彼心行故为说大乘声闻若菩萨闻我所说法乃至于一偈皆成佛无疑。

　　颂上诸佛如来但教菩萨以明人一上直云云教化菩萨颂中广出诸方便人皆成实人有佛子心净即别教之人为此佛子说大乘经得记心喜即成圆教真实之人声闻若菩萨者声闻兼得缘觉若菩萨兼收六度及通教等菩萨皆成佛无疑即是七种方便无非佛子也。

　　△三颂教一。

　　十方佛土中唯有一乘法无二亦无三除佛方便说但以假名字引导于众生说佛智慧故。

　　颂上如来但一佛乘故为众生说法无有余乘若二若三若十方佛唯说一法即是教一假名引导即方便教牒假名三教显佛慧一教其文分明无二者无通中半满相对之二也无三者无三藏中之三也此皆假名引导众生今唯一佛圆乘故云说佛智慧也。

　　△四颂行一。

　　诸佛出于世唯此一事实余二则非真终不以小乘济度于众生佛自住大乘如其所得法定慧力庄严以此度众生自证无上道大乘平等法若以小乘化乃至于一人我则堕悭贪此事为不可。

　　颂上诸有所作常为一事事即是行终不以小乘等即是颂上常为一事之意也佛自住大乘等颂上唯以佛之知见示悟众生后一行释不以小乘度之意。

　　△三颂劝信二初举果劝信二初举内心。

　　若人信归佛如来不欺诳亦无贪嫉意断诸法中恶故佛于十方而独无所畏。

　　此明佛心清净无明悭吝众恶已断净心中说故是可信。

　　△二举外色。

　　我以相严身光明照世间无量众所尊为说实相印。

　　身相炳着光色端严内无惑暗外有光明口无欺诳为众所尊说大乘印则可信受。

　　△二举因劝信二初举昔誓愿。

　　舍利弗当知我本立誓愿欲令一切众如我等无异。

　　我昔誓愿非但自誓菩提亦誓众生同入佛慧今酬誓故说是亦可信也。

　　△二明今愿满。

　　如我昔所愿今者已满足化一切众生皆令入佛道。

　　今菩提既满众生亦入汝既自证佛慧亦验我誓不虚问本誓既普今众生尚多愿云何满答佛三世益物今明现在论愿满也。

　　△四举五浊四初总明五浊障大。

　　若我遇众生尽教以佛道无智者错乱迷惑不受教。

　　众生受苦诸佛兴悲悲苦相对故云相遇遇则尽令入于佛道故五浊不能障大无智不受故云障大也。

　　△二别明五浊障三五初众生浊。

　　我知此众生未曾修善本坚著于五欲痴爱故生恼以诸欲因缘坠堕三恶道轮回六趣中备受诸苦毒。

　　善本者真如实相由不能于此种善根不感大也坚著于五欲即诸恶之本净名云由痴有爱则我病生。

　　△二命浊。

　　受胎之微形世世常增长薄德少福人众苦所逼迫。

　　观心释者一念心起即为未来作业业即胎胎业无穷世世不断即增长形即五阴阴亦名世寿命连持诸阴入世初从薄酪已至老死故名世世增长下二句明命浊相。

　　△三见浊。

　　入邪见稠林若有若无等依止此诸见具足六十二。

　　五见交加如稠林密茂若有是常见若无是断见因此二见生六十二如外道计我有四句色即是我离色是我色大我小我住色中我大色小色住我中四阴亦尔是为二十三世为六十并根本断常二见为六十二也。

　　△四烦恼浊。

　　深着虚妄法坚受不可舍我慢自矜高谄曲心不实。

　　△五劫浊。

　　于千万亿劫不闻佛名字亦不闻正法如是人难度。

　　长时无佛法即是劫浊又上来四浊聚在时中故故名劫浊如是人难度者五浊障故不信一乘则不可度也。

　　△三为五浊故说小。

　　是故舍利弗我为设方便说诸尽苦道示之以涅槃。

　　为说三藏四谛也苦即苦谛苦必有因即集谛道即道谛涅槃即灭谛。

　　△四为大说小。

　　我虽说涅槃是亦非真灭诸法从本来常自寂灭相。

　　佛子行道已来世得作佛。

　　折三界妄尽灭色取空则非真灭若体达无明本无常寂即是真灭本无虽寂若不修道无由契会故言佛子行道已来世得作佛。

　　△五颂不虚三初明释迦先开三。

　　我有方便力开示三乘法。

　　△二明诸佛后显实。

　　一切诸世尊皆说一乘道。

　　释迦开三诸佛显实此互现耳。

　　△三正明不虚。

　　今此诸大众皆应除疑惑诸佛语无异唯一无二乘。

　　前权后实诚言不虚诸佛道同勿生疑也。

　　△二过去佛章二初颂开三。

　　过去无数劫无量灭度佛百千万亿种其数不可量如是诸世尊种种缘譬喻无数方便力演说诸法相。

　　△二颂显一二初略颂上三一。

　　是诸世尊等皆说一乘法化无量众生令入于佛道。

　　皆说一乘法是颂教一化无量众生是颂人一令入于佛道是颂理一兼得行一。

　　△二约五乘广显一二初总约五乘显一。

　　又诸大圣主知一切世间天人群生类深心之所欲更以异方便助显第一义。

　　天人群生类此举诸乘以明人一更以异方便是举诸行以显行一而兼得教一第一义即是理一若用圆妙正观即是实相方便此不名为异若用七方便观助显第一义者名异方便。

　　△二别约五乘显一三初开菩萨乘。

　　若有众生类值诸过去佛若闻法布施或持戒忍辱精进禅智等种种修福德如是诸人等皆已成佛道。

　　若作五乘释但是六度菩萨乘若作七方便则兼得通别菩萨乘何者三教大乘皆行六度而运心有异相心行六度即三藏菩萨无相则通教非相无相次第行六度即别教菩萨今但列六度未知定判属谁寻上文云更以异方便者非独六度菩萨即三教菩萨方便也昔闻法皆已成教一昔六度行皆已成行一如是诸人等皆已成人一皆已成佛道皆已成理一。

　　△二开二乘。

　　诸佛灭度已若人善软心如是诸众生皆已成佛道。

　　此开声闻缘觉皆入一乘何以得知大品叹阿罗汉心调柔软又净名云住调伏心是贤圣行是以知之昔善软心皆成行一诸众生是人一成佛道是理一。

　　△三开人天乘二初约天人小善成缘因种子显实十初造塔明天乘。

　　诸佛灭度已供养舍利者起万亿种塔金银及颇梨砗磲与码瑙玫瑰琉璃珠清净广严饰庄校于诸塔或有起石庙旃檀及沉水木樒并余材砖瓦泥土等若于旷野中积土成佛庙。

　　因时至心倾财舍宝果时任运自然受乐故是人天乘也木樒者长安有木名樒亦任造像金光明云以佛舍利如芥粟许置小塔中三十三天已有自然果报即其义也。

　　△二戏沙作塔明人乘。

　　乃至童子戏聚沙为佛塔如是诸人等皆已成佛道。

　　童子戏沙作塔即是人业因时泛泛悠然作善果时作意勤求得乐故是人业。

　　△三志心造像明天业。

　　若人为佛故建立诸形像刻雕成众相皆已成佛道或以七宝成鍮鉐赤白铜白镴及铅钖铁木及与泥或以胶膝布严饰作佛像如是诸人等皆已成佛道彩𦘕作佛像百福庄严相自作若使人皆已成佛道。

　　优婆塞戒经不许用胶得失意罪而此经用者古师云外国用树胶耳妙乐云造像功德经言造像功德有十一种一世世眼目清净二者生处无恶三者常生贵家四者身如紫磨金色五者珍玩丰饶六者生贤善家七者生得为王八者作金轮王九者生于梵天寿命一劫十者不堕恶道十一者后生还能敬重三宝又云若人临命终时发言造像乃至大如麦𪍿能除三世八十亿劫生死之罪。

　　△四戏画佛明人业。

　　乃至童子戏若草木及笔或以指爪甲而画作佛像。

　　△五结成显实。

　　如是诸人等渐渐积功德具足大悲心皆已成佛道但化诸菩萨度脱无量众。

　　诸人等皆成人一渐渐积功德具足大悲心即成行一佛道即成理一既已成佛复能化他但化菩萨即是教一。

　　△六约诸尘供明天业。

　　若人于塔庙宝像及𦘕像以华香幡盖敬心而供养若使人作乐系鼓吹角贝箫笛琴箜篌琵琶铙铜钹如是众妙音尽持以供养或以欢喜心歌呗颂佛德乃至一小音皆已成佛道。

　　贝大螺也呗者或云呗匿此云赞颂。

　　△七约散心用尘供明人业。

　　若人散乱心乃至以一华供养于𦘕像渐见无数佛。

　　贤愚经有长者生一男天雨众华名天华由前世以草华散僧故出家证罗汉果。

　　△八约身业供明天人业。

　　或有人礼拜或复但合掌乃至举一手或复小低头。

　　五体投地是上礼即天业合掌低头是中礼是人业。

　　△九结成供养者显实。

　　以此供养像渐见无量佛自成无上道广度无数众入无余涅槃如薪尽火灭。

　　非但自入佛道亦能化度众生入涅槃子果缚尽名曰无余机薪既尽应火云亡故云薪尽火灭也。

　　△十约口业供明人业。

　　若人散乱心入于塔庙中一称南无佛皆已成佛道。

　　南无或云那谟或云南摩此翻归命或翻度我大品云佛言若有一人称南无佛乃至毕苦其福不尽。

　　△二约了因种子明显实。

　　于诸过去佛现在或灭后若有闻是法皆已成佛道。

　　例上皆具相无相非相无相至心散心等五乘种子今皆开入一实至心闻一句是天业散心闻一句是人业问何意约过去佛门广明五乘皆入实耶答三世佛皆有开权但未来未起现在始行于证义弱过去开权已久受化之人皆成四一并于十方施权显实证义事强构之虚言不如验之以实故于过去佛广说五乘也。

　　△三颂未来佛章二初颂开三。

　　未来诸世尊其数无有量是诸如来等亦方便说法一切诸如来以无量方便。

　　△二颂显一四初颂人一。

　　度脱诸众生入佛无漏智若有闻法者无一不成佛。

　　△二颂行一。

　　诸佛本誓愿我所行佛道普欲令众生亦同得此道。

　　△三颂教一。

　　未来世诸佛虽说百千亿无数诸法门其实为一乘诸佛两足尊知法常无性佛种从缘起是故说一乘。

　　知法常无性者谓实相常住无自性乃至无因性无性亦无性是名无性佛种从缘起者中道无性即是佛种迷此理者由无明为缘则有众生起解此理者由教行为缘则有正觉起欲起佛种须一乘教此为颂教一也。

　　△四颂理一。

　　是法住法位世间相常住于道场知已导师方便说。

　　是法住法位者众生正觉一如无二悉不出如皆如法为位世间相常住者出世正觉以如为位亦以如为相众生亦然世间相既常住岂非理一又释世间者即是阴界入也常住者即是正因也然此正因不即六法缘了不离六法正因常故缘了亦常故言世间相常住也于道场知已者此举果而释成开显道场朗然其理久畅物情鄣重方便施三。

　　△四颂现在佛章三初标施化意。

　　天人所供养现在十方佛其数如恒沙出现于世间安稳众生故亦说如是法。

　　即是施化之意正为安稳众生也。

　　△二颂显实。

　　知第一寂灭以方便力故虽示种种道其实为佛乘。

　　第一寂灭即颂理一实为佛乘或颂教一或颂行一。

　　△三颂开权。

　　知众生诸行深心之所念过去所习业欲性精进力及诸根利钝以种种因缘譬喻亦言辞随应方便说。

　　△二颂释迦章二初略颂上权实为下总譬作本二初颂显实。

　　今我亦如是安稳众生故以种种法门宣示于佛道。

　　今我亦如是者我即释迦一化之主同以一实教化众生故言如是为下长者譬为本安稳者即大涅槃常乐住处此处寂静无五浊障故名安稳安对不安谓三界有五浊障名不安稳即为下火宅譬作本众生即是五道受化之徒为下五百人譬作本种种法门即对不种种为下唯有一门譬作本。

　　△二颂开权。

　　我以智慧力知众生性欲方便说诸法皆令得欢喜。

　　智慧力者即权智力也知众生性欲者即是五道根性有三乘差别为下三十子譬作本诸法即三乘法也知者鉴小机也方便说者正施权也皆令得欢喜者随宜称机也二偈虽略收佛一化开权显实原始要终罄无不尽故称略颂为下总譬本也。

　　△二广颂上六义为下别譬作本六初颂上五浊二颂施化方便三颂显实四颂叹法希有五颂上不虚六颂上敦信初文又三初明佛能见眼。

　　舍利弗当知我以佛眼观。

　　佛眼观见为下长者能见譬作本明佛在法身地以常寂佛眼鉴群机若根利浊轻则以卢舍那像说一乘法若根钝浊重则脱璎珞以老比丘像惊入火宅方便开三祗是于时鉴机故言我以佛眼观见。

　　△二明所见五浊五初众生浊。

　　见六道众生贫穷无福慧。

　　妙乐云贫故由无福痴故由无慧贫痴众生聚在一处故名众生浊。

　　△二命浊。

　　入生死险道相续苦不断。

　　妙乐云于生死中又加险道险道之中命易断故即短寿处而犹相续为命浊也。

　　△三烦恼浊。

　　深著于五欲如𤛆牛爱尾以贪爱自蔽盲瞑无所见。

　　𤛆牛者兽如牛而尾长牛爱其尾就身护尾人贪其尾杀为旌旄譬人贪五欲而害其身亦若是也。

　　△四颂劫浊。

　　不求大势佛及与断苦法。

　　妙乐云劫中无佛故名为浊四浊生此亦无所求劫若有佛虽浊能破故经云唯我一人能为救护。

　　△五颂见浊。

　　深入诸邪见以苦欲舍苦。

　　诸见是受受即是苦行此苦因欲望舍苦岂可得耶妙乐云六十二多故名为诸由此见故则有三受故云见即是受三受皆苦以此苦受欲舍苦者无有此处。

　　△三明起大悲应赴。

　　为是众生故而起大悲心。

　　前举能见次明所见今明大悲熏心应入三界施设方便引趣佛慧故也。

　　△二颂施化方便二初念用大乘拟宜不得三初明用大拟宜。

　　我始坐道场观树亦经行于三七日中思惟如是事我所得智慧微妙最第一。

　　始坐道场者至理无时假时化物为化之初故言始也约事释者初在此处修治得道故云道场坐此树下得三菩提故名道树观心释者树即十二因缘大树深观缘起自成菩提欲以无漏法林树荫盖众生故言观树经行者大乘三十七品是行道法自以道品履一切地得成佛道欲以此法化度众生是故起行也三七日者过去因果经云佛成道初一七思惟我法微妙无能受者二七思惟众生上中下根三七思惟谁应先闻即趣波罗柰为五人说四谛等且以三乘而为三根此就小乘释也今明佛在法身之地寂而常照恒以佛眼洞览无遗岂始至道场淹留三七方思此事言三七者明有所表也若通途约大乘释者初七思惟欲说圆教次七思惟欲说别教后七思惟欲说通教皆无机不得是故息大说三藏三乘为方便之化也。

　　△二明众生无机三初明障重。

　　众生诸根钝着乐痴所盲。

　　△二明不堪闻。

　　如斯之等类云何而可度。

　　△三明诸天请。

　　尔时诸梵王及诸天帝释护世四天王及大自在天并余诸天众眷属百千万恭敬合掌礼请我转法轮。

　　诸梵虽请说大佛知无机所以不说妙乐云问何得知梵王请大答据佛酬云若但赞佛乘等故知是请大也若据一四天下只一梵王为三界天主今云诸梵王者如来统御大千世界有百亿四天下则有百亿梵王又禅禅各一梵王故云诸也若论请法正在初禅三界天主也。

　　△三明念欲息化二初无机。

　　我即自思惟若但赞佛乘众生没在苦不能信是法破法不信故坠于三恶道。

　　明无机强说闻则有损。

　　△二息化。

　　我宁不说法疾入于涅槃。

　　说则有损灭但无益故此思惟为下施权之张本也。

　　△二念同诸佛用三乘化称宜二初正明化得四初明三乘机宜。

　　寻念过去佛所行方便力我今所得道亦应说三乘。

　　寻念者仍念彼虽无大机不容永舍要以方便而诱济之非都不知开三欲引同诸佛故云寻念。

　　△二明有小机二初明诸佛叹五初释迦自叙诸佛现。

　　作是思惟时十方佛皆现梵音慰喻我。

　　佛现者由念佛方便力故现现由拟法会机二义故佛现也。

　　△二诸佛正叹释迦能隐实现权。

　　善哉释迦文第一之导师得是无上法随诸一切佛而用方便力。

　　上欲大化于彼无机故诸佛不叹今欲说小曲会根缘则始终得度所以佛叹善哉为一施三引入佛慧即是第一导师得是无上法者即是得实智微妙第一也而用方便力者随诸一切佛隐实用权也。

　　△三明诸佛亦隐实用权。

　　我等亦皆得最妙第一法为诸众生类分别说三乘。

　　△四双释二义。

　　少智乐小法不自信作佛是故以方便分别说诸果。

　　为众生少智不堪闻大所以隐实而复乐小所以施权。

　　△五双结二我。

　　虽复说三乘但为教菩萨。

　　虽复说三但为显实。

　　△二明释迦酬顺二初发言酬顺。

　　舍利弗当知我闻圣师子深净微妙音喜称南无佛。

　　既闻诸佛称叹即对曰南无南无此云敬从若翻度我等非此意也二念顺物机。

　　复作如是念我出浊恶世如诸佛所说我亦随顺行。

　　△三明施化小。

　　思惟是事已即趣波罗奈诸法寂灭相不可以言宣以方便力故为五比丘说。

　　诸法寂灭相不可以言宣即是前说中道无性佛种之理此理非数又不可说今以方便作三乘说又非生非灭而以方便作生灭说又偏真之理亦不可说以方便作四门说初为五人说无常有门也。

　　△四明受行悟入。

　　是名转法轮便有涅槃音及以阿罗汉法僧差别名。

　　转佛心中化他之法度入他心名转法轮陈如初得见谛即断见惑分证灭谛亦是分得有余涅槃涅槃之音起自于此由此得成无学便有罗汉之名能说三乘者名佛所说三乘即法见谛罗汉等名僧三宝于是现世间。

　　△二释疑念。

　　从久远劫来赞示涅槃法生死苦永尽我常如是说。

　　恐疑师云佛初末能鉴机寻念诸佛始知根性即释云非我不知用于方便特欲引同故念诸佛非始念方知从久远劫来见其乐小已为赞示令尽众苦所以闻小即得解脱也恐疑弟子云云何众生一世暂闻即证罗汉即释云从久远劫来为其赞示称于本习故速得道。

　　△三颂显实四初颂人一。

　　舍利弗当知我见佛子等志求佛道者无量千万亿咸以恭敬心皆来至佛所曾从诸佛闻方便所说法。

　　此二行颂人一三乘行人皆是佛子故也又此二行亦名大乘机发亦云索果明由机发故索果志求佛道者即是索大非求小果索有三意一大机有感果之义机中论索二情中密求为得为不得即此意也三发言索即是殷勤三请也咸以二句大机感佛各到佛所曾从二句此中初味调伏受行三藏六度通别等三教方便由此调熟故使障除机发而求大也。

　　△二颂理一。

　　我即作是念如来所以出为说佛慧故今正是其时。

　　此一行颂理一故云为说佛慧即上种智佛知见也又从此至下今我喜无畏二行一句亦名佛欢喜众生得大乘益故佛为佛慧故出昔障重无机不得说佛慧今机发正是说时故云今正是其时今闻说必信解不畏谤大堕恶故云喜无畏也。

　　△三教一。

　　舍利弗当知钝根小智人著相憍慢者不能信是法今我喜无畏于诸菩萨中正直舍方便但说无上道。

　　此二行颂教一故云但说无上道于下三句亦名正显实也五乘是曲而非直通别偏傍而非正今皆舍彼偏曲但说正直一道也。

　　△四行一。

　　菩萨闻是法疑网皆已除千二百罗汉悉亦当作佛。

　　此一行颂行一故云悉亦当作佛又此一行亦名受行悟入六度通教二菩萨初闻略说动旧执致新疑今悉已除非独菩萨二乘亦尔而云声闻皆当作佛者昔教不说二乘作佛今与授记授记岂独二乘除疑岂独菩萨互存则两备。

　　△四颂叹法希有二初颂上如是妙法。

　　如三世诸佛说法之仪式我今亦如是说无分别法。

　　如三世者引同诸佛用权也良以权是引物之仪式也说无分别法者引同诸佛显实也实则言语道断岂存仪式又权实本无分别为钝根小智分别权实今还悟入一三不二知佛说三一无分别也诸佛皆尔何独或耶。

　　△二颂上时乃说之五初举人难遇。

　　诸佛兴出世悬远值遇难。

　　久久悬远时有佛出此举人难。

　　△二举法难说。

　　正使出于世说是法复难。

　　如今佛出世四十余年始显真实也。

　　△三举闻法难。

　　无量无数劫闻是法亦难。

　　如五千之流梵音盈耳起席而去闻岂不难乎。

　　△四举信受难。

　　能听是法者斯人亦复难。

　　众中唯身子前达中下之机虽听犹未能了。

　　△五举华譬四难。

　　譬如优昙华一切皆爱乐天人所希有时时乃一出闻法欢喜赞乃至发一言则为已供养一切三世佛是人甚希有过于优昙华。

　　昙华一喻譬上四难今但合闻者难余例可解。

　　△五颂上不虚二初勿于可信人生疑。

　　汝等勿有疑我为诸法王普告诸大众但以一乘道教化诸菩萨无声闻弟子。

　　法王者夫为人王言则不二佛为法王岂容虚说夫方便可是权假真实宁应是妄闻法王说法勿生疑也。

　　△二勿于可信法起疑。

　　汝等舍利弗声闻及菩萨当知是妙法诸佛之秘要。

　　四十余年蕴在佛心他无知者名为秘一乘直道总摄万途故言要也。

　　△六颂上拣众敦信二初颂拣众三初拣非弟子。

　　以五浊恶世但乐着诸欲如是等众生终不求佛道。

　　若乐诸欲是行魔业故须拣之上文着涅槃尚非佛弟子此文着生死那是佛弟子互拣非耳终不求佛道者颂上拣增上慢上慢者未得上法谓得上法是故其人不求佛道也。

　　△二佛灭后解义者难得。

　　当来世恶人闻佛说一乘迷惑不信受破法堕恶道。

　　当来世恶人者颂佛灭后解义其人难得。

　　△三若遇余佛决了。

　　有惭愧清净志求佛道者当为如是等广赞一乘道。

　　△二颂敦信二初敦信权。

　　舍利弗当知诸佛法如是以万亿方便随宜而说法其不习学者不能晓了此。

　　△二敦信实。

　　汝等既已知诸佛世之师随宜方便事无复诸疑惑心生大欢喜自知当作佛。

　　方便施权正为于实权实无疑自知作佛。

　　法华经科注卷第一
卍新纂续藏经第 31 册 No. 0606 法华经科注


　　妙法莲华经科注卷第二

　　妙法莲华经譬喻品第三(正经题应时品)

　　向来五佛开权上根利智圆闻获悟中下之流抱迷未达动执生疑踟蹰岐道故更约三车一车譬喻而说使其悟解故言譬喻品。

　　△二身子领解二初经家叙起二初叙内解。

　　尔时舍利弗踊跃欢喜。

　　内解在心名欢喜喜动于形名踊跃从妙人闻妙法得妙解三喜具足宁不欢跃。

　　△二叙外仪。

　　即起合掌瞻仰尊颜。

　　解权即实如二掌合瞻仰尊颜者表其解实实即佛境非方便法瞻仰无余思念表开佛智见。

　　△二身子自陈二初长行三初标三喜。

　　而白佛言今从世尊闻此法音以怀踊跃得未曾有。

　　今从世尊标我身见佛身故名身喜闻此法音依于佛口闻而欢喜故言口喜得未曾有我意解佛意故名意喜耳。

　　△二释失三初明昔不见佛为身失。

　　所以者何我昔从佛闻如是法见诸菩萨受记作佛而我等不预斯事甚自感伤失于如来无量知见。

　　昔佛为菩萨授记我不预斯事见佛义远既不见佛故无身喜闻如是法者若日照高山时密有闻义显如聋哑不得言闻如是法只是方等教中闻大乘实慧与今不殊故言闻如是法也受记者亦是方等中与菩萨记二乘不预甚自感伤者思益净名中闻褒大折小内疑而外鄙名为感伤失如来知见者失佛眼之见失佛智之知。

　　△二明昔不闻法为口失。

　　世尊我常独处山林树下若坐若行每作是念我等同入法性云何如来以小乘法而见济度是我等咎非世尊也。

　　山林树下思念之处若坐若行思念之仪每下良以身处山林心执小道则不闻法故无口喜同入法性者谓与菩萨同入正出其执小之过以由不知小乘法性之外别有妙理菩萨得之故也既执所入之一理疑三教之能门见佛授菩萨记则疑佛有偏所以成过是我等咎者由我迷权何关佛偏追述昔非仰谢如来是为引过自归耳。

　　△三明昔意不解为意失。

　　所以者何若我等待说所因成就阿耨多罗三藐三菩提者必以大乘而得度脱然我等不解方便随宜所说初闻佛法遇便信受思惟取证世尊我从昔来终日竟夜每自刻责。

　　良以不待说所因则无实解又不识方便故无权解解无故无意喜昔失既彰今得自显待说所因二义一不受待对于前二不停待于后初华严明三谛之慧是得佛之因以此待对于我而我不受是失之于前诸佛法久后要当说真实我不停待匆匆取小是失之于后若待此前后必得大乘度脱也。

　　△三结成三喜二初结。

　　而今从佛闻所未闻未曾有法断诸疑悔身意泰然快得安稳。

　　从佛是结身喜闻法是结口喜断疑是结意喜。

　　△次成。

　　今日乃知真是佛子从佛口生从法化生得佛法分。

　　真是佛子近佛义成结身成也从佛口生结口成也从法化生结意成也。

　　△二偈颂三初颂标三喜。

　　尔时舍利弗欲重宣此义而说偈言。

　　我闻是法音得所未曾有心怀大欢喜疑网皆已除。

　　△二颂释三喜二初颂见佛喜。

　　昔来蒙佛教不失于大乘佛音甚希有能除众生恼我已得漏尽闻亦除忧恼。

　　长行明失知见颂中明不失大乘长行论远论失颂论近论得文互现耳。

　　△二颂不闻法二初颂上身远故不闻。

　　我处于山谷或在林树下若坐若经行常思惟是事呜呼深自责云何而自欺我等亦佛子同入无漏法不能于未来演说无上道金色三十二十力诸解脱同共一法中而不得此事八十种妙好十八不共法如是等功德而我皆已失我独经行时见佛在大众名闻满十方广饶益众生自惟失此利我为自欺诳。

　　此颂不预授记失佛功德也三十二相初自足下安平终至顶相高圆十力初自处非处智力终至永断习气智力八十种好初自指爪狭长终至胸万字相十八不共谓不与二乘共也初自无过失终至知过现未事无著无碍妙乐云金色三十二乃至十八不共等并如止观第七今文属圆比说可见不思议好如具如下调达中。

　　我常于日夜每思惟是事欲以问世尊为失为不失我常见世尊称赞诸菩萨以是于日夜筹量如此事今闻佛音声随宜而说法无漏难思议令众至道场。

　　我常于日夜者生死为夜涅槃为日为于生死之中有涅槃耶为离生死而有涅槃耶若得悟时二疑双遣也。

　　△二颂入法性故不闻。

　　我本着邪见为诸梵志师世尊知我心拔邪说涅槃我悉除邪见于空法得证尔时心自谓得至于灭度。

　　邪见是凡夫着入法性是二乘着凡夫初着邪见世尊为说真空之法拔其邪见二乘既证空法时莫不自谓已得究竟涅槃故凡夫二乘俱不闻大乘法也。

　　○梵志即婆罗门其种类自云从梵天口生。

　　△三颂心得解。

　　而今乃自觉非是实灭度若得作佛时具三十二相天人夜叉众龙神等恭敬是时乃可谓永尽灭无余。

　　涅槃此翻灭度昔所证涅槃非大涅槃若得作佛感尽果亡方名大乘涅槃。

　　佛于大众中说我当作佛闻如是法音疑悔悉已除初闻佛所说心中大惊疑将非魔作佛恼乱我心耶佛以种种缘譬喻巧言说其心安如海我闻疑网断。

　　说我当作佛者方便品云我记如是人来世成佛道是也闻佛所说等者初闻略开三显一动执生疑疑佛为魔今知佛昔因缘譬说皆是为实施权权既即实故心安疑断也。

　　佛说过去世无量灭度佛安住方便中亦皆说是法现在未来佛其数无有量亦以诸方便演说如是法如今者世尊从生及出家得道转法轮亦以方便说世尊说实道波旬无此事以是我定知非是魔作佛我堕疑网故谓是魔所为。

　　上长行明不待所因不解方便此明待所因又解方便闻当作佛是所因闻五佛道同解魔非魔是解方便互显一边耳。

　　○波旬正音波卑夜此云恶常有恶意成恶法故。

　　△三颂结成。

　　闻佛柔软音深远甚微妙演畅清净法我心大欢喜疑悔永已尽安住实智中我定当作佛为天人所敬转无上法轮教化诸菩萨。

　　初一行半颂结此中前三句结口喜后三句结意喜次一行颂成。

　　△三如来述成三初昔曾教大。

　　尔时佛告舍利弗吾今于天人沙门婆罗门等大众中说我昔曾于二万亿佛所为无上道故常教化汝汝亦长夜随我受学我以方便引导汝故生我法中。

　　上文身子自陈得悟今如来述解非虚无上道者十住毗婆沙云身无上谓相好受持无上谓自利利他具足无上谓命见戒智慧无上谓四无碍不思议无上谓六波罗蜜解脱无上能坏二障行无上谓圣行梵行璎珞十三云道当清净秽浊非道道当一心多想非道道当知足多欲非道道当恭敬憍慢非道道当捡意放逸非道道当显耀自隐非道道当连属无行非道道当精勤懈怠非道道当觉悟愚惑非道道当教化矜吝非道道近善友习恶非道如是等种种明无上道今经以圆通为无上道若偏若次皆他经所论长夜随我受学者昔虽大化未破无明惑暗心中随佛受学故云长夜等纵若未破见思所闻一句成了因种纳种在识永劫不失以暗望明暗尚非谬况今真悟宁是虚耶故举昔曾教大述见佛不谬我以方便下此义两向若昔以大化今生大解故云引导生我法中此属初曾教大意若令免恶道权以小引故云引导生我法中此属第二中忘取小意。

　　△二中忘取小。

　　舍利弗我昔教汝志愿佛道汝今悉忘而便自谓已得灭度。

　　汝今悉忘者自在中途废大而习小者此名中途悉忘也而今自谓已得灭度者即是而今悉忘也。

　　△三今还说大。

　　我今还欲令汝忆念本愿所行道故为诸声闻说是大乘经名妙法莲华教菩萨法佛所护念。

　　还令忆本愿即是述其得解不虚先施权教成其中途小善后显真实遂其本愿大心也。

　　△四佛与授记二初长行十初时节。

　　舍利弗汝于未来世过无量无边不可思议劫。

　　此下是授记段若得大解自知得佛何俟须记记有四意一昔未记二乘而今须记二中下未悟以记勉励之三令闻者结缘四满其本愿是故记也。

　　○妙乐云问既得记已何故更经若干劫耶答若记菩萨但通途云得无生等今记声闻须约劫国应佛成处须有机缘此诸声闻昔未曾有净土之行蒙记已后与物结缘物机不同致劫多少又诸声闻时不同者为逗物宜随机长短机缘不等初住何殊。

　　△二行因。

　　供养若干千万亿佛奉持正法具足菩萨所行之道。

　　△三得果。

　　当得作佛号曰华光如来应供正遍智明行足善逝世间解无上士调御丈夫天人师佛世尊。

　　曰华光者法华妙道本于灯明传于妙光继于然灯佛佛授手光光相续故身子得记号华光盖发明是道使有目者共睹从化也正经言莲华光佛义须并解或言见雨华放光得悟故或言准其国有华果故共违正经不足采耳既受佛记经劫得果者显示万德圆备乃成十号具足之佛矣。

　　△四国土。

　　国名离垢其土平正清净严饰安稳丰乐天人炽盛琉璃为地有八交道黄金为绳以界其侧其傍各有七宝行树常有华果。

　　国名离垢者先立土名其土下相也无有高下曰平不偏不倾曰正安下土用琉下重明胜相八交道者尔雅八达谓之崇期四道交出也有云四方四维也。

　　△五说法。

　　华光如来亦以三乘教化众生舍利弗彼佛出时虽非恶世以本愿故说三乘法。

　　准今释迦故云亦以此中有一乘经文虽无既酬愿说三说一为正傍正兼具舍利下明说三意土净唯一酬愿说三即施即废。

　　○问何处愿说答准大悲空藏经云身子于六十劫行菩萨道因婆罗门乞眼唾而践之身子瞋退作凡夫愿成佛日开三乘法故云以本愿等也。

　　△六劫名。

　　其劫名大宝庄严何故名曰大宝庄严其国中以菩萨为大宝故。

　　△七众数。

　　彼诸菩萨无量无边不可思议算数譬喻所不能及非佛智力无能知者若欲行时宝华承足此诸菩萨非初发意皆久植德本于无量百千万亿佛所净修梵行恒为诸佛之所称叹常修佛慧具大神通善知一切诸法之门质直无伪志念坚固如是菩萨充满其国。

　　△八寿量。

　　舍利弗华光佛寿十二小劫除为王子未作佛时其国人民寿八小劫。

　　△九补处。

　　华光如来过十二小劫授坚满菩萨阿耨多罗三藐三菩提记告诸比丘是坚满菩萨次当作佛号曰华足安行多陀阿伽度阿罗诃三藐三佛陀其佛国土亦复如是。

　　志念坚固善知一切法门故名坚满华足安行正经曰度莲华界至于其国菩萨行则宝华承足则威仪井井道香郁郁从其化者无不如堵也或去呼之谓安乐行盖失考于正本而已。

　　△十法住。

　　舍利弗是华光佛灭度之后正法住世三十二小劫像法住世亦三十二小劫。

　　大论云舍利弗正法三十二小劫者三灾饥病刀灭众生者名小劫又直是时节名小劫如说法华六十小劫非三灾灭外物为小劫也。

　　△二偈颂二初颂长行九初超颂得果。

　　尔时世尊欲重宣此义而说偈言。

　　舍利弗来世成佛普智尊号名曰华光当度无量众。

　　△二追颂行因。

　　供养无数佛具足菩萨行十力等功德证于无上道。

　　十力等者即指佛果方名为力初住分得名为功德所言等者非唯供养佛兼净土行或由分得十力功德成初住记也。

　　△三超颂劫名。

　　过无量劫已劫名大宝严。

　　△四颂国土净。

　　世界名离垢清净无瑕秽以琉璃为地金绳界其道七宝杂色树常有华果实。

　　△五超颂众数。

　　彼国诸菩萨志念常坚固神通波罗蜜皆已悉具足于无数佛所善学菩萨道。

　　神通波罗蜜谓六神通六波罗蜜也。

　　△六追颂说法。

　　如是等大士华光佛所化。

　　△七超颂寿量。

　　佛为王子时弃国舍世荣于最末后身出家成佛道华光佛住世寿十二小劫其国人民众寿命八小劫。

　　△八法住久近。

　　佛灭度之后正法住于世三十二小劫广度诸众生正法灭尽已像法三十二。

　　△九供养舍利。

　　舍利广流布天人普供养。

　　△二总结叹。

　　华光佛所为其事皆如是其两足圣尊最胜无伦匹彼即是汝身宜应自欣庆。

　　自欣庆者成初入欢喜位之解也初住能百佛世界作佛行地倍是。

　　△五四众领解二初长行三初经家叙众喜。

　　尔时四部众比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽等大众见舍利弗于佛前受阿耨多罗三藐三菩提记心大欢喜踊跃无量。

　　△二陈供养。

　　各各脱身所著上衣以供养佛释提桓因梵天王等与无数天子亦以天妙衣天曼陀罗华摩诃曼陀罗华等供养于佛所散天衣住虚空中而自回转诸天妓乐百千万种于虚空中一时俱作雨众天华。

　　各各脱衣等此中通语四众八部出家二众言上衣者即大衣也若论三衣俱不可舍以西方法多但三衣故若通说之以兼俗故而自回转者表闻身子得记法性自然而转因果依正自他悉转也。

　　○就中诸天所供衣物回转空中自作妓乐及以领解据正经然回转之妙乃是回向精诚所感也。

　　△三正领解二初领开权。

　　而作是言佛昔于波罗奈初转法轮。

　　△二领显实。

　　今乃复转无上最大法轮。

　　最大法轮者最是今经圆中圆也大是人理教行四种妙也或境智等十妙或心佛众生三妙妙法之轮名妙法轮。

　　△二偈颂二初颂上开权显实。

　　尔时诸天子欲重宣此义而说偈言。

　　昔于波罗奈转四谛法轮分别说诸法五众之生灭今复转最妙无上大法轮是法甚深奥少有能信者。

　　四谛如前释五众者五阴也言昔于波罗奈等即是说藏教今复转最妙等即是说圆教法华开显藏圆相对故不述中间方等般若也。

　　△二述得解随喜回向。

　　我等从昔来数闻世尊说未曾闻如是深妙之上法世尊说是法我等皆随喜大智舍利弗今得受尊记我等亦如是必当得作佛于一切世间最尊无有上佛道叵思议方便随宜说我所有福业今世若过世及见佛功德尽回向佛道。

　　初一行自述次二行半随喜后一行回向我等亦如是者如身子领解如身子被佛述成如身子之得记也问迦叶善吉诸大声闻尚未得解四众何人而获先悟答四众天人亦具三品上根同身子中下可知又解身子迦叶并是权行中下解未开故迦叶满愿示同不解净名云众生未愈菩萨亦未愈云云。

　　△二三品半为中根人譬说四初半品正譬喻开显二信解品中根得解三药草品如来述成四授记品授大众记初文又二初请三初述自无疑。

　　尔时舍利弗白佛言世尊我今无复疑悔亲于佛前得受阿耨多罗三藐三菩提记。

　　此去为中根作譬喻说凡有四品今品正是譬喻开三显一信解品明中根得解药草品明如来述成授记品明授记此四番皆约譬说是为譬喻周也下四段皆约因缘陈如明系珠领解阿难引空王获记又例法说应有中根四众欢喜而今无者一谓经家存略二例前后可知后文在法师品中请中述自如文可解。

　　△二述他有惑。

　　是诸千二百心自在者昔住学地佛常教化言我法能离生老病死究竟涅槃是学无学人亦各自以离我见及有无见等谓得涅槃而今于世尊前闻所未闻皆堕疑惑。

　　佛常教化下执昔三教也我见者无明不了于阴入界等法中妄计有我我所之实有无见者有即常见无即断见等即等亦有亦无等诸见而今下执昔一理也昔说三是究竟今又说一为真实昔三今一矛楯致迷故言皆堕疑惑。

　　○妙乐云闻所未闻者闻法说中身子四段昔教所无也。

　　△三普为四众。

　　善哉世尊愿为四众说其因缘令离疑悔。

　　因缘者前三后一之因缘也。

　　○妙乐云即是前三后一始末根由故云因缘前四佛章略释迦章稍广虽以五浊用释于权始末未明故使中根于兹不晓譬说委明轮回之相具列三车出宅之由兼示索三与一之意广叙等赐等子等心此乃方酬因缘之请也。

　　△二答二初发起二初抑令愤勇。

　　尔时佛告舍利弗我先不言诸佛世尊以种种因缘譬喻言辞方便说法皆为阿耨多罗三藐三菩提耶是诸所说皆为化菩萨故。

　　我先不言下指上开权皆为菩提指上显实皆为化菩萨者若权若实皆入佛道上已明言云何执教迷暗不解如此责之乃是抑令愤勇也。

　　△二引令速进。

　　然舍利弗今当复以譬喻更明此义诸有智者以譬喻得解。

　　此引摄安慰前斥既切恐鄙怼自沈今许譬喻更明此义若能解者犹称智也。

　　△二譬喻二初长行二偈颂初文又二初开譬二合譬初文又二初总譬六初长者譬三初名行。

　　舍利弗若国邑聚落。

　　名如宾行如主行有亲疏名有远近故举处所以显名行也封疆为国最远宰治为邑居中聚落是邻闾最近长者名行遍此三处近不见其细陋远但挹其高风口无择言身无择行意无择法名行相称真实大人今譬实报土为国方便土为邑同居土为聚落内合如来三业随智慧行于此三土称机施化名称普闻德周法界也。

　　△二位号。

　　有大长者。

　　长者譬如来世间长者备十德一姓贵二位高三大富四威猛五智深六年耆七行净八礼备九上敬十下归姓则三皇五帝之裔左貂右插之家位则辅弼丞相盐梅阿衡富则铜陵金谷丰饶侈靡威则严霜隆重不肃而成智则胸如武库权奇超拔年则苍苍棱棱物仪所伏行则白圭无玷所行如言礼则节度庠序世所式瞻上则一人所敬下则四海所归十德具焉名大长者出世长者即是如来姓则从三世真如实际中生位则功成道着十体无极富则法财万德悉皆具满威则十力雄猛降伏魔外智则一心三智无不通达年则早成正觉久远若斯行则三业随智运动无失礼则具佛威仪心大如海上则十方种觉所共称誉下则七方便人而来依止是名出世佛大长者即释迦一化之主也。

　　△三德业。

　　其年衰迈财富无量多有田宅及诸僮仆。

　　年高则博达今古譬佛智德衰迈则根志纯熟譬佛断德财富无量总譬万德也田宅别譬也田能养命譬禅定资般若宅可栖身譬实境为实智所诧若论福德无行而不修若论智慧无境而不照故曰多有田宅也僮仆者给侍使人譬方便知见皆已具足和光六道曲顺万机即实智之僮仆也。

　　△二舍宅譬。

　　其家广大。

　　家宅譬上安稳对不安稳不安稳譬三界也众生冗冗皆宅三界如来应化统而家之故言广大也。

　　△三一门譬。

　　唯有一门。

　　一门者譬上宣示佛道门佛道理一理为教所诠以教为门文云以佛教门出三界苦得涅槃证是也门有二宅门车门宅者生死也门者出要路也此方便教之诠也车者大乘法也门者圆教之诠也大小虽同有能所须辨权实二能若识二能则二所有在若识实所权之能所俱成实能也。

　　△四五百人譬。

　　多诸人众一百二百乃至五百人止住其中。

　　五百人譬上五道众生也。

　　△五火起譬二初出所烧宅相譬六道果报。

　　堂阁朽故墙壁隤落柱根腐败梁栋倾危。

　　堂譬欲界阁譬色无色界三界皆无常故云朽墙壁譬四大隤落譬减损柱根譬命腐败譬危殆不久梁栋譬意识倾危譬迁变不停此释通于三界己他故属于事若就己身作观释者堂譬身下分阁譬头等上分墙壁譬皮肉颓落譬老朽柱根譬两足腐败譬无常梁栋譬背骨倾危譬命终。

　　△二明能烧火譬八苦五浊。

　　周匝俱时歘然火起焚烧舍宅。

　　八苦遍在四大四生故言周匝并皆无常故云俱时歘然譬本无今有本无此苦无明故有之。

　　△六三十子譬。

　　长者诸子若十二十或至三十在此宅中。

　　譬上知众生性欲曾习佛法天性相关则子义成性欲不同故有三十若十是菩萨子二十三十是二乘子此机俱得出宅故名为子无此机是五百人皆言十者悉有十智之性故云内有智性但无如实智性耳。

　　△二别譬四初长者见火譬二舍几用车譬三等赐大车譬四长者不虚譬初文又四初明能见。

　　长者见。

　　标出能见譬上我以佛眼观见也。

　　△二明所见。

　　是大火从四面起。

　　标出所见譬上所见六道众生也大火譬三界五浊八苦也四面譬身受心法也身受心法即宅之四面身起净倒受起乐倒心起常倒法起我倒起此四倒故有生老病死爱别离怨憎会求不得五阴盛苦譬如大火从四面起也若知身不净受是苦心无常法无我即烦恼火灭又依下文以生老病死为四面也。

　　△三明惊怖。

　　即大惊怖而作是念我虽能于此所烧之门安稳得出。

　　譬上为是众生故而起大悲心也即大惊怖者念其退大善忧其将起重恶故惊怖惊即对慈念其无乐怖即对悲忧其有苦我虽下即是释成慈悲惊怖之义虽是未尽之辞明佛以智慧力能寻正教见所诠谛不为五浊八苦所危故名安不为四倒暴风所动故名稳萧然累外故名出而众生不尔为火所烧如来慈悲犹为忧火所烧故言我虽等也。

　　△四广前所见。

　　而诸子等于火宅内乐着嬉戏不觉不知不惊不怖火来逼身苦痛切己心不厌患无求出意。

　　耽湎五尘名嬉空无所获名戏空生徒死而无厌离如彼儿戏都不言有火名不觉不解火是热法名不知不畏火能伤身名不惊不虑火能断命故不怖以譬众生全不觉五阴八苦不知四倒三毒既不识惑云何忧虑惑侵法身伤于慧命如是不觉于苦不知于集不惊失道不怖失灭逼身者五识也身为八苦所逼浊在五识以切己名为逼以一一苦皆由五识以对于境故也心不厌患者心即意识心王也不厌无常之苦不患烦恼之集也无求出意者不修道求灭也。

　　△二舍几用车譬二初舍几譬二初劝门拟宜三初拟宜。

　　舍利弗是长者作是思惟我身手有力当以衣裓若以几案从舍出之。

　　譬上念用大化三七日思惟也身手有力者身譬神通荷负手譬智慧提拔依三昧断德则有神通依智慧智德则有说法衣裓几案者三藏法师云衣裓是外国盛华之器贡上贵人用此贮之今取合譬文云若我但以神力及智慧力赞如来知见力无畏者众生不能以是得度神力即是身慧力即是手如上说知见譬衣裓无畏譬几十力譬案如来以神通发动此三法以智慧宣说此三法无机息化当知知见譬衣裓名略义玄四无畏譬几于法小广十力譬案于法则广佛于三七思惟欲作如是广略佛法说之而众生不堪故言衣裓几案也。

　　△二不受。

　　复更思惟是舍唯有一门而复狭小诸子幼稚未有所识恋着戏处。

　　譬上众生诸根钝云何而可度也唯有一门门义如上说今更明通别别者一谓一理一道清净门谓正教通于所通教理宽博则非狭小断常及七方便众生不能以此理教自通将谈无机故言狭小耳通者理纯无杂故言一即理能通故言门微妙难知故言狭小幼稚者二万佛所教无上道大乘善根微弱名幼稚若闻大乘能生谤毁名未有所识恋着戏处者前明善弱此明恶强即是因时深着见爱果时深着依正欲界着六尘色界着禅味无色界着定故上文云众生诸根钝着乐痴所盲不堪闻大乘也。

　　△三放舍。

　　或当堕落为火所烧。

　　此是放舍善诱譬上无机息化我宁不说法疾入于涅槃也堕落有二一者幼稚忆本戏处故堕落二者都无识执物不坚故堕落初幼稚忆本戏处譬着五欲堕在三途二善弱无识谤毁大乘堕落三途也。

　　△二诫门三初拟宜。

　　我当为说怖畏之事此舍已烧宜时疾出无令为火之所烧害作是念已如所思惟具告诸子汝等速出。

　　既着戏处故说怖事令得免五浊火烧五阴舍宜应舍离故云宜时疾出若久住着必断善根故云无令为火之所烧害。

　　△二不受。

　　父虽怜愍善言诱喻而诸子等乐着嬉戏不肯信受不惊不畏了无出心亦复不知何者是火何者为舍云何为失。

　　不惊不畏者不惊故不生闻慧不畏故不生思慧不识八苦五浊能烧善根如不知火不识阴界入法是诸苦器如不识舍不知丧失法身之由如不知何者为失。

　　△三放舍。

　　但东西走戏视父而已。

　　背明向暗如东西生死往还速疾如驰走于中起见爱如戏也虽用大拟不从大教故言视父而已。

　　△二用车譬四初拟宜三车譬。

　　尔时长者即作是念此舍已为大火所烧我及诸子若不时出必为所焚我今当设方便令诸子等得免斯害。

　　譬上寻念过去佛亦作三乘化也前言苦痛切己犹是未死今云必为所焚即有死义也问上文于所烧之门安稳得出今云若不时出必为所焚此义云何答须知前得出者即是法身出今言若不时出等者即是应身示同众生有疾若众生有善成机受化则与应身时出若众生善断无机不受化即不与应身时出即是俱为所焚也我今当设方便者欲设三乘之权也。

　　△二先心所好譬。

　　父知诸子先心各有所好种种珍玩奇异之物情必乐着。

　　譬上作是思惟时十方佛皆现等明有小乘得度之机也其昔曾习小是知先心又知本曾习大名知先心中厌老死名各有所好。

　　△三三车希有譬三初劝转。

　　而告之言汝等所可玩好希有难得汝若不取后必忧悔。

　　此叹三车希有譬譬上施三乘思惟是事已即趣波罗奈也。

　　△二示转。

　　如此种种羊车鹿车牛车今在门外可以游戏。

　　羊车譬声闻乘鹿车譬缘觉乘牛车譬菩萨乘如下文释今在门外者今许在门外断见思出三界外方得故也。

　　△三证转。

　　汝等于此火宅宜速出来随汝所欲皆当与汝。

　　皆当汝者己身既证亦使他证故名为与。

　　△四适子所愿譬。

　　尔时诸子闻父所说珍玩之物适其愿故心各勇锐互相推排竞共驰走争出火宅。

　　譬上受行悟入是名转法轮等也前偈本略今譬事广广明修因至果适愿者机教相称即闻慧也心各勇锐者思心动虑即思慧也互相推排者推四真谛理排伏见惑邪正未决名为互相此入修慧属暖顶位也竞者竞取胜理初则遍观上下八谛历十六行相竞趣真道后则缩观至欲界苦谛下趣苦法忍此是忍法位也共者是世第一位同观欲界苦谛与忍位不别故云共也驰走者入见道十五心速疾见理故云驰走既断见惑分得涅槃譬上便有涅槃音也争出者即修道位也争出三界成无学果断思惑尽方出火宅即譬上及以阿罗汉法僧差别名也。

　　△三等赐大车譬四初见子免难欢喜譬。

　　是时长者见诸子等安稳得出皆于四衢道中露地而坐无复障碍其心泰然欢喜踊跃。

　　譬上我即作是念至今我喜无畏两行一句偈也若子未免难父则忧念若得离火心即泰然以子欢喜其父亦喜也四衢者譬四谛也以四谛观异名为四衢见惑虽除思惑犹在不名露地三界思尽名为露地住果不进故云而坐见思惑尽真谛理显故云无复障碍不为见思所局故云泰然生灭度安稳想故言欢喜也。

　　△二诸子向父索车譬。

　　时诸子等各白父言父先所许玩好之具羊车鹿车牛车愿时赐与。

　　譬上大乘机发我见佛子等志求佛道者两行偈也就此明索车文无索字依此请辞明索车耳索有三意一机索者鹿苑证小之后至方等中冥有大盥被斥不谤理在有求大乘之意名为机索二情索者至般若会领知大法乐大心起纵不彰言索义渐切名为情索三口索者来至法华因方便品初闻佛略说皆称为方便动宿疑情是故发言三请名为口索也。

　　△三等赐诸子大车譬三初总标两章二初子等。

　　舍利弗尔时长者各赐诸子。

　　此下譬上于诸菩萨中正直舍方便但说无上道也此明子等譬一切众生等有佛性佛性天真本来同故等是子也。

　　△二车等。

　　等一大车。

　　此明车等以法等故无非佛法譬一切法皆摩诃衍摩诃衍同故等是大车而言各赐者各随本习四谛六度无量诸法开示真实旧习不同故言各皆摩诃衍故言大车也。

　　△二广明车等二初广叙体三初叙高广。

　　其车高广众宝庄校周匝栏楯四面悬铃又于其上张设幰盖亦以珍奇杂宝而严饰之宝绳交络垂诸华缨重敷婉筵安置丹枕。

　　假名车有高广相譬如来知见深远横周法界之边际竖彻三谛之源底故言高广众宝庄校譬万行修饰周匝栏楯譬总持持万善遮众恶四面悬铃譬四辩下化众生张设幰盖譬四无量众德之中慈悲最高普覆一切也珍奇杂宝而严饰之者真实万善严此慈悲大经云慈若具足十力无畏名如来慈宝绳交络譬四弘誓坚固大慈心垂诸华缨譬四摄神通等悦动众生亦譬七觉妙鬘也重敷婉筵譬观炼熏修一切诸禅重沓柔软安置丹枕枕有内外若车外枕者车若驾运随所到处须此支昂譬即动而静即静而动动静即十乘中通塞义也若车内枕者休息身首譬一行三昧息一切智一切行丹即赤色譬无分别法也。

　　△二明白牛。

　　驾以白牛肤色充洁形体姝好有大筋力行步平正其疾如风。

　　驾以白牛者譬无漏般若能导谛缘度一切万行到萨婆若白是色本即与本净无漏相应体具万德如肤充烦恼不染如色洁又四念处为白牛四正勤中二世善满如肤充二世恶尽如色洁四如意足称行者心如形体姝好筋譬五根住立能生义也力譬五力摧伏干用义也行步平正譬定慧均等又譬七觉调平其疾如风譬八正道中行速疾到萨婆若也。

　　△三明仆从。

　　又多仆从而侍卫之。

　　仆从者譬方便波罗蜜能屈曲随人给侍使令即众魔外道二乘小行皆随方便智用故净名云皆吾侍也又果地神通运役随意即仆从也。

　　△二释有车由。

　　所以者何是大长者财富无量种种诸藏悉皆充溢。

　　有车之由由财富藏溢以譬果地福慧圆满藏有行藏理藏一切法趣檀尸忍等是趣不过是约行为如来藏一切法趣阴入界根尘等是趣不过是约理为如来藏自行此行理名充以此化他名溢。

　　△三广明心等二初广心等。

　　而作是念我财物无极不应以下劣小车与诸子等今此幼童皆是吾子爱无偏党我有如是七宝大车其数无量应当等心各各与之不宜差别。

　　此明心等由财物无极是子无偏是故心等若富而非子是子而贫则心不得等七宝大车其数无量者譬今经开显若教若行皆摩诃衍又方等般若念处正勤根力觉道种种异名皆开示实相历一切法亦复如是故言无量各各与之等者不移本习而示真实如身子于智慧开佛知见具一切佛法目连于禅定开佛知见余人亦尔以心等故不宜差别也。

　　△二释心等。

　　所以者何以我此物周给一国犹尚不匮何况诸子。

　　初释财多尚周一国况复诸子譬大圆因遍该善恶况佛知见耶次释子等者非子尚充况是子耶譬佛无缘者尚度况有缘子耶。

　　△四诸子得车欢喜譬。

　　是时诸子各乘大车得未曾有非本所望。

　　譬上菩萨闻是法疑网皆已除也三乘之人本求羊鹿水牛之车期出分段今得白牛大车尽于变易过本所望岂不欢喜。

　　△四长者不虚譬三初问起。

　　舍利弗于汝意云何是长者等与诸子珍宝大车宁有虚妄不。

　　初佛问者本但许三而今与一非虚妄不欲令身子领实故以虚妄问之。

　　△二答释二初免难不虚(亦名以重易轻不虚)三初标章。

　　舍利弗言不也世尊是长者但令诸子得免火难全其躯命非为虚妄。

　　△二解释。

　　何以故若全身命便为已得玩好之具。

　　全身免火便为已得大宝济子重命所得岂虚。

　　○妙乐云全于小乘五分法身入空慧命则为已得昔来所玩况于火宅方便济苦本在大耶。

　　△三况结。

　　况复方便于彼火宅而拔济之。

　　免八苦之火全五分之身已是大宝况二万佛所大乘慧命圆因成就佛知见开宁是虚妄。

　　△二不乖本心不虚(亦名过本所望不虚)初标章。

　　世尊若是长者乃至不与最小一车犹不虚妄。

　　初标不乖本心章本知无三意令不谤不谤则不乖本心。

　　△二解释。

　　何以故是长者先作是意我以方便令子得出以是因缘无虚妄也。

　　本知无小而许小者意令方便得出火宅既昔方便非佛本意不与小车不乖本意岂虚妄耶。

　　△三况结。

　　何况长者自知财富无量欲饶盥诸子等与大车。

　　与一大车过本所望是故不虚。

　　△三述叹。

　　佛告舍利弗善哉善哉如汝所言。

　　二善哉者述其免难不乖二不虚也问佛何不自说不虚答佛许三与一自说为难身子说不虚取信为易。

　　△二合譬二初合总譬六初合上长者三初合位号。

　　舍利弗如来亦复如是。

　　此下合上长者有名行位号德业等如来亦复如是先合位号如来无量德号略举十义已如上说。

　　△二合名行。

　　则为一切世间之父。

　　一切世间将处所以定名行上云国邑聚落今合直云一切世间通指同居方便实报三土皆是妙色妙心果报之处如来遍应三处即一切世间之父也。

　　△三合德业。

　　于诸怖畏衰恼忧患无明闇蔽永尽无余而悉成就无量知见力无所畏有大神力及智慧力具足方便智慧波罗蜜。

　　于诸怖畏无明永尽合上衰迈显断德也成就无量知见合上年高显智德也力无畏等合上外德财富无量也神力者深修禅定能得神通合上田也智慧力者智必照境如身之托处合上宅也具足方便波罗蜜者合上诸仆从也。

　　△二合五百人。

　　大慈大悲常无懈倦恒求善事利益一切。

　　慈悲是施化之本一切是五道恒为慈悲所被合上五百人也。

　　△三合舍宅譬。

　　而生三界朽故火宅。

　　合上其家广大。

　　△四合三十子。

　　为度众生。

　　众生有缘亲者前度合上三十子也。

　　△五合上火起。

　　生老病死忧悲苦恼愚痴暗蔽三毒之火。

　　合上歘然火起譬也。

　　△六合上一门。

　　教化令得阿耨多罗三藐三菩提。

　　教能诠理寻理起行即得菩提故知教理共用合上唯有一门譬也。

　　△二合别譬四初合见火譬四初合能见眼。

　　见。

　　合上能见之眼即是如来寂照智眼能见也。

　　△二合所见火。

　　诸众生为生老病死忧悲苦恼之所烧煮亦以五欲财利故受种种苦又以贪着追求故现受众苦后受地狱畜生饿鬼之苦若生天上及在人间贫穷困苦爱别离苦怨憎会苦如是等种种诸苦。

　　合上所见之火从四面起此中明八苦为火四苦如文贪着追求求不得苦后受地狱天上人间五盛阴苦爱离怨会如文此八苦从四倒四面起。

　　△三合广所见。

　　众生没在其中欢喜游戏不觉不知不惊不怖亦不生厌不求解脱于此三界火宅东西驰走虽遭大苦不以为患。

　　合上所见火譬诸子不觉不知等也不观苦集故不生厌不观道灭故不求解脱虽遭大苦不以为患合上心不厌患无求出意也。

　　△四合起怖畏。

　　舍利弗佛见此已便作是念我为众生之父应拔其苦难与无量无边佛智慧乐令其游戏。

　　合上我虽能于此所烧之门安隐得出意也应拔其苦难者即大悲之力拔五浊之苦也与无量者即大慈之力与其大乐。

　　△二合舍几用车譬二初合舍几三初合拟宜。

　　舍利弗如来复作是念若我但以神力及智慧力舍于方便为诸众生赞如来知见力无所畏众生不能以是得度。

　　上譬有劝诫今但合劝不合诫劝修为正诫恶是傍故也今拟宜中但以神力者合上身力智慧力者合上手力赞如来知见合衣裓力无畏合几案若佛初出即用此拟宜众生不能以此得度也。

　　△二合无机。

　　所以者何是诸众生未免生老病死忧悲苦恼而为三界火宅所烧何由能解佛之智慧。

　　释不得度合上子不受劝譬也正由五浊障重未免生死等火大乘微妙不能得入故言何由能解佛之智慧此一句合上唯有一门而复狭小小故不能解佛智慧也。

　　△三合息化三初牒前三譬三初身手救不得譬。

　　舍利弗如彼长者虽复身手有力而不用之。

　　合上放舍善诱无机息化此文虽无放舍语譬及譬本息化意甚分明也。

　　△二牒施三车譬。

　　但以殷勤方便勉济诸子火宅之难。

　　△三牒等赐大车譬。

　　然后各与珍宝大车。

　　△二正合息化。

　　如来亦复如是虽有力无所畏而不用之。

　　△二合用车四初合拟宜三车。

　　但以智慧方便于三界火宅拔济众生。

　　△二合知子先心。

　　为说三乘声闻辟支佛佛乘。

　　三乘者乘以运载为义各以谛缘度为乘运出三界归于涅槃。

　　△三合叹车希有三初合示转。

　　而作是言汝等莫得乐住三界火宅勿贪粗弊色声香味触也若贪着生爱则为所烧汝速出三界当得三乘声闻辟支佛佛乘。

　　三界是示苦谛速出三界是示灭道二谛灭道即是示其三界外有智断三乘之果故令速出三界当得三乘三乘正取道灭为体合上三车今在门外可以游戏也。

　　△二合证转。

　　我今为汝保任此事终不虚也汝等但当勤修精进如来以是方便诱进众生。

　　合上随汝所欲皆当与汝也。

　　△三合劝转。

　　复作是言汝等当知此三乘法皆是圣所称叹自在无系无所依求乘是三乘以无漏根力觉道禅定解脱三昧等而自娱乐便得无量安稳快乐。

　　合上叹希有如此三乘是诸佛方便引物仪式故众圣所称我无生智为自在得尽智为无系我生已尽不受后有名无所依所作已办梵行已立名无所求以无漏等勤修道品也住于真空涅槃故云安稳快乐也。

　　△四合适子所愿三初合羊车。

　　舍利弗若有众生内有智性从佛世尊闻法信受殷勤精进欲速出三界自求涅槃是名声闻乘如彼诸子为求羊车出于火宅。

　　内有智性者宿习三乘乐欲成三乘智性故佛施三乘之教也内有智性乃至从佛闻法信受合上闻父所说珍玩之物适其愿故闻慧也殷勤合上心各勇锐思慧也精进合上推排推是推理排是排恶恶去故精理明故进修慧也欲速出下合上竞共驰走是名声闻乘合上争出火宅三乘修行皆有此四声闻不能化他如羊不顾后群故以羊车譬声闻乘。

　　△二合鹿车。

　　若有众生从佛世尊闻法信受殷勤精进求自然慧乐独善寂深知诸法因缘是名辟支佛乘如彼诸子为求鹿车出于火宅。

　　梵语辟支迦罗此云缘觉言求自然慧者从十二因缘门入支佛是法行人从佗闻法少自推义多故取譬于鹿鹿不依人故也。

　　△三合牛车。

　　若有众生从佛世尊闻法信受勤修精进求一切智佛智自然智无师智如来知见力无所畏愍念安乐无量众生利盥天人度脱一切是名大乘菩萨求此乘故名为摩诃萨如彼诸子为求牛车出于火宅。

　　菩萨称一切智不同二乘乃是佛智菩萨望此修因即是大乘兼运之意也菩萨慈悲化物如牛之安忍运载故以牛车譬菩萨乘也然有小白之异小牛车喻六度乘大白牛车喻一佛乘也。

　　△三合等赐大车二初牒二譬二初牒免难。

　　舍利弗如彼长者见诸子等安稳得出火宅到无畏处。

　　上譬有四今但合二合免难义兼索车合等赐义兼欢喜。

　　△二牒等赐。

　　自惟财富无量等以大车而赐诸子。

　　△二双合二譬二初合免难。

　　如来亦复如是为一切众生之父若见无量亿千众生以佛教门出三界苦怖畏险道得涅槃乐。

　　门有三义谓入出别若三界为宅五阴为舍由迷一色心而入一色心即是入宅生死之门出义者是乘从三界出即是禀藏通二教教下所诠为门若别义者即是禀别教下所诠为门也今言佛教门正是藏通二教教下之理共为门得出三界而免难也。

　　△二合等赐五初合有车之由。

　　如来尔时便作是念我有无量无边智慧力无畏等诸佛法藏。

　　无量智慧者合上财富无量库藏充溢也。

　　△二合广其心等。

　　是诸众生皆是我子等与大乘不令有人独得灭度皆以如来灭度而灭度之。

　　合上我则物无极不应以下劣小车与诸子也如来灭度者即大乘三德涅槃也。

　　△三合等心章门。

　　是诸众生脱三界者。

　　合上各赐诸子等也。

　　△四合等车章门。

　　悉与诸佛禅定解脱等娱乐之具。

　　合上等一大车。

　　△五合正广大车。

　　皆是一相一种圣所称叹能生净妙第一之乐。

　　合上高广乃至仆从等大车譬也一相是实相即法身一种是种智即般若能生净妙之乐乐即无苦名为解脱三德高广具足庄严收罗众德名摩诃衍也。

　　△四合无虚妄譬一初牒许小与大。

　　舍利弗如彼长者初以三车诱引诸子然后但与大车宝物庄严安隐第一然彼长者无虚妄之咎。

　　三车诱引本为除其五浊五浊既除大善自全故但与大车也。

　　△二合不乖本心二初合解释。

　　如来亦复如是无有虚妄初说三乘引导众生然后但以大乘而度脱之。

　　合上我以方便令子得出。

　　△二合结况。

　　何以故如来有无量智慧力无所畏诸法之藏能与一切众生大乘之法但不尽能受舍利弗以是因缘当知诸佛方便力故于一佛乘分别说三。

　　此明如来出世本欲说大但为小智者乐着三界故以方便而诱引之既得出已还与大乘即称本心故言能与众生大乘之法但不尽能受也。

　　△二偈颂二初重颂上长行二劝信流通初文又二初颂开譬二颂合譬初文又二初颂总譬二颂别譬初文又四初颂长者。

　　佛欲重宣此义而说偈言。

　　譬如长者。

　　颂上位号兼得名行德业既有长人之德即知名行遍为国邑所崇亦知内外年德俱高内合婆伽婆即位号自知佛具足智断慈悲万德。

　　△二颂舍宅二初颂宅广大。

　　有一大宅。

　　譬三界无大宅。

　　△二颂广宅体。

　　其宅久故而复顿弊堂舍高危柱根摧朽梁栋倾斜基陛隤毁墙壁圮坼泥涂阤落覆苫乱坠椽梠差脱周鄣屈曲杂秽充遍。

　　此三行广出宅体明所烧相三界无始为久非今所造为故无常卑鄙名顿弊色界为堂欲界为舍不免堕落名为高危命根支持如柱三相所迁名摧朽也意识纲维以为梁栋诸苦所坏如倾斜过去行业为基陛衰老之时为颓毁四大为墙壁皮肤为泥涂皮肤皱朽为圮坼壮色鲜净如初泥涂老貌枯悴为阤落发须朽老则皆脱落如覆苫乱坠筋骨老弱支节不援如椽梠差脱三十六物更相隔障故云周障肚肠盘回故云屈曲非但无常所迁亦有不净苦等故云杂秽充遍也。

　　△三颂五百人。

　　有五百人止住其中。

　　二乘根性为五道所摄兼得三十子譬也。

　　△四颂火起譬四初明地上事譬欲界火起四初明所烧类譬众生十使二初正明所烧二初明禽兽被烧譬五钝使二初譬五初譬慢使。

　　䲭枭雕鹫乌鹊鸠鸽。

　　慢使众生自举轻他如鸟为性陵高下视故以八鸟譬八慢陵他为慢自贵为憍文殊问经明八憍今用譬八鸟壮盛憍如鸱姓憍如枭富憍如雕自在憍如鹫寿命憍如乌聪明憍如鹊行善憍如鸠色憍如鸽。

　　△二譬瞋使。

　　蚖蛇蝮蝎蜈蚣蚰蜒。

　　此譬瞋使瞋有三种一非理瞋谓不问可否欻起瞋心二顺理瞋谓人实恼我三诤论瞋谓着己所解为是谓他说行为非蚖蛇毒盛不触而吸譬非理生瞋蝮蝎若触则螫譬执理瞋蜈蚣蚰蜒譬戏论瞋世人云赤颈者是蜈蚣不赤者是蚰蜒也。

　　守宫百足鼬狸鼷鼠诸恶虫辈交横驰走屎尿臭处不净流溢𧏙螂诸虫而集其上。

　　此譬痴使于境不了曰痴即无明也无明有二一独头二相应守宫百足等兀然譬独头无明鼬狸鼷鼠譬相应无明诸恶虫辈者从痴根本备起诸结使也交横驰走者明诸使相缘或缘三界如交横起之速疾如驰走屎尿下明痴心所著之境皆无常苦无我不净故云屎尿臭处不净流溢由痴不了于中计常乐我净而生染着故云𧏙螂诸虫而集其上也。

　　△四譬贪使。

　　狐狼野干咀嚼践蹋哜啮死尸骨肉狼藉由是群狗竞来搏撮饥羸慞惶处处求食。

　　此譬贪使贪有二种一有力二无力有力者以威势取如狐狼等无力者从他乞索如野干等咀嚼下明贪取境引物向己如咀嚼不以道理如践踏贪心取境或取一物或取多物其有齐畔如哜啮也骨肉狼藉者积聚五尘不知止足也群狗竞来等者此有力贪搏撮无力之者谓王贼也贪不知足如饥求不能得如羸种种营觅如慞惶多欲之人虽富而贫也处处求食者驰逐五尘之境也。

　　△五譬疑使。

　　斗诤揸掣啀喍嗥吠。

　　此譬疑使犹豫二边名疑未决是非名斗诤意谓为是名掣复谓为非名揸啀喍嗥吠者发言论决是非之理也。

　　△二结。

　　其舍恐怖变状如是。

　　结上五钝使也。

　　△二明鬼神被烧譬五利使二初总明。

　　处处皆有魑魅魍魉。

　　此总譬五利使身见等五触处生着造次恒有故名利使遍缘四谛五阴下故言处处皆有夫鬼神有智禽兽则无故以利使譬鬼神钝使喻禽兽。

　　△二别明五初譬邪见。

　　夜叉恶鬼食啖人肉毒虫之属诸恶禽兽孚乳产生各自藏护夜叉竞来争取食之食之既饱恶心转炽斗诤之声甚可怖畏。

　　此譬邪见由计断常不信因果故名邪见夜叉正云药叉是捷疾鬼人肉是善毒虫是恶邪见之心拨无善恶因果之事如夜叉啖食人肉毒虫也孚乳产生者总说善恶并有因果相生之用也食之既饱者邪见之心成就也恶心转炽者邪见之增广也斗诤之声者内心成就外彰言教宣于无因无果之法能令闻者堕落三途故言甚可怖畏也。

　　△二譬戒取。

　　鸠槃荼鬼蹲踞土埵或时离地一尺二尺往返游行纵逸嬉戏捉狗两足扑令失声以脚加颈怖狗自乐。

　　此譬戒取执邪为道名非因计因及鸡狗等戒名戒取鸠槃荼此云瓮形以其阴似瓮故乃鬼之胜者譬修有漏善能胜诸恶也蹲踞土埵者外道修十善戒能生六欲天六天是欲界高处如土埵也或离下得色界定如一尺得无色定如二尺得升上界为往退堕为返起戒取之见如纵逸嬉戏狗足如因捉之如谤谤无苦因之上复谤无苦果如脚加颈苦因本得苦果如狗之有声邪见之人拨言苦因无得苦果之理如扑令失声既谤无苦因苦果如怖狗自乐也。

　　△三譬身见。

　　复有诸鬼其身长大裸形黑瘦常住其中发大恶声叫呼求食。

　　此譬身见于阴界中妄计为身名身见竖入三世计我名长横遍五阴计我名大计我自在不修善法即无惭愧故言裸形以恶庄严故言黑无功德资故言瘦计我者不出三界故言常住其中计我在心发言宣说有我之相故言发大恶声冀因此说望得道果故言叫呼求食。

　　△四譬见取。

　　复有诸鬼其咽如针。

　　此譬见取谓因此见通至非想名见取非想无常而计涅槃如咽细命危而保其寿故言其咽如针。

　　△五譬边见。

　　复有诸鬼首如牛头或食人肉或复啖狗头发髼乱残害凶险饥渴所逼叫唤驰走。

　　此譬边见于身见上计我计断常随执一边名边见断常二边如牛角为身是我为我是身起边见如牛两角也计断常之过能断出世善根如食人肉能断世善根如或复啖狗或时计常或时计断前后回转如头发髼乱计常即破断计断即破常如残害凶险无有智定饮食自资如饥渴所逼各陈二见如叫唤驰走。

　　△三总结利钝。

　　夜叉饿鬼诸恶鸟兽饥急四向穷看窗牖如是诸难恐畏无量。

　　此一行半总结欲界烦恼之相亦是结利钝众生之相上句利下句钝次二句通结利钝二使并是有漏之心常无道味故云饥急看牖明其邪观空理慕仰道味虽复观察而滞着心多不会正理如穷窗见空不得无碍后二句收广结非。

　　△二明火起之由。

　　是朽故宅属于一人其人近出未久之间。

　　三界是佛化应之处发心已来誓愿度脱故云属于一人长者在宅能令慎火由出去后诸子无知故令火起内合正由如来大通佛时常教是等令伏五浊如令慎火此等于后便起五浊如令火起佛于他土赴缘非是永去故言近出。

　　△三明火起之势。

　　于后宅舍忽然火起四面一时其焰俱炽栋梁椽柱爆声震裂摧折堕落墙壁崩倒。

　　三界为宅五阴为舍四面是处所即身受心法等起四倒五浊八苦故云一时相续渐增名俱炽受苦吟名为爆声诸根破坏为裂气断骨离筋绝为摧折堕落四大解散为墙壁崩倒。

　　△四明被烧之相。

　　诸鬼神等扬声大叫雕鹫诸鸟鸠槃荼等周慞惶怖不能自出。

　　例上鬼神譬利使之人若计常者谓法定常已有还无无即常故计断者谓法定断唯此一死更无复续皆唱言定说其事已显故言扬声大叫雕鹫诸鸟譬钝使鸠槃荼等譬利使中戒取钝使及戒取本不计断今见无常但生疑怖不知出离之方故言惶慞不能自出也。

　　△二明穴中事譬色界火起四初明所烧之类。

　　恶兽毒虫藏窜孔穴毗舍阇鬼亦住其中。

　　四禅之定如孔穴虽复不及门外敞豁犹得免于猛焰譬入四禅定中虽未出界外犹得免于欲界粗恶也利使众生亦得禅定如毗舍阇鬼亦住其中。

　　△二火起之由。

　　薄福德故。

　　由少福故近恶遇苦。

　　△三火起之势。

　　为火所逼。

　　孔穴之中虽无猛焰犹有热恼譬四禅虽无欲界恶亦有喜乐爱味细苦故言为火所逼。

　　△四被烧之相。

　　共相残害饮血啖肉野干之属并已前死诸大恶兽竞来食啖臭烟蓬㶿四面充塞。

　　利钝诸使众生得禅是同所计各异互相是非如相残害也既于禅中起诸见则不能生无漏定慧但着默然如饮血又着觉观等五支如啖肉野干是譬欲界贪于欲界修未来定已断此贪故言并已前死亦名食啖禅定之贪如大恶兽能吞欲界之贪故云竞来食啖欲界四倒八苦如猛焰色界四倒八苦如臭烟以烟过焰故以烟譬色界色界亦通身受心法及以四大如四面咸苦故云充塞。

　　△三明空中事譬无色界火起二初所烧之类。

　　蜈蚣蚰蜒毒蛇之类为火所烧争走出穴。

　　前欲界中以蜈蚣譬瞋今无色界中亦以蜈蚣譬瞋色界中虽不言蜈蚣而云毒虫即兼蜈蚣故知瞋通三界也毒蛇等者厌色界定出向无色厌色粗境观无色法如毒蛇类火烧出穴。

　　△二所烧之相。

　　鸠槃荼鬼随取而食又诸饿鬼头上火然饥渴热恼周慞闷走。

　　若得无色定必灭下界缘故云随取而食非想居于最顶犹尚不免颠倒诸苦如头上火然也非想亦有八苦之火心生异念名生苦念念不住名老苦行心扰扰妨定名病苦退定是死苦求定不得是求不得苦求定不得必有于障即怨憎会苦修上失下名爱别离苦四阴心即五盛阴苦无无漏饮食所资故饥渴所恼犹是轮回故周障闷走也。

　　△四总结成三界众难非一。

　　其宅如是甚可怖畏毒害火灾众难非一。

　　颂总譬竟。

　　△二颂别譬三初颂长者见火譬三初颂能见。

　　是时宅主在门外立闻有人言。

　　宅主即长者是能见之人门外立者正颂上于所烧之门安稳得出也立者如来在法身地常怀大悲欲救众生不处第一义空之座也上云见今云闻以闻代见闻必从他法是佛师谓三昧法此法为师即他人也若入三昧即能见机故云有人言也。

　　△二颂所见。

　　汝诸子等先因游戏来入此宅稚小无知欢娱乐着。

　　问子本未出云何因游戏来入答或在大通佛时曾发大心名出三界而复退还名之为入如人举足欲出至门侧而返亦名为出亦名还入也又理性本净非三界法因无明故而起戏论便有生死名入故云先因游戏来入也昔结缘浅大善未著名为稚小退大已后流转三界无明所覆名为无知也。

　　△三颂惊怖。

　　长者闻已惊入火宅。

　　颂上即大惊怖而起大悲心。

　　△二颂舍几用车譬二初颂舍几譬三初颂拟宜。

　　方宜救济令无烧害告喻诸子说众患难恶鬼毒虫灾火蔓莚众苦次第相续不绝毒蛇蚖蝮及诸夜叉鸠槃荼鬼野干狐狗雕鹫鸱枭百足之属饥渴恼急甚可怖畏此苦难处况复大火。

　　方宜者以大教拟宜也告喻者即是说众患难诫教之义灾火蔓莚即连绵不绝貌西京赋云其形蔓莚。

　　△二颂不受。

　　诸子无知虽闻父诲犹故乐着。

　　颂上诸子不肯信受。

　　△三颂息化。

　　嬉戏不已。

　　颂上视父而已嬉戏即见思也。

　　△二颂用车譬三初颂拟宜三车。

　　是时长者而作是念诸子如此益我愁恼今此舍宅无一可乐而诸子等耽湎嬉戏不受我教将为火害即便思惟设诸方便。

　　初一行明拟宜意次一行用小之由由着见思故唯施小次半行用小之意若不用小则大小并亡故云将为火害火害故丧身丧身故失命次半行正思用小施三乘教也。

　　△二颂叹车希有四初颂劝转。

　　告诸子等我有种种珍玩之具妙宝好车。

　　妙宝者仍属方便如灭止妙离若妙宝是大何故皆诣父所索车。

　　△二颂示转。

　　羊车鹿车大牛之车今在门外。

　　在门外者如示四谛令知出世也。

　　△三重劝转。

　　汝等出来。

　　此是劝其行相应须观谛而得出宅。

　　△四颂证转。

　　吾为汝等造作此车随意所乐可以游戏。

　　经文意者吾善造车以给一切验知自必不乏于车引自无谬证赐不虚。

　　△三颂适子所愿。

　　诸子闻说如此诸车即时奔竞驰走而出到于空地离诸苦难。

　　驰走颂上见谛空地颂上无学。

　　△三颂等赐大车譬四初颂免难欢喜二初颂免难。

　　长者见子得出火宅住于四衢坐师子座。

　　坐师子座有二释一云是诸子坐座得出三界故无畏也二云是长者坐座长者见子免难即得无畏初在门外犹有忧畏故云立今得出门方坐无畏故方便品云今我喜无畏。

　　△二颂欢喜。

　　而自庆言我今快乐此诸子等生育甚难愚小无知而入险宅多诸毒虫魑魅可畏大火猛焰四面俱起而此诸子贪乐嬉戏我已救之令得脱难是故诸人我今快乐。

　　而自庆言等者得所化机是故庆快二万亿佛所教其大缘是故云生中间小熟是故云育经此多时数数成熟将养不易故云甚难大种微故愚小起五浊由无知由因招果故云入宅贪乐嬉戏者谓耽着五欲令得脱难者使离八苦。

　　△二颂诸子索车。

　　尔时诸子知父安坐皆诣父所而白父言愿赐我等三种宝车如前所许诸子出来当以三车随汝所欲今正是时惟垂给与。

　　初二句明索车时验知上文是父坐也皆下初一行正索次一行述许今下二句结索。

　　△三颂等赐大车四初超颂释大车由。

　　长者大富库藏众多金银琉璃砗磲玛瑙。

　　屋盛称库地贮曰藏行具一切法名藏眼等六根具一切法名库。

　　○妙乐云行具一切法名藏者但约含藏为义六根具一切名库者藏宽库狭故也亦可互论也。

　　△二颂广大车。

　　以众宝物造诸大车庄校严饰周匝栏楯四面悬铃金绳交络。

　　因果所有之法总名众宝约教修得义之如造行多子多故车非一是故所造诸而复大又须示方知起修名造以性泯修造还本有即车体也庄下即具度如前释。

　　真珠罗网张施其上金华诸缨处处垂下众彩杂饰周匝围绕。

　　真珠等者出幰盖相慈门非一犹如网孔一一孔中皆一真珠如众慈门并称于实前文但云垂诸华缨祇是直令见者欣悦今云处处垂下乃明众机遍悦也众彩杂饰譬垂化之处设应不同周匝围绕譬摄物之宜无所阙少也。

　　柔软缯纩以为茵褥上妙细氎价直千亿鲜白净洁以覆其上有大白牛肥壮多力形体姝好以驾宝车多诸傧从而侍卫之。

　　前直云重敷今加叹柔软者以譬诸禅自在故云柔软又以贵氎覆其上者以妙冠粗如细覆上茵者说文云车中重席具足事禅有异凡小故云鲜白净洁。

　　△三颂等车章门。

　　以是妙车。

　　△四颂等心章门。

　　等赐诸子。

　　△四颂得车欢喜。

　　诸子是时欢喜踊躣乘是宝车游于四方嬉戏快乐自在无碍。

　　游于四方者乘中道慧横游四种四门四种四谛竖游四十一位究竟常乐我净之德故言嬉戏自在。

　　△二颂合譬二初颂合总譬四初颂合长者。

　　告舍利弗我亦如是众圣中尊世间之父。

　　上二句合位号下二句合名行兼合叹德义如来是七种方便贤圣中尊九种世间之父。

　　○妙乐云九种只是九界耳七望于九但除四趣离开菩萨以子义通故世间从九结缘义局故方便唯七也。

　　△二颂合五百人。

　　一切众生皆是吾子深着世乐无有慧心。

　　此合五道义兼三十子三十子是缘因子一切众生是正因子无有慧心者通语无实也。

　　△三颂合舍宅。

　　三界无安犹如火宅。

　　正颂合家宅兼得一门义。

　　△四颂合火起。

　　众苦充满甚可怖畏常有生老病死忧患如是等火炽然不息。

　　初二句总标次二句释次二句结合总譬觉也。

　　△二颂合别譬四初颂合长者见火譬三初颂合能见。

　　如来已离三界火宅寂然闲居安处林野。

　　颂上如来能见正由寂然闲居能见五浊诸子即合闻有人言。

　　○妙乐云寂然等者在王三昧用智即是安处也。

　　△二颂合所见。

　　今此三界皆是我有其中众生悉是吾子而今此处多诸患难。

　　颂上所见诸众生为生老病死之所烧煮合上所见火譬。

　　△三颂合惊怖。

　　唯我一人能为救护。

　　颂上佛见此已便作是念合惊入火宅也。

　　△二颂合舍几用车譬二初颂合舍几三初颂合拟宜。

　　虽复教诏。

　　二颂合无机。

　　而不信受。

　　△三颂合息化。

　　于诸欲染贪着深故。

　　颂上未免生老病死忧悲苦恼等也。

　　△二颂合用车三初颂合拟宜三车。

　　以是方便。

　　颂上但以智慧方便欲拟宜也。

　　△二颂合叹车希有。

　　为说三乘令诸众生知三界苦开示演说出世间道。

　　△三颂合适子所愿。

　　是诸子等若心决定具足三明及六神通有得缘觉不退菩萨。

　　若心决定者从苦法忍已上是真决定此一句总颂三乘驰走之位具足下一行各颂三乘争出之位三明者婆沙论云宿命知过去苦天眼知未来苦俱能厌离生死故漏尽能作正观断诸烦恼此三名明身通但工巧而已天耳但闻声而已他心缘他别想而已故不名明不退菩萨者不退义通亦兼三藏。

　　△三颂合等赐大车譬二初颂合等赐大车四初颂合大车章门。

　　汝舍利弗我为众生以此譬喻说一佛乘。

　　颂上悉与诸佛禅定等。

　　△二颂合等心章门。

　　汝等若能信受是语一切皆当得成佛道。

　　颂上是诸众生脱三界者。

　　△三颂合正广大车。

　　是乘微妙清净第一于诸世间为无有上佛所悦可一切众生所应称赞供养礼拜。

　　颂上皆是一相一种等。

　　△四颂合释有车由。

　　无量亿千诸力解脱禅定智慧及佛余法。

　　颂上我有无量无边智慧等。

　　△二颂合得车欢喜二初明各得大车。

　　得如是乘令诸子等日夜劫数常得游戏与诸菩萨及声闻众乘此宝乘直至道场。

　　日夜者初得佛知见中道智光如日分无明在如夜自得中道智如日慈悲入生死如夜常行二法故言游戏三乘之人同入佛智故云与菩萨及声闻众又此明自行化他自获是乘故言日夜游戏以此化他故言与诸菩萨及声闻众能化三乘同乘宝乘直至道场者妙觉位也。

　　△二结劝信。

　　以是因缘十方谛求更无余乘除佛方便。

　　所说一乘无三因缘于十方土审实而求唯一无二除佛方便则不在言耳。

　　△四正颂合无虚妄譬二初颂不虚章门三初先定父子明本欲与大。

　　告舍利弗汝诸人等皆是吾子我则是父。

　　既云皆是吾子理应平等与大也。

　　△二明说三乘意本为除障。

　　汝等累劫众苦所烧我皆济拔令出三界。

　　△三障除遂本心还与大法。

　　我虽先说汝等灭度但尽生死而实不灭今所应作唯佛智慧。

　　初一行明障除但尽生死者但尽分段生死尚有变易生死故言而实不灭次半行遂本心故云今所应作唯佛智慧也。

　　△二颂合释不虚三初释同皆是子理应平等。

　　若有菩萨于是众中能一心听诸佛实法诸佛世尊虽以方便所化众生皆是菩萨。

　　若有菩萨者方便三乘所化众生皆是昔日结缘佛子亦皆同有真如佛性故云皆是菩萨也。

　　△二释不能受化乃说三乘。

　　若人小智深着爱欲为此等故说于苦谛众生心喜得未曾有佛说苦谛真实无异。

　　此下正明有作四谛小智障重不即信受为是方便开三接引小智为说苦谛者声闻于三乘中最小复以苦谛为初门众生心喜者称其本习则喜本厌生死自求涅槃今闻出难即会宿习故心喜真实无异者遗教经云佛说苦谛实苦不可令乐众下二句明机佛下二句明应。

　　若有众生不知苦本深着苦因不能暂舍为是等故方便说道诸苦所因贪欲为本。

　　初一行正明集谛集是苦因故言苦本众生不知是故深着为下二句显道能治集诸下二句明集过患。

　　若灭贪欲无所依止灭尽诸苦名第三谛。

　　此明灭谛初二句明灭集功能若灭集因则苦无所依次二句明灭谛得名也。

　　为灭谛故修行于道。

　　此明道谛道即能通之义以能通至真空涅槃略则戒定慧广则三十七道品也。

　　离诸苦缚名得解脱是人于何而得解脱但离虚妄名为解脱。

　　初二句重举得脱集是能缚苦是所缚离此苦集名得解脱是下二句征观谛得脱为是何脱但下二句释但离虚妄者无明已是不实见思附无明起故呼之为虚妄有作四谛但除此或名为解脱脱于分段未脱变易故非自在。

　　△三释后若堪能还与其大。

　　其实未得一切解脱佛说是人未实灭度斯人未得无上道故我意不欲令至灭度我为法王于法自在安稳众生故现于世。

　　一切解脱即无作灭谛无上道即无作道谛佛本欲与一切解脱今汝始断分段所证真空非大涅槃以其未得一切解脱故终未称佛本心故言我意不欲令至灭度此小乘解脱也今则还令得无上道入大涅槃乃是究竟称佛本心无作道灭破无作苦集昔欲说此而众生不堪障既已除还说此也佛为法王于权实法已得自在开三权显一实岂当有虚也。

　　△二劝信亦名通经方法二初标二初标可说不可说。

　　汝舍利弗我此法印为欲利益世间故说。

　　法印即前实相印也如来说此法印为利盥世间故说也不说者四十余年未是说时五千未去是故不说也。

　　△二标可通不可通。

　　在所游方勿妄宣传。

　　恶者强说令其堕苦善者不说误其失乐若大悲愍恶则不为通若大慈念善则应为通也。

　　△二释二初释可说不可说。

　　若有闻者随喜顶受当知是人阿鞞䟦致若有信受此经法者是人已曾见过去佛恭敬供养亦闻是法若人有能信汝所说则为见我亦见于汝及比丘僧并诸菩萨斯法华经为深智说浅识闻之迷惑不解一切声闻及辟支佛于此经中力所不及汝舍利弗尚于此经以信得入况余声闻其余声闻信佛语故随顺此经非己智分。

　　此八行偈明如来利盥世间之相通论三世利盥别论令二乘入信初一行阿鞞䟦致此翻不退转是观现在盥曾见者是观过去善为说也信汝见我者是观未来善为说也下文云若深信解者见佛常在灵鹫即其义也斯法华经下一行结上开下如来观知三世利盥是故为说是结上也浅识闻之迷惑不解则不为说是开下也此即释如来说不说章也。

　　△二释可通不可通二初明大悲门莫为说二初释二初明谤经故堕恶四初大悲愍物恐谤不说。

　　又舍利弗憍慢懈怠计我见者莫说此经。

　　先列憍慢懈怠计我着欲等恶数必起恶诽谤获恶果报是故大悲愍恶不可为说。

　　凡夫浅识深着五欲闻不能解亦勿为说。

　　△二明若谤堕地狱。

　　若人不信毁谤此经则断一切世间佛种。

　　断世间佛种者净名经以烦恼为如来种此以三道为性种犹冰是水种大品经以一切种智学般若为佛种此取了因性为佛种涅槃经用心性理不断此取正因性为佛种今经明小善成佛此取缘因为佛种若不信小善成佛即断世间佛种也。

　　或复颦蹙而怀疑惑汝当听说此人罪报若佛在世若灭度后其有诽谤如斯经典见有读诵书持经者轻贱憎嫉而怀结恨此人罪报汝今复听其人命终入阿鼻狱具足一劫劫尽更生如是展转至无数劫。

　　△三明堕畜生。

　　从地狱出当堕畜生若狗野干其形𩑔瘦黧黮疥癞人所触娆又复为人之所恶贱常困饥渴骨肉枯竭生受楚毒死被瓦石断佛种故受斯罪报。

　　妙乐云畜生中言断佛种者正当破坏缘了二因前文则断一切世间佛种不信即断了因佛种不行小善即断缘因佛种此经遍开六道佛种若谤此经义当断也。

　　若作馲驼或生驴中身常负重加诸杖捶但念水草余无所知谤斯经故获罪如是有作野干来入聚落身体疥癞又无一目为诸童子之所打掷受诸苦痛或时致死于此死已更受蟒身其形长大五百由旬聋騃无足蜿转腹行为诸小虫之所𠯗食谤斯经故获罪如是。

　　非毁正乘故召驰驴乘负之报疑情偏见故召野干一目之报来入聚落即业力所使自求打掷也蟒大蛇性多嗔乃憎嫉结恨之报聋无闻騃无识亦不信之类也。

　　△四明堕贱人。

　　若得为人诸根闇钝矬陋𤼣躄盲聋背伛有所言说人不信受口气常臭鬼魅所著贫穷下贱为人所使多病痟瘦无所依怙虽亲附人人不在意若有所得寻复忘失若修医道顺方治病更增他病或复致死若自有病无人救疗设服良药而复增剧若他反逆抄劫窃盗如是等罪横罹其殃。

　　蔑智慧明故六根暗钝毁正法身故矬陋丑陋手拘挛足跛躄也有所言说等即谤诽口业之报附而不亲乃至横遭殃罪者为不顺正理故报皆乖背也上明业报次明难报。

　　△二明由堕恶故不值佛三初不值佛。

　　如斯罪人永不见佛众圣之王说法教化。

　　△二复入恶道。

　　如斯罪人常生难处狂聋心乱永不闻法于无数劫如恒河沙生辄聋哑诸根不具常处地狱如游园观在余恶道如己舍宅驼驴猪狗是其行处谤斯经故获罪如是。

　　常生难处者即八难也永不见佛即佛前佛后难永不闻法即世智辩聪难生辄聋哑即盲聋喑哑难常处地狱即地狱难驼驴等即畜生难在余恶道即应该北洲暨长寿天也。

　　△三复为贱人。

　　若得为人聋盲喑哑贫穷诸衰以自庄严水肿干痟疥癞痈疽如是等病以为衣服身常臭处垢秽不净深着我见增益瞋恚淫欲炽盛不择禽兽谤斯经故获罪如是。

　　以病为服言难脱诸衰也身常不净淫炽不择由弃舍净业增长恶习也。

　　△二结。

　　告舍利弗谤斯经者若说其罪穷劫不尽以是因缘我故语汝无智人中莫说此经。

　　妙乐云问谤经生罪非经为罪缘答罪福由心经乃缘助然从佛元意唯为生福是迷者过非路咎也。

　　△二明大慈门应为说二初正明善人可说五初过现一双。

　　若有利根智慧明了多闻强识求佛道者如是之人乃可为说若人曾见亿百千佛植诸善本深心坚固如是之人乃可为说。

　　夫弘经之要谐和两门令其得所是善弘传若不得所是妄宣传而已利根是现在植善是过去强识是现在曾见是过去也。

　　△二上下一双。

　　若人精进常修慈心不惜身命乃可为说若人恭敬无有异心离诸凡愚独处山泽如是之人乃可为说。

　　修慈是愍下恭敬是尊上。

　　△三内外一双。

　　又舍利弗若见有人舍恶知识亲近善友如是之人乃可为说若见佛子持戒清洁如净明珠求大乘经如是之人乃可为说。

　　舍恶亲善是外求持戒如珠是内护。

　　△四自他一双。

　　若人无瞋质直柔软常愍一切恭敬诸佛如是之人乃可为说复有佛子于大众中以清净心种种因缘譬喻言辞说法无碍如是之人乃可为说。

　　质直敬佛是自行譬喻说法是化他。

　　△五始终一双。

　　若有比丘为一切智四方求法合掌顶受但乐受持大乘经典乃至不受余经一偈如是之人乃可为说如人至心求佛舍利如是求经得已顶受其人不复志求余经亦未曾念外道典籍如是之人乃可为说。

　　四方求法是请盥之始顶受专修是归凭之终。

　　△二总结可说。

　　告舍利弗我说是相求佛道者穷劫不尽如是之人则能信解汝当为说妙法华经。

　　此总结也相者即上五双一只善人之相也善相甚多略举十相以示流通也。

　　△二信解中根得解二初品目。

　　妙法莲华经信解品第四(正经名信乐品)

　　此品明中根信解夫根有利钝惑有厚薄说有法譬悟有前后法华座前犹如豌豆文云如来说法既久我时在座身体疲懈但念空无相愿于菩萨法都无一念好乐之心初闻略说动执生疑广闻五佛蒙茏未晓今闻譬喻欢喜踊跃(世界)信发解生(为人)疑去(对治)理明(第一义)故名信解品(因缘)。

　　△二释文二初经家叙喜二初叙内心。

　　尔时慧命须菩提摩诃迦旃延摩诃迦叶摩诃目犍连从佛所闻未曾有法世尊授舍利弗阿耨多罗三藐三菩提记发希有心欢喜踊跃。

　　善吉独称慧命三称摩诃者通论皆大皆慧别论善吉解空空慧为命(约行)诸慧人中佛慧第一佛于般若命其转教其为慧人所命故云慧命(约教)余三被命少不以空为行宗故不尔也从佛所闻等是得喜之由由远闻方便品法说见舍利弗得记如是闻见昔所未有故欢喜也发希有心叙者近闻譬喻希有心发心发故名之为信以信故入入欢喜位即信解品意也。

　　△二叙外敬。

　　即从座起整衣服偏袒右肩右膝着地一心合掌曲躬恭敬瞻仰尊颜。

　　例上身子亦应三业领解发希有心心领解也即从座起身领解也白佛言口领解也。

　　△二白佛自陈二初长行二偈颂初文又二初略法说二广譬说初文又二初正说法二略举譬初文又二初明昔禀三故不求二初标三初居僧首故。

　　而白佛言我等居僧之首。

　　明三不求述昔失初居僧首者我法腊既高晚学以我为轨忽改途易辙弃小求大为后来所嫌自固护彼所以不求也。

　　△二俗年迈故。

　　年并朽迈。

　　二俗年已迈者若作菩萨当专任大道广度众生今既朽老无所堪任是故不求也。

　　△三已证得故。

　　自谓已得涅槃无所堪任不复进求阿耨多罗三藐三菩提世尊住昔说法既久我时在座身体疲懈但念空无相无作于菩萨法游戏神通净佛国土成就众生心不喜乐。

　　三已得涅槃无为正位不能发大心高原陆地不生莲华故云无所堪任尽无生智已立无所依求故云不复进求阿耨菩提空无相无作名三解脱门观诸法无我我所名空观男女相一异相等实不可得名无相若知一切法无相都无所作名无作又于三界无所愿求名无愿也。

　　△二释二初先释得涅槃不求。

　　所以者何世尊令我等出于三界得涅槃证。

　　所以者何释三不求但文不次第先释得涅槃不求。

　　△二释年迈。

　　又今我等年已朽迈于佛教化菩萨阿耨多罗三藐三菩提不生一念好乐之心。

　　次释年迈不求即兼僧首或指昔说法既久心不喜乐是释居僧首不求既言在座复道年朽知释僧首。

　　△二明今会一故自得。

　　我等今于佛前闻授声闻阿耨多罗三藐三菩提记心甚欢喜得未曾有不谓于今忽然得闻希有之法深自庆幸获大善利。

　　此陈得解之由由远闻上略广二番开三显一是故庆幸获大善利者正陈得解是近闻上四番譬喻希有之法而获开悟之善利也。

　　△二略举譬。

　　无量珍宝不求自得。

　　譬昔不求而今自得希有法宝妙乐云昔般若领教谓为菩萨之法岂图于今全蒙等赐。

　　△二广譬说二初开譬二合譬初文又二初咨发。

　　世尊我等今者乐说譬喻以明斯义。

　　妙乐云应如世礼欲有所决须先咨发。

　　△二开譬四初父子相失譬二父子相见譬三父命追诱譬四领付家业譬初文又四初子背火而去二初背父而去。

　　譬若有人年既幼稚舍父逃逝久住他国或十二十至五十岁。

　　譬若有人领二十子譬二乘人菩萨位行难知且齐已领耳年既幼稚者无明厚重覆障解心解心无力故言幼稚舍父逃逝者退大为舍无明自覆曰逃趣向生死为逝问佛舍应后众生起惑是父离子非是子舍父答由众生不感佛则去世还成子舍父义久住他国者涅槃法界是佛自国生死五欲是为他国本求出离而退堕不返故云久住他国或十是天道二十是人道五十是五道约于一人备轮诸道故云或十等。

　　△二向本而还。

　　年既长大加复穷困驰骋四方以求衣食渐渐游行遇向本国。

　　善根熏被稍稍欲著名为长大在三界中不见佛父不得出要之术故为穷八苦火烧故为困驰骋四方以求衣食者佛未出时诸凡夫人依身受心法起于四倒之见于中求正道如求食求助道如求衣以厌苦求理为可化之缘佛初出时诸外道等皆先得度即此意也渐渐游行遇向本国者明外道厌苦希脱邪求涅槃虽非本意亦蒙值佛故云遇向也本国如上说。

　　△二父求子中止二初求子不得。

　　其父先来求子不得。

　　二乘退大已后佛常求机而机不会故名不得。

　　△二中止一城。

　　中止一城。

　　中止一城者不为一子废家业譬佛不以一处无机而废余方施化以方便有余土为国在同居实报两间为中有余涅槃为城住此涅槃名止处此为家起胜劣两应劣应应声闻胜应应菩萨五人断通惑者同生其土皆为菩萨纯以大乘家业训令修学中止于此伺觅同居子机。

　　其家大富财宝无量金银琉璃珊瑚琥珀玻璃珠等其诸仓库悉皆盈溢多有僮仆臣佐吏民象马车乘牛羊无数出入息利乃遍他国商估贾客亦甚众多。

　　实相境为家具足万德为富五度福德名财般若智慧名宝导一切皆摩诃衍名无量金银珠等是大乘三十七道品即领上长者大富义也盛米为仓盛物为库仓譬禅定禅生百八三昧故库譬实相能发十八空智慧故自资为盈化外为溢领上多有田宅义也多有僮仆者譬方便知见波罗蜜皆悉具足屈曲随机称事称理领上又多仆从义也就位为语二乘及通教菩萨别教三十心悉如僮仆别教圆教十地如臣十向如佐十行如吏十住如民初入佛境界率土之濵无非王民虽得为民比吏佐等犹为疏远十行历别修习诸法种种驱驰故如吏十回向事理稍深职近王边故如佐十地辅佛行化降魔制敌故如臣也一心三观如象运圆教大乘次第三观如马运别教大乘即空析空观如牛运通教等大乘析法观自行如鹿羊等运二乘之法无数者权实诸教皆名车乘权实观智名象马牛羊非但教法甚多观智亦复无数也出入者二而不二是入不二而二是出又化他用为出自行用为入出法益众生为息化功归己为利乃遍他国者遍于三土行于非道通达佛道即其义也唯法性是己国法性之外者皆名他国耳此土菩萨往他方听法他方大士来此土闻经往还采利有如商贾又遍入实报方便同居以求法利故云众多也。

　　△三子遇到父城三初到城之由。

　　时贫穷子游诸聚落经历国邑。

　　无大乘功德法财故名穷子此等退大已来备遭诸苦深起厌患欲求出离取理不中致成邪僻由邪慧历心易可入正以求出世为感佛之由也以邪慧观察五阴为聚落十二入为邑十八界为国历此求理名求衣食。

　　△二遂到父城。

　　遂到其父所止之城。

　　由向邪慧助正成机感佛大悲名为到城城即涅槃涅槃通半满众生惑尽可有得涅槃之义故言到城。

　　△四其父忧念意二初念失子苦。

　　父每念子与子离别五十余年而未曾向人说如此事但自思惟心怀悔恨自念老朽多有财物金银珍宝仓库盈溢无有子息一旦终没财物散失无所委付是以殷勤每忆其子。

　　如来自昔至今恒思子大机故言每念退大已来流浪五道故言与子离别五十余年开鬼出修罗故言余也未曾说者未曾向方便土中臣佐吏民说有此子机缘也又应世已来自昔华严方等般若诸座未曾向诸大士说此声闻本是大乘之子既非佛子不解佛法或如聋哑或去华拜座或弃钵茫然种种不逮也心怀悔恨者悔昔不勤教诏致令无训逃逝也恨子不思恩义疏我亲他内合如来悔不殷勤令入内凡遂使退失本解恨其无心不能精进固志逃迷不返故言悔恨也自念老朽者化期将毕无传大法之人如老朽而无子也。

　　△二念得子乐。

　　复作是念我若得子委付财物坦然快乐无复忧虑。

　　有可度之机名为得子与授佛记名付法财称于本心复言快乐领上总譬竟。

　　△二父子相见譬二初子见父四初见父之由。

　　世尊尔时穷子佣赁展转遇到父舍。

　　此明父子相见譬近领火宅中见火远领方便中见五浊是初见父之由由厌苦欣乐推求理味渐渐积习遂成出世善根故言佣赁展转以此善根能扣佛慈悲故言遇到父舍父喻道后法身舍喻无缘慈悲大小二机双扣此舍。

　　△二见父之处。

　　住立门侧遥见其父。

　　门侧者譬二观为方便即门二边圆中之机当门正见二乘偏真故言门侧但空三昧偏真慧眼傍窥法身耳遥见其父者言大机始发扣召事远是故言遥又机微非应赴名之为遥。

　　△三见父之相。

　　踞师子床宝几承足诸婆罗门刹利居士皆恭敬围绕以真珠璎珞价直千万庄严其身吏民僮仆手执白拂侍立左右覆以宝帐垂诸华幡香水洒地散众名华罗列宝物出内取与有如是等种种严饰威德特尊。

　　踞师子床者圆报法身安处空理无复通别二惑八魔等畏故云踞师子床华严说第一义空四无所畏为床也宝几承足者实谛为几无生定慧依真如境也婆罗门名净行贵族高洁即等觉离垢菩萨也刹利是王种即九地已下初地已上菩萨也居士富而不贵即三十心也真珠璎珞者即戒定慧陀罗尼四璎珞也价直千万者即四十地功德以严法身也吏民僮仆者若异门明义者即是禀藏通二教断通惑者名为民禀别教断通惑者名为吏若同门明义者还是方便波罗蜜也内与实智同外与机缘同喻如吏民有内奉外役之义也白拂者即是权智之用也左右者右即入空智用拂四住尘左即入假智用拂无知尘此二为中道方便故言侍立覆以宝帐即真实慈悲也垂诸华幡者华即四摄幡即神通香水洒地是定水以洒诸散心地也散众名华者布以七净华谓戒定慧断疑道非道知见净断知净也戒者摄律仪等三种戒也定者首楞严等定也慧者实智慧也断疑者已度二谛之疑也道非道净者行于非道通达佛道也知见净者智德圆满了了见佛性也断知净者断德成就无明永尽也罗列宝物者罗列诸地真实功德也出内与前出入义同自行为取化他为与威德特尊者光明无边色像无边相海巍巍此义须作舍那之佛岂得作余释耶。

　　△四生畏避心。

　　穷子见父有大力势即怀恐怖悔来至此窃作是念此或是王或是王等非我佣力得物之处不如往至贫里肆力有地衣食易得若久住此或见逼迫强使我作作是念已疾走而去。

　　大力势者智大故名大力神通大故名大势如上身手有力义也恐怖者小机劣弱怯惧大道也悔来至此者佛本欲以大法拟之应不称机但有退大之意故言悔来至此窃作是念者机中潜密冥有此事非是显对见胜应身故云窃念或是王王等者波旬是王徒辈为等小机灰断无言说道绝于色像既见胜应之像非天人所及所说之法迥异二乘小智薄德未曾见闻便谓是魔是魔所说又法身如王报身如王等此乃大乘法报非是小乘得益之处故窃念或是王王等也非我佣力得物之处者小机不能受大化也不如往至贫里者净名云能以贫所乐法度斯下劣也但空之理不含万德非如来藏故言贫里偏空称于小智故言肆力有地依此小智能得有余涅槃无漏衣食行行名衣慧行名食故言衣食易得若久住此等者行大乘道经无量劫故言久住我本厌怖生死若修大乘必入生死广学万行故言逼迫我本乐小而今令我发大乘心是为强使舍大取小故言疾走也。

　　△二父见子四初父见子处。

　　时富长者于师子座。

　　师子座见子处也如来法身居第一义空无畏之境而照机也。

　　△二见子便识。

　　见子便识。

　　见子便识者如来鉴机知是往日结缘众生也。

　　△三见子欢喜。

　　心大欢喜。

　　心大欢喜者佛恒伺子机今机来称慈是故欢喜即是领上法说中而起大悲譬喻中即大惊怖也彼明大悲拔苦故言惊怖此明大慈与乐故言欢喜。

　　△四见子适愿。

　　即作是念我财物库藏今有所付我常思念此子无由见之而忽自来甚适我愿我虽年朽犹故贪惜。

　　昔见众生退大取小贫里求食资生艰难常欲与财无机不得今日机来称大慈心故言库藏今有所付我常思念者明其非但贫无大财又流转生死众苦所逼为大悲所痛故常思念虽欲救拔无机叵济故云无由见之今有可度机发故云而忽自来称大悲心故云甚适我愿我虽年朽犹故贪惜者释于适愿之由由一期化讫故言年朽未见大机法无委付将来之徒从谁得脱为可度者故言贪惜今机自来无此忧念故我愿得适也。

　　△三追诱譬二初遣捉三初领上劝门拟宜无机二初拟宜。

　　即遣傍人急追将还尔时使者疾走往捉。

　　此下领华严时今领上劝门拟宜也遣傍人者智是能遣教是所遣理为正教为傍从佛出十二部拟宜众生无机不受于其如乳故言遣傍人也又傍人者傍即臣佐等也即是遣法身菩萨为说大乘如华严中令四菩萨说四十地即是遣傍人也急追将还者直说大教拟宜小机故云急追昔有大种故曰将还疾走往捉者大乘明义显露正直用此赴机令其疾趣菩提故大车中云其疾如风若以菩萨为傍人者菩萨自有神力又被佛加亦能令彼疾入菩提也。

　　△二无机。

　　穷子惊愕称怨大唤我不相犯何为见捉。

　　领上劝门无机小乘纵昔曾发大心废久不忆卒闻大教乖心故惊不识故愕故云穷子惊愕小乘以烦恼为怨生死为苦若劝烦恼即菩提即大唤称怨枉若闻生死即涅槃即大唤称苦痛故云称怨大唤我本不求大何意用大化我故云我不相犯何为见捉。

　　△二领上诫门拟宜无机二初拟宜。

　　使者执之逾急强牵将还。

　　领上诫门拟宜执之逾急者前明劝善犹是容豫我当为说怖畏之事即是急切诫以苦言令其远恶内既无机外逼大化即是强牵将还也。

　　△二无机。

　　于时穷子自念无罪而被囚执此必定死转更惶怖闷绝躄地。

　　领上诫门无机自念无罪者罪者慈悲也众生罪故入生死狱菩萨以慈悲故亦同罪入狱二乘人无慈悲名为无罪令入生死之狱即是被囚执也无大方便而入生死必当永失三乘慧命故言必死思此等事故言转更惶怖强以大教小智不解故言闷绝即起诽谤必堕三途故言躄地亦是迷闷溺无明地也。

　　△三并领劝诫息大乘化四初思惟息化二初知大志弱。

　　父遥见之而语使言不须此人勿强将来。

　　父遥见者小机去大乘远故名为遥是结缘子故名为见而语使言者约教为使智本说教智知无机大教宜息约人为使即语诸菩萨不须现汝尊妙之身令二乘见如净名中摄汝身香无令彼诸众生而起惑着又普贤入此娑婆促身令小皆是其义也勿强将来者既无大机若现胜身说大乘法恐伤其善根故言勿强也。

　　△二知小志强。

　　以泠水洒面令得醒悟莫复与语。

　　泠水洒面者知有小志宜以三藏灰断理水除见思之热面者厌生死名背向涅槃知面也醒悟者开小教逗小机令得离烦闷悟四真谛也莫复与语者决定应息大乘教也。

　　△二释息化意。

　　所以者何父知其子志意下劣自知豪贵为子所难审知是子而以方便不语他人云是我子。

　　二乘厌苦欣空亲狎下劣无慈悲心即畏难大法且任其小志抑佛本怀所以息化也审知二万亿佛所曾发大心故云审知是子而以方便等者于昔小乘教中随他意语方便覆护称是声闻不说随自意语云是菩萨也。

　　△三正明息化。

　　使者语之我今放汝随意所趣。

　　我今放汝即是知大机弱随意所趣即是知小善强以此二缘故息大化也。

　　△四息化得宜。

　　穷子欢喜得未曾有从地而起往至贫里以求衣食。

　　不为大教所逼是故欢喜无谤大罪得免三途故言从地有小善生故言而起又前拟大法迷闷不解卧无明地今逗以小可得醒悟故言从地而起于四谛中欲求道法故言往至贫里以求衣食或于四见(四倒)之中求道法故言贫里也。

　　△二遣二人诱二初齐教领四初领上拟宜三车。

　　尔时长者将欲诱引其子而设方便密遣二人形色憔悴无威德者汝可诣彼徐语穷子此有作处倍与汝直穷子若许将来使作若言欲何所作便可语之雇汝除粪我等二人亦共汝作。

　　此下近领三车救子远领波罗奈施权将欲诱引者说息大化不容孤弃欲设方便故言将欲密遣二人者四大弟子齐已分领不涉菩萨故言二人约法是因缘四谛约理是有作真俗约人是声闻缘觉初拟大乘云即遣傍人表一大乘教一菩萨人今明方便隐实为密指偏真为遣约教隐满字为密指半字为遣约人内秘菩萨行故言密外现是声闻故言遣二乘教中不修相好但说苦无常不净即是形色憔悴约人则诸菩萨隐其本色示以迹形非了义说无有十力无畏名无威德汝可诣彼等者即以小教拟小机也大教明理直实故言疾走往捉小教明理迂隐故云徐语此有作处者见道修道是断见思之作处倍与汝直者五戒十善止出三途今四谛十二因缘能出三界是为一倍又外道六行但能伏惑今修四谛则能断惑得至涅槃是为二倍穷子若许者有机是许即设教无机是不许即不设教欲何所作者二乘唯欲除见思惑取证涅槃不论净佛国土成就众生所以言雇汝除粪我等二人亦共汝作者约教二乘钝根凭教行行方能修业约理即智谛相资约人即权人共实人修行故言二人共汝作也。

　　△二领上知子先心。

　　时二使人即求穷子既已得之。

　　审知有机故言已得。

　　△三领上欢车希有。

　　具陈上事。

　　陈说雇作除粪之事。

　　△四领上适子所愿。

　　尔时穷子先取其价寻与除粪其父见子愍而怪之。

　　二乘慕果行因所以先问价直故云先取除苦集之粪取道灭之价也其父愍怪者愍其取阿罗汉怪其不求佛道所失者大所得者寡故言怪也齐此领法譬中意其文竟。

　　△二取意领(亦名探领)四初先以权智久欲拟宜。

　　又以他日于窗牖中遥见子身。

　　又者郑重辞将欲取意探领如来法身地久知大小之机一三施化重述佛意故标章称又也他日者二乘自谓方便为己非二乘法为他他者即是拟法身也日者时也亦智也依法身之时用智照机故言他日实智照实为自权智照方便为他若齐教领领化身用事为己日非化身用事为他日若探领者领法身中照机也法身之时用化他之权智照于权机若有若无照用权事若可若否皆是权智所照故言他日窗牖者偏见则小表权智照彼偏机也遥者小去大县故名为遥见子者昔曾种大称之为子以大拟之故名为见窗牖偏狭未宜大化故息大而施小也。

　　△二久知方便是其玩好。

　　羸瘦憔悴粪土尘坌污秽不净。

　　领如来先知二乘有小玩好也修因智力少为羸修因福力少为瘦内怖无常外遭八苦为憔悴四住为粪土无知为尘坌也。

　　△三久知须欢三车希有。

　　即脱璎珞细软上服严饰之具更着粗弊垢腻之衣尘土坌身右手执持除粪之器状有所畏。

　　脱妙服譬隐报身无量功德四十二地戒定慧陀罗尼等璎珞寂灭忍细软上服大小相海严饰之具容服若盛子则惊畏二乘不宜见此相好是故脱之更着粗弊者现丈六形是粗生忍法忍是弊也尘土坌身者现有烦恼有为有漏也左手喻实右手喻权权用便易自以此权法断结成佛又用此权法化人故云右手执持除粪之器状有所畏者状似也示同小乘怖畏生死又有寒风马麦之报也。

　　△四久知适子所愿受行七初譬四念处。

　　语诸作人。

　　语诸作人者即是说三藏教示四念处是除粪之器断结之境故遗教云常依念处行道能破四倒此领火宅中适愿勇锐即是闻慧外凡位也。

　　△二譬四正勤。

　　汝等勤作勿得懈息以方便故得近其子。

　　勿得懈息者即是令其勤修四念处也若起懈息不能灭二恶(已生未生)生二善(已生未生)以二勤故能发暖火对火宅互相推排入修慧暖位也以方便故得近其子者念处未得理火温心犹为疏外不可附近四正勤以初得暖方便则可附近也。

　　△三譬四如意足。

　　后复告言咄男子汝常此作勿复余去当加汝价诸有所须盆器米面盐醋之属莫自疑难亦有老弊使人须者相给。

　　咄者惊觉亦是责数上正勤中纷动即是智法如男子是阳性今如意足是定法如女人是阴性良以正勤䇿动不得与真空相应故咄惊责数令舍散入静故言咄男子也汝常等者念处正勤动不专一不名为常四如意中定不异缘思惟则定思惟则断定断专一故云汝常此作不纷动故云勿复余去此犹在互相推排中即是顶法之位也当加汝价者正勤观中不能发真如意观中能发无漏故言加价诸有所须者漏无漏善助道正道皆从如意观中求之欲须即得也四禅体含枝林如盆器生空粗如米法空细如面此即正道四谛下十六谛观无常如盐苦如醋此即助道如米面难食须盐醋和之正道难显须助道助之莫自疑难者结上正助审在如意观中故令勿疑决定可办如己物想故言勿难若欲直取神通以代手足如使人驱役者如意观中亦有此通但通劣弱事同老弊故云亦有老弊使人虽不丁壮亦堪运役故云须者相给。

　　△四譬五根。

　　好自安意我如汝父勿复忧虑。

　　好自安意者得信等五根安固难坏也我如汝父者已得忍解邻于证真似像未实故言如父亦是如子勿复忧虑者令其安意破坏见思也。

　　△五譬五力。

　　所以者何我年老大而汝少壮汝常作时无有欺怠瞋恨怨言都不见汝有此诸恶如余作人自今已后如所生子。

　　佛居道终已具智断故言老大汝居道始(内凡)未有智断故为少壮此即忍法位也得此五力离五恶法得信力故不欺精进力故不怠念力故不瞋定力故不恨慧力故不怨言余作人者远指外道诸见求理名余作人此文无五过即五力也自今已后如所生子者下忍十六刹那时节犹长中忍虽复缩观亦未是一刹那若上忍世第一最后一刹那心邻真逼圣故名此位为如所生子即世第一法位也。

　　△六譬八正道。

　　即时长者更与作字名之为儿。

　　世第一法与真不久故言即时阿含说五种佛子四果及辟支佛名佛真子菩萨不断结子义未成今二乘得八正入见道中故名为儿。

　　△七譬七觉支。

　　尔时穷子虽欣此遇犹故自谓客作贱人由是之故于二十年中常令除粪。

　　二乘因断见惑而得为子故云虽欣此遇思惑未尽犹居学位正须依教修行尽苦故云犹故自谓客作贱人若得初果厌小乐大大乘机发者即应授以大乘更不须进断其余残结正由不舍小志大机不发以是且令依教尽漏故言由是之故二十年中常令除粪二十年者一无碍一解脱断见九无碍九解脱断思故云二十年此兼下偈三云二十意各不同随文可释也。

　　△四领付家业譬二初领家业二初相体信二初明其体信。

　　过是已后心相体信入出无难。

　　此下领方等时也过是已后者过鹿苑三藏之后即方等也心相体信者父子互相体悉信顺谓于三藏教中得涅槃价此既不虚今为菩萨说此大乘亦复非虚此即子信父也佛知此等见思已断闻大不谤无漏根利闻必生信此即父信子也入出无难者由此见尊特身闻大乘教名之为入复被诃斥犹见丈六说小乘法名此为出大小入出而无疑难也。

　　△二犹居本位。

　　然其所止犹在本处。

　　二乘虽于大小入出无难然闻大乘之法谓是菩萨之事非己智分不肯回小向大犹居罗汉之位不言未来当得作佛故云所止犹在本处此领大集净名生酥之教也。

　　△二委家业二初命领业四初明其时节。

　　世尊尔时长者有疾自知将死不久。

　　此下领佛命转教般若时也将死不久者有机则应为生机尽应谢为死今化机将毕应谢非久也。

　　△二命知家业。

　　语穷子言我今多有金银珍宝仓库盈溢其中多少所应取与汝悉知之。

　　金即别教理银即通教理大品所明真谛不出此二而云多有者理则非多约种种门亦得言多例如空非十八约破十八法名十八空也劝学品中明一切法门皆是珍宝仓是定门即百八三昧库是慧门即十八空境也通别两教定慧仓库包藏一切禅定智慧无所阙少内充外溢故云盈溢其中多少者说于般若则有广略二门略则为少广则为多自行为取化他为与大品中云汝当为菩萨说故云汝悉知之。

　　△三诫令体心。

　　我心如是当体此意所以者何今我与汝便为不异。

　　诫体我心者佛以般若为心汝今转教当随佛意说也今我与汝便为不异者释此有三一被加令说与佛不异二就理以诸法皆如故得不异三就今时始悟父子天性本来不异而二乘人自谓被加异耳。

　　△四敕无漏失。

　　宜加用心无令漏失。

　　无令漏失者一者约教汝为菩萨说般若教无令漏失二者就理此即汝法后时当用是故无令漏失也。

　　△二受命领四初正受领知。

　　尔时穷子即受教敕领知众物金银珍宝及诸库藏。

　　△二心无希取。

　　而无希取一䬸之意。

　　善吉转教虽说般若自谓是菩萨法我无其分。

　　△三未舍本处。

　　然其所止故在本处下劣之心亦未能舍。

　　故在本处者住罗汉位虽复慕大亦未定言欲作菩萨也未舍下劣心者虽复耻小亦未定言舍于小证。

　　△四鄙劣求大。

　　复经少时父知子意渐已通泰成就大志自鄙先心。

　　即是领上索车譬鄙弃先心欲求大道大机发也问何时名少时答一云说般若竟寻思所领大乘法门生心贪乐为失为不失如此等寻思即是大乘机发时也此时去法华不远故言少时又当说无量义时大乘机发何以知然无量义中明七种方便无量渐顿从一法生既闻此说思惟昔之三藏三乘悉皆从一法生此之三乘亦应入一如是思时渐已通泰大心即发故言成就大志也。

　　△二付家业二初付业四初明付业时。

　　临欲终时。

　　此下领般若之后说法华时也临欲终者是明时节化缘将讫灵山八载说法华经唱入涅槃时也。

　　△二命集众证。

　　而命其子并会亲族国王大臣刹利居士皆悉已集。

　　二万亿佛所受化之徒名之为子十方法身菩萨影响者为亲族影响之众多是释迦昔日同业并共如来于二万亿佛所共开化之于其悉是伯叔之行故用此为亲族国王者一切渐顿诸经无不称所诠之处为经王当机益物兴废有时部部不同名之为国皆言第一即是王今经会通诸教岂非聚集国王故无量义中先已收集彼云初说四谛十二缘生次说方等十二部经次说摩诃般若此则普集诸经融通渐顿会入此典故名会国王也弥勒等诸大菩萨皆是等觉为大臣初地至九地为刹利法王种性中生十住十行十向为居士此等皆从释迦受化者也。

　　△三结会父子。

　　即自宣言诸君当知此是我子我之所生于某城中舍我逃走竛竮辛苦五十余年其本字某我名某甲昔在本城怀忧推觅忽于此间遇会得之此实我子我实其父。

　　实从我受学实是我子从我起解是我所生我实曾于二万亿佛所常教大法故我实是父于某城中者此经西国文多度此甚少或可说昔名字国土如大通智胜因缘今简略名字直言某城某甲耳是诸众生背此大乘起无明闇遁入生死故言舍吾逃走备经六趣故云五十余年昔在本城等者如来自昔于法身地中常以权实二智观觅可化之机始于今日感应道交故云忽于今日遇会得之此实我子等者判天性定父子也。

　　△四正付家业。

　　今我所有一切财物皆是子有先所出内是子所知。

　　一切大乘万行万德故云一切所有先所出内是子所知者追指昔日大品领教所委有广略般若共不共法是汝所知即是汝有故法华但明佛之知见不更广说一切行相也。

　　△二欢喜。

　　世尊是时穷子闻父此言即大欢喜得未曾有而作是念我本无心有所希求今此宝藏自然而至。

　　领上各乘大车得未曾有自顾无心希望佛道而今忽闻得记作佛故云不求自得三藏中本心不求方等中耻小望绝故不求般若中虽领非己分故不求昔虽不求而今自得。

　　△二合譬四初合父子相失譬。

　　世尊大富长者则是如来我等皆似佛子。

　　如来合父似则合子似有二义一取大机为子昔未逃逝既非真位犹居外凡故云似也二取小机为子者小机似像大乘根性故云似也子既背父而逃故贬之曰似。

　　△二合父子相见譬。

　　如来常说我等为子。

　　合长者见子便识也。

　　△三合父命追诱譬二初合傍人追二初合诫劝两门无机。

　　世尊我等以三苦故于生死中受诸热恼迷惑无知。

　　三苦由三受生苦受生苦苦乐受生坏苦不苦不乐受生行苦。

　　○妙乐云由三苦故五浊加重所以劝诫二门并无大机但堪小化五浊逼故即是三苦无明覆故即是无知。

　　△二合息化中有小志。

　　乐着小法。

　　此合上有小志而不合放舍也。

　　△二合二诱譬二初齐教领二初合具陈上事。

　　今日世尊令我等思惟蠲除诸法戏论之粪。

　　戏论之粪谓见思也。

　　△二合除粪取价。

　　我等于中勤加精进得至涅槃一日之价既得此已心大欢喜自以为足便自谓言于佛法中勤精进故所得弘多。

　　我等于中勤加精进合上寻与除粪得至涅槃下合上先取其价也。

　　△二合探领三初合先欲拟宜。

　　然世尊先知我等。

　　上言遥见今言先知。

　　△二合方便所好。

　　心着弊欲乐于小法。

　　上言羸瘦憔悴今言心着弊欲。

　　△三合先知叹车。

　　便见纵舍不为分别汝等当有如来知见宝藏之分。

　　上言即脱璎珞更着粗弊今言便见纵舍不为分别宝藏之分。

　　△四合领付家业譬二初合领家业二初合相体信二初合令体信。

　　世尊以方便力说如来智慧。

　　带三乘方便说大乘实相故言以方便力于我等前说大乘法亦是合上出入无难以方便力出辨二乘以佛智力入明实相若不体信岂于我前明佛慧耶。

　　△二合在本处。

　　我等从佛得涅槃一日之价以为大得于此大乘无有志求。

　　△二合命领业二初合受领业。

　　我等又因如来智慧为诸菩萨开示演说。

　　上有命有受今但合受受有四一受命颂业二无希取三不舍下劣四心渐通泰今但合二不合后二。

　　△二合无希取二初正合。

　　而自于此无有志愿。

　　无志愿者明佛加威力令如佛心而说故我不志愿也。

　　△二释意。

　　所以者何佛知我等心乐小法以方便力随我等说而我等不知真是佛子。

　　佛以方便力随我等说者佛带方便力以实相法共二乘说我等不识不共之意所以不知真是佛子也。

　　△二合付家业二初合付业二初明无吝。

　　今我等方知世尊于佛智慧无所吝惜。

　　正由乐小不早付大耳岂实吝惜佛慧不为我说之耶。

　　△二释无吝。

　　所以者何我等昔来真是佛子而但乐小法若我等有乐大之心佛则为我说大乘法于此经中唯说一乘而昔于菩萨前毁訾声闻乐小法者然佛实以大乘教化。

　　于此经中下举今证昔今理惟一故知昔三非实但为未堪故于大前毁訾小心欲令舍伪取真定知非吝然佛实以大乘而教化也。

　　△二合欢喜。

　　是故我等说本无心有所希求今法王大宝自然而至如佛子所应得者皆已得之。

　　亦是上文居僧之首于三不求之意。

　　△二偈颂二初七十三行半颂长行二初颂法说。

　　尔时摩诃迦叶欲重宣此义而说偈言。

　　我等今日闻佛音教欢喜踊跃得未曾有佛说声闻当得作佛无上宝聚不求自得。

　　不颂不求但颂自得。

　　△二颂譬说二初颂开譬四初颂父子相失四初正颂子背父去。

　　譬如童子幼稚无识舍父逃逝远到他土周流诸国五十余年。

　　火宅中明长者所王国邑聚落语宽此中明穷子轮回三界名诸国六道名五十余年也。

　　○言周流者流浪五道出生入死状似漂萍断梗无所不至之谓也。

　　△二正颂求子不得二初颂其推求。

　　其父忧念四方推求。

　　四方推求者不同于上上四方是约四谛推理今四方是观四生中求可度之机也。

　　△二颂中止一城。

　　求之既疲顿止一城造立舍宅五欲自娱其家巨富多诸金银砗磲码瑙真珠琉璃象马牛羊辇舆车乘田业僮仆人民众多出入息利乃遍他国商估贾人无处不有千万亿众围绕恭敬常为王者之所爱念群臣豪族皆共宗重以诸缘故往来者众豪富如是有大力势。

　　造立舍宅者有余国中有余涅槃也起慈悲舍依性空宅也往来者众诸土菩萨来往听法也。

　　△三超颂忧念转深。

　　而年朽迈益忧念子夙夜惟念死时将至痴子舍我五十余年库藏诸物当如之何。

　　此但颂先失子之苦无所委付是故忧耳。

　　△四追颂子到父城二初颂近父之由。

　　尔时穷子求索衣食从邑至邑从国至国或有所得或无所得饥饿羸瘦体生疮癣。

　　从邑至邑者根尘相涉如邑十八界如国修三界有漏善如有所得修二乘无漏善如无所得不得大乘法食如饥饿无大力用为羸无大功德为瘦有无善上起见思如疮癣也。

　　△二颂遂到父城。

　　渐次经历到父住城。

　　△二颂父子相见二初颂子见父三初颂见父之由。

　　佣赁展转遂至父舍。

　　△二颂见父之相。

　　尔时长者于其门内施大宝帐处师子座眷属围绕诸人侍卫或有计算金银宝物出内财产注记券疏。

　　上明见父之处处是门侧今言长者于其门内者见相兼得处也法身是师是王报应是长者施大宝帐等正见父相之处也注记券疏即是授记明修行也章安云以广显略为注授决为记四弘誓为券修行为疏。

　　△三颂生畏避心。

　　穷子见父豪贵尊严谓是国王若是王等惊怖自怪何故至此覆自念言我若久住或见逼迫强驱使作思惟是已驰走而去借问贫里欲往佣作。

　　按添品译若是王等一本以是作国。

　　△二颂父见子二初颂见子之处。

　　长者是时在师子座。

　　△二颂见子便识。

　　遥见其子默而识之。

　　△三颂父命追诱二初颂傍人追三初颂唤子不来。

　　即敕使者追捉将来穷子惊唤。

　　此颂劝门无机也。

　　△二颂再唤不来。

　　迷闷躄地。

　　此颂诫门无机也。

　　△三颂即便放舍。

　　是人执我必当见杀何用衣食使我至此长者知子愚痴狭劣不信我言不信是父。

　　此总颂劝诫二门无机以无机故方乃息化故云释放舍也见杀与上必死义同耳。

　　△二颂二人诱二初颂雇作(即齐教领)二初颂设方便(即拟宜)。

　　即以方便更遣余人眇目矬陋无威德者汝可语之云当相雇除诸粪秽倍与汝价。

　　既息大化故以方便说小乘法而诱引之眇目譬偏空所见不正故竖不能穷实相之源横无大乘众善庄严故如矬(短)陋(丑)非四无畏名无威异常乐我净名无德也。

　　△二取价除粪(即上适愿)。

　　穷子闻之欢喜随来为除粪秽净诸房舍。

　　净六根房五阴舍也。

　　△二颂教作譬(即探领)四初颂牖中。

　　长者于牖常见其子。

　　△二颂羸瘦。

　　念子愚劣乐为鄙事。

　　△三颂更衣。

　　于是长者着弊垢衣执除粪器往到子所。

　　△四正教作。

　　方便附近语令勤作既益汝价并涂足油饮食充足荐席厚暖如是苦言汝当勤作又以软语若如我子。

　　上长者教作有七科法门今云语者即合四念处也令勤作者即四正勤既益下一行颂四如意足油涂足能履深水譬之神通又油能除风譬之定也饮食充足即上米面也荐席厚暖即是观练熏修四种禅定修此定故能除散动也如是苦言半行总颂上第四安慰即五根第五无过即五力根力既成乃堪苦言又以软语半行总颂上第六作字即八正道第七令常作即七觉支并是子位也此三十七道品常途论之七觉在八正前今对位次故八正在七觉前。

　　△四颂领付家业二初颂领付业之由二初颂心相体信。

　　长者有智渐令入出。

　　△二颂委领家业三初颂领受命。

　　经二十年执作家事示其金银真珠玻璃诸物出入皆使令知。

　　或言二乘转大乘教教诸菩萨断别见别思名二十年或言说般若时长凡二十年仁王般若云二十八年说摩诃般若。

　　△二犹居本位。

　　犹处门外止宿草庵自念贫事我无此物。

　　未舍劣心故宿草庵。

　　△三通达大志。

　　父知子心渐已旷大。

　　渐已旷大大乘机动。

　　△二颂付家业二初颂正付业三初颂集亲族。

　　欲与财物即聚亲族国王大臣刹利居士。

　　△二颂定天性。

　　于此大众说是我子舍我他行经五十岁自见子来已二十年昔于某城而失是子周行求索遂来至此。

　　此言从有二乘之机而来感佛故云自见子来已二十年妙乐云但立二名名二十年也。

　　△三颂正付与。

　　凡我所有舍宅人民悉以付之恣其所用。

　　△二颂得付喜。

　　子念昔贫志意下劣今于父所大获珍宝并及舍宅一切财物甚大欢喜得未曾有。

　　△二颂合譬四初颂合父子相失。

　　佛亦如是。

　　妙乐云若单以佛亦如是一句合父子相失意仍未显次知我乐小一句合父子相见意亦未显何者上句借下句成知乐小故义当相失次下句借上句成佛知乐小故得相见乐小由退大所以相失退大由乐小所以相见故二句相成摄八句也。

　　△二颂合父子相见。

　　知我乐小。

　　义当便识。

　　△三颂合父命追诱二初颂合傍人追。

　　未曾说言汝等作佛。

　　虽遣傍追无机故息是当未说汝等作佛。

　　△二颂。

　　△二人诱。

　　而说我等得诸无漏成就小乘声闻弟子。

　　△四颂合领付家业二初颂合领家业二初长颂命领知。

　　佛敕我等说最上道修习此者当得成佛。

　　最上道即是空慧般若更无过其上也。

　　△二正颂受无希取二初合正受命。

　　我承佛教为大菩萨以诸因缘种种譬喻若干言辞说无上道诸佛子等从我闻法日夜思惟精勤修习是时诸佛即授其记汝于来世当得作佛一切诸佛秘藏之法但为菩萨演其实事而不为我说斯真要。

　　佛子闻法得记者明转教益他也尔时但谓转教教化菩萨不言为我也。

　　△二合无希取二初牒前譬帖合。

　　如彼穷子得近其父虽知诸物心不希取。

　　△二正合无希取三初正颂无希取之意。

　　我等虽说佛法宝藏自无志愿亦复如是。

　　△二具智断故无希取三初标二初标断德具故无希取。

　　我等内灭自谓为足唯了此事更无余事。

　　内灭者内即惑体三界见思惑尽故云内灭故科为标断德也。

　　△二标智德具故无希取。

　　我等若闻净佛国土教化众生都无欣乐。

　　既云若闻闻教属智故科为标智德以小智具故不欣大智此与上标断德并举无乐大之失显执小之过也。

　　△二释。

　　所以者何一切诸法皆悉空寂无生无灭无大无小无漏无为如是思惟不生喜乐我等长夜于佛智慧无贪无著无复志愿而自于法谓是究竟我等长夜修习空法得脱三界苦恼之患住最后身有余涅槃佛所教化得道不虚则为已得报佛之恩。

　　初所以至喜乐释断次我等至究竟释智次我等至涅槃重释断次佛所至之恩重释智故知初二行明自住小断次一行半明失大智次一行半重释小断次一行释失大智诸法空寂等者理性本空常住平等清净无作也最后身者阿罗汉也有余涅槃者子缚已尽果缚犹在也佛所教化等者以得显失以失大智故无志乐若有大智则失志乐修之得道则为报佛恩也。

　　△三结。

　　我等虽为诸佛子等说菩萨法以求佛道永无愿乐。

　　结释自无希取意也。

　　△三明佛见舍合无希取。

　　导师见舍观我心故初不劝进说有实利。

　　△二颂合付家业二初颂合正付业二初牒譬帖合。

　　如富长者知子志劣以方便力柔伏其心然后乃付一切财物。

　　△二正颂付业。

　　佛亦如是现希有事知乐小者以方便力调伏其心乃教大智。

　　△二颂合得付喜。

　　我等今日得未曾有非先所望而今自得如彼穷子得无量宝世尊我今得道得果于无漏法得清净眼我等长夜持佛净戒始于今日得其果报法王法中久修梵行今得无漏无上大果我等今者真是声闻以佛道声令一切闻我等今者真阿罗汉于诸世间天人魔梵普于其中应受供养。

　　得道者得于实相道得果分得大乘习果此明开佛知也于无漏法得清净眼者此明开佛见见实相理昔日见无漏不落凡夫今日见无漏不落二乘昔日慧眼见空今日净眼见中持戒得报者昔日持戒梵行共显无漏灰身灭智无人受此果报者今日梵行能得无漏即了因取果义持戒即缘因义清净眼所见理即正因义我等真声闻者即大乘真位也十信以一音遍满三千界似道未真今入十住即是真也真阿罗汉有三义此中俱举应供一义堪为十法界福田方名应供又云无生若不生变易方名无生又云杀贼断通别见思尽方名杀贼也。

　　△二一十三行叹佛恩深。

　　世尊大恩以希有事怜愍教化利益我等无量亿劫谁能报者手足供给头顶礼敬一切供养皆不能报若以顶戴两肩荷负于恒沙劫尽心恭敬又以美膳无量宝衣及诸卧具种种汤药牛头旃檀及诸珍宝以起塔庙宝衣布地如斯等事以用供养于恒沙劫亦不能报诸佛希有无量无边不可思议大神通力无漏无为诸法之王能为下劣忍于斯事取相凡夫随宜为说诸佛于法得最自在知诸众生种种欲乐及其志力随所堪任以无量喻而为说法随诸众生宿世善根又知成熟未成熟者种种筹量分别知已于一乘道随宜说三。

　　章安云世尊大恩者一佛始建慈悲发弘誓愿拔六道苦与四圣乐普十法界入四弘中此如来室恩二如来行菩萨道教我大乘虽复中忘智愿不失盖如来室清凉温暖大慈与乐恩二众生退大遭苦佛于中间伺其机宜如犊逐母修行六度以利益之盖如来室遮寒障热大悲拔苦恩四佛成道已应受无为寂灭之乐而隐其神德用贫所乐法于鹿苑中先以五戒十善令离诸欲盖是如来衣遮贪欲热恼恩五示老比丘像方便附近为说三乘盖是如来衣除见寒爱热恩六于方等弹诃贬斥令耻小慕大盖是如来衣遮丑陋恩七于般若命领家业金银库藏皆悉令知盖是如来衣与我庄严恩八至法华会亲族定父子无上宝聚不求自得盖是如来座恩九十既坐座已身意泰然快得安稳以佛道声令一切闻一切天人普于其中应受供养盖是如来座令我具足自行化他恩世尊大恩两肩荷负所不能报此之谓也。

　　法华经科注卷第二
卍新纂续藏经第 31 册 No. 0606 法华经科注


　　妙法莲华经科注卷第三

　　△三药草品二初题目。

　　妙法莲华经药草喻品第五(正法华称药草品法华论号云雨品)

　　此品文具山川云雨独标药草者何土地是能生云雨是能润草木是所生所润所生所润通皆有用而药草用强有漏诸善悉能除恶而最无漏无漏众中四大弟子以穷子譬领火宅喻深会圣心所以如来述其得解以喻其人故称药草喻品(世界)夫药草丛育日久一蒙云雨扶疏暐晔芽茎丰蔚于外力用充润于内譬诸无漏住最后身今得闻经自乘佛乘兼以运人文云我等今者真是声闻以佛道声令一切闻内外自他具胜力用故称药草喻品(为人)。

　　△二释文(当品如来述成)二初略述成二初双述善哉。

　　尔时世尊告摩诃迦叶及诸大弟子善哉善哉迦叶善说如来真实功德诚如所言。

　　两称善哉双述意也一述两处领实一述两处领权善说真实等者辞致曲巧故言善说皆是佛法故言真实真实是述其领实功德是述其领权诚如所言者印定之旨也妙乐云两处者谓方便火宅即法譬二周也。

　　△二领所不及。

　　如来复有无量无边阿僧祇功德汝等若于无量亿劫说不能尽。

　　二乘齐教止领二乘得益不道人天(退不及)及藏通别菩萨(进不及)得益是为领所不及也。

　　△二广述成二初长行二偈颂初文又二初法说二初举法王不虚。

　　迦叶当知如来是诸法之王若有所说皆不虚也。

　　佛法虽多不出权实权实之外更无别法而向言无量者此意难信故举法王发言诚谛以劝信也又为大云譬作本也。

　　△二述开三显一二初约教明开权显实二初约教述开权。

　　于一切法以智方便而演说之。

　　一切法者谓七方便法也此法虽多以方便波罗蜜随其类音说之无不逗会为人天说戒善为二乘说谛缘为三藏(菩萨)说事度为通教说无生为别教说次第开如来藏是名述其领开三也。

　　△二约教述显实。

　　其所说法皆悉到于一切智地。

　　地者实相究竟非二其性广博故名为切寂而常照故名为智无住之本立一切法故名为地妙乐云究竟等者此明诸权皆归实相是故三教教智未会不名为一智所依地能生诸智故名智地也。

　　△二约智明开权显实二初约智述开权。

　　如来观知一切诸法之所归趣亦知一切众生深心所行通达无碍。

　　观一切归趣是权智能照权知所归趣是能识药知深心所行是能知病俱是权法权法各有所趣戒善等近趣人天若作远缘低头举手远趣佛果念处道品等近趣涅槃若作福德庄严汝等所行是菩萨道远趣宝所乃至六度通别等法近远归趣途辙不同可解深心所行有二种若深心著于依正者起深重十恶障人天乘若着所执法者起四倒三道六蔽四住五住障四圣乘当知深心病相不同如来以权智照之通达无碍也。

　　△二约智述显实。

　　又于诸法究尽明了示诸众生一切智慧。

　　诸法明了者实智所照也一切权法无不入实故言究尽佛眼所见实智所知故言明了若此智照种别不同权智照也一智遍照一切药一切病实智照也又上权智文言通达无碍者是约权论实今实智文言又于诸法者是约实论权二文互现正明实是权实权是实权当知究竟非权非实非差不差以智方便权有差别悉到智地则无差别也。

　　△二譬说二初正明二初开譬二初有差别譬譬述权教智六初土地譬。

　　迦叶譬如三千大千世界山川溪谷土地。

　　大千世界譬众生世间山川溪谷譬五阴世间世界无别法为土地所成众生无别法为五阴所成土地既通譬识阴则山川溪谷譬余四阴。

　　○要解云大千同为一地而有山川溪谷之高下譬一真境而有三界诸趣之别也。

　　△二卉木譬。

　　所生卉木丛林及诸药草种类若干名色各异。

　　卉草都名木树总称众草成丛众树成林治病力用胜称为药如善法皆能治恶而无漏善治惑义胜故譬药草树林枝干荫广用大喻二菩萨五乘七善因果不一故言若干如是种类各有称谓各有体相即是名色故言各异。

　　△三密云譬。

　　密云弥布遍覆三千大千世界。

　　密云者譬佛三密也云有形色譬佛应世即身密云能覆荫譬佛慈悲即意密下文雷声远震譬佛说教即口密以慈悲熏应身说法遍十法界故言弥布。

　　△四注雨譬。

　　一时等澍。

　　譬佛用口密八音四辩宣注法雨利润众生。

　　△五受润譬。

　　其泽普洽卉木丛林及诸药草小根小茎小枝小叶中根中茎中枝中叶大根大茎大枝大叶。

　　法雨普润七种众生心地所有习因种子即生闻慧名为普洽根茎枝叶者信为根戒为茎定为枝慧为叶次第相资故譬此四也小根茎等即人天信戒中根茎等即二乘信戒定慧大根茎等即菩萨信戒定慧也。

　　△六增长譬。

　　诸树大小随上中下各有所受一云所雨称其种性而得生长华果敷实。

　　此明草木随分受润七种众生习报两因善法既蒙法雨习报两果各得增长称其种性者明施权称机小者不过分大者不减少即是七种习报两因也华果敷实者即是七种习报二果也。

　　△二无差别譬譬述实教智三初一地所生譬。

　　虽一地所生。

　　道前心地所生终因道后智地。

　　△二一云所雨譬。

　　一雨所润。

　　一音所宣一乘法门开发五种善根终是一音平等之教。

　　△三三草二木譬。

　　而诸草木各有差别。

　　三草二木禀益不自觉知五种善根蒙佛法雨随分增长而不自知五种之因皆依一佛性亦不自知五乘之教皆是大乘亦不自知同归佛慧唯有如来乃能知之。

　　△二合譬二初合差别譬二初正合六初合密云。

　　迦叶当知如来亦复如是出现于世如大云起以大音声普遍世界天人阿修罗如彼大云遍覆三千大千国土。

　　先举佛身密合云有形出现于世正合应身出世如大云起即举譬帖合明如来大慈现身覆育一切也以大音声者即是举佛口密合云有声也天人阿修罗者别举三善道禀口密之益即是三乘根性别禀声益也如彼大云即是举譬帖合云有声也遍覆大千者通举一切皆是佛子俱蒙口密之益也。

　　△二合注雨二初标章门六初首唱十号。

　　于大众中而唱是言我是如来应供正遍知明行足善逝世间解无上士调御丈夫天人师佛世尊。

　　△二唱四弘誓。

　　未度者令度未解者令解未安者令安未涅槃者令得涅槃。

　　别行玄云弘誓本成慈悲慈悲既缘苦乐弘誓亦约四谛若见苦谛逼迫楚毒缘此起誓故云未度令度若见集谛颠倒流转生死浩然而无涯畔甚可哀伤约此起誓故云未解令解清净之道众生不识行此道者能出生死至安乐地欲示众生立于此道故云未安令安灭烦恼处名为涅槃子果缚断获二涅槃约此起誓故云未得令得。

　　△三唱三达知。

　　今世后世如实知之。

　　笺难云宿命达过去天眼达未来漏尽达现生此即三达亦曰三明。

　　△四一心三智。

　　我是一切知者。

　　一切知者即具足三智也。

　　△五唱具五眼。

　　一切见者。

　　一切见者具足五眼也。

　　△六三业智俱。

　　知道者开道者说道者。

　　知道谓意不护开道谓身不护说道谓口不护如来三业常与智俱则无有失故不须护名三不护。

　　△二劝听受。

　　汝等天人阿修罗众皆应到此为听法故。

　　从多为论劝三善道宜应往听法也。

　　△三合土地。

　　尔时无数千万亿种众生来至佛所而听法。

　　揽果报而有众生如依山川(即是土地)得有世界百千万亿者即是十法界众生也今正语七方便众生差别耳。

　　△四合卉木。

　　如来于时观是众生诸根利钝精进懈怠。

　　上譬中有卉木差别大小不同今合中明根有利钝行有进退正是习因浅深与卉木义同非长出于时者若论渐初即是鹿苑说三乘时若论中间处处得论于时利钝者若总判者三途因恶果苦不能受道名为钝七种方便闻教得益名为利若别判者人天但受果报不肯受道名为钝三乘根性断惑出界名为利又声闻观生灭名为钝菩萨观不生灭名为利通别圆三教迭论利钝可知精进懈怠者三途放逸名为怠人天持戒善名为进人天不厌苦为怠二乘怖畏无常为进二乘贪证不求作佛为怠菩萨志求佛道为进。

　　△五合受润。

　　随其所堪而为说法种种无量皆令欢喜快得善利。

　　随其所堪即是称会机宜无增减之失欢喜得善利即是各蒙法润受益。

　　△六合增长。

　　是诸众生闻是法已现世安稳后生善处以道受乐亦得闻法既闻法已离诸障碍于诸法中任力所能渐得入道。

　　现世安稳后生善处者即是报因感报果合华敷增长亦得闻法乃至入道者即是习因牵习果合佛如大云普覆一切三途亦得沾润增长如说般若方等亦明地狱得益若火灭汤冷即是现世安稳或生天上人中即是后生善处于天人中修道即是以道受乐若人天闻法持戒福德扶身即是现世安稳或天还生天人还生人或天人互生即是后生善处生能悟解即是以道受乐二乘闻法得有余涅槃是现世安稳生方便土是后生善处于彼闻经是以道受乐若生身菩萨闻卢舍那佛说法得无生忍即是现世安稳生实报土是后生善处以道受乐离诸障碍者即是现世安稳任力入道即后世以道受乐也。

　　△二帖合。

　　如彼大云雨于一切卉木丛林及诸药草如其种性具足蒙润各得生长。

　　大云帖合第一形声两益雨于一切帖合第二六章法门卉木丛林帖合第四受化众生利钝怠进习因深浅如其种性具足蒙润帖合第五受润得益各得生长帖合第六现世安稳增长。

　　△二合无差别二初合一地一雨。

　　如来说法一相一味所谓解脱相离相灭相究竟至于一切种智。

　　一相者众生之心同一真如相是一地也一味者一乘之法同诠一理是一雨也昔于一实相方便开为七相于一乘法分别说有七教佛知究竟终归一相一味也所谓下双释一相一味众生心性即是性德解脱远离寂灭三种之相所谓解脱相者无生死相离相者无涅槃相灭相者无相亦无相唯有实相故名一相此一相中三相也如来一音说此三相即是一味中三味此三相则以为境界缘生中道之行终则得为一切智果故言究竟至一切种智也又转释一相即无住本立一切法无住无相即无差别立一切法即有差别差别如卉木无差别如一地一味即是实教纯一无杂例一相可解。

　　△二差别意合上草木差别五初众生不知。

　　其有众生闻如来法若持读诵如说修行所得功德不自觉知。

　　其有众生者举不知之人法谓闻一音之法若持说者正明不知持说不同修行亦异人天作戒善之解三乘作谛缘度解解既不同即是差别所得不知者明五人虽各禀教不知佛是一味无差别教是不识实亦不知七种方便差别之教而各执已解为实是不知权故云不自觉知也。

　　△二如来能知四初约四法知。

　　所以者何唯有如来知此众生种相体性。

　　种者三道是三德种净名云一切烦恼之俦为如来种此明由烦恼道即有般若又云五无间皆生解脱相此由不善即有善法解脱也一切众生即涅槃相不可复灭此即生死为法身也此就相对论种若就类论种一切低头举手悉是解脱种一切世智三乘解心即般若种夫有心者皆当作佛即法身种诸种差别差即无差无差即差如来能知相体性约十界十如中释若论差别即十界相若论无差即一佛界相差即无差无差即差如来亦能知体性例然可解。

　　△二约三法知三初明三慧境。

　　念何事思何事修何事。

　　三法即是闻思修三慧也事是三慧之境即所闻所思所修如向教下所诠种相体性之法也皆言何者指所取境随教则有思修不同。

　　△二明三慧体。

　　云何念云何思云何修。

　　云何念者念是记录所闻之法正是念慧之体也。

　　△三三慧因缘。

　　以何法念以何法思以何法修。

　　此是三慧取境闻法是其因缘如此三乘三慧昔谓境体因缘有异即是差别若入圆妙三慧即无差别此差无差如来能知。

　　△三约二法知。

　　以何法得何法。

　　以何法即是因得何法即是果五乘之因各得其果即是差别众生诸佛一如无二即无差别差无差如来能知差即无差无差即差如来亦能知。

　　△四约一法知。

　　众生住于种种之地唯有如来如实见之明了无碍。

　　七方便住七位故言种种之地此即差别如来用如实佛眼见之如众流入海失于本味则无差别随他意语以智方便而演说之则如来能知差别其所说法皆悉到于一切智地则如来能知无差别也。

　　△三帖合不知。

　　如彼卉木丛林诸药草等而不自知上中下性。

　　喻彼七方便人各不自知以其不知所以显于如来唯能知耳。

　　△四牒前释能知。

　　如来知是一相一味之法所谓解脱相离相灭相究竟涅槃常寂灭相终归于空。

　　一相一味如前已释相味解脱离灭等为缘分别即是一中无量究竟涅槃终归于空即是无量中一此是牒前重释无差别也何者一相一味解脱离灭若是二乘法体犹是差别言宣今作大乘究竟涅槃终归于空即通无差别究竟涅槃结上诸句皆非二乘有余无余乃是究竟涅槃也常寂灭相结上诸句非是小乘寂灭乃是常住寂灭上文云诸法从来常自寂灭相即此义也终归于空者非是灰断之空乃是中道第一义空也。

　　△五释其众疑。

　　佛知是已观众生心欲而将护之是故不即为说一切种智。

　　此释物疑佛昔既知始末皆一何不鹿苑即为说实释云观众生心欲随三悉檀而将护之恐其诽谤故不即说也。

　　△二复宗称叹亦名结叹二初述叹。

　　汝等迦叶甚为希有能知如来随宜说法能信能受。

　　复宗称述欲释疑也疑者闻佛无量功德谓四弟子齐教领解何必是实故佛称述虽未及佛地齐教不虚也亦是引发下根令同得悟先叹希有者凡夫有反复闻能得益菩萨是己事解不多奇无为正位能舍证入实甚为希有能知随喜说法者述其能领开三次言能信能受者即述其领显一。

　　△二释叹。

　　所以者何诸佛世尊随宜说法难解难知。

　　此明佛于一道说三深玄难解而汝能信受故叹希有也。

　　△二偈颂二初颂法说二初颂法王不虚。

　　尔时世尊欲重宣此义而说偈言。

　　破有法王出现世间。

　　二十五王三昧破二十五有如来已破此有为法中王故云破有法王即对治意也。

　　△二颂开三显一二初颂二教二初颂权教。

　　随众生欲种种说法。

　　随其乐欲方便说三即世界意。

　　△二颂实教。

　　如来尊重智慧深远久默斯要不务速说。

　　不轻所说故云尊重深鉴小机知其未堪是故四十余年默而不说今大机既发方为说也。

　　△二颂二智二初颂释权智。

　　有智若闻则能信解无智疑悔则为永失。

　　问既云有智若闻此必属机云何属佛权智答若非有智人说云何能令有智人信故属佛也是为人意已上三悉檀是颂上以智方便而演说之。

　　△二颂释实智。

　　是故迦叶随力为说以种种缘令得正见。

　　此颂上到一切智地随种种缘说种种教悉为令得大乘正见自此之前皆名邪见即第一义悉檀意也。

　　△二颂譬说二初颂开譬二初颂差别六初颂密云。

　　迦叶当知譬如大云起于世间遍覆一切慧云含润电光晃曜雷声远震令众悦豫日光掩蔽地上清凉叆叇垂布如可承揽。

　　云譬应身应身随智慧行故云慧云能具十二部经之法故言含润若应身不说法如须扇多多宝者此云不含润也身放大光如电曜口震四辩如雷声闻法欢喜故言悦豫九十五种邪光不现故言掩蔽除九十八种见思热恼如地上清凉应身降世似同三有有心往取实不可得故云如可承揽。

　　△二颂注雨。

　　其雨普等四方俱下流澍无量率土充洽。

　　八音四辩宣注法雨一时俱闻故曰四方俱下凡有心者皆蒙利润故言率土充洽此则成上又成下山川譬也。

　　△三颂土地。

　　山川险谷。

　　颂上土地即是七方便众生五阴今蒙法雨身口柔软如地得泽也。

　　△四颂卉木。

　　幽邃所生卉木药草。

　　幽邃所生者颂上众生习因差别譬众生久远所植习因隐在阴界入内故言幽邃今蒙法雨悉得开发故言所生。

　　△五颂受润。

　　大小诸树百谷苗稼甘蔗蒲萄雨之所润无不丰足干地普洽药木并茂其云所出一味之水草木丛林随分受润。

　　百谷语通取五谷譬五乘能生百善也甘蔗蒲桃譬定慧干地普洽譬未信者令信也余譬如文。

　　△六颂增长。

　　一切诸树上中下等称其大小各得生长根茎枝叶华果光色一雨所及皆得鲜泽。

　　△二颂无差二初正颂无差。

　　如其体相性分大小所润是一。

　　初二句颂所生所润次一句颂能润则是颂无差别。

　　△二颂差别不知。

　　而各滋茂。

　　△二颂合譬二初颂合差别六初颂合密云二初正合。

　　佛亦如是出现于世。

　　△二帖合。

　　譬如大云普覆一切。

　　△二颂合注雨二初标章门二初颂十号。

　　既出于世为诸众生分别演说诸法之实大圣世尊于诸天人一切众中而宣是言我为如来两足之尊出于世间犹如大云。

　　此颂十号文略义含出世即无上士及佛为说即正遍知明行足世尊即第十号于天人中即调御丈夫及天人师如来即第一号来善去善兼于善逝出于世间即世间解。

　　△二颂四弘。

　　充润一切枯槁众生皆令离苦得安稳乐世间之乐及涅槃乐。

　　充润一切即众生誓愿度皆令离苦皆令离于因果之苦即烦恼誓愿断得安稳乐即法门誓愿学及涅槃乐即佛道誓愿成五乘咸有世间乐皆令得涅槃第一之乐也。

　　△二劝听受。

　　诸天人众一心善听皆应到此觐无上尊我为世尊无能及者安稳众生故现于世为大众说甘露净法其法一味解脱涅槃以一妙音演畅斯义常为大乘而作因缘。

　　劝听受中文二初二行先叹佛次为大下叹其说能说人尊故所说法妙甘露是药今闻妙法慧命不夭故云甘露净法七善无不皆归一乘(一味)故劝听受。

　　△三颂合山川。

　　我观一切普皆平等无有彼此爱憎之心我无贪着亦无限碍恒为一切平等说法。

　　山川譬七种五阴众生如雨注不择溪谷佛平等说故无彼此有机为此无机为彼植善为爱造恶为憎不于佛机爱余机者憎故无贪着限碍也。

　　如为一人众多亦然常演说法曾无他事去来坐立终不疲厌充足世间如雨普润。

　　佛事为自魔事为他应初为来应后为去入实为坐出权为立佛观众生如此平等即是等雨山川之意此颂上无数亿众生也。

　　△四颂合卉木。

　　贵贱上下持戒毁戒威仪具足及不具足正见邪见利根钝根等雨法雨而无懈倦。

　　贵贱约位持毁约行利钝约习贵贱至利钝亦须具历五乘七善展转说之也。

　　△五颂合受润三初总明受润。

　　一切众生闻我法者随力所受住于诸地。

　　△二别明受润五初小草人天。

　　或处人天转轮圣王释梵诸王是小药草。

　　人天俱未断惑合为小草。

　　△二中草二乘。

　　知无漏法能得涅槃起六神通及得三明独处山林常行禅定得缘觉证是中药草。

　　二乘俱有智断合为中草六通三明释见譬品。

　　△三上草三藏菩萨。

　　求世尊处我当作佛行精进定是上药草。

　　六度菩萨志求作佛化他胜二乘故独为上草。

　　△四小树通教菩萨。

　　又诸佛子专心佛道常行慈悲自知作佛决定无疑是名小树。

　　通教菩萨已断通惑誓扶余习涉有化他望下为优比上为劣故名小树。

　　△五大树别教菩萨。

　　安住神通转不退轮度无量亿百千众生如是菩萨名为大树。

　　别教菩萨自行化他高广为胜故名大树妙乐云大树中既云转不退轮别人初地能转法轮是念不退也藏通至果方转法轮岂得名为如是菩萨故知在别。

　　△三结所润能润二初帖释所润。

　　佛平等说如一味雨随众生性所受不同如彼草木所禀各异。

　　△二明能润。

　　佛以此喻方便开示种种言辞演说一法于佛智慧如海一滴。

　　能润佛智多故如海如上所润七种众生为少如海一滴也。

　　△六颂合增长二初总颂增长二初正颂增长。

　　我雨法雨充满世间一味之法随力修行。

　　世间者十法界三十种世间也法本一味修之不同故云随力修行。

　　△二举譬叠释。

　　如彼丛林药草诸树随其大小渐增茂好。

　　△二别颂增长四初明人天增长。

　　诸佛之法常以一味令诸世间普得具足渐次修行皆得道果。

　　普得具足是颂现世安稳渐次修行是颂后世以道受乐。

　　△二明二乘增长。

　　声闻缘觉处于山林住最后身闻法得果是名药草各得增长。

　　住最后身有二解一云二乘此身若不值佛此身未必无后由见佛故成最后身即是增长义二云二乘得有余涅槃住最后身蒙佛五味调熟乃至法华闻大乘教得入一实方名增长义。

　　△三明通教菩萨。

　　若诸菩萨智慧坚固了达三界求最上乘是名小树而得增长。

　　坚固是体法之智了达三界是断惑尽。

　　△四明别教菩萨。

　　复有住禅得神通力闻诸法空心大欢喜放无数光度诸众生是名大树而得增长。

　　闻诸法空十住修空也放光度生十行修假也。

　　△二颂合无差二初颂无差之差。

　　如是迦叶佛所说法譬如大云以一味雨润于人华各得成实。

　　大云一味颂上无差别人华成实颂上差别也以华喻人故云人华从因为喻耳。

　　△二颂差之无差。

　　迦叶当知以诸因缘种种譬喻开示佛道是我方便诸佛亦然今为汝等说最实事诸声闻众皆非灭度汝等所行是菩萨道渐渐修学悉当成佛。

　　以诸因缘下即是明权权即差别合上所生也今为汝等说最实事即是显实实即无差别合上一地也非灭度者未度变易生死也独言二乘者为其保证真空执小之心强也人天不计果为涅槃菩萨不于中间取证故但言二乘耳汝等所行是菩萨道者菩萨行道亦须断通惑今二乘已断此惑尽即是菩萨道道即因也盖言二乘智断既是菩萨之因二乘岂宜执此智断为果故斥言是菩萨道更令修习破无明惑方得成佛故云渐渐修学悉当成佛。

　　△妙乐云隋朝笈多所译名添品法华者自余诸文全依妙本彼见正本偈后更有一长行偈颂乃重译之添此文后其所添者如长行中先以日月譬用叹佛智又明五趣中有三乘等因与前文已重故什公不译。

　　△四授记品授与决二初品目。

　　妙法莲华经授记品第六(正经云授声闻决品)

　　梵和伽罗此云授记亦云受记受决受莂授是与义受是得义记是记事决是决定莂是了莂四大弟子闻法譬二周开三显一具足领解如来述成虽自知作佛而时事未审若蒙佛诚言授其当果劫国决定近远了莂则大欢喜今从佛授与得名故言授记品然记有多种若通记如法师品初云闻法华经一句一偈乃至一念随喜者我皆与授记当得阿耨菩提若别记如三周中法说后记舍利弗譬说后记四大弟子周缘后记五百弟子等若正因记如常不轻云我不敢轻于汝等汝等皆当作佛若缘因记如法师品以华香等十种供养当知此人是大菩萨成就阿耨菩提若了因记如三周授三根人若正因记则广若缘了记则狭或迟记如声闻或速记如龙女或佛记如此文或菩萨记如不轻品虽无劫国之定亦得是记又悬记如化城品为现在弟子则曰是诸人等应以是法渐入佛道为未来弟子则曰而于彼土求佛智慧等他经但记菩萨不记二乘但记善不记恶但记男不记女但记人天不记畜今经皆记也原诸佛本为大事因缘故出现于世意令众生开示悟入佛之知见今大事已彰佛已说竟众生已入畅佛本怀众生愿满法应与记如父遇子岂不付财乎。

　　△二经文二初正与中根授记二许与下根说缘初文又二初授迦叶记二初长行六初行因。

　　尔时世尊说是偈已告诸大众唱如是言我此弟子摩诃迦叶于未来世当得奉觐三百万亿诸佛世尊供养恭敬尊重赞叹广宣诸佛无量大法。

　　△二得果。

　　于最后身得成为佛名曰光明如来应供正遍知明行足善逝世间解无上士调御丈夫天人师佛世尊。

　　增治云最后身者远即等觉后心方名最后近则且据今记相似位后入初住时也。

　　△三劫国。

　　国名光德劫名大庄严。

　　△四寿命。

　　佛寿十二小劫。

　　△五正像。

　　正法住世二十小劫像法亦住二十小劫。

　　△六国净。

　　国界严饰无诸秽恶瓦砾荆棘便利不净其土平正无有高下坑坎堆阜琉璃为地宝树行列黄金为绳以界道侧散诸宝华周遍清净其国菩萨无量千亿诸声闻众亦复无数无有魔事虽有魔及魔民皆护佛法。

　　魔及魔民护佛法者宝积经云阿閦佛刹波旬魔王不能障碍菩萨声闻而皆信乐不动佛法咸自悔责为魔波旬今迦叶成佛亦例彼佛国土也。

　　△二偈颂六初颂行因。

　　尔时世尊欲重宣此义而说偈言。

　　告诸比丘我以佛眼见此迦叶于未来世过无数劫当得作佛而于来世供养奉觐三百万亿诸佛世尊为佛智慧净修梵行供养最上二足尊已修习一切无上之慧。

　　△二颂得果。

　　于最后身得成为佛。

　　△三颂国净。

　　其土清净琉璃为地多诸宝树行列道侧金绳界道见者欢喜常出好香散众名华种种奇妙以为庄严其地平正无有丘坑诸菩萨众不可称计其心调柔逮大神通奉持诸佛大乘经典诸声闻众无漏后身法王之子亦不可计乃以天眼不能数知。

　　△四颂寿命。

　　其佛当寿十二小劫。

　　△五颂正像。

　　正法住世二十小劫像法亦住二十小劫。

　　△六总结成。

　　光明世其事如是。

　　△二授三人记二初请记四初正请。

　　尔时大目犍连须菩提摩诃迦旃延等皆悉悚栗一心合掌瞻仰尊颜目不暂舍即共同声而说偈言。

　　大雄猛世尊诸释之法王哀愍我等故而赐佛音声。

　　三人记中各有行因得果劫国寿命法住数量悉如文。

　　△二开譬。

　　若知我深心见为授记者如以甘露洒除热得清凉如从饥国来忽遇大王膳心犹怀疑惧未敢即便食若复得王教然后乃敢食。

　　△三合譬。

　　我等亦如是每惟小乘过不知当云何得佛无上慧虽闻佛音声言我等作佛心尚怀忧惧如未敢便食若蒙佛授记尔乃快安乐。

　　△四结。

　　大雄猛世尊常欲安世间愿赐我等记如饥须教食。

　　△二与记三初与须菩提记二初长行五初行因。

　　尔时世尊知诸大弟子心之所念告诸比丘是须菩提于当来世奉觐三百万亿那由他佛供养恭敬尊重赞叹常修梵行具菩萨道。

　　△二得果。

　　于最后身得成为佛号曰名相如来应供正遍知明行足善逝世间解无上士调御丈夫天人师佛世尊。

　　△三劫国。

　　劫名有宝国名宝生其土平正颇梨为地宝树庄严无诸丘坑砂砾荆棘便利之秽宝华覆地周遍清净其土人民皆处宝台珍妙楼阁声闻弟子无量无边算数譬喻所不能知诸菩萨众无数千万亿那由他。

　　△四寿命。

　　佛寿十二小劫。

　　△五法住。

　　正法住世二十小劫像法亦住二十小劫其佛常处虚空为众说法度脱无量菩萨及声闻众。

　　△二偈颂六初诫诚听。

　　尔时世尊欲重宣此义而说偈言。

　　诸比丘众今告汝等皆当一心听我所说。

　　△二颂行因。

　　我大弟子须菩提者当得作佛号曰名相当供无数万亿诸佛随佛所行渐具大道。

　　△三颂得果。

　　最从身得三十二相端正姝妙犹如宝山。

　　△四颂国净。

　　其佛国土严净第一众生见者无不爱乐佛于其中度无量众其佛法中多诸菩萨皆悉利根转不退轮彼国常以菩萨庄严诸声闻众不可称数皆得三明具六神通住八解脱有大威德其佛说法现于无量神通变化不可思议诸天人民数如恒沙皆共合掌听受佛语。

　　八解脱即八背舍之果智度论云背是净洁五欲舍是着心故名背舍若发真无漏断三界结业尽即名解脱也言八背舍者一内有色相外观色内有色相者不坏内色(内不净色)不灭内色相以是不净心观外色(白骨观等)此初背舍位在初禅能舍自地及下地故名背舍二内无色相外观色内无色相者坏内色灭内色相也外观色者不坏灭外色相所以然者行者为入二禅内净故坏灭内骨人欲界结使难断故犹观外不净相也三净背舍身作证行者除外不净相但于定中炼八色光明清净皎洁犹如妙宝之色故名净以无著心而受三禅中遍身乐故名身作证四虚空处背舍若灭根本四禅色一心缘无边虚空入定而不受着也五识处背舍若舍虚空一心缘识入定而不受着也六无所有处背舍若舍识一心缘无所有入定而不受着也七非有想非无想背舍若舍无所有处一心缘非有想非无想入定而不受着也八灭受想背舍背灭受想诸心心数法是为灭受想背舍。

　　△五颂寿命。

　　其佛当寿十二小劫。

　　△六颂法住。

　　正法住世二十小劫像法亦住二十小劫。

　　△二与迦旃延记二初长行五初行因。

　　尔时世尊复告诸比丘众我今语汝是大迦旃延于当来世以诸供具供养奉事八千亿佛恭敬尊重诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成众华璎珞涂香抹香烧香缯盖幢幡供养塔庙过是已后当复供养二万亿佛亦复如是供养是诸佛已具菩萨道。

　　由旬此云限量大论云由旬三别大八十里中六十里下十里也。

　　△二得果。

　　当得作佛号曰阎浮那提金光如来应供正遍知明行足善逝世间解无上士调御丈夫天人师佛世尊。

　　阎浮树名那提河名此树在南洲无热恼池北岸树侧有河河水之下产紫磨金其金之光映蔽日月为万国之所重今佛之名恐取诸此矣。

　　△三国净。

　　其土平正玻璃为地宝树庄严黄金为绳以界道侧妙华覆地周遍清净见者欢喜无四恶道地狱饿鬼畜生阿修罗道多有天人诸声闻众及诸菩萨无量万亿庄严其国。

　　△四寿命。

　　佛寿十二小劫。

　　△五法住。

　　正法住世二十小劫像法亦住二十小劫。

　　△二偈颂四初颂诚听。

　　尔时世尊欲重宣此义而说偈言。

　　诸比丘众皆一心听如我所说真实无异。

　　△二颂行因。

　　是迦旃延当以种种妙好供具供养诸佛诸佛灭后起七宝塔亦以华香供养舍利。

　　△三颂得果。

　　其最后身得佛智慧成等正觉。

　　△四颂国净。

　　国土清净度脱无量万亿众生皆为十方之所供养佛之光明无能胜者其佛号曰阎浮金光菩萨声闻断一切有无量无数庄严其国。

　　一切有即二十五有也。

　　△三与目连记二初长行五初行因。

　　尔时世尊复告大众我今语汝是大目犍连当以种种供具供养八千诸佛恭敬尊重诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成众华璎珞涂香抹香烧香缯盖幢幡以用供养过是已后当复供养二百万亿诸佛亦复如是。

　　△二得果。

　　当得成佛号曰多摩罗䟦旃檀香如来应供正遍知明行足善逝世间解无上士调御丈夫天人师佛世尊。

　　△三劫国。

　　劫名喜满国名意乐其土平正玻璃为地宝树庄严散真珠华周遍清净见者欢喜多诸天人菩萨声闻其数无量。

　　△四寿命。

　　佛寿二十四小劫。

　　△五法住。

　　正法住世四十小劫像法亦住四十小劫。

　　△二偈颂五初颂行因。

　　尔时世尊欲重宣此义而说偈言。

　　我此弟子大目犍连舍是身已得见八千二百万亿诸佛世尊为佛道故供养恭敬于诸佛所常修梵行于无量劫奉持佛法诸佛灭后起七宝塔长表金刹华香伎乐而以供养诸佛塔庙。

　　金刹者法苑云阿育王取金幡金华悬诸刹上故曰金刹具云刹摩此云土田此乃通取国土名刹又伽蓝号梵刹者西域以柱表刹示所居处也。

　　△二颂得果及国名。

　　渐渐具足菩萨道已于意乐国而得作佛号多摩罗旃檀之香。

　　△三颂寿命。

　　其佛寿命二十四劫。

　　△四颂国净。

　　常为天人演说佛道声闻无量如恒河沙三明六通有大威德菩萨无数志固精进于佛智慧皆不退转。

　　△五颂法住。

　　佛灭度后正法当住四十小劫像法亦尔。

　　△二许与下根更说缘二初许与总记。

　　我诸弟子威德具足其数五百皆当授记于未来世咸得成佛。

　　△二更说宿缘。

　　我及汝等宿世因缘吾今当说汝等善听。

　　下根之人已闻法譬二周开三显一复见上中二根授记而犹疑不了深生愧耻今欲增进其道先许总记更说宿缘也。

　　△三三品为下根人因缘说二初化城品正说二后两品授记初文又二初品目。

　　妙法莲华经化城喻品第七(正经名往古品)

　　化者神力所为以神力故无而欻有名之为化防非御敌称之为城若合法者二乘涅槃权智所为以权智力无而说有用教为化防思御见名为涅槃稣息引入实未究竟而言灭度权假施设故言化城喻如前说(因缘)三藏二乘于涅槃生安稳想生灭度想通教二乘亦尔菩萨不然誓扶余习入于生死而不以空为证别教不道城如化用城防险(生死)从城门径过不道此为极圆教知无贼亦不须城故言化城今是圆教意故题为化城喻品也(约教)本迹观心不记问此品说因缘事下根得悟应名宿世品答品初广说因缘末则结譬化城若从前应称宿世今从末故言化城问化城是权宝所是实何意弃实从权答由知城是化则知宝所是实故标化则不失实。

　　△二经文二初先明知见久远二初长行三初明出所见事。

　　佛告诸比丘乃往过去无量无边不可思议阿僧祇劫尔时有佛名大通智胜如来应供正遍知明行足善逝世间解无上士调御丈夫天人师佛世尊其国名好城劫名大相诸比丘彼佛灭度已来甚大久远。

　　欲说宿世因缘故先举过去佛以为结缘之所也。

　　△二举譬明久远。

　　譬如三千大千世界所有地种假使有人磨以为墨过于东方千国土乃下一点大如微尘又过千国土复下一点如是展转尽地种墨于汝等意云何是诸国土若算师若算师弟子能得边际知其数不不也世尊诸比丘是人所经国土若点不点尽抹为尘一尘一劫彼佛灭度已来复过是数无量无边百千万亿阿僧祇劫。

　　地种者即地大种也俱舍界品颂曰大种谓四界即地水火风三义释大一体宽广故谓四大种遍所造色其体宽广二增盛聚中形相大故谓大地大山地增盛等三能起种种大事用故如地能持世界等大则是种故名大种今之所谓即地大一也。

　　△三结见昔如今。

　　我以如来知见力故观彼久远犹如今日。

　　△二偈颂三初颂出所见事。

　　尔时世尊欲重宣此义而说偈言。

　　我念过去世无量无边劫有佛两足尊名大通智胜。

　　△二颂举譬明久。

　　如人以力磨三千大千土尽此诸地种皆悉以为墨过于千国土乃下一尘点如是展转点尽此诸尘墨如是诸国土点与不点等复尽抹为尘一尘为一劫此诸微尘数其劫复过是彼佛灭度来如是无量劫。

　　△三颂见昔如今。

　　如来无碍智知彼佛灭度及声闻菩萨如见今灭度诸比丘当知佛智净微妙无漏无所碍通达无量劫。

　　无漏者于三谛法无漏失也。

　　△二正明宿世因二初长行二偈颂初文又二初明结缘由二明正结缘初文又二初远由二近由初文又二初大通佛成道二十方梵请初文又五初佛寿长远。

　　佛告诸比丘大通智胜佛寿五百四十万亿那由他劫。

　　那由他是百万亿也。

　　△二成道前事二初佛坐道场所经时节。

　　其佛本坐道场破魔军已垂得阿耨多罗三藐三菩提而诸佛法不现在前如是一小劫乃至十小劫结跏趺坐身心不动而诸佛法犹不在前。

　　成道前事诸佛道同为缘事异释迦苦行六年草生钻䯗至肘不觉诸天哭唤动地不闻移坐得道弥勒即出家日得道大通十劫犹不现前者非根有利钝道有难易缘宜赊促应示短长耳。

　　△二诸天供养。

　　尔时忉利诸天先为彼佛于菩提树下敷师子座高一由旬佛于此坐当得阿耨多罗三藐三菩提适坐此座时诸梵天王雨众天华面百由旬香风时来吹去萎华更雨新者如是不绝满十小劫供养于佛乃至灭度常雨此华四王诸天为供养佛常击天鼓其余诸天作天伎乐满十小劫至于灭度亦复如是。

　　面百由旬者四面各百由旬也。

　　△三正明成道。

　　诸比丘大通智胜佛过十小劫诸佛之法乃现在前成阿耨多罗三藐三菩提。

　　△四眷属供养。

　　其佛未出家时有十六子其第一者名曰智积诸子各有种种珍异玩好之具闻父得成阿耨多罗三藐三菩提皆舍所珍往诣佛所诸母涕泣而随送之其祖转轮圣王与一百大臣及余百千万亿人民皆共围绕随至道场咸欲亲近大通智胜如来供养恭敬尊重赞叹到已头面礼足绕佛毕已一心合掌瞻仰世尊以偈颂曰。

　　头面礼足(身业)一心合掌(意业)以偈颂曰(口业)为之三业供养。

　　大威德世尊为度众生故于无量亿岁尔乃得成佛诸愿已具足善哉吉无上世尊甚希有一坐十小劫身体及手足静然安不动其心常憺怕未曾有散乱究竟永寂灭安住无漏法今者见世尊安稳成佛道我等得善利称庆大欢喜众生常苦恼盲瞑无导师不识苦尽道不知求解脱长夜增恶趣减损诸天众从冥入于冥永不闻佛名今佛得最上安稳无漏法我等及天人为得最大利是故咸稽首归命无上尊。

　　智积成佛即今东方阿閦佛也盲瞑等者悲昔不见佛不闻佛名义同盲瞑众生闇昧轮回不休死此生彼即是从冥入冥也喜今得见佛得闻是故稽首归命耳。

　　△五请转法轮。

　　尔时十六王子偈赞佛已劝请世尊转于法轮咸作是言世尊说法多所安稳怜愍饶益诸天人民重说偈言。

　　世雄无等伦百福自庄严得无上智慧愿为世间说度脱于我等及诸众生类为分别显示令得是智慧若我等得佛众生亦复然世尊知众生深心之所念亦知所行道又知智慧力欲乐及修福宿命所行业世尊悉知已当转无上轮。

　　既云无上轮即十六子请转满字教如今佛说华严也。

　　△二十方现瑞二初威光照动。

　　佛告诸比丘大通智胜佛得阿耨多罗三藐三菩提时十方各五百万亿诸佛世界六种震动其国中间幽冥之处日月威光所不能照而皆大明其中众生各得相见咸作是言此中云何忽生众生又其国界诸天宫殿乃至梵宫六种震动大光普照遍满世界胜诸天光。

　　过去因果经云萨婆悉达处胎时三千国土朗然大光日月所不照处而皆大明其中众生各得相见初成道时亦如是朝为色天中为欲天晡为鬼神三时说法夜亦如是引今证昔其相即同观解忽生众生者心性本净阴入界覆之则闇若修观慧本性理显震动前释。

　　△二十方梵请二初九方二上方初文又二初东方七初睹其瑞相。

　　尔时东方五百万亿诸国土中梵天宫殿光明照耀倍于常明。

　　△二各各惊骇。

　　诸梵天王各作是念今者宫殿光明昔所未有以何因缘而现此相。

　　△三递相问决。

　　是时诸梵天王即各相诣共议此事时彼众中有一大梵天王名救一切为诸梵众而说偈言。

　　我等诸宫殿光明昔未有此是何因缘宜各共求之为大德天生为佛出世间而此大光明遍照于十方。

　　△四寻光见佛。

　　尔时五百万亿国土诸梵天王与宫殿俱各以衣裓盛诸天华共诣西方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△五三业供养。

　　即时诸梵天王头面礼佛绕百千匝即以天华而散佛上其所散华如须弥山并以供养佛菩提树其菩提树高十由旬华供养已各以宫殿奉上彼佛而作是言唯见哀愍饶益我等所献宫殿愿垂纳处时诸梵天王即于佛前一心同声以偈颂曰。

　　世尊甚希有难可得值遇具无量功德能救护一切天人之大师哀愍于世间十方诸众生普皆蒙饶益我等所从来五百万亿国舍深禅定乐为供养佛故我等先世福宫殿甚严饰今以奉世尊唯愿哀纳受。

　　三业供养已见次上礼佛身业一心意业偈赞口业既运身口意有其中下文准知。

　　△六请佛说法。

　　尔时诸梵天王偈赞佛已各作是言唯愿世尊转于法轮度脱众生开涅槃道时诸梵天王一心同声而说偈言。

　　世雄两足尊唯愿演说法以大慈悲力度苦恼众生。

　　两足尊者具足定慧二严也既云度苦恼即是请转半字教如今佛于鹿苑中说三藏教度五浊八苦众生也。

　　△七佛默然许。

　　尔时大通智胜如来默然许之。

　　△二东南方七初睹其瑞相。

　　又诸比丘东南方五百万亿国土诸大梵王各自见宫殿光明照耀。

　　△二各各惊骇。

　　昔所未有欢喜踊跃生希有心。

　　△三递相问决。

　　即各相诣共议此事时彼众中有一大梵天王名曰大悲为诸梵众而说偈言。

　　是事何因缘而现如此相我等诸宫殿光相昔未有为大德天生为佛出世间未曾见此相当共一心求过千万亿土寻光共推之多是佛出世度脱苦众生。

　　△四寻光见佛。

　　尔时五百万亿诸梵天王与宫殿俱各以衣裓盛诸天华共诣西北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△五三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言唯见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

　　圣主天中天迦陵频伽声哀愍众生者我等今敬礼世尊甚希有久远乃一现一百八十劫空过无有佛三恶道充满诸天众减少今佛出于世为众生作眼世间所归趣救护于一切为众生之父哀愍饶益者我等宿福庆今得值世尊。

　　迦陵频伽此云妙声鸟大论云如迦陵频伽鸟在㲉中未出发声微妙胜于余鸟正法念经云山名旷野其中多有迦陵频伽出妙音声如此美音若天若人紧那罗等无能及者唯除如来音声故云迦陵频伽声也众生盲瞑失正见不知出要佛为指示引之令出故云为众生作眼也。

　　△六请佛说法。

　　尔时诸梵天王偈赞佛已各作是言唯愿世尊哀愍一切转于法轮度脱众生时诸梵天王一心同声而说偈言。

　　大圣转法轮显示诸法相度苦恼众生令得大欢喜众生闻此法得道若生天诸恶道减少忍善者增益。

　　既云显示法相度苦众生即与上东方请转半字同。

　　△七佛默然许。

　　尔时大通智胜如来默然许之。

　　△三南方七初睹其瑞相。

　　又诸比丘南方五百万亿国土诸大梵王各自见宫殿光明照耀。

　　△二各各惊骇。

　　昔所未有欢喜踊跃生希有心。

　　△三递相问决。

　　即各相诣共议此事以何因缘我等宫殿有此光曜而彼众中有一大梵天王名曰妙法为诸梵众而说偈言。

　　我等诸宫殿光明甚威耀此非无因缘是相宜求之过于百千劫未曾见是相为大德天生为佛出世间。

　　△四寻光见佛。

　　尔时五百万亿诸梵天王与宫殿俱各以衣裓盛诸天华共诣北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△五三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言唯见哀愍饶益我等所献宫殿愿垂纳处尔时诸梵天王即于佛前一心同声以偈颂曰。

　　世尊甚难见破诸烦恼者过百三十劫今乃得一见诸饥渴众生以法雨充满昔所未曾睹无量智慧者如优昙婆罗今日乃值遇我等诸宫殿蒙光故严饰世尊大慈悲唯愿垂纳受。

　　△六请佛说法。

　　尔时诸梵天王偈赞佛已各作是言唯愿世尊转于法轮令一切世间诸天魔梵沙门婆罗门皆获安稳而得度脱时诸梵天王一心同声以偈颂曰。

　　唯愿天人尊转无上法轮击于大法鼓而吹大法螺普雨大法雨度无量众生我等咸归请当演深远音。

　　既云转无上轮即诸梵请转对半明满如今佛说方等也。

　　△七默许。

　　尔时大通智胜如来默然许之。

　　△四总明六方。

　　西南方乃至下方亦复如是。

　　此西南方并西方西北方北方东北方下方总六方既云亦复如是则与上南方请转对半明满是同也。

　　△二上方六初睹其瑞相。

　　尔时上方五百万亿国土诸大梵王皆悉自睹所止宫殿光明威曜。

　　△二各各惊骇。

　　昔所未有欢喜踊跃生希有心。

　　△三递相问决。

　　即各相诣共议此事以何因缘我等宫殿有斯光明而彼众中有一大梵天王名曰尸弃为诸梵众而说偈言。

　　今以何因缘我等诸宫殿威德光明曜严饰未曾有如是之妙相昔所未闻见为大德天生为佛出世间。

　　△四寻光见佛。

　　尔时五百万亿诸梵天王与宫殿俱各以衣裓盛诸天华共诣下方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△五三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言唯见哀愍饶益我等所献宫殿愿垂纳处时诸梵天王即于佛前一心同声以偈颂曰。

　　善哉见诸佛救世之圣尊能于三界狱勉出诸众生普智天人尊愍哀群萌类能开甘露门广度于一切于昔无量劫空过无有佛世尊未出时十方常暗瞑三恶道增长阿修罗亦盛诸天众转减死多堕恶道不从佛闻法常行不善事色力及智慧斯等皆减少罪业因缘故失乐及乐想住于邪见法不识善仪则不蒙佛所化常堕于恶道佛为世间眼久远时乃出哀愍诸众生故现于世间超出成正觉我等甚欣庆及余一切众喜叹未曾有我等诸宫殿蒙光故严饰今以奉世尊唯垂哀纳受愿以此功德普及于一切我等与众生皆共成佛道。

　　△六请佛说法。

　　尔时五百万亿诸梵天王偈赞佛已各白佛言唯愿世尊转于法轮多所安稳多所度脱时诸梵天王而说偈言。

　　世尊转法轮击甘露法鼓度苦恼众生开示涅槃道唯愿受我请以大微妙音哀愍而敷演无量劫习法。

　　既云击甘露法鼓复云度苦恼众生即诸梵请转带半明满如今佛说般若也。

　　△二近由二初先转半字法轮三初受请。

　　尔时大通智胜如来受十方诸梵天王及十六王子请。

　　此结缘近由也由佛受请说法故十六王子后得覆讲正作结缘。

　　△二正转。

　　即时三转十二行法轮。

　　三转者谓示劝证也示转者谓此是苦乃至此是道劝转者谓苦应知集应断灭应证道应修证转者谓苦我已知不复更知乃至道我已修不复更修示谓示其相状劝谓劝其令修证谓引己证彼声闻根钝为其三转缘觉次之为其再转菩萨根利为其一转此且一往说耳通方例皆三转诸佛语法法至于三为众生有三根故大论及婆沙悉作此说十二行者一约教谓四谛各有示劝证即十二教法轮也二约行谓四谛三转皆生眼智明觉即十二行法轮也或通三人或约一人今就见谛道三人利根闻示转其次闻劝转其次闻证转各生眼智明觉三人合举故言十二行也教行相循共能摧惑名之为轮也。

　　若沙门婆罗门若天魔梵及余世间所不能转。

　　所不能转者沙门不闻尚不知名何况能转支佛虽悟口不能说婆罗门虽闻其名不解其理魔王梵王亦尔夫转者转此法度入佗心令彼得悟破六十二见乃名转法轮为无此义魔梵等所以不能转也。

　　谓是苦是苦集是苦灭是苦灭道。

　　此为声闻人先转生灭四谛法轮也谓是苦者苦以逼恼为义一切有为心行为无常累三界六道生死是其苦也集以招集为义即见思惑惑与业俱能招生死故名为集集为因苦为果果必有因故云是苦集此世间因果也灭以灭无为义惑业既尽则无生死之累故云是苦灭也灭谛之体是二涅槃若子缚已尽名有余涅槃若灰身灭智名无余涅槃道以能通为义正道及助道是二相扶能通至涅槃故名为道道能灭苦故云是苦灭道略则戒定慧广则三十七道品道为因灭为果此出世因果也。

　　及广说十二因缘法无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼。

　　此为支佛转十二因缘法轮也展转感果为因互相由藉为缘无明者过去一切烦恼皆是无明体即是痴迷暗为性无所明了故曰无明即是惑也行者于过去世造作诸业名之为行由惑造业故云无明缘行此二属过去因识者有了别义名之为识以业成故牵生三界意识妄念投托母胎故云行缘识既托母胎即有缘息识三事七日一转而成心色名是心色是质故云识缘名色六入者六根成此胎中以根有入尘之义名之为入既有心色即成就六根故云名色缘六入触者出胎已后至三四岁由根对尘而未能了知是名为触故云六入缘触受者领纳名受从五六岁至十二三因六尘触六根即领纳前境好恶等事虽能了别然未能起贪爱之心故云触缘受此五属现在果爱者从十四五岁至十八九贪于种种胜妙资具及色欲等境然犹未能广遍追求由领纳故即起贪爱故云受缘爱取者从二十岁后凡见一切境皆生取着心由爱生着故云爱缘取此之爱取又为未来生死之因属烦恼与过去无明同有者既着诸境起善恶业积集牵引当生三有故云取缘有亦为未来生死之因属业与过去行同生者谓六道中受生也从有还受后世之生故云有缘生老死者受生之身熟坏名老死故云生缘老死此二属未来果也文末而云忧悲苦恼者如妙玄云老死必忧悲也。

　　无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭。

　　十二因缘还是别相细观四谛耳约苦集即有无明乃至老死约道灭即有无明灭乃至老死灭也逆顺观察并由无明为本故无明灭则行灭乃至生灭则老死灭也。

　　△三闻法得道。

　　佛于天人大众之中说是法时六百万亿那由佗人以不受一切法故而于诸漏心得解脱皆得深妙禅定三明六通具八解脱第二第三第四说法时千万亿恒河沙那由佗等众生亦以不受一切法故而于诸漏心得解脱从是已后诸声闻众无量无边不可称数。

　　不受一切法者不受诸见悟初果也得解脱者脱子果两缚得无学也深妙定者即俱解脱人具足观练熏修事定名深妙耳三明等如前释初说四谛十二因缘时六百万亿那由佗人得道第二三四说法时得悟之人转多于前故不可称数。

　　△二转满字法轮七初王子出家。

　　尔时十六王子皆以童子出家而为沙弥诸根通利智慧明了已曾供养百千万亿诸佛净修梵行求阿耨多罗三藐三菩提。

　　诸根者六根也六根清净故言通利又六根互用故言通入佛境界故言利智慧明了者开示悟入也。

　　△二请修学法。

　　俱白佛言世尊是诸无量千万亿大德声闻皆已成就世尊亦当为我等说阿耨多罗三藐三菩提法我等闻已皆共修学世尊我等志愿如来知见深心所念佛自证知。

　　十六子再请废半明满如今佛说法华也彼佛初说圆顿诸子大乘功德悉皆具足复愍诸方便未为究竟故重请佛开权显实也声闻皆已成就者明其障除大乘机动是故为请我等志愿如来知见者此法华经但明佛之知见唯志于此即正请满字废半之文明显为若此也。

　　△三所将出家。

　　尔时转轮圣王所将众中八万亿人见十六王子出家亦求出家王即听许。

　　△四受请说法。

　　尔时彼佛受沙弥请过二万劫已乃于四众之中说是大乘经名妙法莲华教菩萨法佛所护念说是经已十六沙弥为阿耨多罗三藐三菩提故皆共受持讽诵通利。

　　过二万劫者上既为三乘说谛缘等教后受诸子请又说法华故知不容中间默然无说二万劫中必说方等般若故下偈文云说六波罗蜜及诸神通事般若是行神通是事如今诸方等经多明不思议诸神通事故知是彼佛说方等也又偈云分别真实法即是大品明实相般若意故知是彼佛说般若也。

　　△五众解不解。

　　说是经时十六菩萨沙弥皆悉信受声闻众中亦有信解其余众生千万亿种皆生疑惑。

　　十六沙弥及二乘即信解众其余千万皆生疑惑是不解众此不解众即于十六子听覆讲结法华之缘者也。

　　△六说经时节。

　　佛说是经于八千劫未曾休废。

　　△七说已入定。

　　说此经已即入静室住于禅定八万四千劫。

　　彼佛说法华后入定正是结缘之近由由佛入定不出千万亿种诸疑惑者无所咨问故十六沙弥为其覆讲说法华经也。

　　△二正结缘二初法说结缘二譬说结缘初文又三初明昔共结缘四初知佛入定。

　　是时十六菩萨沙弥知佛入室寂然禅定。

　　△二王子覆讲。

　　各升法座亦于八万四千劫为四部众广说分别妙法华经。

　　由佛入定所以得说佛知一化将毕不复熟此一段之人故令王子共其结缘又知此等必由王子究竟得度所以入定久而不出也。

　　△三众得利益。

　　一一皆度六百万亿那由他恒河沙等众生示教利喜令发阿耨多罗三藐三菩提心。

　　皆发菩提心故云度若初发心时誓愿当作佛已过于世间即是度七方便彼岸义也那由他众生即上不解之众也示教利喜者指示为示教诏为教令彼得益为利使彼心喜为喜。

　　△四定起称叹二初称叹菩萨。

　　大通智胜佛过八万四千劫已从三昧起往诣法座安详而坐普告大众是十六菩萨沙弥甚为希有诸根通利智慧明了已曾供养无量千万亿数诸佛于诸佛所常修梵行受持佛智开示众生令入其中。

　　佛从定起叹菩萨者以为劝进其徒而已安详者谓宴安详雅也甚为希有此即正叹菩萨耳。

　　△二劝物亲近二初劝亲近。

　　汝等皆当数数亲近而供养之。

　　即是劝于菩萨所化。

　　△二释劝意。

　　所以者何若声闻辟支佛及诸菩萨能信是十六菩萨所说经法受持不毁者是人皆当得阿耨多罗三藐三菩提如来之慧。

　　△二明中间值遇。

　　佛告诸比丘是十六菩萨常乐说是妙法莲华经一一菩萨所化六百万亿那由他恒河沙等众生世世所生与菩萨俱从其闻法悉皆信解以此因缘得值四万亿诸佛世尊于今不尽。

　　此明结缘已后中间常相逢值逢值三种一若相逢遇常受大乘此辈中间皆已成就不至于今二若相逢遇遇其退大仍接以小此辈中间犹故未尽今得还闻大乘之教三但论遇小不论遇大则中间未度于今亦不尽今方始受大乃至灭后得道者是也问如上尘数多许时节今始得罗汉如此则无生法忍何易可阶答大圣善巧依四悉檀作如是说或为厌佛道长远者说短于佛道生轻易想者说长此对治悉檀也或为发生宿善作长短说此为人悉檀也或随世间所欲作长短说此世界悉檀也或为闻说长短即得入理此第一义悉檀也当知言如许劫方今得罗汉者此是权行四悉檀引诸实行令入道耳。

　　△三明今还说法华经二初结会古今二初结师古今。

　　诸比丘我今语汝彼佛弟子十六沙弥今皆得阿耨多罗三藐三菩提于十方国土现在说法有无量百千万亿菩萨声闻以为眷属其二沙弥东方作佛一名阿閦在欢喜国二名须弥顶东南方二佛一名师子音二名师子相南方二佛一名虚空住二名常灭西南方二佛一名帝相二名梵相西方二佛一名阿弥陀二名度一切世间苦恼西北方二佛一名多摩罗䟦旃檀香神通二名须弥相北方二佛一名云自在二名云自在王东北方佛名坏一切世间怖畏第十六我释迦牟尼佛于娑婆国土成阿耨多罗三藐三菩提。

　　阿閦净名经云有国名妙喜佛号无动疏云阿之言无閦之言动阿弥陀清净平等觉经翻无量清净无量寿经翻无量寿释迦翻能仁是姓牟尼翻寂默是字能仁则慈悲利物寂默则智慧冥理以利物故不住涅槃以冥理故不住生死余佛名未见所出不敢妄解娑婆亦曰索诃此云堪忍乃三千大千世界为一佛化境也悲华经云何名娑婆是诸众生忍受三毒及诸烦恼能忍斯恶故名忍土也。

　　△二会徒古今二初会现在徒四初不退住大。

　　诸比丘我等为沙弥时各各教化无量百千万亿恒河沙等众生从我闻法为阿耨多罗三藐三菩提。

　　此言下大种之后中间不退住无上道。

　　△二退住声闻。

　　此诸众生于今有住声闻地者我常教化阿耨多罗三藐三菩提是诸人等应以是法渐入佛道。

　　此言下种之后中间退大向小住声闻位佛以大乘教化于今渐入佛道。

　　△三释退住意。

　　所以者何如来智慧难信难解。

　　此释退住之意虽下大种盖缘佛之智慧难以信解所以退大向小。

　　△四正结古今。

　　尔时所化无量恒河沙等众生者汝等诸比丘。

　　尔时者指大通佛所为其下种时也。

　　△二会未来徒二初正会。

　　及我灭度后未来世中声闻弟子是也。

　　△二释疑。

　　我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻是经唯以佛乘而得灭度更无余乘除诸如来方便说法。

　　疑者云现在者得闻佛说法华得入一道可是结缘之流若未来者不闻法华而入灭度此等岂能舍小得入一乘释云虽灭度之我于余国作佛终当得闻是经余国者三乘通教有余国也除诸如来方便说者断疑也三乘是方便说其实无三也。

　　△二明说法华三初时众清净。

　　诸比丘若如来自知涅槃时到众又清净信解坚固了达空法深入禅定。

　　涅槃时到者诸佛出世化道将毕之时即说法华如迦叶佛日月灯明佛等出于净土说法华竟即入涅槃释迦出于秽土说法华竟仍唱当灭更说涅槃众又清净者既得三藏教益免于五浊八苦之难也信解坚固者于方等教心相体信也了达空法者闻般若说法于空法中心得了达即是转教意也。

　　△二正说法华。

　　便集诸菩萨及声闻众为说是经世间无有二乘而得灭度唯一佛乘得灭度耳。

　　集诸菩萨是聚会亲族及声闻众是命其子上释亲族法身大士为影响众以此文验之其义明也世间无有二乘等者准理世无一人合永入灭会必归大。

　　△三释前开三意。

　　比丘当知如来方便深入众生之性知其志乐小法深着五欲为是等故说于涅槃是人若闻则便信受。

　　此承上文意若世无二乘得灭度者如来何故施三释云比丘当知如来以方便权智深知众生有小性欲著于五尘弊于五浊故先说三乘涅槃令破弊免难后说一也。

　　△二譬说结缘二初开譬二合譬初文又二初导师譬五初五百由旬譬。

　　譬如五百由旬。

　　五百由旬譬上未度众乐着诸有轮回处所即拟火宅中其家广大三界无安方便品安稳对不安稳处之意也约土言之三界同居土为三百方便有余土为四百实报土为五百下文合譬云知诸生死生死即是处所明矣约惑言之见惑为一百五下分惑为二百五上分惑为三百尘沙惑为四百无明惑为五百下文合譬云烦恼恶道险难义相扶也约观言之入空观能过三百入假观能过四百入中观能过五百下文合譬云善知险道通塞之相即双知因果二种五百义相扶也由旬如前释。

　　△二险难恶道。

　　险难恶道旷绝无人怖畏之处。

　　险难恶道譬上未度之众烦恼垢重即拟火宅中火起方便品安稳对不安稳之法也分段变易二种生死此即果险难也见思尘沙无明此即因险难也由此因果故言恶道也无人者道有二种一旷绝有人可依二旷绝无人可依有人可依者譬生死中有涅槃烦恼中有菩提虽复旷绝则有人可依此通指衍门三教也若生死烦恼无涅槃菩提如药中无病病中无药此则旷绝无人可依多是三藏二乘据理通于通教二乘也。

　　△三若有多众譬。

　　若有多众。

　　譬上王子所化百千万亿种皆生疑惑不解之众生也即拟火宅中三十子五百人方便品中知众生性欲意。

　　△四欲至宝处譬。

　　欲过此道至珍宝处。

　　二乘断见思出三界故言欲过此道更断尘沙无明求至无上种觉故言至珍宝处。

　　△五有一导师譬。

　　有一导师聪慧明达善知险道通塞之相。

　　有一导师者即第十六王子也眼耳清净曰聪意根清净曰达总而言之即六根清净也慧即一心三智明即具足五眼又三明为明十力为达。

　　△二将导譬三初所将人众譬。

　　将导众人欲过此难。

　　譬本结缘未得度者本缘不失而为导师所将。

　　△二中路懈退譬二初退大三初中路懈退。

　　所将人众中路懈退。

　　所将人众者正譬中间相值退大取小之人也中路者非是半途名中路但以发心为始至佛为终此两楹之间而起退大之意故名中路也。

　　△二白导师言。

　　白导师言我等疲极而复怖畏。

　　言导师者自有通途慈悲导师如文云有一导师将导众人者是也自有结缘导师如文云所将人众白导师言是也自有权智导师如文云导师多诸方便者是也自有实智导师如文云导师知此人众是也今言白导师者正白结缘之导师也以其退大则大灭接小则小生一生一灭感于法身呼此为白王子知其退大即是闻其所白善根微弱无明所翳故言疲极惮生死名为怖畏。

　　△三不能复进。

　　不能复进前路犹远今欲退还。

　　不能复进前路犹远者见思尘沙无明难可卒断也用小乘接之不令顿还本处亦有进义。

　　△二接小四初多方便。

　　导师多诸方便。

　　此譬拟宜即以小接也。

　　△二伤失宝。

　　而作是念此等可愍云何舍大珍宝而欲退还。

　　伤其失宝譬知有小无大也。

　　△三化作城二初作化。

　　作是念已以方便力于险道中过三百由旬化作一城。

　　此正用方便之教教化二乘断见思惑出三界苦故云过三百由旬令其权证真空涅槃故云化作一城。

　　△二说化。

　　告众人言汝等勿怖莫得退还今此大城可于中止随意所作若入是城快得安稳若能前至宝所亦可得去。

　　此譬拟上劝示证三转也汝等勿怖莫得退还是劝转劝令进入城也今此大城等是示转示城可住也若入是城快得安稳是证转证城安稳也前至宝所亦可得去者三藏教中未论前进义在衍门约共菩萨宝所有二义若用究竟则以极果为宝所故上文云唯佛与佛乃能究尽诸法实相若分入即以初发心住为宝所故上文云无上宝聚不求自得又云得佛法分佛子所应得者皆已得之。

　　△四入城譬。

　　是时疲极之众心大欢喜叹未曾有我等今者免斯恶道快得安稳于是众人前入化城生已度想生安稳想。

　　大欢喜即闻慧未曾有即暖位免恶道即顶位快安稳即忍位前入城即见谛位已度想即无学位此与火宅适子愿故勇锐推排出宅同也生已度想如得尽智安稳想如得无生智又具智德如已度证断德如安稳也。

　　△三引至宝所二初知息已。

　　尔时导师知此人众既得止息无复疲倦。

　　既得止息无复疲倦者譬上涅槃时到众又清净而得免难大机当发也。

　　△二向宝所。

　　即灭化城语众人言汝等去来宝处在近向者大城我所化作为止息耳。

　　即灭化城引向宝所譬上正说法华示真实相宝处在近尚者大城我所化作即举废权譬以帖显实譬也上云是诸人等应以是法渐入佛慧所以者何如来智慧难信难解拟方便中云我令脱苦缚逮得涅槃者佛以方便力示以三乘教也问凡五处开三显一为有何异答通论无异别论有差方便品约教开三显一文云如来但以一佛乘故为众生说法无二亦无三也火宅约行开三显一车是运义运则譬行文云各乘大车游于四方嬉戏快乐也信解品中约人开三显一结会佣作之人即是长者之儿文云我等昔来真是佛子也药草喻中约差别无差别明权实不的去取但明众生不知佛令其知若七种差别即知权同依一理无差别即知实差别无差别无差别而差别令知此意耳终不说言无一有一此约自行权实二知随自意语故佛能知众生不知亦具通前通后知不知明权实也今化城正约理开三显一宝所化城皆是大小两理破除二乘化理显于宝所化实一理也下去五百领解举系珠为喻亦是约理也。

　　△二合譬二初正合二初合导师譬五初正合上导师。

　　诸比丘如来亦复如是。

　　△二合多诸人众。

　　今为汝等作大导师。

　　此以能将显于所将。

　　△三合险难恶道。

　　知诸生死烦恼恶道险难。

　　△四合五百由旬。

　　长远。

　　△五合聪慧明达亦合至珍宝处。

　　应去应度。

　　合上聪慧明达善知险道通塞之相亦是合上欲过险道至珍宝处。

　　△二合将导譬三初合所将人众。

　　若众生。

　　△二合退大接小二初合退大三初合中路懈退。

　　但闻一佛乘者。

　　合上中路懈退无大机意也。

　　△二合白导师言。

　　则不欲见佛不欲亲近。

　　合上白导师不受劝诫也。

　　△三合不能前进。

　　便作是念佛道长远久受勤苦乃可得成。

　　合上不能前进息化意也。

　　△二合接小三初合导师方便。

　　佛知是心。

　　合上中间退大复以小接之意譬本有四合但有三今正合上导师多方便拟宜之意。

　　△二合此等可愍。

　　怯弱下劣以方便力。

　　合上此等可愍知有小机也。

　　△三合现作化城。

　　而于中道为止息故说二涅槃。

　　合上现作化城譬也而于中道说二涅槃者三界惑尽尘沙无明未破于此两楹判有余无余涅槃亦是声闻缘觉涅槃又分段已尽变易未除二死之间判为有余无余故言中道。

　　△三合将至宝所二初合知息已。

　　若众生住于二地。

　　△二合向宝所。

　　如来尔时即便为说汝等所作未办汝所住地近于佛慧当观察筹量所得涅槃非真实也但是如来方便之力于一佛乘分别说三。

　　△二举譬帖合二初牒接退譬来合施三。

　　如彼导师为止息故化作大城。

　　△二牒灭化譬来合显一。

　　既知息已而告之言宝处在近此城非实我化作耳。

　　△二偈颂二初颂结缘由二颂正结缘初文又二初颂远由二初颂大通成道三初颂成道前事。

　　尔时世尊欲重宣此义而说偈言。

　　大通智胜佛十劫坐道场佛法不现前不得成佛道诸天神龙王阿修罗众等常雨于天华以供养彼佛诸天击天鼓并作众伎乐香风吹萎华更雨新好者。

　　△二颂正成道。

　　过十小劫已乃得成佛道诸天及世人心皆怀踊跃。

　　△三请法兼供养。

　　彼佛十六子皆与其眷属千万亿围绕俱行至佛所头面礼佛足而请转法轮圣师子法雨充我及一切。

　　颂上请转法轮兼颂成道已眷属申供养。

　　△二颂十方请二初颂威光动曜。

　　世尊甚难值久远时一现为觉悟群生震动于一切。

　　△二颂寻光而来二初别颂东方。

　　东方诸世界五百万亿国梵宫殿光曜昔所未曾有诸梵见此相寻来至佛所散华以供养并奉上宫殿请佛转法轮以偈而赞叹佛知时未至受请默然坐。

　　△二总颂九方。

　　三方及四维上下亦复尔散华奉宫殿请佛转法轮世尊甚难值愿以大慈悲广开甘露门转无上法轮。

　　△二颂近由二初颂转小乘法轮三初颂佛受请。

　　无量慧世尊受彼众人请。

　　△二正颂转法轮。

　　为宣种种法四谛十二缘无明至老死皆从生缘有如是众过患汝等应当知。

　　△三时众闻法得道。

　　宣畅是法时六百万亿垓得尽诸苦际皆成阿罗汉第二说法时千万恒沙众于诸法不受亦得阿罗汉从是后得道其数无有量万亿劫算数不能得其边。

　　十万为亿十亿为兆百亿为京千亿为秭万亿为垓诸法不受者谓能伏断见思也。

　　△二颂转大乘法轮五初颂王子出家。

　　时十六王子出家作沙弥。

　　△二颂请转大乘。

　　皆共请彼佛演说大乘法我等及营从皆当成佛道愿得如世尊慧眼第一净。

　　△三颂方等般若。

　　佛知童子心宿世之所行以无量因缘种种诸譬喻说六波罗蜜及诸神通事分别真实法菩萨所行道。

　　六波罗蜜释见序品。

　　△四颂说法华经。

　　说是法华经如恒沙偈。

　　△五颂说已入定。

　　彼佛说经已静室入禅定一心一处坐八万四千劫。

　　△二正颂结缘二初颂法说三初颂昔结缘三初颂佛入定。

　　是诸沙弥等知佛禅未出。

　　△二颂正覆讲。

　　为无量亿众说佛无上慧各各坐法座说是大乘经于佛宴寂后宣扬助法化。

　　△三颂闻法益。

　　一一沙弥等所度诸众生有六百万亿恒河沙等众。

　　△二颂中间相值。

　　彼佛灭度后是诸闻法者在在诸佛土常与师俱生。

　　△三颂今还说法华二初结会师弟。

　　是十六沙弥具足行佛道今现在十方各得成正觉。

　　尔时闻法者各在诸佛所其有住声闻渐教以佛道我在十六数曾亦为汝说是故以方便引汝趣佛慧。

　　△二颂还说法华二初颂时众清净。

　　以是本因缘。

　　以本昔因缘所以今日时众免难机发也。

　　△二颂为说是经。

　　今说法华经令汝入佛道慎勿怀惊惧。

　　△二颂譬说二初颂开譬二颂合譬初文又二初颂导师譬五初颂险难恶道。

　　譬如险恶道迥绝多毒兽又复无水草人所怖畏处。

　　毒兽譬惑无水草者喻不修习菩提之道水澄渟表定草差别表慧。

　　△二颂多诸人众。

　　无数千万众欲过此险道。

　　第四欲至宝所譬在此欲过此险道句中。

　　△三颂五百由旬。

　　其路甚旷远经五百由旬。

　　△四颂有一导师。

　　时有一导师。

　　△五颂聪慧明达。

　　强识有智慧明了心决定在险济众难。

　　△二颂将导譬三初正颂将导。

　　众人。

　　△二懈怠作化二初正颂懈怠。

　　皆疲倦而白导师言我等今顿乏于此欲退还。

　　△二颂作化接退四初伤失大。

　　导师作是念此辈甚可愍如何欲退还而失大珍宝。

　　△二颂作念。

　　寻时思方便当设神通力。

　　△三颂作化二初颂作化。

　　化作大城郭庄严诸舍宅周匝有园林渠流及浴池重门高楼阁男女皆充满。

　　诸舍宅者诸空观境也园林者二乘总持无漏法林也九次第定为渠流八解脱为浴池重门是三空门又是重空三昧尽无生智为楼阁高出也男女是定慧也观心解者智体周备如城隍善法圆足如郭之围绕毕竟空为舍宅真善能成自行如男干家事慈悲外化如女之外适。

　　△二颂说化。

　　即作是化已慰众言勿惧汝等入此城各可随所乐。

　　△四颂入城。

　　诸人既入城心皆大欢喜皆生安稳想自谓已得度。

　　△三颂灭化向宝所二。

　　△初颂知息已。

　　导师知息已。

　　△二颂灭化引至宝处。

　　集众而告言汝等当前进此是化城耳我见汝疲极中路欲退还故以方便力权化作此城汝今勤精进当共至宝所。

　　△二颂合譬二初正合二初合五百由旬。

　　我亦复如是为一切导师。

　　△二合将导譬二初合懈退二初合中路退。

　　见诸求道者中路而懈废不能度生死烦恼诸险道。

　　△二合接退作化。

　　故以方便力为息说涅槃言汝等苦灭所作皆已办。

　　△二合灭化至宝处二初合知息已。

　　既知到涅槃皆得阿罗汉。

　　△二合灭化引向宝处。

　　尔乃集大众为说真实法诸佛方便力分别说三乘唯有一佛乘息处故说二今为汝说实汝所得非灭为佛一切智当发大精进汝证一切智十力等佛法具三十二相乃是真实灭。

　　此偈文即有三德秘密藏义汝证一切智即是般若具三十二相即是法身乃是真实灭即是解脱三法不纵不横即是见佛性也。

　　△二颂举譬帖合。

　　诸佛之导师为息说涅槃既知是息已引入于佛慧。

　　法华经科注卷第三
卍新纂续藏经第 31 册 No. 0606 法华经科注


　　妙法莲华经科注卷第四

　　△二后两品授记二初五百弟子受记品授千二百记二授学无学人记品授二千人记初文又二初品目。

　　妙法莲华经五百弟子受记品第八

　　此品具记千二百声闻品题但标五百者盖五百得记名同五百口陈领解故以标品耳。

　　△二经文二初授满愿记二授千二百记初文又二初叙默领解二如来述记初文又二初叙得解欢喜二初叙得解之由四初闻法譬二周开显。

　　尔时富楼那弥多罗尼子从佛闻是智慧方便随宜说法。

　　闻是智慧即领方便火宅中两处显实方便随宜说法即领两处开权也。

　　△二闻授五大弟子记。

　　又闻授诸大弟子阿耨多罗三藐三菩提记。

　　诸大弟子指身子及四大弟子领开权授菩提记即领显实也。

　　△三闻宿世因缘之事。

　　复闻宿世因缘之事。

　　闻化城品宿世因缘即领显实也。

　　△四闻佛力观久若今。

　　复闻诸佛有大自在神通之力。

　　如来三达无碍观彼久远犹若今日即是大自在神通之力斥异二乘止齐八万即领开权也。

　　△二叙得解欢喜二初明内解欢喜。

　　得未曾有心净踊跃。

　　由昔未闻开权显实而今得闻故言得未曾有除保证涅槃之爱断破尘沙无明别惑故言心净开佛知见是故踊跃。

　　△二明外形恭敬。

　　即从座起到于佛前头面礼足却住一面瞻仰尊颜目不暂舍。

　　得解由佛故起恭敬也。

　　△二叙默念领解二初正明默念领解。

　　而作是念世尊甚奇特所为希有随顺世间若干种性以方便知见而为说法拔出众生处处贪着我等于佛功德言不能宣。

　　上二周身子等得悟皆发言领解此何默念盖身子等为下根未悟事须彰言劝动今下根已悟无所劝动故默念不言世尊甚奇特所为希有者即是领实智随顺七种方便根性而为说法即是领权智乃领方便品中开权显实也拔出众生处处贪着乃领火宅中开权显实也我等于佛功德言不能宣乃领药草喻中如来有无量功德迦叶等四大弟子说不能尽即是领所不及今富楼那意谓四大弟子闻火宅譬具领如来五时施化及法身地鉴机等事如来犹斥其领所不及我今闻此虽欲领会岂能逾于四大弟子当知所领之外不及处多是故亦云言不能宣既云言不能宣亦是念所不及也。

　　△二默求发迹请记。

　　唯佛世尊能知我等深心本愿。

　　我等者通念请发诸人迹也深心是本今现作是迹本愿者大慈誓愿也大慈下化故我为誓上求作佛故我有愿请上求即是求记请说下化即求发迹又从深心故明其三世助佛宣化从本愿故即与授记。

　　△二如来述记二初长行二偈颂初文又二初述本迹三初就释迦世行因发迹三初举示其人。

　　尔时佛告诸比丘汝等见是富楼那弥多罗尼子不。

　　汝等见否有二意一见其迹为小否二见其本功德否众人但见迹为声闻而不能知本是菩萨故云见否。

　　△二总标本迹二初标其迹。

　　我常称其于说法人中最为第一。

　　标其迹为说法人中最为第一若非法身妙本无以垂于第一胜迹昔来但言于迹中说法第一今则不尔于无上法久得第一此举迹以显本也。

　　△二标其本。

　　亦常叹其种种功德。

　　标其本地福慧万行法门故云种种本地既有种种法门迹中何但为二乘耶此举本以明迹也。

　　△三别释本迹二初迹中助宣半满之法。

　　精勤护持助宣我法能于四众示教利喜具足解释佛之正法而大饶益同梵行者。

　　助宣我法者即是迹中助宣半满之法也在鹿苑迹为下根声闻即是护持助宣三藏半字之法迹在方等示受弹呵即是护持助宣对半明满之法迹领般若即是护持助宣带半明满之法迹在法华得悟即是护持助宣废半明满之法上文云我常称叹种种功德者即此意也本具权实功德而迹于五味助佛调熟实行众生岂非精勤助宣之意也能于四众示教利喜者分别半字教也具足解释者助宣般若满字教也而大饶益者助佛饶益半满之众生也同梵行者是迹中所化半满之弟子也。

　　△二别述本地功德莫测。

　　自舍如来无能尽其言论之辨。

　　降佛已还七方便人不能知其本地之辨。

　　△二约过去世显其本行。

　　汝等勿谓富楼那但能护持助宣我法亦于过去九十亿诸佛所护持助宣佛之正法于彼说法人中亦最第一又于诸佛所说空法明了通达得四无碍智常能审谛清净说法无有疑惑具足菩萨神通之力随其寿命常修梵行彼佛世人咸皆谓之实是声闻而富楼那以斯方便饶益无量百千众生又化无量阿僧祇人令立阿耨多罗三藐三菩提为净佛土故常作佛事教化众生。

　　言富楼那非直止于我所助宣半满之法而于久远佛所亦后助宣半满之法取今日助宣为发迹取过去助宣为显本显本有二一远本二近本远本冥邈为信良难故今但举九十亿近本言之有宿命智能知近本故举近以证远令其生信护持助宣即拟助宣半字之法佛之正法即拟助宣对半明满之法明六波罗蜜互相收摄旋转无碍又于空法明了通达即拟助宣带半明满之法四无碍智即四无碍辨以智在说故一义无碍智知诸法义了了无滞二法无碍智为知一切义故智慧通达诸法无滞三辞无碍智所谓一切众生殊方异语男女语能令各各得解辩说无碍一切闻者悉解其言说四乐说无碍智菩萨于一字中能说一切字一语中能说一切语一法中能说一切法于所说法皆是真实皆随可度者而有所益所谓十二部经八万四千法藏随一切众生根性所乐闻法而为说之闻者无厌由具神通之力故能随佛寿命修清净行于彼佛世既未发迹人皆谓之实是声闻不言是大菩萨也化无量众生令立三菩提者即是助宣废半明满之法如是助宣佛法者盖与物结净土缘耳若不与物结缘则菩萨成佛时土秽无机可化也。

　　△三约三世佛所修因行。

　　诸比丘富楼那亦于七佛说法人中而得第一今于我所说法人中亦为第一于贤劫中当来诸佛说法人中亦复第一而皆护持助宣佛法亦于未来护持助宣无量无边诸佛之法教化饶益无量众生令立阿耨多罗三藐三菩提为净佛土故常勤精进教化众生。

　　此亦例前助宣半满之法利益大小机也七佛者若依诸文所出一毗婆尸佛二尸弃佛三毗舍浮佛四俱留孙佛五拘那含牟尼佛六迦叶佛七释迦牟尼佛此则以庄严劫千佛中后之三佛贤劫千佛中初之四佛为七佛也若据今经释迦自云今于我所说法人中亦为第一则是以七佛为过去释迦为现在弥勒等佛为当来应指庄严劫中后之四佛贤劫中初之三佛为过去七佛而诸文中或以释迦共前六佛为过去七佛者意恐劫章经在释迦灭后结集亦以释迦为过去佛耳。

　　△二与授记七初明因圆。

　　渐渐具足菩萨之道。

　　△二明果满。

　　过无量阿僧祇劫当于此土得阿耨多罗三藐三菩提号曰法明如来应供正遍知明行足善逝世间解无上士调御丈夫天人师佛世尊。

　　△三明国净五初明国大严净。

　　其佛以恒河沙等三千大千世界为一佛土七宝为地地平如掌无有山陵溪涧沟壑七宝台观充满其中诸天宫殿近处虚空人天交接两得相见。

　　地平如掌者经直云如掌不言手掌手掌不平则非所引海底有石名掌此石无有一微尘许不平当是类如海掌耳又贤劫经正明如佛手掌非引同人掌也。

　　△二明纯是善道。

　　无诸恶道亦无女人一切众生皆以化生无有淫欲。

　　无诸恶道者于中亦有差别不同若无女人必无恶道或有女人亦无恶道者如阿閦佛国虽有女人而无女事无量寿佛国二种俱无。

　　△三明福慧具足。

　　得大神通身出光明飞行自在志念坚固精进智慧普皆金色三十二相而自庄严其国众生常以二食一者法喜食二者禅悦食。

　　月藏经第九明法食喜食禅食经文总言法喜禅悦别分应有三种差别。

　　△四明弟子众多。

　　有无量阿僧祇千万亿那由他诸菩萨众得大神通四无碍智善能教化众生之类其声闻众算数校计所不能知皆得具足六通三明及八解脱。

　　△五结功德成就。

　　其佛国土有如是等无量功德庄严成就。

　　月藏经第五明十善各十功德一不杀得十功德者一于一切众生得无所畏二于众生得大慈心三断恶习业四无病五长命六非人所护七无恶梦八无怨九不畏恶道十命终生善道后作佛时国无害杖之具国人长寿乃至第十不邪见得十功德一心性柔善乃至第十死生善道作佛时国人正信是为无量功德庄严也。

　　△四劫国名。

　　劫名宝明国名善净。

　　△五佛寿量。

　　其佛寿命无量阿僧祇劫。

　　△六法住久。

　　法住甚久。

　　△七供舍利。

　　佛灭度后起七宝塔遍满其国。

　　△二偈颂二初颂发迹二初总发诸声闻迹五初明难思之法。

　　尔时世尊欲重宣此义而说偈言。

　　诸比丘谛听佛子所行道善学方便故不可得思议。

　　此标弟子为行难思已得垂迹之法。

　　△二明垂迹之由。

　　知众乐小法而畏于大智是故诸菩萨作声闻缘觉。

　　△三明垂迹利益。

　　以无数方便化诸众生类自说是声闻去佛道甚远度脱无量众皆悉得成就虽少欲懈怠渐当令作佛。

　　少欲者示求小乘懈怠者示退大乘以权行引实行化诸众生渐令作佛也。

　　△四明内秘外现。

　　内秘菩萨行外现是声闻少欲厌生死实自净佛土示众有三毒又现邪见相我弟子如是方便度众生。

　　非但示为声闻亦示作外道及三毒凡夫如身子示瞋难陀示贪调达示痴皆其类也。

　　△五明指略抑广。

　　若我具足说种种现化事众生闻是者心则怀疑惑。

　　△二别发满愿迹本二初颂显过去本。

　　今此富楼那于昔千亿佛勤修所行道宣护诸佛法为求无上慧而于诸佛所现居弟子上多闻有智慧所说无所畏能令众欢喜未曾有疲倦而以助佛事已度大神通具四无碍智知诸根利钝常说清净法演畅如是义教诸千亿众令住大乘法而自净佛土。

　　△二颂三世行因。

　　未来亦供养无量无数佛护助宣正法亦自净佛土常以诸方便说法无所畏度不可许众成就一切智。

　　△二颂授记四初颂因圆。

　　供养诸如来护持法宝藏。

　　△二颂果满。

　　其后得成佛号名曰法明。

　　△三劫国名。

　　其国名善净七宝所合成劫名为宝明。

　　△四颂国净。

　　菩萨众甚多其数无量亿皆度大神通威德力具足充满其国土声闻亦无数三明八解脱得四无碍智以是等为僧其国诸众生淫欲皆已断纯一变化生具相庄严身法喜禅悦食更无余食想无有诸女人亦无诸恶道富楼那比丘功德悉成满当得斯净土贤圣众甚多如是无量事我今但略说。

　　△二授千二百记三初念请。

　　尔时千二百阿罗汉心自在者作是念我等欢喜得未曾有若世尊各见授记如余大弟子者不亦快乎。

　　千二百人皆已得小乘果不为见思所恼故心自在既闻三周说法又见记富楼那是故欢喜念欲请记。

　　△二与记二初长行三初总记千二百。

　　佛知此等心之所念告摩诃迦叶是千二百阿罗汉我今当现前次第与授阿耨多罗三藐三菩提记。

　　△二别授憍陈如。

　　于此众中我大弟子憍陈如比丘当供养六万二千亿佛然后得成为佛号曰普明如来应供正遍知明行足善逝世间解无上士调御丈夫天人师佛世尊。

　　陈如最初悟道居于座首故别与记。

　　△三别授五百人。

　　其五百阿罗汉优楼频螺迦叶伽耶迦叶那提迦叶迦留陀夷优陀夷阿㝹楼䭾离婆多劫宾那薄拘罗周陀莎伽陀等皆当得阿耨多罗三藐三菩提尽同一号名曰普明。

　　迦留陀夷此云黑光亦云粗黑颜色黑而光故周陀或云周利此云大路边生佛本行经云其母随夫往他国久而有孕垂产思归行至中路即诞其子如是二度凡生二子乃以大小别之大即周陀小即莎伽陀亦云般陀伽亦云槃特此云小路边生问佛许千二百次第与记今何但记五百不见千二百得记答此五百即千二百数颂中末后迦叶汝已知等一行半总授七百故是千二百也。

　　△二偈颂二初记陈如及与五百。

　　尔时世尊欲重宣此义而说偈言。

　　憍陈如比丘当见无量佛过阿僧祇劫乃成等正觉常放大光明具足诸神通名闻遍十方一切之所敬常说无上道故号为普明其国土清净菩萨皆勇猛咸升妙楼阁游诸十方国以无上供具奉献于诸佛作是供养已心怀大欢喜须臾还本国有如是神力佛寿六万劫正法住倍寿像法复倍是法灭天人忧其五百比丘次第当作佛同号曰普明转次而授记我灭度之后某甲当作佛其所化世间亦如我今日国土之严净及诸神通力菩萨声闻众正法及像法寿命劫多少皆如上所说。

　　△二总授一切声闻记。

　　迦叶汝已知五百自在者余诸声闻众亦当复如是其不在此会汝当为宣说。

　　上二句结前五百已得记者次二句即颂七百故云余诸声闻众亦当复如是又次二句为不在此会者令迦叶代为宣说故云其不在此会汝当为宣说后持品中云我先总说一切声闻皆已授记正指今一行半偈非是止授七百声闻也。

　　△三领解二初长行二初经家叙喜二初庆今得解故欢喜二初明内心庆喜。

　　尔时五百阿罗汉于佛前得受记已欢喜踊跃。

　　△二明外形恭敬。

　　即从座起到于佛前头面礼足。

　　△二愧昔不解故自责。

　　悔过自责。

　　△二自陈领解二初法说二初悔得少为足。

　　世尊我等常作是念自谓已得究竟灭度。

　　此是悔责昔迷得小为足不知求大。

　　△二责根钝难知。

　　今乃知之。

　　此责根钝始悟不早知之今知小非究竟大为真实也。

　　△二譬说二初略譬二初略举譬况。

　　如无智者。

　　△二释无智意。

　　所以者何我等应得如来智慧而便自以小智为足。

　　△二正譬二初开譬二初贫人醉酒譬二初亲友系珠譬。

　　世尊譬如有人至亲友家醉酒而卧是时亲友官事当行以无价宝珠系其衣里与之而去。

　　系珠譬领上王子结缘也譬如有人者即二乘之机也亲友者昔日第十六王子也家即大乘教为家也醉酒而卧者当时大机暂发无明暂伏以得闻经内心微解如至亲友家以无明重故还复迷失如醉酒而卧醉有二义一重醉都不觉知二轻醉微觉寻忘亦名不觉虽有二义终成系珠如毒鼓耳官事当行者明王子余处机兴逗缘往应故云当行弘法化他此非私务故云官事无价宝珠者一乘实相真如智宝也系其衣里者惭愧忍辱能遮丑恚及防外恶即是外衣信乐之心内裹善根即是内衣于时闻法微信乐欲即了因智愿种子也。

　　△二醉卧不觉譬。

　　其人醉卧都不觉知。

　　此领中间懈退不受大法也醉卧不觉知者无明心重寻复不忆也。

　　△三起已游行譬。

　　起已游行到于他国为衣食故勤力求索甚大艰难若少有所得便以为足。

　　此领上中间接之以小受三乘化也善根欲发厌苦求乐故云起已游行无明覆解不知向本求大乘衣食故言向他国求于小乘衣食若魔佛相望生死魔界为他国佛法大小皆为本国就大小相望小乘未免生死犹是他国大乘永免生死乃为本国究竟还源也明背大乘国往小乘土不知从珠取给而佣作自资获一日价得少为足。

　　△二亲友觉悟譬三初呵责。

　　于后亲友会遇见之而作是言咄哉丈夫何为衣食乃至如是。

　　呵责譬上动执生疑。

　　△二示珠。

　　我昔欲令汝得安乐五欲自恣于某年日月以无价宝珠系汝衣里今故现在而汝不知勤苦忧恼以求自活甚为痴也。

　　此示珠指今故现在下偈所谓示以所系珠合譬即今授记事是也某日月者指大通佛所也。

　　△三劝贸。

　　汝今可以此宝贸易所须常可如意无所乏短。

　　此劝贸者譬得记作佛也。

　　△二合譬二初合贫人醉酒譬三初合亲友系珠譬。

　　佛亦如是为菩萨时教化我等令发一切智心。

　　△二合醉不觉知譬。

　　而寻废忘不知不觉。

　　△三合起已游行譬。

　　既得阿罗汉道自谓灭度资生艰难得少为足。

　　△二合亲友觉悟譬三初合呵责。

　　一切智愿犹在不失今者世尊觉悟我等作如是言诸比丘汝等所得非究竟灭。

　　△二合示珠。

　　我久令汝等种佛善根以方便故示涅槃相而汝谓为实得灭度。

　　△三合劝贸。

　　世尊我今乃知实是菩萨得受阿耨多罗三藐三菩提记以是因缘甚大欢喜得未曾有。

　　△二偈颂二初颂内心得解二初颂庆喜。

　　尔时阿若憍陈如等欲重宣此义而说偈言。

　　我等闻无上安稳授记声欢喜未曾有礼无量智佛。

　　△二颂悔责。

　　今于世尊前自悔诸过咎。

　　△二颂自陈领解二初颂法说。

　　于无量佛宝得少涅槃分。

　　颂上得少为足。

　　△二颂譬说二初颂略譬说二初颂略举譬况。

　　如无智愚人。

　　△二颂释无智意。

　　便自以为足。

　　△二颂正举譬二初颂开譬二初颂舍宝不知。

　　譬如贫穷人往至亲友家其家甚大富具设诸肴膳以无价宝珠系着内衣里默与而舍去时卧不觉知是人既已起游行诣他国求衣食自济资生甚艰难得少便为足更不愿好者不觉内衣里有无价宝珠。

　　肴膳譬大通佛所先闻方便(三教助道)系珠譬王子覆讲后结大缘也。

　　△二颂亲友觉悟。

　　与珠之亲友后见此贫人苦切责之已示以所系珠贫人见此珠其心大欢喜富有诸财物五欲而自恣。

　　△二颂合譬。

　　我等亦如是世尊于长夜常愍见教化令种无上愿我等无智故不觉亦不知得少涅槃分自足不求余今佛觉悟我言非实灭度得佛无上慧尔乃为真灭我今从佛闻授记庄严事及转次受决身心遍欢喜。

　　初一行颂上合譬贫人醉酒中初系珠譬我等无智下二句颂上合譬中第二醉不觉知得少涅槃下二句颂上合譬中第三起已游行今佛觉悟下二句颂上合譬亲友觉悟中初呵责得佛无上下二句颂上合譬中示珠我今从佛下一行颂上合譬中劝贸得记作佛是故欢喜也。

　　△二授学无学人记品授二千人记二初品目。

　　妙法莲华经授学无学人记品第九(正经云授阿难罗云决品)

　　研真断惑慕求胜见名之为学即三果四向真无漏慧也真穷惑尽胜见已极无所复学名为无学即阿罗汉果约教者折法研真名学惑尽真穷名无学三藏意也体法研真名学无真无惑名无学通意也自浅之深名学通别惑尽权实理穷名无学别意也研如来藏有学无学法性实相非学非无学而学而无学圆意也是二千人或是学或是无学同是一流一时受记同一名号故别为一品本迹者阿难迹为学人罗睺罗迹为无学而本地不可思议以例余二千人亦应各有本迹此品是授记中第二段也。

　　△二经文二初请记二初二人请二初默念得记。

　　尔时阿难罗睺罗而作是念我等每自思惟设得授记不亦快乎。

　　△二发言请记二初引例。

　　即从座起到于佛前头面礼足俱白佛言世尊我等于此亦应有分唯有如来我等所归。

　　△二引望。

　　又我等为一切世间天人阿修罗所见知识阿难常为侍者护持法藏罗睺罗是佛之子若佛见授阿耨多罗三藐三菩提记者我愿既满众望亦足。

　　二人于佛最亲时众所望罗云是佛子俗中亲重阿难持佛法藏道中亲胜胜重两人不蒙别记则众望不足也问若重若胜应同上流又如列众二人在多知识中获记何意居下答总与千二百记二人已同上流今更索别记又阿难是学人罗云弟子位故入学无学章耳。

　　△二二千请。

　　尔时学无学声闻弟子二千人皆从座起偏袒右肩到于佛前一心合掌瞻仰世尊如阿难罗睺罗所愿住立一面。

　　二千请记但有默念引例二意同于二人故言如阿难等愿耳不发言请者非如二人亲重亲胜故也。

　　△二授记二初记二人二授二千初文又二初记阿难五初长行明修因得果。

　　尔时佛告阿难汝于来世当得作佛号山海慧自在通王如来应供正遍知明行足善逝世间解无上士调御丈夫天人师佛世尊当供养六十二亿诸佛护持法藏然后得阿耨多罗三藐三菩提教化二十千万亿恒河沙诸菩萨等令成阿耨多罗三藐三菩提国名常立胜幡其土清净琉璃为地劫名妙音遍满其佛寿命无量千万亿阿僧祇劫若人于千万亿无量阿僧祇劫中算数校计不能得知正法住世倍于寿命像法住世复倍正法阿难是山海慧自在通王佛为十方无量千万亿恒河沙等诸佛如来所共赞叹称其功德。

　　阿难为今佛侍者护持法藏于六十二亿佛所亦护法藏如今不异尔后方得菩提此自行修因得果也教化二十千万亿菩萨等即果后化他令他修因得果也。

　　△二偈颂明修因得果。

　　尔时世尊欲重宣此义而说偈言。

　　我今僧中说阿难持法者当供养诸佛然后成正觉号曰山海慧自在通王佛其国土清净名常立胜幡教化诸菩萨其数如恒沙佛有大威德名闻满十方寿命无有量以愍众生故正法倍寿命像法复倍是如恒河沙等无数诸众生于此佛法中种佛道因缘。

　　△三八千菩萨等生疑。

　　尔时会中新发意菩萨八千人咸作是念我等尚不闻诸大菩萨得如是记有何因缘而诸声闻得如是决。

　　八千菩萨疑者通疑声闻今日发心即蒙佛记国净若此何故昔于方等记诸菩萨无量劫行乃得佛说。

　　△四如来为发迹释疑。

　　尔时世尊知诸菩萨心之所念而告之曰诸善男子我与阿难等于空王佛所同时发阿耨多罗三藐三菩提心阿难常乐多闻我常勤精进是故我已得成阿耨多罗三藐三菩提而阿难护持我法亦护将来诸佛法藏教化成就诸菩萨众其本愿如是故获斯记。

　　佛因众疑即为发迹释疑阿难昔日与我同发大心即是同学由我精进前超得佛由我多闻犹故持经迹为侍者本地如此今授妙记何足可疑。

　　△五明阿难显本述叹二初长行。

　　阿难面于佛前自闻授记及国土庄严所愿具足心大欢喜得未曾有即时忆念过去无量千万亿诸佛法藏通达无碍如今所闻亦识本愿尔时阿难而说偈言。

　　△二偈颂。

　　世尊甚希有令我念过去无量诸佛法如今日所闻我今无复疑安住于佛道方便为侍者护持诸佛法。

　　△二记罗云二初长行。

　　尔时佛告罗睺罗汝于来世当得作佛号蹈七宝华如来应供正遍知明行足善逝世间解无上士调御丈夫天人师佛世尊当供养十世界微尘等数诸佛如来常为诸佛而作长子犹如今也是蹈七宝华佛国土庄严寿命劫数所化弟子正法像法亦如山海慧自在通王如来无异亦为此佛而作长子过是已后当得阿耨多罗三藐三菩提。

　　△二偈颂。

　　尔时世尊欲重宣此义而说偈言。

　　我为太子时罗睺为长子我今成佛道受法为法子于未来世中见无量亿佛皆为其长子一心求佛道罗睺罗密行唯我能知之现为我长子以示诸众生无量亿千万功德不可数安住于佛法以求无上道。

　　本是菩萨迹为小乘以迹覆本名为密行。

　　△二授二千三初长行。

　　尔时世尊见学无学二千人其意柔软寂然清净一心观佛佛告阿难汝见是学无学二千人不唯然已见阿难是诸人等当供养五十世界微尘数诸佛如来恭敬尊重护持法藏末后同时于十方国各得成佛皆同一号名曰宝相如来应供正遍知明行足善逝世间解无上士调御丈夫天人师佛世尊寿命一劫国土庄严声闻菩萨正法像法皆悉同等。

　　△二偈颂。

　　尔时世尊欲重宣此义而说偈言。

　　是二千声闻今于我前住悉皆与授记未来当成佛所供养诸佛如上说尘数护持其法藏后当成正觉各于十方国悉同一名号俱时坐道场以证无上慧皆名为宝相国土及弟子正法与像法悉等无有异咸以诸神通度十方众生名闻普周遍渐入于涅槃。

　　△三喜记。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　中道种智之慧照彻三谛源底复能破诸众生烦恼惑暗故云慧灯明也。

　　△三五品迹门流通四初法师宝塔两品明弘经功深福重流通未闻益大二提婆达多品引往弘经彼我得益以证功德深重三持品明忍力成者此土弘经新得记者他土弘经四安乐行品为外凡力弱者说依之弘法不虑危害初文又二初法师品二宝塔品初文又二初品目。

　　妙法莲华经法师品第十

　　此品明五种法师一受持二读三诵四解说五书写大论明六种法师一信力故受二念力故持三看文为读四不忘为诵五宣传为说六圣人经书难解须解释今经合受持为一合解说为一开读诵为二足书写为五若别论则四是自行解说一种是化他若通论则自轨五法名自行法师教他五法名化他法师何以言之法者轨则也师者训匠也法虽可轨体不自弘通之在人五种通经皆得称师举法成其自行皆以妙法为师师于妙法自行成就故名法师又五种人能以妙法训匠于他故举法目师名为法师若自轨法若法匠他俱得称法师品也。

　　△二经文二初叹五种法师持法人二叹所持法及示通经力初文又二初禀道弟子功深福重二初佛世弟子二初拣出其人类。

　　尔时世尊因药王菩萨告八万大士药王汝见是大众中无量诸天龙王夜叉乾闼婆阿修罗迦楼罗紧那罗摩睺罗伽人与非人及比丘比丘尼优婆塞优婆夷求声闻者求辟支佛者求佛道者。

　　初因药王告八万者因者凭寄也欲以妙法凭寄药王使其领受告语八万皆流通也汝见是大众等者的示持经得福之人也。

　　△二拣出得记缘。

　　如是等类咸于佛前闻妙法华经一偈一句乃至一念随喜者我皆与授记当得阿耨多罗三藐三菩提。

　　若于佛前当机妙悟者是多闻深解五百及二千是也此等皆已现前与总别记竟今所拣者乃是八部四众三乘之类故言如来等类咸于佛前者明其时节值佛在座也一句一偈者闻法极少也乃至一念者时节最促也随喜者自未有行但随喜其法及随喜其人也皆与记当得菩提者明其闻极少时极促随喜之功遂得佛果何况具足得闻尽形受持五种流通三业供养闻少解浅者尚记况复多深以少况多普广若此下周既尔中上亦然可以意知不俟更说。

　　△二灭后弟子二初出弟子类。

　　佛告药王又如来灭度之后若有人闻妙法华经乃至一偈一句一念随喜者。

　　△二亦与授记。

　　我亦与授阿耨多罗三藐三菩提记。

　　闻极少法亦与授记功报如前解也。

　　△二明授道师门功深福重二初长行二偈颂初文又二初别二初明现世二初明下品师二初明师相。

　　若复有人受持读诵解说书写妙法华经乃至一偈于此经卷敬视如佛种种供养华香璎珞末香涂香烧香缯盖幢幡衣服伎乐乃至合掌恭敬。

　　上明禀道弟子此下明授道师门今明现在下品师相即是五种法师十种供养也。

　　△二明功报。

　　药王当知是诸人等已曾供养十万亿佛于诸佛所成就大愿愍众生故生此人间药王若有人问何等众生于未来世当得作佛应示是诸人等于未来世必得作佛何以故若善男子善女人于法华经乃至一句受持读诵解说书写种种供养经卷华香璎珞末香涂香烧香缯盖幢幡衣服伎乐合掌恭敬是人一切世间所应瞻奉应以如来供养而供养之当知此人是大菩萨成就阿耨多罗三藐三菩提哀愍众生愿生此间广演分别妙法华经。

　　曾供养者明先世因深也愍众生故生此人间明现世功大也若有人问下明未来报重也何以故下释出报重之相也。

　　△二明上品师二初况出上品相。

　　何况尽能受持种种供养者。

　　△二明上品功报。

　　药王当知是人自舍清净业报于我灭度后愍生众故生于恶世广演此经。

　　是人自舍清净报者大悲愿牵舍于清净之土而生浊恶世中仍是业生未有通应愿兼于业故生也如妙玄眷属妙中明业生愿生眷属是也。

　　△二明来世二初明下品师二初明师相。

　　若是善男子善女人我灭度后能窃为一人说法华经乃至一句。

　　窃为一人说一句者虽得一句之解既不广闻多学异义不可众中而说一切问难有所不通便令正理不得宣弘若欲申此一句正言且当窃说耳如释论明有慧无闻譬如小雨无雷。

　　△二明功报。

　　当知是人则如来使如来所遣行如来事。

　　经是如智所说说于如理今日行人秉此如教宣于如理即是如来使也行如来事者如来以如智照如理为事今日行人依如教行如理即是行如来事也(约自行释)又如来以一如智一如理化众生为事今日行人能有大悲以此经中真如之理为众生说令得利益亦名行如来事也(约化他释)。

　　△二明上品师。

　　何况于大众中广为人说。

　　略不格量上品功报者以前下品望今上品此意可知也。

　　△二总二初明逆者得罪。

　　药王若有恶人以不善心于一劫中现于佛前常毁骂佛其罪尚轻若人以一恶言毁訾在家出家读诵法华经者其罪甚重。

　　此中罪福不论福田浓瘠但约初后心明其轻重初心学人读诵经者既具烦恼若加毁訾障碍则能令其所学事废故获罪多佛既惑尽冤亲平等恶不干逼岂能障碍故言罪轻供养亦尔此人有待若得供养所修事成故施之福胜佛则无待众事满足虽复供献于佛无益故言报劣。

　　△二明顺者得福。

　　药王其有读诵法华经者当知是人以佛庄严而自庄严。

　　佛以定慧庄严而说此经若人读诵此经者则是能修佛之定慧故云以佛庄严而自庄严也。

　　则为如来肩所荷担。

　　在背为荷在肩为担若人读诵是经则能得佛非权非实法身之体即是为如来背之所荷亦能得佛能权能实二智之用则是为如来两肩所担。

　　其所至方应随向礼一心合掌恭敬供养尊重赞叹华香璎珞末香涂香烧香缯盖幢幡衣服肴馔作诸伎乐人中上供而供养之应持天宝而以散之天上宝聚应以奉献所以者何是人欢喜说法须臾闻之即得究竟阿耨多罗三藐三菩提故。

　　随所向方应向礼者上明以法为师今明堪为物师此人有所趣向悉与实相相应皆可敬顺顺即是向敬即是礼敬而顺之及兴供养等所以者何下释上应供之意也。

　　△二偈颂三初劝自行利他。

　　尔时世尊欲重宣此义而说偈言。

　　若欲住佛道成就自然智常当勤供养受持法华者其有欲疾得一切种智慧当受持是经并供养持者。

　　△二颂师门别总二初颂别二初颂现世二初颂下品师二初明师相。

　　若有能受持妙法华经者。

　　△二明功德。

　　当知佛所使愍念诸众生。

　　△二颂上品师二初明师相。

　　诸有能受持妙法华经者。

　　△二明功报。

　　舍于清净土愍众故生此当知如是人自在所欲生能于此恶世广说无上法应以天华香及天宝衣服天上妙宝聚供养说法者。

　　△二颂来世二初超颂上品师二初颂师相。

　　吾灭后恶世能持是经者。

　　△二颂功报。

　　当合掌礼敬如供养世尊上馔众甘美及种种衣服供养是佛子冀得须臾闻。

　　长行中本缺功报今偈则有。

　　△二追颂下品师二初颂出人。

　　若能于后世受持是经者。

　　△二颂功报。

　　我遣在人中行于如来事。

　　△二颂总二初颂逆者得罪。

　　若于一劫中当怀不善心作色而骂佛获无量重罪其有读诵持是法华经者须臾加恶言其罪复过彼。

　　△二颂顺者得福。

　　有人求佛道而于一劫中合掌在我前以无数偈赞由是赞佛故得无量功德叹美持经者其福复过彼于八十亿劫以最妙色声及与香味触供养持经者如是供养已若得须臾闻则应自欣庆我今获大利。

　　△三颂叹经尊妙。

　　药王今告汝我所说诸经而于此经中法华最第一。

　　△二长行偈颂叹美所持法示弘经方轨二初长行二偈颂初文又二初叹经法五初约法叹。

　　尔时佛复告药王菩萨摩诃萨我所说经典无量千万亿已说今说当说而于其中此法华经最为难信难解。

　　已今当说此经为最此约法叹也已者大品已上渐顿诸说也今者同一座席谓无量义经也当者谓涅槃也大品等渐顿诸说皆带方便取信为易无量义一生无量无量未还一是亦易信今法华论法则一切差别融通归一论人则师弟本迹俱皆久远人法悉与昔异故难信解当锋难事法华已说涅槃在后则可信也。

　　药王此经是诸佛秘要之藏不可分布妄授与人。

　　秘要之藏者隐而不说为秘总一切法为要真如实相包蕴为藏不可分布者法妙难信深智可授无智不信谤乃获罪故不可妄说也。

　　诸佛世尊之所守护从昔已来未曾显说。

　　从昔已来未曾显说者于三藏中不说二乘作佛亦不明师弟本迹方等般若虽说实相之藏亦未说五乘作佛亦未发迹显本顿渐诸经皆未融会故名为秘此法华经具说昔所秘法即是开秘密藏亦即是秘密藏如是秘藏从昔守护今方显说也。

　　而此经者如来现在犹多怨嫉况灭度后。

　　如来在世犹多怨嫉者四十余年不得即说今虽欲说而五千寻即退座佛世尚尔何况未来理在难化也。

　　△二约人叹。

　　药王当知如来灭后其能书持读诵供养为他人说者如来则为以衣覆之又为他方现在诸佛之所护念是人有大信力及志愿力诸善根力当知是人与如来共宿则为如来手摩其头。

　　此约人叹也此法在人则人尊贵如来衣覆者言若能持说此经即是修学大忍是为如来衣覆即上文云如来庄严也佛护念者实相为佛实智为子尊崇实相发生实智即为诸佛所护念也四信为信力(三宝及戒)四弘为愿力大智为善根力信则信理理即法身志愿是立行行即解脱善根根固难动此即般若当知三力即是三德秘密之藏初心栖此与佛不殊故名与如来共宿也手摩头者此人以愿力善力自行权实以为机感机感名头如来以化他权实二智名手开发前人自行权实之头感应道交故言摩头摩头即授记也。

　　△三约处叹。

　　药王在在处处若说若读若诵若书若经卷所住处皆应起七宝塔极令高广严饰不须复安舍利所以者何此中已有如来全身此塔应以一切华香璎珞缯盖幢幡伎乐歌颂供养恭敬尊重赞叹若有人得见此塔礼拜供养当知是等皆近阿耨多罗三藐三菩提。

　　此约处叹也此法在处即处贵夫佛生处得道转法轮入涅槃等处法王所游皆应起塔此经是法身生处得道之场法轮正体大涅槃窟此经所在须塔供养不须复安舍利者释论云碎骨是生身舍利经卷是法身舍利此经是法身舍利不须更安生身舍利生法二身各有全碎皆可解(云云)。

　　△四约因叹。

　　药王多有人在家出家行菩萨道若不能得见闻读诵书持供养是法华经者当知是人未善行菩萨道若有得闻是经典者乃能善行菩萨之道。

　　此约因叹也若未善行菩萨道者禀前三教未能巧度若闻是经即入圆教名为巧度巧度为善行也。

　　△五约果叹五初明近。

　　其有众生求佛道者若见若闻是法华经闻已信解受持者当知是人得近阿耨多罗三藐三菩提。

　　当知必得近三菩提果者安乐行中名为近处此菩提果者佛眼佛智知见处为体则有二种一者初心菩提即初住二者后心菩提即妙觉今言近者正近初住菩提也。

　　△二开譬。

　　药王譬如有人渴乏须水于彼高原穿凿求之犹见干土知水尚远施功不已转见湿土遂渐至泥其心决定知水必近。

　　此有二释一约观门二约教门观门者众生之心具诸烦恼名高原修习观智名穿掘方证理味如得清水若依通观干慧地如干土性地为湿土泥知水必近见谛为得清水若依别观初从假入空但见空不见不空断四住惑如凿干土去水尚远次从空出假先知非假今知非空因兹二观得入中道能伏无明转见湿土去水则近初地为得清水也若依圆观中道非空非假而照空假如渐至湿泥四住已尽无明已伏已得中道相似圆解故言如泥若入初住发真中解即破无明如泥澄清得见中道如见清水次约教门者土譬经教水喻中道教诠中道如土含水三藏教未诠中道犹如干土方等般若带于方便说中道义如见湿土法华教正直显露说无上道如见泥因法华教生闻思修即悟中道如获清水。

　　△三合譬。

　　菩萨亦复如是若未闻未解未能修习是法华经当知是人去阿耨多罗三藐三菩提尚远若得闻解思惟修习必知得近阿耨多罗三藐三菩提。

　　于法华中获闻思修即是圆观三慧方能近果非三藏方等般若教中闻思修也。

　　△四释近。

　　所以者何一切菩萨阿耨多罗三藐三菩提皆属此经此经开方便门示真实相是法华经藏深固幽远无人能到今佛教化成就菩萨而为开示。

　　此释得近之意一切菩萨者明诸教中权因也三菩提者明一切菩萨所得权果也此权因权果皆摄属此经如干湿等土悉依于水故言摄属也开方便门者在昔为实施权不知权是方便故方便门闭今皆开之即是实相故方便门开昔说一切世间治生产业何曾是于方便今皆开之即是实相不相违背昔说小乘方便及小乘果小乘果尚非实相门况小乘方便而当是门今皆开之即是实相汝等所行是菩萨道决了声闻法是诸经之王咸令众生开示悟入佛之知见一色一香无非佛法若不开者则深固幽远无人能到而今开之即得见水无干土也。

　　△五拣非。

　　药王若有菩萨闻是法华经惊疑怖畏当如是为新发意菩萨若声闻人闻是经惊疑怖畏当知是为增上慢者。

　　若菩萨声闻闻此说而惊疑者悉是干土尚非湿土况见水耶。

　　△二示方轨二初示方法三初标章。

　　药王若有善男子善女人如来灭后欲为四众说是法华经者云何应说是善男子善女人入如来室着如来衣坐如来座尔乃应为四众广说斯经。

　　室衣座三名为三轨末世弘经必藉此三自轨轨他方获大利修无缘慈是入如来室修寂灭忍是着如来衣修于中空是坐如来座也。

　　△二解释。

　　如来室者一切众生中大慈悲心是如来衣者柔和忍辱心是如来座者一切法空是。

　　△三劝修。

　　安住是中然后以不懈怠心为诸菩萨及四众广说是法华经。

　　五种法师用此三法自轨故云安住是中用此化他故云然后以不懈怠心等此劝修也修如来室是大慈悲若就同体即法身也若被众生即是解脱能令众生会于同体即是般若修如来衣者若就所覆即法身也若就能覆严身即寂灭忍是般若也若就和光利物即解脱也修如来座者若就能坐即般若也若就所坐即法身也身座冥称即解脱也。

　　△二明利益五初遣化人。

　　药王我于余国遣化人为其集听法众。

　　正经曰若复处他方世界化作化人及与眷属比丘比丘尼清信士清信女颁宣此法设使有闻而不乐者吾起令乐必使爱憘。

　　○斯文意谓我度他方化作遣于化人及与眷属为令宣说斯经化众示信顺而勾引彼听法众即是佛力变化宣扬大事也。

　　△二随遣化四众。

　　亦遣化比丘比丘尼优婆塞优婆夷听其说法是诸化人闻法信受随顺不逆。

　　△三遣八部。

　　若说法者在空闲处我时广遣天龙鬼神乾闼婆阿修罗等听其说法。

　　△四见佛身。

　　我虽在异国时时令说法者得见我身。

　　△五与总持。

　　若于此经忘失句逗我还为说今得具足。

　　△二偈颂三初总劝。

　　尔时世尊欲重宣此义而说偈言。

　　欲舍诸懈怠应当听此经是经难得闻信受者亦难。

　　△二正颂二初颂叹经法二初颂开譬。

　　如人渴须水穿凿于高原犹见干燥土知去水尚远渐见湿土泥决定知近水。

　　△二颂合譬。

　　药王汝当知如是诸人等不闻法华经去佛智甚远若闻是深经决了声闻法是诸经之王闻已谛思惟当知此人等近于佛智慧。

　　△二颂示方轨二初颂方轨三初颂标章。

　　若人说此经应入如来室著于如来衣而坐如来座处众无所畏广为分别说。

　　△二颂解释。

　　大慈悲为室柔和忍辱衣诸法空为座处此为说法。

　　△三颂劝修。

　　若说此经时有人恶口骂加刀杖瓦石念佛故应忍。

　　△二颂利益六初明五益意。

　　我千万亿土现净坚固身于无量亿劫为众生说法。

　　此总明如来以五事利益之意也正由应身遍满十方能为五事守护行人五事者如前第一遣化人乃至第五与总持是也。

　　△二颂遣四众。

　　若我灭度后能说此经者我遣化四众比丘比丘尼及清信士女供养于法师。

　　△三颂遣化人。

　　引导诸众生集之令听法若人欲加恶刀杖及瓦石则遣变化人为之作卫护。

　　△四颂与总持。

　　若说法之人独在空闲处寂寞无人声读诵此经典我尔时为现清净光明身若忘失章句为说令通利。

　　△五颂见佛身。

　　若人具是德或为四众说空处读诵经皆得见我身。

　　△六颂遣八部。

　　若人在空闲我遣天龙王夜叉鬼神等为作听法众是人乐说法分别无挂碍诸佛护念故能令大众喜。

　　△三结劝。

　　若亲近法师速得菩萨道随顺是师学得见恒沙佛。

　　△二宝塔品二初品目。

　　妙法莲华经见宝塔品第十一

　　塔具云塔婆或云偷婆或云窣堵波此云大聚亦云方坟亦翻灵庙或曰有舍利名塔无舍利名支提支提又名脂帝浮图新云制底此翻聚相谓叠石等高以为相也舍利复论全碎者如释迦碎身为八斛四斗阿育王后造八万四千宝塔以供养之遍布阎浮提胜地今多宝佛全身舍利不散故唯一塔又阿育王经四处起塔谓佛降生处得道处转法轮处入涅槃处今法华实相诸佛三身皆从此生诸佛于此而坐道场诸佛于此而转法轮诸佛于此而般涅槃祗此法华即是三世佛之四塔先佛已居今佛并坐当佛亦然此塔出来明显此事四众皆睹故言见宝塔品(世界)观心释者依经修观与法身相应境智必会如塔来证经境智既会则大报圆满如释迦与多宝同坐一座大报圆故则随机出应如分身皆集由多宝出故三佛得显由持经故即具三身普贤观云佛三种身从方等生即此义也。

　　△二经文二初长行二偈颂初文又三初明多宝涌现六初塔现之相。

　　尔时佛前有七宝塔高五百由旬纵广二百五十由旬从地涌出住在空中种种宝物而庄校之。

　　七宝为塔者性德七觉支七圣财为塔(四教各论七觉七财今唯在圆既是佛塔又证实经故也)塔者实相之境法身所依之处也高五百由旬者是二万里盖用竖表因中万行果中万德以因望果即高义也纵广二百五十由旬者即是一万里横表万善庄严当位具足即是广义也地者无明心地空者第一义空也以无所破破无明地以无所住住第一义空故言从地涌出住在空中此亦证前起后七方便人藏理未开无明所隐如塔在地今闻三周开三显实开佛知见显出法身如塔涌空此即证前修得法身久已明着如塔在空无能开者表本地久成众所不识若发迹显本了达无疑此则起后若塔从地出表法身显与余经亦同亦异菩萨显法身则同二乘显法身则异若塔在空开门见佛表发迹显本与余经永异若塔来证前事已彰灼盖不须疑塔来起后密有其意众所未知种种宝物者众多定慧而庄校(定慧无多对暗散说又定慧遍摄故亦云多)。

　　五千栏楯龛室千万无数幢幡以为严饰垂宝璎珞宝铃万亿而悬其上四面皆出多摩罗䟦栴檀之香充遍世界其诸幡盖以金银琉璃砗磲玛瑙真珠玫瑰七宝合成高至四天王宫。

　　栏楯是总持龛室千万者无量慈悲之室亦是无量空舍幢幡是神通胜相垂宝璎珞者四十地戒定慧陀罗尼德上严法身下被众生也(垂宝等者从因至果德皆藉因中万行由庄严故即能下化如严复垂)宝铃万亿即八音四辩四面出香者四谛道风吹四德香也高至四天王宫者穷四谛理也。

　　△二诸天供养。

　　三十三天雨天曼陀罗华供养宝塔余诸天龙夜叉乾闼婆阿修罗迦楼罗紧那罗摩睺罗伽人非人等千万亿众以一切华香璎珞幡盖伎乐供养宝塔恭敬尊重赞叹。

　　诸天供养事解可知更复约理释之住行向三十心为三十十地为一等觉为一妙觉为一合为三十三同依一实相境如三十三天同居须弥顶也雨天曼陀罗者必雨四华表初心具四十二地功德后心亦尔皆以四十地所有因华归向法身如三十三天雨华供养宝塔也余诸天龙等供养宝塔即是内凡外凡等亦依实相向果行因也。

　　△三多宝称叹。

　　尔时宝塔中出大音声叹言善哉善哉释迦牟尼世尊能以平等大慧教菩萨法佛所护念妙法华经为大众说如是如是释迦牟尼世尊如所说者皆是真实。

　　此多宝称叹释迦正是证前开权显实不虚也平等大慧即是诸佛智慧也平等有二一法平等即大慧所观中道理也二众生平等谓一切众生皆用因理以至于果同得佛慧也若所观理与众生异不名大慧大者如前高广义约观心者空观竖等假观横等中观横竖平等平等双照即是平等大慧也如是如是者一如法相是叹佛所说称于实故二如根性是叹佛至第五时方说法华不差机故皆是真实者如法相说故言真实也。

　　△四时众惊疑二初得法喜。

　　尔时四众见大宝塔住在空中又闻塔中所出音声皆得法喜。

　　△二众疑怪。

　　怪未曾有从座而起恭敬合掌却住一面。

　　△五大乐说问三初问何因有此实塔。

　　尔时有菩萨摩诃萨名大乐说知一切世间天人阿修罗等心之所疑而白佛言世尊以何因缘有此宝塔。

　　△二问何故塔从地出。

　　从地涌出。

　　△三问何故发是音声。

　　又于其中发是音声。

　　△六如来答释三初答第二问。

　　尔时佛告大乐说菩萨此宝塔中有如来全身乃往过去东方无量千万亿阿僧祇世界国名宝净彼中有佛号曰多宝其佛本行菩萨道时作大誓愿若我成佛灭度之后于十方国土有说法华经处我之塔庙为听是经故涌现其前为作证明赞言善哉善哉。

　　上问何故从地涌出佛今答云此佛有愿为证法华故从地涌出也。

　　△二追答第一问。

　　彼佛成道已临灭度时于天人大众中告诸比丘我灭度后欲供养我全身者应起一大塔。

　　上问以何因缘有此宝塔今答云由彼临灭有命令造此塔也。

　　△三答第三问。

　　其佛以神通愿力十方世界在在处处若有说法华经者彼之宝塔皆涌出其前全身在于塔中赞言善哉善哉大乐说今多宝如来塔闻说法华经故从地涌出赞言善哉善哉。

　　上问何故发是音声佛今答云彼佛为作证明故发是音声也释论明多宝佛不得说法而取灭度何谓不说当是多宝亦得开三但不得至法华显实故释论云不说法耳以是义故虽复灭度在在处处凡有说法华经便随喜作证也。

　　△二明分身远集七初请见多宝。

　　是时大乐说菩萨以如来神力故白佛言世尊我等愿欲见此佛身。

　　承佛神力者欲开塔须集分身佛佛集即付嘱付嘱即召下方下方弟子涌出即应开近显远此是大事之由岂非佛神力令问也。

　　△二应集分身。

　　佛告大乐说菩萨摩诃萨是多宝佛有深重愿若我宝塔为听法华经故出于诸佛前时其有欲以我身示四众者彼佛分身诸佛在于十方世界说法尽还集一处然后我身乃出现耳大乐说我分身诸佛在于十方世界说法者今应当集。

　　△三乐说请集。

　　大乐说白佛言世尊我等亦愿欲见世尊分身诸佛礼拜供养。

　　△四放光远召。

　　尔时佛放白毫一光即见东方五百万亿那由佗恒河沙等国土诸佛彼诸国土皆以玻璃为地宝树宝衣以为庄严无数千万亿菩萨充满其中遍张宝幔宝网罗上彼国诸佛以大妙音而说诸法及见无量千万亿菩萨遍满诸国为众说法南西北方四维上下白毫相光所照之处亦复如是。

　　△五诸佛同来。

　　尔时十方诸佛各告众菩萨言善男子我今应往娑婆世界释迦牟尼佛所并供养多宝如来宝塔。

　　△六严净国界三初变娑婆。

　　时娑婆世界即变清净琉璃为地宝树庄严黄金为绳以界八道无诸聚落村营城邑大海江河山川林薮烧大宝香曼陀罗华遍布其地以宝网幔罗覆其上悬诸宝铃唯留此会众移诸天人置于他土是时诸佛各将一大菩萨以为侍者至娑婆世界各到宝树下一一宝树高五百由旬枝叶华果次第庄严诸宝树下皆有师子之座高五由旬亦以大宝而校饰之尔时诸佛各于此座结跏趺坐如是展转遍满三千大千世界而于释迦牟尼佛一方所分之身犹故未尽。

　　此以八背舍三昧之力能变娑婆之秽土而成清净之土表净除见思惑也八背舍释见化城喻品中。

　　△二变八方。

　　时释迦牟尼佛欲容受所分身诸佛故八方各更变二百万亿那由佗国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝树庄严树高五百由旬枝叶华果次第严饰树下皆有宝师子座高五由旬种种诸宝以为庄校亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地。

　　此以八胜处三昧转变自在之力第二变二百万亿那由他国皆令清净表净除尘沙惑也八胜处者一内有色相外观色少观道未增故须观少二内有色相外观色多观心既调观多无妨故言多三内无色相外观色少四内无色相外观色多准上可解五青胜处若观青色转变自在少能多多能少胜于背舍所见名青胜处六黄胜处七赤胜处八白胜处俱类青胜处中分别今用四色为胜处依大智论也若璎珞经则以四大为四胜处。

　　△三重更变。

　　释迦牟尼佛为诸佛当来坐故复于八方各更变二百万亿那由佗国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝树庄严树高五百由旬枝叶华果次第庄严树下皆有宝师子座高五由旬亦以大宝而校饰之亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地尔时东方释迦牟尼所分之身百千万亿那由佗恒河沙等国土中诸佛各各说法来集于此如是次第十方诸佛皆悉来集坐于八方尔时一一方四百万亿那由佗国土诸佛如来遍满其中。

　　此以十一切处三昧于境无阂所观普遍之力第三变二百万亿那由佗国皆令清净表净除无明惑也十一切处者一青一切处还取前背舍胜处中少青色使遍一切处皆青也二黄一切处三赤一切处四白一切处五地一切处还取前背舍胜处中少地色使一切处皆地也六水一切处七火一切处八风一切处九空一切处还入前空背舍定使一切处皆空也十识一切处还入前识处背舍使一切处皆有识也。

　　△七与欲开塔五初诸佛问讯说欲。

　　是时诸佛各在宝树下坐师子座皆遣侍者问讯释迦牟尼佛各赍宝华满掬而告之言善男子汝往诣耆阇崛山释迦牟尼佛所如我辞曰少病少恼气力安乐及菩萨声闻众悉安稳不以此宝华散佛供养而作是言彼某甲佛与欲开此宝塔诸佛遣使亦复如是。

　　诸佛同与欲开塔如僧中作法与欲意也大集经明若干佛与欲华严经亦说十方若干佛同说华严大品经亦云千佛同说般若皆不云是释迦分身准今经者应是分身彼大集等犹带方便故时中不显说是分身耳今经非但数多亦复直说是我分身咸来与欲开塔也。

　　△二释迦指开塔户。

　　尔时释迦牟尼佛见所分身佛悉已来集各各坐于师子之座皆闻诸佛与欲同开宝塔即从座起住虚空中一切四众起立合掌一心观佛于是释迦牟尼佛以右指开七宝塔户出大音声如却关钥开大城门。

　　开塔表开权见佛表显实亦是证前复将开后也如却关钥者即犹除也关是横木持其门者钥即锁也表执迹之障除显本之机动也。

　　△三四众皆同见闻。

　　即时一切众会皆见多宝如来于宝塔中坐师子座全身不散如入禅定又闻其言善哉善哉释迦牟尼佛快说是法华经我为听是经故而来至此尔时四众等见过去无量千万亿劫灭度佛说如是言叹未曾有以天宝华聚散多宝佛及释迦牟尼佛上。

　　△四二佛分座而坐。

　　尔时多宝佛于宝塔中分半座与释迦牟尼佛而作是言释迦牟尼佛可就此座即时释迦牟尼佛入其塔中坐其半座结跏趺坐。

　　古佛塔现示灭而不灭释迦入塔示生而不生不生不灭故并坐表之又多宝久灭今出证经生不生也往昔灭度犹现全身灭非灭也既非生灭常住不移可表法身释迦入塔二身相称如智称境故可表报分身表应文理自成如境智相冥故能起应可表应身。

　　△五四众念请加被。

　　尔时大众见二如来在七宝塔中师子座上结跏趺坐各作是念佛坐高远惟愿如来以神通力令我等辈俱处虚空即时释迦牟尼佛以神通力接诸大众皆在虚空。

　　△三明释迦唱募三初明大声唱募。

　　以大音声普告四众谁能于此娑婆国土广说妙法华经今正是时。

　　△二明付嘱时至。

　　如来不久当入涅槃。

　　△三明付嘱有在。

　　佛欲以此妙法华经付嘱有在。

　　有在者若佛在世随机利物自说正法无待他人今佛化缘既尽欲令此法利益无穷故须付嘱流通也付嘱有在者此有二意一近令有在付八万二万旧住菩萨此土弘宣二远令有在付本弟子下方千界微尘数菩萨令触处流通。

　　△二偈颂三初颂多宝灭度。

　　尔时世尊欲重宣此义而说偈言。

　　圣主世尊虽久灭度在宝塔中尚为法来诸人云何不勤为法此佛灭度无央数劫处处听法以难遇故彼佛本愿我灭度后在在所往常为听法。

　　△二颂分身远集。

　　又我分身无量诸佛如恒沙等来欲听法及见灭度多宝如来各舍妙土及弟子众天人龙神诸供养事令法久住故来至此为坐诸佛以神通力移无量众令国清净诸佛各各诣宝树下如清净池莲华庄严其宝树下诸师子座佛坐其上光明严饰如夜闇中然大炬火身出妙香遍十方国众生蒙熏喜不自胜譬如大风吹小树枝以是方便令法久住。

　　此八行半颂分身佛集上文有七今文甚略仍不次第初三行颂第二应集义兼大乐说欲见及以请集次一行颂土净次四行半颂诸佛同来。

　　△三颂释迦付嘱二初举三佛以劝流通三初募觅其人。

　　告诸大众我灭度后谁能护持读说斯经今于佛前自说誓言。

　　自制其心名之曰誓必须弘经约心不退。

　　△二举劝流通。

　　其多宝佛虽久灭度以大誓愿而师子吼多宝如来及与我身所集化佛当知此意诸佛子等谁能护法当发大愿令得久住。

　　△三释劝之意。

　　其有能护此经法者则为供养我及多宝此多宝佛处于宝塔常游十方为是经故亦复供养诸来化佛庄严光饰诸世界者若说此经则为见我多宝如来及诸化佛。

　　能持此经即是供养三佛及见三佛以释劝意也。

　　△二举难持法劝流通三初正举劝三初诫劝发愿。

　　诸善男子各谛思惟此为难事宜发大愿。

　　△二举难持劝。

　　诸余经典数如恒沙虽说此等未足为难若接须弥掷置佗方无数佛土亦未为难若以足指动大千界远掷佗国亦未为难若立有顶为众演说无量余经亦未为难若佛灭后于恶世中能说此经是则为难假使有人手把虚空而以游行亦未为难于我灭度若自书持若使人书是则为难若以大地置足甲上升于梵天亦未为难佛灭度后于恶世中暂读此经是则为难假使劫烧担负干草入中不烧亦未为难我灭度后若持此经为一人说是则为难若持八万四千法藏十二部经为人演说令诸听者得六神通虽能如是亦未为难于我灭度听受此经问其义趣是则为难若人说法令千万亿无量无数恒沙众生得阿罗汉具六神通虽有是益亦未为难于我灭后若能奉持如斯经典是则为难。

　　八万四千及十二部皆通大小若通于小但令听者得小乘神通亦未为难若立有顶此约不得通者为况故知圆经暂读暂说诚为不易。

　　△三释难持意。

　　我为佛道于无量土从始至今广说诸经而于其中此经第一若有能持则持佛身。

　　若有能持则持佛身此意岂易则持佛身者经有体宗用三衣座室三即三身故体室(约同体故)即法身(中理)宗座即报身(空智)用衣(约和光利物故)即应身(假)也。

　　△二释劝意三初重募持经之人。

　　诸善男子于我灭后谁能受持读诵此经今于佛前自说誓言。

　　△二能持难持佛喜。

　　此经难持若暂持者我则欢喜诸佛亦然如是之人诸佛所叹。

　　△三能持则成胜行。

　　是则勇猛是则精进是名持戒行头陀者则为疾得无上佛道能于来世读持此经是真佛子住淳善地佛灭度后能解其义是诸天人世间之眼于恐畏世能须臾说一切天人皆应供养。

　　恐畏世者梵云颰陀此云贤(劫有千佛故)梵云沙悖此云恐畏(而又具五浊八苦故)劫之异名耳。

　　卷第四
卍新纂续藏经第 31 册 No. 0606 法华经科注


　　妙法莲华经科注卷第五

　　△二提婆品引往弘经彼我得益以证功德深重二初品目。

　　妙法莲华经提婆达多品第十二(正经曰梵士品)

　　提婆达多亦言提婆达兜亦言调婆达亦言调达此云天热以其应行三逆所以生时人天心热因此立名即因缘释也问恶人出世何名感应答令无量人不敢造恶亦具四悉见者喜己身不作即世界不作善生即为人不作恶边即对治无障果事即第一义前三教逆只是逆今即逆而顺是圆教意本迹者本地清凉众生烦恼故菩萨示热同其病行而度脱之大经云提婆达多必不破僧报恩经云若有人言提婆达多实是恶人入阿鼻狱者无有是处大云经云提婆达多不可思议所修行业同于如来。

　　○鸠摩罗什译此经竟命僧睿讲之睿开为九辙又有二十八品生起则元有二十八品后因长安宫人请此品淹留在内江东所传止得二十七品梁有满法师讲经一百遍于长沙郡烧身仍以此品安持品之前然以彼自私安未闻天下陈有南岳大师次此品在宝塔之后晚以正法华勘之甚相应今四渎混和见长安旧本故知二师安次深得经意。

　　△二经文二初明昔日达多通经释迦成道二明今日文殊通经龙女成佛初文又三初昔师弟持经相二结会古今三断疑劝信初文又二初长行二偈颂初文又四初求法时节。

　　尔时佛告诸菩萨及天人四众吾于过去无量劫中求法华经无有懈倦。

　　△二正明求法二初明发愿。

　　于多劫中常作国王发愿求于无上菩提心不退转。

　　△二明修行二初明欲满檀那勤行布施。

　　为欲满足六波罗蜜勤行布施心无吝惜象马七珍国土妻子奴婢仆从头目髓脑身肉手足不惜躯命。

　　为欲满足六波罗蜜者然菩萨之道愿行相扶既发大愿必须修行言六波罗蜜者即是菩萨正行之本也故上文云为求菩萨者说应六波罗蜜勤行布施即是檀那此翻布施者内有信心外有福田中有财物三者和合而运舍心能破悭贪是名为檀然施有二种一财二法财施谓饮食衣服田宅六畜奴婢珍宝一切己所有资身之具及以妻子乃至身命皆属财施故云舍身犹属财施随有须者悉能施与皆名檀也法施者若从诸佛及善知识闻说世出世间善法若从经论中自以观行力而能谛了以清净心为人演说皆名法施若菩萨以质直心行此二种皆名檀也波罗蜜梵语然诸经论所译不同今略约三种一云事究竟二名到彼岸三曰度无极谓菩萨修此六法能究竟成就通别二种因果一切自行化他之事故云事究竟也乘此六法能从二种生死此岸到二种涅槃彼岸故名到彼岸又因此六法能度通别二种事理诸法之旷远故云度无极也菩萨于檀中能具修五种心者是时布施名波罗蜜何等为五一知施实相二起慈悲心三发愿四回向五具足方便知施实相者谓能施所受中间财物三者皆空也起慈悲心者须知布施三法俱空名实相施而常运慈悲心欲因此施拔一切苦与一切乐也发愿者冀因此施得成无上佛果不求人天二乘果报也回向者于所施时回此功德向萨婆若海普及一切群生也具足方便者能于布施一法旋转通达一切佛法遍修诸行也菩萨若能运此五心随有皆施因中说果亦名事究竟到彼岸而度无极。

　　△二明为满般若推求妙法。

　　时世人民寿命无量为于法故捐舍国位委政太子击鼓宣令四方求法谁能为我说大乘者吾当终身供给走使。

　　梵云般若此翻智慧谓照了一切诸法皆不可得而能通达一切无碍也然智慧有三种一声闻二支佛三如来于声闻中自有三种谓学及无学非学非无学等乃至辟支佛智等如来智慧者菩萨从初发心已来行六波罗蜜破魔军众及诸烦恼得一切智以成佛道乃至入无余涅槃随本愿力从是中间所有智慧总相别相一切尽知是名佛智若菩萨以质直清净心修此三种智慧者是名般若波罗蜜仍于其中具五种心一者了智慧实相非境非智心无所得而能遍学三乘智慧及一切世间智见等余四准上檀中记也。

　　△三求得法师。

　　时有仙人来白王言我有大乘名妙法莲华经若不违我当为宣说。

　　△四受法奉行。

　　王闻仙言欢喜踊跃即随仙人供给所须采果汲水拾薪设食乃至以身而为床座身心无倦于时奉事经于千岁为于法故精勤给侍令无所乏。

　　上文既云时世人民寿命无量此则如来往昔因中修菩萨行动经无量劫至若投身饲虎割肉济鹰身为桥梁肉充鱼米四摄同事靡所不为作雪山童子以半偈而弃舍全身为世国君求妙法执劳千岁轻生重法报德酬恩自非均高下齐圣凡一贤愚泯彼此其孰能至此故今道成觉满弥历劫尘复露始因难行之行将欲规诱后进睹此异迹拊臆扪心先圣尚尔我何人哉见贤思齐良有故也。

　　△二偈颂五初颂求法时节。

　　尔时世尊欲重宣此义而说偈言。

　　我念过去劫为求大法故。

　　△二颂正明求法。

　　难作世国王不贪五欲乐椎钟告四方谁有大法者若为我解说身当为奴仆。

　　△三颂得说法师。

　　时有阿私仙来白于大王我有微妙法世间所希有若能修行者吾当为汝说。

　　阿私此云无比又云端正即达多往世名。

　　△四颂受法奉行。

　　时王闻仙言心生大喜悦即便随仙人供给于所须采薪及果蓏随时恭敬与情存妙法故身心无懈倦普为诸众生勤求于大法。

　　木实曰果草实曰蓏。

　　△五明结证劝信。

　　亦不为己身及以五欲乐故为大国王勤求获此法遂致得成佛今故为汝说。

　　△二结会古今二初正结会古今。

　　佛告诸比丘尔时王者则我身是时仙人者今提婆达多是。

　　△二明师弟功满二初明弟子因报已满三初明因满。

　　由提婆达多善知识故令我具足六波罗蜜慈悲喜舍。

　　善知识有三一外护二同行三教授止观云夫外护者不拣黑白但能营理所须莫见过莫触恼莫帆举而致损坏如母养儿如虎衔子调理得所旧行道人乃能为耳是名外护善知识二同行者更相䇿发不昏不散日有其新切磋琢磨同心齐志如乘一船互相敬重如视世尊是名同行善知识三教授者内外方便通塞妨障皆能决了善巧说法示教利喜转破人心是名教授善知识具足波罗蜜者度义甚多如大论说舍依正名檀防止七支名戒打骂不报名忍为事始终名精进四禅八定名禅分地息诤名般若此就三藏明六度义又引月藏经就第一义圆明六度其略云若行若坐舍攀缘想是檀舍攀缘不息是尸于境界不生疮疣是羼不舍于离是精通于事心不放逸是禅于诸法体性无生是般若等此举初后大概而已又于法界次第略引余之四度陈之使披阅者知其大纲二尸波罗蜜此云好善谓好行善道不自放逸者也或受戒行善或不受戒行善皆名尸罗也略说有二种一者在家二者出家在家尸罗谓三归五戒八戒是也出家尸罗谓沙弥沙弥尼十戒式叉摩那尼六法戒比丘比丘尼具足戒乃至三千威仪八万律行也至若菩萨十重四十八轻则通在家出家此名共戒也若菩萨以质直清净心住此二种尸罗中兼能具五种心而修习之此尸罗名波罗蜜五者一知尸罗实相虽罪不可得而好行善道不自放逸三羼提波罗蜜此云忍辱谓内心能忍外所忍境故以名焉忍有二种一生忍二法忍于生忍中仍有二种一于恭敬供养中能忍受心不生着不起憍逸二于瞋骂陵害中不生嫌恨怨恼故总名生忍也法忍亦二种一者非心法谓寒热风雨饥渴交煎老病死等二者生法谓瞋恚忧愁疑悔淫欲骄慢诸邪见等菩萨于此二法安然不动是名法忍四者毗梨耶此云精进谓勤修善法不自放逸故得名也亦有二种一身二心身者勤修善法行道礼诵讲说劝导开蒙革顽名身精进心者勤运善念心心相次令不断绝名心精进复次勤修施戒善法名身精进勤修忍辱禅定智慧名心精进五者禅波罗蜜此云思惟修谓一切摄心系念学诸三昧皆名思惟修亦有二种一世间二出世间一世禅谓根本四禅四无量心四无色定等此是凡夫所行禅也二出世禅仍有两种一出世禅二出世上上禅出世者谓六妙门十六特胜通明九想八念十想八背舍八胜处十一切处练禅十四变化愿智顶禅无诤三昧王三昧师子奋迅超越三昧乃至三明六通如是等类皆名出世禅亦名二乘共禅二出世上上禅者谓自性等九种大禅首楞严等百八三昧诸佛不动等一百二十三昧皆名出世上上禅亦名不共禅谓不与凡夫二乘共也慈悲喜舍者此四皆名无量心者从境得名以所缘众生无量故能缘之心亦随境无量故四皆受无量心名一慈者能与他乐之心二悲者能拔他苦之心三喜者庆他得乐生欢悦之心四舍者缘他无憎爱之心此等四心无有瞋恨怨恼广大无量遍满十方名四无量心亦曰四无量定此四各有生缘法缘无缘三种不同三藏生缘二乘但为自调止可摄入定学菩萨为度一切别修四无量心若至果成得名大慈大悲大喜大舍通教法缘三乘同修而亦自他利别别教次第修三圆教一心圆具迹四本一也。

　　△二明果圆。

　　三十二相八十种好紫磨金色十力四无所畏四摄法十八不共神通道力成等正觉广度众生。

　　三十二相八十种好十八不共十力四无所畏诸经论乃广说故今不烦举四摄法者一布施摄菩萨以无所舍心行于财法二种布施若为乐财众生即以财施而摄取之若为乐法众生即以法施而摄取之二爱语摄菩萨若以善软之言随顺一切众生安慰开喻则一切众生之所乐闻因是生亲爱心依附受道三利行摄菩萨随起身口意行能令一切众生各沾利益四同事摄菩萨用法眼明见众生根缘随有同欣之者即分形散影普和其光同彼事业各使沾益此四通称摄者众生情所爱者即是此之四法若用此四法同情接引则众生方乃依附然后导以大乘正道而度脱之故云先以欲钩牵后令入佛道正觉者离邪曰正背妄曰觉。

　　△三结由益。

　　皆因提婆达多善知识故。

　　△二明法师妙果当成三初明果成。

　　告诸四众提婆达多却后过无量劫当得成佛号曰天王如来应供正遍知明行足善逝世间解无上士调御丈夫天人师佛世尊世界名天道。

　　△二明化度。

　　时天王佛住世二十中劫广为众生说于妙法恒河沙众生得阿罗汉果无量众生发缘觉心恒河沙众生发无上道心得无生忍至不退转。

　　△三灭后益。

　　时天王佛般涅槃后正法住世二十中劫全身舍利起七宝塔高六十由旬纵广四十由旬诸天人民悉以杂华末香烧香涂香衣服璎珞幢幡宝盖伎乐歌颂礼拜供养七宝妙塔无量众生得阿罗汉果无量众生悟辟支佛不可思议众生发菩提心至不退转。

　　△三断疑劝信。

　　佛告诸比丘未来世中若有善男子善女人闻妙法华经提婆达多品净心信敬不生疑惑者不堕地狱饿鬼畜生生十方佛前所生之处常闻此经若生人天中受胜妙乐若在佛前莲华化生。

　　莲华化生者胎经云莲华生者非胎卵湿化之化生也非化而言化耳请观音经云莲华化生为父母无量寿观经云华台久者为胎生实非胎也例如莲华生者亦称湿卵而非湿卵非胎卵湿化之化生者不同界内四生中之化生如诸天化生仍在父膝等生况同四趣中耶今言化生者忽然而有如药王中云于净德王家忽然化生亦称湿卵等者但以莲华生湿未剖如湿如卵含在华内义之如胎也。

　　△二明今日文殊通经龙女成佛二初明文殊通经五初智积请退。

　　于时下方多宝世尊所从菩萨名曰智积白多宝佛当还本土。

　　智积谓多宝为证经故出劝物流通既讫是故请还。

　　△二释尊止之。

　　释迦牟尼佛告智积曰善男子且待须臾此有菩萨名文殊师利可与相见论说妙法可还本土。

　　释尊止之者虽迹门事讫本门未彰故托在文殊以留多宝佛之密意非菩萨所知。

　　△三文殊寻来。

　　尔时文殊师利坐千叶莲华大如车轮俱来菩萨亦坐宝莲华从于大海娑竭罗龙宫自然涌出住虚空中诣灵鹫山从莲华下至于佛所头面敬礼二世尊足修敬已毕往智积所共相慰问却坐一面。

　　问文殊序中在座今云何自海而来今为答之岂以凡情而度圣境不起此会于海化物义亦何辜亦可在序一期益讫去时岂要白知来时大利方生与众自海而至或当彼有广文具有出会之语而传至此者略耳问三千世界之外各四百万亿无复大海文殊何故仍云从海涌出答事释未爽况不思议今以三义通之一者既移天人及变大海若从所移处来应无远弊二者海众纵移而龙宫不动龙谓不动而所居已变从变而不变处来有何不可三者无缘者被移有缘者今来此不思议山海宛然令众不见但是变见非谓改体文殊既不起而往其土亦即秽而净故净名云移置佗土都不使人有往来想此中乃使有往来想而本不移故知有其机者则土变众移而尚来无其缘者土复众来而不至所以理虽无动化事成规故使所见不同来往时异菩萨化仪尚尔岂佛设变同凡。

　　△四智积问化。

　　智积菩萨问文殊师利仁往龙宫所化众生其数几何。

　　△五文殊决答七初答利益甚众。

　　文殊师利言其数无量不可称计非口所宣非心所测且待须臾自当证知。

　　△二蒙益者集证。

　　所言未竟无数菩萨坐宝莲华从海涌出诣灵鹫山住在虚空。

　　△三皆是文殊化。

　　此诸菩萨皆是文殊师利之所化度具菩萨行皆共论说六波罗蜜。

　　△四声闻先禀小。

　　本声闻人在虚空中说声闻行。

　　先禀权教住二乘道但说断生死。

　　△五今闻实住大。

　　今皆修行大乘空义。

　　今闻实教悉住大乘法也。

　　△六文殊结利益。

　　文殊师利谓智积曰于海教化其事如是。

　　△七智积偈赞叹。

　　尔时智积菩萨以偈赞曰。

　　大智德勇健化度无量众今此诸大会及我皆已见演畅实相义开阐一乘法广导诸众生令速成菩提。

　　△二明龙女利益九初明文殊自叙。

　　文殊师利言我于海中唯常宣说妙法华经。

　　△二明智积致问。

　　智积问文殊师利言此经甚深微妙诸经中宝世所希有颇有众生勤加精进修行此经速得佛不。

　　△三明文殊实答。

　　文殊师利言有娑竭罗龙王女年始八岁智慧利根善知众生诸根行业得陀罗尼诸佛所说甚深秘藏悉能受持深入禅定了达诸法于刹那顷发菩提心得不退转辩才无碍慈念众生犹如赤子功德具足心念口演微妙广大慈悲仁让志意和雅能至菩提。

　　△四智积执别难。

　　智积菩萨言我见释迦如来于无量劫难行苦行积功累德求菩提道未曾止息观三千大千世界乃至无有如芥子许非是菩萨舍身命处为众生故然后乃得成菩提道不信此女于须臾顷便成正觉。

　　无量劫行行是别教法智积难今龙女须臾成佛乃是报别疑圆是故不信也。

　　△五龙女以圆释二初经家叙。

　　言论未讫时龙王女忽现于前头面礼敬却住一面以偈赞曰。

　　△二偈颂赞三初明持经得解。

　　深达罪福相遍照于十方。

　　罪福相者约七方便迭论罪福今既开权无罪无福唯一实相名为深达十方即十法界同以实慧明之故言遍照。

　　△二明成就二身。

　　微妙净法身具相三十二以八十种好用庄严法身天人所戴仰龙神咸恭敬一切众生类无不宗奉者。

　　具三十二相者深得法身之理即备相好如大品明欲得一切法当学般若如得如意珠也二乘但得空空无相好也以彼大品般若平等大慧即今经一实相理故引证焉。

　　△三明引佛为证。

　　又闻成菩提唯佛当证知我开大乘教度脱苦众生。

　　△六身子挟藏难二初总难信。

　　时舍利弗语龙女言汝谓不久得无上道是事难信所以者何女身垢秽非是法器云何能得无上菩提佛道悬旷经无量劫勤苦积行具修诸度然后乃成。

　　△二出五碍。

　　又女人身犹有五障一者不得作梵天王二者帝释三者魔王四者转轮圣王五者佛身云何速得成佛。

　　五碍即五障女身由此致有留碍障难梵王即初禅天主释称梵王道谓玉帝其实一人两号各从其教彼宗所谭止齐九天九天以外了无所闻盖彼天有语言觉观能施号令所以诸佛说法得梵王前导天帝后随帝释即忉利天主住善见宫统王三十三天者也魔王即无想天主或别有所化徒党为彼众所君净名云有力大魔皆地住菩萨证不思议解脱法门示邪显正匡持佛运轮王有四不能尽举且以金轮王王四天下为号耳佛身则分果具该也。

　　△七龙女以实释二初献珠表得圆解。

　　尔时龙女有一宝珠价直三千大千世界持以上佛佛即受之龙女谓智积菩萨尊者舍利弗言我献宝珠世尊纳受是事疾不答言甚疾女言以汝神力观我成佛复速于此。

　　圆珠表其修得圆因奉佛是将因克果佛受疾者表龙女获果速也此即一念坐道场成佛不虚也。

　　△二正示因圆果满。

　　当时众会皆见龙女忽然之间变成男子具菩萨行即往南方无垢世界坐宝莲华成等正觉三十二相八十种好普为十方一切众生演说妙法。

　　胎经云魔梵释女皆不舍身不受身悉于现身得成佛故彼经偈曰法性如大海不说有是非凡夫贤圣人平等无高下唯在心垢灭取证如反掌。

　　△八时众闻见得益二初正明见闻。

　　尔时娑婆世界菩萨声闻天龙八部人与非人皆遥见彼龙女成佛普为时会人天说法。

　　△二人天欢喜。

　　心大欢喜悉遥敬礼无量众生闻法解悟得不退转无量众生得受道记无垢世界六变震动娑婆世界三千众生住不退地三千众生发菩提心而得受记。

　　无量众生等彼土蒙益也娑婆世界等此土蒙益也南方缘熟宜以八相成道此土缘薄祗以龙女教化此是权巧之力得一身一切身普现色身三昧。

　　△九智积身子默受。

　　智积菩萨及舍利弗一切众会默然信受。

　　闻见既资于目击信敬即获于除疑喜兼天人益均彼此。

　　△三持品明忍力成者此土弘经新得记者他土弘经二初品目。

　　妙法莲华经持品第十三(正经名劝说品)

　　二万菩萨奉命弘经故名持品重劝八十万亿那由佗菩萨弘经故名劝持品问何故尔二万是法师品初别命之数故奉旨受持八十万亿那由佗等前无别命止是通觅故今以佛眼视令其发誓此土通经通经证验深重佛意殷勤是故蒙劝而弘故有二意也。

　　△二经文二初明受持三初二万菩萨奉命此土弘经。

　　尔时药王菩萨摩诃萨及大乐说菩萨摩诃萨与二万菩萨眷属俱皆于佛前作是誓言惟愿世尊不以为虑我等于佛灭后当奉持读诵说此经典后恶世众生善根转少多增上慢贪利供养增不善根远离解脱虽难可教化我等当起大忍力读诵此经持说书写种种供养不惜身命。

　　众生善少众生浊也多增上慢见浊也贪利供养烦恼浊也增不善根命浊也远离解脱劫浊也若非深位菩萨忍力成就安能于此五浊恶世弘通此经耶。

　　△二诸大声闻发誓他国流通。

　　尔时众中五百阿罗汉得受记者白佛言世尊我等亦自誓愿于异国土广说此经复有学无学八千人得受记者从座而起合掌向佛作是誓言世尊我等亦当于佗国土广说此经所以者何是娑婆国中人多弊恶怀增上慢功德浅薄瞋浊谄曲心不实故。

　　问此诸声闻既得授记已登初住破无明惑得无生忍成大菩萨何故不能于此恶世通经答为引初心始行菩萨未能恶世苦行通经复欲发起如来开于安乐行品也。

　　△三诸比丘尼请菩提记四初姨母请记二初请。

　　尔时佛姨母摩诃波阇波提比丘尼与学无学比丘尼六千人俱从座而起一心合掌瞻仰尊颜目不暂舍。

　　姨母者本行集云释种善觉生于八女时净饭王兄弟四人各纳二女净饭王妃即摩耶爱道摩耶生菩萨已七日命终生忉利天爱道是姨故云姨母。

　　△二记。

　　于时世尊告憍昙弥何故忧色而视如来汝心将无谓我不说汝名授阿耨多罗三藐三菩提记耶憍昙弥我先总说一切声闻皆已授记今汝欲知记者将来之世当于六万八千亿诸佛法中为大法师及六千学无学比丘尼俱为法师汝如是渐渐具菩萨道当得作佛号一切众生喜见如来应供正遍知明行足善逝世间解无上士调御丈夫天人师佛世尊憍昙弥是一切众生喜见佛及六千菩萨转次授记得阿耨多罗三藐三菩提。

　　我先总说一切声闻皆已授记者即指五百弟子品偈云迦叶汝已知等一行半偈也。

　　△二耶输请记二初请。

　　尔时罗睺罗母耶输陀罗比丘尼作是念世尊于授记中独不说我名。

　　△二记。

　　佛告耶输陀罗汝于来世百千万亿诸佛法中修菩萨行为大法师渐具佛道于善国中当得作佛号具足千万光相如来应供正遍知明行足善逝世间解无上士调御丈夫天人师佛世尊佛寿无量阿僧祇劫。

　　△三诸尼领解。

　　尔时摩诃波阇波提比丘尼及耶输陀罗比丘尼并其眷属皆大欢喜得未曾有即于佛前而说偈言。

　　世尊导师安稳天人我等闻记心安具足。

　　△四诸尼发愿。

　　诸比丘尼说是偈已白佛言世尊我等亦能于他方国广宣此经。

　　△二明劝持二初长行五初明佛眼视。

　　尔时世尊视八十万亿那由佗诸菩萨摩诃萨。

　　眼视默劝而不告言者上来虽不别命诸菩萨而如来已举持经功德深厚引证分明又多宝分身远来劝发此之殷勤事义已足有欲应命宜即发誓无烦复言又将护声闻佗方弘经之愿故不称扬此土弘经之事也。

　　△二菩萨请告。

　　是诸菩萨皆是阿惟越致转不退法轮得诸陀罗尼即从座起至于佛前一心合掌而作是念若世尊告敕我等持说此经者当如佛教广宣斯法。

　　△三明佛默然。

　　复作是念佛今默然不见告敕我当云何。

　　△四菩萨知意。

　　时诸菩萨敬顺佛意并欲自满本愿。

　　△五发誓通经。

　　便于佛前作师子吼而发誓言世尊我等于如来灭后周旋往返十方世界能令众生书写此经受持读诵解说其义如法修行正忆念皆是佛之威力惟愿世尊在于他方遥见守护。

　　△二偈颂四初披衣弘经三初总论时节以明着衣。

　　即时诸菩萨俱同发声而说偈言。

　　惟愿不为虑于佛灭度后恐怖恶世中我等当广说。

　　△二别明所忍之境三初通明邪见之人。

　　有诸无智人恶口骂詈等及加刀杖者我等皆当忍。

　　此下九行别明所忍之境今一行通明邪见之人即俗众也。

　　△二道门增上慢者。

　　恶世中比丘邪智心谄曲未得谓为得我慢心充满。

　　△三僭圣增上慢者。

　　或有阿练若纳衣在空闲自谓行真道轻贱人间者贪着利养故与白衣说法为世所恭敬如六通罗汉是人怀恶心常念世俗事假名阿练若好出我等过而作如是言此诸比丘等为贪利养故说外道论义自作此经典诳惑世间人为求名闻故分别于是经常在大众中欲毁我等故向国王大臣婆罗门居士及余比丘众诽谤说我恶谓是邪见人说外道论义。

　　阿练若或曰阿兰若中含翻无事大论翻远离处萨婆多论翻闲静处或翻无诤坐禅三昧经云无诤者将护众生不令起诤也宝云经云阿兰若者不与世诤不近不远便于乞食有树阴多华果足净水无难事不险阻易登陟独无侣诵所闻有王大臣长者等来寻诣之作是言善来善来若至住处应唤令坐勿独自坐若不就鄙座应种种安慰为其说法若不乐广说应为略说等云云若不尔者非兰若行凡居兰若为调烦恼自举蔑他非无诤行未知端拱意在何之轻倨师友傲慢王臣况令无识者谓圣使有眼者寒心罗云之行永乖空生之德安在但由心无内实专以身营外虚笃论其道诸无所云审如宾头卢知王七年失国及稠禅师进否为王故起居适时安得一向假名阿练若此举其身业不善也好出我等过此举其意业不善也而作如是言等此举其口业不善也。

　　△三明总着衣之意。

　　我等敬佛故悉忍是诸恶为斯所轻言汝等皆是佛如此轻慢言皆当忍受之。

　　敬佛忍恶此与常不轻意同笺难云为斯所轻言汝等皆是佛者骂法有二谓善恶也骂人为佛轻之甚矣。

　　浊劫恶世中多有诸恐怖恶鬼入其身骂詈毁辱我我等敬信佛当着忍辱铠为说是经故忍此诸难事我不爱身命但惜无上道我等于来世护持佛所嘱世尊自当知浊世恶比丘不知佛方便随宜所说法恶口而颦蹙数数见摈出远离于塔寺如是等众恶念佛告敕故皆当忍是事。

　　△二入室弘经。

　　诸聚落城邑其有求法者我皆到其所说佛所嘱法。

　　△三坐座弘经。

　　我是世尊使处众无所畏我当善说法愿佛安稳住。

　　△四总结请知。

　　我于世尊前诸来十方佛发如是誓言佛自知我心。

　　△四安乐行品为外凡力弱者说依之法弘不虑危苦二初品目。

　　妙法莲华经安乐行品第十四

　　释文三一依事二附文三法门依事者身无危险故安心无忧恼故乐身心安乐则能进行也行即涅槃道从因得名安乐即大涅槃从果得名因果苦乐有四句有因果皆苦如常见外道行于苦行还得苦报有因乐果苦如断见外道恣情取乐后得苦报有因苦果乐如折法三乘无常拙度加功苦至方入涅槃若因果但乐今安乐行即是大品如实巧度余皆非安乐行独此妙因妙果称安乐行也附文者着如来衣住忍辱地故法身安入如来室而不卒暴故解脱心乐坐如来座观诸法实相故般若前导其行进矣总此三德为行之境大论云菩萨从初发心常观涅槃行道因时用此三法导三业为行三业净即净六根六根净发相似解得入真因乃至即绝待名安乐行也法门者安名不动乐名不受行名无行不动者不为生死涅槃二边所动即安住不动也不受者不受三昧广大之用凡圣五受皆所不受有受则有苦无受则无苦无苦无乐乃名大乐行名无行者若有所受则有所行不行凡夫行不行圣贤行故无行而行中道也。

　　△二经文二初问二初叹深行菩萨能如此弘经。

　　尔时文殊师利法王子菩萨摩诃萨白佛言世尊是诸菩萨甚为难有敬顺佛故发大誓愿于后恶世护持读诵说是法华经。

　　此叹前品深行菩萨于浊恶世能奉命弘经也。

　　△二问浅行菩萨云何说是经。

　　世尊菩萨摩诃萨于后恶世云何能说是经。

　　此问浅行菩萨云何恶世弘经。

　　△二答三初总标四行章门二解释修行方法三总明行成之相今初。

　　佛告文殊师利若菩萨摩诃萨于后恶世欲说是经当安住四法。

　　四法者总标身口意誓愿四安乐行也。

　　△二解释修行方法四初身安乐行二口安乐行三意安乐行四誓安乐行初文又二初长行二偈颂初文又二初标行近。

　　一者安住菩萨行处亲近处能为众生演说是经。

　　行名进趣近名修习又行处是忍辱衣近处是法空座忍辱必内怀至理历缘耐事名之为行法空必体达外缘栖息真境目之为近也。

　　△二释行近二初释行处。

　　文殊师利云何名菩萨摩诃萨行处若菩萨摩诃萨住忍辱地柔和善顺而不卒暴心亦不惊又复于法无所行而观诸法如实相亦不行不分别是名菩萨摩诃萨行处。

　　释此为三初约一法谓一实谛次约二法谓生法二忍三约三法谓不思议三谛也初一实谛者为一切所归为一切作本而遍无分别为一切所归故云住忍辱地诸法归之故名为地众行休息故名忍辱此即行不行之行如来衣也为一切作本故云柔和善顺等众行得理而成譬如万物得地而生若得理本在刚能柔在逆能顺在暴能治在惊能安无量功德从中道一实地生地无所生而生功德此即不行行之行如来室也遍无分别故云又复于法等谓了知行与不行性相无二见诸法实名不分别亦无不分别相可得名为亦不行不分别即是非行非不行之行如来座也无三行而三行故名为行同一实谛故名为处次生法二忍者即生法二空也此与二乘不同二乘生空但破界内我执二乘法空但破界内邪因缘无因缘法执今明圆教二空约十界假名即中道故无复十界假名可得故名生空约十界实法即中道故无复十界实法可得故名法空若更开者即为四忍谓伏忍顺忍无生忍寂灭忍也(五忍六忍及四十二忍略)又复于法无所行而观诸法如实相即无生忍亦不行不分别即寂灭忍前二名生忍后二名法忍从始至终以二空理忍诸法是着如来衣安住二空理是坐如来座愍诸众生是入如来室二空四忍名为行理即是处故云是菩萨行处也三约不思议三谛者住忍辱地总论三谛如有地可据方能忍辱也柔和善顺者善顺真谛能忍界内界外虚妄见爱寒热等也而不卒暴心亦不惊者安于俗谛忍众根缘称适机宜故不卒暴体忍违从故心不惊也于法无所行等者即安中谛能忍二边故云无所行正住中道故云观如实相亦不得中实故云亦不行不分别此则据三谛之地名为处忍五住之辱名为行行亦为三谓止行即行而不行着如来衣观行即非行非不行坐如来座慈悲行即不行而行入如来室是谓约三法释菩萨行处明弘经方轨也。

　　△二释近处三初即远而论近十初远其豪势(即是憍慢之缘)。

　　云何名菩萨摩诃萨亲近处菩萨摩诃萨不亲近国王王子大臣官长。

　　此下释近处明远十恼乱乃即远而论近也亦是附戒门助观也上直缘理住忍辱地今戒门广出众辱之缘应修远离不同凡夫刀杖自防亦非二乘弃舍不观但以正慧而远离之即远论近故云亲近处也。

　　△二远邪人法(是邪见之缘)。

　　不亲近诸外道梵志尼犍子等及造世俗文笔赞咏外书及路伽耶陀逆路伽耶陀者。

　　此第二远邪人法也人染邪法迷于正理正观未成切须防断不禀内教故名外道梵志即婆罗门此云净行又翻净裔其人种类自谓从梵天口生在家事梵天名为梵志出家外道通名尼犍尼犍此云离系文笔者文谓歌诗之流笔谓铭赋之类赞咏者显德谓之类寄情谓之咏路伽耶此云恶论亦云破论逆路者逆君父之论又路伽耶名善论亦名师破弟子逆路伽耶名恶论亦名弟子破师。

　　△三远凶险戏(是散乱缘)。

　　亦不亲近诸有凶戏相叉相扑及那罗等种种变现之戏。

　　此第三远凶戏也相叉相扑即凶戏也那罗此云力即是角力戏亦是设筋力戏也疏云那罗延者上伎戏亦云彩画其身作变异之相又云缘橦倒掷之类。

　　△四远旃陀罗(是恶业缘)。

　　又不亲近旃陀罗及畜猪羊鸡狗畋猎渔捕诸恶律仪如是人等或时来者则为说法无所希望。

　　此第四远旃陀罗也旃陀罗此云屠者又云严炽谓以炽然恶业而自严饰也若亲近之者令人无慈畜养猪羊鸡狗畋猎渔捕者此等皆有杀害之心名恶律仪如是人来当为善巧说法回其杀害之心不可有于希望之意也。

　　△五远二乘众(是小涅槃缘)。

　　又不亲近求声闻比丘比丘尼优婆塞优婆夷亦不问讯若于房中若经行处若在讲堂中不共住止或时来者随宜说法无所希求。

　　此第五远二乘众也二乘之人沉滞空寂不能发菩提心故须远离也。

　　△六远欲想相。

　　文殊师利又菩萨摩诃萨不应于女人身取能生欲想相而为说法亦不乐见若入佗家不与小女处女寡女等共语。

　　此第六远欲想也欲想能杀害菩提心故或有染其形容姿态语笑威仪折旋俯仰皆能生于欲想须以九想观治之处女者居处在家未嫁之女也寡女即无夫者也。

　　△七远不男人(无志操之缘)。

　　亦复不近五种不男之人以为亲厚。

　　此第七远不男也不男坏乱菩提志故五不男者生剧妒变半也生谓从生以来便无男根剧谓以刀去势妒谓因见他淫方有妒心淫欲即起变谓今生变作半谓半月能男半月不能男也。

　　△八远其危害。

　　不独入佗家若有因缘须独入时但一心念佛。

　　此第八远危害也危害难处不合入故。

　　△九远讥嫌事(能生他爱缘)。

　　若为女人说法不露齿笑不现胸臆乃至为法犹不亲厚况复余事。

　　此第九远讥嫌也露齿笑现胸臆增佗不善之心为女说法当避讥嫌尚不宜亲厚况复余之事乎。

　　△十远乐畜养(能生自爱缘)。

　　不乐畜年少弟子沙弥小儿亦不乐与同师。

　　此第十远畜养也盖畜养小儿妨修正业故须远也自初远豪势至此远畜养十种恼乱分为二边九是生死一是涅槃二俱远离即寂灭之异名耳如此十法诸教皆然但不近二乘与诸教小异盖今是圆教行者弘通大乘独妙之经故须远离声闻缘觉小乘之人也。

　　△二即近论近处。

　　常好坐禅在于闲处修摄其心文殊师利是名初亲近处。

　　今修摄其心乃即近而论近亦是附定门助观也前远离十种恼乱即是修戒今常好坐禅即是修定次文观一切法空即是修慧今修定中有三意谓定心定处定门也心谓能期之心期于破障显理即修摄其心也处谓五缘中间居静处即今在于闲处也门谓修定要门乃五事中调心不沈不浮即今常好坐禅也。

　　△三非远近论近三初总标境智。

　　复次菩萨摩诃萨观一切法空。

　　此观一切法空即非远非近而论近亦是附慧门助观也初观字标智即中道能观之观智也中间一切法三字标境即十法界所观之境也后空字但是结成智境能观之智所观之境皆不可得即境智皆空。

　　△二别释境智。

　　如实相不颠倒不动不退不转如虚空无所有性一切语言道断不生不出不起无名无相实无所有无量无边无碍无障。

　　如实相三字别释境也空假二边对乎中道非一异名如非七方便之权名实以实为相故言如实相不颠等诸句别释观也不颠等者凡夫依正二报之法本是无常反执为常本是苦反执为乐本无我反执为我本不净反执为净此凡夫四倒也二乘于常乐我净四德反执为苦无常无我不净此二乘四倒也菩萨无此八倒故云不颠倒也不动者不为分段变易二种生死所动也不退者契寂灭理心心寂灭入萨婆若海也不转者不如凡夫流转生死不如二乘转凡成圣也如虚空者虚空但有名字名字求不可得中道观智亦但有名字亦求不可得无所有性者了一切法无自他共离四性之执此出性空之相也一切语言道断者即绝言思为相空之相也不生者所破之惑能破之智悉皆称理故不生也不出者如来所治全体即是故无可出不起者以入理故方便理教一切皆寂也此实相之理名不能名故性空相不能相故相空故云无名无相此重牒前无所有等也无所有者重叹中道观智之体无二边之有也无量者非阴界入诸数法故无边者非如偏小有分限法故无碍者遍入诸法故无障者无能遮止故虽复多句祇是能观无相无作与境合耳亦只是对一切法名一切空。

　　△三结成境智。

　　但以因缘有从颠倒生故说常乐观如是法相是名菩萨摩诃萨第二亲近处。

　　上直明中道观慧非解非惑绝二边之相今明双照二边从惑因缘生生死从解因缘生涅槃又因缘生有于涅槃从颠倒生者生于生死此则双照意显也常乐观如是法者即三谛等法也又但因缘有从颠倒生者结不思议三谛境也故说者不思议教也常乐观者结不思议三观也。

　　△二偈颂三初颂标章。

　　尔时世尊欲重宣此义而说偈言。

　　若有菩萨于后恶世无怖畏心欲说是经。

　　颂上欲说是经当安住四法由住忍地心不惊怖故云无怖畏心。

　　△二颂修行二初颂事远近。

　　应入行处及亲近处常离国王及国王子大臣官长凶险戏者及旃陀罗外道梵志亦不亲近增上慢人贪着小乘三藏学者。

　　自应入行处下十四行颂上离十恼事约远论近也。

　　破戒比丘名字罗汉及比丘尼好戏笑者深着五欲求现灭度诸优婆夷皆勿亲近。

　　名字罗汉者谓假名阿罗汉非实证得也求现灭度几近小乘非大法器故弘大乘经者即不得亲近也。

　　若是人等以好心来到菩萨所为闻佛道菩萨则以无所畏心不坏希望而为说法寡女处女及诸不男皆勿亲近以为亲厚。

　　不希望者如左溪尊者未尝为利说一句法未尝因法受一毫财如是存心方可谓之无希望也。

　　亦莫亲近屠儿魁脍畋猎渔捕为利杀害贩肉自活炫卖女色如是之人皆勿亲近。

　　屠杀也亦分割其肉曰屠脍细切肉也贩者买贱而卖贵也炫自媒也此等皆非清净之行故宜远之。

　　凶险相扑种种嬉戏诸淫女等尽勿亲近莫独屏处为女说法若说法时无得戏笑入里乞食将一比丘若无比丘一心念佛是则名为行处近处以此二处能安乐说。

　　入里乞食者杂阿含经云有一羊往粪聚饱食还群贡高我得好食比丘亦如是得四事供养已起染着想不知出要向诸比丘贡高毁蔑他人我得彼不能得是为羊比丘乞食若师子王遇大兽即啖不味不着得小兽即啖不鄙不薄比丘亦尔得四事供养已不起染着想自知出要无增减心是为师子王比丘乞食又比丘乞食未得食前应念为修道故补饥疮须行乞食既得食已为报施恩念道不辍。

　　△二颂非远近。

　　又复不行上中下法有为无为实不实法亦不分别是男是女不得诸法不知不见是则名为菩萨行处。

　　上中下法者约教则以别教为上通教为中藏教为下约人或指三乘或三教菩萨今约废权说故云不行等有为等者有为是世间法故不实无为是出世间法故实亦不分别等者观音义疏以男女表对定慧慧表男定表女正引此二句以明定慧之法性本绝言不可分别故下即云不得诸法等。

　　一切诸法空无所有无有常住亦无起灭是名智者所亲近处颠倒分别诸法有无是实非实是生非生在于闲处修摄其心安住不动如须弥山观一切法皆无所有犹如虚空无有坚固不生不出不动不退常住一相是名近处。

　　此颂上常好坐禅及观一切法空等文可见也。

　　△三颂行成三初标。

　　若有比丘于我灭后入是行处及亲近处说斯经时无有怯弱。

　　此标行成事成则外仪无失理成则内心无滞故说经时无怯弱也。

　　△二释。

　　菩萨有时入于静室以正忆念随义观法从禅定起为诸国王王子臣民婆罗门等开化演畅说斯经典其心安隐无有怯弱。

　　此释安乐之因因入静室修禅定故止于过恶得人无我外则不损因正忆念修智慧故离诸取着得法无我内无颠倒是则心不怯弱不怯弱名安乐也。

　　△三结。

　　文殊师利是名菩萨安住初法能于后世说法华经。

　　此颂长行总结初法即指身安乐行也。

　　△二口安乐行二初长行二初标章。

　　又文殊师利如来灭后于末法中欲说是经应住安乐行。

　　△二行法二初止行四初不说过。

　　若口宣说若读经时不乐说人及经典过。

　　此释口安乐之行法有止行观行今止行中初不乐说能听人及所听经典过者法华已前七方便之权法乃是佛为他机随他意语名不了义人若听受容有乐偏小之过法是随机之说则有何过若言法有过则是恼乱其听受之人非口安乐行之相也。

　　△二不轻慢。

　　亦不轻慢诸余法师。

　　此言弘经者不可倚恃所弘法华之圆而轻蔑偏权小教之法师也佛在世时尚以异方便及余深法用助圆实之正道后学顺教岂可固违须顺佛意将护物机。

　　△三不叹毁。

　　不说他人好恶长短于声闻人亦不称名说其过恶亦不称名赞叹其美。

　　初不说一切人次别举声闻不说他人长短者夫人恶闻其失故不谈人短好誉者必善毁故不称人长故日藏经云初中后夜减省睡眠精进坐禅诵经修道背舍生死向涅槃路不称他短不说己长。

　　△四不怨嫌。

　　又亦不生怨嫌之心。

　　怨去声损己则怨违情曰嫌若谓其所承之人及所禀之法妨害我道即是怨心若谓其人法鄙劣即是嫌心心机一动声说即发杜说过之源故不生怨嫌也安乐行者尚去顺己之喜况构无怨之恨。

　　△二观行。

　　善修如是安乐心故诸有听者不逆其意有所难问不以小乘法答但以大乘而为解说令得一切种智。

　　上既观诸法空心已住于毕竟空理无所取着必不执大而轻于小但随顺物情复不违于大乘法相或有难问则不说小乘法答但以大乘答者有二意若见其无大机而为说小但令得方便小益若不见其无大机而为说小则妨其大缘是故但为说大则无二者之咎。

　　△二偈颂三初颂标章。

　　尔时世尊欲重宣此义而说偈言。

　　菩萨常乐安稳说法于清净地而施床座以油涂身澡浴尘秽着新净衣内外俱净。

　　此二行颂上口安乐行中初标章也上总称应住今颂中别出行相行相有三初半行欲令现前人得安隐道及果即入如来室义次半行即坐如来座义后一行即着如来衣义以此三法导口业名安乐行也。

　　△二颂行法二初颂止行四初颂不轻慢。

　　安处法座随问为说。

　　今半行颂不轻慢若轻慢者则不随问为说也。

　　△二不说长短。

　　若有比丘及比丘尼诸优婆塞及优婆夷国王王子群臣士民以微妙义和颜为说若有难问随义而答。

　　△三不说人过。

　　因缘譬喻敷演分别以是方便皆使发心渐渐增益入于佛道。

　　若说人过生人毒念今不说其过故使发心入佛道佛道从喜生故也。

　　△四颂无怨嫌。

　　除懒惰意及懈怠想离诸忧恼慈心说法。

　　怨嫌心起则懈懒忧恼今以慈心说法颂无怨嫌者精进无忧故也上长行皆约止善说颂中皆约行善也。

　　△二颂观行。

　　昼夜常说无上道教以诸因缘无量譬喻开示众生咸令欢喜衣服卧具饮食医药而于其中无所希望但一心念说法因缘愿成佛道令众亦尔是则大利安乐供养。

　　上长行中云但以大乘答今颂云说无上道上云令得一切种智今颂云愿成佛道令众亦尔者令佗亦成佛道也。

　　△三颂行成四初颂标行成。

　　我灭度后若有比丘能演说斯妙法华经。

　　此一行标口安乐行成也。

　　△二无过难除。

　　心无嫉恚诸恼障碍亦无忧愁及骂詈者又无怖畏加刀杖等亦无摈出安住忍故。

　　此二行明内无过则外难不生如无臭物蝇则不来。

　　△三有善行成。

　　智者如是善修其心能住安乐如我上说。

　　△四格量功德。

　　其人功德千万亿劫算数譬喻说不能尽。

　　△三意安乐行二初长行三初标章。

　　又文殊师利菩萨摩诃萨于后末世法欲灭时受持读诵斯经典者。

　　△二行法四初止行四初不嫉谄。

　　无怀嫉妒谄诳之心。

　　夫二乘欲出生死故先除贪欲菩萨欲化佗故先除瞋见嫉是瞋垢谄是见垢嫉妒违慈悲之心非化他之法谄诳乖智慧之道非自行之法若智慧被障将何上求佛道若慈悲有妨将何下化众生是故菩萨之人欲修意安乐行最须弃之。

　　△二不轻骂。

　　亦勿轻骂学佛道者求其长短。

　　亦勿轻骂等者此戒菩萨之人不应自倚圆行而呵责别教行人学佛道者亦不自倚圆教之长求其权教之短知机呵责不知勿骂若其责骂容有退彼善根之义故云亦勿等也。

　　△三不恼乱。

　　若比丘比丘尼优婆塞优婆夷求声闻者求辟支佛者求菩萨道者无得恼之令其疑悔语其人言汝等去道甚远终不能得一切种智所以者何汝是放逸之人于道懈怠故。

　　比丘等四众皆有三乘之机故云求声闻等此戒不应以圆呵通教三乘者其本无大机强以圆呵乖心成恼通既被呵圆复未解前疑后悔大小俱失以去佛道迂回名甚远此恼别教行人今文虽曰呵通以通教中复有别机故也若匆匆取证沈空滞寂不能得一切种智此恼通教行人厌生死懒化导名懈怠悲华经明小乘者为懈怠。

　　△四不诤竞。

　　又亦不应戏论诸法有所诤竞。

　　△二观行四初起大悲心违于嫉谄。

　　当于一切众生起大悲想。

　　此下四科明观行也即约前四恶起于行善也。

　　△二起慈父心违于轻骂。

　　于诸如来起慈父想。

　　凡求佛道即是学人敬学如佛不得轻骂。

　　△三起大师想违于恼乱。

　　于诸菩萨起大师想于十方诸大菩萨常应深心恭敬礼拜。

　　以理论之三乘皆是菩萨有化训之德皆是众生之师应起师想勿言其短。

　　△四平等说法违于诤论。

　　于一切众生平等说法以顺法故不多不少乃至深爱法者亦不为多说。

　　平等破偏执之诤法本平等故云以顺法也不多不少者量其机器之利钝也。

　　△三结成二初由止恶恶不能加。

　　文殊师利是菩萨摩诃萨于后末世法欲灭时有成就是第三安乐行者说是法时无能恼乱。

　　△二由观行胜人来集。

　　得好同学共读诵是经亦得大众而来听受听已能持持已能诵诵已能说说已能书若使人书供养经卷恭敬尊重赞叹。

　　由观行故胜人来集得好同学也。

　　△二偈颂二初颂行法二初颂止行四初颂不嫉谄。

　　尔时世尊欲重宣此义而说偈言。

　　若欲说是经当舍嫉恚慢谄诳邪伪心常修质直行。

　　△二颂不轻骂。

　　不轻蔑于人。

　　△三颂不诤竞。

　　亦不戏论法。

　　△四颂不恼乱。

　　不令佗疑悔云汝不得佛。

　　△二颂观行四初颂于一切起大悲心。

　　是佛子说法常柔和能忍慈悲于一切不生懈怠心。

　　△二颂于菩萨起大师想。

　　十方大菩萨愍众故行道应生恭敬心是则我大师。

　　△三颂于如来起慈父想。

　　于诸佛世尊生无上父想。

　　△四颂平等说法息诤论。

　　破于憍慢心说法无障碍。

　　△三颂行成。

　　第三法如是智者应守护一心安乐行无量众所敬。

　　△四誓愿安乐行二初长行二初明行法三初标章。

　　又文殊师利菩萨摩诃萨于后末世法欲灭时有持是法华经者。

　　以身口意与慈悲俱即誓愿安乐行发愿流通此经故也。

　　△二行法二初标誓愿境二初慈誓境。

　　于在家出家人中生大慈心。

　　通取曾发方便心而未出三界者名在家断见思惑尽出三界者名出家此摄得两教二乘三教菩萨此辈既皆具无明有苦可拔亦应是大悲境但其皆曾发偏小之心与慈誓相应须与其圆道圆果之乐故言生大慈心以慈能与乐故也。

　　△二悲誓境。

　　于非菩萨人中生大悲心。

　　通取未曾发方便心者名非菩萨此摄得三界内者既全不曾发小乘方便之心况复能发大乘真实之心则知此等皆是界内流转生死之徒亦须与乐但其流转无际正与悲誓相应宜拔其苦因苦果故言生大悲心以悲能拔苦故也。

　　△二起誓愿由二初起慈誓之由。

　　应作是念如是之人则为大失如来方便随宜说法。

　　此即起慈之由也如是之人指上曾发方便心者由乐小故执佛方便以为真实不会圆道故言大失大失是慈誓之由也。

　　△二起悲誓之由。

　　不闻不知不觉不问不信不解。

　　指上未曾发偏圆心者由未发偏圆之心不闻偏圆二道故以不闻偏道为无闻慧不知偏道为无思慧不觉偏道为无修慧又无圆三慧何者不问圆道故不闻不信圆道故不思不解圆道故不修偏圆三慧权实皆无甚可怜愍即起悲之由也问云何得知前三是权后三是实答准正发誓文但牒后三而为是经故云其人虽不问不信不解是经。

　　△三正立誓愿。

　　其人虽不问不信不解是经我得阿耨多罗三藐三菩提时随在何地以神通力智慧力引之令得住是法中。

　　此正发誓愿也彼人虽不问不信偏圆二道菩萨不约偏道发誓但欲与其圆道三慧故言虽不问不信不解此经我得三菩提引令得入也。

　　△三结成三初总结无过失。

　　文殊师利是菩萨摩诃萨于如来灭后有成就此第四法者说是法时无有过失。

　　今总结无过失既无过失则是行成行云何成以其立大誓愿故即入如来室行成以其知四众失圆道故即坐如来座行成以其誓制其心不懈怠故即着如来衣行成三行具立故言行成无过失者慈悲成故无瞋垢失如来衣成故无懈怠失如来座成故无谄曲失以由此第四誓愿行成故无诸失也。

　　△二别结慈悲成。

　　常为比丘比丘尼优婆塞优婆夷国王王子大臣人民婆罗门居士等供养恭敬尊重赞叹虚空诸天为听法故亦常随侍若在聚落城邑空闲林中有人来欲难问者诸天昼夜常为法故而卫护之能令听者皆得欢喜。

　　此别结慈悲行成也以慈成故摄得四众人天供养听法誓愿成故感佛神通诸天卫护如来座成不著于法故听者欢喜也。

　　△三释誓愿行成。

　　所以者何此经是一切过去未来现在诸佛神力所护故。

　　此释誓愿行成三世诸佛尚皆守护况诸天耶。

　　△二叹经妙二初法说二初昔未显说。

　　文殊师利是法华经于无量国中乃至名字不可得闻。

　　此昔未曾显说故昔不得也。

　　△二今日乃得。

　　何况得见受持读诵。

　　△二譬说二初不与珠譬昔未曾显说二初开譬六初威伏诸国。

　　文殊师利譬如强力转轮圣王欲以威势降伏诸国。

　　今以轮王譬如来化世降伏诸国譬降伏五阴十二入十八界诸境。

　　△二小王不顺。

　　而诸小王不顺其命。

　　小王譬诸烦恼未得无漏智慧调伏名不顺其命也。

　　△三起兵往伐。

　　时转轮王起种种兵而往讨伐。

　　起种种兵譬七贤中所修方法为前军须陀洹斯陀含中所修方法为次军阿那含阿罗汉中所修方法为后军所破者是三毒等分八万四千之寇盗能破者是八万四千法门之官兵。

　　△四有功欢喜。

　　王见兵众战有功者即大欢喜。

　　△五随功赏赐。

　　随功赏赐或与田宅聚落城邑或与衣服严身之具或与种种珍宝金银琉璃砗磲码瑙珊瑚琥珀象马车乘奴婢人民。

　　田即三昧宅即智慧聚落即初果二果邑即三果城即四果涅槃衣服即惭忍善法严身之具即助道善法也种种七宝即七觉支等象马车乘即二乘尽智无生智也奴婢即神通得有漏善法如入民即七贤位也随功赏赐者随其精进功能故佛轮王见小乘众破见思贼有微功者赐事禅定无漏田宅若见大士应破大惑获大功勋即赐以髻中明珠也。

　　△六而不与珠。

　　唯髻中明珠不以与之所以者何独王顶上有此一珠若以与之王诸眷属必大惊怪。

　　髻喻权珠喻实言髻中明珠者实为权所隐也在顶上者譬极果所宗有出分段生死之机为小功勋有出变易生死之机为大功勋惊怪者未有大功忽赐髻珠诸臣皆疑怪譬众生大机未动忽说此经二乘疑惑菩萨惊怪。

　　△二合譬六初合威伏诸国。

　　文殊师利如来亦复如是以禅定智慧力得法国土王于三界。

　　此下六科合上譬也。

　　△二合小王不顺。

　　而诸魔王不肯顺伏。

　　△三合起兵往伐。

　　如来贤圣诸将与之共战。

　　△四合有功欢喜。

　　其有功者心亦欢喜。

　　△五合随功赏赐。

　　于四众中为说诸经令其心悦赐以禅定解脱无漏根力诸法之财又复赐与涅槃之城言得灭度引导其心令皆欢喜。

　　根力者即三十七道品中五根五力也修此根力即不漏落六道生死故名无漏根力也涅槃此云灭度今即小乘真空涅槃也此真空涅槃能防见思之非御生死之敌故名涅槃城。

　　△六合而不与珠。

　　而不为说是法华经。

　　△二与珠譬今得闻二初开譬二初有勋。

　　文殊师利如转轮王见诸兵众有大功者心甚欢喜。

　　△二与珠。

　　以此难信之珠久在髻中不妄与人而今与之。

　　珠在髻中者实为权所覆也解髻即开权与珠即显实用譬法华开权显实也四十余年秘而不谭故云不妄与人。

　　△二合譬二初合有勋。

　　如来亦复如是于三界中为大法王以法教化一切众生见贤圣军与五阴魔烦恼魔死魔共战有大功勋灭三毒出三界破魔网尔时如来亦大欢喜。

　　△二合与珠。

　　此法华经能令众生至一切智一切世间多怨难信先所未说而今说之文殊师利此法华经是诸如来第一之说于诸说中最为甚深末后赐与如彼强力之王久护明珠今乃与之文殊师利此法华经诸佛如来秘密之藏于诸经中最在其上长夜守护不妄宣说始于今日乃与汝等而敷演之。

　　一切智者谓一切内法内名能知能解一切外法外名亦能知能解但不能以一切道起一切种故名一切智内法内名者谓理内所诠法相及能诠名字外法外名者即理外所诠法相及能诠名字空观若成于此名相悉能体达多怨者如五千退席等如云如来现在犹多怨嫉是也虽信者如中下根譬喻因缘二周之后方能信解是也于诸说中等者此经于已今当说最为第一故也明珠者明譬中道智珠喻圆实之理能令至一切智智即果名行始为因行终为果是行一第一之说是教一秘密之藏是理一安置诸子秘密藏中我亦不久自住其中即兼人一。

　　△二偈颂二初颂行法二初超颂行成。

　　尔时世尊欲重宣此义而说偈言。

　　常行忍辱哀愍一切乃能演说佛所赞经。

　　上长行中总明行成今偈颂中别显也常行忍辱颂着忍辱衣行成哀愍一切颂入慈悲室行成乃能演说颂坐法空座行成。

　　△二追颂行法三初颂誓愿境。

　　后末世时持此经者于家出家及非菩萨应生慈悲。

　　△二颂誓愿由。

　　斯等不闻不信是经则为大失。

　　△三正立誓愿。

　　我得佛道以诸方便为说此法令住其中。

　　△二颂叹经二初颂开譬二初颂不与珠譬。

　　譬如强力转轮之王兵战有功赏赐诸物象马车乘严身之具及诸田宅聚落城邑或与衣服种种珍宝奴婢财物欢喜赐与。

　　△二颂与髻珠譬。

　　如有勇健能为难事王解髻中明珠赐之。

　　△二颂合譬二初颂合不与珠。

　　如来亦尔为诸法王忍辱大力智慧宝藏以大慈悲如法化世见一切人受诸苦恼欲求解脱与诸魔战为是众生说种种法以大方便说此诸经。

　　△二颂合与珠譬。

　　既知众生得其力已末后乃为说是法华如王解髻明珠与之此经为尊众经中上我常守护不妄开示今正是时为汝等说。

　　△三总结行成之相三初结劝四行。

　　我灭度后求佛道者欲得安稳演说斯经应当亲近如是四法。

　　此下二十三行是第三总结行成感征之相以劝修行今结劝身口意誓愿四行也。

　　△二三障清净三初报障转转现报。

　　读是经者常无忧恼又无病痛颜色鲜白。

　　灭现世忧恼即除苦受之报此转现报之心也无病痛颜色鲜白即转现报之色也。

　　△二业障转转生报。

　　不生贫穷卑贱丑陋。

　　此转恶业也恶业之因应感恶果由持经力转恶因而得好果即转生报也不生即无恶生业现在持经不作贫穷之业来世不生卑贱也。

　　△三烦恼障转转后报二初别明三烦恼障转三初别明贪障转。

　　众生乐见如慕贤圣天诸童子以为给使。

　　多贪欲者为人忽慢又障生梵天今贪欲障转故众生乐见人不忽慢天童给使不障生梵天。

　　△二别明瞋障转。

　　刀杖不加毒不能害若人恶骂口则闭塞游行无畏如师子王。

　　舍瞋则除内刀箭入阵则外刃不伤故云刀杖不加。

　　△三别明痴障转。

　　智慧光明如日之照。

　　△二总明一切障转六初梦入十信二初正明慈悲报。

　　若于梦中但见妙事见诸如来坐师子座诸比丘众围绕说法又见龙神阿修罗等数如恒沙恭敬合掌。

　　△二正见无痴报。

　　自见其身而为说法。

　　从若于梦中至此总是梦入圆教十信位。

　　△二梦入十住。

　　又见诸佛身相金色放无量光照于一切以梵音声演说诸法佛为四众说无上法见身处中合掌赞佛闻法欢喜而为供养得陀罗尼证不退智佛知其心深入佛道即为授记成最正觉汝善男子当于来世得无量智佛之大道国土严净广大无比亦有四众合掌听法。

　　既云证不退智即为授记者当知得入初住无生得记之位也。

　　△三梦修十行。

　　又见自身在山林中修习善法。

　　梦入十住之后既云又见自身在山林等知是十行修习善法也修习云行者前非无行不别而别至此最得行名故也。

　　△四梦悟十向。

　　证诸实相。

　　既云证诸实相知是十回向正观中道位也证诸者诸言正表断三十品无明也。

　　△五梦入十地。

　　深入禅定见十方佛。

　　深入禅定即第十地中无垢三昧入金刚定诸佛皆现摩顶受职也。

　　△六梦入妙觉。

　　诸佛身金色百福相庄严闻法为人说常有是好梦又梦作国王舍宫殿眷属及上妙五欲行诣于道场在菩提树下而处师子座求道过七日得诸佛之智成无上道已起而转法轮为四众说法经千万亿劫。

　　△三总结行成。

　　说无漏妙法度无量众生后当入涅槃如烟尽灯灭若后恶世中说是第一法是人得大利如上诸功德。

　　△大段第二本门开近显远亦名开师门之近迹显佛地之远本三初序段(下至汝等自当因是得闻)二正说段(尔时释迦至分别功德品弥勒说十九行偈竟)三流通段(分别功德品尔时佛告弥勒菩萨至经终)初文又二初品目。

　　妙法莲华经从地涌出品第十五(正本品目同今)

　　师严道尊鞠躬祗奉如来一命四方奔踊故言从地涌出(世界)三世化物惠利无疆一月万影孰能思量召过以示现弘经以益当故言从地涌出品(为人)虚空湛然无早无晚惑者执迹而闇其本召昔示今破近执而显远事(对治)寂场少父久服种智还年之药故老而若少寂光老儿亦久禀常住不死之方故少而若老示其药力咸令得知故言从地涌出品(第一义悉)文云是从何所来以何因缘集当知四悉檀因缘故涌出也。

　　○大段第二本门开近显远亦名开师门之近迹显佛地之远本三初序段从此下至汝等自当因是得闻二正说段从尔时释迦告弥勒下至分别功德品弥勒说十九行偈三流通段从偈后下十一品半经文也。

　　△二经文二初涌出二疑问初文又三初他方请弘。

　　尔时他方国土诸来菩萨摩诃萨过八恒河沙数于大众中起合掌作礼而白佛言世尊若听我等于佛灭后在此娑婆世界勤加精进护持读诵书写供养是经典者当于此土而广说之。

　　他方菩萨既闻迹门流通弘经福大咸欲发愿住此弘宣是故请也。

　　△二如来不许。

　　尔时佛告诸菩萨摩诃萨众止善男子不须汝等护持此经所以者何我娑婆世界自有六万恒河沙等菩萨摩诃萨一一菩萨各有六万恒河沙眷属是诸人等能于我灭后护持读诵广说此经。

　　如来止之凡有三义一者他方菩萨各各自有己任若住此土废彼利益二者他方菩萨于此土结缘事浅虽欲宣授必无巨益三者若复许之则不得召下方菩萨下方菩萨若不来此近迹不得破远本不得显为此三义故如来止之也召下方来亦有三义一者是我弟子应弘我法二者以缘深广能遍此土益遍他方土益三者得开近显远也。

　　△三下方涌出二初经家叙相五初涌出。

　　佛说是时娑婆世界三千大千国土地皆震裂而于其中有无量千万亿菩萨摩诃萨同时涌出。

　　地裂者地覆本眷属如迹隐本今开迹显本故裂地以表之。

　　△二身相。

　　是诸菩萨身皆金色三十二相无量光明。

　　△三住处。

　　先尽在此娑婆世界之下此界虚空中住。

　　住处者常寂光也常即常德寂即乐德光即净我二德此四德秘密之藏是其住处以不住法住秘藏中下方者法性之渊底玄宗之极地故言下方在下不属此空中不属彼非彼非此即中道也又出此不在上亦不在此下不上不下住在空中亦是中道。

　　△四闻命。

　　是诸菩萨闻释迦牟尼佛所说音声从下发来。

　　来之由者闻命故来(世界)弘法故来(为人)破执故来(对治)显本故来(第一义)皆如上说。

　　△五眷属。

　　一一菩萨皆是大众唱导之首各将六万恒河沙眷属况将五万四万三万二万一万恒河沙等眷属者况复乃至一恒河沙半恒河沙四分之一乃至千万亿那由他分之一况复千万亿那由他眷属况复亿万眷属况复千万百万乃至一万况复一千一百乃至一十况复将五四三二一弟子者况复单己乐远离行如是等比无量无边算数譬喻所不能知。

　　所将眷属者若人情往望谓领六万五万恒沙者为多领三二一者为少单己者只独若依文往寻六万五万者为少单己者为多故下偈文云单己独处者其数转过上若依法门者一一皆是导师能引众人至于宝所当知一己非独六万非多一即一道清净二即定慧三即戒定慧四即四谛五即五眼六即六度一一度具十法界界界互具成百法界界界十如即具千如如如十善即成万善一度具万六度即六万法门多不为多一不为少非多非少而多而少也。

　　△二大众问讯五初三业供养。

　　是诸菩萨从地出已各诣虚空七实妙塔多宝如来释迦牟尼佛所到已向二世尊头面礼足及至诸宝树下师子座上佛所亦皆作礼右绕三匝合掌恭敬以诸菩萨种种赞法而以赞叹住在一面欣乐瞻仰于二世尊。

　　树下之座即分身诸佛所坐者也拜绕是身赞法是口瞻仰是意也。

　　是诸菩萨摩诃萨从初涌出以诸菩萨种种赞法而赞于佛如是时间经五十小劫是时释迦牟尼佛默然而坐及诸四众亦皆默然五十小劫佛神力故令诸大众谓如半日。

　　五十小劫谓如半日四众遍见此乃隐长而现短借(犹与也)其神力令狭而见广俱是不可思议也五十小劫与半日者此是时节不可思议如来所见不以二相下方菩萨常面称扬如来默然常受其赞解者即短而长谓五十小劫惑者即长而短谓如半日斯为本迹而作弄引如来未说则暗本而执迹佛若开显则悟近而达远亦知不思议一也。

　　尔时四众亦以佛神力故见诸菩萨遍满无量百千万亿国土虚空。

　　四众遍见菩萨者此是如来借其神力令即狭而见广亦是不思议也夫肉眼天眼所见不远而今所睹充满虚空见雨猛知龙大见华盛知池深既知菩萨应相既多必并证得弥法界之真理也。

　　△二陈问讯词二初标四导师。

　　是菩萨众中有四导师一名上行二名无边行三名净行四名安立行是四菩萨于其众中最为上首唱导之师。

　　但举四人者欲拟开示悟入四十位耳如华严但举法慧功德林金刚幢金刚藏说四十位也。

　　△二正陈问词二初长行二初问如来安乐。

　　在大众前各共合掌观释迦牟尼佛而问讯言世尊少病少恼安乐行不。

　　△二问众生易度。

　　所应度者受教易不不令世尊生疲劳耶。

　　△二偈颂二初颂问如来安乐。

　　尔时四大菩萨而说偈言。

　　世尊安乐少病少恼教化众生得无疲倦。

　　世尊已离世间有漏五阴岂有病恼盖欲示同人法顺土常仪故须问云病恼耳。

　　△二颂问众生易度。

　　又诸众生受化易不不令世尊生疲劳耶。

　　△三佛答安乐二初答安乐。

　　尔时世尊于诸菩萨大众中而作是言如是如是诸。

　　善男子如来安乐少病少恼。

　　△二答易度二初根利德厚。

　　诸众生等易可化度无有疲劳所以者何是诸众生世世已来常受我化亦于过去诸佛恭敬尊重种诸善根此诸众生始见我身闻我所说即皆信受入如来慧。

　　根利德厚者世世已来常受大化始见我身即禀华严入如来慧果熟易零此一类众生则易度也。

　　△二根钝德薄。

　　除先修习学小乘者如是之人我今亦令得闻是经入于佛慧。

　　根钝德薄者世世已来不受大化为此等人故须开顿说渐三藏方等般若而调伏之亦令此人今闻法华入于佛慧比前虽难于佛甚易根虽利钝所入是同略举十意释之第一始见今见(初成道时名始见法华座席久后真实名今见)第二开合不开合(日照高山即说于顿不开不合为不入者开顿说渐三昧调伏令渐归顿为开合也)第三竖广横略横竖俱广(顿直竖入于法界故言竖广不历方便故言横略今历五味即是横广得入佛慧亦是竖广)第四本一迹多迹共本独(一台故本一千华故迹多迹与众经同故言共本与众经异故言独)第五加说不加说(加四菩萨说四十位故曰加说自说开示悟入不加于佗故曰不加)第六变土不变土(华王世界故言不变三变土田故言变土)第七多处不多处(七处八会是为多处耆阇崛山远处虚空故不多处)第八斥夺不斥夺(灭化城改客作故言斥夺无如此事故不斥夺)第九直显实开权显实(行大直道名直显实决了声闻法名开权显实)第十利根初熟钝根后熟(利根初熟始入佛慧钝根后熟今入佛慧)缘宜不同略为十异种智法界等无差别故今经云始见我身闻我所说即皆信受入如来慧除先修习学小乘者今闻此经入于佛慧明文在兹不须疑也。

　　△四偈颂随喜。

　　尔时诸大菩萨而说偈言。

　　善哉善哉大雄世尊诸众生等易可化度能问诸佛甚深智慧闻已信行我等随喜。

　　能问者即是华严中四大士法华中身子三请俱是能问也所问者即是问佛智慧也。

　　△五如来述叹。

　　于时世尊赞叹上首诸大菩萨善哉善哉善男子汝等能于如来发随喜心。

　　如来述叹与上大异何者上文随喜能问之人皆是菩萨及所化之人闻已信行即是于菩萨等发随喜心也今如来述叹何故却云汝等能于如来发随喜心盖能问者皆是古佛汝能随喜即是随喜如来是则菩萨随喜其迹如来述叹其本此亦密表寿量何者今叹菩萨尚是古佛密表今佛非今成也既非今成必有远本未得彰灼故是密表。

　　△二疑问二初此土菩萨疑念二初长行疑念。

　　尔时弥勒菩萨及八千恒河沙诸菩萨众皆作是念我等从昔已来不见不闻如是大菩萨摩诃萨众从地涌出住世尊前合掌供养问讯如来时弥勒菩萨摩诃萨知八千恒河沙诸菩萨等心之所念并欲自决所疑。

　　此下是第二疑问序弥勒及诸菩萨咸疑念者凡有四意一者自寂场以后今座以前十方大士来会不绝虽不可限我以补处智力悉见悉知何于此众不识一人又我游化十方奉觐诸佛一切海会咸所谙知就履历处亦所不识若来若去推求不识不识则无世界益故须疑问二者彼诸大士是前进先达弥勒是后番末学后不知前例如文殊不知入定女人境界女人不知弃诸盖菩萨境界以不识故不知彼之内善自善不生无为人益故须疑问三者彼等大士本达实相底应现十方别头教化所有真应皆非弥勒境界既不识彼利物之道即不识病无对治益故须疑问四者佛托弘经召诸大士大士奉师严命故来密开寿量非时众之所知既不识如来密旨则无第一义益故须疑问也然弥勒迹居补处本亦应深何当如此不识凡有二义若约实论则近成补处不知久本若约权论则本高迹下为物腾疑也。

　　△二偈颂正问五初问何处来。

　　合掌向佛以偈问曰。

　　无量千万亿大众诸菩萨昔所未曾见愿两足尊说是从何所来。

　　△二问何缘来。

　　以何因缘集巨身大神通智慧叵思议其志念坚固有大忍辱力众生所乐见为从何所来。

　　△三叙其数量。

　　一一诸菩萨所将诸眷属其数无有量如恒河沙等或有大菩萨将六万恒沙如是诸大众一心求佛道是诸大师等六万恒河沙俱来供养佛及护持是经将五万恒沙其数过于是四万及三万二万至一万一千一百等乃至一恒沙半及三四分亿万分之一千万那由他万亿诸弟子乃至于半亿其数复过上百万至一万一千及一百五十与一十乃至三二一单己无眷属乐于独处者俱来至佛所其数转过上如是诸大众若人行筹数过于恒沙劫犹不能尽知。

　　△四问其师谁。

　　是诸大威德精进菩萨众谁为其说法教化而成就从谁初发心称扬何佛法受持行谁经修习何佛道。

　　△五弥勒结请五初结叹神力。

　　如是诸菩萨神通大智力。

　　△二请答来处。

　　四方地振裂皆从中涌出世尊我昔来未曾见是事愿说其所从国土之名号我常游诸国未曾见是众。

　　△三请答来缘。

　　我于此众中乃不识一人忽然从地出愿说其因缘。

　　△四大会同请。

　　今此之大会无量百千亿是诸菩萨等皆欲知此事是诸菩萨众本末之因缘。

　　△五请答师主。

　　无量德世尊惟愿决众疑。

　　△二佗土菩萨疑。

　　尔时释迦牟尼佛分身诸佛从无量千万亿他方国土来者在于八方诸宝树下师子座上结跏趺坐其佛侍者各各见是菩萨大众于三千大千世界四方从地涌出住于虚空各白其佛言世尊此诸无量无边阿僧祇菩萨大众从何所来尔时诸佛各告侍者诸善男子且待须臾有菩萨摩诃萨名曰弥勒释迦牟尼佛之所授记次后作佛已问斯事佛今答之汝等自当因是得闻。

　　其佛侍者即他方菩萨是分身眷属横在十方与弥勒同疑俱不知如来本地成佛甚久于是各各以疑陈于己佛佛皆抑待弥勒故云弥勒已问斯事汝等自当因是得闻谓分身诸佛自谓答问之益不在于我故不为答抑待释迦答弥勒问故云待弥勒耳何者弥勒所问事迹不轻释尊一代未曾显说因兹答问广显长寿此一代玄秘在佛自开汝自当闻我不应答。

　　△二此半品下至分别功德品弥勒说偈尽本门正说段二初诫许二正说初文又二初长行二初诫二初述赞。

　　尔时释迦牟尼佛告弥勒菩萨善哉善哉阿逸多乃能问佛如是大事。

　　△二正诫。

　　汝等当共一心被精进铠发坚固意。

　　一心诫勿乱被铠诫勿怠坚固诫勿退也。

　　△二许二初标示果智慧。

　　如来今欲显发宣示诸佛智慧。

　　△二三世开化教。

　　诸佛自在神通之力诸佛师子奋迅之力诸佛威猛大势之力。

　　科云开化教者宣示也自在神力者过去益物也师子奋迅者十方分身所被之处现在益物也大势威猛者未来益物也章安私谓如来自在者我德也神通者乐德也师子奋迅者奋迅除垢净德也大势威猛未来益物常德也。

　　△二偈颂二初颂诫。

　　尔时世尊欲重宣此义而说偈言。

　　当精进一心我欲说此事勿得有疑悔。

　　△二颂许二初颂智慧果。

　　佛智叵思议。

　　△二颂三世化。

　　汝今出信力住于忍善中昔所未闻法今皆当得闻我今安慰汝勿得怀疑惧佛无不实语智慧不可量所得第一法甚深叵分别如是今当说汝等一心听。

　　科颂三世者前师子等以明三世文中亦无三世之语但以义势同三世耳今颂亦尔直以佛无不实语等半行偈文而用通之语既不虚则知三世益亦真实矣。

　　△二正说二初一品半正开近显远二分别功德品初记领初文又二初此品未略开近显远动执生疑二寿量品广开近显远断疑生信初文又二初略开近显远二初长行二初双答二初答师弟。

　　尔时世尊说此偈已告弥勒菩萨我今于此大众宣告汝等阿逸多是诸大菩萨摩诃萨无量无数阿僧祇从地涌出汝等昔所未见者我于是娑婆世界得阿耨多罗三藐三菩提已教化示导是诸菩萨调伏其心令发道意。

　　△二答处所。

　　此诸菩萨皆于是娑婆世界之下此界虚空中住。

　　下方空中住者释论明有底散三昧(底者下也散者空也此但消名若出体状下释者是)应作四说有者三有也底者非想非非想也(是有漏底)以深胜故为底(藏教)又有者名相也底者空也(是真谛底)以空寂故为底(通教)又有者二边俗也底者边际智满(是俗谛底)故为底(别教)今经以下方空为底不是上界不是下界表中道为底(圆教)于四释中但云有底不云散者底即散故。

　　△二双释二初释师弟二初双修智断。

　　于诸经典读诵通利思惟分别正忆念。

　　师知弟子修智断二德于经分别是修智正忆念是修断。

　　△二双证智断。

　　阿逸多是诸善男子等不乐在众多有所说常乐静处勤行精进未曾休息。

　　不乐在众是证断德勤行精进是证智德。

　　△二释处所。

　　亦不依止人天而住常乐深智无有障碍亦常乐于诸佛之法一心精进求无上慧。

　　不依止人天而住是释处也人天是二边不住者不着也深智无碍者依不思议智也乐于佛法者乐不思议境也境智甚深微即非浅行菩萨也。

　　△二偈颂二初颂双答二初答师弟。

　　尔时世尊欲重宣此义而说偈言。

　　阿逸汝当知是诸大菩萨从无数劫来修习佛智慧悉是我所化令发大道心此等是我子依止是世界常行头陀事志乐于静处舍大众愦闹不乐多所说如是诸子等学习我道法昼夜常精进为求佛道故。

　　△二答处所二初正答处所。

　　在娑婆世界下方空中住。

　　△二叹菩萨德。

　　志念力坚固常勤求智慧说种种妙法其心无所畏。

　　△二颂双释二初释师弟。

　　我于伽耶城菩提树下坐得成最正觉转无上法轮尔乃教化之令初发道心今皆住不退悉当得成佛我今说实语汝等一心信。

　　△二释处所。

　　我从久远来教化是等众。

　　△二因疑更请二初长行二初疑(动执生疑)。

　　尔时弥勒菩萨摩诃萨及无数诸菩萨等心生疑惑怪未曾有而作是念云何世尊于少时间教化如是无量无边阿僧祇诸大菩萨令住阿耨多罗三藐三菩提。

　　弥勒等既闻上菩提树下乃教化之今皆住不退又闻我从久远来教化是等众由闻此二说动执生疑。

　　△二请二(腾疑致请)初法说三初执近疑远。

　　即白佛言世尊如来为太子时出于释宫去伽耶城不远坐于道场得成阿耨多罗三藐三菩提从是已来始过四十余年世尊云何于此少时大作佛事以佛势力以佛功德教化如是无量大菩萨众当成阿耨多罗三藐三菩提。

　　此疑成道近所化甚多执近而疑远也伽耶此云山城去菩提道场约二十里故曰不远。

　　△二执远疑近。

　　世尊此大菩萨众假使有人于千万亿劫数不能尽不得其边斯等久远已来于无量无边诸佛所植诸善根成就菩萨道常修梵行。

　　△三难信结请。

　　世尊如此之事世所难信。

　　△二譬说二初开譬三初譬成道近意。

　　譬如有人色美发黑年二十五。

　　△二譬所化多意。

　　指百岁人言是我子其百岁人亦指年少言是我父生育我等。

　　△三总结譬难信。

　　是事难信。

　　△二合譬三初合近譬。

　　佛亦如是得道已来其实未久。

　　△二合远譬。

　　而此大众诸菩萨等已于无量千万亿劫为佛道故勤行精进善入出住无量百千万亿三昧得大神通久修梵行善能次第习诸善法巧于问答人中之宝一切世间甚为希有。

　　此菩萨久种善根非止伽耶发心善入出住者九次第定是善入师子奋迅三昧是善出超越三昧是善住(藏通)从初地至十地名善入十地入重玄门再修凡夫事名善出妙觉遍满名善住(别教)毕法性三昧名善入首楞严三昧名善出王三昧名善住(圆教)次第习诸善法者据因为善习就果为善入善答难问者具福慧二种庄严也七方便之尊故云人中宝也。

　　△三合请答三初举佛语。

　　今日世尊方云得佛道时初令发心教化示导令向阿耨多罗三藐三菩提世尊得佛未久乃能作此大功德事。

　　△二明请意二初为现在。

　　我等虽复信佛随宜所说佛所出言未曾虚妄佛所知者皆悉通达。

　　弥勒自谓现在见闻我虽未达信而已矣。

　　△二为未来。

　　然诸新发意菩萨于佛灭后若闻是语或不信受而起破法罪业因缘。

　　今所请者正为未来浅行新发意者喜生诽谤谤则堕于恶道不退者虽能信而不谤不能增道若为分别而说令谤者则生信信者则增道。

　　△三正请答二初除我等疑。

　　唯然世尊愿为解说除我等疑。

　　△二除未来疑。

　　及未来世诸善男子闻此事已亦不生疑。

　　△二偈颂二初颂法说三初颂执近。

　　尔时弥勒菩萨欲重宣此义而说偈言。

　　佛昔从释种出家近伽耶坐于菩提树尔来尚未久。

　　△二颂疑远。

　　此诸佛子等其数不可量久已行佛道住于神通力善学菩萨道不染世间法如莲华在水从地而涌出皆起恭敬心住于世尊前是事难思议。

　　△三颂结请。

　　云何而可信佛得道甚近所成就甚多愿为除众疑如实分别说。

　　△二颂譬说二初颂开譬。

　　譬如少壮人年始二十五示人百岁子发白而面皱是等我所生子亦说是父父少而子老举世所不信。

　　△二颂合譬三初颂合近。

　　世尊亦如是得道来甚近。

　　△二颂合远。

　　是诸菩萨等志固无怯弱从无量劫来而行菩萨道巧于难问答其心无所畏忍辱心决定端正有威德十方佛所赞善能分别说不乐在人众常好在禅定为求佛道故于下空中住。

　　△三颂合请(请于佛答)。

　　我等从佛闻于此事无疑愿佛为未来演说令开解若有于此经生疑不信者即当堕恶道愿今为解说是无量菩萨云何于少时教化令发心而住不退地。

　　法华经科注卷第五
卍新纂续藏经第 31 册 No. 0606 法华经科注


　　妙法莲华经科注卷第六

　　△二寿量品广开近显远断疑生信二初品目。

　　妙法莲华经如来寿量品第十六(正经云如来现寿品)

　　如来者十方三世诸佛二佛三佛本佛迹佛通号也寿量者诠量佛之功德也今正诠量本地三佛功德故言如来寿量品如来之义甚多且明二三如来成论云乘如实道来成正觉故名如来乘是法如如智实是法如如境境智和合则有因果照境未穷名为因尽源为果因圆果满即是乘如实道来成正觉此真身也以如实智乘如实道来生三有示成正觉此应身也即真应二身之义三如来者大论云如法相解如法相说故名如来如者法如如境非因非果有佛无佛性相常然遍一切处而无有异为如不动而至为来此法身如来法如如智乘如如真实之道来成正觉智称如理从理为如从智为来即报身如来也故论云如法相解故名如来以如如境智合故即能处处示成正觉如水银和真金能涂诸色像功德和法身处处应现往八相成道转法轮即应身如来也故论云如法相说故名如来然法身如来名毗卢遮那此翻遍一切处报身如来名卢舍那此翻净满应身如来名释迦文翻度沃蕉是三身若单取则不可大经云法身亦非般若亦非解脱亦非三法具足称秘密藏名大涅槃不可一异纵横并别圆览三法称假名如来也问此品无三佛名那作此释答虽不标名而具其义文云非如非异不如三界见于三界此非偏如显此圆如即法身如来义也又云如来如实知见三界之相即是如如智称如如境此报身如来义也又云或示己身己事或示他身他事即应身如来义也若但性德三如来者是横但修德三如来是纵先法后报次应亦是纵今经圆说三如来是不纵不横三如来也论云示现三种菩提一应化菩提二报佛菩提三法佛菩提故经具其义论出其名不作上释宁会经论耶寿量者寿是受义真如不隔诸法故名受又境智相应故名受又一期报得百年不断故名受量者诠量也诠量法如来以如理为命有佛无佛性相常然不论相应与不相续亦无有量及无量文云非如非异非实非虚是也诠量报如来以如如智契如如境境发智为报智冥境为受境既无量无边常住不灭智亦如是函大盖大经云我智力如是慧光照无量寿命无数劫久修业所得是也诠量应身同缘者缘长同长缘促同促文云数数现生数数现灭云云自彼于我无为或复自说名字不同年纪大小是也法身非量非无量报身金刚前有量金刚后无量应身随缘则有量应用不断则无量更作常等四句料简先别次通别者非常非无常即法身也常者报身亦非常非无常也亦常亦无常应身也应用无尽为亦常数唱涅槃名亦无常通途圆说者一一如来悉备四句法身四者非常非无常者双破凡圣八倒故常者如虚空常故无常者无凡夫生灭倒故亦常亦无常者寂而双照故报身四者非常非无常境智冥故常者出过二乘故无常者无生灭倒故亦常亦无常能双照故应身四者非常非无常者非报非生死故常者常应同故无常者同无常故亦常亦无常者两存故此品通明诠量三身若从别意正在报身何以故义便文会义便者报身智慧上冥下契三身宛足故也文会者我成佛已来甚大久远故能三世利益众生所成者即法身能成者即报身法报合即应身益物故也以此推之正意是论报佛功德也。

　　△二经文二初诫信四初三诫。

　　尔时佛告诸菩萨及一切大众诸善男子汝等当信解如来诚谛之语复告大众汝等当信解如来诚谛之语又复告诸大众汝等当信解如来诚谛之语。

　　上迹门有三请一诫今文有四请四诫前后合有五诫七请奇特大事殷勤郑重也诚是忠诚谛是审实不欺于物言则诣真昔为七方便人凡有所说皆是随他意语非告诚实今法华纯圆开显之教即是随自意语示之以要故言诚谛。

　　△二三请。

　　是时菩萨大众弥勒为首合掌白佛言世尊惟愿说之我等当信受佛语如是三白已。

　　△三重请。

　　复言惟愿说之我等当信受佛语。

　　△四重诫。

　　尔时世尊知诸菩萨三请不止而告之言汝等谛听。

　　△二正答二初长行二偈颂初文又二初法说二譬说初文又二初三世益物二总结不虚初文又二初过去益物二初出执近情三初出所迷法。

　　如来秘密神通之力。

　　△二出能迷众。

　　一切世间天人及阿修罗。

　　△三出迷远谓。

　　皆谓今释迦牟尼佛出释氏宫去伽耶城不远坐于道场得阿耨多罗三藐三菩提。

　　前二科文于此并释秘密者一身即三身名为秘三身即一身名为密又昔所不说名为秘唯佛自知名为密神通之力者三身之用也神是天然不动之理即法性身也通是无壅不思议慧即报身也力是干用自在即应身也佛于三世等有三身于诸教中秘之不传故一切世间天人修罗皆谓今佛始于道树得此三身故执近以疑远此本门法说中不复言及二乘但对菩萨菩萨摄在天人修罗三善道内余三恶趣罪重根钝少智不知。

　　△二破近显远二初法譬显远二初法说显远。

　　然善男子我实成佛已来无量无边百千万亿那由他劫。

　　此下明破执遣迷以显久远之本上文诚谛之诫即是此也今正明显远如来既说成佛甚大久远则谓伽耶近成之执即破破近显远略有十意如法华玄义第九具出此文正用破近显远废近显远二意破近谓之执情废今日之近教也。

　　△二举譬格量三初举譬问。

　　譬如五百千万亿那由他阿僧祇三千大千世界假使有人抹为微尘过于东方五百千万亿那由他阿僧祇国乃下一尘如是东行尽是微尘诸善男子于意云何是诸世界可得思惟校计知其数不。

　　△二答不知。

　　弥勒菩萨等俱白佛言世尊是诸世界无量无边非算数所知亦非心力所及一切声闻辟支佛以无漏知不能思惟知其限数我等住阿惟越致地于是事中亦所不达世尊如是诸世界无量无边。

　　△三合显远。

　　尔时佛告大菩萨众诸善男子今当分明宣语汝等是诸世界若着微尘及不著者尽以为尘一尘一劫我成佛已来复过于此百千万亿那由他阿僧祇劫。

　　△二益物所宜三初益物之处。

　　自从是来我常在此娑婆世界说法教化亦于余处百千万亿那由他阿僧祇国导利众生。

　　此过去益物所宜须显处者上引譬中既言成佛甚久未审久居何处故云常在此土及余他国而作佛事。

　　△二拂迹上疑。

　　诸善男子于是中间我说然灯佛等又复言其入于涅槃如是皆以方便分别。

　　昔见诸教所说处处行因不同即是疑因又见处处得记不同即是疑果如此行因得记之说皆不知是果后方便故生于疑也今拂除此疑故指然灯佛时行因即拂因疑又指然灯佛时得记及入涅槃即拂果疑如此因果非复一条皆成方便非实说也故名拂疑又复言其者即是中间施化之其耳盖佛昔于然灯佛世为菩萨之时自入涅槃不得云是然灯涅槃也。

　　△三正明益宜二初感应。

　　诸善男子若有众生来至我所我以佛眼观其信等诸根利钝随所应度。

　　至我所者即是过去众生渐顿两机冥扣法身也佛眼观者即是久已成佛用佛眼鉴照无有遗差将欲起于胜劣两应而利益之善机凡有二力一感人天华报二感佛道果报若以法眼观知众生万善缘其重轻各得华报不能究竟知其终得种智果报若以佛眼圆照众生万善即能知其始因末果此经一向明佛眼观知众生万善究竟得佛一大事出世之正意也信等诸根者即信进念定慧五根也慧根即了因余根即缘因此二善根各有利钝通摄顿渐机缘顿机利钝即是圆别二教之人渐机利钝即是藏通二教之人又小乘根名钝大乘根名利又小乘根名利人天根名钝十法界众生所有善根利钝皆用为机不用恶法恶法非缘了二因故也如来悉照十界善机随所应度而现形声饶益也。

　　△二施化二初形声两益二初形益二初非生现生。

　　处处自说名字不同年纪大小。

　　处处者竖论即过去之处处行因国土也横论即昔日十方国土也名字不同者形即现矣则有名字因名召体机有大小形有胜劣劣是劣应即三十二相之身被藏通二教之机胜是胜应即八万四千相好之身被别圆二教之机此约示现佛法界身名字不同若现九法界身名字不同无量无边可以意得年纪大小者此明寿命长短大即胜应小即劣应劣应现寿有量胜应现寿无量此皆随所应度为其现身及命长短耳。

　　△二非灭现灭。

　　亦复现言当入涅槃。

　　应以灭度而得度者即现灭度令其恋仰而得解脱也此义现下譬说中。

　　△二声益。

　　又以种种方便说微妙法。

　　小身短寿即是说于渐教故言种种方便大身长寿即是说于顿教故言说微妙法。

　　△二得益欢喜。

　　能令众生发欢喜心。

　　虽初用渐终令入大故言能令欢喜仍此欢喜即是施化得益佛依四悉檀施形声两益众生获于四利称机则喜乖机则恼今既称机得益故欢喜也。

　　△二现在益物三初明机感。

　　诸善男子如来见诸众生乐于小法德薄垢重者。

　　如来见者即佛眼照也诸众生乐小法者即所见之机也南岳师云乐小者非小乘人也乃是乐近说者为小耳今当通说之所谓贪爱二十五有即人天之机贪着涅槃求自解脱即二乘之机乐于渐次迂回佛道即三教菩萨之机此等众机来至我所皆名乐小法也德薄者缘了二善功用微劣也垢重者见思二惑未除也此约迹门名乐小法若约本门说者乐闻出释氏宫近成之小不欲乐闻长远久成之大故言乐小此等小心非始今日若先乐大佛即不说始成说始成者皆为乐小法者耳。

　　△二明应化二初非生现生二初正明二初现生。

　　为是人说我少出家得阿耨多罗三藐三菩提。

　　此文科云现生者迹现于生也前明利钝两机来感法身今即现胜劣两应劣应应钝根胜应应利根此两应并有生法二身生劣应生身生者以正慧托胎出生行七步乃至六年苦行已还是也劣应法身生者即三十四心断结习尽所得五分法身是也胜应生身生者如华严等经说与诸菩萨处摩耶胎常说大乘之法出生十方各行七步是也胜应法身生者于寂灭道场金刚后心断无明惑尽得妙觉相应慧穷照法性万德种智圆明普备是也出家者劣应出分段生死家胜应出分段变易二种生死家也得菩提者劣应得有作四谛所发无漏尽无生智名为菩提胜应即照三谛一实之道一切种智为菩提也。

　　△二非生。

　　然我实成佛已来久远若斯但以方便教化众生令入佛道作如是说。

　　然我实成下正明本实不生但天人修罗见此二种生法二身谓言始生此则不然然我久已得此生法二身今日之生非实生也故云久远若斯若斯者如上譬之长久也但以方便下明既非实生何故现生但为利益乐小法人德薄垢重者使得佛道故言但以方便教化众生等非生而现生故云作如是说。

　　△二利益二初形声益。

　　诸善男子如来所演经典皆为度脱众生或说己身或说他身或示己身或示他身或示己事或示他事。

　　此明现生形声益物也说即是声教示即是形规形声不出自他若说法身是说己身若说应身是说他身言值然灯佛即是说己身然灯佛是我师即是说他身随自意语是说己身随他意语是说他身示现正报是示己事示现依报是示他事。

　　△二明不虚二初标不虚。

　　诸所言说皆实不虚。

　　言说不虚虽遍据声益声必兼形故须双释言不虚者渐顿二机禀此胜劣二应形声之益不虚也若约迹本二门论虚实者有二若对渐众生者昔方便行未得实道之益即是因虚执于近迹未得本地真实之益即是果虚今闻迹门之说同入实相即得因中实益闻本门之说即除执近之情得于长远果地之实益今得二实对昔二虚故言皆实不虚。

　　△二释不虚二初照理不虚形益。

　　所以者何如来如实知见三界之相。

　　此下总释益物不虚今先释形益不虚此中六句显于应身不离法身法身无形亦无起灭众生有起灭之机感于法身如来愿力应同起灭起灭之见出自众生故约三界以明诸句言如实知见者即是实智如理而照三界之实实则无三界之因相也。

　　无有生死。

　　无有分段变易二种生死之苦果也。

　　若退若出。

　　有五住集名退有二死果名出结上无二死家之因果也。

　　亦无在世及灭度者。

　　亦无在生死之世及入涅槃之灭此二俱灭故云亦无等。

　　非实非虚。

　　非于灭度之实非于生死之虚也。

　　非如非异。

　　非于世间之隔异非于出世之真如如上四句是明中道。

　　不如三界见于三界。

　　不如二种三界众生所见三界之相。

　　如斯之事如来明见无有错谬。

　　唯佛内具实智之用故如实穷照三界之实亦是随自意语亦是或说己身之事故大品云第一义中无所分别也如来实智虽无分别不妨以权智如量知见三界之相即同三界众生之见虽无二死而随他意示二死身说有二死虽无退无出而随他意说有退出虽亦无在世及灭度者而随他意示生世间示入涅槃说有在世有得灭者虽无实而说涅槃之实虽无虚而说三界之虚虽无三世之异而说有异虽无真谛如而说有如同于三界见于三界皆是随他意语名为说他身事示他身事如来二智明审二谛所以形声两益皆实不虚也。

　　△二称机不虚二初机感。

　　以诸众生有种种性种种欲种种行种种忆想分别故。

　　以诸众生根机利钝渐顿不同性欲行智种种差别欲令增诸善根故说己他之教不虚因缘譬喻也性者渐顿根性各有种种故须用为人悉檀生诸善根善根犹是性欲者渐顿二机若种种欲乐不同此须用世界悉檀随其乐欲皆令欢喜行者随其乐欲而修诸行此须用为人悉檀生其宿善若行中好多爱着致有妨障此须用对治悉檀破其现恶忆想是智慧即相似解渐顿二机居内外凡位有诸善根故欲乐欲乐故修行修行故得相似解此须用第一义悉檀随其所得忆想之解更为说法令得入理乃至初地欲乐修行二地之时亦忆想二地之境即是念想若发生二地真解即是念想观除言语法灭乃至妙觉果佛方得究竟离于忆想获常寂照耳。

　　△二施化。

　　欲令生诸善根以若干因缘譬喻言辞种种说法所作佛事未曾暂废。

　　此正对机施己他形声益欲令渐顿之机生种种善根故现若干己他身事若干己他声教若干因缘譬喻也若对渐机以三藏四门若干因缘譬喻于一一门中复有若干通教四门亦如是若对顿机如别圆亦各四门若干种种如净名三十二菩萨各说入不二法门华严中种种行类相貌皆为别圆根机施若干譬喻言辞说法也所作佛事未曾暂废者总结不虚也如上若干己他形声皆令众生入佛知见不为人天三乘小事故云佛事若一人独得灭度余人不得者所作佛事即为有废废即众生不得实益岂得云皆实不虚今七方便咸人一实所以得云皆实不虚佛事无废。

　　△二非灭现灭二初正明二初明本实不灭二初明果位常。

　　如是我成佛已来甚大久远寿命无量阿僧祇劫常住不灭。

　　成佛是果甚大久远等是常常故不灭既其不灭益至未来故寄此四字明未来大势威猛常住益物也。

　　△二举因况果。

　　诸善男子我本行菩萨道所成寿命今犹未尽复倍上数。

　　此举因况果以明常住也盖佛修圆因登初住时已得常寿常寿叵尽已倍上无量阿僧祇劫之数况果寿耶譬如太子时禄已不可尽况登尊极禄用宁可尽乎。

　　△二明迹中唱灭。

　　然今非实灭度而便唱言当取灭度。

　　迹中三身并有非灭唱灭之义现在众生见佛闻法或始见我身闻我所说即皆信受入如来慧或先修习学小乘者我今亦令得闻是经入于佛慧既入佛慧即知如来常住不灭不为此人而唱灭也其有悠悠结缘之众乃至五千退席之流移置他方之类现在未得种熟脱者此等众生缘在未来故以唱灭方便而教化之当知三身并有非灭唱灭之义法身非灭唱灭者如净名云法本不生今则不灭即是法身非灭又云是寂灭义即是法身唱灭何者若已了达不唱寂灭为未了者唱灭耳又若言照寂即是唱灭若言寂照即是唱生夫法身者虽非生非灭而亦有生灭若迷心执着即烦恼生而智慧灭若解心无染即智慧生而烦恼灭灭惑生解此是无常灭若解生惑灭即是寂灭此之生灭悉约法性而辨若无迷解二缘则不唱有此生灭也报身非灭唱灭者谁有智慧谁有烦恼而言智慧能破烦恼此即明闇不相除是报身不灭义众生未了闻此便谓即佛而生憍恣不复修道故复唱言道能灭惑有烦恼时则无智慧有智慧时则无烦恼岂非智慧能灭烦恼耶应身非灭唱灭者应是法报之用体既无灭用岂有穷即是应身不灭但为众生若常见佛则生憍恣故唱我于今夜当取灭度也又法身当体不生不灭报身了达无能生灭应身相续不生不灭是故三身并皆非灭今为方便教化众生应身唱灭事同二身皆唱灭也。

　　△二利益二初不灭众生有损二初不灭有损。

　　如来以是方便教化众生所以者何若佛久住于世薄德之人不种善根贫穷下贱贪着五欲入于忆想妄见网中。

　　此科云不灭有损者如前乐小法人见佛常在不种善根贫穷下贱不生真中二善故无益不断见思无明二恶则有损五欲即思惑忆想即见惑由此众生垢重故须唱灭不唱灭则二恶生而不灭二善损而不生也。

　　△二广释不灭。

　　若见如来常在不灭便起憍恣而怀厌怠不能生难遭之想恭敬之心。

　　若见佛常在世便起憍怠故有损不能生恭敬故无益憍恣即增见惑厌怠即生思惑不生难遭想即不能生见谛解故不能断见不恭敬即不能生思惟道故不能断思为是义故宜应现灭也又若闻三佛不灭悉有憍恣义闻法身不灭者便谓众生如弥勒如一如无二如由是生于憍心上慢谓一切烦恼本自不生今云无灭何须修道即便恣情放逸为是唱言法身是寂灭义闻报身不灭者便谓一切众生即菩提相菩提相即烦恼相明暗不相除显出佛菩提由是便起慢恣不复修善懈怠放逸为是唱言报身智慧能灭烦恼无明力大佛菩提智之所能灭应身非灭现灭易解众生由闻此唱灭便于三佛生难遭想恭起敬心也。

　　△二唱灭于物有益二初叹佛难值。

　　是故如来以方便说比丘当知诸佛出世难可值遇。

　　△二释难值意。

　　所以者何诸薄德人过无量百千万亿劫或有见佛或不见者以此事故我作是言诸比丘如来难可得见斯众生等闻如是语必当生于难遭之想心怀恋慕渴仰于佛便种善根是故如来虽不实灭而言灭度。

　　若见三佛其人多善少恶不为斯人唱灭是人见佛常在灵山也或不见佛其人障重善轻为说三佛难会众生闻之便作是念三佛虽复非生非灭必须生善灭惑乃得证见此事不易故云难遭也心怀恋慕等者此明现灭无损灭于见思名无损种善根名有益也。

　　△二总结不虚三初明先近后远。

　　又善男子诸佛如来法皆如是。

　　△二明为化众生。

　　为度众生。

　　△三明皆非虚妄。

　　皆实不虚。

　　△二譬说二初开譬二合譬初文又二初良医治子譬譬上三世应化所宜二治子实益譬初文又三初医师远行譬譬过去益物二初譬应化二初超譬应化。

　　譬如良医智慧聪达明炼方药善治众病。

　　此超譬上我以佛眼观有能应之智也良医者良善也喻佛内有三达五眼即是八术妙得药性外识一切众生起病之根源也智慧者权实二智深知二谛也聪达者五眼鉴机顿渐不差也十二部教文理甚深如明炼方药依四悉檀遍知顿渐众生烦恼之病如善治众病也医有十种一者治病病增无损或时致死譬空见外道恣意行恶教人起邪见断善根法身既亡慧命亦死二者治病不增不损譬有见苦行外道投岩赴火苦行行善不得禅定不能断诸结使即是不损亦不能断善即是不增也三者治病损而无增但世医所治差已还复发即是修世禅断结使之外道也四者治病能令差已不复发而所治不遍即二乘人止治一两种有缘者不能遍治一切也五者虽能兼遍而无巧术用治苦痛释论呼为拙度即是藏教六度菩萨慈悲广治也六者治病妙术治无痛恼而不能治必死之人譬通教菩萨用体法空但治有反复凡夫不治焦种二乘也七者虽治难愈之病而不能一时治一切病即是别教地前菩萨也八者能一时治一切病而不能令平复如本即是圆教初心十信也九者能遍治一切亦能令其平复如本而不能令过本即是圆教初住乃至金刚心也十者一时治一切病即能令其平复又使过本即是如来前三种是旧医后七并客医前之三种亦称医者佛未出时一切外道皆自谓出家各自领众故也涅槃经中唯以如来对彼外道称为新医又佛未出世之先轮王以十善治世亦称旧医先旧为主后来称客故名客医无量义经云医王大医王者第八九医通得名王唯第十医独名大王。

　　△二追譬机感。

　　其人多诸子息若十二十乃至百数。

　　其人喻佛也多诸子息等者若十是声闻二十是支佛百数是菩萨且置二乘别明菩萨之子百子之义此约十信一信起时即具余九还有百信名百子也。

　　△二譬现灭。

　　以有事缘远至余国。

　　此譬过去应化中现灭也所谓亦复现言当入涅槃也。

　　△二还已复去譬譬现在应化二初譬机感。

　　诸子于后饮他毒药药发闷乱宛转于地。

　　见诸德薄垢重众生于佛灭后乐着三界邪师之法故云饮佗毒药不知出世之要道故云闷乱轮转诸趣堕在三界故云踠转于地望出世法故且云地也。

　　△二譬应化二初非生现生二初譬形声二益二初譬形益。

　　是时其父还来归家诸子饮毒或失本心或不失者遥见其父皆大欢喜拜跪问讯善安隐归我等愚痴误服毒药愿见救疗更赐寿命。

　　父归家者譬佛复应生此土也信受邪师之法名为饮毒失心者贪着三界五欲失先所种三乘善根不成大小机感佛为是人故非灭唱灭也不失心者有虽着五欲而不失三乘善根有大小机感佛为是人故非生现生也遥见者明佛出世时众生亦见佛色身但为见思障五分不得亲奉法身故云遥也见闻佛出皆有喜敬之事故云皆大欢喜等经文梵王请等例是求救之辞也。

　　△二譬声益二初譬佛受请转二谛法轮。

　　父见子等苦恼如是依诸经方求好药草色香美味皆悉具足捣筛和合与子令服。

　　科云转二谛法轮应云三谛二谛名通三谛则别今舍别从通即顿中二谛也诸经方者即十二部教也药草即教中所诠八万法门也从佛出十二部经此出顿药草也从佛出九部修多罗此出渐药草也色者譬戒戒防身口事相彰显故如色香者譬定功德妙香熏一切也味者譬慧能得理味也此戒定慧即八正道修八正道能见佛性又色是般若照了法性之色分明无碍也香是解脱断德离臭也味是法身理味也三法不纵不横名秘密藏依教修行得入此藏也渐顿通皆具戒定慧今文从别且属圆顿若渐教说三乘空三昧力如捣无相三昧如筛无作三昧如合一一三昧具戒定慧又空观如捣假观如筛中观如合此三观各不离戒定慧将此法与渐顿众生修行故名令服也。

　　△二譬佛将此诫劝两门化二初劝门。

　　而作是言此大良药色香美味皆悉具足汝等可服。

　　△二诫门。

　　速除苦恼无复众患。

　　△二譬利益不虚。

　　其诸子中不失心者见此良药色香俱好即便服之病尽除愈。

　　△二非灭现灭二初不久应死譬二初唱死之由譬。

　　余失心者见其父来虽亦欢喜问讯求索治病然与其药而不肯服所以者何毒气深入失本心故于此好色香药而谓不美父作是念此子可愍为毒所中心皆颠倒虽见我喜求索救疗如是好药而不肯服。

　　此譬现灭之由正由众生薄德见佛常在但增憍恣而不修行即是不肯服药也。

　　△二正唱应死譬二初拟去住譬。

　　我今当设方便令服此药。

　　譬上住世有损现灭有益当设方便当即拟也。

　　△二唱应死譬。

　　即作是言汝等当知我今衰老死时已至是好良药今留在此汝可取服勿忧不差作是教已复至他国遣使还告汝父已死。

　　正譬现灭化期将竟故云衰老死时已至者当入涅槃也佛虽灭度留经教在世故云是好良药今留在此复至佗国者即是此方现灭他方现生也上文云愿在他方遥见守护即其义也遣使等者四依菩萨语众生云佛已灭度但留此法我今宣弘汝当受行也后时众生若无四依传述经法岂能自知佛已灭度故用四依是使人也。

　　△二诸子醒悟譬二初现灭利益。

　　是时诸子闻父背丧心大忧恼而作是念若父在者慈愍我等能见救护今者舍我远丧他国。

　　△二未来机感。

　　自惟孤露无复恃怙常怀悲感心遂醒悟乃知此药色香味美即取服之毒病皆愈。

　　良由如来灭后众生醒悟服药修行以作因缘能感未来应化如遗教经云其未度者皆悉已作得度因缘亦有现得感见非独释迦如普贤观经云精进苦到得见释迦分身多宝东方善德等及七佛世尊。

　　△三寻后来归譬譬未来应化。

　　其父闻子悉已得差寻便来归咸使见之。

　　父闻子差即成能感之机得差之言不全惑断但有三乘机及堪会者不论断与不断皆名得差咸使见之是起未来之应方将形声两益也。

　　△二治子实益譬譬上三世益物不虚。

　　诸善男子于意云何颇有人能说此良医虚妄罪不不也世尊。

　　△二合譬三初合过去益物。

　　佛言我亦如是成佛已来无量无边百千万亿那由他阿僧祇劫为众生故。

　　△二合现在益物。

　　以方便力言当灭度。

　　△三合益物不虚。

　　亦无有能如法说我虚妄过者。

　　△二偈颂二初颂法说二颂譬说初文又二初颂三世益物三初颂过去三初颂成道已久。

　　尔时世尊欲重宣此义而说偈言。

　　自我得佛来所经诸劫数无量百千万亿载阿僧祇常说法教化无数亿众生令入于佛道尔来无量劫。

　　△二颂中间益物。

　　三颂常住此处。

　　为度众生故方便现涅槃而实不灭度常住此说法我常住于此以诸神通力令颠例众生虽近而不见。

　　△二颂现在二初颂非生现生。

　　众见我灭度广供养舍利咸皆怀恋慕而生渴仰心众生既信伏质直意柔软一心欲见佛不自惜身命时我及众僧俱出灵鹫山。

　　△二颂非灭现灭。

　　我时语众生常在此不灭以方便力故现有灭不灭余国有众生恭敬信乐者我复于彼中为说无上法汝等不闻此但谓我灭度。

　　△三颂未来四初颂未来机感。

　　我见诸众生没在于苦恼故不为现身令其生渴仰因其心恋慕乃出为说法。

　　上长行以未来益物但寄常住不灭四字今偈颂则广文为四。

　　△二颂常住不灭。

　　神通力如是于阿僧祇劫常在灵鹫山及余诸住处众生见劫尽大火所烧时我此土安隐天人常充满园林诸堂阁种种宝庄严宝树多华果众生所游乐诸天击天鼓常作众伎乐雨曼陀罗华散佛及大众。

　　常在灵鹫山此谓实报土也及余诸住处者谓方便有余土即上余国义也天人充满者住行向三十心是人十地是天击天鼓者表佛无问自说也雨曼陀罗华者表说贤圣位次也。

　　△三明不见因缘。

　　我净土不毁而众见烧尽忧怖诸苦恼如是悉充满是诸罪众生以恶业因缘过阿僧祇劫不闻三宝名。

　　△四明得见因缘。

　　诸有修功德柔和质直者则皆见我身在此而说法或时为此众说佛寿无量久乃见佛者为说佛难值我智力如是慧光照无量寿命无数劫久修业所得。

　　△二颂皆实不虚。

　　汝等有智者勿于此生疑当断令永尽佛语实不虚。

　　△二颂譬说二初颂开譬三初颂过去。

　　如医善方便。

　　方便实通三世今且让为治狂子为现在故为过去也。

　　△二颂现在。

　　为治狂子故实在而言死。

　　△三颂不虚。

　　无能说虚妄。

　　△二颂合譬三初颂合过去。

　　我亦为世父救诸苦患者。

　　△二颂合现在。

　　为凡夫颠倒实在而言灭以常见我故而生憍恣心放逸着五欲堕于恶道中我常知众生行道不行道随所应可度为说种种法。

　　△三颂合不虚。

　　每自作是意以何令众生得入无上慧速成就佛身。

　　开三显一开近显远欲令众生速得佛道此事必得不虚也。

　　△二分别功德品初记领二初品目。

　　妙法莲华经分别功德品第十七(正经曰例福事品)

　　佛说寿量时地涌过去弟子灵山现在弟子得种种益故言功德浅深不同故言分别品也此文是本门第二授记段若据闻经功德但属余残今准当得菩提之言复同授记法华论分此文有法力修行力法力者由法而成故名为力有五一者证谓六百八十万亿得无生忍乃至一生得菩提二者信谓八世界微尘数菩萨发菩提心三者供养谓说是菩萨得大法利时于虚空中雨天华等此三如今品四者闻法如随喜品五者读诵持说读诵如法师功德品持者追指法师安乐行劝持三品说者如神力嘱累二品修行力者苦行力如药王品教化如妙音品护难如观音陀罗尼二品示功德如妙庄王严品护法如普贤品。

　　△二经文二初总授法身记三初经家总序。

　　尔时大会闻佛说寿命劫数长远如是无量无边阿僧祇众生得大饶益。

　　△二如来分别。

　　于时世尊告弥勒菩萨摩诃萨阿逸多我说是如来寿命长远时六百八十万亿那由他恒河沙众生得无生法忍。

　　入十住位。

　　复有千倍菩萨摩诃萨得闻持陀罗尼门。

　　入十行位。

　　复有一世界微尘数菩萨摩诃萨得乐说无碍辩才。

　　入十向位。

　　复有一世界微尘数菩萨摩诃萨得百千万亿无量旋陀罗尼。

　　入初地也。

　　复有三千大千世界微尘数菩萨摩诃萨能转不退法轮。

　　入第二地。

　　复有二千中国土微尘数菩萨摩诃萨能转清净法轮。

　　入第三地。

　　复有小千国土微尘数菩萨摩诃萨八生当得阿耨多罗三藐三菩提。

　　入第四地也七生入五地六生入六地五生入七地。

　　复有四四天下微尘数菩萨摩诃萨四生当得阿耨多罗三藐三菩提。

　　入第八地。

　　复有三四天下微尘数菩萨摩诃萨三生当得阿耨多罗三藐三菩提。

　　入第九地。

　　复有二四天下微尘数菩萨摩诃萨二生当得阿耨多罗三藐三菩提。

　　入第十地。

　　复有一四天下微尘数菩萨摩诃萨一生当得阿耨多罗三藐三菩提。

　　入等觉金刚心。

　　复有八世界微尘数众生皆发阿耨多罗三藐三菩提心。

　　如来分别者佛语圆妙不可用权位释经故上文开示悟入佛之知见今本门增道损生皆约圆位解释下八世界发心者六根清净人初入十信位也故仁王经云十善菩萨发大心长别三界苦轮海即此义也若论位位增道损生皆约智德论增断德论损增即法身生损即无明灭也例如大经月喻从初一至十五日光色渐增从十六至三十日光色渐减约一月而论增减约法身而论智断耳。

　　△三时众供养。

　　佛说是诸菩萨摩诃萨得大法利时于虚空中雨曼陀罗华摩诃曼陀罗华以散无量百千万亿宝树下师子座上诸佛并散七宝塔中师子座上释迦牟尼佛及久灭度多宝如来亦散一切诸大菩萨及四部众又雨细末栴檀沉水香等于虚空中天鼓自鸣妙声深远又雨千种天衣垂诸璎珞真珠璎珞摩尼珠璎珞如意珠璎珞遍于九方众宝香炉烧无价香自然周至供养大会一一佛上有诸菩萨执持幡盖次第而上至于梵天是诸菩萨以妙音声歌无量颂赞叹诸佛。

　　时众闻深远法得大饶益欲报佛恩而设供养亦是寄事以表领解上迹门开权显实菩萨亦悟而大事未毕所以不陈供养而表领解今本门开近显远既竟弥勒总申领解故以供养表之诸菩萨执持幡盖次第而上至于梵天者幡者转义盖者覆义地者始义梵者净义智断番番转慈悲番番覆高下深浅不失次第际于梵天表诸菩萨增道损生邻于妙觉极于极净。

　　△二弥勒申领解三初颂时众领解。

　　尔时弥勒菩萨从座而起偏袒右肩合掌向佛而说偈言。

　　佛说希有法昔所未曾闻世尊有大力寿命不可量无数诸佛子闻世尊分别说得法利者欢喜充遍身。

　　△二颂如来分别。

　　或住不退地或得陀罗尼或无碍乐说万亿旋总持或有大千界微尘数菩萨各各皆能转不退之法轮复有中千界微尘数菩萨各各皆能转清净之法轮复有小千界微尘数菩萨余各八生在当得成佛道复有四三二如此四天下微尘诸菩萨随数生成佛或一四天下微尘数菩萨余有一生在当成一切智如是等众生闻佛寿长远得无量无漏清净之果报复有八世界微尘数众生闻佛说寿命皆发无上心世尊说无量不可思议法多有所饶益如虚空无边。

　　得无量无漏清净之果报者拣异二乘有量故言无量妙因所感故言清净无障碍土故言果报拣异二乘无报也。

　　△三颂时众供养。

　　雨天曼陀罗摩诃曼陀罗释梵如恒沙无数佛土来雨栴檀沉水缤纷而乱坠如鸟飞空下供散于诸佛天鼓虚空中自然出妙声天衣千万种旋转而来下众宝妙香炉烧无价之香自然悉周遍供养诸世尊其大菩萨众执七宝幡盖高妙万亿种次第至梵天一一诸佛前宝幢悬胜幡亦以千万偈歌咏诸如来如是种种事昔所未曾有闻佛寿无量一切皆欢喜佛名闻十方广饶益众生一切具善根以助无上心。

　　△三流通段二初下三品半明弘经功深劝流通二从神力品下八品明付嘱流通初文又三初此下至随喜品终明初品因功德劝流通二法师功德品明初品果功德劝流通三常不轻品引信毁罪福者证劝流通初文又二初现在四信二灭后五品初文又四初一念信解二略解言趣三广为他说四深信观成初文又二初长行三初举示其人。

　　尔时佛告弥勒菩萨摩诃萨阿逸多其有众生闻佛寿命长远如是乃至能生一念信解。

　　此去至当知是为深信解相明现在四信言一念信解者谓随所闻处豁尔开明随语而入无有挂碍信一切法皆是佛法又信佛法不隔一切法不得佛法不得一切法而见一切法亦见佛法即一而三即三而一亦是行于非道通达佛道行于佛道通达一切道不得佛道一切道而通达佛道一切道无所有而有而有无所有非所有非无所有如门前路通达一切东西南北无有壅碍眼耳鼻舌身意凡有所对悉亦如是无碍曰信明了曰解是为一念信解心也如是信解名铁轮位又一说未是具足铁轮乃是十信之初心其人未得六根清净故非铁轮正位也。

　　△二明其功德二初总论无量。

　　所得功德无有限量。

　　△二格量多少二初举五度为格量本。

　　若有善男子善女人为阿耨多罗三藐三菩提故于八十万亿那由佗劫行五波罗蜜檀波罗蜜尸罗波罗蜜羼提波罗蜜毗梨耶波罗蜜禅波罗蜜除般若波罗蜜。

　　般若即是今校量五度之正慧故言除般若也。

　　△二正格量多少不及。

　　以是功德比前功德百分千分百千万亿分不及其一乃至算数譬喻所不能知。

　　△三位行不退。

　　若善男子善女人有如是功德于阿耨多罗三藐三菩提退者无有是处。

　　圆教十信初心闻寿量功德自外而资圆顺信解自内而熏所以不退科位行不退者文判四信得为十信故初信至七信为位不退八信已去为行不退大品明有菩萨退有不退有魔无魔圆教初心魔不得便况不退位。

　　△二偈颂三初格量多少。

　　尔时世尊欲重宣此义而说偈言。

　　苦人求佛慧于八十万亿那由他劫数行五波罗蜜于是诸劫中布施供养佛及缘觉弟子并诸菩萨众珍异之饮食上服与卧具栴檀立精舍以园林庄严如是等布施种种皆微妙尽此诸劫数以回向佛道若复持禁戒清净无缺漏求于无上道诸佛之所叹若复行忍辱住于调柔地设众恶来加其心不倾动诸有得法者怀于增上慢为斯所轻恼如是亦能忍若复勤精进志念常坚固于无量亿劫一心不懈息又于无数劫住于空闲地若坐若经行除睡常摄心以是因缘故能生诸禅定八十亿万劫安住心不乱持此一心福愿求无上道我得一切智尽诸禅定际是人于百千万亿劫数中行此诸功德如上之所说。

　　△二追颂人相。

　　有善男女等闻我说寿命乃至一念信其福过于彼若人悉无有一切诸疑悔深心须臾信其福为如此。

　　△三行位不退。

　　其有诸菩萨无量劫行道闻我说寿命是则能信受如是诸人等顶受此经典愿我于未来长寿度众生如今日世尊诸释中之王道场师子吼说法无所畏我等未来世一切所尊敬坐于道场时说寿亦如是若有深心者清净而质直多闻能总持随义解佛语如是之人等于此无有疑。

　　无量劫行道者久修诸度也愿我于未来等者起慈悲愿也既闻长寿愿当同之今始闻此经一念信解功等久行亦乃过之说寿亦如是者谓说常寿若得常寿尽未来世必当过此何但如是今如来寿从实成说故且尔许耳深心等者深谓穷理不二直谓始终一揆于此无有疑者此于本地圆门仍具五法方乃断疑。

　　△二略解言趣二初标人相。

　　又阿逸多若有闻佛寿命长远解其言趣。

　　△二正格量。

　　是人所得功德无有限量能起如来无上之慧。

　　此是第二信略解言趣前但信解未能敷说说涉名数须善方言今此具足故言解其言趣即是为他说以说力故能起自他无上之慧也。

　　△三广为他说二初标人相。

　　何况广闻是经若教人闻若自持若教人持若自书若教人书若以华香璎珞幢幡缯盖香油酥灯供养经卷。

　　△二正格量。

　　是人功德无量无边能生一切种智。

　　此是第三信广为他说谓广闻广解广为他说广修供养供养外资令内智疾入能生一切种智也。

　　△四深信观成。

　　阿逸多若善男子善女人闻我说寿命长远深心信解则为见佛常在耆阇崛山共大菩萨诸声闻众围绕说法又见此娑婆世界其地琉璃坦然平正阎浮檀金以界八道宝树行列诸台楼观皆悉宝成其菩萨众咸处其中若有能如是观者当知是为深信解相。

　　此是第四信深信观成谓具上三信加修观行入禅用慧想成相起能见有余实报两土相貌见佛共比丘僧常在耆山者方便有余土相也又见娑婆纯诸菩萨者实报土相也初二信是闻慧位广闻广说是思慧位观行想成是修慧位自浅之深成六根清净十信位也。

　　△二灭后五品二初列五品格量四品功德二随喜品格量初品功德初文又二初长行五初直起随喜之心。

　　又复如来灭后若闻是经而不毁訾起随喜心当知已为深信解相。

　　科五品者一直起随喜心二加自受持读诵三加劝他受持读诵四加兼行六度五加正行六度此五人者通论皆自行化他故下随喜品云五十人展转相教也既皆有自行故通称弟子皆有化他故通称法师也若别论者前二人但自行后三人俱化他若作法师名之在三不在五自行既通所以皆称弟子也今文是初随喜品但标人相而已至下随喜功德品方校量功德问何故尔答后四品于此粗格量初品于彼广格量广格量已况出胜者意谓初品功德尚尔况后之四品耶佛不烦文巧说若此。

　　△二加自受持读诵二初标人相。

　　何况读诵受持之者。

　　以初品但直随喜况出能受持读诵者是为第二读诵品。

　　△二正格量。

　　斯人则为顶戴如来阿逸多是善男子善女人不须为我复起塔寺及作僧坊以四事供养众僧所以者何是善男子善女人受持读诵是经典者为已起塔造立僧坊供养众僧则为以佛舍利起七宝塔高广渐小至于梵天悬诸幡盖及众宝铃华香璎珞末香涂香烧香众鼓伎乐箫笛箜篌种种舞戏以妙音声歌呗赞颂则为于无量千万亿劫作是供养已。

　　此格量第二品功德也虑恐初心之人世缘纷动妨修正业但专诵持此经则为顶戴如来乃至供养众僧何者盖此经是如来法身若专读诵则为顶戴经文是能诠如塔能盛故不须起事塔实相是所诠即法身舍利故不须安生身舍利经文能容第一义僧故不须供养相从僧也。

　　△三劝他受持读诵二初标人相。

　　阿逸多若我灭后闻是经典有能受持若自书若教人书。

　　上但自诵持今复能教他是为第三品。

　　△二正格量。

　　则为起立僧坊以赤旃檀作诸殿堂三十有二高八多罗树高广严好百千比丘于其中止园林浴池经行禅窟衣服饮食床褥汤药一切乐具充满其中如是僧坊堂阁若干百千万亿其数无量以此现前供养于我及比丘僧是故我说如来灭后若有受持读诵为他人说若自书若教人书供养经卷不须复起塔寺及造僧坊供养众僧。

　　△四加其兼行六度二初标人相。

　　况复有人能持是经兼行布施持戒忍辱精进一心智慧。

　　初品至此理观若熟涉外不妨内事资于道如油多火猛顺流扬帆又加功力其势转疾。

　　△二正格量。

　　其德最胜无量无边譬如虚空东西南北四维上下无量无边是人功德亦复如是无量无边疾至一切种智。

　　△五加其正行六度二初标人相。

　　若人读诵受持是经为他人说若自书若教人书复能起塔及造僧坊供养赞叹声闻众僧亦以百千万亿赞叹之法赞叹菩萨功德又为他人种种因缘随义解说此法华经复能清净持戒与柔和者而共同止忍辱无瞋志念坚固常贵坐禅得诸深定精进勇猛摄诸善法利根智慧善答问难。

　　约位结五品者前三品是闻慧位兼行六度是思慧位正行六度是修慧位都是十信前耳或云初随喜品是入信心分一品为两心五品即十信心即是铁轮六根清净位。

　　△二正格量。

　　阿逸多若我灭后诸善男子善女人受持读诵是经典者复有如是诸善功德当知是人已趣道场近阿耨多罗三藐三菩提坐道树下阿逸多是善男子善女人若坐若立若经行处此中便应起塔一切天人皆应供养如佛之塔。

　　△二偈颂四初颂第二品。

　　尔时世尊欲重宣此义而说偈言。

　　若我灭度后能奉持此经斯人福无量如上之所说是则为具足一切诸供养以舍利起塔七宝而庄严表刹甚高广渐小至梵天宝铃千万亿风动出妙音又于无量劫而供养此塔华香诸璎珞天衣众伎乐然香油酥灯周匝常照明恶世法末时能持是经者则为已如上具足诸供养。

　　△二颂第三品。

　　若能持此经则如佛现在以牛头旃檀起僧坊供养堂有三十二高八多罗树上馔妙衣服床卧皆具足百千众住处园林诸浴池经行及禅窟种种皆严好。

　　△三颂第四品。

　　若有信解心受持读诵书若复教人书及供养经卷散华香抹香以须曼薝卜阿提目多伽熏油常然之如是供养者得无量功德如虚空无边其福亦如是况复持此经兼布施持戒忍辱乐禅定不瞋不恶口。

　　△四颂第五品。

　　恭敬于塔庙谦下诸比丘远离自高心常思惟智慧有问难不瞋随顺为解说若能行是行功德不可量若见此法师成就如是德应以天华散天衣覆其身头面接足礼生心如佛想又应作是念不久诣道树得无漏无为广利诸人天其所住止处经行若坐卧乃至说一偈是中应起塔庄严令妙好种种以供养。

　　佛子住此地则是佛受用常在于其中经行及坐卧。

　　生心如佛想者此第五品初依之人即号如来故也不久诣道树者此第五品人其位已在十信铁轮不久得入初住铜轮能八相作佛也此第五品与第四信齐同是修慧位若论入位同六根清净位也而有现未佛世灭后之异耳。

　　△二随喜品格量初品功德二初品目。

　　妙法莲华经随喜功德品第十八(正经曰劝助品)

　　随随顺事理无二无别喜是庆己庆人闻深奥法顺理有实功德顺事有权功德庆己有智慧庆人有慈悲权实智断合而说之故言随喜功德品又顺理者闻佛本地深远信顺不逆而无一毫疑滞顺事者闻佛三世益物横竖该亘遍一切处亦无一毫疑滞即广事而达深理即深理而达广事不二而二不别而别虽二虽别无二无别如此信解名之为随如来出世四十余年不显真实于七方便不语诚谛今经开显庆我及人以凡夫心等佛所知用所生眼同如来见如此知见究竟法界更无过上是名为喜佛今说此我得闻此故名随喜功德品第五十人是五品位中初随喜品之初心但有一念理解但有一念庆己庆他未有事行恩不及人所获功德如来巧喻功盖无学况复最初于会中闻者况复二三四五品者如来说此深妙功德令人景慕上法师品及持品分别功德品中四信五品称美持经功德时众不测初心功德之大咸谓已入真因之位乃致斯德于初心之初起轻弱想忽闻好坚处地芽已百围频伽在㲉声胜众鸟故今示彼行浅功深以显经力希有奇特轻疑释然外道得五通者能移山竭海而不伏见爱不及暖法人二乘无学子果俱脱犹被涅槃缚不知其因果俱权通教人修因虽巧发心不识五百由旬得果止除四住别人虽胜二乘修因则偏其门又拙非佛所赞皆不及初随喜人。

　　△二经文二初问。

　　尔时弥勒菩萨摩诃萨白佛言世尊若有善男子善女人闻是法华经随喜者得几所福而说偈言。

　　世尊灭度后其有闻是经若能随喜者为得几所福。

　　△二答二初长行二偈颂初文又二初答内心随喜人五初展转教。

　　尔时佛告弥勒菩萨摩诃萨阿逸多如来灭后若比丘比丘尼优婆塞优婆夷及余智者若长若幼闻是经随喜已从法会出至于余处若在僧坊若空闲地若城邑巷陌聚落田里如其所闻为父母宗亲善友知识随力演说是诸人等闻已随喜复行转教余人闻已亦随喜转教如是展转至第五十。

　　南北二家解五十人不会经旨今解为二一横约诸教者如三藏有四门一一门有比丘等四众更开沙弥沙弥尼合六人四门则二十四人更约信行法行则四十八人最初最后合五十人通别二教四门亦如是二直就圆门数者数法有小七大七大七有七七四十九皆是师弟展转相教皆具自行化他之德唯最后一人但是自解无教他德故格下以显上耳。

　　△二格量本。

　　阿逸多其第五十善男子善女人随喜功德我今说之汝当善听若四百万亿阿僧祇世界六趣四生众生卵生胎生湿生化生若有形无形有想无想非有想非无想无足二足四足多足如是等在众生数者有人求福随其所欲娱乐之具皆给与之一一众生与满阎浮提金银琉璃砗磲码瑙珊瑚琥珀诸妙珍宝及象马车乘七宝所成宫殿楼阁等是大施主如是布施满八十年已而作是念我已施众生娱乐之具随意所欲然此众生皆已衰老年过八十发白面皱将死不久我当以佛法而训导之即集此众生宣布法化示教利喜一时皆得须陀洹道斯陀含道阿那含道阿罗汉道尽诸有漏于深禅定皆得自在具八解脱。

　　△三举意问。

　　于汝意云何是大施主所得功德宁为多不。

　　△四诚实答。

　　弥勒白佛言世尊是人功德甚多无量无边若是施主但施众生一切乐具功德无量何况令得阿罗汉果。

　　△五正格量。

　　佛告弥勒我今分别语汝是人以一切乐具施于四百万亿阿僧祇世界六趣众生又令得阿罗汉果所得功德不如是第五十人闻法华经一偈随喜功德百分千分百千万亿分不及其一乃至算数譬喻所不能知阿逸多如是第五十人展转闻法华经随喜功德尚无量无边阿僧祇何况最初于会中闻而随喜者其福复胜无量无边阿僧祇不可得比。

　　格量中先与世乐拔果苦后与涅槃拔生死苦此是略举梵福而为挍量若更广说满阎浮提人福不及西瞿耶尼一人福满西瞿耶尼人福不及东弗婆提一人福满三天下人福不及北郁单越一人福满四天下人福不及一四天王四天王不及一帝释乃至第六天不及一梵天福满梵天福不及藏教三乘圣福藏不及通通不及别别不及圆人闻法华经初随喜品福何以故彼前三故是三乘法非佛法故是权非实故是偏非圆故虽住后果不及我初心其义如是。

　　△二直明外听法人四初自往听。

　　又阿逸多若人为是经故往诣僧坊若坐若立须臾听受缘是功德转身所生得好上妙象马车乘珍宝辇舆及乘天宫。

　　△二分座坐。

　　若复有人于讲法处坐更有人来劝令坐听若分座令坐是人功德转身得帝释坐处若梵天王坐处若转轮王所坐之处。

　　△三劝他听。

　　阿逸多若复有人语余人言有经名法华可共往听即受其教乃至须臾间闻是人功德转身得与陀罗尼菩萨共生一处利根智慧百千万世终不喑哑口气不臭舌常无病口亦无病齿不垢黑不黄不疏亦不缺落不差不曲唇不下垂亦不褰缩不粗涩不疮胗亦不缺坏亦不呙斜不厚不大亦不黧黑无诸可恶鼻不匾𠥶亦不曲戾面色不黑亦不狭长亦不窟曲无有一切不可喜相唇舌牙齿悉皆严好鼻修高直面貌圆满眉高而长额广平正人相具足世世所生见佛闻法信受教诲。

　　章安云此文亦有六根功德利根智慧是意功德不喑哑是舌功德鼻修高直是鼻功德见佛是眼功德闻法是耳功德余是身功德前是相似位功德今是相似位前功德耳。

　　△四具听修。

　　阿逸多汝且观是劝于一人令往听法功德如此何况一心听说读诵而于大众为人分别如说修行。

　　△二偈颂二初颂内随喜人三初颂五十人。

　　尔时世尊欲重宣此义而说偈言。

　　若人于法会得闻是经典乃至于一偈随喜为他说如是展转教至于第五十。

　　△二颂格量本。

　　最后人获福今当分别之如有大施主供给无量众具满八十岁随意之所欲见彼衰老相发白而面皱齿疏形枯竭念其死不久我今应当教令得于道果即为方便说涅槃真实法世皆不牢固如水沫泡焰汝等咸应当疾生厌离心诸人闻是法皆得阿罗汉具足六神通三明八解脱。

　　△三正颂格量。

　　最后第五十闻一偈随喜是人福胜彼不可为譬喻如是展转闻其福尚无量何况于法会初闻随喜者。

　　△二颂外听法人四初超颂劝听。

　　若有劝一人将引听法华言此经深妙千万劫难遇即受教往听乃至须臾闻斯人之福报今当分别说世世无口患齿不疏黄黑唇不厚褰缺无有可恶相舌不干黑短鼻高修且直额广而平正面目悉端严为人所喜见口气无臭秽优钵华之香常从其口出。

　　△二追颂自往。

　　若故诣僧坊欲听法华经须㬰闻欢喜今当说其福后生天人中得妙象马车珍宝之辇舆及乘天宫殿。

　　△三颂分座坐。

　　若于讲法处劝人坐听经是福因缘得释梵转轮座。

　　△四正颂听修。

　　何况一心听解说其义趣如说而修行其福不可限。

　　△三法师功德品明初品果功德劝流通二初品目。

　　妙法莲华经法师功德品第十九(正经云叹法师品)

　　法师义如法师品中说功德者前品随喜功德谓五品中初品之初功德在相似位前也今品法师功德谓五品之上六根清净之功德即十信相似位也以此功德内外庄严五根清净名外庄严意根清净名内庄严又从地狱已上至佛一切色像悉于身中现者名内庄严从地狱至佛一切色像以普现三昧而外化者名外庄严身根既尔余五根亦然读诵获六根清净既尔受持解说书写亦然五品中初品六根清净既尔后之四品加然相似六根清净既尔分真倍然(世界)行者闻说此功德利喜不自胜勤求无厌信进倍增(为人)明识大乘有大势力决无疑网(对治)似解之初初过二乘之极极百千万倍指始显终悬解究竟第一义谛不可思议(第一义)此品所明备斯四意是法师之功德故言法师功德品也。

　　△二经文二初总列六根功德盈缩。

　　尔时佛告常精进菩萨摩诃萨若善男子善女人受持是法华经若读若诵若解说若书写是人当得八百眼功德千二百耳功德八百鼻功德千二百舌功德八百身功德千二百意功德以是功德庄严六根皆令清净。

　　大品云色净故般若净般若净故色净色净故五根净般若净故意根净正法华整足具六千功德论云凡人以经力故得胜根用虽未入初地以父母所生肉眼见大千内外也大经云如来一根则能见色闻声嗅香别味觉触知法今经六根清净与大品同以是功德庄严六根与正法华同鼻见色闻声觉知与涅槃同肉眼有天眼慧法佛眼等用与论同若明六千功德数者按三业安乐行即有十善一善有十即百善百善中一一有十如即千善就自行化他为二千约如来室如来衣如来座即成六千五种法师悉具六根清净一一根皆有一千功德也复次一心中具十法界一一界皆有十如即成一百一根通取六尘即有六百约定慧二庄严即成一千二百根根悉具定慧庄严等有千二百也若论六根清净清净则不言功德若多若少若言庄严能盈能缩复能平等平等庄严者根根六千若言千二百显其能盈若言八百显其能缩若言清净无盈无缩无等六根互用根自在故不可思议故若偏判者则失旨也。

　　△二别作六章当分解释六初眼根二初长行。

　　是善男子善女人父母所生清净肉眼见于三千大千世界内外所有山林河海下至阿鼻地狱上至有顶亦见其中一切众生及业因缘果报生处悉见悉知。

　　△二偈颂。

　　尔时世尊欲重宣此义而说偈言。

　　若于大众中以无所畏心说是法华经汝听其功德是人得八百功德殊胜眼以是庄严故其目甚清净父母所生眼悉见三千界内外弥楼山须弥及铁围并诸余山林大海江河水下至阿鼻狱上至有顶处其中诸众生一切皆悉见虽未得天眼肉眼力如是。

　　父母所生名肉眼而能见大千世界内外则是所见过于天眼梵王报得天眼在己界遍见大千大千外有风轮与眼作障不能见外若在他界则不遍见大千非自所统故小罗汉见小千大罗汉见大千辟支佛见百佛世界不以风轮为碍亦无己他界隔今经论眼能见大千内外应是天眼犹名肉眼者圆教相似位中因经之力有胜眼用既未发真不得称天眼虽称肉眼具五眼用见大千内外天眼用见一切众生及业因缘法眼用其目甚清净慧眼用一时悉见大千内外见业见净又圆伏障中道无明之惑佛眼用大经云虽有肉眼名为佛眼佛眼故名清净具五眼故故言庄严能盈能缩名胜根用名根自在岂可祗作八百千二百解耶。

　　△二耳根二初长行。

　　复次常精进若善男子善女人受持此经若读若诵若解说若书写得千二百耳功德以是清净耳闻三千大千世界下至阿鼻地狱上至有顶其中内外种语种言音声象声马声牛声车声啼哭声愁叹声螺声鼓声钟声铃声笑声语声男声女声童子声童女声法声非法声苦声乐声凡夫声圣人声喜声不喜声天声龙声夜叉声乾闼婆声阿修罗声迦楼罗声紧那罗声摩睺罗伽声火声水声风声地狱声畜生声饿鬼声比丘声比丘尼声声闻声辟支佛声菩萨声佛声以要言之三千大千世界中一切内外所有诸声虽未得天耳以父母所生清净常耳皆悉闻知如是分别种种音声而不坏耳根。

　　△二偈颂。

　　尔时世尊欲重宣此义而说偈言。

　　父母所生耳清净无浊秽以此常耳闻三千世界声象马车牛声钟铃螺鼓声琴瑟箜篌声箫笛之音声清净好歌声听之而不着无数种人声闻悉能解了又闻诸天声微妙之歌音及闻男女声童子童女声山川险谷中迦陵频伽声命命等诸鸟悉闻其音声地狱众苦痛种种楚毒声饿鬼饥渴逼求索饮食声诸阿修罗等居在大海边自共言语时出于大音声如是说法者安住于此间遥闻是众声而不坏耳根十方世界中禽兽鸣相呼其说法之人于此悉闻之其诸梵天上光音及遍净乃至有顶天言语之音声法师住于此悉皆得闻之一切比丘众及诸比丘尼若读诵经典若为他人说法师住于此悉皆得闻之复有诸菩萨读诵于经法若为他人说撰集解其义如是诸音声悉皆得闻之诸佛大圣尊教化众生者于诸大会中演说微妙法持此法华者悉皆得闻之三千大千界内外诸音声下至阿鼻狱上至有顶天皆闻其音声而不坏耳根其耳聪利故悉能分别知持是法华者虽未得天耳但用所生耳功德已如是。

　　耳根亦具五耳之用故能遍闻大千内外十法界音声也闻六道声即肉天二耳闻二乘声即慧耳闻菩萨声即法耳闻佛声即佛耳又父母所生即肉耳能闻内外即天耳听之不着即慧耳悉能分别即法耳一时互闻即佛耳以耳例眼眼亦如是见人天是肉天二眼见二乘是慧眼见菩萨是法眼见佛是佛眼也。

　　△三鼻根二初长行。

　　复次常精进若善男子善女人受持是经若读若诵若解说若书写成就八百鼻功德以是清净鼻根闻于三千大千世界上下内外种种诸香须曼那华香阇提华香末利华香薝卜华香波罗罗华香赤莲华香青莲华香白莲华香华树香果树香栴檀香沉水香多摩罗䟦香多伽罗香及千万种和香若末若丸若涂香持是经者于此间住悉能分别又复别知众生之香象香马香牛羊等香男香女香童子香童女香及草木丛林香若近若远所有诸香悉皆得闻分别不错持是经者虽住于此亦闻天上诸天之香波利质多罗拘鞞陀罗树香及曼陀罗华香摩诃曼陀罗华香曼殊沙华香摩诃曼殊沙华香栴檀沉水种种末香诸杂华香如是等天香和合所出之香无不闻知又闻诸天身香释提桓因在胜殿上五欲娱乐嬉戏时香若在妙法堂上为忉利诸天说法时香若于诸园游戏时香及余天等男女身香皆悉遥闻如是展转乃至梵世上至有顶诸天身香亦皆闻之并闻诸天所烧之香及声闻香辟支佛香菩萨香诸佛身香亦皆遥闻知其所在虽闻此香然于鼻根不坏不错若欲分别为他人说忆念不谬。

　　△二偈颂。

　　尔时世尊欲重宣此义而说偈言。

　　是人鼻清净于此世界中若香若臭物种种悉闻知须曼那阇提多摩罗栴檀沉水及桂香种种华果香及知众生香男子女人香说法者远住闻香知所在大势转轮王小转轮及子群臣诸宫人闻香知所在身所著珍宝及地中宝藏转轮王宝女闻香知所在诸人严身具衣服及璎珞种种所涂香闻香知其身诸天若行坐游戏及神变持是法华者闻香悉能知诸树华果实及酥油香气持经者住此悉知其所在诸山深险处旃檀树华敷众生在中者闻香悉能知铁围山大海地中诸众生持经者闻香悉知其所在阿修罗男女及其诸眷属斗诤游戏时闻香皆能知旷野险隘处师子象虎狼野牛水牛等闻香知所在若有怀妊者未辨其男女无根及非人闻香悉能知以闻香力故知其初怀妊成就不成就安乐产福子以闻香力故知男女所念染欲痴恚心亦知修善者地中众伏藏金银诸珍宝铜器之所盛闻香悉能知种种诸璎珞无能识其价闻香知贵贱出处及所在天上诸华等曼陀曼殊沙波利质多树闻香悉能知天上诸宫殿上中下差别众宝华庄严闻香悉能知天园林胜殿诸观妙法堂在中而娱乐闻香悉能知诸天若听法或受五欲时来往行坐卧闻香悉能知天女所著衣好华香庄严周旋游戏时闻香悉能知如是展转上乃至于梵世入禅出禅者闻香悉能知光音遍净天乃至于有顶初生及退没闻香悉能知诸比丘众等于法常精进若坐若经行及读诵经典或在林树下专精而坐禅持经者闻香悉知其所在菩萨志坚固坐禅若读诵或为人说法闻香悉能知在在方世尊一切所恭敬愍众而说法闻香悉能知众生在佛前闻经皆欢喜如法而修行闻香悉能知虽未得菩萨无漏法生鼻而是持经者先得此鼻相。

　　鼻根亦具五鼻之用父母所生即肉鼻闻大千内外诸香即天鼻不染不着即慧鼻分别不谬即法鼻一时互用即佛鼻鼻根互用者鼻知好恶别贵贱睹天宫庄严等则鼻有眼用读经说法闻香能知则鼻有耳用知诸华果实及苏油香气则鼻有舌用入禅出禅禅有八触五欲嬉戏亦是触法闻香能知则鼻有身用知染欲痴恚心亦知修善等则鼻有意用鼻根自在胜用若兹例五根亦如是。

　　△四舌根二初长行。

　　复次常精进若善男子善女人受持是经若读若诵若解说若书写得千二百舌功德若好若丑若美不美及诸苦涩物在其舌根皆变成上味如天甘露无不美者若以舌根于大众中有所演说出深妙声能入其心皆令欢喜快乐又诸天子天女释梵诸天闻是深妙音声有所演说言论次第皆悉来听及诸龙龙女夜叉夜叉女乾闼婆乾闼婆女阿修罗阿修罗女迦楼罗迦楼罗女紧那罗紧那罗女摩睺罗伽摩睺罗伽女为听法故皆来亲近恭敬供养及比丘比丘尼优婆塞优婆夷国王王子群臣眷属小转轮王大转轮王七宝千子内外眷属乘其宫殿俱来听法以是菩萨善说法故婆罗门居士国内人民尽其形寿随侍供养又诸声闻辟支佛菩萨诸佛常乐见之是人所在方面诸佛皆向其处说法悉能受持一切佛法又能出于深妙法音。

　　舌根亦具五舌之用能作六道语即肉天三舌能作二乘语即慧舌能作菩萨语即法舌一时互用即佛舌。

　　△二偈颂。

　　尔时世尊欲重宣此义而说偈言。

　　是人舌根净终不受恶味其有所食啖悉皆成甘露以深净妙声于大众说法以诸因缘喻引导众生心闻者皆欢喜设诸上供养诸天龙夜叉及阿修罗等皆以恭敬心而共来听法是说法之人若欲以妙音遍满三千界随意即能至大小转轮王及千子眷属合掌恭敬心常来听受法诸天龙夜叉罗刹毗舍阇亦以欢喜心常乐来供养梵天王魔王自在大自在如是诸天众常来至其所诸佛及弟子闻其说法音常念而守护或时为现身。

　　△五身根二初长行。

　　复次常精进若善男子善女人受持是经若读若诵若解说若书写得八百身功德得清净身如净琉璃众生喜见其身净故三千大千世界众生生时死时上下好丑生善处恶处悉于中现及铁围山大铁围山弥楼山摩诃弥楼山等诸山及其中众生悉于中现下至阿鼻地狱上至有顶所有及众生悉于中现若声闻辟支佛菩萨诸佛说法皆于身中现其色像。

　　身根具五身之用世界所有皆于身中现肉身用也上至有顶于身中现天身用也二乘于身中现慧身用也菩萨于身中现法身用也佛于身中现佛身用也一时圆现一时互用一时无谬一时无著。

　　△二偈颂。

　　尔时世尊欲重宣此义而说偈言。

　　若持法华者其身甚清净如彼净琉璃众生皆喜见又如净明镜悉见诸色像菩萨于净身皆见世所有唯独自明了余人所不见三千世界中一切诸群萌天人阿修罗地狱鬼畜生如是诸色像皆于身中现诸天等宫殿乃至于有顶铁围及弥楼摩诃弥楼山诸大海水等皆于身中现诸佛及声闻佛子菩萨等若独若在众说法悉皆现虽未得无漏法性之妙身以清净常体一切于中现。

　　△六意根二初长行。

　　复次常精进若善男子善女人如来灭后受持是经若读若诵若解说若书写得千二百意功德以是清净意根乃至闻一偈一句通达无量无边之义解是义已能演说一句一偈至于一月四月乃至一岁诸所说法随其义趣皆与实相不相违背若说俗间经书治世语言资生业等皆顺正法三千大千世界六趣众生心之所行心所动作心所戏论皆悉知之虽未得无漏智慧而其意根清净如此是人有所思惟筹量言说皆是佛法无不真实亦是先佛经中所说。

　　意根亦具五意之用世间治生产业皆顺正法即人意净天心所行天所动作即天意净四月即四谛一岁是十二月即十二因缘与实相不相违背即慧意净一月即一乘即菩萨意净有所等量皆是先佛经中所说即佛意净一时圆明一时圆互一时无染一时无谬根用自在能盈能缩能等能净。

　　△二偈颂。

　　尔时世尊欲重宣此义而说偈言。

　　是人意清净明利无浊秽以此妙意根知上中下法乃至闻一偈通达无量义次第如法说月四月至岁是世界内外一切诸众生若天龙及人夜叉鬼神等其在六趣中所念若干种持法华之报一时皆悉知十方无数佛百福庄严相为众生说法悉闻能受持思惟无量义说法亦无量终始不忘错以持法华故悉知诸法相随义识次第达名字语言如所知演说此人有所说皆是先佛法以演此法故于众无所畏持法华经者意根净若斯虽未得无漏先有如是相是人持是经安住希有地为一切众生欢喜而爱敬能以千万种善巧之语言分别而说法持法华经故。

　　法华经科注卷第六
卍新纂续藏经第 31 册 No. 0606 法华经科注


　　妙法莲华经科注卷第七

　　△三常不轻品引信毁罪福者劝流通二初品目。

　　妙法莲华经常不轻菩萨品第二十(正本名常被轻慢品)

　　顺劝流通虽是未见逆化流通故佛引昔为证内怀不轻之解外敬不轻之境由身口意合于解行而起教化法华论云以众生有佛性不敢轻之佛性有五种正因佛性通亘本当缘了佛性种子本有非适今也若果性果果性定当得之决不虚也虽为骂辱彻见此理而不轻之今证佛果号释迦文本迹难思逆顺安测故以目品。

　　△二经文二初长行二偈颂初文又三初双指前品罪福二初指罪。

　　尔时佛告得大势菩萨摩诃萨汝今当知若比丘比丘尼优婆塞优婆夷持法华经者若有恶口骂詈诽谤获大罪报如前所说。

　　△二指福。

　　其所得功德如向所说眼耳鼻舌身意清净。

　　△二双开今品信毁二初明事本七初时节。

　　得大势乃往古昔过无量无边不可思议阿僧祇劫。

　　△二名号。

　　有佛名威音王如来应供正遍知明行足善逝世间解无上士调御丈夫天人师佛世尊。

　　△三劫国。

　　劫名离衰国名大成。

　　△四说法。

　　其威音王佛于彼世中为天人阿修罗说法为求声闻者说应四谛法度生老病死究竟涅槃为求辟支佛者说应十二因缘法为诸菩萨因阿耨多罗三藐三菩提说应六波罗蜜法究竟佛慧。

　　△五寿命。

　　得大势是威音王佛寿四十万亿那由他恒河沙劫。

　　△六正像。

　　正法住世劫数如一阎浮提微尘像法住世劫数如四天下微尘其佛饶益众生已然后灭度。

　　△七后佛。

　　正法像法灭尽之后于此国土复有佛出亦号威音王如来应供正遍知明行足善逝世间解无上士调御丈夫天人师佛世尊如是次第有二万亿佛皆同一号。

　　△二明本事三初总指时节。

　　最初威音王如来既已灭度正法灭后。

　　△二双标人名。

　　于像法中增上慢比丘有大势力尔时有一菩萨比丘名常不轻。

　　△三双明得失二初论信者得。

　　得大势以何因缘名常不轻是比丘凡有所见若比丘比丘尼优婆塞优婆夷皆悉礼拜赞叹而作是言我深敬汝等不敢轻慢所以者何汝等皆行菩萨道当得作佛而是比丘不专读诵经典但行礼拜乃至远见四众亦复故往礼拜赞叹而作是言我不敢轻于汝等汝等皆当作佛故。

　　就信者论得谓得正说之宏宗流通之妙益者也名常不轻是人一凡有所见是理一皆悉礼拜是行一而作是言是教一此是迹门开权显实之四一乃至远见四众是本理一故往礼拜是本行一而作是言是本教一少人一其义可解此是本门开近显远之四一也不专读诵但行礼拜者是初随喜人之位也随喜一切法悉有安乐性皆是一实相随喜一切人皆有三佛性读诵经典是了因性皆行菩萨道即缘因性不敢轻慢而复深敬即正因性敬人敬法不起诤竞即随喜意深敬是如来座也忍于打骂是着如来衣也以慈悲常行不替即如来室也又深敬是意业不轻之说是口业故往礼拜是身业此三与慈悲俱即誓愿安乐行也如此三四非流通妙益而何耶。

　　△二明毁者失。

　　四众之中有生瞋恚心不净者恶口骂詈言是无智比丘从何所来自言我不轻汝而与我等授记当得作佛我等不用如是虚妄授记如此经历多年常被骂詈不生瞋恚常作是言汝当作佛说是语时众人或以杖木瓦石而打掷之避走远住犹高声唱言我不敢轻于汝等汝等皆当作佛以其常作是语故增上慢比丘比丘尼优婆塞优婆夷号之为常不轻。

　　心不净者不受四一也詈言无智智知于理既言无智不受理一也比丘即不受人一也从何所来不受行一也虚妄授记不受教一也历多年常被骂詈结不受开权显实迹中之四一也避走远住下不受开近显远本地之四一也常作是语故此结深信不休也四众为作不轻名者此结訾毁不住也问释迦出世踟蹰不说不轻一见造次而言何也答本已有善释迦以小而将护之本未有善不轻以大而强毒之。

　　△三双劝后二逆顺亦名双明信毁报二初明信者报二初明得果报。

　　是比丘临欲终时于虚空中具闻威音王佛先所说法华经二十千万亿偈悉能受持即得如上眼根清净耳鼻舌身意根清净得是六根清净已更增寿命二百万亿那由他岁广为人说是法华经于时增上慢四众比丘比丘尼优婆塞优婆夷轻贱是人为作不轻名者见其得大神通力乐说辨力大善寂力闻其所说皆信伏随从是菩萨复化千万亿众令住阿耨多罗三藐三菩提命终之后得值二千亿佛皆号日月灯明于其法中说是法华经以是因缘复值二千亿佛同号云自在灯王于此诸佛法中受持读诵为诸四众说此经典故得是常眼清净耳鼻舌身意诸根清净于四众中说法心无所畏得大势是常不轻菩萨摩诃萨供养如是若干诸佛恭敬尊重赞叹种诸善根于后复值千万亿佛亦于诸佛法中说是经典功德成就当得作佛。

　　现报得六根净生报值灯明佛后报值云自在灯佛神通力身业净说辩力口业净善寂力意业净。

　　△二结会古今二初正结会。

　　得大势于意云何尔时常不轻菩萨岂异人乎则我身是。

　　△二举信劝顺。

　　若我于宿世不受持读诵此经为他人说者不能疾得阿耨多罗三藐三菩提我于先佛所受持读诵此经为人说故疾得阿耨多罗三藐三菩提。

　　△二明毁者果报二初明得果。

　　得大势彼时四众比丘比丘尼优婆塞优婆夷以瞋恚意轻贱我故二百亿劫常不值佛不闻法不见僧千劫于阿鼻地狱受大苦恼毕是罪已复遇常不轻菩萨教化阿耨多罗三藐三菩提。

　　此明毁者得善恶两果谤故堕恶闻佛性名毒鼓之力获善果报此所谓谤亦成种也譬如人之倒地还依地起矣然因谤毁尚获妙果况复不生毁谤而能赞叹随喜者耶。

　　△二结古今二初正结会。

　　得大势于汝意云何尔时四众常轻是菩萨者岂异人乎今此会中䟦陀婆罗等五百菩萨师子月等五百比丘尼思佛等五百优婆塞皆于阿耨多罗三藐三菩提不退转者是。

　　△二举逆劝。

　　得大势当知是法华经大饶益诸菩萨摩诃萨能令至于阿耨多罗三藐三菩提是故诸菩萨摩诃萨于如来灭后常应受持读诵解说书写是经。

　　经有大力终感大果务当勤习五种之行。

　　△二偈颂二初但颂信毁因果二初总颂本事。

　　尔时世尊欲重宣此义而说偈言。

　　过去有佛号威音王神智无量将导一切天人龙神所共供养。

　　△二颂本事三初颂双标二人。

　　是佛灭后法欲尽时有一菩萨名常不轻时诸四众计著于法。

　　言着法者是法不可示若定谓是有即是着法定谓非有非无亦名著法故佛藏云刀轮害阎浮提人其失犹少以有所得心说大乘者其罪过彼也大论云执有与无诤乃至执非有非无与有无诤如牛皮龙绳俱不免患中论云诸佛说空法本为化于有若有着空者诸佛所不化若定言诸法非有非无者是名愚痴论若得四悉檀意自行化他俱无著也。

　　△二颂双明得失三初颂得。

　　不轻菩萨往到其所而语之言我不轻汝汝等行道皆当作佛。

　　△二颂失。

　　诸人闻已轻毁骂詈。

　　△三重明得。

　　不轻菩萨能忍受之。

　　△三举信毁果及结会古今二初果报。

　　其罪毕已临命终时得闻此经六根清净神通力故增益寿命复为诸人广说是经诸着法众皆蒙菩萨教化成就令住佛道不轻命终值无数佛说是经故得无量福渐具功德疾成佛道。

　　△二结会。

　　彼时不轻则我身是时四部众着法之者闻不轻言汝当作佛以是因缘值无数佛此会菩萨五百之众并及四部清信士女今于我前听法者是我于前世劝是诸人听受斯经第一之法开示教人令住涅槃世世受持如是经典。

　　△二颂劝受持果报。

　　亿亿万劫至不可议时乃得闻是法华经亿亿万劫至不可议诸佛世尊时说是经是故行者于佛灭后闻如是经勿生疑惑应当一心广说此经世世值佛疾成佛道。

　　所谓亿生罕际浩劫难闻或能受持决定成佛金口委喻可不信顺而勉之哉此品盖是如来于过去劫中值佛出世号威音王于彼佛所修菩萨行号常不轻为诸四众下强毒种而彼四众根器眇劣不堪大化遂以瓦石而打掷之坐乘罪咎沉坠泥犁复于地狱起三念各相谓言我等今者何因缘故而坠此处复各相谓以由前世愚无所知詈及不轻复以杖木楚毒由兹罪恶所以沉沦既而兴善革恶永离三途即获胜果譬槁木生春寒灰再焰此经胜妙力用其若是也。

　　大意云夫踊出开士仰尊颜而发愿旧住贤哲览神力而增悦灵山法主覆长舌于梵世树下诸佛放毛光于法界謦欬之声遍至十方弹指之响地振六种是以十方之众生见娑婆法会无边之群生闻虚空妙声人人加念佛而散诸宝物国国融铁围而同一佛土(云云)。

　　△二神力品下八品明嘱累流通三初神力嘱累二品明付嘱流通二药王下五品约化他流通三普贤一品约自行劝流通初文又二初神力品明菩萨受命弘经二嘱累品明如来付嘱初文又二初品目。

　　妙法莲华经如来神力品第二十一

　　如来如上已释神力者神名不测力名斡用不测则天然之体深干用则转变之力大此中为付嘱深法现十种大神力故名如来神力品也。

　　△二经文二初长行二偈颂初文又二初菩萨受命二初经家叙仪。

　　尔时千世界微尘等菩萨摩诃萨从地涌出者皆于佛前一心合掌瞻仰尊颜。

　　△二发誓弘经三初时节。

　　而白佛言世尊我等于佛灭后。

　　△二处所。

　　世尊分身所在国土灭度之处。

　　△三誓愿。

　　当广说此经所以者何我等亦自欲得是真净大法受持读诵解说书写而供养之。

　　△二佛现神力二初所对之众。

　　尔时世尊于文殊师利等无量百千万亿旧住娑婆世界菩萨摩诃萨及诸比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等一切众前。

　　△二正现神力十初吐舌相。

　　现大神力出广长舌上至梵世。

　　今经所演开三显一内秘外现废近显远明三世益物诚谛不虚福德人舌至鼻端三藏佛至发际今至梵天者出过凡圣之外极于净天之顶也。

　　△二通身放光。

　　一切毛孔放于无量无数色光皆悉遍照十方世界众宝树下师子座上诸佛亦复如是出广长舌放无量光释迦牟尼佛及宝树下诸佛现神力时满百千岁。

　　通身毛孔遍体放光周遍十方无处不明表智境罄也上迹门白毫吐耀始在东方表七方便初见一理今本门既竟放一切光照一切土能令初因终于等觉究竟佛慧分身诸佛亦复如是。

　　△三謦欬之声。

　　然后还摄舌相一时謦欬。

　　謦欬者将语之状亦是通畅之相也四十余年隐秘真实今获伸舒无有遗滞是我出世大事通畅是故謦欬欲以此法付诸菩萨令于后世导利众生将语斯事是故謦欬又謦欬二义一謦欬其事了二謦欬付他也。

　　△四弹指之声。

　　俱共弹指。

　　弹指者即随喜七方便人同入圆道随喜圆道增智损生随喜诸菩萨持真净大法随喜后世获无上宝此一弹指竖彻三世横亘十方者也。

　　△五地六种动。

　　是二音声遍至十方诸佛世界地皆六种震动。

　　地六种动者表初心至后心六番动无明惑也。

　　△六普见大会。

　　其中众生天龙夜叉乾闼婆阿修罗迦楼罗紧那罗摩睺罗伽人非人等以佛神力故皆见此娑婆世界无量无边百千万亿众宝树下师子座上诸佛及见释迦牟尼佛共多宝如来在宝塔中坐师子座又见无量无边百千万亿菩萨摩诃萨及诸四众恭敬围绕释迦牟尼佛既见是已皆大欢喜得未曾有。

　　此表诸佛道同也而今而后亦复如是五千起去三变被移既失本心不能现益宜以非灭现灭从诸菩萨弘经得道入于佛慧如今会无异亦表未来有机一也。

　　△七空中唱声。

　　即时诸天于虚空中高声唱言过此无量无边百千万亿阿僧祇世界有国名娑婆是中有佛名释迦牟尼今为诸菩萨摩诃萨说大乘经名妙法莲华教菩萨法佛所护念汝等当深心随喜亦当体拜供养释迦牟尼佛。

　　此表未来有教一也。

　　△八咸皆归命。

　　彼诸众生闻虚空中声已合掌向娑婆世界作如是言南无释迦牟尼佛南无释迦牟尼佛。

　　表未来有人一。

　　△九遥散诸物。

　　以种种华香璎珞幡盖及诸严身之具珍宝妙物皆共遥散娑婆世界所散诸物从十方来譬如云集变成宝帐遍覆此间诸佛之上。

　　此表未来有行一也。

　　△十同一佛土。

　　于时十方世界通达无碍如一佛土。

　　此表理一也问何以知十相表现在四一复表将来四一答下文云若我以是神力于无量劫为嘱累故说此经功德犹不能尽表现表将其义明矣。

　　△三结要劝持四初称叹付嘱。

　　尔时佛告上行等菩萨大众诸佛神力如是无量无边不可思议若我以是神力于无量无边百千万亿阿僧祇劫为嘱累故说此经功德犹不能尽。

　　△二结要付嘱。

　　以要言之如来一切所有之法。

　　一切皆佛法也此结一切皆妙名也。

　　如来一切自在神力。

　　通达无碍具八自在此结妙用也。

　　如来一切秘要之藏。

　　遍一切处皆是实相此结妙体也。

　　如来一切甚深之事。

　　是一乘因果此结妙宗也。

　　皆于此经宣示显说。

　　总结一经唯四而已撮其枢柄而授与之。

　　△三劝㢡付嘱。

　　是故汝等于如来灭后应当一心受持读诵解说书写如说修行所在国土若有受持读诵解说书写如说修行若经卷所住之处若于园中若于林中若于树下若于僧坊若白衣舍若在殿堂若山谷旷野是中皆应起塔供养。

　　勉谕四众在处流通随所在处皆当起塔者以此经即是如来真身舍利。

　　△四释付嘱意。

　　所以者何当知是处即是道场。

　　释甚深之事也。

　　诸佛于此得阿耨多罗三藐三菩提。

　　此是法身即释秘要之藏也。

　　诸佛于此转于法轮。

　　此即般若释一切法也。

　　诸佛于此而般涅槃。

　　此即解脱释自在神力也。

　　△二偈颂二初颂十神力。

　　尔时世尊欲重宣此义而说偈言。

　　诸佛救世者住于大神通为悦众生故现无量神力舌相至梵天身放无数光为求佛道者现此希有事诸佛謦欬声及弹指之声周闻十方国地皆六种动以佛灭度后能持是经故诸佛皆欢喜现无量神力。

　　△二颂结要嘱累三初总颂四法。

　　嘱累是经故赞美受持者于无量劫中犹故不能尽是人之功德无边无有穷如十方虚空不可得边际。

　　△二别颂四法四初颂一切之法。

　　能持是经者则为己见我亦见多宝佛及诸分身者又见我今日教化诸菩萨。

　　△二颂自在神力。

　　能持是经者令我及分身灭度多宝佛一切皆欢喜十方现在佛并过去未来亦见亦供养亦令得欢喜。

　　△三颂秘要之藏。

　　诸佛坐道场所得秘要法能持是经者不久亦当得。

　　△四颂甚深之事。

　　能持是经者于诸法之义名字及言辞乐说无穷尽如风于空中一切无鄣碍于如来灭后知佛所说经因缘及次第随义如实说如日月光明能除诸幽冥斯人行世间能灭众生闇教无量菩萨毕竟住一乘。

　　△三总颂结意。

　　是故有智者闻此功德利于我灭度后应受持斯经是人于佛道决定无有碍。

　　△二嘱累品明如来摩顶付嘱二初品目。

　　妙法莲华经嘱累品第二十二

　　嘱是佛所付嘱累是烦尔宣传此从佛旨得名嘱是顶受所嘱累是甘而弗劳此从菩萨敬顺得名嘱是如来金口所嘱累是菩萨丹心顶荷此从授受合论故言嘱累又如来躬从座起摩顶授之大众如世尊敕当奉行殷勤授受故言嘱累品也。

　　△二经文二初正明付嘱三初如来付嘱三初正付。

　　尔时释迦牟尼佛从法座起现大神力以右手摩无量菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等应当一心流布此法广令增益如是三摩诸菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等当受持读诵广宣此法令一切众生普得闻知。

　　佛以权智善巧之手摩三千三百那由他国土畟塞虚空诸菩萨实智之顶如来授道化他故名权智手菩萨自行受道故名实智顶申手摩顶即身付嘱权智临实智即意付嘱而作是言即口付嘱也文有四悉檀意我于无量劫修难得法此从前佛受学今以付尔尔当授彼三世继嗣即世界悉檀一心流布即为人广令增益即对治也益者即第一义也。

　　△二释付。

　　所以者何如来有大慈悲无诸悭吝亦无所畏能与众生佛之智慧如来智慧自然智慧如来是一切众生之大施主汝等亦应随学如来之法勿生悭吝。

　　大慈悲如来室无诸悭吝即如来衣无所畏即如来座佛智即一切智如来智即道种智自然智即一切种智于如来室中能施众生三种智慧乃至座中亦复如是如是施主故无悭吝故无所畏故汝等当学如来此法是名释出佛意而付嘱之。

　　△三诫付。

　　于未来世若有善男子善女人信如来智慧者当为演说此法华经使得闻知为令其人得佛慧故若有众生不信受者当于如来余深法中示教利喜汝等若能如是则为已报诸佛之恩。

　　若根深智利直说佛慧若不堪者于余深法中示教利喜佛慧是深而非余六方便是余而非深别教次第是余亦是深汝能以余深之法助申佛慧即善巧报佛恩是名诫付嘱也。

　　△二菩萨领受。

　　时诸菩萨摩诃萨闻佛作是说已皆大欢喜遍满其身益加恭敬曲躬低头合掌向佛俱发声言如世尊敕当具奉行唯然世尊愿不有虑诸菩萨摩诃萨众如是三反俱发声言如世尊敕当具奉行唯然世尊愿不有虑。

　　皆大欢喜是意领受曲躬低头是身领受俱发声言是口领受如世尊敕领受如来是大施主入如来室意当具奉行领受无诸悭吝着如来衣意愿不有虑领受无所畏坐如来座意。

　　△三事毕唱散。

　　尔时释迦牟尼佛令十方来诸分身佛各还本土而作是言诸佛各随所安多宝佛塔还可如故。

　　多宝为证经故来今迹本二门已讫故须敬遣复闭如故分身为开塔故集开塔事了故令分身各还本土塔不可重开故分身去而不现塔犹听法故闭而犹在问塔若听法亦应不闭答证正已故闭听流通故在。

　　△二时众欢喜。

　　说是语时十方无量分身诸佛坐宝树下师子座上者及多宝佛并上行等无边阿僧祇菩萨大众舍利弗等声闻四众及一切世间天人阿修罗等闻佛所说皆大欢喜。

　　诸佛为化他事遂故喜菩萨为自行得法故喜又能说之人清净故喜佛是也又闻清净法故喜妙经是也又闻法获证故喜现在未来得益者是也三事具足故大欢喜也。

　　○二药王下五品约化他劝流通四初药王菩萨品明勖化他之师唯愿大法大得弘宣大愿众生获大饶益所以竭其神力尽其形命殷殷虔虔志犹未已庶令弟子宗法如师我传尔明尔复传明明明无己师之志也故知此品勖弘法之师也。

　　○次妙音观音两品明他方大士奉命弘经普现色身形无定准不可以牛羊眼看不可以凡愚识度于所闻处勿生轻想轻想则法不染心故知二品勖受法弟子也。

　　○三陀罗尼品明恶世弘经喜多恼难以咒护之使道流通也。

　　○四妙庄严王品明人护前品说咒护今品说人护人护尚尔咒护弥良普劝流通也。

　　△今品二初品目。

　　妙法莲华药王菩萨本事品第二十三

　　观经曰昔名星光从尊者日藏闻说佛慧以雪山上药供养众僧愿我未来能治众生身心两病举世欢喜号曰药王此文明一切众生喜见顿舍一身复烧两臂轻生重法命殒道存举昔事以显今故目之为本事品也。

　　△二经文四初菩萨请问二如来决答三利益四多宝称善初文又三初通问游化。

　　尔时宿王华菩萨白佛言世尊药王菩萨云何游于娑婆世界。

　　△二别问苦行。

　　世尊是药王菩萨有若干百千万亿那由他难行苦行。

　　△三请佛答释。

　　善哉世尊愿少解说诸天龙神夜叉乾闼婆阿修罗迦楼罗紧那罗摩睺罗伽人非人等又他国土诸来菩萨及此声闻众闻皆欢喜。

　　△二如来决答二初答苦行二叹经初文又二初明事本三初时节久远。

　　尔时佛告宿王华菩萨乃往过去无量恒河沙劫。

　　△二有佛声闻等。

　　有佛号日月净明德如来应供正遍知明行足善逝世间解无上士调御丈夫天人师佛世尊其佛有八十亿大菩萨摩诃萨七十二恒河沙大声闻众佛寿四万二千劫菩萨寿命亦等。

　　△三明国土庄严。

　　彼国无有女人地狱饿鬼畜生阿修罗等及以诸难地平如掌琉璃所成宝树庄严宝帐覆上垂宝华幡宝瓶香炉周遍国界七宝为台一树一台其树去台尽一箭道此诸宝树皆有菩萨声闻而坐其下诸宝台上各有百亿诸天作天伎乐歌叹于佛以为供养。

　　△二明本事三初佛说法。

　　尔时彼佛为一切众生喜见菩萨及众菩萨诸声闻众说法华经。

　　佛普为一切而独为喜见一人者以其是对扬须付嘱流通如今身子寄一而言诸耳。

　　△二修供养二初现在二初修行得法。

　　是一切众生喜见菩萨乐习苦行于日月净明德佛法中精进经行一心求佛满万二千岁已得现一切色身三昧。

　　得现一切色身三昧者即普现色身三昧也此有三义一者内现如今经说身根清净十法界依正于身中现如净明镜现诸色像二者外现如妙音观音随机示现十界色身三者内外现如大集经观于己身众生身诸佛身悉于己身中现又见己身众生身现佛身中至若众生身亦复如是故名普现耳。

　　△二作念报恩二初以三昧力。

　　得此三昧已心大欢喜即作念言我得现一切色身三昧皆是得闻法华经力我今当供养日月净明德佛及法华经即时入是三昧于虚空中雨曼陀罗华摩诃曼陀罗华细抹坚黑栴檀满虚空中如云而下又雨海此岸栴檀之香此香六铢价直娑婆世界以供养佛。

　　△二正报身力三初自烧身。

　　作是供养已从三昧起而自念言我虽以神力供养于佛不如以身供养即服诸香栴檀薰陆兜楼婆毕力迦沉水胶香又饮瞻卜诸华香油满千二百岁已香油涂身于日月净明德佛前以天宝衣而自缠身已灌诸香油以神通力愿而自燃身光明遍照八十亿恒河沙世界。

　　△二佛称叹。

　　其中诸佛同时赞言善哉善哉善男子是真精进是名真法供养如来若以华香璎珞烧香抹香涂香天缯幡盖及海此岸旃檀之香如是等种种诸物供养所不能及假使国城妻子布施亦所不及善男子是名第一之施于诸施中最尊最上以法供养诸如来故作是语已而各默然。

　　真法供养者当是内运智观观烦恼因果皆用空慧荡之故言真法又观若身若火能供所供皆是实相谁烧谁燃能所皆不可得故名真法也。

　　○天台智者大禅师讳智顗荆州华容人姓陈氏母徐氏娠师之日梦五色云纡怀生之日祥光烛室七岁至果愿寺闻僧诵普门品随诵之自忆七卷之文了无差误十八亲没至果愿寺为僧二十进受具足依旷律师通于律藏闻光州大苏山慧思禅师遥餐风德涉险而去思初见笑曰昔共灵山听法华经宿缘所追今复来矣即示普贤道场行法华三昧经二七日行道诵经至此品诸佛同赞药王言是真精进是名真法供养豁然大悟照了法华将证白师师曰非尔弗证非我莫识所证者法华三昧前方便旋陀罗尼纵文字法师千万众莫能穷汝之辩也。

　　△三时节久。

　　其身火燃千二百岁过是已后其身乃尽。

　　△二未来五初化生王家。

　　一切众生喜见菩萨作如是法供养已命终之后复生日月净明德佛国中于净德王家结跏趺坐忽然化生。

　　△二自说本事。

　　即为其父而说偈言。

　　大王今当知我经行彼处即时得一切现诸身三昧勤行大精进舍所爱之身。

　　说是偈已而白父言日月净明德佛今故现在我先供养佛已得解一切众生语言陀罗尼复闻是法华经八百千万亿那由他甄迦罗频婆罗阿閦婆等偈大王我今当还供养此佛。

　　△三往到佛所。

　　白已即坐七宝之台上升虚空高七多罗树往到佛所头面礼足合十指爪以偈赞佛。

　　容颜甚奇妙光明照十方我适曾供养今复还亲近。

　　尔时一切众生喜见菩萨说是偈已而白佛言世尊世尊犹故在世。

　　△四如来付嘱。

　　尔时日月净明德佛告一切众生喜见菩萨善男子我涅槃时到灭尽时至汝可安施床座我于今夜当般涅槃又敕一切众生喜见菩萨善男子我以佛法嘱累于汝及诸菩萨大弟子并阿耨多罗三藐三菩提法亦以三千大千七宝世界诸宝树宝台及给侍诸天悉付于汝我灭度后所有舍利亦付嘱汝当令流布广设供养应起若干千塔如是日月净明德佛敕一切众生喜见菩萨已于夜后分入于涅槃。

　　△五奉命任持五初起塔。

　　尔时一切众生喜见菩萨见佛灭度悲感懊恼恋慕于佛即以海此岸栴檀为𧂐供养佛身而以烧之火灭已后收取舍利作八万四千宝瓶以起八万四千塔高三世界表刹庄严垂诸幡盖悬众宝铃。

　　例如遍覆三千大千世界小千至初禅中千至二禅大千至三禅云高三者即至第四禅。

　　△二烧臂。

　　尔时一切众生喜见菩萨复自念言我虽作是供养心犹未足我今当更供养舍利便语诸菩萨大弟子及天龙夜叉等一切大众汝等当一心念我今供养日月净明德佛舍利作是语已即于八万四千塔前燃百福庄严臂七万二千岁而以供养。

　　△三利益。

　　令无数求声闻众无量阿僧祇人发阿耨多罗三藐三菩提心皆使得住现一切色身三昧。

　　△四现报。

　　尔时诸菩萨天人阿修罗等见其无臂忧恼悲哀而作是言此一切众生喜见菩萨是我等师教化我者而今烧臂身不具足于时一切众生喜见菩萨于大众中立此誓言我舍两臂必当得佛金色之身若实不虚令我两臂还复如故作是誓已自然还复由斯菩萨福德智慧淳厚所致当尔之时三千大千世界六种震动天雨宝华一切天人得未曾有。

　　△三总结会二初结会。

　　佛告宿王华菩萨于汝意云何一切众生喜见菩萨岂异人乎今药王菩萨是也其所舍身布施如是无量百千万亿那由他数。

　　△二劝修。

　　宿王华若有发心欲得阿耨多罗三藐三菩提者能燃手指乃至足一指供养佛塔胜以国城妻子及三千大千国土山林河池诸珍宝物而供养者。

　　能然一指胜舍外身外轻内重故功德有异妻子者外身也国城等外财也。

　　△二叹经妙三初叹能持者。

　　若复有人以七宝满三千大千世界供养于佛及大菩萨辟支佛阿罗汉是人所得功德不如受持此法华经乃至一四句偈其福最多。

　　△二叹所持法二初叹法体。

　　宿王华譬如一切川流江河诸水之中海为第一此法华经亦复如是于诸如来所说经中最为深大。

　　此法华教譬醍醐海也说穷本地为深遍一切处为大。

　　又如土山黑山小铁围山大铁围山及十宝山众山之中须弥山为第一此法华经亦复如是于诸经中最为其上。

　　十宝山名出华严及众经土黑铁围故非是宝十山虽宝或一或二神龙杂居须弥四宝所成纯天所住此法华经所说谛理常乐我净如四宝所成开示悟入者之所依也。

　　又如众星之中月天子最为第一此法华经亦复如是于千万亿种诸经法中最为照明。

　　星月同是阴精同于夜现星无亏盈明不及月诸经说权智不得自在此经明权智权即实实即权盈亏相指不二而二如此权智胜余教也。

　　又如日天子能除诸闇此经亦复如是能破一切不善之闇。

　　日是阳精独能破暗诸经明实智破惑尚不及即实而权那得并即权而实故知此经明实智最为第一。

　　又如诸小王中转轮圣王最为第一此经亦复如是于众经中最为其尊又如帝释于三十三天中王此经亦复如是诸经中王。

　　轮王号令止在四域帝释齐三十三天。

　　又如大梵天王一切众生之父此经亦复如是一切贤圣学无学及发菩萨心者之父。

　　梵号令总上冠下譬余经说三谛三昧各不相收不得自在此经所说以实相入真决了声闻法是诸经之王实相入俗一切治生产业不相违背实相入中诸法无非佛法文云一切学无学及发菩萨心者之父是也。

　　又如一切凡夫人中须陀洹斯陀含阿那含阿罗汉辟支佛为第一此经亦复如是一切如来所说若菩萨所说若声闻所说诸经法中最为第一。

　　凡夫四果支佛第一者此明任运无功用也余经要因功用乃得入流如四果人因闻思修方得悟入此经明无作四谛不杂方便自然流入萨婆若海如大白牛肥壮多力行步平正其疾如风。

　　有能受持是经典者亦复如是于一切众生中亦为第一一切声闻辟支佛中菩萨为第一此经亦复如是于一切诸经法中最为第一如佛为诸法王此经亦复如是诸经中王。

　　二乘中菩萨第一者明因如来第一者明果也余经明果近在寂场此经明果远指本地故最第一。

　　△二叹法用三初叹拔苦用。

　　宿王华此经能救一切众生者此经能令一切众生离诸苦恼。

　　△二叹与乐用。

　　此经能大饶益一切众生充满其愿如清凉池能满一切诸渴乏者如寒者得火如裸者得衣如商人得主如子得母如渡得船如病得医如暗得灯如贫得宝如民得王如贾客得海如炬除暗。

　　△三总结与拔。

　　此法华经亦复如是能令众生离一切苦一切病痛能解一切生死之缚。

　　△三明持经福二初全闻经福。

　　若人得闻此法华经若自书若教人书所得功德以佛智慧筹量多少不得其边若书是经卷华香璎珞烧香抹香涂香幡盖衣服种种之灯苏灯油灯诸香油灯瞻卜油灯须曼那油灯波罗罗油灯婆利师迦油灯那婆摩利油灯供养所得功德亦复无量。

　　△二闻品福二初格量。

　　宿王华若有人闻是药王菩萨本事品者亦得无量无边功德若有女人闻是药王菩萨本事品能受持者尽是女身后不复受若如来灭后后五百岁中若有女人闻是经典如说修行于此命终即往安乐世界阿弥陀佛大菩萨众围绕住处生莲华中宝座之上不复为贪欲所恼亦复不为瞋恚愚痴所恼亦复不为憍慢嫉妒诸垢所恼得菩萨神通无生法忍得是忍已眼根清净以是清净眼根见七百万二千亿那由他恒河沙等诸佛如来是时诸佛遥共赞言善哉善哉善男子汝能于释迦牟尼佛法中受持读诵思惟是经为他人说所得福德无量无边火不能烧水不能漂汝之功德千佛共说不能令尽汝今已能破诸魔贼坏生死军诸余怨敌皆悉摧灭善男子百千诸佛以神通力共守护汝于一切世间天人之中无如汝者唯除如来其诸声闻辟支佛乃至菩萨智慧禅定无有与汝等者宿王华此菩萨成就如是功德智慧之力若有人闻是药王菩萨本事品能随喜赞善者是人现世口中常出青莲华香身毛孔中常出牛头旃檀之香所得功德如上所说。

　　口出香是现报余是后报。

　　△二嘱累。

　　是故宿王华以此药王菩萨本事品嘱累于汝我灭度后后五百岁中广宣流布于阎浮提无令断绝恶魔魔民诸天龙夜叉鸠槃茶等得其便也宿王华汝当以神通之力守护是经所以者何此经则为阎浮提人病之良药若人有病得闻是经病即消灭不老不死宿王华汝若见有受持是经者应以青莲华盛满抹香供散其上散已作是念言此人不久必当取草坐于道场破诸魔军当吹法螺击大法鼓度脱一切众生老病死海是故求佛道者见有受持是经典人应当如是生恭敬心。

　　不老不死者此须观解不老是乐不死是常谓闻此经得常乐之解坦然在怀无所畏忌又不老不死就所证法身说耳非谓四大假合幻化妄业之身。

　　△二明得利益。

　　说是药王菩萨本事品时八万四千菩萨得解一切众生语言陀罗尼。

　　此结闻品之益。

　　△四多宝称善。

　　多宝如来在宝塔中赞宿王华菩萨言善哉善哉宿王华汝成就不可思议功德乃能问释迦牟尼佛如此之事利益无量一切众生。

　　△二妙音观音两品明他方大士奉命弘经弟子二初妙音品二观音品初文又二初品目。

　　妙法莲华经妙音菩萨品第二十四

　　文中自释昔奉云雷音王佛十万种伎乐今游化他方音乐自随昔奉八万四千宝钵今尔许道器眷属围绕昔得一切众生语言陀罗尼今以普现色身及妙音声遍吼十方弘宣此教故名妙音品此品明菩萨以难思之力随类通经物睹其迹莫测其本但甘其味无择其形当卑其地自壅其流即是化他门中第二意也。

　　△二经文六初放光东召二奉命西来三十方弘经四二土得益五还本国六闻品进道今初。

　　尔时释迦牟尼佛放大人相肉髻光明及放眉间白毫相光遍照东方百八万亿那由他恒河沙等诸佛世界过是数已有世界名净光庄严其国有佛号净华宿王智如来应供正遍知明行足善逝世间解无上士调御丈夫天人师佛世尊为无量无边菩萨大众恭敬围绕而为说法释迦牟尼佛白毫光明遍照其国。

　　大人相者大相海也遍体毛功德不及一好功德众好功德不及一相功德诸相从下向上展转相胜不及白毫功德白毫功德不及肉髻功德故名大人相也此相业者从孝顺师长起今放是光召本弟子使弘中道之经利益大机者也白毫从一道清净起今放此光令弘此法也问佛一一相皆法界海何故胜负答他经所明宜作此说耳问佛有缘弟子满十方何故召东说西不论八方耶答此有所表净名云日月何意行阎浮提欲以光明除众幽暗东是光始西是光终有始有终其唯圣人乎未发心者令其发心未究竟者令其究竟一菩萨既尔诸众亦然一方既尔诸方亦然。

　　△二奉命西来二初发来缘二正发来初文又六初经家叙三初叙福田。

　　尔时一切净光庄严国中有一菩萨名曰妙音久已植众德本供养亲近无量百千万亿诸佛。

　　△二叙智慧。

　　而悉成就甚深智慧。

　　即智慧庄严也。

　　△三叙福德。

　　得妙幢相三昧法华三昧净德三昧宿王戏三昧无缘三昧智印三昧解一切众生语言三昧集一切功德三昧清净三昧神通游戏三昧慧炬三昧庄严王三昧净光明三昧净藏三昧不共三昧日旋三昧得如是等百千万亿恒河沙等诸大三昧。

　　十六三昧即福德庄严皆是法华三昧异名随义说之耳。

　　△二被光照。

　　释迦牟尼佛光照其身。

　　△三辞本佛。

　　即白净华宿王智佛言世尊我当往诣娑婆世界礼拜亲近供养释迦牟尼佛及见文殊师利法王子菩萨药王菩萨勇施菩萨宿王华菩萨上行意菩萨庄严王菩萨药上菩萨。

　　△四诫至诚。

　　尔时净华宿王智佛告妙音菩萨汝莫轻彼国生下劣想善男子彼娑婆世界高下不平土石诸山秽恶充满佛身卑小诸菩萨众其形亦小而汝身四万二千由旬我身六百八十万由旬汝身第一端正百千万福光明殊妙是故汝往莫轻彼国若佛菩萨及国土生下劣想。

　　然法身大士固不肃而成所将眷属或未达者故寄彼而规此耳夫佛身与理相应不可见卑小而忘其尊严此约如来座为诫也且师及弟子智断具足师既施权弟子亦隐其实此约如来衣为诫也其依报国土皆正报所感如来以慈临大千宜须高须下勿睹依报而忽正报也此约如来室为诫也此佛弘经亦敕三意彼尊诫约诸佛道同也。

　　△五受佛旨。

　　妙音菩萨白其佛言世尊我今诣娑婆世界皆是如来之力如来神通游戏如来功德智慧庄严。

　　如来力是座力神通力是室力庄严力是衣力此受弘经之大旨利物之宗要故能不动此会而游化十方也。

　　△六现来相六初遣莲华。

　　于是妙音菩萨不起于座身不动摇而入三昧以三昧力于耆阇崛山去法座不远化作八万四千众宝莲华阎浮檀金为茎白银为叶金刚为须甄叔迦宝以为其台。

　　△二文殊问。

　　尔时文殊师利法王子见是莲华而白佛言世尊是何因缘先现此瑞有若干千万莲华阎浮檀金为茎白银为叶金刚为须甄叔迦宝以为其台。

　　△三释迦答。

　　尔时释迦牟尼佛告文殊师利是妙音菩萨摩诃萨欲从净华宿王智佛国与八万四千菩萨围绕而来至此娑婆世界供养亲近礼拜于我亦欲供养听法华经。

　　△四请见相。

　　文殊师利白佛言世尊是菩萨种何善本修何功德而能有是大神通力行何三昧愿为我等说是三昧名字我等亦欲勤修行之行此三昧乃能见是菩萨色相大小威仪进止唯愿世尊以神通力彼菩萨来令我得见。

　　问若文殊位下辞不应求见若文殊位高相来那忽不识答虽同一位有始中终止此一事不知亦无忝高位又众中见瑞不了所以发起令知故设问。

　　△五明推功。

　　尔时释迦牟尼佛告文殊师利此久灭度多宝如来当为汝等而现其相。

　　△六命来。

　　时多宝佛告彼菩萨善男子来文殊师利法王子欲见汝身。

　　△二正发来六初眷属经历。

　　于时妙音菩萨于彼国没与八万四千菩萨俱共发来所经诸国六种震动皆悉雨于七宝莲华百千天乐不鼓自鸣。

　　△二叙相登台。

　　是菩萨目如广大青莲华叶正使和合百千万月其面貌端正复过于此身真金色无量百千功德庄严威德炽盛光明照曜诸相具足如那罗延坚固之身入七宝台上升虚空去地七多罗树诸菩萨众恭敬围绕而来诣此娑婆世界耆阇崛山。

　　△三问讯传旨。

　　到已下七宝台以价直百千璎珞持至释迦牟尼佛所头面礼足奉上璎珞而白佛言世尊净华宿王智佛问讯世尊少病少恼起居轻利安乐行不四大调和不世事可忍不众生易度不无多贪欲瞋恚愚痴嫉妒悭慢不无不孝父母不敬沙门邪见不善心不摄五情不世尊众生能降伏诸魔怨不久灭度多宝如来在七宝塔中来听法不又问讯多宝如来安稳少恼堪忍久住不。

　　△四请见多宝。

　　世尊我今欲见多宝佛身唯愿世尊示我令见。

　　分身既散塔闭如故多宝居于塔内故愿示之令见。

　　△五世尊为通。

　　尔时释迦牟尼佛语多宝佛是妙音菩萨欲得相见。

　　△六塔中称善。

　　时多宝佛告妙音言善哉善哉汝能为供养释迦牟尼佛及听法华经并见文殊师利等故来至此。

　　△三十方弘经二初问答善根神力二初问二初问种何善根。

　　尔时华德菩萨白佛言世尊是妙音菩萨种何善根。

　　是问昔也。

　　△二问有是神力。

　　修何功德有是神力。

　　是问今也。

　　△二答二初答种善根。

　　佛告华德菩萨过去有佛名云雷音王多陀阿伽度阿罗诃三藐三佛陀国名现一切世间劫名喜见妙音菩萨于万二千岁以十万种伎乐供养云雷音王佛并奉上八万四千七宝钵以是因缘果报今生净华宿王智佛国有是神力华德于汝意云何尔时云雷音王佛所妙音菩萨伎乐供养奉上宝器者岂异人乎今此妙音菩萨摩诃萨是华德是妙音菩萨已曾供养亲近无量诸佛久植德本又值恒河沙等百千万亿那由他佛。

　　△二答其神力。

　　华德汝但见妙音菩萨其身在此而是菩萨现种种身处处为诸众生说是经典或现梵王身或现帝释身或现自在天身或现大自在天身或现天大将军身或现毗沙门天王身或现转轮圣王身或现诸小王身或现长者身或现居士身或现宰官身或现婆罗门身或现比丘比丘尼优婆塞优婆夷身或现长者居士妇女身或现宰官妇女身或现婆罗门妇女身或现童男童女身或现天龙夜叉乾闼婆阿修罗迦楼罗紧那罗摩睺罗伽人非人等身而说是经诸有地狱饿鬼畜生及众难处皆能救济乃至于王后宫变为女身而说是经华德是妙音菩萨能救护娑婆世界诸众生者是妙音菩萨如是种种变化现身在此娑婆国土为诸众生说是经典于神通变化智慧无所损减是菩萨以若干智慧明照娑婆世界令一切众生各得所知于十方恒河沙世界中亦复如是若应以声闻形得度者现声闻形而为说法应以辟支佛形得度者现辟支佛形而为说法应以菩萨形得度者现菩萨形而为说法应以佛形得度者即现佛形而为说法如是种种随所应度者而为现形乃至应以灭度而得度者示现灭度华德妙音菩萨摩诃萨成就大神通智慧之力其事如是。

　　此答神力之问示三十四凡身四圣人身结成十法界六道也。

　　△二问答今住何定二初问。

　　尔时华德菩萨白佛言世尊是妙音菩萨深种善根世尊是菩萨住何三昧而能如是在所变现度脱众生。

　　问今住何定而能如此自在利益也。

　　△二答。

　　佛告华德菩萨善男子其三昧名现一切色身妙音菩萨住是三昧中能如是饶益无量众生。

　　佛答如文。

　　△四二土得益。

　　说是妙音菩萨品时与妙音菩萨俱来者八万四千人皆得现一切色身三昧此娑婆世界无量菩萨亦得是三昧及陀罗尼。

　　△五还归本国。

　　尔时妙音菩萨摩诃萨供养释迦牟尼佛及多宝佛塔已还归本土所经诸国六种震动雨宝莲华作百千万亿种种伎乐既到本国与八万四千菩萨围绕至净华宿王智佛所白佛言世尊我到娑婆世界饶益众生见释迦牟尼佛及见多宝佛塔礼拜供养又见文殊师利法王子菩萨及见药王菩萨得勤精进力菩萨勇施菩萨等亦令是八万四千菩萨得现一切色身三昧。

　　△六闻品进道。

　　说是妙音菩萨来往品时四万二千天子得无生法忍华德菩萨得法华三昧。

　　法华经科注卷第七
卍新纂续藏经第 31 册 No. 0606 法华经科注


　　妙法莲华经科注卷第八

　　△二观世音普门品二初品目。

　　妙法莲华经观世音菩萨普门品第二十五

　　依天台释此品别有玄疏撮彼释品有通有别通则十双也别有五只十双者一人法乃至第十智断此品以人法合题观世音人也普门法也问答有二番观世音者以大悲拔苦依前问答百千苦恼皆得解脱普门者大慈与乐依后问答应以得度而为说法也五只者一观观有多种谓折空体空次第三观圆融三观等(云云)今简前三唯圆观也二世世亦多种谓有为世无为世二边世不思议世今取不思议世三音音者机也机亦多种有人天机二乘机菩萨机佛机今唯取佛机而设应也四普普者周遍也诸法无量若不得普者则是偏法也若得普者即圆法也约十法名普(云云)五门者空门假门中门今正通实相双照二谛故名普能通故名门普门即圆通门也故此品题乃是菩萨以圆融妙观观不思议世界佛机之音声普令入圆通之门也故名观世音菩萨普门品也。

　　△二经文二初两番问答二闻品得益初文又二初长行二偈颂初文又二初一番问答二次番问答初文又二初问二初经家叙。

　　尔时无尽意菩萨即从座起偏袒右肩合掌向佛而作是言。

　　无尽意者非尽非无尽为对小乘明尽也小乘明尽者为对无生智灭色取空故也无尽义多虚空不可尽一切法不可尽空假中俱不可极大品云即色是空非色灭空空故无尽也。

　　△二正兴问。

　　世尊观世音菩萨以何因缘名观世音。

　　有两番问答今初问观音人后问普门法此中即初番问也大经云汝具二庄严故能问我具二庄严故能答尔释论云问有多种有不解故问有试问有赴机问今即赴机问也以何因缘者其义甚众今略言境智则以众生善恶两机为因菩萨灵智慈悲为缘以是因缘名观世音。

　　△二答三初总答机应四初标人数。

　　佛告无尽意菩萨善男子若有无量百千万亿众生。

　　十法界机其数无量百千万亿者盖通途就同业者语也举多种以明种种业遭苦者称名一时有机一时能应耳。

　　△二明遭苦。

　　受诸苦恼。

　　百千业同故云诸苦恼也此由结业果多而因亦多即总答文略而意广。

　　△三闻名称号。

　　闻是观世音菩萨一心称名。

　　此明生善善恶合为机若能通达而闻即是闻慧心无住着即是思慧一心称名即是修慧一心有事有理念念相续及数息系念一心不乱皆事一心也若能达此心性自他共无因皆不可得无心无念空慧相应此乃无一亦无心也知声相皆空呼响不实能称所称皆不可得是名无称即理一心也。

　　△四得解脱。

　　观世音菩萨即时观其音声皆得解脱。

　　上受苦即称名是机速也今称即应是应机赴感之速也故皆得解脱也。

　　△二别答三业三初口机应二初明七难七初火难四初持名者。

　　若有持是观世音菩萨名者。

　　行人须忆持名字是谓持名也。

　　△二遭苦。

　　设入大火。

　　△三冥应。

　　火不能烧。

　　△四结成。

　　由是菩萨威神力故。

　　事迹晋人谢敷笃信大法平居写华严经撰观音传竺长舒晋元康中为延火所及一心称名风回火转将邻所居其火灭约观解火有果报火业火烦恼火若果报火至初禅天业火通三界烦恼火通三乘人故果报火劫尽自初禅以降无能免者业火者五戒十善为三毒火烧诸善根烦恼火者若声闻人厌恶生死见三界犹如火宅勤求方便争出火宅即得解脱支佛六度通别圆教变易土行人修道为五住烦恼惑火所烧方便未成火难恒逼称名便得解脱菩萨法门无量不出别圆两观本起慈悲故能遍应。

　　△二水难。

　　若为大水所漂称其名号即得浅处。

　　事迹应验传云有海盐人溺水称菩萨名遇石得免又刘澄赴广州牧遇风波其母及两尼称菩萨名得免难约观解有果报水至二禅天下至地狱皆不免难恶业水通三界漂坏善根烦恼水通三乘人经云烦恼大河能漂香象爱欲水增长邪见没溺生死难登涅槃彼岸二乘截生死河前路远称名发真见谛名浅处至无学彼岸也支佛六度等次第皆然也。

　　△三罗刹难。

　　若有百千万亿众生为求金银琉璃砗磲码瑙珊瑚琥珀真珠等宝入于大海假使黑风吹其船舫飘堕罗刹鬼国其中若有乃至一人称观世音菩萨名者是诸人等皆得解脱罗刹之难以是因缘名观世音。

　　阿含云风加以黑怖之甚也罗刹是食人鬼也约观释不但世间风但黑业名风华严云嫌恨猛风吹罪心火常炽然吹诸行商人堕于恶趣失人道善宝及无漏法财复次始从地狱上至三禅皆有果报风难地狱疾风猛浪饿鬼道中寒风裂骨畜生倾巢覆卵修罗亦有风难至若劫尽风灾起时诸山搏击上至三禅宫殿碎为微尘当此之时一心称念观音尔时菩萨以王三昧力或以手鄣或以口吸无量方便令得解脱又黑业恶风吹坏五戒十善吹船舫堕三途四趣鬼国及爱见境中二乘采圣财宝为烦恼风吹慈行船堕见爱境为见爱罗利所害称名得脱见爱二轮永免二十五有黑业也支佛及六度行通别圆变易等入烦恼海采一切智宝八倒暴风飘诸行船堕二边鬼国用正观心体达诸法不生不灭入实际中即得解脱。

　　○事迹应验传云外国百余人自师子国泛海遇恶风堕鬼国时罗刹欲食举舶俱称观音名中有一小乘沙门不信观音不肯称名鬼索此沙门沙门狼狈学称亦得解脱。

　　△四王难。

　　若复有人临当被害称观世音菩萨名者彼所执刀杖寻段段坏而得解脱。

　　约观释恶业亦能伤善身命六尘三毒皆名刀箭破坏善心割断戒皮定肉万劫不复起怖畏心称观世音即蒙救护三毒无伤清升受乐即菩萨力也又声闻厌患生死观三界见思剧于刀箭支佛及六度行通别圆变易等五住刀箭伤法身损慧命若能称名即蒙圣应免离通别刀杖二种生死。

　　○事迹应验传云晋太元中彭城人遭贼被杻斯人常供观音金像带在髻中刀下但闻金声刀三斫而颈无伤及解髻看像像有三痕因是获放免难。

　　△五鬼难。

　　若三千大千国土满中夜叉罗刹欲来恼人闻其称观世音菩萨名者是诸恶鬼尚不能以恶眼视之况复加害。

　　满中者鬼之心识相延故满其中也闻其人称名不能加恶者若非畏威即是怀恩故也约观释以果报论鬼难地狱亦有大力鬼恼于罪人畜生中鬼𣊟畜生人中可知诸天既领鬼何容为恼阿含云有大力鬼忽坐帝释床帝释起嗔鬼光明愈炽帝释发慈心鬼光明即灭寻便离去天主尚为恼况四王修罗耶如是等处鬼难称观音名不能加害也复次修因者自有恶业名为鬼阿含云淫鬼入人心使人淫佚无度或使瞋痴等然三毒当体是鬼且如淫破梵行瞋破慈悲戒贪鬼恼不盗戒嗜鬼恼不饮戒乃至十善诸禅亦复如是皆为恶业鬼毁损人天动不动业若能称名即不加害复次烦恼鬼者见心为男鬼爱心为女鬼见使历三界有八十八爱历三界有九十八岂不遍满来恼二乘人乃至六度通别圆等行人也大经云唯愿世尊善良咒师当为我等除无明鬼又云愚痴罗刹止住其中岂非烦恼鬼耶若称名诵念观智成就能令见爱尘劳随意所转(去声)不能为害也。

　　△六枷锁难。

　　设复有人若有罪若无罪杻械枷锁检系其身称观世音菩萨名者皆悉断坏即得解脱。

　　事路应验传云盖护山阳人系狱当死于三日三夜称名不歇即蒙观音放光照烛锁脱门开寻光而行二十里其光乃息约观释地狱体是囹圄鬼畜亦有笼系修罗亦被五缚然北洲及天上自在应无此难降斯以还无免幽厄若能称名皆悉断坏也复次修因者恶业即是枷锁耳然业虽有力随作不作若有造因果终不失故云不失法如倦若人修习诸善被恶业遮如彼大山映覆于心使善败坏更增恶业即招果缚无由可解若欲脱者应称观音令恶业坏故经云妻子为锁械钱财为牢狱王法为狱籍遮碍行人不得修道现在是报缚望过去即业。

　　△七怨贼难。

　　若三千大千国土满中怨贼有一商主将诸商人赍持重宝经过险路其中一人作是唱言诸善男子勿得恐怖汝等应当一心称观世音菩萨名号是菩萨能以无畏施于众生汝等若称名者于此怨贼当得解脱众商人闻俱发声言南无观世音菩萨称其名故即得解脱。

　　满中之言假设也怨贼是重难也贼本求财怨本夺命今称怨贼是财命两图也事迹应验传云释慧达晋隆安二年于北陇上荷锄采药时羌饿皆捕人食之达为羌所得收闭在一栅中择肥者先食达于是极诚称名诵经羌食余人既尽唯达及小儿存焉竟夜恳切犹冀感格向晓羌欲取忽见一虎从草边出咆哮诸羌迸散虎因啮栅作一穴而去达将小儿走叛得免难约观释果报怨贼从地狱至第六天皆有斗诤如此怨会称名得脱复次修善之时恶觉既多是名为怨若能称名恶退善增暗灭明生复次一切烦恼是出世法怨贼商主是三师羯磨受戒是商人无作戒是重宝五尘是怨贼或可法师是商主徒众是商人理教是重宝二边魔事是怨贼或可心王是商主心数是商人正观之智是重宝觉观为怨贼或可般若是商主五度万行是商人法性实相是重宝六蔽是怨贼以兹多意历诸教悉成称名即得解脱也。

　　△二结。

　　无尽意观世音菩萨摩诃萨威神之力巍巍如是。

　　巍巍即是穹崇高出之词以喻观音之力出于二土之外竖经者也。

　　△二意机应二初明三毒。

　　若有众生多于淫欲常念恭敬观世音菩萨便得离欲若多瞋恚常念恭敬观世音菩萨便得离瞋若多愚痴常念恭敬观世音菩萨便得离痴。

　　以三毒侵陵行人也多于者多尚得离少可知矣大论云女人违戒垢谤法堕余殃不择禽兽不避高墙破家灭国祸延其身大经云若习近贪欲是报熟时此多欲相也瞋恚多者令人不喜见遗教云劫功德贼无过瞋恚华严云一念瞋起鄣百法明门愚痴多者邪画诸见拨无因果毁谤大乘应一心存想观音即得免离常念即正念体达烦恼性无所有住贪瞋际即实际亡能所了念性本净即定慧也。

　　△二结饶益。

　　无尽意观世音菩萨有如是等大威神力多所饶益是故众生常应心念。

　　△三身机应二初明二求二初求男三初立愿。

　　若有女人设欲求男。

　　人愿莫重于嗣续故得男续莫大焉女人从夫必求生男。

　　△二修行。

　　礼拜供养观世音菩萨。

　　△三生男德。

　　便生福德智慧之男。

　　福则势位高外慧则名闻博达若愚痴不善又何益。

　　△二求女二初立愿。

　　设欲求女。

　　△二德业。

　　便生端正有相之女宿植德本众人爱敬。

　　端正有相者即是有端正之相而无恶邪之相此则妇人之德早着也故人爱而敬之由宿世植德本故。

　　△二结不虚。

　　无尽意观世音菩萨有如是力若有众生恭敬礼拜观世音菩萨福不唐捐。

　　菩萨如是神力若敬礼者皆获福不至于虚弃也。

　　△三劝持名答三初劝持。

　　是故众生皆应受持观世音菩萨名号。

　　△二格量。

　　无尽意若有人受持六十二亿恒河沙菩萨名字复尽形供养饮食衣服卧具医药于汝意云何是善男子善女人功德多不无尽意言甚多世尊佛言若复有人受持观世音菩萨名号乃至一时礼拜供养是二人福正等无异于百千万亿劫不可穷尽。

　　持名号多福田多时节多四事供多以格持一名号少一时礼拜少与种子福田皆少而二人福正等以佛眼称量不增不减。

　　△三结叹。

　　无尽意受持观世音菩萨名号得如是无量无边福德之利。

　　一时称名福不可尽大品云一华散空乃至毕苦其福不尽。

　　△第二番问答二初问三初问身。

　　无尽意菩萨白佛言世尊观世音菩萨云何游此娑婆世界。

　　前已问菩萨缘何得名佛答谓众生三业显机为境菩萨法身灵智冥然为应以慈悲境智因缘和合名观世音今问云何游此世界佛答以普门示现三业应彼众生冥机等十义初问游此世界即是身业应。

　　△二问口。

　　云何而为众生说法。

　　次问说法即口业应也。

　　△三问意。

　　方便之力其事云何。

　　三问方便即意业应也此圣人之三业无谋而化应一切也亦名三不失谓三轮不思议也亦名三不护此明观音住不思议圆音法门实不作意筹量如明镜随对而现一时普应故言三业不护也三不失者众生根机有深浅观音虽不作意逗机而事理冥会高下宛符故言不失也三轮不思议化至如现为佛身即示佛之心口乃至现执金刚神亦示执金刚神心口普现色身而于法身智慧无所损减净名云善能分别诸法相于第一义而不动此不思议化也。

　　△二答三初别答八初圣身三初佛身。

　　佛告无尽意菩萨善男子若有国土众生应以佛身得度者观世音菩萨即现佛身而为说法。

　　应以者答方便之力也当知意地观机见其所宣宜示何身为说何法随以化之此答意业也现身答身业说法答口业例下皆同然别答中凡三十三身十九说法束为十法界身而文中缺二界何也或曰观音即菩萨身何须更现又无地狱界者别释虽无总答中则有文云以种种形游诸国土何得言无又请观音云或游戏地狱释论云菩萨化地狱多现佛身以此推之则十法界身具矣问现佛身者是应是化答无而倏有者名化应同终始者名应若法身是真佛非应化说法人也。

　　△二缘觉身。

　　应以辟支佛身得度者即现辟支佛身而为说法。

　　此如文殊二万亿劫作支佛化众生。

　　△三声闻身。

　　应以声闻身得度者即现声闻身而为说法。

　　或藏通两教或随五味转内秘外现庄严四枯四荣引导众生。

　　△二天身六初梵王身。

　　应以梵王身得度者即现梵王身而为说法。

　　即色界天主名尸弃璎珞明四禅皆有王此梵王应是初禅犹有觉观语言得为千界之主也观音修白色三昧不取故不随禅生不舍故应为梵王现身以权引实。

　　△二帝释身。

　　应以帝释身得度者即现帝释身而为说法。

　　地居天主也具云释迦提桓因陀罗此云能天帝谓能与诸天作主者也观音修难伏三昧现身以权引实。

　　△三自在天身。

　　应以自在天身得度者即现自在天身而为说法。

　　是欲界顶名他化自在天假他所作以成己乐魔王也观音住赤色三昧应为魔王令魔界即佛界。

　　△四大自在天身。

　　应以大自在天身得度者即现大自在天身而为说法。

　　即色界顶摩醯首罗也楼炭称阿迦尼吒天华严云色究竟释论云骑白牛而有八臂三目是诸天之将。

　　△五天大将军身。

　　应以天大将军身得度者即现天大将军身而为说法。

　　光明中即以散脂为大将大经云八健是天中力士也释论云鸠摩伽此云童子擎鸡持铎捉赤幡。

　　△六毗沙门身。

　　应以毗沙门身得度者即现毗沙门身而为说法。

　　此云多闻居须弥北面即护世四天王之一。

　　△三人身五初小王身。

　　应以小王身得度者即现小王身而为说法。

　　或云天王为大人王为小或云国有小大或是王子。

　　△二长者身。

　　应以长者身得度者即现长者身而为说法。

　　长者有长人之德十譬喻品已列其文。

　　△三居士身。

　　应以居士身得度者即现居士身而为说法。

　　谓多财居业者也或曰居道居山居财之士。

　　△四宰官身。

　　应以宰官身得度者即现宰官身而为说法。

　　宰主也官管也以主宰管领为义有勋业辅相王者是也又郡邑长官皆称宰官。

　　△五婆罗门身。

　　应以婆罗门身得度者即现婆罗门身而为说法。

　　此名净行劫初种族即西域四姓之一林野自闲隐逸肥遁竺干仙人通称也。

　　△四四众身四。

　　应以比丘比丘尼优婆塞优婆夷身得度者即现比丘比丘尼优婆塞优婆夷身而为说法。

　　比丘之义序品列众已释比丘尼即出家女也优婆塞即近事男优婆夷即近事女谓受归戒堪任亲近奉事出家二众故也或翻清信男女等。

　　△五妇女身四。

　　应以长者居士宰官婆罗门妇女身得度者即现妇女身而为说法。

　　如上妙音品云于王后宫变为女身说法是也。

　　△六童男女身二。

　　应以童男童女身得度者即现童男童女身而为说法。

　　应法师云七八岁已上俱可名童子。

　　△七八部身八。

　　应以天龙夜叉乾闼婆阿修罗迦楼罗紧那罗摩睺罗伽人非人等身得度者即皆现之而为说法。

　　上已释大威德天竟今更举者或是星宿掌人间者也龙者是鳞虫之长有四种一者守天宫殿二者兴雷致雨三者地龙开决江河者也四者伏藏龙守护轮王宝藏者也夜叉此云捷疾鬼居海岛空中天上三处传传相持不得食人佛初成道及转法轮传唱上至梵天即此鬼也乾闼婆者此云香阴(去声)帝释乐神也居须弥南面金刚窟中阿修罗者或有千头二千手或万头二万手或三头六手此云无酒神昔持不饮戒男丑女端在众相山中住或云在海底风轮持水如云彼居其下迦楼罗此云金翅鸟王如上已释紧那罗者天帝丝竹乐神委如上释摩睺罗伽者什法师云是地龙肇法师云是腹行大蟒人非人非向之紧那罗乃总结八部各有所将之众耳。

　　△八执金刚身。

　　应以执金刚神得度者即现执金刚神而为说法。

　　此金刚非八部数但手执此宝而护法也或言在欲色天上教化诸天即大权神也。

　　△二总答。

　　无尽意是观世音菩萨成就如是功德以种种形游诸国土度脱众生。

　　横遍十方竖通三土随机应化非止三十三身。

　　△三劝供养二初劝供。

　　是故汝等应当一心供养观世音菩萨是观世音菩萨摩诃萨于怖畏急难之中能施无畏是故此娑婆世界皆号之为施无畏者。

　　佛答前问是前总后别后劝持名以众生仰荷冥益但可持名字而已佛答后问是前别后总后劝供养以众生仰荷显益见色闻声故劝供养也菩萨能施与众生无畏众生于畏得脱为作此字也。

　　△二受旨六初奉命。

　　无尽意菩萨白佛言世尊我今当供养观世音菩萨即解颈众宝珠璎珞价直百千两金而以与之作是言仁者受此法施珍宝璎珞。

　　璎珞经云初住是铜璎珞乃至等觉是摩尼珠璎珞无尽意其位高而言价直百千两金者语略也约观释颈表中道一实之理以众无著法门庄严也解者表常舍行以愿行功德至菩提不住不着不依倚故言解也大集云戒定慧陀罗尼以为璎珞庄严法身百千是十万表一地万功德为十地也法施以财通法也。

　　△二不受。

　　时观世音菩萨不肯受之。

　　不受三昧广大之用故无所受也。

　　△三重奉。

　　无尽意复白观世音菩萨言仁者愍我等故受此璎珞。

　　我为四众故施仁愍四众应受以无所受而受之也。

　　△四佛劝。

　　尔时佛告观世音菩萨当愍此无尽意菩萨及四众天龙夜叉乾闼婆阿修罗迦楼罗紧那罗摩睺罗伽人非人等故受是璎珞。

　　佛意云菩萨为物故应受施也。

　　△五即受。

　　即时观世音菩萨愍诸四众及于天龙人非人等受其璎珞分作二分一分奉释迦牟尼佛一分奉多宝佛塔。

　　奉二分表事理二因也奉二佛表二因趣二果也当知理圆即法佛事圆即报佛也。

　　△六结。

　　无尽意观世音菩萨有如是自在神力游于娑婆世界。

　　△偈颂三初双颂二问二初叹德。

　　尔时无尽意菩萨以偈问曰。

　　此偈是阇那崛多译智者出时此偈未行故无所解荆溪辅行中引还著于本人之文故慈云分节其文对于长行两种问答宛如符契今依彼科消文。

　　世尊妙相具。

　　叹佛相德也。

　　△二双问二初含上二问。

　　我今重问彼。

　　长行先问得名因缘次问三业游化之相今重颂此一句含两意也。

　　△二别颂初问。

　　佛子何因缘名为观世音。

　　△二双颂二答二初经家叙。

　　具足妙相尊偈答无尽意。

　　此经家缉缀之语也。

　　△二颂佛答二初总颂行愿。

　　汝听观音行善应诸方所弘誓深如海历劫不思议侍多千亿佛发大清净愿。

　　观音行即一心三观智行令众生得解脱也诸方所即微尘刹土也弘誓即四弘愿行行经劫时长值多佛发净愿。

　　△二别颂二答二初颂总答观音得名二初颂总答。

　　我为汝略说闻名及见身心念不空过能灭诸有苦。

　　说即口业见身即身业心念即意业净三业故能灭诸有之苦。

　　△二颂别答二初颂七难十二初火难。

　　假使兴害意推落大火坑念彼观音力火坑变成池。

　　△二水难。

　　或漂流巨海龙鱼诸鬼难念彼观音力波浪不能没。

　　△三加颂堕须弥难。

　　或在须弥峰为人所推堕念彼观音力如日虚空住。

　　△四加颂堕金刚难。

　　或被恶人逐堕落金刚山念彼观音力不能损一毛。

　　△五超颂贼难。

　　或值怨贼绕各执刀加害念彼观音力咸即起慈心。

　　△六追颂刀杖难。

　　或遭王难苦临刑欲寿终念彼观音力刀寻段段坏。

　　△七追颂枷锁难。

　　或囚禁枷锁手足被杻械念彼观音力释然得解脱。

　　△八追颂咒毒难。

　　咒诅诸毒药所欲害身者念彼观音力还著于本人。

　　△九追颂罗刹难。

　　或遇恶罗刹毒龙诸鬼等念彼观音力时悉不敢害。

　　△十加颂恶兽难。

　　若恶兽围绕利牙爪可怖念彼观音力疾走无边方。

　　△十一加颂毒蛇难。

　　蚖蛇及蝮蝎气毒烟火然念彼观音力寻声自回去。

　　△十二加颂雷难。

　　云雷鼓掣电降雹澍大雨念彼观音力应时得消散。

　　△二颂三毒二求。

　　众生被困厄无量苦逼身观音妙智力能救世间苦。

　　众生多于界内贪瞋邪见及界外三毒外无报得男女内乏定慧法财致招二种生死故云无量苦逼身也若能正助为机即感真身之应救于二种世间之苦也。

　　△二颂次答普门示现二初正颂示现二初超颂总答。

　　具足神通力广修智方便十方诸国土无刹不现身。

　　此颂种种形游诸国土也。

　　△二追颂别答三初身业普应。

　　种种诸恶趣地狱鬼畜生生老病死苦以渐悉令灭。

　　种种恶趣通于九界望佛皆名恶举恶趣并及之令灭苦得道耳。

　　△二意业普观二初本观慈悲。

　　真观清净观广大智慧观悲观及慈观常愿常瞻仰。

　　此五观字皆去呼具明三观及慈悲二观真者空观也清净假观也假从空得无见思染即清净也广大智慧中观也双遮双照绝待绝对平等大慧也三观皆慈悲是观如四无量心四禅禅即是观观音以无缘慈悲观众生名慈悲观也用三观以拔苦名悲观用三观以与乐名慈观须常修常仰斯观也。

　　△二智光遍照。

　　无垢清净光慧日破诸闇能伏灾风火普明照世间。

　　智光遍照果上益物也无垢净光照穷正理察彼本源若其不破三毒诸暗二死火风何能普益二种世间之机耶。

　　△三口业普说二初颂二轮为化之本。

　　悲体戒雷震慈意妙大云。

　　法身为悲体先用戒德以警人如天震雷物无不肃慈意大云者以慈为云无缘而被物无不覆如彼大云二轮既施如可授法而澍甘露即口转说法也。

　　△二颂口轮说法。

　　澍甘露法雨灭除烦恼焰。

　　甘露者天台云诸天不死之神药所宣至理解必无生无生即不死故澍法雨甘露群生受苦三惑焰消以兹三普为入道门故当别颂普门也。

　　△二加颂显机。

　　诤讼经官处怖畏军阵中念彼观音力众怨悉退散。

　　昔沙门道[泳-永+壬]为贼围[泳-永+壬]与弟子共称名俄顷黑云中有金甲神于是贼走免害。

　　△三双颂二劝二初劝受持二初明智境劝常念。

　　妙音观世音梵音海潮音胜彼世间音是故须常念。

　　众生称唱之音菩萨妙智观故皆成妙境三智照故音成三境双遮空有即成妙音双照空有即成二世间音此二音中智境也梵音者是慈悲喜舍四观照之即成俗谛海潮音者称俗照机若熟若脱时节不差此二音假智境也胜彼世间音者毕竟空智出九界情照众生音超二世间此一音即空智境也言虽次第观在一心智外无音音外无智境智冥一思虑顿忘是故须常念即劝持义也此音声虽是众生口业所称以彼圣人三智照我三谛即是三身也故劝进行者念此三身言常念即正念也。

　　△二明感应劝勿疑。

　　念念勿生疑观世音净圣于苦恼死厄能为作依怙。

　　此明感应难测以止疑也上文先举境智次劝常念今先劝勿疑次陈感应盖互显念念相续之谓也念彼观音深妙智境也虽达常住未免迁流即于迁流照常境智是念念不离观音此如天台示众云实心契实境实缘次第生实实迭相注自然入实理然实缘者刹那念也次第而起一一皆是实观之缘如是念唯恐生疑疑兕生则理境鄣纵求之未应须信净圣冥资功不虚弃如父母可依怙念念受持必彰感应耳。

　　△二颂劝供养。

　　具一切功德慈眼视众生福聚海无量是故应顶礼。

　　△二闻品功德二初持地叹功德。

　　尔时持地菩萨即从座起前白佛言世尊若有众生闻是观世音菩萨品自在之业普门示现神通力者当知是人功德不少。

　　△二闻品获益。

　　佛说是普门品时众中八万四千众生皆发无等等阿耨多罗三藐三菩提心。

　　荆溪云以八教判方应今经也闻是观世音者是闻向来冥益一段问也普门品是闻显益一段答也自在业者若凡夫之业为爱所润有漏因缘不得自在观音为调十法界示此三业慈悲力润随感受生不为烦恼之所惑累故言自在业也闻者能得观行真似微妙功德故云不少也八万四千众生发无等等心者约心中八万四千尘劳门为如来种发实相心等于八万四千法门也无等等者二乘虽出三界犹有上法非无等佛是极地以发求佛心故无等等则等于佛也经云发心毕竟二不别如是二心前心难今发初心等后心故言无等等于后心名无等等即四悉檀意明发心也当知发心有三一名字发即五品弟子二相似发即六根清净三分真发即初住以上名真发心者也。

　　○私谓此一品正文纯是慈悲拔苦与乐至受供养分奉释迦多宝方显在法华流通段一切菩萨皆慈悲而观音普门示现神通自在能以无畏施众生者称名感应慈悲尤为显著世人靡不先读此品而后读法华全部故特分印广行。

　　△三陀罗尼品明恶世弘经咒护二初品目。

　　妙法莲华经陀罗尼品第二十六(正经曰总持品)

　　陀罗尼此翻总持总持恶不起善不失(世界)又翻能遮能持能持善遮恶故也(为人对治)又遮二边之恶持中道之善(第一义)众经开遮所用不同或专用治病如那达居士或专护法如此文或专用灭罪如方等陀罗尼或通用治病灭罪护经如请观音消伏毒害陀罗尼或大明咒无上明咒无等等明咒则非治病非灭罪非护经若通方者亦应兼之若别论者幸须依经勿乖教也。

　　△二经文四初问持经功德。

　　尔时药王菩萨即从座起偏袒右肩合掌向佛而白佛言世尊若善男子善女人有能受持法华经者若读诵通利若书写经卷得几所福。

　　△二答功德甚多四初立格量本。

　　佛告药王若有善男子善女人供养八百万亿那由他恒河沙等诸佛。

　　△二举问多否。

　　于汝意云何其所得福宁为多不。

　　△三实答甚多。

　　甚多世尊。

　　△四格出功德。

　　佛言若善男子善女人能于是经乃至受持一四句偈读诵解义如说修行功德甚多。

　　△三请以咒守护五初药王四初请。

　　尔时药王菩萨白佛言世尊我今当与说法者陀罗尼咒以守护之。

　　△二说。

　　即说咒曰。

　　安尔(一)曼尔(二)摩祢(三)摩摩祢(四)旨隶(五)遮梨弟(六)赊咩(弥夜切)(七)赊履(罔雉切)多玮(八)膻(输千切)帝(九)目帝(十)目多履(十一)娑履(十二)阿玮娑履(十三)桑履(十四)娑履(十五)叉裔(十六)(音曳)阿叉裔(十七)阿耆腻(十八)膻帝(十九)赊履(二十)陀罗尼(二十一)阿卢伽婆娑(苏奈切)簱蔗毗叉腻(二十二)祢毗剃(二十三)阿便哆(都饿切)逻(郎佐切)祢履剃(二十四)阿亶(多罕切)哆波隶输地(途卖切)(二十五)欧究隶(二十六)牟究隶(二十七)阿罗隶(二十八)波罗隶(二十九)首迦差(初几切)(三十)阿三磨三履(三十一)佛陀毗吉利帙(音侄)帝(三十二)达磨波利差(猜离切)帝(三十三)僧伽涅瞿沙祢(三十四)婆舍婆舍输地(三十五)曼哆逻(三十六)曼哆逻叉夜多(三十七)邮楼哆(三十八)邮楼多憍舍略(力者来加二切)(三十九)恶叉逻(四十)恶叉冶多冶(四十一)阿婆卢(四十二)阿摩若(荏蔗切)那多夜(四十三)

　　△三叹。

　　世尊是陀罗尼神咒六十二亿恒河沙等诸佛所说若有侵毁此法师者则为侵毁是诸佛已。

　　△四印。

　　时释迦牟尼佛赞药王菩萨言善哉善哉药王汝愍念拥护此法师故说是陀罗尼于诸众生多所饶益。

　　△二勇施三初请。

　　尔时勇施菩萨白佛言世尊我亦为拥护读诵受持法华经者说陀罗尼若此法师得是陀罗尼若夜叉若罗刹若富单那若吉蔗若鸠槃荼若饿鬼等伺求其短无能得便。

　　富单那此云臭饿鬼主热病鬼也吉蔗或名吉遮此云所作即起尸鬼也若人若夜叉俱有此鬼鸠槃荼亦俱槃荼此云瓮形旧云冬瓜此鬼阴如冬瓜行置肩上坐便踞之即是魇魅鬼也。

　　△二说。

　　即于佛前而说咒曰。

　　痤(誓螺切)隶(一)摩诃痤隶(二)郁枳(音纸)(三)目枳(四)阿隶(五)阿罗婆弟(六)涅隶弟(七)涅隶多婆弟(八)伊致(猪里切)柅(女纸切)(九)韦致柅(十)于致柅(十一)涅隶墀柅(十二)涅犁墀婆底(十三)

　　△三叹。

　　世尊是陀罗尼神咒恒河沙等诸佛所说亦皆随喜若有侵毁此法师者则为侵毁是诸佛已。

　　△三多闻三初请。

　　尔时毗沙门天王护世者白佛言世尊我亦为愍念众生拥护此法师故说是陀罗尼。

　　大论云毗沙门此云多闻福德之名闻四方故居半须弥北水精埵主夜叉罗刹。

　　△二说。

　　即说咒曰。

　　阿梨(一)那梨(二)免那梨(三)阿那卢(四)那履(五)拘那履(六)

　　△三叹。

　　世尊以是神咒拥护法师我亦自当拥护持是经者令百由旬内无诸衰患。

　　△四持国三初请。

　　尔时持国天王在此会中与千万亿那由他乾闼婆众恭敬围绕前诣佛所合掌白佛言世尊我亦以陀罗尼神咒拥护持法华经者。

　　梵语提头赖吒亦云提多罗吒此云持国又翻安民以能护持国土等故。

　　△二说。

　　即说咒曰。

　　阿伽祢(一)伽祢(二)瞿利(三)干(音虔)陀利(四)旃陀利(五)摩蹬(音邓)耆(六)常求利(七)浮楼莎柅(八)頞(音暹)底(九)

　　△三叹。

　　世尊是陀罗尼神咒四十二亿诸佛所说若有侵毁此法师者则为侵毁是诸佛已。

　　五十女五初列名。

　　尔时有罗刹女等一名蓝婆二名毗蓝婆三名曲齿四名华齿五名黑齿六名多发七名无厌足八名持璎珞九名皋帝十名夺一切众生精气是十罗刹女与鬼子母并其子及眷属俱诣佛所。

　　△二请说。

　　同声白佛言世尊我等亦欲拥护读诵受持法华经者除其衰患若有伺求法师短者令不得便即于佛前而说咒曰。

　　伊提履(一)伊提泯(二)伊提履(三)阿提履(四)伊提履(五)泥履(六)泥履(七)泥履(八)泥履(九)泥覆(十)楼醯(呼难切)(十一)楼醯(十二)楼醯(十三)楼醯(十四)多醯(十五)多醯(十六)多醯(十七)兜醯(十八)免醯(十九)

　　△三叹功。

　　宁上我头上莫恼于法师若夜叉若罗刹若饿鬼若富单那若吉蔗若毗陀罗若犍驮若乌摩勒伽若阿䟦摩罗若夜叉吉蔗若人吉蔗若热病若一日若二日若三日若四日若至七日若常热病若男形若女形若童男形若童女形乃至梦中亦复莫恼即于佛前而说偈言。

　　若不顺我咒恼乱说法者头破作七分如阿梨树杖如杀父母罪亦如压油殃斗秤欺诳人调达破僧罪犯此法师者当获如是殃。

　　△四誓护。

　　诸罗刹女说此偈已白佛言世尊我等亦当身自拥护受持读诵修行是经者令得安稳离诸衰患消众毒药。

　　△五印可。

　　佛告诸罗刹女善哉善哉汝等但能拥护受持法华名者福不可量何况拥护具足受持供养经卷华香璎珞抹香涂香烧香幡盖伎乐然种种灯酥灯油灯诸香油灯苏摩那华油灯薝卜华油灯婆师迦华油灯优钵罗华油灯如是等百千种供养者皋帝汝等及眷属应当拥护如是法师。

　　△四闻品获利益。

　　说是陀罗尼品时六万八千人得无生法忍。

　　△四妙庄严王本事品明以人护二初品目。

　　妙法莲华经妙庄严王本事品第二十七(正经曰往世净复净王品)

　　此因缘出他经昔佛末法有四比丘于法华经极生殷重虽卷舒秘教甘露未沾日夜翘诚晷刻无忘叹云苟非其人乎地非其处乎世间纷愀静散相乖直尔求闲尚须厌弃况崇道乎于是结契山林志欣佛慧幽居日积衣粮单罄有待多烦无时不乏一䬸喀喀废万里之行十旬九饭屈云霄之志可得言哉其一人云吾等四穷尚不存身法当安寄君三人者但以命奉道莫虑朝中我一人者舍此身力誓给所须于是振锡门闾以求供继自春至冬周而复始如仆奉大家甘苦无喜愠三人得展其诚功圆事办一世之益当无量生其一人者数涉人间屡逢声色坏器未火难可护持偶逢王出车马骈阗旌旗噏赫生心动念爱彼光荣功德熏修随念受报人中天上常得为王福虽不赀亦有限也三人得道会而议云我免笼樊功由此王其耽果报增长有为从此死已不复为王方沈火坑良难可救幸其未苦正可开化其一人云此王着欲而复邪见若非爱钩无由可拔一人可为端正妇二作聪明儿儿妇之言必当从顺如宜设化果获改邪昔时妇者今光照庄严相菩萨是即妙音也昔二子者今药王药上二菩萨是昔时王者今华德菩萨是所以白毫东召升紫台而西引神咒护经使流通而大益说四圣之前缘故名妙庄严王本事品(世界)又妙庄严者妙法功德庄严诸根也(为人)此王往日于妙法有缘道薰时熟诸相应净(对治)生虽未获其理必臻灵瑞感通嘉名早立例如善吉虽未无诤已号空生故下文云得清净功德庄严三昧以是义故名妙庄严王也(第一义)前品说咒护今品说人护人护尚尔况护弥良普劝流通也。

　　△二经文六初总明事本。

　　尔时佛告诸大众乃往古世过无量无边不可思议阿僧祇劫有佛名云雷音宿王华智多陀阿伽度阿罗诃三藐三佛陀国名光明庄严劫名喜见。

　　△二双标能所。

　　彼佛法中有王名妙庄严其王夫人名曰净德有二子一名净藏二名净眼是二子有大神力福德智慧久修菩萨所行之道所谓檀波罗蜜尸罗波罗蜜羼提波罗蜜毗离耶波罗蜜禅波罗蜜般若波罗蜜方便波罗蜜慈悲喜舍乃至三十七品助道法皆悉明了通达又得菩萨净三昧日星宿三昧净光三昧净色三昧净照明三昧长庄严三昧大威德藏三昧于此三昧亦悉通达。

　　科为标能所者一人是所化三人是能化俱出其名别显二子福慧六度四等余经指此为十波罗蜜横法门也三十七助道竖法门也余经以三十七道品为正道九想十想不净观等行行为助道今经指十度为正道呼三十七品是助道也禅度中具有三昧道品中唯四念处属慧四正勤属精进余五科内皆有定名定即三昧也更标七种三昧者当知随用立名其理不异耳。

　　△三能化方便三初时至。

　　尔时彼佛欲引导妙庄严王及愍念众生故说是法华经。

　　彼佛出世常宣正法于王缘弱则非其时若说法华则其时矣故云引导等也。

　　△二论议四初二子白母时至。

　　时净藏净眼二子到其母所合十指爪掌白言愿母往诣云雷音宿王华智佛所我等亦当侍从亲近供养礼拜所以者何此佛于一切天人众中说法华经宜应听受。

　　先白母者父邪母正故先白母共设化方若据其本母子元知今约化仪机熟应发锤砧相扣物器方成是故云白若附世情则母慈先白若就法释利佗之本慈复居先是故白母。

　　△二母让令其化父。

　　母告子言汝父信受外道深着婆罗门法汝等应往白父与共俱去。

　　△三子怨生邪见家。

　　净藏净眼合十指爪掌白母我等是法王子而生此邪见家。

　　△四母责令忧念父。

　　母告子言汝等当忧念汝父为现神变若得见者心必清净或听我等往至佛所。

　　△三现化。

　　于是二子念其父故踊在虚空高七多罗树现种种神变于虚空中行住坐卧身上出水身下出火身下出水身上出火或现大身满虚空中而复现小小复现大于空中灭忽然在地入地如水履水如地现如此等种种神变令其父王心净信解。

　　现化应十八变一右胁出水二左胁出火三左出水四右出火身上下各出水火为四并前为八九履水如地十履地如水十一从空中没而复在地十二从地没而复升空又于空中行住坐卧为四兼上十二成十六现大身满虚空成十七大复现小成十八变也。

　　△四所化得益十初信子伏师。

　　时父见子神力如是心大欢喜得未曾有合掌向子言汝等师为是谁谁之弟子二子白言大王彼云雷音宿王华智佛今在七宝菩提树下法座上坐于一切世间天人众中广说法华经是我等师我是弟子父语子言我今亦欲见汝等师可共俱往。

　　△二父信白母。

　　于是二子从空中下到其母所合掌白母父王今已信解堪任发阿耨多罗三藐三菩提心我等为父已作佛事愿母见听于彼佛所出家修道。

　　尔时二子欲重宣其意以偈白母。

　　愿母放我等出家作沙门诸佛甚难值我等随佛学如优昙钵华值佛复难是脱诸难亦难愿听我出家母即告言听汝出家所以者何佛难值故。

　　此父已信宫中八万四千又熟白毋称庆愿放出家母亦听之矣。

　　△三言佛难值。

　　于是二子白父母言善哉父母愿时往诣云雷音宿王华智佛所亲近供养所以者何佛难得值如优昙钵罗华又如一眼之龟值浮木孔而我等宿福深厚生值佛法是故父母当听我等令得出家所以者何诸佛难值时亦难遇。

　　此重催父母今正是时佛难遇故一眼龟者约事是祗譬难值耳若作所表凡龟鱼之眼两向看之既云一眼所见非正在生死海而又邪见何可值于佛法浮木实谛之孔。

　　△四化功已着。

　　彼时妙庄严王后宫八万四千人皆悉堪任受持是法华经净眼菩萨于法华三昧久已通达净藏菩萨已于无量百千万亿劫通达离诸恶趣三昧欲令一切众生离诸恶趣故其王夫人得诸佛集三昧能知诸佛秘密之藏二子如是以方便力善化其父令心信解好乐佛法。

　　此化功已着佛叹功德也法华三昧者摄一切法归一实相如前说离恶趣者一往以三途为恶趣具论二十五有皆乖真起妄悉是恶趣今皆离之即二十五三昧破二十五有也佛集三昧者即三德秘密之藏佛集其中唯佛行处非余人也。

　　△五俱诣佛所。

　　于是妙庄严王与群臣眷属俱净德夫人与后宫采女眷属俱其王二子与四万二千人俱一时共诣佛所到已头面礼足绕佛三匝却住一面尔时彼佛为王说法示教利喜王大欢悦尔时妙庄严王及其夫人解颈真珠璎珞价直百千以散佛上于虚空中化成四柱宝台台中有大宝床敷百千万天衣其上有佛结跏趺坐放大光明尔时妙庄严王作是念佛身希有端严殊特成就第一微妙之色。

　　△六佛与受记。

　　时云雷音宿王华智佛告四众言汝等见是妙庄严王于我前合掌立不此王于我法中作比丘精勤修习助佛道法当得作佛号娑罗树王国名大光劫名大高王其娑罗树王佛有无量菩萨众及无量声闻其国平正功德如是。

　　△七出家修行。

　　其王即时以国付弟与夫人二子并诸眷属于佛法中出家修道王出家已于八万四千岁常勤精进修行妙法华经过是已后得一切净功德庄严三昧。

　　△八称叹二子。

　　即升虚空高七多罗树而白佛言世尊此我二子已作佛事以神通变化转我邪心令得安住于佛法中得见世尊此二子者是我善知识为欲发起宿世善根饶益我故来生我家。

　　△九佛述行高。

　　尔时云雷音宿王华智佛告妙庄严王言如是如是如汝所言若善男子善女人种善根故世世得善知识其善知识能作佛事示教利喜令入阿耨多罗三藐三菩提大王当知善知识者是大因缘所谓化导令得见佛发阿耨多罗三藐三菩提心大王汝见此二子不此二子已曾供养六十五百千万亿那由他恒河沙诸佛亲近恭敬于诸佛所受持法华经愍念邪见众生令住正见。

　　佛赞善知识大有义能作佛事此则外护善知识示教利喜此则教授善知识化导令见佛此则同行善知识令入菩提此则实际实相善知识外护教授同行此三种已见达多品。

　　△十叹佛自誓。

　　妙庄严王即从虚空中下而白佛言世尊如来甚希有以功德智慧故顶上肉髻光明显照其眼长广而绀青色眉间毫相白如珂月齿白齐密常有光明唇色赤好如频婆果尔时妙庄严王赞叹佛如是等无量百千万亿功德已于如来前一心合掌复白佛言世尊未曾有也如来之法具足成就不可思议微妙功德教戒所行安稳快善我从今日不复自随心行不生邪见憍慢瞋恚诸恶之心说是语已礼佛而出。

　　△五结会古今二初结会。

　　佛告大众于意云何妙庄严王岂异人乎今华德菩萨是其净德夫人今佛前光照庄严相菩萨是哀愍妙庄严王及诸眷属故于彼中生其二子者今药王菩萨药上菩萨是。

　　△二结叹。

　　是药王药上菩萨成就如此诸大功德已于无量百千万亿诸佛所植众德本成就不可思议诸善功德若有人识是二菩萨名字者一切世间诸天人民亦应礼拜。

　　△六闻品悟道。

　　佛说是妙庄严王本事品时八万四千人远尘离垢于诸法中得法眼净。

　　闻品益中法眼净者有云初果也王及夫人与八万等皆持此经皆当作佛而闻品者岂得小果耶名同义殊善须斟酌注者亦云所见清净不云小乘初果位也私谓虽云法眼名同体异定非初果须判为六根清净法眼位耳即七信已上也。

　　△三普贤劝发品约自行劝流通二此品举普贤誓愿力大以劝流通也初品目。

　　妙法莲华经普贤菩萨劝发品第二十八(正经曰乐普贤品)

　　大论及观经皆名遍吉此经称普贤皆汉语梵音邲输颰陀悲华经云我誓于秽恶世界行菩萨道使得严净我行要当胜诸菩萨宝藏佛言以是因缘今改汝字名为普贤今论等觉之位居于众伏之顶伏道周遍故名为普断道才尽所较无几邻终际极故名为贤劝发者恋法之辞也遥在彼国具闻此经始末既周欲令自行化他永永无已故自东自西而来劝发具四悉檀意文云我为供养法华经故自现其身若见我身甚大欢喜(世界)以见我故转复精进即得三昧及陀罗尼(为人)得此陀罗尼故无有非人能破坏者亦复不为女人之所惑乱(对治)三千世界微尘菩萨具普贤道(第一义)如此明文即四悉檀而来劝发也。

　　△二经文四初经家叙三初上供。

　　尔时普贤菩萨以自在神通力威德名闻与大菩萨无量无边不可称数从东方来所经诸国普皆震动雨宝莲华作无量百千万亿种种伎乐。

　　自在者理一也神通者行一也威德者人一也名闻者教一也又自在者常也神通者乐也威德者我也名闻者净也言说如此即一而四德无不备自在义焉净力故雨华乐力故奏伎神通力故动地自在力故随意而雨随去随雨随动随奏譬如大龙飞行不息身边云雨流起无穷普贤及眷属以菩萨身用四德力来劝四一所经历处自行上供其事如此。

　　△二下化。

　　又与无数诸天龙夜叉乾闼婆阿修罗迦楼罗紧那罗摩睺罗伽人非人等大众围绕各现威德神通之力。

　　所经历处下化利益随他所宜现八部像略用二力随所堪忍其事如此上文自在等四以表四德今略无自在及以名闻但二兼二故也经文既云与无数等各现二力者当知所随皆法身也主伴并具四德故云各也。

　　△三修敬。

　　到娑婆世界耆阇崛山中头面礼释迦牟尼佛右绕七匝。

　　△二明劝发二初请问劝发二初请问。

　　白佛言世尊我于宝威德上王佛国遥闻此娑婆世界说法华经与无量无边百千万亿诸菩萨众共来听受惟愿世尊当为说之若善男子善女人于如来灭后云何能得是法华经。

　　此请问劝发中有问有答者普贤既于彼国遥闻经竟恋法无已远来之志志在劝发共来听受等是更请正说劝发自行若善男子等是更请流通劝发化他如来若许二途(正宗流通)再演光光无极是故双请也。

　　△二佛答三初总。

　　佛告普贤菩萨若善男子善女人成就四法于如来灭后当得是法华经。

　　△二别。

　　一者为诸佛护念二者植众德本三者入正定聚四者发救一切众生之心。

　　普贤既双请如来巧答略举四以蔽诸何者四法之要该括正通何者佛虽无偏若能远恶从善反迷还正开权知见显佛知见者则称可圣心诸佛护念若佛知见开则般若照明是植众德本亦是入正定聚不乱不味不取不舍亦是发救众生当知此四与开权显实名异体同无二无别又佛护念者是开佛知见植众德本是示佛知见发救众生是悟佛知见入正定聚是入佛知见迹门之要此四收矣又迹则有本从本开示悟入故有迹中开示悟入今开迹即显本本迹无二无别以四法答其请正于义明矣以四法答谓流通流通之方唯三唯四唯三者发救众生是入如来室入正定聚佛所护念是着如来衣植众德本是坐如来座是弘宣之要即四而三唯四者发救众生是誓愿安乐行入正定聚是意安乐行植众德本是口安乐行护念是身安乐行当知后四即前四也一答酬其两请举四冠𦋐一经法华之重演(正宗)斯经之再宣(流通)远来之劝发其义如此。

　　△三结。

　　善男子善女人如是成就四法于如来灭后必得是经。

　　于如来灭后必得是经旧云能行四法于未来世当手得是经今谓不尔上文云诸法实相义已为汝等说又云咸令众生开示悟入佛之知见盖法华之正体能行四法必得此解名解为经此结其请正之问若能运此解行传与他人他人得斯信解成初依人能得真解成第二第三第四依人此结其请流通之问此意不见浪作余说耶。

　　△二誓愿劝发二初护人六初攘其外难二初总攘其难。

　　尔时普贤菩萨白佛言世尊于后五百岁浊恶世中其有受持是经典者我当守护除其哀患令得安隐使无伺求得其便者。

　　△二别攘其难。

　　若魔若魔子若魔女若魔民若为魔所著者若夜叉若罗刹若鸠槃荼若毗舍遮若吉蔗若富单那若韦陀罗等诸恼人者皆不得便。

　　△二教其内法三初行立读诵此经。

　　是人若行若立读诵此经我尔时乘六牙白象王与大菩萨众俱诣其所而自现身供养守护安慰其心亦为供养法华经故。

　　△二坐则思惟其义。

　　是人若坐思惟此经尔时我复乘白象王现其人前其人若于法华经有所忘失一句一偈我当教之与共读诵还令通利尔时受持读诵法华经者得见我身甚大欢喜转复精进以见我故即得三昧及陀罗尼名为旋陀罗尼百千万亿旋陀罗尼法音方便陀罗尼得如是等陀罗尼。

　　旋陀罗尼者旋假入空也百千旋者旋空出假也方便者二为方便道得入中道第一义谛也。

　　△三三七一心精进。

　　世尊若后世后五百岁浊恶世中比丘比丘尼优婆塞优婆夷求索者受持者读诵者书写者欲修习是法华经于三七日中应一心精进满三七日已我当乘六牙白象与无量菩萨而自围绕以一切众生所喜见身现其人前而为说法示教利喜亦复与其陀罗尼咒得是陀罗尼故无有非人能破坏者亦不为女人之所惑乱我身亦自常护是人惟愿世尊听我说此陀罗尼咒即于佛前而说咒曰。

　　阿檀地(途卖切)(一)檀陀婆地(二)檀陀婆帝(三)檀陀鸠舍隶(四)檀陀修陀隶(五)修陀隶(六)修陀罗婆底(七)佛陀波膻祢(八)萨婆陀罗尼阿婆多尼(九)萨婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧祇(十四)僧伽婆伽地(十五)帝𨽻阿惰僧伽兜略(卢遮切)阿罗帝波罗帝(十六)萨婆僧伽三摩地伽兰地(十七)萨婆达磨修波利刹帝(十八)萨婆萨埵楼䭾憍舍略阿㝹伽地(十九)辛阿毗吉利地帝(二十)

　　△三覆以神力。

　　世尊若有菩萨得闻是陀罗尼者当知普贤神通之力若法华经行阎浮提有受持者应作此念皆是普贤威神之力。

　　△四示其胜因。

　　若有受持读诵正忆念解其义趣如说修行当知是人行普贤行于无量无边诸佛所深种善根为诸如来手摩其头。

　　若能为五种法师流通法华即是于三世佛所为种为熟为脱此人同未来诸佛得脱故言同普贤行此人已于先佛植善故言深种善根此人为现佛所熟故言手摩其头。

　　△五示其近果。

　　若但书写是人命终当生忉利天上是时八万四千天女作众伎乐而来迎之其人即着七宝冠于采女中娱乐快乐何况受持读诵正忆念解其义趣如说修行若有人受持读诵解其义趣是人命终为千佛授手令不恐怖不堕恶趣即往兜率天上弥勒菩萨所弥勒菩萨有三十二相大菩萨众所共围绕有百千万亿天女眷属而于中生有如是等功德利益。

　　但能书写近在忉利具五法师次在兜率。

　　△六总结功德。

　　是故智者应当一心自书若使人书受持读诵正忆念如说修行。

　　△二护法。

　　世尊我今以神通力故守护是经于如来灭后阎浮提内广令流布使不断绝。

　　△三明述发二初超述护法。

　　尔时释迦牟尼佛赞言善哉善哉普贤汝能护助是经令多所众生安乐利益汝已成就不可思议功德深大慈悲从久远来发阿耨多罗三藐三菩提意而能作是神通之愿守护是经我当以神通力守护能受持普贤菩萨名者。

　　如来举胜述成其劣增进行者勇锐弘宣今先述护法云汝能如是外多利益内积慈悲又久劫已来作如此护我亦以佛之神力守护是法况复汝耶。

　　△二追述护人五初述示身教法。

　　普贤若有受持读诵正忆念修习书写是法华经者当知是人则见释迦牟尼佛如从佛口闻此经典当知是人供养释迦牟尼佛当知是人佛赞善哉当知是人为释迦牟尼佛手摩其头当知是人为释迦牟尼佛衣之所覆。

　　当知是人见释迦牟尼佛者述其示身教法也其尚见我万德果身况汝因中六牙白象其尚从佛口具足闻经况汝所教忘失章句其尚为佛口赞手摩佛衣所覆况汝因人陀罗尼覆耶。

　　△二超述举胜因。

　　如是之人不复贪着世乐不好外道经书手笔亦复不喜亲近其人及诸恶者若屠儿若畜猪羊鸡狗若猎师若炫卖女色是人心意质直有正忆念有福德力是人不为三毒所恼亦不为嫉妒我慢邪慢增上慢所恼是人少欲知足能修普贤之行。

　　广举因中无诸过恶少欲知足修普贤行述胜因也。

　　△三超述示近果。

　　普贤若如来灭后后五百岁若有人见受持读诵法华经者应作是念此人不久当诣道场破诸魔众得阿耨多罗三藐三菩提转法轮击法鼓吹法螺雨法雨当坐天人大众中师子法座上普贤若于后世受持读诵是经典者是人不复贪着衣服卧具饮食资生之物所愿不虚亦于现世得其福报。

　　其人当诣道场必成远果况近果耶亦于现世得其近果不但生天也。

　　△四追述攘外难。

　　若有人轻毁之言汝狂人耳空作是行终无所获如是罪报当世世无眼若有供养赞叹之者当于今世得现果报若复见受持是经者出其过恶若实若不实此人现世得白癞病若轻笑之者当世世牙齿疏缺丑唇平鼻手脚缭戾眼目角睐身体臭秽恶疮脓血水腹短气诸恶重病。

　　佛广示毁者之罪令知过必改不相恼乱非但持经者难灭亦乃欲毁者福生无毁无难彼此安乐旷济无偏慈之至也切惟上圣预彰鉴戒犹为灯峨而施笼𦋐其仁育之何以加夫何群生业深遽难剪拂见有留情此道者则百端求瑕戮力讥毁而沮坏之此惟快利于一时必贻祸于浩劫矣悲夫。

　　△五述信者功德。

　　是故普贤若见受持是经典者当起远迎当如敬佛。

　　△四明发益二初闻品得道。

　　说是普贤劝发品时恒河沙等无量无边菩萨得百千万亿旋陀罗尼三千大千世界微尘等诸菩萨具普贤道。

　　百千万亿旋陀罗尼是初地位具普贤道是十地位。

　　△二闻经利益。

　　佛说是经时普贤等诸菩萨舍利弗等诸声闻及诸天龙人非人等一切大会皆大欢喜受持佛语作礼而去。

　　大众欢喜是闻经得益也此中犹称声闻者乃是结集经家存其本位耳又经家称其是大乘声闻以佛道声令一切闻斯义弥显也。

　　法华经科注卷第八(终)
