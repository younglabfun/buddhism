卍新纂续藏经第 31 册 No. 0612 法华经精解评林


　　No. 612-A 妙法莲华经序

　　余少时读普门品观世音经。虽未能深解其义。然以意测之曰。此佛氏之寓言也。昔唐李文公问药山禅师曰。如何是恶风吹船漂落鬼国。师曰。李翱小子问此何为。文公勃然怒形于色。师笑曰。发此嗔恚心。便是黑风吹船飘入鬼国也。吁药师可谓善启发人矣。以是推之。则知利欲炽然即是火坑。贪爱沉溺便是苦海。一念清净烈焰成池。一念惊觉船到彼岸。灾患缠缚随寓而安。我无畏怖如械自脱。恶人侵凌待以横逆。我无忿嫉如兽自奔。读是经者作如是观。则知补陀大士真实为人非浪语者。

　　西山真德秀撰

　　No. 612

　　大乘妙法莲华经精解评林卷上

　　(天台曰。发秘密之奥藏。称之为妙。示权实之正轨。故号为法。指久远之本果。喻之以莲。会不二之圆道。譬之以花。声为佛事。称之为经。圆诠之初。目之为序。此经荡化城之执教。废草庵之滞情。开方便之权门。示真实之妙理。会众善之小行。归广大之一乘。文博义深。余经莫及)。

　　山谷意曰。梵云萨达磨。此云妙法。或云正法。盖萨字之中含摄二义。故秦本妙法。晋本正法。皆无失也。具十妙义独胜余经。故云妙也。一乘真宗中道了义。故云正也。住持真理为物轨范。故云法也。莲华。梵云奔茶利迦。此云白莲华。白为众色之本。一乘为余乘之宗。故取喻之。如下经中初放白毫之光。终赐白牛之驾。是此义也。莲华者。居泥不染。因果齐彰。喻前妙法开权显实会三归一。明佛知见。不同余经。法喻双题。故云妙法莲华经。梵云素呾缆。此云契经。契谓契理契机。经谓贯摄常法。即契理合机之教。故云契经。今略契字。务从前简也。

　　白乐天序法华院石壁金字经云。开上悟入。诸佛知见。以了义度无边。以圆教垂无穷。莫尊于妙法莲华经。是经也。三乘之要首。万佛之秘藏尽矣。

　　○序品第一

　　行简子曰。此经二十八品。初序分一品。二正宗分十九品。三流通分八品。

　　如是我闻。一时佛住王舍城耆阇崛山中。

　　(及南曰。华严展转十处。为圆彰法戒。圆觉依大光明藏。为直示本起。此依人间之城者。同染净以明莲华之义。据古佛之处者。示祖述以继灯明之道耳)。

　　戒环曰。如是之法我从佛闻。此阿难结集时。升座最初之唱。以证法有所授而已。王舍城。即灵山所附之城。摩竭陀国之属境也。即西域人间。耆阇崛山。此云鹫头山。从形得名。即古佛住处。以古佛所住。故称灵鹫。

　　与大比丘众万二千人俱。皆是阿罗汉。诸漏已尽。无复烦恼。逮得己利。尽诸有结。心得自在。

　　(戒环曰。三界因果皆为他事。知断功德乃名己利。乃堪为人天福田。故号应供。律文凡于应供须忖己德行全缺者。使忖己利也。盖夫苦身而作。端坐而食。擎跪而拜。逆立而受。苟无己利之德。其害非细。行人识之)。

　　祥迈曰。佛随众。止千二百五十人。今言万二千者。兼他方所集也。阿罗汉。义翻杀贼。亦曰应供。亦曰不生。善渊之心不能全一。粘湛发识。流逸奔境名漏。诸漏者。谓欲漏有漏无明漏。皆以粘湛妄识为体。为三界烦恼之本。烦恼即贪嗔痴等十使。为诸漏之缘。戕害法身。逼恼正性。名烦恼贼。言漏尽无恼者。以本尽故缘无。是谓杀贼也。己利即证智断惑之事。诸有结者。即惑习之业。为二十五有之生因。以因尽则果亡。是谓不生也。小乘有定无慧为偏。溥未得自有。名之自在。乃定慧两足。俱解脱矣。

　　其名曰阿若憍陈如。摩诃迦叶。优楼频螺迦叶。伽耶迦叶。那提迦叶。舍利弗。大目犍连。摩诃迦旃延。阿㝹楼䭾。劫宾那。憍梵波提。离婆多。毕凌伽婆蹉。薄拘罗。摩诃俱絺罗。难陀。孙陀罗难陀。富楼那弥多罗尼子。须菩提。阿难。罗睺罗。如是众所知识大阿罗汉等。

　　(增一阿含云。憍陈初悟解。优楼供养众。伽耶伏诸结。那提善教化。劫宾知星宿。憍梵受天供。离婆不倒乱。毕凌能苦坐。薄拘寿不夭。俱絺善答难。孙陀容挺特。各第一也)。

　　戒环曰。此举万二千人领袖上德。即十大弟子之列也。佛有十大弟子。为法王法臣。各备众德。权示专门。辅弼大化故。大迦叶头陀第一。身子智慧第一。目连神通。旃延论议。阿㝹天眼。富那说法。善吉解空。阿难多闻。波离持律。罗云蜜行。各居第一。如孔门十哲之列。是其常数。今从憍陈至罗云。有二十人者。旁兼众德。圆彰法化也。亦各有第一之德。

　　菩萨摩诃萨八万人。皆于阿耨多罗三藐三菩提不退转。皆得陀罗尼。乐说辩才。转不退转法轮。供养无量百千诸佛。于诸佛所植众德本。常为诸佛之所称叹。以慈修身。善入佛慧。通达大智。到于彼岸。名称普闻无量世界。能度无数百千众生。

　　(戒环曰。菩萨摩诃萨者。谓菩萨中之大菩萨也。阿耨菩提。云无上正真也。陀罗尼云总持。谓得一切智。总持万法也)。

　　(祥迈曰。内德通达。则有见而化者。外德普闻。则有闻而化者。故其所度。至于无数百千。皆大菩萨之德。地前无所矣)。

　　及南曰。乐说辩。即四辩之想。八地已上。名不退位。五地七地。得陀罗尼。说决定法。名不退轮。诸皆离德也。住不退位者。得是道以处己。转不退轮者。运是道以利人。此自觉觉他之德也。以慈修身者。意在供济。善入佛慧。谓能运沤和。通达大智。则所证者明。到于彼岸。则所造者实。此内德也。由是充实着现。故名称普闻。此外德也。故能度众生。

　　其名曰文殊师利菩萨。观世音菩萨。得大势菩萨。常精进菩萨。不休息菩萨。宝掌菩萨。药上菩萨。勇施菩萨。宝月菩萨。月光菩萨。满月菩萨。大力菩萨。无量力菩萨。越三界菩萨。䟦陀婆罗菩萨。弥勒菩萨。宝积菩萨。导师菩萨。如是等菩萨摩诃萨。八万人俱。

　　(此经以智立体。故文殊居首。盖文殊具大智妙德。为法身体。为诸佛师。为世间眼。开佛知见。莫先于此。余各表此经之德也。盖由大智开佛知见。而助智以悲历修中德。乃至道邪人正。则一乘之体。具方行之用全矣。不及普贤者。自观音已下。皆普贤之行。但初且以智立体。开佛知见。终至以行成德。乃见普贤。各专表也)。

　　戒环曰。观音助智行悲。大势具大德用。精进念不退转。不息亿劫勤修。宝掌掌握法宝。药王应机发药。勇施一切能舍。宝月觉体明净。月光能除痴闇。满月兼上二德。大力负荷大法。无量力对境不动。越三界不现身意。䟦陀罗善护正见。弥勒以慈续佛。宝积能聚能利。导师导邪入正。此八万之上首。一经之表法也。

　　尔时世尊。四众围绕。供养恭敬。尊重赞叹。为诸菩萨说大乘经。名无量义教菩萨法。佛所护念。佛说此经已。结跏趺坐。入于无量义处三昧。身心不动。

　　(祥迈曰。示于一理一动一寂之开莫不具无量义。然后可入妙法)。

　　无量义经云。无量义者。从一实相生无量法。众集先说无量义经。经毕复入无量义定者。所以发妙法端绪也。

　　尔时佛放眉间白毫相。光照东方万八千世界。靡不周遍。

　　(戒环曰。一光周亘。全彰妙体也。白毫即本觉妙明。东方为不动智境。万八千界。依根尘识十八界言也)。

　　及南曰。众生迷此本明本智。成十八界。自为限碍。难造妙体。故将说法华。先现此瑞。使行人直下自发本明。照了本智。则根尘识界。通为智境。无复限痴。廓达圆融。故言万八千界。

　　并见彼诸比丘。比丘尼。优婆塞。优婆夷。诸修行得道者。复见诸菩萨摩诃萨。种种因缘。种种信解。种种相貌。行菩萨道。复见诸佛般涅槃者。复见诸佛般涅槃后。以佛舍利起七宝塔。

　　(祥迈曰。世间万法。自识境观之。悉皆幻惑。莫得其实。自智境观之。如是性相因缘。如是果报本末。咸一妙明。无非实相。若诸众生本明洞发。本智现前。则廓照圆现。与佛不殊。妙体实相昭昭心目矣)。

　　及南曰。始自比丘四众。修行得道。次见菩萨诸佛行相。终至涅槃起塔。是现众生诸佛之始终也。一光东照。周亘圆现。如此详悉者。直依智境。示诸法实相也。

　　尔时弥勒菩萨作是念。今者世尊现神变相。以何因缘而有此端。今佛世尊。入于三昧。是不可思议。现希有事。当以问谁。谁能答者。复作此念。是文殊师利。法王之子。已曾亲近供养过去无量诸佛。必应见此希有之相。我今当问。尔时比丘。比丘尼。优婆塞。优婆夷。及诸天龙鬼神等。咸作此念。是佛光明神通之相。今当问谁。尔时弥勒菩萨。欲自决疑。又观四众比丘。比丘尼。优婆塞。优婆夷。及诸天龙鬼神等。众会之心。而问文殊师利言。以何因缘而有此瑞。神通之相。放大光明。照于东方万八千土。悉见彼佛国界庄严。

　　(戒环曰。弥勒为补处之主。欲作当来之利。故于此示疑。以问文殊。为世间之眼。欲发群盲之智。故于后援占以证。是谓助发)。

　　尔时文殊师利。语弥勒菩萨摩诃萨。及诸大士。善男子等。如我惟忖。今佛世尊。欲说大法。雨大法雨。吹大法螺。击大法鼓。演大法义。诸善男子。我于过去诸佛。曾见此瑞。放斯光已。即说大法。是故当知。今佛现光。亦复如是。欲令众生咸得闻知。一切世间难信之法。故现斯瑞。

　　(戒环曰。雨以一味沾洽。螺以一音亘微。鼓以号令群众。义以开发随宜)。

　　(及南曰。即往证今启人之信从也)。

　　诸善男子。如过去无量无边。不可思议阿僧祇劫。尔时有佛。号日月灯明。如来。应供。正遍知。明行足。善逝。世间解。无上士。调御丈夫。天人师。佛。世尊。

　　(阿僧云无数。劫云时分。欲原光端本始。而推之于无数不思之劫者。此光此法。固始于无始。超乎数量也。佛号日月灯者日显昼月显夜。灯则照于日月所不照。而通乎昼夜之道。相续无穷。彼佛妙智真明。兼三者之德。故以为号)。

　　戒环曰。佛十号。初言本。终言迹。中言德。本谓真性一切如也。故曰如来。迹谓化道人天尊仰。故曰世尊。德即万德种智事也。为良福田。故应供养。圆具四智。故能正遍知。万行真明曰明行足。善入尘劳。穷尽万法。曰善逝世间解证无等等。曰无上士。化物不暴。挺然不屈。曰调御丈夫。三界模范。曰天人师。自他觉满曰佛。总而言之。从如实道来具万德。应物为世所尊之号也。

　　演说正法。初善中善后善。其义深远。其语巧妙。纯一无杂。具足清白梵行之相。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。说应六波罗蜜。令得阿耨多罗三藐三菩提。成一切种智。

　　(祥迈曰。四谛者［菩］寂集道也)。

　　(祥迈曰。十二因缘者。无明缘。行缘。识缘。名色缘。六入缘。触缘。受缘。爱缘。执缘。取缘。有缘。生缘也)。

　　(及南曰。于声闻言涅槃。于辟支菩萨言种智者。声闻厌生死苦。取灭谛小果。故进之于究竟涅槃。辟支利智。菩萨大根。故成之以一切种智。一切种智。唯佛能具)。

　　戒环曰。此叙灯明亦于一乘随宜说三也。初中后者。指三乘之法。皆应机契道。无不善也。藉权显实故其义深远。方便随机故其语巧妙。本于一乘故纯一无杂。明菩萨行故具足清白梵行之相。以一乘应三乘而说。故云说应四谛等。于二乘言求。于菩萨不言求者。佛为大事出兴。本说教菩萨法。故不待求。于余乘非所愿说。特因乐小者求而后说也。

　　次复有佛。亦名日月灯明。次复有佛。亦名日月灯明。如是二万佛皆同一字。号日月灯明。又同一姓。姓颇罗堕。弥勒当知。初佛后佛。皆同一字。名日月灯明。十号具足。所可说法。初中后善。其最后佛未出家时。有八王子。一名有意。二名善意。三名无量意。四名宝意。五名增意。六名除疑意。七名响意。八名法意。是八王子。威德自在。各领四天下。是诸王子。闻父出家得阿耨多罗三藐三菩提。悉舍王位。亦随出家。发大乘意。常修梵行。皆为法师。已于千万佛所。植诸善本。

　　(此又引然灯本始以明妙法传续之由也。自初灯明至最后灯明。有二万佛。然灯即最后灯明之王子也名字性皆同者。明道同也。有八王子者。圣人示迹表法也。依灯明有八意。表从妙明真心。出妙观察意。其用有八也)。

　　(及南曰。智胜王子。有珍玩之具。闻父得道。舍之而往。其意同此。心王出三界家。则八识之子随出。而为诸法师。亦若是矣)。

　　戒环曰。妙心本空。而能有用。故名有意。此妙有也。出乎妙心。用无不善。故名善意。此妙善也。量不可测。名无量意。此妙量也。对境利用名宝意。此妙宝也。触类而长名增意。此妙增也。善能觉了名除疑意。此妙觉也。应物如响名响意。此妙响也。建立万法名法意。此妙法也。领四天下者。未出家时未免物累也。闻父得道舍位出家者。离情去累。乃趣正觉之表也。

　　是时日月灯明佛。说大乘经名无量义教菩萨法佛所护念。说是经已。即于大众中。结加趺坐。入于无量义处三昧。身心不动。弥勒当知。尔时会中有二十亿菩萨。乐欲听法。是诸菩萨。见此光明普照佛土。得未曾有。欲知此光所为因缘。时有菩萨。名曰妙光。有八百弟子。是时日月灯明佛。从三昧起。因妙光菩萨。说大乘经名妙法莲华教菩萨法佛所护念。

　　(此言昔众见瑞。欲知其缘。亦如今众)。

　　(及南曰。妙光即文殊前身。昔因妙光而说者。为其为世间眼。能证此法故。今亦因其助发)。

　　六十小劫。不起于座。时会听者。亦坐一处六十小劫。身心不动。听佛所说。谓如食顷。是时众中。无有一人若身若心。而生懈倦。

　　(及南曰。此言法华三昧真知见力。不为顷久推移。不为时劫加损故也)。

　　戒环曰。昔众六十小劫谓如食顷。今众五十小劫谓如半日。皆由得法华三昧。于道不倦如此。

　　日月灯明佛。于六十小劫。说是经已。即于梵魔沙门婆罗门。及天人阿修罗众中。而宣此言。如来于今日中夜。当入无余涅槃。

　　(祥迈曰。涅槃此云灭度。谓灭尽诸苦。度生死海。真常道果之号。非丧亡之号也。真常者。生灵性名之大本也。圣人复还元觉。不沉诸妄。不受诸变。故曰真常。与儒所谓复则不妄。老所谓复命曰常。同意)。

　　经已唱灭。欲付大事。故今佛经已。亦云不久涅槃。欲以妙法付嘱有在也。有余无余者。小乘厌生死苦。欲速出三界。滞于偏真。证性未圆。故名有余。大乘离生死。见无退无出。凝然常寂。证性已圆。故名无余。今云入涅槃者。示脱幻妄尘扰。而反乎本真凝寂也。

　　时有菩萨。名曰德藏。日月灯明佛。即授其记。告诸比丘。是德藏菩萨。次当作佛。号曰净身。多陀阿伽度。阿罗诃。三藐三佛陀。佛授记已。便于中夜。入无余涅槃。

　　(祥迈曰。多陀阿伽度。云如来。阿罗诃云应供。三藐三佛云正遍正觉。略称十号之三也)。

　　戒环曰。亦如今说经后。记诸弟子也。

　　佛灭度后。妙光菩萨。持妙法莲华经。满八十小劫。为人演说。日月灯明佛八子。皆师妙光。妙光教化。令其坚固阿耨多罗三藐三菩提。是诸王子。供养无量百千万亿佛。已皆成佛道。其最后成佛者。名曰然灯。

　　(及南曰。是道出于本觉明心。而常资妙光。智体传续不穷。如一灯明然百千灯。其明不穷。其光不二。此妙法大本也。故援引止此)。

　　(祥迈曰。大觉灭度譬薪火者。以薪虽穷。而火传不知其尽。所谓不灭也)。

　　戒环曰。妙光。昔助灯明为然灯之师。今助释迦续灯明之道。八子生于灯明师于妙光。至其成佛。又号然灯。而然灯又为释迦之师。

　　八百弟子中。有一人。号曰求名。贪着利养。虽复读诵众经。而不通利。多所忘失。故号求名。是人亦以种诸善根因缘故。得值无量百千万亿诸佛。供养恭敬。尊重赞叹。

　　(及南曰。弥勒初心。贪着小乘利养。故于众经。唯求名言。无所通达。忘失正见。蒙灯明教故。得值多佛趋补处)。

　　弥勒当知。尔时妙光菩萨。岂异人乎。我身是也。求名菩萨。汝身是也。今见此瑞。与本无异。是故惟忖。今日如来。当说大乘经。名妙法莲华。教菩萨法。佛所护念。

　　(祥迈曰。引瑞事同。今所忖唯此。且又广引三昧唱灭等者。意在冥叙一经本末。故广引之。事皆契后文)。

　　戒环曰。今昔之事。宛然相契。则将说法华。断可忖矣。

　　○方便品第二

　　方便者。谓诸法寂灭相。不可言说。惟方便开示。使自得之。

　　尔时世尊。从三昧安详而起。告舍利弗。诸佛智慧。甚深无量。其智慧门。难解难入。一切声闻辟支佛。所不能知。

　　(□□□□无量义三昧起也□□二智一乘之深也。诸佛智慧。指权实二智也。权智说法。实智证法。其智慧门。指一乘妙法也)。

　　戒环曰。经初发绪。独因文殊。而出定辄告鹙子者。此经。以智立体。会权归实。文殊为实智之首。鹙子为权智第一。所以告之之意。在引权入实也。

　　所以者何。佛曾亲近百千万亿无数诸佛。尽行诸佛无量道法。勇猛精进。名称普闻。成就甚深未曾有法。随宜所说。意趣难解。

　　(祥迈曰。如此深难者。将以引权入实也。三归一。欲发叹二乘愿慕)。

　　戒环曰。释上智深法深之由也。亲无数佛。则所学之深。行无量道。则所造之深。勇猛精进。则建志之深。名称普闻。则积德之深。成就深法。则所证之深。随宜所说。则方便之深。所以难解难入也。

　　舍利弗。吾从成佛已来。种种因缘。种种譬喻。广演言教。无数方便。引导众生。令离诸着。所以者何。如来方便知见彼罗蜜。皆已具足。

　　(及南曰。世尊出兴。种种演说。方便导生。皆由权实二智耳)。

　　戒环曰。方便波罗蜜。权智也。知见波罗蜜。实智也。非权不能导生。非实不能离着。故须两具也。诸著者。粗即六尘业。细即二乘法。

　　舍利弗。如来知见。广大深远。无量无碍。力无所畏。禅定解脱三昧。深入无际。成就一切未曾有法。

　　(祥迈曰。此叹实智证法。盖是智也。摄一切法。如空包色。融一切相。如海纳流。故福广大深远)。

　　戒环曰。如来真知见力。广无不容。深无不极。故四无量心。四无碍辩。十力四无畏。深禅大定。诸解脱法。诸三昧门。一一深造实际。凡一切未曾有法。无不由此成就。

　　舍利弗。如来能种种分别。巧说诸法。言词柔软。悦可众心。

　　(祥迈曰。此难权智说法)。

　　戒环曰。如来真方便。力能分别万法。巧说三乘。曲徇机宣。故言词柔软。称适物性。故悦可众心。

　　舍利弗。取要言之。无量无边未曾有法。佛悉成就。

　　(祥迈曰。结二智德用也)。

　　止。舍利弗。不须复说。所以者何。佛所成就第一希有难解之法。唯佛与佛。乃能究尽诸法实相。

　　(乃南曰。如是实相。触事而真。拟之即差。言之即乖也。言诸儒生类无能解者。以即诸世谛性相。而默得于色心之外为难也)。

　　戒环曰。止之不说。益显深妙也。第一难解之法。即实相妙法。非言所及。故不须复说。非意所到。故希有难解。非二乘所造。故唯佛能究。

　　所谓诸法。如是相。如是性。如是体。如是力。如是作。如是因。如是缘。如是果。如是报。如是本末究竟等。

　　(补注曰。旧约四圣六凡十法界而说。以一界各具十如。合为十界百如。摄为百界千如。融之以至于无尽。此乃即实相而明法性也。又作三观而释。空则是相如。假则如是相。中则相如是。此乃即实相而明观智也。然此正明诸法实相。乃一乘极谈。不应作如如理性释之。况十如三观。方是大乘圆融之法。于一乘实相。同途异辙。达者审之)。

　　戒环曰。上所谓实相者。即世间诸法。性相体力。本末究竟等是也。可见为相。相本为性。形具为体。利用为力。乍起为作。资始为因。助因为缘。缘熟为果。应果为报。始终为本末。穷尽为究竟。一切诸法。不离此十。亦各具此十也。如是者。随事执法之辞。谓诸法有如是之相。如是之性。乃至如是而始终。如是而穷尽。无非实相也。即此而推。现前种种。松直棘曲。鹄白乌黑。竹如是翠。花如是黄。凡即诸世谛之事。无非实相也。唯其即世谛。而无非实相。故证之者。当不亏其天真。不离其当体。而默得于色心之外。是谓第一希有难解之法也。

　　尔时大众中。有诸声闻。漏尽阿罗汉。各作是念。今者世尊。何故殷勤称叹方便。而作是言。佛所得法。甚深难解。有所言说。意趣难知。一切声闻辟支佛。所不能及。佛说一解脱义。我等亦得此法。到于涅槃。而今不知是义所趣。

　　(及南曰。二乘闻佛深难二智。而不能解。故疑之。从而作是言。佛说已下。皆叙佛前言)。

　　戒环曰。佛说下。因佛难解脱诸三昧。遂以二乘解脱。等佛解脱。谓己已得。不知二乘但离虚妄名为解脱。其实未得一切解脱也。

　　尔时舍利弗。知四众心疑。自亦未了。而白佛言。世尊。何因何缘。殷勤称叹诸佛第一方便。甚深微妙难解之法。我自昔来。未曾从佛闻如是说。今者四众咸皆有疑。惟愿世尊敷演斯事。尔时佛告舍利弗。止止。不须复说。若说是事。一切世间诸天及人。皆当惊疑。

　　(祥迈曰。此乃身子发问之词)。

　　(及南曰。佛止不说。谓道大机小。闻者惊疑)。

　　舍利弗。重白佛言。世尊。唯愿说之。惟愿说之。尔时佛告舍利弗。我今此众。无复枝叶。纯有真实。舍利弗。如是增上慢人。退亦佳矣。汝今善听。当为汝说。

　　(戒环曰。佛依小根而止。身子依大根而请。为法之切如比。夫枝叶譬锁末之众。真实譬成德之众)。

　　佛告舍利弗。如是妙法。诸佛如来。时乃说之。如优昙钵华。时一现耳。

　　(及南曰。此妙法即佛知见。与所谓是法非思量分别所解者尽此矣。直可非思量分别而解之)。

　　戒环曰。直指妙法全体也。优昙此云灵瑞华。三千年一现。现则金轮王出。譬妙法为一大事。时乃说之。

　　所以者何。我以无数方便种种因缘。譬喻言询。演说诸法。是法非思量分别之所能解。唯有诸佛。乃能知之。所以者何。诸佛世尊。唯以一大事因缘故。出现于世。

　　(及南曰。一大事。即诸佛知见。当人妙心。万法实相。无二无三。故曰一此非小缘。故曰大事)。

　　戒环曰。云我以方便演说。即明权也。云是法非思量所解。显实也。所以非思量分别者。离识情也。唯佛能知。非二乘法也。一大事者。一乘妙法也。

　　舍利弗。云何名诸佛世尊。唯以一大事因缘故。出现于世。诸佛世尊。欲令众生开佛知见。使得清净故。出现于世。欲示众生佛之知见故。出现于世。欲令众生悟佛知见故。出现于世。欲令众生入佛知见道故。出现于世。

　　(及南曰。此真知见。生佛等有。本来清净。唯人以妄尘所染。光明所覆。而自迷失。故佛与开示。使得其本来清净者。而自悟入。不复迷失也。开者破无明之封蔀。示者指所迷之真体。悟者豁然洞视。入者深造自得。而证一切种智。是谓佛知见道也)。

　　戒环曰。征释上义。明诸佛出兴本怀也。佛知见者。彻了实相。真知真见也。在法名一佛乘。在因名一大事。在果名一切种智。故曰诸佛因一大事故出兴。为一佛乘故说法。欲令众生开佛知见。而究竟皆得一切称知也。

　　舍利弗。是为诸佛。以一大事因缘故。出现于世。

　　(祥迈曰。此结释也)。

　　佛告舍利弗。诸佛如来。但教化菩萨。诸有所作。常为一事。唯以佛之知见。示悟众生。舍利弗。如来但以一佛乘故。为众生说法。无有余乘若二若三。

　　(戒环曰。诸佛为一大事出现故。诸有所作常为一事。以此而教菩萨。以此而示众生。以此而诸说法。曾无他道也)。

　　舍利弗。一切十方诸佛。法亦如是。

　　(及南曰。此言十方道同也)。

　　戒环曰。亦莫不由斯道也。

　　舍利弗。过去诸佛。以无量无数方便。种种因缘。譬喻言词。而为众生演说诸法。是法皆为一佛乘故。是诸众生。从诸佛闻法。究竟皆得一切种智。舍利弗。未来诸佛当出于世。亦以无量无数方便。种种因缘。譬喻言词。而为众生演说诸法。是法皆为一佛乘故。是诸众生。从佛闻法。究竟皆得一切种智。舍利弗。现在十方无量百千万亿佛土中。诸佛世尊。多所饶益。安乐众生。是诸佛亦以无量无数方便。种种因缘。譬喻言词。而为种生演说诸法。是法皆为一佛乘故。是诸众生。从佛闻法。究竟皆得一切种智。

　　(戒环曰。虽说百千亿无数诸法门。其实为一乘一切种智。即佛果智也)。

　　(及南曰。言说虽三。究竟则一)。

　　舍利弗。是诸佛但教化菩萨。欲以佛之知见。示众生故。欲以佛之知见。悟众生故。令众生入佛之知见故。

　　(戒环曰。结指归同也。不言开者。云教化即开义)。

　　舍利弗。我今亦复如是。知诸众生。有种种欲。深心所著。随其本性。以种种因缘。譬喻言词方便力。而为说法。舍利弗。如此皆为得一佛乘。一切种智故。

　　(戒环曰。此言自行道同。谓我今说法。皆式诸佛。种种欲着。或依浊业欲五尘着爱染。或依净业欲小果着二乘)。

　　舍利弗。十方世界中。尚无二乘。何况有三。

　　(及南曰。此结显一乘也)。

　　舍利弗。诸佛出于五浊恶世。所谓劫浊。烦恼浊。众生浊。见浊。命浊。如是舍利弗。劫浊乱时。众生垢重。悭贪嫉妒。成就诸不善根故。诸佛以方使力。于一佛乘。分别说三。

　　(祥迈曰。此言圣人始以乘时济道。不得已而说三。然要其终。实为一乘耳。坚着五欲痴爱生恼。烦恼浊。以欲因缘。坠三恶轮六趣。众生浊。受胎微形增长众苦。命浊。入邪见林着妄謟曲。见浊。具足六十二见。于万亿劫不闻佛名。不闻正法。劫浊)。

　　戒环曰。五浊皆依性说。性本渊澄。五事交扰。起诸尘滓名浊。所谓劫浊者。劫言时也。时多恶事。混浊起业。烦恼浊者。开即九十八使。总即贪嗔痴等五钝。混浊障事。众生浊者。长养无明。支离六道。众恶相生。混浊障性。见浊者。开即六十二见。总即身边等五利。混浊障理。命浊者。业识为种。交遘发生。随劫短减。汩没生死。劫浊无别体。但依四者增剧立名。

　　○譬喻品第三

　　譬喻者。上知已悟。中根未解。故引三车一门之浅。以况三乘一道之深。所喻有九。谓火宅。穷子。药草。化城。系珠。凿井。王髻。父少。医师。今遗二矣。

　　尔时舍利弗。踊跃欢喜。而白佛言。世尊。我常独处山林树下。若坐若行。每作是念。我等同入性法。云何如来。以小乘法而见济度。是我等咎。非世尊也。

　　(戒环曰。居常推克闻同记异。非佛所私。咎实在我。同入法性。谓同证真理)。

　　所以者何。若我等待说所因。成就阿耨多罗三藐三菩提者。必以大乘而得度脱。然我等不解方便随宜所说。初闻佛法。遇便信受。思惟取证。

　　(戒环曰。释自咎也。所因即实智。为菩提正因。佛固将说。我不款待。初闻四谛。即便信受。速取小果。盖自误也)。

　　世尊。我从昔来。终日竟夜每自克责。而今从佛闻所未闻未曾有法。断诸疑悔。身意泰然。快得安隐。今日乃知真是佛子。从佛口生。从法化生。得佛法分。

　　(戒环曰。自庆所悟也。口生者。因闻一音。法生者。悟如是法。法分者。得如来知见宝藏之分也)。

　　尔时佛告舍利弗。吾今于天人沙门。婆罗门等大众中说。我昔曾于二万亿佛所。为无上道故。常教化汝。汝亦长夜随我受学。我以方便。引导汝故。生我法中。

　　(戒经云。舍利弗曾于［十六］劫修菩萨道。今云二万亿佛所。指彼时也。长夜随学。言正智未明)。

　　戒环曰。述其本因。以明领悟得记之由也。言于天人众中说者。将明远因远记。示不妄也。

　　舍利弗。我昔教汝志愿佛道。汝今悉忘。而便自谓已得灭度。我今还欲令汝忆念本愿。所行道故。为诸声闻。说是大乘经。名妙法莲华。教菩萨法。佛所护念。

　　(戒环曰。昔已系珠。今复示珠)。

　　舍利弗。汝于未来世。过无量无边。不可思议劫。供养若干千万亿佛。奉持正法。具足菩萨所行之道。当得作佛。号曰华光。如来。应供。正遍知。明行足。善逝。世间解。无上士。调御丈夫。天人师。佛。世尊。

　　(及南曰。小乘虽悟实智。未修大行。故须经劫供佛。所以廓其大心。成就万德。万德圆备。乃成十号具足之佛。非自性天真之佛比矣。若此顿教所谓过无量不思议劫者。直约正智顿断无明顿圆种智。则无边劫迷。一时顿灭。是谓过无边不成佛)。

　　戒环曰。既悟妙法。当成佛道。故得记作佛也。诸授记文皆二。初供佛行道。因记也。次十号劫国。果记也。此记大因大果。以䇿进小乘也。号华光者。华表因行。光能发明。由最初领悟。发明是道故也。既受佛记。犹过多劫。然后得果者。成佛由智。得果由行也。

　　国名离垢。其土平正。清净严饰。安隐丰乐。天人炽甚。琉璃为地。有八交道。黄金为绳。以界其侧。其傍各有七宝行树。常有华果。华光如来。亦以三乘教化众生。舍利弗。彼佛出时。虽非恶世。以本愿故。说三乘法。其劫名大宝庄严。何故名曰大宝庄严。其国中以菩萨为大宝故。

　　(及南曰。反而求之。离垢清净之相。皆即心地。安隐丰乐之事。无非德性。染注转变。常存乎人。使众生不为堪忍苦。不起三浊业。不行邪謟行。则真离垢平正安稳丰乐之国矣)。

　　戒环曰。劫国庄严。皆因行依报也。鹙子因行。以大智为本。故国名离垢。因行发明教菩萨法。故劫名大宝庄严。而以菩萨为大宝。清净严饰。则无诸秽土。安隐丰乐。则无三灾苦。天人炽甚。则无三恶道。有八交道等者。八正道之所会也。七宝行树等者。七觉支之所生也。凡诸佛依报皆然。盖因行所同也。若众生依报。则国名堪忍。劫名五浊。其土坑坎沙砾为地。亦因行所同也。

　　彼诸菩萨。无量无边。不可思议。算数譬喻。所不能及。非佛智力。无能知者。若欲行时。宝华承足。此诸菩萨非初发意。皆久植德本。于无量百千万亿佛所。净修梵行。恒为诸佛之所称叹。常修佛慧。真大神通。善知一切诸法之门。质直无伪。志念坚固。如是菩萨。充满其国。舍利弗。华光佛寿。十二小劫。除为王子未作佛时。其国人民寿八小劫。

　　(戒环曰除为王子时。独记作佛后。寿十二劫)。

　　华光如来。过十二小劫。授坚满菩萨。阿耨多罗三藐二菩提记。告诸比丘。是坚满菩萨。次当作佛。号曰华足安行。多陀阿伽度。阿罗呵。三藐三佛陀。其佛国土。亦复如是。

　　(此身子转记坚满。使传续妙道也)。

　　(及南曰抑记号华足安行。取其带果行因也。菩萨宝华承足。取其藉因得界也)。

　　戒环曰。过十二小劫。即临灭时也。法华妙道。本于灯明。传于妙光。继于然灯。佛佛手授。光光相续。故身子得之。而记号华光。盖发明是道。使有目者共睹也。坚满得之。又号华足安行。则率循是道。使有趾者共由也。至于其国菩萨。行则宝华承足。则从其化者。莫不由是道也。

　　尔时四部大众。见舍利弗。于佛前受阿耨多罗三藐三菩提记。心大欢喜。踊跃无量。各各脱身所著上衣。以供养佛。释提桓因梵天王等。与无数天子。亦以天妙衣。天曼陀罗花。摩诃曼陀罗华等。供养于佛。所散天衣住虚空中。而自回转。诸天伎乐。百千万种。于虚空中。一时俱作。雨众天花。

　　(戒环曰。踊喜以谓我等亦如是。必当得作佛)。

　　(诸天因闻妙法。得离性障。遂回小向大。是以脱衣供佛。以籍其诚。表解天弢隳天帙也。衣住空中而自回转。乃回向精诚所感也)。

　　戒环曰。衣服。人之弢帙也。性障天之弢帙也。回转即回向意也。

　　而作是言。佛昔于波罗奈初转法轮。今乃复上无上最大法轮。

　　(戒环曰。此言昔转四谛为最小。今转一乘为最大)。

　　尔时舍利弗。白佛言。是诸千二百心自在者。昔住学地。佛常教化言。我法能离生老病死。究竟涅槃。是学无学人。亦各自已离我见。及有无见等。谓得涅槃。而今于世尊前。闻所未闻。皆堕疑惑。善哉世尊。愿为四众说其因缘。令离疑惑。

　　(戒环曰。心自在。即无学罗汉。学无学即小声闻。昔蒙佛教自谓究竟。而息见趣寂。今闻虽说涅槃。亦非真灭。是以疑惑也)。

　　尔时佛告舍利弗。若国邑聚落。有大长者。其年衰迈。财赋无量。多有田宅。及诸僮仆。

　　(及南曰。引起火宅之喻。明昔权教。皆为化迷也)。

　　(祥迈曰。此譬佛王化三界也)。

　　戒环曰。国有邑。邑有聚落。譬大千有三界。三界有六道四生。大长者。譬如来为一切世间之父。其年衰迈。譬应缘已久。欲般涅槃也。财赋无量。譬无量知见之法财。多有田宅。譬方便智慧之福田。僮仆譬慈悲无倦。以佑助正道。从事群机。

　　其家广大。唯有一门。多诸人众。一百二百。乃至五百人。止住其中。

　　(及南曰。此言家广人众。譬五趣苦聚也)。

　　戒环曰。家譬一界。一门譬一乘出离之道。五百人譬五趣众生。言一百二百者。自人天次第而数也。

　　堂阁朽故。墙壁隤落。柱根腐败。梁栋倾危。周匝俱时欻然火起。焚烧舍宅。

　　(及南曰。此言宅弊火逼。譬身老苦逼也)。

　　戒环曰。家有堂阁宅舍。舍宅有墙壁柱根梁栋。皆朽腐将倾而不可居。譬三界有五阴众生。众生有四大命根支体。皆变异速坏而不可保。然且于中竞造恶业。为五欲财利生死悲恼之所烧煮。天上人间。无能免者。故曰周匝俱时欻然火起。

　　长者诸子。若十二十。或至三十。在此宅中。

　　(及南曰。前于五趣言百。此于三乘言十者。以五趣众生。从三乘之化者。十一而已)。

　　戒环曰。言五百人。又言诸子者。人则泛举群生。子则特举从化者。若十指菩萨子。二十三十指二乘。

　　长者见是大火。从四面起。即大惊怖。而作是念。我虽能于此所烧之门。安隐得出。而诸子等。于火宅内。乐着嬉戏。不觉不知。不惊不怖。火来逼身。苦痛切己。心不厌患。无求出意。

　　(及南曰。此言长者□救譬观六道苦起大悲心。众生徒见得忘形。见利忘真。火宅之人。皆如是也)。

　　戒环曰。四面即众生老病死。四相为众苦之本。所烧之门安隐得出。譬佛于生死苦永尽。忧患不能袭也。诸子乐着不觉不怖。譬身着世乐。无有慧心。

　　舍利弗。是长者作是思惟。我身手有力。当以衣裓。若以几案。从舍出之。复更思惟。是舍惟有一门。而复狭小。

　　(及南曰。沉思救焚之方也。谓将恃身手有力。显幼稚之微。欲以衣裓密扶而出之。身以几案凭挈而出之。又思其门狭小不可用此。但以殷勤方便引而出之也)。

　　(三藏法师云。衣裓者。西国盛华之具。贡上贵人用之)。

　　戒环曰。此譬三七思惟设教之意。身手全体。譬如来知见力无所畏。衣裓密用。譬有大神力。几案可凭。譬智慧力。其门狭小。譬二乘心劣。不堪此法。故后文云。若我但以神力。及智慧力。赞如来知见力无所畏者。众生不能以是得度故。但以方便拔济之也。

　　诸子幼稚。未有所识。恋着戏处。或当堕落。为火所烧。我当为说怖畏之事。此舍已烧。宜时疾出。无令为火之所烧害。作是念已。如所思惟。具告诸子。汝等速出。父虽怜愍善言诱喻。而诸子等。染着嬉戏。不肯信受。不惊不畏。了无出心。亦复不知何者是火。何者为舍。云何为失。但东西走戏是父而已。

　　(戒环曰。忧其无知。明告其害。使知趍利)。

　　(戒环曰。此言诸子痴迷。譬众生为贪欲所迷。虽遭大苦。不以为患)。

　　及南曰。耽湎既甚。不知何者是苦。何者是身。云何为贫。但迷己逐物。火驰不返。虽值佛法。不从其化。特视之而已。

　　尔时长者。即作是念。此舍已为大火所烧。我及诸子。若不时出。必为所焚。我今当设方便。令诸子等。得免斯害。父知诸子先心各有所好。种种珍玩奇异之物。情必乐着。而告之言。汝等所可玩好希有难得。汝若不取。后必忧悔。如此种种羊车鹿车牛车。今在门外。可以游戏。汝等于此火宅。宜速出来。随汝所欲。皆当与汝。

　　(及南曰。徒令速出。则拂其所欲。既不能化。故顺其所欲而化)。

　　(行简子曰。声闻乘为羊车。辟支乘为鹿车。大乘为牛车)。

　　(祥迈曰。羊鹿非可服乘。徒为玩好之具。如二乘不足致道。徒为戏论之法而已)。

　　戒环曰。长者亦自恐被焚者。譬佛示身三戒。与民同患也。知子所好者。譬知诸众生有种种忧。随其本性。方便说三也。车表果法。不属三界。故云今在门外。可以游戏者。喻法乐可以自娱也。牛正服乘之大力者。正譬大根。以任大乘。羊鹿非可服乘。徒以像牛。为幼稚玩好之具。权譬小根。以任小乘。

　　尔时诸子。闻父所说珍玩之物。适其愿故。心各勇锐。互相推排。竞共驰走。争出火宅。

　　(及南曰。此言诸子出宅。譬适其欲故。化无不从)。

　　戒环曰。进之为推。退之为排。此争出之势也。譬随根利钝。决择三乘。以求出离。

　　是时长者。见诸子等安隐得出。皆于四衢道中。露地而坐。无复障碍。其心泰然。欢喜踊跃。

　　(及南曰。乍喜诸子脱苦也。同衢露坐等。譬依四谛造偏空。而不知进也)。

　　时诸子等各白父言。父先所许玩好之具。羊车鹿车牛车。愿时赐与。

　　(戒环曰。诸子出宅就父索车。譬因获三乘之利。遂执三乘之果)。

　　舍利弗。尔时长者。各赐诸子等一大车。其车高广。众宝庄校。周匝栏楯。四面悬铃。又于其上。张设幰盖。亦以珍奇杂宝。而严饰之。宝绳交络。垂诸华璎。重敷婉筵。安置丹枕。驾以白牛。肤色充洁。形体姝好。有大筋力。行步平正。其疾如风。又多仆从而侍卫之。

　　(及南曰。譬说三之后。等示一乘。使知无二无三。即废权立实也。揔而譬之。即后所谓诸佛禅定解脱等娱乐之具。一相一种净妙之乐也)。

　　戒环曰。车譬一乘。牛譬大根也。表一乘大根之德用也。其事高广者。高出三乘。广摄九步也。众宝譬万行。栏楯譬总持。悬铃譬四辩之下化。幰盖譬慈悲之普覆。杂宝譬众善。所以严慈悲也。宝绳譬四誓。所以固慈悲也。垂诸华璎。则外布妙因联续如璎。重敷婉筵。则内弘忍力柔软如筵。安置丹枕者。使心宜觉观而默处是道也。驾以白牛者。非纯一大根不堪此乘也。肤色充洁。得其所养而无染也。形体姝好。全其所赋而无恶也。有大筋力。譬堪任大事。行步平正。譬𠃔蹈大方。其疾如风。譬一念顿造。又多仆从。譬方便利生助道之事。

　　所以者何。是大长者。财富无量。种种诸藏。悉皆充溢。而作是念。我财物无极。不应以下劣小车。与诸子等。

　　(及南曰。释所以赐等一大车之意)。

　　戒环曰。譬如来有无量知见力无所畏诸佛法藏。能与众生大乘之去。

　　今此幼童。皆是吾子。爱无偏党。我有如是七宝大车。其数无量。应当等心各各与之。不宜差别。

　　(戒环曰。譬诸众生皆是我子。等与大乘。不令有人独得灭度)。

　　所以者何。以我此物。周给一国。犹尚不匮。何况诸子。

　　(戒环曰。万物皆往资焉而不匮。此之谓也)。

　　是时诸子各乘大车。得未曾有。非本所望。

　　(戒环曰。譬二乘得佛。过其所望)。

　　舍利弗。于汝意云何。是长者。等与诸子珍宝大车。宁有虚妄不。

　　(戒环曰。问许三而赐一。犹始权而终实。始终相违。涉虚妄不)。

　　舍利弗言。不也。世尊。是长者但令诸子得免火难。全其躯命。非为虚妄。何以故。若全身命。便为已得玩好之具。况后方便。于彼火宅而拔济之。

　　(戒环曰。身为道本。本全则道全。所以至人常遗物抱道。以全身养生。而火宅之人。唯物之玩。不自贵爱。故此警之耳)。

　　戒环曰。以全身命为得玩好者。身之可玩。固甚于物。

　　世尊。若是长者。乃至不与最小一车。犹不虚妄。何以故。是长者先作是意。我以方便令子得出。以是因缘。无虚妄也。何况长者。自知财富无量。欲饶益诸子。等与大车。佛告舍利弗。善哉善哉。如汝所言。

　　(戒环曰。此结不妄之意)。

　　舍利弗。如来亦复如是。则为一切世间之父。于诸怖畏衰恼忧患。无明暗蔽。永尽无余。

　　(戒环曰。视四生如一子。等三界以同仁)。

　　戒环曰。怖畏恼患。即三戒苦相。无明暗蔽。即四生苦本。于此永尽。即如如佛。

　　而悉成就无量知见。力无所畏。有大神力。及智慧力。具足方便智慧波罗蜜。大慈大悲。常无懈倦。恒求善事。利益一切。

　　(戒环曰。知见力无畏。正智也。方便智度。权智也。神力智力。所以资正智。慈悲无倦。所以运权智)。

　　而生三界朽故火宅。为度众生生老病死。忧悲苦恼。愚痴暗蔽。三毒之火。教化令得阿耨多罗三藐三菩提。见诸众生。为生老病死忧悲苦恼之所烧煮。亦以五欲财利故。受种种苦。又以贪着追求故。现受众苦。贫穷困苦。爱别离苦。冤憎会苦。如是等种种诸苦。众生没在其中。欢喜游戏。不觉不知。不惊不怖。亦不生猒。不求解脱。于此三界火宅。东西驰走。虽遭大苦。不以为患。

　　(戒环曰。而生下。言由慈悲故。示生三界之家。济度五趣之众。以自永尽无明暗蔽故。欲度众生愚痴暗蔽。以自成就无量知见故。欲令众生得大菩提。所谓欲令一切众如我等无异也。见诸众生下。备举三界火毛苦状。该三世六道因果也)。

　　戒环曰。苦恼为果业。属前因。五欲财利追求等苦为因业。属后果。贫穷等苦。即缘上因果。成六道业。化为异类。沦替不停。实可惊怖。彼且喜而不猒。遭而不患。实痴暗所蔽也。

　　舍利弗。佛见此已。便作是念。我为众生之父。应拔其苦难。与无量无边佛智慧乐。令其游戏。舍利弗。如来复作是念。若我但以神力及智慧力。舍于方便。为诸众生。赞如来知见力无所畏者。众生不能以是得度。

　　(戒环曰。无边佛慧乐。即一乘法乐。如来知见力无所畏。即一乘法体。虽足以㧞苦。然非凡夫事。故不能以是得度)。

　　所以者何。是诸众生。未免生老病死忧悲苦恼。而为三界火宅所烧。何由能解佛之智慧。

　　(戒环曰。所以不能以是得度者。为众苦所迷故)。

　　舍利弗。如彼长者。虽复身手有力。而不用之。但以殷勤方便。勉济诸子火宅之难。然后各与珍宝大车。如来亦复如是。虽有力无所畏。而不用之。但以智慧方便。于三界火宅。拔济众生。为说三乘。声闻辟支佛佛乘。而作是言。汝等莫得乐住三界火宅。勿贪粗弊色声香味触也。若贪着生爱。则为所烧。

　　(戒环曰。此言善诱论力㧞其苦也。色等五欲。俗以为软美。偏以为粗弊。为皆幻惑。浊恶能发业苦。实致火之具也。故贪着生爱则为所烧)。

　　汝速出三界。当得三乘声闻辟支佛佛乘。我今为汝。保任此事。终不虚也。汝等但当勤修精进。如来以是方便。诱进众生。复作是言。汝等当知。此三乘法。皆是圣所称叹。自在无系。无所依求。乘是三乘。以无漏根力。觉道禅定。解脱三昧等。而自娱乐。便得无量安隐快乐。

　　(此三乘法圣所称叹者。诸佛共尊也。能离生死故自在无系。异有为法故无所依求。得是乘者。斯得无漏五根五力七觉支八正道四禅九次第定八解脱诸三昧法。足以娱乐。脱三界苦)。

　　戒环曰。示以三乘而赞其法。使向慕也。

　　舍利弗。若有众生。内有智性。从佛世尊。闻法信受。殷勤精进。欲速出三界。自求涅槃。是名声闻乘。如彼诸子为求羊车出于火宅。

　　(此言初声闻乘)。

　　(戒环曰。此辨三乘根性不等。取果有异。如彼诸子玩好不同)。

　　戒环曰。内有智性者。谓正因信种。拣非阐提也。内有是因故。从佛为缘。观四谛理。闻声误道。名声闻乘。欲速机小。故譬羊车。

　　若有众生。从佛世尊。闻法信受。殷勤精进。求自然慧。乐独善寂。深知诸法因缘。是名辟支佛乘。如彼诸子为求鹿车出于火宅。

　　(及南曰。此言缘觉乘)。

　　(此乘断三界见思。与声闻同更侵断习气。根性猛利。故居声闻上。其机稍大。故譬鹿车)。

　　戒环曰。辟支此云独觉。亦通缘觉。出无佛世。观物变易。自觉无生。故号独觉。观十二缘。觉真谛理。故号缘觉。求自然慧乐独善寂。即独觉也。深知诸法因缘。即缘觉也。

　　若有众生。从佛世尊。闻法信受。勤修精进。求一切智。佛智。自然智。无师智。如来知见。力无所畏。愍念安乐无量众生。利益天人。度脱一切。是名大乘。菩萨求此乘故。名为摩诃萨。如彼诸子为求牛车出于火宅。

　　(及南曰。此言菩萨乘)。

　　(此兼三乘集众智之大根也。其机为最。故譬牛车)。

　　戒环曰。一切智即菩萨智也。佛智即一切种智也。自然即离诸证取者。无师即不由他悟者。能求众智。及如来知见广大德用。而愍安利度。所以为大菩萨。

　　舍利弗如彼长者。见诸子等。安稳得出火宅。到无畏处。自惟财富无量。等以大车而赐诸子。

　　(此牒见子得出露地而坐。自念财物无极。不与小车等文。次合)。

　　如来亦复如是。为一切众生之父。若见无量亿千众生。以佛教门。出三界苦怖畏险道。得涅槃乐。如来尔时便作是念。我有无量无边智慧力无畏等诸佛法藏。是诸众生。皆是我子。等与大乘。不令有人独得灭度。皆以如来灭度而灭度之。

　　(及南曰。合上可明出三界苦得涅槃乐。即权乘小果。如来灭度而灭度之。即大乘极果)。

　　是诸众生。脱三界者。悉与诸佛禅定解脱等娱乐之具。皆是一相一种。圣所称叹。能生净妙第一之乐。舍利弗。如彼长者初以三车诱引诸子。然后但与大车。宝物庄严。安隐第一。然彼长者。无虚妄之咎。如来亦复如是。无有虚妄。初说三乘引导众生。然后但以大乘而度脱之。何以故。如来有无量智慧。力无所畏。诸法之藏。能与一切众生。大乘之法。但不能尽受。舍利弗。以是因缘。当知诸佛方便力故。于一佛乘。分别说三。

　　(戒环曰。是诸众生下。䟽上等与大乘之意也。谓彼脱三界者。虽得小乘禅定解脱。然犹厌有着空。非一相也。裂为二乘。非一种也。执着未除。非净也。空有未融。非妙也。故与之诸佛禅定解脱娱乐之具。一相一种净妙之乐。如彼大车众美具备。舍利弗下。总结前文也。不能尽受者。机不齐故)。

　　○信解品第四

　　信解者。因间穷说。以信得入。悟解法要也。

　　尔时慧命须菩提。摩诃迦旃延。摩诃迦叶。摩诃目犍连。从佛所闻未曾有法。世尊授舍利弗阿耨多罗三藐三菩提记。发希有心。欢喜踊跃。

　　(及南云。湏菩提解空第一。而声闻但念偏空。于菩萨法。心不喜乐。今乃舍空法证实道。故以解空人表叙)。

　　戒环曰。须菩提年德高众。故称长老。或曰具寿。或曰慧命。或经云。是人佛法中能得智慧命。是也。合先列大迦叶。而先须菩提者。亦当机故也。

　　世尊往昔说法既久。我时在座。身体疲懈。但念空无相无作。于菩萨法。游戏神通。净佛国土。成就众生。心不喜乐。

　　(智者谓。依四谛以观诸法。无我我所名空。以空故。万法一异等相。实不可得。名无相。知一切法无相不可得。即于三界无所愿求。不复造作三有生死之业。名无作。亦名无愿)。

　　戒环曰。说法既久。指四十年说小教时也。以疲懈故。但念小乘空法。不复求进也。空无相无作。即小乘三解脱门也。菩萨法。即大乘法也。游戏神通等。即大乘行也。彼唯乐小。沈空趣寂。故于大法大行。心不喜乐。

　　所以者何。世尊令我等出于三界。得涅槃证。又令我等年已朽迈。于佛教化菩萨阿耨多罗三藐三菩提。不生一念好乐之心。

　　(戒环曰。释上之失。为滞小故)。

　　我等今于佛前。闻授声闻阿耨多罗三藐三菩提记。心甚欢喜。得未闻有。不谓于今忽然得闻希有之法。深自庆幸。获大善利。无量珍宝。不自求得。

　　(及南曰。此乃庆今所得也)。

　　世尊。我等今者乐说譬喻。以明斯义。譬若有人。年既幼稚。舍父逃逝。久住他国。或十二十。至五十岁。

　　(行简子曰。南华亦谓弱丧。正是此说)。

　　戒环曰。幼稚譬专蒙无知。舍父譬弃背本觉。他国譬沦滞五道。故曰至五十岁。或十二十。譬次第而沦也。

　　年既长大。加复穷困。驰骋四方。以求衣食。渐渐游行。遇向本国。

　　(及南曰。遇向直方向之。且未能至也)。

　　戒环曰。年长穷困。四方求食。譬困五道历四生。以自活命。渐向本国。譬因遇佛教。遂能反省。

　　其父先来求子不得。中止一城。其家大富。财宝无量。金银琉璃。珊瑚琥珀。颇梨珠等。其诸仓库。委皆盈溢。多有僮仆臣佐吏民。象马车乘。牛羊无数。出入息利。乃遍他国。商估贾客。亦甚众多。

　　(及南曰。仓盈法喜之食。库溢诸法之财。僮仆所以自奉。臣佐所以治民。譬自利利他事也。象马牛羊。以譬五乘教授。商以迁有资无。贾以覆藏待价。商估犹商人也)。

　　戒环曰。其父譬觉皇也。先求不得。譬昔曾教化。后还退堕也。中止一城。譬华严法菩提场。其家大富财宝诸珍。譬道场所得法具无量功德也。仓库僮仆等。譬滋息。广被大千。故曰出入息利乃遍他国。由是群生咸求法利。故曰商贾众多。总譬出兴利泽也。

　　时贫穷子。游诸聚落。经历国邑。遂到其父所止之城。

　　(及南曰。此节意谓。在昔迷沦。因教渐引。遂入正道也)。

　　戒环曰。穷子譬困于五道。从功德财。聚落荒浅。譬小乘权教。国邑盛丽。譬中乘渐教。其父所止。譬大乘正教。

　　父每念子。与子离别五十余年。而未曾向人说如此事。但自思惟。心怀悔恨。自念老朽。多有财物。金银珍宝仓库盈溢。无有子息。一旦终殁。财物散失。无所委付。是以殷勤每忆其子。复作是念。我若得子。委付财物。坦然快乐。无复忧虑。

　　(戒环曰。父每念子等者。譬佛念二乘之子。久沦五道。性习昏浅。未堪说大也。思惟悔恨者。悔昔之教未深。恨今之机退失也。自念老朽等者。忧其无以续佛寿命也)。

　　世尊。尔时穷子佣赁展转。遇到父舍。住立门侧。

　　(补注曰。为人之用曰佣。任力取利曰赁。城譬乍入。舍譬深入。谓资籍权乘积渐深造也)。

　　戒环曰。佣赁而作。徒取小利。功非己有。譬资籍权教。终无实证也。到舍而住立门侧。譬虽值佛道。不能正入。犹依偏空而止。为乐小故。

　　遥见其父踞师子床。宝几承足。诸婆罗门刹利居士。皆恭敬围绕。以珍珠璎珞。价直千万。庄严其身。吏民僮仆。手执白拂。侍立左右。覆以宝帐。垂诸华幡。香水洒地。散众名华。罗列宝物。出内与取。有如是等种种严饰。威德特尊。穷子见父有大力势。即怀恐怖。悔来至此。窃作是命。此非是王或是王等。非我佣力得物之处。不如往至贫里。肆力有地。衣食易得。若久住此。或见逼迫。强使我作。作是念已。疾走而去。

　　(祥迈曰。此譬二乘初闻佛果万德种智之事。而迷小怖)。

　　(及南曰。内音纳。或出或纳也)。

　　(及南曰。威德特尊以上。皆万德种智之事。自穷子见父已下。即迷小怖大之事)。

　　(行简子曰。若修大乘。必入生死。广学万行。故言逼迫)。

　　(补注曰。拂能去尘。白言不染。左右表拂去空假之尘。而归中道也)。

　　戒环曰。遥见其父。譬未能亲证。踞师子床者。表无畏之德也。宝几承足者。尊万行之本也。万行本真。而能涉俗故。刹利居士皆悉围绕。二乘不能涉俗矣。因万行以成万德。故以真珠璎珞庄严其身。二乘无此庄严矣。吏所以治。民所以役。僮任轻。仆任重。譬一乘法中。所治所役轻重纤悉之法。无不备者。所谓治世语言资生业等。皆顺正法。但以不染不偏为尚。故执白拂侍左右。宝帐譬慈悲广被。故言覆。华幡譬众善下化。故言垂。水譬智。华譬因。香水洒地者。以妙智净众生心地也。散众名华者。以妙因严众生心地也。罗列宝物。所以示其玩好。出内取与。所以随其欲乐。譬成就大根而诱进小乘也。王谓国王。王等谓王之族。譬法报二身也。贫居里巷。譬二乘小道。肆力有地。譬进修有方。非得物处。譬大法难乘。衣食易得。譬小果易求。或见逼迫。譬虑佛道长久。久受勤苦。

　　时富长者。于师子座。见子便识。心大欢喜。即作是念。我财物库藏。今有所付。我常思念此子。无由见之。而忽自来。甚适我愿。我虽年朽。犹故贪惜。即遣傍人。急追将还。

　　(见子便识。譬昔缘已熟。财物有付。譬法有授。年朽犹故贪惜。譬旷劫所修不妄与也。遣人急追。譬令菩萨说顿法)。

　　尔时使者疾走往捉。穷子警愕。称怨大唤。我不相犯。何为见捉。使者执之愈急。强牵将还。于时穷子自念。无罪而被囚执。此必定死。转更惶怖。问绝躄地。

　　(补注曰。父命追子。实欲亲之。而子惊闷绝。乃自弃也。譬二乘初闻华严。怯其顿说。盖顿教以烦恼即菩提。而二乘以烦恼为冤贼。故称怨也。顿以生死即涅槃。而二乘以生死为苦缚。故大叹)。

　　戒环曰。不犯而被捉。譬不求而强化。急执而强牵。譬不从而强牵也。菩萨示生三界。而一乘以三界为牢狱。故云无罪被囚。菩萨出入尘劳。而一乘恐丧定果。故云此必定死。由是如聋若哑。闷然不解。故曰转更惶怖闷绝躄地。

　　父遥见之。而语使言。不须此人。勿强将来。以冷水洒面。令得醒窹。莫复与语。

　　(戒环曰。见其惊急闷绝。令姑息之。譬舍顿开权也。冷水能苏闷绝。譬权教能治烦恼)。

　　所以者何。父知其子志意下劣。自知豪贵为子所难。审知是子。而以方便。不语他人云是我子。使者语之。我今放汝。随意所趣。穷子欢喜。得未曾有。从地而起。往至贫臣。以求衣食。

　　(祥迈曰。此譬知其志劣难堪大乘。故权息之也。不云我子。未即显实也)。

　　戒环曰。使者放之。譬舍顿也。随意所趣。譬开权也。从地而起。即从迷而觉也。往至贫里以求衣食。即依二乘贫所乐法。为入道资粮也。

　　尔时长者。将欲诱引其子。而设方便。密遣二人形色憔悴。无威德者。汝可诣彼徐语穷子。此有作处。倍与汝直。穷子若许。将来使作。若言欲何所若。便可语之。雇汝除粪。我等二人亦共汝作。时二使人即求穷子。既已得之。具陈上事。

　　(祥迈曰。此先叙设权也)。

　　(及南曰。除粪譬断烦恼。烦恼惑业粪秽心地。二乘作诸观以除之。菩萨烦恼涅槃相相留碍。而云亦共汝作者。以同事摄也)。

　　(行简子曰。但息一切人当求。是名除粪秪如今求佛求菩提。是名运粪入。不名运粪出)。

　　戒环曰。密遗二人者。使秘菩萨行者。示二乘法也。形色憔悴。即所谓隐其自在之力。倍与汝直。譬因乐小而示近果也。顾汝除粪。即所谓以贫所乐法度之。具陈上事。譬顺佛扬化。

　　尔时穷子。先取其价。寻与除粪。其父见子。愍而怪之。又以他日。于窗牖中。遥见子身嬴瘦憔悴。粪土尘坌污秽不净。即脱璎珞细软上服严饰之具。更着粗弊垢腻之衣。尘土坌身。右手执持除粪之器。状有所畏。语诸作人。汝等勤作。勿得懈息。以方便故得近其子。

　　(补注曰。瘦悴尘坌。譬二乘伏断烦恼。不得其要。翻为烦恼所扰也。左逆右顺。右手执器。譬顺方便道而诱之)。

　　戒环曰。先取其价。譬乐小慕果。然后修因。所以四谛法中。先果后因也。其父愍怪其乐小弃大也。又以他日于窗牖中等。譬又多设方便。循其小儿。潜施密化。使令慕大也。

　　后复告言。咄男子。汝常此作。勿复余去。当加汝价。诸有所须盆器米面盐醋之属。莫自疑难。亦有老弊使人。须者相给。好自安意。我如汝父。勿复忧虑。

　　(及南曰。此乃方便叱省而亲厚之。使安而无怯也)。

　　戒环曰。当加汝价。譬自预流而进四果。盆器譬助道等法。米面譬资粮等法。盐醋所以和味。使于诸法均调适中也。老弊使人譬二乘已陈之法。如所谓已陈刍狗也。

　　所以者何。我年老大。而汝少壮。汝常作时。无有欺怠瞋恨怨言。都不见汝有此诸恶。如余作人。自今已后。如所生子。即时长者更与作字。名之为儿。

　　(祥迈曰。贬己衰老。褒子心力。譬斥大褒小。权进其功。儿。怜爱之称)。

　　戒环曰。言自今如子等者。益亲厚而进之也。更与作字。譬改预流而进后果。上皆譬设权。

　　尔时穷子。虽欣此遇。犹故自谓客作贱人。由是之故。于二十年中。常令除粪。

　　(及南曰。正譬滞权也)。

　　戒环曰。谓虽欣佛化。而志尚卑劣。今且令于二乘法中。断除十使烦恼之粪也。

　　过是已后。心相体信。入处无难。然其所止。犹在本处。

　　(穷子过二十年。久渐亲父。而犹住门侧。譬依二乘教断结之后。闻方等教)。

　　戒环曰。扬大而不谤。折小而不疑。是谓心相体信也。进可语大。退不滞小。是谓入出无难也。犹在本处。譬未能顿入。

　　世尊。尔时长者有疾。自知将死不久。语穷子言。我今多有金银珍宝。仓库盈溢。其中多少。所应与取。悉汝知之。我心如是。当体此意。

　　(及南曰。此令转教菩萨之譬也。大般若告湏菩提云。汝当为菩萨说般若。下文云。我等又因如来智慧。为诸菩萨开演。即转教事)。

　　戒环曰。譬如说般若。渐引入实也。长者有疾。譬方等之后。名相未遣。人多法执之病。佛亦病之。将死而语宝藏。譬化缘将毕。故说般若。为法华先导。如方语之宝藏。未即付也。般若教中。六度万行具备。故譬仓库盈溢。然未为圆教故。其中宝物又有多少。或取以自利。或与以利他。圣人之用心如是。宜当体法。

　　所以者何。今我与汝。更为不异。宜加用心。令无漏失。

　　(及南曰。和同父子之情。使无疑间。而欣领宝藏也)。

　　戒环曰。我汝不异等。譬般若之理一切皆如。无二无别。是入圆顿之门。故宜加用心。

　　尔时穷子。即受教敕。领知众物。金银珍宝及诸库藏。而无希取一餐之意。然其所止。故在本处。下劣之心。亦未能舍。

　　(及南曰。既领宝藏。而略不希取。譬受敕以大乘转教而自于此旡有志愿也)。

　　戒环曰。下劣之心亦未能舍。譬但念空无相无作而已。上总喻昔失。

　　复经少时。父知子意渐已通泰。成就大志。自鄙先心。临欲终时。而命其子。并会亲族国王大臣。刹利居士。皆悉已集。即自宣言。诸君当知。此是我子。我之所生。于某城中。舍吾逃走。跉俜辛苦五十余年。其本字某。我名某甲。昔在本城。怀忧推觅。忽于此间。遇会得之。此实我子。我实其父。今我所有一切财物。皆是子有。先所出内。是子所知。

　　(祥迈曰。自我求之本始之觉。真父子德性之用。真宝藏生而固有。谁独具无。柰何自失于背驰。自迷于勿乎。故佛慈忧虑。急使退复。倘能心相体性。斯可遇会得之。曾无难者。彼且惊愕而失己。称怨以疑。佛设作真慈。多方善诱。终则跉俜穷困于四生五道。可为长叹矣)。

　　戒环曰。子志既大。父乃聚族。始定父子。全付家业也。复经少时等。譬般若之后。大机已熟。可一变而至道也。自鄙先心。譬舍小趣大。临欲终时。命子会族。如化城云。如来自知涅槃时到。便集菩萨声闻。为说是经。则声闻为子。菩萨为族也。聚族宣言此是我子。即于天人众中说。我昔曾化故往我法中之譬也。于某城中舍吾等者。自昔之后。汝今悉忘之譬也。盖彼时根性未定。后还退堕。流浪五道。故曰跉俜辛苦五十余年。其本字某等者。指本名字以证父子之的也。其本字某。即化城云。尔时所化之众。汝等比丘声闻弟子是也。我名某甲。即第十六我释迦是也。本城推觅。此间遇会。譬昔依本性阐化。至此顿门乃适然契会也。此实我子等。结上的证全付家业。譬授记作佛。绍法王位也。我有财物皆是子有者。此一大事。人人本具。不从外得也。先所出纳是子所知者。即平常运用见闻之法。非今别有也。

　　世尊。是时穷子。闻父此言。即大欢喜。得未曾有。而作是念。我本无心有所悕求。今此宝藏。自然而至。

　　(戒环曰。结喻今得也)。

　　世尊。大富长者。则是如来。我等皆似佛子。如来常说我等为子。

　　(戒环曰。须菩提真佛子。为合譬故言似)。

　　世尊。我等以三苦故。于生死中。受诸热恼。迷惑无知。乐着小法。今日世尊。令我等思惟。蠲除诸法戏论之粪。我等于中勤加精进。得至涅槃。一日之价。既得此已。心大欢喜。自以为足。便自谓言。于佛法中。勤精进故。所得弘多。然世尊先知我等心着弊欲。乐于小法。便见纵舍。不为分别汝等当有如来知见宝藏之分。

　　(及南曰。三苦者。一苦苦。若根若境。乖违逼迫生老病死。诸现苦相。二坏苦。因乐变异。生诸忧恼。所谓乐未毕。哀又继之。即爱别离求不得之类。三行苦。即念念迁谢之相。五趣蕴苦。皆行苦摄一)。

　　戒环曰。叙滞权也。云今日者对多生言。谓多生乐小。而今犹濡滞也。于一切法。妄起惑染。颠倒分别。种种戏论粪污心地。名戏论粪。一日之价。譬小果之利所获不多。

　　世尊以方便力。说如来智慧。我等从佛。得涅槃一日之价。以为大得。于此大乘。无有志求。

　　(戒环曰。说如来智慧。即般若教)。

　　我等又因如来智慧。为诸菩萨开示演说。而自于此无有志愿。所以者何。佛知我等心乐小法。以方便随力我等说。而我等不知真是佛子。

　　(戒环曰。此以般若转教菩萨。而自不希水也)。

　　今我等方知世尊。于佛智慧。无所吝惜。所以者何。我等昔来真是佛子。而但乐小法。若我等有乐大之心。佛则为我说大乘法。

　　(今得法华。始知般若之时。已欲全付。但以乐小自迷。若我乐大。则全付久矣)。

　　于此经中。唯说一乘。而昔于菩萨前。毁呰声闻乐小法者。然佛实以大乘教化。

　　(观今说一视。昔弹偏。足知佛心本以大化)。

　　是故我等说本无心。有所希求。今法王大宝自然而至。如佛子所应得者。皆已得之。

　　(戒环曰。结度今得也。佛子所应得者。一乘修证之法也)。

　　○药草喻品第五

　　此品中为根。沐成顿悟之意。三乘根性。辟诸草木觉皇道化。等如一雨。雨虽一味而种有差别。故根茎大小之不同。法虽一相。而机有利钝。故道果证趣之各异。

　　尔时世尊。告摩诃迦叶。及诸大弟子。善哉善哉。迦叶善说如来真实功德。诚如所言。

　　(戒环曰。迦叶领悟喻说。即设大富长者之喻叹佛隐胜现劣诱诸庸鄙。使得大法利。是善说如来真实功德)。

　　迦叶当知。如来是诸法之王。若有所说。皆不虚也。如来观知一切诸法之所归趣。亦知一切众生深心所行。通达无碍。又于诸法。究尽明了。示诸众生一切智慧。

　　(祥迈曰。不知法之归趣。难以度心。不知心之所行。难以说法今于二者通达无碍。可谓真知冥化矣)。

　　戒环曰。诸法归趣。即一乘实相。众心所行。即三乘性欲。佛说一切法。为度一切心。而又究明诸法。以开示众生。一切智慧。欲令悟入皆所谓无边僧祇功德也。

　　迦叶。譬如三千大千世界。山川溪谷土地所生。卉木丛林。及诸药草。种类若干。名色各异。

　　(祥迈曰。此立譬本)。

　　(及南曰众草为卉。草之总名也卉有丛。木有林)。

　　戒环曰。大千同为一地。而有山川溪谷之高下。譬一真境而有三界诸趣之别也。卉木同生一地。而有种类名色之各异。譬一法性而有三乘大小之辩也。

　　密云弥布。遍覆三千大千世界。一时等澍。其泽普洽。

　　(及南曰。一云所雨。大千普洽譬一音密阐大小均被也)。

　　戒环曰。云喻慈意。泽喻法意。言密云者。云不密。则不能等澍。慈不密则不能广利。

　　卉木丛林。及诸药草。小根小茎小枝小叶。中根中茎中枝中叶。大根大茎大枝大叶。诸树大小。随上中下。各有所受。一云所雨。称其种性。而得长生华果敷实。

　　(祥迈曰。木质曰干草质曰茎。皆依根而立根譬种性茎譬发心。［根］叶譬所熏教理。花果譬所修行果。谓三乘种性发心熏习之不同。同是一音教泽之被而各有所成也)。

　　戒环曰。喻真知冥化物物自遂也。根茎大小。总辩草木。以明根机有异。诸树大小。总结草木。以明一雨是同。天以一云一雨而滋众物。称其大小种性。曾无夭阏。使为花者敷。为果者实。各各自遂。则佛之真知冥化。若此而矣。

　　虽一地所生。一雨所润。而诸草木各有差别。

　　(及南曰。群生亦类也。所赋一性。所化一道。而有三乘之殊者。亦机自异耳)。

　　戒环曰。草木皆植类。树之一地同。润之一雨同。而有大小之殊者。根自异也。

　　迦叶当知。如来亦复如是。出现于世。如大云起。以大音声。普遍世界天人阿修罗。如彼大云遍覆三千大千国土。

　　(祥迈曰。天人修罗为三善道不言三恶道。为障重非机也)。

　　戒环曰。明佛出兴。广覆群有。云起无心。喻无缘慈也。大音声。即广长舌相之音也。

　　于大众中。而唱是言。我是如来。应供。正遍知。明行足。善逝。世间解。无上士。调御丈夫。天人师。佛。世尊。未度者令度。未解者令解。未安者令安。未涅槃者令得涅槃。

　　(及南曰。此叙佛初坐道场。唱显化迹。宣度生事。使知圣人出兴之意也)。

　　戒环曰。超证菩提曰度。了达万法曰解。离众结缚曰安。究竟永寂曰涅槃。

　　今世后世如实知之。我是一切知者。一切见者。知道者。闻道者。说道者。汝等天人阿修罗众。皆应到此。为听法故。

　　(及南曰。此示正知见。欲广开悟也。如是唱者。为警群机故。召天人使令听受)。

　　戒环曰。今世后世如实知者。以实相智。了三世事。如华严一念普观无去来住也。一切知一切见者。以佛知见。彻了诸法也。知道者。言已先知先觉也。开道者。能以是道开觉后人也。说道者。能以是道方便演说也。

　　如来于时观是众生。诸根利钝。精进懈怠。随其所堪而为说法。种种无量。皆令欢喜。快得善利。

　　(及南曰。根有无量。而皆令利喜。是谓冥化)。

　　戒环曰。所来之众。根性不同。佛各随其所堪而化之。以堪人天者。为说十善。堪二乘者。为说谛缘。堪大乘者。为说六度。以至定不定性。人非人类。各随所堪。而为说法。

　　是诸众生闻是法已。现世安隐。后生善处。以道受乐。亦得闻法。既闻法已。离诸障碍。于诸法中。任力所能。渐得入道。如彼大云雨于一切。卉木丛林及诸药草。如其种性。具足蒙润。各得生长。

　　(祥迈曰。明作成之利也。闻法安隐者。众生汩于尘劳。二乘缚于空寂。闻是法者。足以涤尘劳解缚着。释然物外。优游一生。此现世安隐也)。

　　戒环曰。后生善处。即闻法之报。以道受乐。即修道之果。言以道者。各随其道受乐不同也。善十善。则受人天乐。修谛缘。即受二乘乐。修六度。则受菩萨乐。各以其道也。离诸障碍者。恶道离业障。而之人天。人天离事障。而入二乘。二乘离理障。而入菩萨。各遂其才也。故曰于诸法中。任力所能。渐得入道。如彼大云。雨于一切。

　　如来说法。一相一味。所谓解脱相。离相。灭相。究竟至于一切种智。其有众生。闻如来法。若持读诵。如说修行。所得功德。不自觉知。

　　(及南曰。疏阐化之功也。解脱相。则不缚诸法。离相。则不合诸尘。灭相。则生死永尽。而究竟皆至一切种智。无一道也)。

　　戒环曰。谓如来说法。方便虽多。实则一相一味。如一云一雨而已。解脱离灭者。指一相一味之体也。众生闻持而所获功利不自觉知者。一音密阐。真化冥运。若天地之产百加。雨露之滋众卉。自生自遂。孰足以知之。

　　所以者何。唯有如来。知此众生种相体性。念何事。思何事。修何事。云何念。云何思。云何修。以何法念。以何法思。以何法修。以何法得何法。众生住于种种之地。唯有如来。如实见之。明了无碍。如彼卉木丛林诸药草等。而不自知上中下性。

　　(及南曰。此明观根逗教。不［佛］其性故。物得自遂也。三乘种类。性欲不同。故念思修得。亦各不同。唯如来能知能化。而彼不自知也)。

　　戒环曰。念何事等。谓或念人天事。乃至声闻菩萨事也。云何念等。谓或正或邪。有为无为也。以何法念等。谓或以大小顿渐。或以定慧觉观也。以何法得。谓或以四谛得声闻法。乃至或以六度得菩萨法也。如是念思。所住各不同。是谓住于种种之地。如来皆能如实见之。如此委曲言者。明如来知根之详也。

　　如来知是一相一味之法。所谓解脱相。离相。灭相。究竟涅槃常寂灭相。终归于空。佛知是已。观众生心欲。而将护之是故不即为说一切种智。汝等迦叶甚为希有。能知如来随宜说法能信能受所以者何。诸佛世尊。随宜说法。难解难知。

　　(及南曰。此牒前文。而前言究竟至于一切种智。此言究竟涅槃常寂灭相者。前依正智言。此依实相言。其［机］一也。终归于空者。自解脱离灭究竟至于常寂灭相。则识心缘影。一切荡尽。而归乎实相妙空。非断空也)。

　　戒环曰。牒前一相一味等文。以明随宜说法。难解难知。而叹迦叶能信受也。一相一味等。即一切种智。所证之法。如来虽知。而观众生性欲不同。旦将之护之。不即明说。故甚难知。而迦叶能信能受。是为希有。

　　○授记品第六

　　授记者。谓迦叶领悟正道。当践佛位。故与说来果。名授记品。

　　尔时世尊。说是偈已。告诸大众。唱如是言。我此弟子摩诃迦叶。于未来世。当得奉觐三百万亿诸佛世尊。供养恭敬。尊重赞叹。广宣诸佛无量大法。于最后身得成为佛。名曰光明如来。应供。正遍知。明行足。善逝。世间解。无上士。调御丈夫。天人师。佛。世尊。国名光德。劫名大庄严。

　　(及南曰。大迦叶因地。事日月灯佛。至佛灭后。然灯续明。以紫光金涂佛形像。又于法华妙性开明。故号光明。至于国名光德劫名庄严。皆类其因行也)。

　　戒环曰。诸授记文。皆二。十号之前为因记。后为果记。诸弟子观佛多寡之不同。各随其愿缘已。事佛功用之不同。各随其才力也。成佛果号之不同。各随其因行也。

　　国界严饰。无诸秽恶瓦砾荆棘。便利不净。其土平正。无有高下坑坎堆阜。琉璃为地。宝树行列。者金为绳。以界道侧。散诸宝华。周遍清净。

　　(祥迈曰。诸佛无杂染謟心。故国界严饰。无诸秽恶。唯修清净妙行。其土平正。百宝周遍。净名曰。随其心净。则佛土净。随其心净。则一切功德净。此其证矣)。

　　戒环曰。依报所感。皆由心地。瓦砾荆棘。杂心感也。便利不净。染心感也。坑坎堆阜。謟心感也。

　　尔时大目犍连。须菩提。摩诃迦旃延等。皆悉悚栗。一心合掌。瞻仰尊颜。目不暂舍。尔时世尊。知诸大弟子。心之所念。告诸比丘。是须菩提。于当来世。奉觐三百亿那由他佛。供养恭敬尊重赞叹。常修梵行。俱菩萨道。于最后身。得成为佛。号曰名相如来。应供。正遍知。明行足。善逝。世间解。无上士。调御丈夫。天人师。佛。世尊。劫名有宝。国名宝生。

　　(及南曰。法说云。千二百罗汉。悉亦当作佛。则与记已竟于此特授迦叶上首。则三圣之记。不言可论。而目连等心不自安。如逢王膳未敢便食。是以悚栗而请也)。

　　戒环曰。色心初破。万法皆空。理事还源。一切真宝。须菩提昔者解空。无名无相。色心初破也。人证实果。反号名相。理事还源也。又其生时。家初忽空。今劫名有宝。国名宝生。亦其义也。那由他即垓数。

　　其土平正。颇梨为地。宝树庄严。无诸丘坑沙砾荆棘严利之秽。宝华严地。周遍清净。其土人民皆处宝台。珍妙楼阁。声闻弟子。无量无边。算数譬喻所不能知。诸菩萨众。无数千万亿那由他。佛寿十二小劫。正法住世。二十小劫。像法亦位二十小劫。其佛常处虚空。为众说法。度脱无量菩萨。及声闻众。

　　(戒环云。所举十号。明正报。劫国庄严明依报。华树台阁皆悉宝成。应劫国之名也。其佛常处虚空说法者。示因空悟解。伏由知证实也)。

　　○化城喻品第七

　　化城。谓佛化道所成者。非本有也。以毕竟空寂为庄严。园林以无漏法树为周匝。浴池以八解定水为渠流。楼阁以空无相无作为重关。而方便其入门也。

　　佛告诸比丘。乃往过去无量无边不可思议阿僧祇劫。尔时有佛。行大通智胜如来应供正遍知。明行足善逝世间解。无上士。调御丈夫天人师。佛世尊。其国名好成。劫名大相。

　　(祥迈曰。众生觉体本来若此。但为有迷色心之内。故小而不大。封滞无量之壳。故碍而不［道］潜伏妄识之［而］故劣而不胜。夫能了色心之迷渫。破无明之封壳则胜智现前。与佛无别矣)。

　　戒环曰。大通智胜者。一乘实智之果佛也。其智之体。囊括十虚为大。彻照尘劫为通。物无与守为胜。以迹言之。则释迦因地之宗师。以理推之。则众生本源之觉体也。言过无量不思议劫者。明此智体其来无始。非情尘数量所及也。

　　诸比丘。彼佛灭度已来。甚大久远。譬如三千大千世界。所有地种。假使有人磨以为墨。过于东方千国土。乃下一点大如微尘。又过千国土。复下一点。如是展转。尽地种墨。于汝等意云何。是诸国土。若算师。若算师弟子。能得边际。知其数不。不也世尊。诸比丘。是人所经国土。若点不点。尽抹为尘。一尘一劫。

　　(戒环曰。诸比丘如是。将明极多之地。设此为种。以出生余地)。

　　(假使有人下。乃举极多之地)。

　　(诸比丘下乃数极多之劫)。

　　(及南曰。法说明所化之因。但举成佛已来。而不言劫数。于说则举一方亿佛所教化之事。至此则举尘劫因缘。其对上中下根明矣)。

　　戒环曰。智胜无古无今。未始灭度。而彼佛灭度如是久远者。对下根迷清言之耳。若吾辈者。失灭胜智。迷沦已来。不知过若干劫耶。诚不可以尘墨数也。

　　彼佛灭度已来。复过是数无量无边百千万亿阿僧祇劫。我以如来知见力故。观彼久远犹若今日。

　　(偈云。如来无碍者。知彼佛灭度。及声闻菩萨。如见今灭度。此颂释迦之大通也)。

　　戒环曰。以众生知见。则迷沦妄计。故智胜之佛。隔尘墨劫。以如来知见。则古今一时。故观彼久远。犹若今日。此又释迦之大通也。

　　佛告诸比丘。大通智胜佛。寿五百四十万亿那由他劫。其佛本坐道场。破魔军已。垂得阿耨多罗三藐三菩提。而诸佛在前。如是一小劫。乃至十小劫。结加趺坐。身心不动。而诸佛法。犹不在前。

　　(戒环曰。法身慧命。其来无始。则天百万亿该劫。犹为应缘之寿。不足多也)。

　　(祥迈曰。根有利钝故。人有顿渐。劫有久暂也)。

　　(王子赞曰。为度众生故。于无量亿岁。尔乃得成佛。此应机若此)。

　　戒环曰。所谓佛法者。一乘实智佛知见也。上根顿悟。即成佛道。下根障重。必假渐修。今大通经十小劫。犹不现前。乃应下根示现而已。盖下根因十使烦恼惑障。失灭胜智。胜智甚大久远。势须积行次第断治。故言自一小劫至十小劫。断尽惑障。智乃现前。所以大通应机若此。

　　尔时忉利诸天。先为彼佛。于菩提树下。敷师子座。高一由旬。佛于此坐。当得阿耨多罗三藐三菩提。

　　(行简子曰。由旬此方一驿地也。即四十里。又云十六里)。

　　(及南曰。此叙大通将坐道场。诸天设［众］请佛也)。

　　戒环曰。或谓本坐道场佛法不现。移坐于此即得菩提。表遣迹忘缘。然后契道。然下云适坐此座。满十小劫。殆非移坐即得。

　　适坐此座。时诸梵天王。雨众天华。面百由旬。香风时来。吹去萎华。更雨新者。如是不绝。满十小劫。供养于佛。乃至灭度。常雨此华。四王诸天为供养佛。常击天鼓。其余诸天作天伎乐。满十小劫。至于灭度。亦复如是。

　　(戒环曰。适坐初坐也初坐而雨华作乐。乃至灭度亦复如是。言诸天钦向之生也)。

　　诸此丘。大通智胜佛。过十小劫。诸佛之法。乃现在前。成阿耨多罗三藐三菩提。

　　(戒环曰。表十使惑尽。胜智圆现。成最正觉)。

　　其佛未出家时。有十六子。其第一者。名曰智积。

　　(及南曰。［心］明之子。一名有意。亦有积之义)。

　　戒环曰。诸佛应迹。本为表法。灯明未出家。有八子。大通未出家。有十六子。皆表在缠八识。前对上根。正而不邪。故唯八而已。此对下根。邪正兼混。故有十六。一名智积者。由智有所积。故为在缠之识。若运而无积。斯为大通胜智矣。

　　诸子各有种种珍异玩好之具。闻父得成阿耨多罗三藐三菩提。皆舍所珍。往诣佛所。诸母涕泣而随送之。

　　(祥迈曰。灯明之子。止言领四天下。表上根唯四大为累而已。智胜之子。言各有种种玩好者。表下根有种种欲深心所着之［绩］)。

　　戒环曰。珍诣佛者。以其有积。则未能大通。能舍欲者。乃证通智也。王子所养之母不一。故言诸母。涕泣而随。以爱难遽舍也。

　　佛告诸比丘。大通智胜佛。得阿耨多罗三藐三菩提。时十方各五百万亿诸佛世界。六种震动。其国中间幽瞑之处。日月威光所不能照。而皆大明。其中众生。各得相见。咸作是言。此中云何忽生众生。

　　(祥迈曰。夫人以五蕴众相和合有生。而封蔀无明。诚非日月威光所能照烛。及乎胜智开明。乃知众生之相。从芒芴间。忽然幻有。亦若是矣)。

　　戒环曰。众生以无明固结。感地大碍而不通。障蔽妙明。故诸佛得道。皆动地放光。示翻破无明。显发智光也。其国中间幽瞑之处。即所谓铁围两山黑暗之间也。其中众生。昔处幽瞑。各不相见。因明乃见。故疑忽生也。

　　又其国界诸天宫殿。乃至梵宫六种震动。大光普照。遍满世界。胜诸天光。

　　(戒环曰。诸天虽有常光。不及佛光)。

　　尔时东方五百万亿诸国土中。梵天宫殿。光明照耀。倍于常明。诸梵天王各作是念。今者宫殿光明。昔所未有。以何因缘而现此相。是时诸梵天王。即各相诣。共议此事。时彼众中。有一大梵天王。名救一切。为诸梵众而说偈言。

　　(戒环曰。诸天有大威德者。将生则祥光先见。名大德天)。

　　偈曰。我等诸宫殿。光明昔未有。此是何因缘。宜各共求之。为大德天生。为佛出世间。而此大光明。遍照于十方。

　　尔时五百万亿国土诸梵天王。与宫殿俱。各以衣裓。盛诸天华。共诣西方。推寻是相。见大通智胜如来。处于道场菩提树下。坐师子座。诸天龙王乾闼婆紧那罗摩睺罗伽人非人等。恭敬围绕。及见十六王子。请佛转法轮。

　　(祥迈曰。此言寻光诣佛)。

　　(戒环曰。诸天有随身宫殿。故云与宫殿俱)。

　　即时诸梵天王。头面礼佛。绕百千匝。即以天华而散佛上。其所散华。如须弥山。并以供养佛菩提树。其菩提树高十由旬。华供养已。各以宫殿奉上彼佛。而作是言。唯见哀愍。饶益我等。所献宫殿。愿垂纳处。

　　(戒环曰。以华散佛。所以寻师。并以供树。所以重道。华如须弥山树高十由旬皆佛根身之量感变也。譬龙王降雨。洪注十方。岂彼水之能多。所变在龙而已)。

　　尔时诸梵天王。偈赞佛已。各作是言。唯愿世尊转于法轮。度脱众生。开涅槃道。

　　(戒环曰。涅槃道。即脱生死轮回之妙道也)。

　　尔时大通智胜如来。受十方诸梵天王。及十六王子请。即时三转十二行法轮。

　　(及南曰。示相者。示四谛之行相。使知向方。即见道位也。劝修者。示四谛之功利。使知修行。即修道位也。作证者。示我已证。汝亦应证。即无学位也)。

　　戒环曰。三转者。示相转。劝修转。作证转。令入见修无学三位也。又三转者。泛应三根。若下根须三。中根可二。上根唯一。若上上根。则目击道存。不容声矣。有所谓十二教法轮。有所谓十二行法轮。教为能转。行为所转。依示劝证三转四谛。即十二教法轮也。依见修学三悟四谛。即十二行法轮也。

　　若沙门婆罗门若天魔梵及余世间所不能转谓是苦是苦集是苦灭是苦灭道。

　　(及南曰。若沙门四句。谓此等未能正证。则虽转唯滞言诠。谓是苦下示所转之相。即四谛法也)。

　　(祥迈曰。皆谓之苦者。四谛因苦而设。为灭苦之道故也)。

　　戒环曰。生老病死等八。现前逼恼曰苦。烦恼结业。召致未来八苦曰集。此通三世。谓过去集。致现在苦。现在集致未来苦也。结业尽。则生死八苦永尽曰灭。治结业。则修三十七道品曰道。

　　及广说十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。

　　(及南曰。夫四谛十二缘。名一而义多。有所谓小乘生灭四谛。则依分段生死名苦。烦恼及业名集。择灭生空智品名道。有所谓大乘无□四谛则依□□□□□□□知障名集。无住涅槃名灭。法空智品者道。或曰八谛。即合上言之。又有无量四谛。则依一乘圆顿而说。即诸苦集明第一义。外求灭道。了无所得。是谓四圣谛也。十二缘亦如之。故谛缘之法。虽属二乘。实通大乘。其要皆为断生死本。灭无明因。使复还本明妙性而已。凡为道有教。当深乎此)。

　　戒环曰。广四谛说十二缘也。自无明缘行。至生缘老死等。示生起相。即广苦集二谛而说也。自无明灭。至忧悲苦恼灭。示修断相。即广灭道二谛而说也。四谛为下根。聊陈粗相。所本在迹。十二缘为中根。细观四谛。所本在心。谓性智本明。妙湛精了。由妄尘瞥起。俄然晦昧。名无明。于无明体。一念初动名行。晦昧摇动。则失彼精了。粘湛发知。故转智名识。十二缘中。此三为根本。余九为支末。相因以成三世之缘耳。智本无知。由识故知。形为妄心。谓之名。乃六贼之主也。性本无生。由识故生。形为幻质。谓之色。即四阴之依也。则名色者。识初托胎凝滑之相也。由凝滑而具六根。名六入。根成出胎。根与境交。名触。领纳前境名受。有所受故爱心生。而爱斯取之。由爱取故惑业相结。善恶有状。名有。由诸有结。为三界之生因。名生。有生则老死苦恼随之矣。此生起之相也。将欲灭之。以何为要耶。当知彼无明者。非实有体。初一心源廓然妙湛。由知见立知。妄尘瞥起。故有无明。若知见无见。则智性真净。复还妙湛。洞彻精了。名无明灭。则自行已下。莫不皆灭。盖本既不存。未无所附。此修断之相也。

　　佛于天人大众之中。说是法时。六百万亿那由他人。以不受一切法故。而于诸漏。心得解脱。皆得深妙禅定三明六通。具八解脱。

　　(及南曰。圣凡一体。迷悟同原。人者苟能悟患累之由。达汩昏之始。果亦于法不受。则禅定解脱六通三明。皆可得矣)。

　　戒环曰。此于初会闻法获益之利根也。不受一切法者。悟谛缘空。了无所著也。盖心本解脱。有受故累。性本明定。有着故昏。是以不受一切法故。遂于诸漏。心得解脱。又得禅定三明六通。

　　第二第三第四说法。时千万亿恒河沙那由他等众生。亦以不受一切法故。而于诸漏心得解脱。从是已后。诸声闻众。无量无边不可称数。

　　(及南曰。从是已后。非一席说。又有小根获益。其数不计)。

　　戒环曰。此于次第闻法获益。中下之根也。利根一闻千悟。中下多闻少悟。故至于第三第四时。乃获益也。

　　尔时十六王子。皆以童子出家。而作沙弥。诸根通利。智慧明了。已曾供养百千万亿佛。净修梵行。求阿耨多罗三藐三菩提。

　　(戒环曰。十六王子闻法获益。于是出家复求大乘)。

　　俱白佛言世尊。是诸无量千万亿大德声闻。皆已成就。世尊亦当为我等说阿耨多罗三藐三菩提法。我等闻已。皆共修学。世尊。我等志类如来知见。深心所念。佛自证知。

　　(此正叙请说法华也。然前所请皆愿转无上轮。而大通□说谛缘之法。又待此请者。诸佛说法。皆自渐之顿。藉权显实。盖导之无渐。则骇而不信。非惟教不陵节。亦欲学不躐等故也)。

　　戒环曰。皆已成就。谓已成就大志。故请说大法。我等志愿下。自陈大志。望说大法也。如来知见。即所谓一大事也。

　　尔时彼佛受沙弥请。过二万劫已。乃于四众之中。说是大乘经。名妙法莲华。教菩萨法。佛所护念。

　　(及南曰。释迦现寿八十。而四十年说般若等教。大通现寿五百万亿那由他劫。则宜于二万［然］说也)。

　　戒环曰。过二万劫。乃久嘿斯要。以待机也。则二万劫前。且说方等般若之教。偈云。说六波罗蜜。及诸神通事是也。

　　佛说是经。于八千劫。未曾休废。说此经已。即入静室。住于禅定。八万四千劫。

　　(戒环曰。未曾休废者。所谓炽然说无间也)。

　　是时十六菩萨沙弥。知佛入室寂然禅定。各升法座。亦于八万四千劫。为四部众。广说分别妙法华经。一一皆度六百万亿那由他恒河沙等众生。示教利喜。令发阿耨多罗三藐三菩提心。

　　(为疑惑之众曲讲也。十六王子。表在缠八识。十六菩萨。表出缠八智。然有十六者。示以八正伏八邪也)。

　　戒环曰。于八万劫各度多众者。表既得大通之道。则八万法门。无所不通。故非唯八正为妙智。虽八邪亦妙智也。非唯八正之能度。虽八邪亦能度也。所谓圣性无不通。逆顺皆方便。唯其如此。故各能演妙。至于穷劫。各能度众。至于恒沙。不如是。不足为大通之道。

　　大通智胜佛。过八万四千劫已。从三昧起。往诣法座。安详而坐。普告大众。是十六菩萨沙弥。甚为希有。诸根通利。智慧明了已曾供养无量千万亿数诸佛。于诸佛所。常修梵行。受持佛智。开示众生。令人其中。汝等皆当数数亲近而供养之。

　　(戒环曰。可其所说。赞其德行。使众亲附也)。

　　所以者何。若声闻辟支佛。及诸菩萨。能信是十六菩萨所说经法。受持不毁者。是人皆当得阿耨多罗三藐三菩提如来智慧。

　　(戒环曰。三乘得妙。则同归一乘)。

　　佛告诸比丘。是十六菩萨。常乐说是妙华经。一一菩萨所化六百万亿那由他恒河沙等众生。世世所生。与菩萨俱。从其闻法。悉皆信解。以此因缘。得值四万亿诸佛世尊。于今不尽。

　　(戒环曰。征昔所化。会今之缘也。所化之众常与师俱者。为化缘深故。以是得值亿万多佛。其缘未尽。今复相值)。

　　诸比丘。我今与汝。彼佛弟子十六沙弥。今皆得阿耨多罗三藐三菩提。于十方国土现在说法。有无量百千万亿菩萨声闻。以为眷属。其二沙弥东方作佛。一名阿閦(音畜)。在欢喜国。二名须弥顶。

　　(祥迈曰。经云毁誉不动如须弥。此佛出应群动。而其体无动。又在动国。示即动而静也。二佛并化。其德相资。故虽二名。可以合释)。

　　戒环曰。陈十六王子成佛名迹也。天地设位。道运乎其中。圣人法之。以开物成务。冒天下之道。故八方之佛。各依一方而示一德。所以开物。所以成物。原始要终。则天下之道。无不冒矣。东方震为动。欢喜亦动也。阿閦云无动。须弥顶。又无动之极也。

　　东南方二佛。一名师子音。二名师子相。

　　(及南曰。此佛以慈柔应物。以无畏说法)。

　　戒环曰。东南巽为柔顺。师子音者。所说无畏。师子相者。所示无畏。

　　南方二佛。一名虚空住。二名常灭。

　　(及南曰。不复更灭。是谓常灭)。

　　戒环曰。南方离为虚明。虚空住者。体至虚。以应群实也。常灭者。了一切法。当体虚凝。即寂灭相。

　　西南方二佛。一名帝相。二名梵相。

　　(及南曰。此佛以神应物。物资以生。而其德常净。不累于物)。

　　戒环曰。西南坤为资生。帝相者。神出而应物为帝。梵净也。

　　西方二佛。一名阿弥陀。二名度一切世间苦恼。

　　(及南曰。此佛于毁拆之际。示无量寿。则了无生死。以救度世间生死苦恼)。

　　戒环曰。西方兑为毁拆。阿弥陀。云无量寿。世间苦恼。即生死无常也。

　　西北方二佛。一名多摩罗䟦旃檀香神通。二名须弥相。

　　(及南曰。此佛神通应物。如乾道不息。寂然不动。感而遂通)。

　　戒环曰。西北干为刚健。多摩罗旃檀香。清远潜通。以比神通。须弥相。亦无动义。

　　北方二佛。一名云自在。二名云自在王。

　　(及南曰。此佛以无缘慈。覆阴利泽险难众生。而无心无着。如云之自在)。

　　戒环曰。北方坎为险陷。云自在。谓无心而利物。云自在王。又自在之至也。

　　东北方佛。名坏一切世间怖畏。

　　(此佛于生死畏中。以一真凝常。开觉群物。使入于不死不生。则怖畏坏矣)。

　　戒环曰。东北艮。为万物成始成终之所。始终之理。在物为成坏。在人为生死。乃世间之所怖畏也。

　　第十六我释迦牟尼佛。于娑婆国土。成阿耨多罗三藐三菩提。

　　(或曰。八卦乃中夏之书。引配竺教。岂佛意耶。及南曰。竺夏一天下耳。疆畿所及。方位所同。卦乃天地自然之理。独不同哉。伏羲画以示人。吾佛象以设法。各默得其同耳。今经虽无八卦之文。显有八方之象。借事明理。乌乎不可)。

　　戒环曰。释迦牟尼。云能仁寂默。谓其德仁济群类。其道寂默无为。以示化堪忍。故号能仁。此继东北方而特标者。大觉虽具成始成终之德。而其道圆应。不滞方隅。无始无终。为众德之总故也。盖自无动而出应群动。能柔能刚。说示无畏。虚己应物。现寿运神。乃至济险灭怖。无非释迦随宜之行。故历言八方佛德。而以释迦总之。斯乃范围天地。曲成万物。无方无体之至德也。非成无上正道。何以与此。故曰释迦牟尼于娑婆国成阿耨菩提。

　　诸比丘。我等为沙弥时。各各教化无量百千万亿恒河沙等众生。从我闻法。为阿耨多罗三藐三菩提。此诸众生。于今有住声闻地者。我常教化阿耨多罗三藐三菩提。是诸人等。应以渐入佛道。

　　(戒环曰。明昔因今缘。使知功行已深。而成就之也。举为沙弥所化。明昔因也。于今所化。明今缘也。应以是法渐入佛道。即成就之也)。

　　所以者何。如来智慧。难信难解。

　　(祥迈曰。释上既旷劫蒙教。今犹渐入者。以如来智慧难信解故)。

　　戒环曰。众生莫不有如来智慧。而难解若此者。尘习自障故也。以今人观之。幸闻正法。不无宿因。安知吾徒非智胜之遗尘。非未来之弟子。然缘障尚稠。道果渺邈。即旷劫蒙教。今犹渐入者也。若能勤进。犹可庶几。设复退堕。又安知未来之期。比前尘劫。不复过于是数耶。然则所谓难解者。非佛智之难。机自难耳。

　　诸比丘。若如来自知涅槃时到。众又清净。信解坚固。了达空法。深入禅定。便集诸菩萨及声闻众。为说是经。世间无有二乘而得灭度。唯一佛乘得灭度耳。

　　(及南曰。前明始权。此会终实也)。

　　(祥迈曰。无有二乘。即前更无余乘意也)。

　　戒环曰。涅槃时到。言化缘将毕。众又清净。言根机已熟。众清净者。已于藏教断惑除结也。信坚固者。已于通教心相体信也。了达空法。谓已悟般若。深入禅定。谓妙造玄源。如此则诸病已除。医方亦遣。故废三权。特明一实。得灭度者。得真常道果也。

　　比丘当知。如来方便。深入众生之性。知其志乐小法。深着五欲。为是等故。说于涅槃。是人若闻。则便信受。

　　(戒环曰。为乐小者。权说小果。彼便信受。如滞化城)。

　　譬如五百由旬。险难恶道。旷绝无人。怖畏之处。

　　(及南曰。譬诸生死烦恼恶道险难长远也)。

　　(祥迈曰。旷绝无人等。譬生死长远。无真知见。妄起怖畏)。

　　戒环曰。五百由旬。旧说尤多。今取二乘断三界结惑。离分段生死。证有余涅槃。是过三百由旬。而至化城。然常滞变易生死。若回心向大。进至七地。断尽习气。是过四百由旬。近于宝所。又进八地已上断尽无明。离变易生死。证无余涅槃。是过五百由旬到宝所也。

　　若有多众。欲过此道。至珍宝处。有一导师。聪慧明达。善知险道通塞之相。将导众人。欲过此难。

　　(戒环曰。若有众多三句。譬三乘求佛者)。

　　(又曰。善则通。恶则塞。乃可无难)。

　　戒环曰。导师。指津之人。譬释尊也。通斯进之。塞斯止之。通譬断惑。塞譬起障。

　　所将人众。中路懈退。白道师言。我等疲极。而复怖畏。不能复退。前路犹远。今欲退还。

　　(戒环曰。譬二乘求道。难进易退)。

　　导师多诸方便。而作是念。此等可愍。云何舍大珍宝。而欲退还。作是念已。以方便力。于险道中。过三百由旬。化作一城。告众人言。汝等勿怖。莫得退还。今此大城。可于中止。随意所作。若入是城。快得安隐。若能前至宝所。亦可得去。

　　(戒环曰。譬因二乘断三界结惑后。息以小果。而进之智地也。随意所作。即任力所能。渐得入道之义)。

　　是时疲极之众。心大欢喜。叹未曾有。我等今者。勉斯恶道。快得安隐。

　　(戒环曰。称愿息之心故也)。

　　尔时导师。知此人众。既得止息。无复疲倦。即灭化城。语众人言。汝等去来。宝处在近。向者大城。我所化作。为止息耳。

　　(化非真有。故斯须即灭。唯宝所为真。权非实有。故终竟而废。唯一乘为实)。

　　诸比丘。如来亦复如是。今为汝等作大导师。知诸生死烦恼。恶道险难长远。应去应度。若众生。但闻一佛乘者。则不欲见佛。不欲亲近。便作是念。佛道长远。久受勤苦。乃可得成。

　　(及南曰。上言恶道长远。此言佛道长远者。上以正见观众生。此以倒见观佛道故也)。

　　(又曰。苟无生死无惑业。则常体凝净。何复何治。长远之见切苦之功了无。此致咎佛道。遂生懈退。大觉所以叙其倒见而诱进之)。

　　戒环曰。若但闻一乘。而无权济。则厌大而不欲见佛。惮烦而忧其道远。故须权济也。佛道初不远人。本无修证。特由生死背驰。复之之难。故见其长远。惑业积障。治之之难。故见其勤苦。则长远勤苦。由倒妄起。何关于道哉。

　　佛知是心怯弱下劣。以方便力。而于中道为止息故。说二涅槃。若众生住于二地。如来尔时。即便为说。汝等所作未辨。汝所住地。近于佛慧。当观察筹量。所得涅槃。非真实也。但是如来方便之力。于一佛乘。分别说三。如彼导师为止息故。化作大城。既知息已。而告之言。宝处在近。此城非实。我化作耳。

　　(戒环曰。中道。即大小乘之中间也。二涅槃。即二乘涅槃。云下二地是也)。

　　(又曰。住于二地。谓滞二乘权果。而不知进。故语之佛慧。令观察筹量。而进取实果也)。

　　○五百弟子授记品第八

　　此满慈与五百罗汉。随机领悟。佛为述成与记。

　　尔时富楼那弥多罗尼子。从佛闻是智慧方便随宜说法。又闻授诸大弟子阿耨多罗三藐三菩提记。复闻宿世因缘之事。复闻诸佛有大自在神通之力。得未曾有。心净踊跃。即从座起。到于佛前。头面礼足。却住一面。瞻仰尊颜。目不暂舍。

　　(戒环曰。闻方便随宜。通领三周之说也。又闻大记。通领舍利弗等受记事也。复闻因缘。即别领大通之事。复闻神力。别领导师神化之事。罕闻故得未曾有。惑除故心净踊跃)。

　　而作是念。世尊甚奇特。所为希有。随顺世间若干种性。以方便知见。而为说法。拔出众生处处贪着。我等于佛功德。言不能宣。唯佛世尊。能知我等深心本愿。

　　(前乃经家叙置。此正满慈之蹄。深心本愿。谓精进护持助宣佛法。乃至过去未来助宣之士。非谓愿求记也)。

　　戒环曰。言奇特希有。至处处贪着。总叹三周说法也。我等于佛功德言不能宣。总叹授记。乃至导师神化之德。不能备宣也。唯佛世尊已下。申本愿而誓护持也。

　　尔时佛告诸比丘。汝等见是富楼那弥多罗尼子不。我常称其于说法人中。最为第一。亦常叹其种种功德。精进护持。助宣我法。能于四众示教利喜。具足解释佛之正法。而大饶益同梵行者。自舍如来。无能尽其言论之辨。

　　(及南曰。说法第一。述其正行也。种种功德。述其众行也精进护持。述其本愿也。言论之辨。述其才辨也)。

　　戒环曰。述成其深心本愿也。问众见不者。以众等徒知满慈之迹。而不知其深行。故开端以示之。

　　汝等勿谓富楼那。但能护持助宣我法。亦于过去九十亿诸佛所。护持助宣佛之正法。于彼说法人中。亦最第一。又于诸佛所说空法。明了道达。得四无碍智。常能审谛清净说法。无有疑惑。具足菩萨神通之力。随其寿命。常修梵行。彼佛世人咸皆谓之实是声闻。而富楼那。以斯方便。饶益无量百千众生。又化无量阿僧祇人。令立阿耨多罗三藐三菩提。为净佛土故。常依佛事。教化众生。

　　(祥迈曰。上总述。此广陈也。净名云。菩萨随所化众生而取佛土。所谓净佛土者。自净其心。以致佛土之净也。为净佛土。而必须教化众生者。要即尘劳而能净非若二乘厌尘劳以求净也。由是观之。其本乃大权圣人。示现弘法耳。故偈以内秘外现颂之)。

　　(及南曰楼那内秘外现。为众纲领。故备述之)。

　　戒环曰。举九十亿佛所。即广陈护宣远因也。于佛空法明了通达者。非若二乘滞于断空也。得四无碍清净说法者。如所如说。不泥名相也。菩萨神通。非二乘比也。随其寿命。言尽形寿也。令立菩提者。令于正道有立也。为净佛土故化众生者。藉利他行。成己行也。

　　诸比丘。富楼那亦于七佛说法人中。而得第一。今于我所说法人中。亦为第一。于贤劫中。当来诸佛说法人中。亦复第一。而皆护持助宣佛法。亦于未来。护持助宣无量无边诸佛之法。教化饶益无量众生。令立阿耨多罗三藐三菩提。为净佛土故。常勤精进。教化众生。渐渐具足菩萨之道。

　　(祥迈曰。上陈远因。此举三世。皆明说法宣化之深行也)。

　　(补注曰。三劫三千佛。其初千人。于庄严劫成佛。华光为首。至毗舍浮是也。其次千人。于贤劫成佛。拘留孙为首。至楼至是也。其后千人。于星宿劫成佛。日光为首。至须弥相是也)。

　　戒环曰。七佛即毗婆尸。尸弃。毗舍浮。拘留孙。拘那含。迦叶。释迦是也。上三属前劫。下四属今劫。三劫三千佛。始于妙光佛。末法出家修道。闻五十三佛名。深心仰慕。复化他人。满三千众。深心敬礼。即超多劫生死之罪。得证佛果。

　　过无量阿僧祇劫。当于此土。得阿耨多罗三藐三菩提。号曰法明如来。应供。正遍智。明行足。善逝。世间解。无上士。调御丈夫。天人师。佛。世尊。

　　(华严记。发心菩萨。过千不可说劫。当得作佛。号清净心。论谓。明达如是劫量法门。总清净故。正此意也。余记劫数深意并同)。

　　戒环曰。满慈既于多佛植因之远。而犹过僧祇劫。乃得菩提。号法明者。谓于无数劫量法门。一时明达。即成佛道。非如情见久远劫也。

　　其佛以恒河沙等三千大千世界。为一佛土。七宝为地。地平为掌。无有山陵。溪涧沟壑。七宝台观充满其中。诸天宫殿。近处虚空。人天交接。两得相见。无诸恶道。亦无女人。一切众生。皆以化生。无有淫欲。

　　(戒环曰。此皆依报清净之相。由因中常修梵行。广化众生。令立正道。故果地无邪秽之事。而交接皆上善之人也)。

　　得大神通。身出光明。飞行自在。志念坚固。精进智慧。普皆金色。三十二相而自庄严。

　　(及南曰。以世考之。精华之气。或化列星。吐纳之人。犹能轻举。则滓浊既尽。妙体精明。飞行自在。无足疑矣)。

　　戒环曰。既以化生。离诸欲染。故本来体相净妙若此。如是妙体。人固有之。特为粗浊欲恶染蔽而已。故阿难曰。欲气粗浊。腥臊交遘。不能发生胜净妙明。紫金光聚。苟断欲爱。不受胎生。则本来体相。无复染蔽。通光庄严。自能发现。

　　其国众生。常以二食。一者法喜食。二者禅悦食。有无量阿僧祇千万亿那由他诸菩萨众。得大神通。四无碍智。善能教化众生之类。其声闻众。算数校计所不能知。皆得具足六通三明。及八解脱。

　　(行简子曰。八解脱。一有色观诸色［因］无色想观外诸色。三净胜解身作证。四超色想灭有时想。不思惟种种想。入无边空［超］五超空无边处。入无边识处。六超识无边处。入无所有所。七超无所有处。入非想非非想处。八超一切非想非非想处。入灭想处也)。

　　戒环曰。不由胎藏。故不假段食。唯餐采法喜禅脱而已。有无量下。明国土人民。诸菩萨下。明同得法侣。满慈具足菩萨神通之力。得四无碍智。审谛说法。教化众生。明了通达。故报缘法众。其德皆类。

　　其佛国土。有如是等无量功德。庄严成就。

　　(戒环曰。此结前也)。

　　劫名宝明。国名善净。其佛寿命。无量阿僧祇劫。法住甚久。佛灭度后。起七宝塔。遍满其国。

　　(祥迈曰。国名善净。盖心清净故。佛土净也)。

　　(行简子曰。七宝者。金轮宝。白象宝。如意宝。玉女宝。主藏宝。主兵宝。绀马宝也)。

　　戒环曰。劫有法宝真明。故名宝明。国无女人恶道。故名善净。由三世说法。续佛寿命。故佛寿无量。法住甚久。灭后起塔。遍满其国。又以余德散沾也。

　　尔时千二百阿罗汉。心自在者。作是念。我等欢喜。得未曾有。若世尊各见授记。如余大弟子者。不亦快乎。佛知此等心之所念。告摩诃迦叶。是千二百阿罗汉。我今当现前次第与授阿耨多罗三藐三菩提记。

　　(戒环曰。千二百阿罗汉。请记。世尊通许之。而特告迦叶者。以迦叶为众上首故告之)。

　　于此众中。我大弟子憍陈如比丘。当供养六万二千亿佛。然后得成为佛。号曰普明如来。应供。正遍知。明行足。善逝。世间解。无上士。调御丈夫。天人师。佛。世尊。

　　(及南曰。普明谓以智慧明。破诸痴暗。普使众生明了法性。即今住世应真之首也)。

　　戒环曰。憍陈最初得度。为众首。故特记之。号普明者。偈云。常放大光明。一切之所敬。又云。常说无上道。故号曰普明。

　　其五百阿罗汉。优楼频螺迦叶。伽耶迦叶。那提迦叶。迦留陀夷。优陀夷。阿㝹楼驮。离婆多。劫宾那。薄拘罗。周陀。莎伽陀等。皆当得阿耨多罗三藐三菩提。尽同一号。名曰普明。

　　(祥迈曰。优楼频螺等。即序分所列罗汉上首。详略等举也。同号普明。以德同故)。

　　戒环曰。五百威德具足。为千二之杰。故又别记。目连记末云。我诸弟子。威德具足。其教五百。即此也。余七百众。但于前通许。于颂通记。

　　尔时五百阿罗汉。于佛前得授记已。欢喜踊跃。即从座起。到于佛前。悔过自责。世尊。我等常作是念。自谓已得究竟灭度。今乃知之。如无智者。所以者何。我等应得如来智慧。而便自以小智为足。

　　(戒环曰。悔责者。悔昔之失。庆今之得也。如来智慧。即一切种智。我等应得。而悔不早悟)。

　　世尊。譬如有人至亲友家。醉酒而卧。是时亲友官事当行。以无价宝珠。系其衣里。与之而去。其人醉卧。都不觉知。起已游行。到于他国。为衣食故。勤力求索。甚大艰难。若少有所得。便以为足。

　　(行简子曰。弃其至宝。而营营外索者。天下比比是也。不亦深可哀哉。列子好忘之喻类此)。

　　戒环曰。亲友系珠。譬佛预十六菩萨时。为说法华。结大乘因也。醉酒而卧。譬我喻千万亿众时。皆生疑惑。昏昏如醉也。官事当行。即佛化将毕。余处利生。公而不党。故譬官事。起已游行。转迷也。到于他国。弃本也。为衣食等。乐小也。

　　于后亲友。会遇见之。而作是言。咄哉丈夫。何为衣食乃至如是。我昔欲令汝得安乐。五欲自恣。于某年日月。以无价宝珠。系汝衣里。今故现在。而汝不知。勤苦忧恼。以求自活。甚为痴也。汝今可以此宝。贸易所须。常可如意。无所乏短。

　　(戒环曰。亲友会遇。譬今复值佛。咄叱警戒。譬呵小进大。言丈夫者。指大乘种性。而警进之也。余意如下合显。贸易所须。譬即性发挥。当得大利也。以时物迁货曰贸。以有易无曰易)。

　　佛亦如是。为菩萨时。教化我等。令发一切智心。而寻废忘。不知不觉。既得阿罗汉道。自谓灭度。资生艰难。得少为足。一切智愿。犹在不失。

　　(戒环曰。令发智心。而废忘不觉。如系珠醉卧也。既得罗汉。而未离法缚。是资生艰难也。智愿不失。如衣珠现在)。

　　今者世尊。觉悟我等。作如是言。诸比丘。汝等所得。非究竟灭。我久令汝等。种佛善根。以方便故。示涅槃相。而汝谓为实得灭度。

　　(戒环曰。□□□□叱□□□)。

　　世尊。我今乃知实是菩萨。得受阿耨多罗三藐三菩提记。以是因缘。甚大欢喜。得未曾有。

　　(戒环曰。此合贸宝如意也)。

　　○授学无学人记品第九

　　此记小声众也。研真断惑名学。真穷惑尽名无学。此未得无学。而亦预佛记者。若有闻法者。无不成佛故也。

　　尔时阿难罗睺罗。而作是念。我等每自思惟。设得受记。不亦快乎。

　　(观学众记云。当供彻尘数佛。护持法藏。即与阿难罗云同德。故以二师总之)。

　　戒环曰。阿难多闻。护持法藏。罗云密行。皆大弟子。而与学众同授记者。示彼亦内秘外现密行之俦也。

　　即从座起。俱白佛言。世尊。我等于此。亦应有分。唯有如来。我等所归。又我等为一切世间天人阿修罗所见知识。阿难常为侍者。护持法藏。罗睺罗是佛之子。若佛见授阿耨多罗三藐三菩提记者。我愿既满众望亦足。

　　(及南曰。菩萨为通达佛道。无所不现。故净名佛道品。以法喜为妻。慈悲为女诚善为男。而释迦所以有邪输罗云。皆为示现。非同世俗妻子也)。

　　戒环曰。阿难罗云。亲迩于佛。既为众所见知。若不得记。则无塞众望也。

　　尔时佛告阿难。汝于来世。当得作佛。号山海慧自在通王如来。应供。正遍知。明行足。善逝。世间解。无上士。调御丈夫。天人师。佛。世尊。当供养六十二亿诸佛。护持法藏。然后得阿耨多罗三藐三菩提。

　　(祥迈曰。山海慧自在通王者。高莫逾于山。深莫浚于海)。

　　戒环曰。阿难宿持法藏。多闻博达。智慧等之。于诸法中。得大通达。自在如王。故得果以因为号。当供多佛护持法藏。然后成佛。盖其本愿也。

　　教化二十千万亿恒河沙诸菩萨等。令成阿耨多罗三藐三菩提。国名常立胜幡。其土清净。琉璃为地。却名妙音遍满。

　　(及南曰。阿难当来作成。如此其多者。为宿持法藏。化缘深故)。

　　戒环曰。幡表尊胜之德。阿难多闻第一。故国名常立胜幡。宣传法藏。故却名妙音遍满。为由法音宣流也。

　　其佛寿命。无量千万亿阿僧祇劫。若人于千万亿无量阿僧祇劫中。算数校计不得知。正法住世。倍于寿命。像法住世。复倍正法。

　　(问寿劫之说。悠然不穷。无所据依。及南曰。万物死生而不已者。存寿有终穷乎。古今代谢而曾无纪极。劫有终穷乎。圣人离死生。至道无代谢。则虽倍倍之劫。未足尽其灵长矣)。

　　戒环曰。佛寿无量劫。而正像之法。又复倍倍者。由其宣传法藏。因力绵远也。

　　○行简子补注曰。佛灭度后。遗法有正像末三等。正法五百年。像法二千年。末法二千年。

　　阿难。是山海慧自在通王佛。为十方无量千万亿恒河沙等诸佛如来。所共赞叹。称其功德。

　　(戒环曰。为其护持法藏。报得殊胜。名闻十方故)。

　　尔时会中新发意菩萨八千人。咸作是念。我等尚不闻诸大菩萨得如是记。有何因缘。而诸声闻得如是决。

　　(戒环曰。阿难果号劫国教化作成等事。特异众记。初心不知远因。故疑其何缘而得)。

　　尔时世尊。知诸菩萨心之所念。而告之曰。诸善男子。我与阿难等。于空王佛所。同时发阿耨多罗三藐三菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法。亦护将来诸佛法藏。教化成就诸菩萨众。其本愿如是。故获斯记。

　　(戒环曰。此告其远因。以同佛发心。功深愿广。宜得是记也。俱舍论说。空王佛。乃释迦三僧祇劫中间所逢之佛)。

　　及南曰。校其远因。则功已齐佛。但彼愿护持法藏故。常乐多闻。佛愿成道利生故。常勤精进。由是佛已成道。而阿难尚须护法教化。然后成佛。盖其本愿如是。非由根智胜劣。而有先后也。

　　阿难面于佛前。自闻授记。及国土庄严。所愿具足。心大欢喜。得未曾有。即时忆念过去无量千万亿诸佛法藏。通达无碍。如今所闻。亦识本愿。

　　(戒环曰。即时忆念等者。因佛与记。又叙往因。于是得法性觉自在三昧。能忆过佛法藏。又识本昔愿持之因也)。

　　尔时佛告罗睺罗。汝于来世。当得作佛。号蹈七宝华如来。应供。正遍知。明行足。善逝。世间解。无上士。调御丈夫。天人师。佛。世尊。当供养十世界微尘等数诸佛如来。常为诸佛而作长子。犹如今也。

　　(祥迈曰。弘道以德行为尚。故儒门四科。亦先德行及南曰。隐大权之迹而示现为佛子。功德不可数。唯佛能知之。是谓密行也)。

　　戒环曰。蹈七宝华。乃妙净密行之应也。作长子者。常以密行。继续佛道也。如华严以普贤为长子。亦表大行能建佛家法也。

　　是蹈七宝华佛。国土庄严。寿命劫数。所化弟子。正法像法。亦如山海慧自在通王如来无异。亦为此佛。而作长子。过是已后。当得阿耨多罗三藐三菩提。

　　(戒环曰。多闻密行常相资故。罗云国劫正像之果。并同阿难而当来亦为阿难长子)。

　　尔时世尊。见学无学二千人。其意柔软。寂然清净。一心观佛。佛告阿难。汝见是学无学二千人不。唯然已见。阿难。是诸人等。当供养五十世界微尘数诸佛如来。恭敬尊重。护持法藏。末后同时。于十方国。各得成佛。皆同一号。名曰宝相如来。应供。正遍知。明行足。善逝。世间解。无上士。调御丈夫。天人师。佛。世尊。寿命一劫。国土庄严。声闻菩萨。正法像法。皆悉同等。

　　(戒环曰。此亦昔日所化。故今与记。其意柔软。谓根机已熟。问其见不。默示昔因也。而阿难多闻博达。固已默知。二千果号。皆同。以因同也。了学无学。即证寔相。是谓宝相。寿命一劫下。言二千同时成佛。依报法化皆同)。

　　○法师品第十

　　能持正法。足以师人。谓之法师。此授广记。以圆该前记。而号法师品者。所以广记持经之人。而推尊之故也。

　　尔时世尊。因药王菩萨。告八万大士。药王。汝见是大众中。无量诸天龙王。夜叉。乾闼婆。阿修罗。迦楼罗。紧那罗。摩睺罗伽。人与非人。及比丘。比丘尼。优婆塞。优婆夷。求声闻者。求辟支佛者。求佛道者。如是等类。咸于佛前。闻妙法华经。一偈一句。乃至一念随喜者。我皆与授记。当得阿耨多罗三藐三菩提。

　　(及南曰。此言现前广记)。

　　(祥迈曰。将授广记。而因药王告大士者。以广记渺漠。法利胜妙。非深知宿契。及大菩萨。无能证知故也。药王即喜见菩萨。久持此经。烧身燃臂。可谓深知宿契矣)。

　　戒环曰。八万大士。即经首八万菩萨。现前八部四众。皆与授记者。所谓若有闻法者。无一不成佛也。

　　佛告药王。又如来灭度之后。若有人闻妙法华经。乃至一偈一句。一念随喜者。我亦与授阿耨多罗三藐三菩提记。

　　(及南曰。此后世广记。言灭后有人。则其机未兆。亦悬记之。则此品广记。无所不圆。无所不该矣)。

　　药王。若有人问。何等众生。于未来世。当得作佛。应示。是诸人等。于未来世。必得作佛。何以故。若善男子善女人。于法华经。乃至一句。受持读诵。解说书写。种种供养经卷。华香缨络。抹香。涂香。烧香。缯盖幢幡。衣服伎乐。合掌恭敬。是人一切世间。所应瞻奉。应以如来供养。而供养之。当知此人是大菩萨。成就阿耨多罗三藐三菩提。哀愍众生。愿生此间。广演分别妙法华经。何况尽能受持。种种供养者。

　　(戒环曰。令药王宣明胜因也)。

　　(戒环曰。释上以显缘胜人尊。故当作佛。但于一句。能具六种法师之功。犹足推尊瞻奉。而当成菩提。况于一经尽能受持。则其缘愈胜。其人愈尊。其作佛必矣)。

　　药王。当知是人自舍清净业报。于我灭度后。愍众生故。生于恶世。广演此经。

　　(戒环曰。自舍净报者。当是净土果人。示生恶世)。

　　若善男子。善女人。我灭度后。能窃为一人说法华经乃至一句。当知是人则如来使。如来所遣。行如来事。何况于大众中。广为人说。

　　(戒环曰。使即将命之人。遣有付托之义。此令敬持经人。视同将如命。为如来付托。赞扬大事。宜在尊尚也)。

　　药王。此经是诸佛秘要之藏。不可分布妄授与人。诸佛世尊之所守护。从昔已来未曾显说。而此经者。如来现在。犹多怨嫉。况灭度后。

　　(戒环曰。秘密法要。妄授则上慢退席。显说则穷子怖父。而怨诽憎嫉生焉。如来现在尚尔。况灭后恶世。可不择机)。

　　药王。当知如来灭后。其能书持读诵供养。为他人说者。如来即为以衣覆之。又为他方现在诸佛之所护念。是人有大信力。及志愿力。诸善根力。当知是人与如来共宿。则如来手摩其顶。

　　(及南曰。是经难得闻。信受持亦难。故凡书持读说。非假如来覆护。及自有信愿善根。莫之能矣)。

　　戒环曰。为如来衣覆。谓得佛忍力也。与如来共宿。谓栖心同佛也。为如来摩顶。谓蒙佛慰安也。如此故。能于后恶世。持说是法。

　　药王。在在处处。若说若读。若诵若书。若经卷所住之处。皆应起七宝塔。极令高广严饰。不须复安舍利。所以者何。此中已有如来全身。

　　(戒环曰。此三周开示及余助显。无非如来全身也)。

　　此塔应以一切华香璎珞缯盖幢幡伎乐歌颂。供养恭敬。尊重赞叹。若有人得见此塔。礼拜供养。当知是等。皆近阿耨多罗三藐三菩提。

　　(戒环曰。以供养而成佛者。为其因正。而缘胜故也)。

　　药王。多有人在家出家。行菩萨道。若不能得见闻读诵书持供养是法华经者。当知是人未善行菩萨道。若有得闻是经典者。乃能善行菩萨之道。

　　(戒环曰。行菩萨道。而不闻是经。如欲济渴。而不知须水也)。

　　其有众生求佛道者。若见若闻是法华经。闻已信解受持者。当知是人。得近阿耨多罗三藐三菩提。

　　(戒环曰。此如人凿井。已近泉源)。

　　药王。譬如有人。渴乏须水。于彼高原。穿凿求之。犹见干土。知水尚远。施功不已。转见湿土。遂渐至泥。其心决定知水必近。

　　(及南曰。渐至于泥。则于水已近。若能脱然造其真源。则妙湛圆发。不劳功用。视前所为皆滓浊矣。经不言此者所谓引而不发。使其自进。盖无功用处。不容言论也)。

　　戒环曰。高原凿水。譬修菩萨道。不得其要。犹见干土。施功不已。譬从干慧地。由渐而进。转见湿土。喻历闻般若。遂渐至泥。喻初闻法华。然尚滞修习。则于佛智水。近之而已。

　　菩萨亦复如是。若未闻未解。未能修习是法华经。当知是人。去阿耨多罗三藐三菩提尚远。若得闻解思惟修习。必知得近阿耨多罗三藐三菩提。所以者何。一切菩萨阿耨多罗三藐三菩提。皆属此经。

　　(戒环曰。佛果菩提。皆属此经。则未闻未解。安可得道)。

　　此经。开方便门。示真实相。法华经藏。深固幽远。无人能到。今佛教化成就菩萨。而为开示。

　　(及南曰。开方便门。犹凿井也。示真寔相。犹见水也)。

　　戒环曰。法华经藏。即众生如来藏也。于众生则蕴在尘劳。于菩萨则蕴在万行。于宝所则过乎五百由旬。可谓深固幽远也。人无能到。故唯菩萨可以开示。

　　药王。若有菩萨。闻是法华经。惊疑怖畏。当知是为新发意菩萨。若声闻人。闻是经惊疑怖畏。当知是为增上慢者。

　　(戒环曰□□□新发意小根有增上慢。皆非机也)。

　　药王。如来灭后。欲为四众说是法华经者。是入如来室。着如来衣。坐如来座。尔乃应为四众广说斯经。如来室者。一切众生中。大慈悲心是。如来衣者。柔和忍辱心是。如来座者。一切法空是。安住是中。然后以不懈怠心。为诸菩萨及四众。广说是法华经。

　　(及南曰。以大慈悲为室。以柔和忍辱为衣。以诸法空为座。决子声间且入智慧。譬之掘井及泉。方是究竟)。

　　(祥迈曰。一切法空者。非断空也。即一切法廓然了达之谓也)。

　　戒环曰。夫说法教化之道。必已有所处。然后能安人。已有所服。然后能伏人。已有所据。然后能达人。如来以慈悲为室。柔忍为衣。法空为座。入慈悲室。则已有所处也。着柔忍衣。则已有所服也。坐法空座则已有所据也。如此。则具佛之体。乃可广说斯经。苟未体此。自无主正。何以为人哉。故曰。安住是中。然后以不懈怠。广说是法。今夫据宝花座。而圣读庸行者。宜深鉴乎。

　　药王。我于余国遣化人。为其集听法众。亦遣化比丘。比丘尼。优婆塞。优婆夷。听其说法。是诸化人。闻信受随顺不逆。若说法者。在空闲处。我时广遣天龙鬼神。乾闼婆。阿修罗等。听其说法。

　　(戒环曰。此佛力变化赞扬大事也。余国则他方世界)。

　　我虽在异国。时时令说法者。得见我身。若于此经。忘失句逗。我还为说。令得具足。

　　(戒环曰。在异国而令见。所谓隐显化众生)。

　　妙法华经精解评林卷上
卍新纂续藏经第 31 册 No. 0612 法华经精解评林


　　妙法莲华经精解评林卷下

　　○见宝塔品第十一

　　三周法备。四众记圆。法身已全。本愿已足。故成多宝塔。现示十方三世过现诸佛修证之道也。

　　尔时佛前有七宝塔。高五百由旬。纵广二百五十由旬。从地踊出。住在空中。种种宝物而装校之。五千栏楯。龛室千万。无数幢幡以为严饰。垂宝璎珞。宝铃万亿。而悬其上。四面皆出多摩罗䟦栴檀之香。充遍世界。其诸幡盖。以金银琉璃𤥭璖玛瑙真珠玫瑰七宝合成。高至四天王宫。三十三天。雨天曼陀罗华。供养宝塔。余诸天龙。夜叉。乾闼婆。阿修罗。迦楼罗。紧那罗。摩睺罗伽。人非人等。千万亿众。以一切华香璎珞幡盖伎乐。供养宝塔。恭敬尊重赞叹。

　　(戒环曰。宝塔殊胜。乃果行依报。诸庄严具。彰果行德用也。种种庄校。即万德之像。五千栏楯。即总持之力龛室千万。应慈悲无量也。幢幡无数。应摧邪表正也。垂宝璎珞。即众善下化。宝铃万亿。即法音广振。四面出香。表神通四达。如意周遍。七宝幡盖高至天宫。表众德尊胜也。三十三天下。言诸天供塔。有如来全身故)。

　　尔时宝塔中。出大音声。叹言善哉善哉。释迦牟尼世尊。能以平等大慧。教菩萨法。佛所护念。妙法华经。为大众说。如是如是。释迦牟尼世尊。如所说者。皆是真实。

　　(戒环曰。平等大慧。即一乘宝智也)。

　　尔时有菩萨摩诃萨。名大乐说。白佛言世尊。以何因缘。有此宝塔。从地踊出。又于其中发是音声。尔时佛告大乐说菩萨。此宝塔中。有如来全身。乃往过去。东方无量千万亿阿僧祇世界。国名宝净。彼中有佛。号曰多宝。其佛行菩萨道时。作大誓愿。若我成佛。灭度之后。于十方国土。有说法华经处。我之塔庙。为听是经故。踊现其前。为作证明。

　　(戒环曰。多宝灭度全身不散如入禅定。而能随愿在处证经。此示法身无灭无生自在之力。使闻妙法者。了无灭生。顿悟实相。故示现作证如此)。

　　彼佛成道已。临灭度时。于天人大众中。告诸比丘。我灭度后。欲供养我全身者。应起一大塔。

　　(戒环曰。叙塔缘起也)。

　　其佛以神通愿力。十方世界。在在处处。若有说法华经者。彼之宝塔。皆踊出其前。全身在于塔中。不独此处。大乐说。今多宝如来塔。闻说法华经故。从地踊出。

　　(戒环曰。结示今缘也)。

　　是时大乐说菩萨。以如来神力故。白佛言。世尊。我等愿欲见此佛身。

　　(戒环曰。欲表圆证。当现全身。此非小缘。故假如来神力发起)。

　　佛告大乐说菩萨摩诃萨。是多宝佛。有深重愿。若我宝塔。为听法华经故。出于诸佛前时。其有欲以我身示四众者。彼佛分身诸佛。在于十方世界说法。尽还集一处。然后我身乃出现耳。

　　(戒环曰。必待十方说法诸佛毕集。然后出现者。表圆证也。分身诸佛。即千百亿化水月应物者)。

　　大乐说。我分身诸佛。在于十方世界说法者。今应当集。

　　(戒环曰。盖当副多宝之愿也)。

　　大乐说白佛言。世尊。我等亦愿欲见世尊分身诸佛。礼拜供养。尔时佛放白毫一光。即见东方百万亿那由他恒河沙等国土诸佛。彼诸国土。皆以颇梨为地。宝树宝衣以为庄严。无数千万亿菩萨。充满其中。遍张宝慢。宝网罗上。彼国诸佛。以大妙音。而说诸法。及见无量千万亿菩萨。遍满诸国。为众说法。

　　(戒环曰。此皆释迦分身在十方说法者)。

　　南西北方四维上下。白毫相光所照之处。亦复如是。

　　(戒环曰。遍照十方。咸召使集)。

　　尔时十方诸佛。各告众菩萨言。善男子。我今应往娑婆世界释迦牟尼佛所。并供养多宝如来宝塔。时娑婆世界。即变清净。琉璃为地。宝树庄严。黄金为绳。以界八道。无诸聚落村营城邑。大海江河。山川林薮。烧大宝香。曼陀罗华。遍布其地。以宝网幔。罗覆其上。悬诸宝铃。唯留此会众。移诸天人置于他土。

　　(戒环曰变土将容分身之众也。琉璃为地等者现佛国之净相无聚落等者。灭众生之染缘。移天人置他土。如净名说。菩萨断取大千掷沙界外。其中众生。不觉不知)。

　　是时诸佛。各将大菩萨。以为侍者。至娑婆世界。各到宝树下。一一宝树。高五百由旬。枝叶花果。次第庄严。诸宝树下。皆有师子之座。高五由旬。亦以大宝而校饰之。尔时诸佛。各于此座结加趺坐。如是展转。遍满三千大千世界。而于释迦牟尼佛。一方所分之身。犹故未尽。

　　(戒环曰。一方即东方也。释迦分身。譬如一灯燃百千灯。真应无尽。而器界有穷故虽大千。不能容受)。

　　释迦牟尼佛。为诸佛当来作故。复于八方。各更变二百万亿那由他国。皆令清净。又移诸天人置于他土。所化之国。亦以琉璃为地。宝树庄严。树高五百由旬。枝叶华果。次第庄严。树下皆有宝师子座。高五由旬。亦以大宝而校饰之。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔覆其上。悬诸幡盖。烧大宝香。诸天宝华。遍布其地。

　　(及南曰。净名丈室。能广容多座。释迦化土。如自在天宫。涌出之众。有无量河沙。各诣灵山。未闻迫窄。而此必三变净土。乃能容受分身者。特因事显法耳)。

　　(及南曰。目真邻陀此云石)。

　　(祥迈曰。净名且示不思议境。故即丈室而广容。法华意在引权入实。故自秽土而三变。宗趣有异。故建立不同。得旨归根何异也)。

　　戒环曰。净土妙境。生佛本共。法身化体。物我无亏。唯众生识心。自染自局。故圣人因。分身束之。特与开示。初于娑婆一变者。灭众生染缘也。次于八方再变者。遣识心限碍也。后于八方复变者。廓法界真境也。三变之后。分身毕集。多宝全现者。示染缘既灭。碍心既遣。真境既廓。则法身化体。当处现前。一多圆融。随念自在。妙法大旨明此而已。故兹因事。特与开示也。

　　尔时东方释迦牟尼。所分之身。百千万亿那由他恒河沙等国土中诸佛。各各说法。来集于此。尔时释迦牟尼佛。见所分身佛悉已来集。各各坐于师子之座。皆闻诸佛与欲同开宝塔。即从座起。住虚空中。一切四众。起立合掌。一心观佛。于是释迦牟尼佛。以右指开七宝塔户。出大音声。如却关钥开大城门。

　　(戒环曰。此表顺道开发也。一指聊举。关键脱然。如来全身。于是可见)。

　　尔时多宝佛。于宝塔中。分半座与释迦牟尼佛。而作是言。释迦牟尼佛可就此座。即时释迦牟尼佛。入其塔中。坐其半座。结加趺坐。

　　(戒环曰。妙法实除一切圆融。物我不分。古今一致。是以过去多宝。与现在释迦。于宝塔共坐二座)。

　　戒环曰。多宝分座。所以示三界之相。无有生死若退若出。亦无在世及灭度者。非实非虚。非如非异。斯妙法之极致也。故作证如此。

　　以大音声。普告四众。谁能于此娑婆国土。广说妙法华经。今正是时。如来不久当入涅槃。佛欲以此妙法华经。付嘱有在。

　　(及南曰。说证事圆。于灵付嘱。言有在者。传布法利。期在得人也)。

　　戒环曰。日月灯明说是经已。即于众唱灭。授记付托。今佛至此。亦云不久涅槃。付嘱有在。足知三周开示。至此乃毕。此后显妙劝持。别是一番。故虽唱灭结经。而复有后说。

　　(总论)。

　　戒环曰。初于法说。叹二智。明十如。全提妙法。开佛智见。次喻说。斥羊鹿。示白牛。明迷此则堕火宅。悟此则造佛地。后因缘说。显所迷之通智。示教导之远因。灭化城。指宝所。皆所以开而示之。使见自己本来佛性。以见是性。则无不成佛。故领悟之后。各示佛记。而卒于圆该圆证之事。是为三周开示之终也。

　　○提婆达多品第十二

　　提婆达多。此云天授。为斛饭王子。祷天而生也。以名品者。明其所授。显法妙利故也。

　　尔时佛告诸菩萨。及天人四众。吾于过去无量劫中。求法华经。无有懈倦。于多劫中。常作国王。发愿求于无上菩提。心不退转。

　　(戒环曰。此盖欲以正道。优于天下也)。

　　为欲满足六波罗密。勤行布施。心无吝惜象马七珍。国城妻子。奴婢仆从。头目髓脑。身肉手足。不惜躯命。

　　(戒环曰。此盖欲以正行。率彼贪迷也)。

　　行简子曰。六波罗密者。一布施。二持戒。三忍辱。四精进。五禅定。六智慧也。又名六度。

　　时世人民。寿命无量。为于法故。捐舍国位。委政太子。击鼓宣令四方求法。谁为我说大乘者。吾当终身供给走使。时有仙人。来白王言。我有大乘。名妙法华经。若不违我。当为宣说。王闻仙言。欢喜踊跃。即随仙人。供给所须。采果汲水。拾薪设食。乃至以身而为床座。身心无倦。于时奉事经于千岁。为于法故。精勤给侍。令无所乏。

　　(戒环曰。由道之优俗故。君遂无为)。

　　(戒环曰。此见兼忘天下。惟道是从)。

　　(戒环曰。此终身供给也。以身为床座。示忘身为法无疲。疲厌也)。

　　佛告诸比丘。尔时王者。则我身是。时仙人者。今提婆达多是。由提婆达多善知识故。令我具足六波罗密。慈悲喜舍。三十二相。八十种好。紫磨金色。十力。四无所畏。四摄法。十八不共。神通道力。成等正觉。广度众生。皆因提婆达多善知识故。告诸四众。提婆达多。却后过无量劫。当得成佛。号曰天王如来。应供。正遍知。明行足。善逝。世间解。无上士。调御丈夫。天人师。佛。世尊。世界名天道。

　　(及南曰。佛告诸比丘下。结成因行也。告诸四众下。转记提婆也)。

　　(戒环曰。号天王者。释迦资之以成道。是为天中天之法王也)。

　　时天王佛。住世二十中劫。广为众生。说于妙法。恒河沙众生。得阿罗汉果。无量众生。发缘觉心。恒河沙众生。发无上道心。得无生忍。至不退转。

　　(戒环曰。记其当来住世利被三乘)。

　　时天王佛。般涅槃后。正法住世二十中劫。全身舍利。起七宝塔。高六十由旬。纵广四十由旬。诸天人民。悉以杂华抹香烧香涂香。衣服璎珞幢幡宝盖。伎乐歌颂。礼拜供养七宝妙塔。无量众生。得阿罗汉果。无量众生。悟辟支佛。不可思议众生。发菩提心。至不退转。

　　(戒环曰。此言佛灭后正法。亦被三乘)。

　　佛告诸比丘。未来世中。若有妙法华经提婆达多品净心信敬不生疑惑者。生十方佛前。所生之处。常闻此经。若生人天中。受胜妙乐。若在佛前。莲华化生。

　　(及南曰。前明释尊资成因。下文明龙女资成佛果。皆显一乘妙利也)。

　　戒环曰。此品明释迦因行求法。以致成佛。故闻者净信不疑。斯可远恶道。生佛家也。

　　于时下方多宝世尊所从菩萨。名曰智积。白多宝佛。当还本土。释迦牟尼佛。告智积曰。善男子。且待须臾。此有菩萨。名文殊师利。可与相见。论说妙法。可还本土。尔时文殊师利。坐千叶莲华。大如车轮。俱来菩萨。亦坐宝莲华。从于大海娑竭罗龙宫。自然涌出。住虚空中。诣灵鹫山。从莲华下。至于佛所。头面敬礼二世尊足。修敬已毕。往智积所。共相慰问。却坐一面。

　　(作证事毕。于是告还。发起后缘)。

　　(戒环曰。序众之初。文殊预会。今又从海涌出者。智体周遍。十方对现。如响应声。无去来相。但随机显法耳。今显龙宫所化之事。故示从海出也)。

　　智积菩萨。问文殊师利。仁往龙宫。所化众生。其数几何。文殊师利言。其数无量。不可称计。非口所宣。非心所测。且待须臾。自当证知。所言未竟。无数菩萨。坐宝莲华。从海涌出。诣灵鹫山。住在虚空。此诸菩萨。皆是文殊师利之所化度。具菩萨行。皆共论说六波罗密。本声闻人。在虚空中。说声闻行。今皆修行大乘空义。文殊师利。谓智积曰。于海教化。其事如是。

　　(戒环曰。此文殊于龙宫非人所居。则所化众生。皆龙类。而一闻妙法。遂成菩萨。足知一切众生。莫不具佛知见。只欠开悟耳。言本声闻人等者。明所化之机亦具三乘。而由［推］入实也)。

　　文殊师利言。我于海中。唯常宣说妙法华经。

　　(戒环曰。此答前偈也)。

　　智积问文殊师利言。此经甚深微妙。诸经中宝。世所希有。颇有众生勤加精进。修行此经。速得佛不。文殊师利言。有娑竭罗龙王女。年始八岁。智慧利根。善知众生诸根行业。得陀罗尼。诸佛所说。甚深秘藏。悉能受持。深入禅定。了达诸法。于刹那顷发菩提心。得不退转。辨才无碍。慈念众生犹如赤子。功德具足。心念口演。微妙广大。慈悲仁让。志意和雅。能至菩提。

　　(戒环曰。即修行此经速得佛之证也。龙宫无数菩萨。皆是文殊化度。而独举八岁龙女成佛者。明佛性不问男女。不在老成。不择异类。但根智之利。所造之深。刹那𢌞光。则菩提可至。亦乃破三乘远系。而进其濡滞也)。

　　智积菩萨言。我见释迦如来。于无量劫。难行苦行。积功累德。求菩提道。未曾止息。观三千大千世界。乃至无有如芥子许。非是菩萨舍身命处。为众生故。然后乃得成菩提道。不信此女。于须臾顷。便成正觉。

　　(戒环曰。此执别教之迹。疑圆顿之理)。

　　言论未讫。时龙王女。忽现于前。时舍利弗语龙女言。汝谓不久得无上道。是事难信。所以者何。女身垢秽。非是法器。云何能得无上菩提。佛道悬旷。经无量劫。勤苦积行。具修诸度。然后乃成。又女人身犹有五障。一者不得作梵天王。二者帝释。三者魔王。四者转轮圣王。五者佛身。云何女身。速得成佛。

　　(戒环曰。鹙子依小乘教迹辨难。示为小智释疑故也言佛道悬旷。女身多障。皆小乘教迹也。梵王净行。帝释少欲。魔王坚固。轮王大仁。佛具万德。而女人多染多欲。懦弱妒。具足烦恼。皆反于上。故致五障)。

　　尔时龙女。有一宝珠。价直三千大千世界。持以上佛。佛即受之。龙女谓智积菩萨。尊者舍利弗言。我献宝珠。世尊纳受。是事疾不。答言甚疾。女言。以汝神力。观我成佛。复速于此。当时众会。皆见龙女。忽然之间。变成男子。具菩萨行。即往南方无垢世界。坐宝莲华。成等正觉。三十二相。八十种好。普为十方一切众生。演说妙法。

　　(及南曰。经云法性如大海。不说有是非。凡夫贤圣人。平等无高下。唯在心垢灭。取证如反掌。所以龙女才舍法爱。遂速成佛也)。

　　戒环曰。珠表妙圆真心。持以上佛。表舍法爱也。法爱不存。则妙心无垢。成佛之要。无速于此。故即往南方无垢世界。成等正觉也。

　　智积菩萨。及舍利弗。一切众会。默然信受。

　　(戒环曰。妙法显然神之。孰当不信)。

　　○持品第十三

　　品曰持者。因上宣付显观。故众愿持说。以广道化。初药王等。愿此方持。次声闻众。愿他方持。后大菩萨。愿十方持也。

　　尔时药王菩萨摩诃萨。及大乐说菩萨摩诃萨。与二万菩萨眷属俱。皆于佛前。作是誓言。唯愿世尊。不以为虑。我等于佛灭后。当奉持读诵。说此经典。

　　(戒环曰。此白宝塔品末显难劝持。故药王等发大愿力。不惮其难。而愿佛无虑)。

　　后恶世众生。善根转少。多增上慢。贪利供养。增不善根。远离解脱。虽难可教化。我等当起大忍力。读诵此经。持说书写。种种供养。不惜身命。

　　(及南曰。此领入劫烧接须弥喻难之意。而发誓也)。

　　戒环曰。虽末世恶暴。有如劫烧。上慢心高。有如须弥。难可教化。而誓无所避。故云当起大忍不惜身命。

　　尔时世尊。视八十万亿那由他诸菩萨摩诃萨。

　　(此方他方不该不遍。故青莲𢌞盻意被十方也)。

　　戒环曰。八十万亿。乃一方来集之众。

　　是诸菩萨。皆是阿鞞䟦致。转不退法轮。得诸陀罗尼。即从座起。至于佛前。而作是念。若世尊告来我等持说此经者。当如佛教。广宣斯法。复作是念。佛今默然不见告来。我当云何。时诸菩萨。敬顺佛意。并欲自满本愿。便于佛前。作师子吼。而发誓言。世尊。我等于如来灭后。周旋往反十方世界。能令众生书写此经。受持读诵。解说其义。如法修行。正忆念。皆是佛之威力。唯愿世尊。在于他方。遥见守护。

　　(戒环曰。彼一娑婆。尚怯弊恶。则十方诚难。故归功佛力。复求加护)。

　　○安乐行品第十四

　　万行依于三业。本于智悲。总欲不失其正。则安而乐。不正则危而忧。故依文殊正智正身正意大悲四法。名安乐行品。

　　尔时文殊师利法王子菩萨摩诃萨。白佛言世尊。是诸菩萨。甚为难有。敬顺佛故。发大誓愿。于后恶世。护持读说是法华经。世尊。菩萨摩诃萨。于后恶世。云何能说是经。

　　(及南曰。以文殊请者。示依正智发起正行)。

　　戒环曰。请问云何所行乃能说是经。得无诸难。此发起安乐行法也。

　　佛告文殊师利。若菩萨摩诃萨。于后恶世。欲说是经。当安住四法。

　　(继三业以大悲者。三业既正。则正智真净。［利］得己利。须起大悲。广行利他。智悲相济。乃能演说是经。得无诸难)。

　　戒环曰。即四安乐行也。一正身行。二正语行。三正意行。四大悲行。

　　一者安住菩萨行处。亲近处。能为众生。演说是经。

　　(及南曰。趣操之谓近。二者不违于道。是谓菩萨行处近处。此身行之要也)。

　　戒环曰。二处各有事行理行。非事无以涉俗。非理无以契真。理事兼通。真俗不碍。然后利生弘法。触处安乐矣。

　　文殊师利。云何名菩萨摩诃萨行处。若菩萨摩诃萨。住忍辱地。柔和善顺。而不卒暴。心亦不惊。

　　(及南曰。此言事行也)。

　　(祥迈曰。行处必住忍者。六度适时为用。而涉难莫尚于忍。盖趋事而动。则悔吝生焉。故须忍以御之)。

　　戒环曰。行处必住忍辱者。盖能忍故。于刚能柔。而物不能挫。于逆能顺。而物不能害。于事能审。而所施不暴。于微能察。而所遇不惊。由是克成安乐行也。

　　又复于法无所行。而观诸法如实相。亦不行不分别。是名菩萨摩诃萨行处。

　　(及南曰。此言理行也)。

　　(及南曰。虽行是法。而不住相。名无所行。盖有所则有能。能所角立。物我成敌。则患难生。而安乐丧矣)。

　　戒环曰。法。指一切行法也。观自所行之法。而观诸法也。如实相。即无所观。亦不行。言亦无所行也。不分别。即情识都忘。是非双泯。菩萨趣操。如是而已。

　　云何名菩萨摩诃萨近处。菩萨摩诃萨。不亲近国王王子大臣官长。不亲近诸外道梵志尼犍子等。及造世俗文笔。赞咏外书。及路伽耶陀。逆路伽耶陀者。

　　(及南曰。此言事行。以戒定为体。不亲近国王等。戒近权势也。不亲近诸［近］道等。戒近外道也)。

　　戒环曰。虽外护可尊。恐挟势妨道。苟志于此。则身处山林。心悬魏阙。能暂安乐乎。不亲外道。息异见也。不造俗文。绝异端也。远恶议难。离曲辩也。

　　复次菩萨摩诃萨。观一切法空。如实相。不颠倒。不动不退不转。

　　(及南曰。合次文言理行。即第二近处。初亲近处。以戒定为体。第二近处。以观智为体。所以融前戒定。使圆契实相。乃成妙行也)。

　　(及南曰。心法一也。以倒心观之。则妄境纷拏。以实相观之。则真机自寂。是故修安乐行。贵如实观)。

　　戒环曰。一切诸法。当体真净。不受一尘曰空。无动无坏。离诸幻妄曰实相。菩萨观一切法空。如其实相无所加损。故见不颠倒。而心无动转也。见不颠倒。即颂所谓亦不分别诸法有无是非等也。心无动转。即颂所谓摄心不动如须弥山也。盖心法本寂。相待成摇。由见颠倒。则以法为有生有起。故于心有动有转。若云驶故月运也。能如实观。则于心不动不退。而了法不生不起。若风止则波澄也。

　　如虚空。无所有性。一切语言道断。不生不出不起。无名无相。实无所有。无量无边无碍无障。但以因缘有。从颠倒生。故说常乐观如是法相。是名菩萨摩诃萨第二亲近处。

　　(偈云观一切法。皆无所有。犹如虚空。无有坚固。不生不出。不动不退。常住一相。是名近处)。

　　(及南曰。虚空无所有性。至无碍无障等。常住一相。谓无生出。动退等。异也)。

　　戒环曰。无所有性者。生出起灭名相等性皆无也。名相皆无。则诠示不及。故语言道断。无量无边。言如空之不可穷极也。无碍无障。言如空之不可分辩也。实相如是。何言说之能及耶。则凡可说者。但是从缘而有。颠倒之法。当知不从缘有。不从倒生者。竟不可说也。常如是观。乃能融前事行。以成妙行。

　　又文殊师利。菩萨摩诃萨。于后末世。法欲灭时。受持读诵斯经典者。无怀嫉妒謟诳之心。

　　(祥迈曰。嫉妒謟诳下。至戏论诸法。皆意地微细邪行。故须正之也)。

　　戒环曰。法欲灭时。世道交丧。邪暴交作。人多嫉謟。则学佛者。易见轻骂。而求其长短。故戒持经者。无怀嫉謟。乃因时制行。所以息业也。

　　若比丘。比丘尼。优婆塞。优婆夷。求声闻者。求辟支佛者。求菩萨道者。无得恼之。令其疑悔。语其人言。汝等去道甚远。终不能得一切种智。所以者何。汝是放逸之人。于道懈怠故。

　　(及南曰。四众有求三乘者。当随机与进趣。忽恼之令失善利。从语其人言下。皆恼之之事)。

　　又亦不应戏论诸法。有所诤竞。当于一切众生。起大悲想。于诸如来。起慈父想。于诸菩萨。起大师想。于十方诸大菩萨。常应深心恭敬礼拜。于一切众生。平等说法。以顺法故。不多不少。乃至深爱法者。亦不为多说。

　　(及南曰。颠倒分别诸法有无。名戏论诤竞。皆为意业。故应息之)。

　　戒环曰。悲想。则愍其迷沦。而思济也。父想。则依其法化。而求怙也。师想。则景其道行。而思济也。于大菩萨。为其愍众行道。深心利物。故应深心敬之。平等言不党。顺法言称理。虽后深爱。当量所堪。贵不失人。亦不失言。

　　文殊师利。是菩萨摩诃萨。于后末世法欲灭时。有成就是第三安乐行者。说是法时。无能恼乱。得好同学。共读诵是经。亦得大众而来听受。

　　(戒环曰。文殊下。言必使无难之效也。得好同学下。行是行故。乐而得朋。宽而得众)。

　　听已能持。持已能诵。诵已能说。说已能书。若使人书。供养经卷。恭敬尊重赞叹。

　　(戒环曰。此使法利展转浸广。则法虽欲灭末。故应成就是第三行)。

　　又文殊师利。菩萨摩诃萨。于后末世法欲灭时。有持是法华经者。于在家出家人中。生大慈心。于非菩萨人中。生大悲心。

　　(及南曰。大乘修行。初皆以智正行。终皆以悲成智。故四安乐行。先依正智正业。而后大悲利生也)。

　　戒环曰。此言或生大慈。或生大悲者。慈能与乐。悲能愍济四众。信解佛法。名在家菩萨出家菩萨。阐提不信。名非菩萨。以能信解故。生大慈而与之法乐。以阐提故。生大悲而愍其迷失也。

　　应作是念。如是之人。则为大失。如来方便随宜说法。不闻不知不觉。不问不信不解。其人虽不问不信不解是经。我得阿耨多罗三藐三菩提时。随在何地。以神通力智慧力引之。令得住是法中。

　　(此皆愍其迷失也。随宜说法。即开三显一之法也。不闻不知不觉。言昏迷自障。不问不信不解。言颛蒙自堕。然彼虽不问不解。菩萨大悲。誓终济度)。

　　文殊师利。是法华经。于无量国中。乃至名字不可得闻。何况得见受持读诵。

　　(戒环曰。此叹难遇也如此。所以愍其不信不解为大失)。

　　文殊师利。譬如强力转轮圣王。欲以威势降伏诸国。而诸小王不顺其命。时转轮王。起种种兵而往讨伐。

　　(及南曰。此喻意明是经所以难闻难见者。为阴魔炽盛。多怨难信。不妄说故)。

　　戒环曰。轮王譬化身佛。诸国譬五阴境。小王譬五阴等魔。不顺其命。譬无明烦恼未调伏也。以威不行。而起兵讨伐。譬但以如来知见力无畏法。不能摄伏诸微细惑。故设三乘断治之法。是谓起种种兵。

　　王见兵众战有功者。即大欢喜。随功赏赐。或与田宅聚落城邑。或与衣服严身之具。或与种种珍宝。金银琉璃。𤥭璖玛瑙。珊瑚琥珀。象马车乘。奴婢人民。

　　(戒环曰。此譬三乘之众。能伏阴魔。随功浅深。获诸法利。唯未与说一乘法也)。

　　唯髻中明珠。不以与之。所以者何。独王顶上有此一珠。若以与之。王诸眷属。必大惊怪。

　　(明珠用镇宝位。妄与则王属惊怪。法华佛佛授手。妄说则众心惊疑)。

　　文殊师利。如来亦复如是。以禅定智慧力。得方国土。王于三界。而诸魔王不肯顺伏。如来贤圣诸将。与之共战。

　　(及南曰。如轮王振威。小王不顺。遂起种种兵法)。

　　戒环曰。国土即法界真境。贤圣将指三乘众也。

　　其有功者。心亦欢喜。于四众中。为说诸经。令其心悦。赐以禅定解脱无漏根力之诸法之财。又复赐与涅槃之城。言得灭度。引导其心。令皆欢喜。而不为说是法华经。

　　(戒环曰。如随功赏赐。而不与髻珠也。无漏根力。即五根五力。诸法之财。通指道品利用之法。涅槃城。即中道止息之权果)。

　　文殊师利。如转轮王。见诸兵众有大功者。心甚欢喜。以此难信之珠。久在髻中。不妄与人。而今与之。

　　(戒环曰。言难信珠者。赐非其宜。则大惊怪)。

　　如来亦复如是。于三界中。为大法王。以法教化一切众生。见贤圣军。与五阴魔烦恼魔死魔共战。有大功勋。灭三毒。出三界。破魔网。尔时如来亦大欢喜。此法华经。能令众生至一切智。一切世间多怨难信。先所未说。而今说之。

　　(戒环曰。魔罗此云杀者。谓能与苦难。杀人慧命也。烦恼魔为生死因。阴魔死魔为生死果。故灭之破之。即出三界也。多怨为众魔未伏。难信为群机未淳)。

　　文殊师利。此法华经。是诸如来第一之说。于诸说中最为甚深。末后赐与。如彼强力之王久护明珠。今乃与之。

　　(戒环曰。第一之说。如顶上一珠。末后赐与。如久［持］大功)。

　　文殊师利。此法华经。诸佛如来秘密之藏。于诸经中最在其上。长夜守护。不妄宣说。始于今日。乃与汝等而敷演之。

　　(戒环曰。秘密如藏髻中。最上如在王顶。四十余年于生死长夜。守此待机。故云长夜守护)。

　　○从地涌出品第十五

　　娑婆界。有六万恒沙菩萨。从无数劫。修佛智慧。是释尊所化。常乐静处。勤行精进。故不依人天。而住下方空中。以示常乐。深知无有障碍也。全显妙法所化之迹。故以涌出名品。

　　尔时他方国土诸来菩萨摩诃萨。过八恒河沙数。于大众中起。白佛言。世尊。若听我等于佛灭后。在此娑婆世界。勤加精进。护持读诵。书写供养是经典者。当于此土而广说之。

　　(戒环曰。此法集之众。欲从他方来此持经)。

　　尔时佛告诸菩萨摩诃萨众。止。不须汝等护持此经。所以者何。我娑婆世界。自有六万恒河沙等菩萨摩诃萨。一一菩萨。各有六万恒河沙眷属。是诸人等。能于我灭后。护持读诵广说此经。

　　(戒环曰。佛止之者。非有违拒。为将显迹显法故也。显迹者。显佛所化示彼来仪。显法者。此固圆足无待于外)。

　　佛说是时。娑婆世界。三千大千国土。地皆震裂。而于其中。有无量千万亿菩萨摩诃萨。同时涌出。

　　(戒环曰。深智现前。大千不碍)。

　　是诸菩萨。身皆金色。三十二相。无量光明。先尽在此娑婆世界之下。此界虚空中住。

　　(戒环曰。在此娑婆界下方空中住。以示常乐深智无有障碍也)。

　　是诸菩萨。闻释迦牟尼佛所说音声。从下发来。

　　(戒环曰。此乃文殊所谓心闻洞十方也)。

　　戒环曰。此以真说。彼以心闻。

　　是诸菩萨。从地出已。各诣虚空七宝妙塔。多宝如来释迦牟尼佛所。到已。向二世尊。及至诸宝树下师子座上佛所。亦皆作礼。合掌恭敬。以诸菩萨种种赞法。而以赞叹。住在一面。欣乐瞻仰于二世尊。是诸菩萨摩诃萨。从初踊出。以诸菩萨种种赞法。而赞于佛。如是时间。经五十小劫。是时释迦牟尼佛。嘿然而坐。及诸四众。亦皆默然。五十小劫。佛神力故。令诸大众谓如半日。

　　(华严云。一念普观无量劫。无去无来亦无住。如是了知三世事。超诸方便成十力。夫能一念普观无去来住。则了斯延促皆方便耳)。

　　戒环曰。圣人神智方便法门。能延一日以为一劫。能促一劫以为一日。盖道无迁变。清有顷久。犹如梦人。不移一时。而梦历多岁。则顷久之情。初无定也。故圣人对机。示现延促。而本无延促。所言菩萨赞佛经劫。则于促示延耳。又令大众谓如半日。则于延现促耳。所以然者。将欲显发宣示诸佛智慧自在神通之力。使忘延促之情。而深证实相故也。

　　尔时四众。亦以佛神力故。见诸菩萨。遍满无量。百千万亿国土虚空。

　　(及南曰。四众肉眼碍而非通。而能见无量国土者。假佛通力故也)。

　　戒环曰。夫于众一多牙陈。于时延促牙现。于见通碍牙用者。以明物量无穷。时无止。分无常。而警发常情。使去其倒心限意。依无碍智。圆融妙达。繇是进契寿量秘说。而得入佛慧。成就佛身故也。是故此品事法。虽为显迹劝持。又为寿量引发也。

　　是菩萨众中。有四导师。一名上行。二名无边行。三名净行。四名安立行。是四菩萨。于其众中。最为上首唱导之师。在大众前。各共观释迦牟尼佛。而问讯言。世尊。少病少恼安乐行不。所应度者受教易不。不令世尊生疲劳耶。

　　(戒环曰。此问居堪忍。与民同患之事也)。

　　尔时世尊。于菩萨大众中。而作是言。如是如是。如来安乐。少病少恼。诸众生等易可化度。无有疲劳。所以者何。是诸众生。世世已来。常受我化。亦于过去诸佛。供养尊重。种诸善根。此诸众生。始见我身。闻我所说。即皆信受。入如来慧。除先修习学小乘者。如是之人。我今亦令得闻是经。入于佛慧。

　　(戒环曰。言世世受化。正显寿量本门所化。言亦于过去种善则兼明智胜会中所化。以化缘深故。始见始闻。即皆信受)。

　　尔时释迦牟尼分身诸佛。从无量千万亿他方国土来者。在于八方诸宝树下师子座上。结加趺座。其佛侍者。各各见是菩萨大众。于三千大千世界。四方从地踊出。住于虚空。各白其佛言。世尊。此诸无量无边阿僧祇菩萨大众。从何所来。尔时诸佛各告侍者。且待须臾。有菩萨摩诃萨。名曰弥勒。释迦牟尼佛之所授记。次后作佛。已问斯事。佛今答之。汝等自当因是得闻。

　　(戒环曰。此他众疑问也)。

　　(及南曰各白其佛。白分身也)。

　　尔时释迦牟尼佛。告弥勒菩萨言。善哉善哉。阿逸多。乃能问佛如是大事。汝等当共一心。被精进铠。发坚固意。如来今欲显发宣示诸佛智慧。诸佛自在神通之力。诸佛师子奋迅之力。诸佛威猛大势之力。

　　(及南曰。弥勒姓也。号阿逸多。此云无能胜。大事者。智慧神通奋迅威猛。所化多众之事也)。

　　(此宣释迦化迹。而言诸佛者。佛佛道同故也)。

　　戒环曰。将欲宣示。先令被精进铠等者。戒使勇锐谛听。无以趣深而生疑退也。下云。我于娑婆得菩提已。教化成就如是多众。即总宣示。广在后文也。宣示诸佛智慧。即寿量偈云。我智力如是。慧光照无量是也。诸佛自在神通。即方便现涅槃。而实不灭度是也。师子奋迅之力。即常说法教化无数亿众生是也。威猛大势之力。即令颠倒众生。虽近而不见是也。

　　尔时世尊。告弥勒菩萨。我今于此大众。宣告汝等。阿逸多。是诸大菩萨摩诃萨。无量无数阿僧祇。从地踊出。汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心。令发道意。

　　(戒环曰。此答谁说法教化。从谁初发心)。

　　此诸菩萨。皆于是娑婆世界之下。此界虚空中住。

　　(戒环曰。此答愿说所从国土名号)。

　　于诸经典。读诵通利。思惟分别正忆念。

　　(及南曰。此乃称其德也)。

　　戒环曰。于诸经典。能读以取其理。诵以通其义。思惟以精之。正念以持之。则其德足称矣。

　　尔时弥勒菩萨摩诃萨。及无数诸菩萨等。心生疑惑。怪未曾有。而作是念。云何世尊于少时间。教化如是无量无边阿僧祇诸大菩萨。令住阿耨多罗三藐三菩提。即白佛言。世尊。如来为太子时。出于释宫。去伽耶城不远。坐于道场。得成阿耨多罗三藐三菩提。从是已来。始过四十余年。世尊云何于此少时。大作佛事。以佛势力。以佛功德。教化如是无量大菩萨众。当成阿耨多罗三藐三菩提。世尊。此大菩萨众。假使有人。于千万亿劫。数不能尽。不得其边。斯等久远已来。于无量无边诸佛所。植诸善根。成就菩萨道。常修梵行。世尊。如此之事。世所难信。

　　(及南曰。此乃执迹生疑也)。

　　(及南曰。此乃迷寿量远因。故有此疑也)。

　　(戒环曰。执伽耶近迹。故有此难)。

　　譬如有人。色美发黑。年二十五。指百岁人。言是我子。其百岁人。亦指年少。言是我父。生育我等。是事难信。

　　(及南曰。必言二十五及百岁者。取其少犹未壮。老已过耄。益见相违也)。

　　戒环曰。父少。譬释尊阐化之近。子老。譬涌出成德之久。化近力久。理不相当。

　　佛亦如是。得道已来。其实未久。而此大众诸菩萨等。已于无量千万亿劫。为佛道故。勤行精进。善入出住无量百千万亿三昧。得大神通。久修梵行。善能次第习诸善法。巧于问答。人中之宝。一切世间甚为希有。今日世尊。方云得佛道时。初令发心。教化示导。令向阿耨多罗三藐三菩提。世尊得佛未久。乃能作此大功德事。

　　(戒环曰。得佛未久。合父少也。而此大众至甚为希有。合子老也。今日世尊至能作大事。合相违也。善入出住者。于无量三昧。或入或出或住。妙用自在)。

　　○如来寿量品第十六

　　前情疑久近。见起生灭。故不能契如实本际。此释其疑滞。使知如来本无生灭。伽耶之化。特为机所受之命。法华经称性无量。故曰如来寿量品。

　　尔时佛告诸菩萨。及一切大众。汝等当信解如来诚谛之语。又复告诸大众。汝等当信解如来诚谛之语。又复告诸大众。汝等当信解如来诚谛之语。

　　(戒环曰。以寿量之本趣深难信故。再三发之。心实曰诚。言当曰谛)。

　　一切世间天人。及阿修罗。皆谓今释迦牟尼佛。出释氏宫。去伽耶城不远。坐于道场。得阿耨多罗三藐三菩提。然我实成佛已来。无量无边百千万亿那由他劫。

　　(及南曰。此言世间但见其迹。而不知本实无量)。

　　譬如五百千万亿那由他阿僧祇三千大千世界。假使有人。抹为微尘。过于东方五百千万亿那由他阿僧祇国。乃下一尘。如是东行。尽是微尘。诸善男子。于意云何。是诸世界。可得思惟校计。知其数不。

　　(戒环曰。此如智胜尘墨之喻)。

　　弥勒菩萨等。俱白佛言。世尊。是诸世界。无量无边。非算数所知。亦非心力所及。一切声闻辟支佛。以无漏智。不能思惟知其限数。我等住阿鞞䟦致地。于是事中。亦所不达。世尊。如是诸世界。无量无边。尔时佛告大菩萨众。今当分明宣语汝等。是诸世界。若着微尘。及不著者。尽以为尘。一尘一劫。我成佛已来。复过于此。百千万亿那由他阿僧祇劫。

　　(戒环曰。正明佛寿无量也。诸佛寿量悉皆无量。众生寿量亦复如是。但迷其智故。妄逐生死。如一堕地狱至无数劫。岂非无量寿耶。苟不迷堕。则与佛无别矣)。

　　自从是来。我常在此娑婆世界。说法教化。亦于余处百千万亿那由他阿僧祇国。导利众生。

　　(及南曰。娑婆及万亿国。无非净土。因一法界。未尝坏灭。其有坏灭。皆别业妄见)。

　　戒环曰。自从是来。谓从尘劫成佛已来。言常在此。又在余处。则不唯身相常住。亦显国土常住也。

　　诸善男子。如来所演经典。皆为度脱众生。或说己身。或说他身。或示己身。或示他身。或示己事。或示他事。诸所言说。皆实不虚。

　　(及南曰。此言所演经典。说虽异同。理无不实也)。

　　戒环曰。己谓释迦。他谓诸佛。说见于言。示见于行。

　　所以者何。如来如实知见三界之相。无有生死若退若出。亦无在世及灭度者。非实非虚。非如非异。不如三界见于三界。如斯之事。如来明见无有错谬。以诸众生。有种种性。种种欲。种种行。种种忆想分别故。欲令生诸善根。以若干因缘譬喻言词。种种说法。所作佛事。未曾暂废。

　　(及南曰。释上理无不实。而说有异同也)。

　　(及南曰。所作佛事。指说示不同之事)。

　　戒环曰。三界万法。不容拟心。以众生妄见。则种种纷纭。以如来实见。则以切真寂。无有生死乃至灭度者。不以生灭相见也。不如三界见于三界者。不以往来相见也。既明见无滞。则宜无异说。特以众生性欲行想之心。种种不同故说示教化之迹。亦种种不同也。

　　诸善男子。我本行菩萨道。所成寿命。今犹未尽。复倍上数。然今非实灭度。而便唱言当取灭度。如来以是方便。教化众生。

　　(及南曰。此叙唱灭意也)。

　　所以者何。若佛久住于世。薄德之人。不种善根。贫穷下贱。贪着五欲。入于忆想妄见网中。若见如来常在不灭。便起憍恣。而怀厌怠。不能生难遭之想。恭敬之心。是故如来。以方便说。

　　(戒环曰。释唱灭意也。贫穷下贱。言之功德财。忆想妄见。为生死网。即见惑思惑也)。

　　比丘当知。诸佛出世。难可值遇。所以者何。诸薄德人。过无量百千万亿劫。或有见佛。或不见者。以此事故。我作是言。诸比丘。如来难可得见。斯众生等闻如是语。必当生于难遭之想。心怀恋慕。渴仰于佛。便种善根。是故如来虽不实灭。而言灭度。

　　(及南曰。言难值遇。乃警之令渴仰种善也)。

　　又善男子。诸佛如来。法皆如是。为度众生。皆实不虚。

　　(戒环曰。明［珠］佛利生善权皆如是也)。

　　譬如良医。智慧聪达。明炼方乐。善治众病。

　　(行简子曰。法华种种譬喻。种种皆入妙。余开世方便较然矣。此与火宅之喻。同出机轴)。

　　戒环曰。佛如医师。教如医方。理如妙药。种种性欲行想分别。是谓众病。佛能以若干缘喻。随其所宜发药。而蠲除之。是谓良医善治也。

　　其人多诸子息。若十二十乃至百数。以有事缘。远至余国。诸子于后饮他毒药。药发闷乱。宛转于地。

　　(及南曰。火宅之子。对三乘言。故数止三十。良医之子。对众生言。故兼至百数)。

　　戒环曰。医师远适。而诸子饮毒。犹宅主近出。而其家失火也。饮他毒药。喻随顺邪法。宛转于地。喻轮堕诸趣。

　　是时其父。还来归家。诸子饮毒。或失本心。或不失者。遥见其父。皆大欢喜。拜跪问讯。善安隐归。我等愚痴。误服毒乐。愿见救疗。更赐寿命。父见子等苦恼如是。依诸经方。求好药草。色香美味皆悉具足。捣筛和合。与子令服。而作是言。此大良药。色香美味皆悉具足。汝等可服。速除苦恼。无复众患。

　　(及南曰。圣人病。人之病。忧人之忧。调御之德。盖见于此)。

　　戒环曰。三界之家。佛所旧化。故云来归。彼中邪毒深者。失其良心。浅者虽或未失。亦为恶习所障。未能亲造觉体。故云遥见。愿赐寿命。即冀不夭阏于横邪也。发药除苦。即令其断惑而证真也。依诸佛经济之方。求圣贤断治之药。显性空之真色。示戒定之五香。品乳酪之五味。无不具足也。捣者。折刚为柔。筛者。化粗入细。和合令服。则无矫佛之失。色味香美。则无瞑眩之毒。

　　其诸子中不失心者。见此良药色香俱好。即便服之。病尽除愈。余失心者。见其父来。虽亦欢喜问讯。求索治病。然与其药。而不肯服。所以者何。毒气深入。失本心故。于此好色香药。而谓不美。

　　(戒环曰。此喻化有□)。

　　父作是念。此子可愍。为毒所中。心皆颠倒。虽见我喜求索救疗。如是好药。而不肯服。我今当设方便。令服此药。即作是言。汝等当知。我今衰老。死时已至。是好良药。今留在此。汝可取服。勿忧不差。作教教已。复至他国。遣使还告。汝父已死。

　　(戒环曰。此喻权示灭)。

　　(偈谓我为世父。救诸苦患者。为凡夫颠倒。实在而言灭。此也)。

　　(及南曰。留药喻遗教。去国喻示灭)。

　　是时诸子闻父背丧。心大忧恼。而作是念。若父在者。慈愍我等。能见救护。今者舍我远丧他国。自惟孤露无复恃怙。常怀悲感。心遂醒悟。乃知此药色味香美。即取服之。毒病皆愈。

　　(戒环曰。此喻感问从化)。

　　(行简子曰。人情常忽于所赖。常感于去思。往往如此)。

　　其父闻子悉已得差。寻便来归。咸使见之。

　　(戒环曰。此喻障尽见佛)。

　　及南曰。水澄月现。亦何去来。

　　诸善男子。于意云何。颇有人能说此良医虚妄罪不。不也。世尊。

　　(戒环曰。此覆审诞信)。

　　佛言。我亦如是。成佛已来。无量无边百千万亿那由他阿僧祇劫。为众生故。以方便力。言当灭度。亦无有能如法说我虚妄过者。

　　(戒环曰。导迷贵权。于法无过)。

　　○分别功德品第十七

　　造道证性。浅深不同。佛为随根称扬之。故曰分别功德。

　　尔时大会。闻佛说寿命劫数长远如是。无量无边阿僧祇众生。得大饶益。

　　(戒环曰。得大饶益。如下所说)。

　　于是世尊。告弥勒菩萨摩诃萨。阿逸多。我说是如来寿命长远时。六百八十万亿那由他恒河沙众生。得无生法忍。

　　(戒环曰。因闻寿量。了无生灭。以无生法忍可成行。无了无忍。名为法忍。忍者行之成名)。

　　复有千倍菩萨摩诃萨。得闻持陀罗尼门。

　　(行简子曰。此门字。即圆觉所谓陀罗尼门。得出一切是也)。

　　戒环曰。一闻千悟。得大总持。诸余总持。自此而出。故谓之门。

　　佛说是诸菩萨摩诃萨。得大法利时。于虚空中。雨曼陀罗华。摩诃曼陀罗华。以散无量百千万亿宝树下。师子座上诸佛。并散七宝塔中师子座上释迦牟尼佛。及久灭度多宝如来。亦散一切诸大菩萨。及四部众。又雨细抹旃檀沉水香等。于虚空中。天鼓自鸣。妙声深远。又雨千种天衣。垂诸璎珞。真珠璎珞。摩尼珠璎珞。如意珠璎珞。遍于九方。众宝香炉。烧无价香。自然周至供养大会。一一佛上。有诸菩萨。执持幡盖。次第而上至于梵天。是诸菩萨。以妙音声。歌无量颂。赞叹诸佛。

　　(戒环曰。诸瑞皆从空雨。遍于九方。乃助显寿量法利如空无边。不可得而思议也。故弥勒赞曰。世尊说寿量。不可思议法。多有所饶益。如［虚］无边。言九方者。除下方。非法会所。菩萨执幡上至梵天。言其满空供养赞叹也)。

　　尔时佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。所得功德。无有限量。

　　(戒环曰。解寿量说即得不坏体。证真常用。故功无限量)。

　　又阿逸多。若有闻佛寿命长远。解其言趣。是人所得功德。无有限量。能起如来无上之慧。何况广闻是经。若教人闻。若自持。若教人持。若自书。若以华香璎珞幢幡缯盖香油苏灯。供养经卷。是人功德无量无边。能生一切种智。

　　(及南曰。寿量之说。趣在断生灭见。显真常体。苟能明解。则起无上慧。等同如来。故功无限量)。

　　戒环曰。闻佛寿命。则断生灭见。显真常体。能起上慧而已。广闻是经。则具四知见。尽一乘道。故能生种智也。然世之闻持不计。而果能起上慧生种智者。谁耶。是亦遇王膳而不餐。得衣珠而醉卧。惜哉。

　　阿逸多。若人闻我说寿命长远。深心信解。则为见佛常在耆阇崛山。共大菩萨诸声闻众围绕说法。

　　(戒环曰。生灭见尽。则真常之相。触目宛然)。

　　又见此娑婆世界。其地琉璃。坦然平正。阎浮檀金以界八道。宝树行列。诸台楼观皆悉宝成。其菩萨众咸处其中。若有能如是观者。当知是为深信解相。

　　(戒环曰。秽净情忘。则胜妙之境。举步皆是)。

　　戒环曰。身土实相。本自一如。生灭秽净。皆出情见。故见尽情忘。则真常之相。胜妙之境。触处现前。非深信解寿量秘说。莫预于此。

　　○随喜功德品第十八

　　随喜者。谓未能一心听读如说修行。但随其所闻。喜为人说。随其所教。喜须臾闻。闻获胜福。故以命品。

　　尔时弥勒菩萨摩诃萨。白佛言。世尊。若有人闻是法华经随喜者。得几所福。尔时佛告弥勒菩萨摩诃萨。阿逸多。如来灭后。若比丘。比丘尼。优婆塞。优婆夷。及余智者。若长若幼。闻是经随喜已。从法会出。至于余处。若在僧坊。若空闲地。若城邑巷陌。聚落田里。如其所闻。为父母宗亲善友知识。随力演说。是诸人等。闻已随喜。复行转教。余人闻已。亦随喜转教。如是展转至第五十。

　　(戒环曰。法会初闻。从师亲授。其福最胜。随喜转教。则去师渐远。至第五十。言又甚远。而福亦无量。如下所校三校。最后福五)。

　　阿逸多。其第五十善男子善女人。随喜功德。我今说之。汝当善听。若四百万亿阿僧祇世界。六趣四生众生。卵生胎生湿生化生。若有形无形。有想无想。非有想非无想。无足二足四足多足。如是等在众生数者。有人求福。随其所欲。娱乐之具。皆给与之。一一众生。与满阎浮提金银琉璃。砗磲玛瑙。珊瑚琥珀。诸妙珍宝。及象马车乘。七宝所成宫殿楼阁等。

　　(戒环曰。僧祇世界。生类不穷。而能以宝物等施。其福多矣。天人鬼畜分为六趣。胎卵湿化总为四生。而形想等类预焉。自胎卵至非无想。通该三界十种异生)。

　　如是布施满八十年已。而作是念。我已施众生娱乐之具。随意所欲。然此众生。皆已衰老。年过八十。发白面皱。将死不久。我当以佛法而训导之。即集此众生宣布法化。示教利喜。一时皆得须陀洹道。斯陀含道。阿罗汉道。尽诸有漏。于深禅定皆得自在。具八解脱。

　　(戒环曰。既以财施。复以法施。令得圣果。则其福倍多)。

　　○法师功德品第十九

　　此言五种功备。六千德圆。可为为模范。故曰法师功德。前法师品。依持经人以彰圆记。此依持经人以彰圆德。名同而义则异也。

　　尔时佛告常精进菩萨摩诃萨。若人受持是法华经。若读若诵。若解说。若书写。是人当得八百眼功德。千二百耳功德。八百鼻功德。千二百舌功德。八百身功德。千二百意功德。以是功德庄严六根。皆令清净。

　　(祥迈曰。千二八百。此乃攘依世论数量。以显妙用大略而已。使由常眼对色。而开佛智见。常耳闻声。而得其实相。则众尘不隔。十方廓然。万象莫逃。大千圆照。则千二八百之功。无足论矣。如经云。父母所生眼。悉见三千界。何复三分之阙。八百之劣耶。故知此体。本绝数量也)。

　　戒环曰。持法华者。开佛知见。则见闻觉知。无非真觉。证诸实相。则色香味触。无非真法。以真觉对真法。则万象彻照。大千一视。故圆持功成。即得六根清净功德。自非精心不杂。进道不倦。未易能致。故告常精进菩萨也。数有千二八百者。众生世界。依器世界而立。以识妄为界。故有四方。身相迁流。故有三世。惟世与界。二者相涉。三世四方。宛转十二。依十二数。流变三叠。成千二百。圆持功成。每根各全其用。故有千二功德。然复于中克定优劣。以眼见前傍。而不及后。鼻息出入。阙于中交。身合能觉。离不知触。皆三分阙一。故唯八百功德。

　　是善男子。父母所生清净肉眼。见于三千大千世界。内外所有山林河海。亦见其中一切众生。及业因缘果报生处。悉见悉知。

　　(行简子曰。清净肉眼。有生皆具。凡能开佛知见。证诸实相。则大千一切莫不历然。此其现量也。以迹明之。人人知见。若离前尘。本无限碍。且日月之高。太虚之远。不知其几千万里。苟无所蔽。目能见之。而意之所缘。其疾俯仰之间。再抚四海之外。非假贤智。凡人能知。则六根之用。广大灵通。固如是也)。

　　戒环曰。父母所生。即人人本具者。清净肉眼。即众尘不隔者。众尘不隔。则正智现前。故大千内外。一切色像。悉见悉知。所谓应眼时如千日。万象不能逃影质者。此也。问理则然矣。事若之何。曰六湛圆明。本所功德。现量如是。但随所证耳。夫小罗汉见小千。大罗汉见大千。辟支见百佛世界。菩萨见百千佛界。如来见微尘国土。非独果礼也。阿那律陀不离父母生身。而能观大千。犹如掌内。则其中一切。乌乎不见。盖尘消觉净。冥极则一。夫何理然而事不然哉。楞严曰。逆彼业流。得循圆通。与不圆根。日劫相倍。即不可狥于业流。以不圆根而疑经之说也。诚知眼力如是。则下之五根。不假详论。

　　复次常精进。若善男子。受持此经。若诵若读。若解说若书写。得千二百耳功德。以是清净耳。闻三千大千世界。内外种种语言音声。

　　(戒环曰。六湛实相。在眼圆照。在耳圆通)。

　　以要言之。三千大千世界中。一切内外所有诸声。虽未得天耳。以父母所生清净常耳皆悉闻知。如是分别种种音声。而不坏耳根。

　　(戒环曰。信谓应耳时如幽谷。大小音声无不足也。不坏耳根者。虽分别种种［种］。而耳根于中本相如故。无坏无杂。此耳之实相也)。

　　复次常精进。若善男子。受持是经。若读若诵。若解说若书写。成就八百鼻功德。以是清净鼻根。闻于三千大千世界。上下内外种种诸香。虽闻此香。然于鼻根不坏不错。若欲分别为他人说。忆念不谬。

　　(戒环曰。清净。言众尘不隔湛圆。故大千俱闻)。

　　(及南曰。不坏不错。言无坏无杂也)。

　　戒环曰。华严鬻香长者。善能别知天人龙鬼所有诸香。治诸病香。断诸恶香。乃至一切菩萨差别地位香。悉皆了达。得调和香法门。表于善恶熏习之法。一切通达。而调治和融。以成万德法身香也。今鼻根功德。能知天上人间诸香。乃至菩萨身香。亦表持法华者。能通达异习。和融众妙。而证万德法身之香欤。

　　复次常精进。若善男子。受持是经。若读若诵。若解说若书写。得千二百舌功德。若好若丑。若美不美。及诸苦涩物。在其舌根。皆变成上味。如天甘露。无不美者。

　　(戒环曰。好丑苦涩。皆属妄尘。于此无染。得清净舌。则苦涩美恶皆成法味)。

　　复次常精进。若善男子。受持是经。若读若诵。若解说若书写。得八百身功德。得清净身。如净琉璃。众生喜见。

　　(戒环曰。于是体中能知琉璃不容纤翳。则孰不喜见)。

　　其身净故。三千大千世界众生。生时死时。上下好丑。生善处恶处。悉于中现。

　　(戒环曰。净言不为情尘染蔽也。不以情尘自蔽。则当体无所不现。［二］三界形色)。

　　及铁围山。大铁围山。弥楼山。摩诃弥楼山等诸山。及其中众生。悉于中现。若声闻辟支佛菩萨诸佛说法。皆于身中。现其色像。

　　(楞严云。浮尘幻化。虚妄称相。妙觉明体。常自莹然。含吐十方。循业发现。故得是体者。无所不现)。

　　戒环曰。昔者阿难大众。蒙佛开示。身心荡然。得无𦊱碍。各各自知心遍十方。含容万有。反观父母所生之身。如大虚一尘。巨海一沤。起灭无从。了然不碍。此其证也。

　　复次常精进。若善男子。如来灭后。受持是经。若读若诵。若解说若书写。得千二百意功德。以是清净意根。乃至闻一偈一句。通达无量无边之义。

　　(戒环曰。闻一句。而达无量义。盖无量义。不出一句)。

　　解是义已。能演说一句一偈。至于一月四月。乃至一岁。诸所说法。随其义趣。皆与实相。不相违背。若说俗间经书治世语言资生业等。皆顺正法。

　　(及南曰。或一月一际一岁。而演一句偈。用意根精了。达无量义也)。

　　戒环曰。九旬谈妙。盖得诸此。西天岁分三际。谓雨际热际寒际。四月即一际也。证意实相。则诸所说法无非实相。故不相违背。虽说俗事。亦顺正法。

　　三千大千世界。六趣众生。心之所行。心所动作。心所戏论。皆悉知之。

　　(戒环曰。由意清净故。他心通也。所行即循常心也。动作即感变心也。戏论即分别也)。

　　虽未得无漏智慧。而其意根清净如此。是人有所思惟筹量言说。皆是佛法。无不真实。亦是先佛经中所说。

　　(戒环曰。为得意根清净实相。与佛同体故)。

　　行简子曰。此经纯谈诸法实相。开佛知见。故于六根功德。一一发明。傥能脱去情尘。以清净根。照清净境。遂见山林周匝。禽兽鸣呼。醭鼻沾唇。殊形异意。无非实相。无非妙法。即一身而圆证。遍六处而常彰。本不欠亏。曾无𦊱碍。经文方便骈旁开示。行人应须充扩悟入也。

　　○常不轻菩萨品第二十

　　常不轻者。释迦前身。威音王时。精持妙法。广施利导之迹也。以佛性义。遍记四众。于善则拜。逢恶不怒。一切见敬。故号不轻。

　　尔时佛告得大势菩萨摩诃萨。汝今当知。持法华经者。若有诽谤。获大罪报。如前所说。其所得功德。如向所说。眼耳鼻舌身意清净。

　　(及南曰。将显精持先□此者。所以警众。使知持毁之报不谬。而深信精持广利也。得大势。即大势至也)。

　　戒环曰。谤毁之罪。如喻品末。与法师品说。闻持之福。如法师功德品说。

　　得大势。乃往古昔。过无量无边不可思议阿僧祇劫。有佛名威音王如来。应供正遍知。明行足。善逝。世间解。无上士。调御丈夫。天人师。佛。世尊。劫名离衰。谓名大成。

　　(祥迈曰。绵历往古事千亿佛。无相无我。精持广利。非具法力大势。难胜其任。故告得大势菩萨也)。

　　戒环曰。威音王者。以大音声。普遍世界。为诸法王说法无畏也。故不轻既得其道。即能于众说法。心无所畏。劫名离衰。谓世道交兴。国名大成。言正化无缺。

　　其威音王佛。于彼世中。为天人阿修罗说法。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。因阿耨多罗三藐三菩提。说应六波罗蜜法。究竟佛慧。

　　(戒环曰。此叙威音亦说三乘也。因阿耨菩提者。因无上道为说六度。使由是而趣证菩提。究竟佛慧)。

　　得大势。是威音王佛。寿四十万亿那由他恒河沙劫。正法住世劫数。如一阎浮提微尘。像法住世劫数。如四天下微尘。其佛饶益众生已。然后灭度。正法像法灭尽之后。于此国土。复有佛出。亦号威音王如来。应供。正遍知。明行足。善逝。世间解。无上士。调御丈夫。天人师。佛。世尊。如是次第。有二万亿佛。皆同一号。

　　(戒环曰。亦如初后灯明二万。皆同一号。为道同故。所叙多佛。明释迦往因之旷远也)。

　　最初威音王如来既已灭度。正法灭后。于像法中。增上慢比丘。有大势力。尔时有一菩萨比丘。名常不轻得大势。以何因缘名常不轻。是比丘。凡有所见。若比丘比丘尼。优婆塞优婆夷。皆悉礼拜赞叹。而作是言。我深敬汝等。不敢轻慢。所以者何。汝等皆行菩萨道。当得作佛。

　　(祥迈曰。众生佛性。本自圆成。世间业行。皆顺正法。凡能观一切行。皆菩萨道。知一切人皆当作佛。夫何轻慢之有)。

　　戒环曰。此以佛性义。遍记四众也。四众容行不等而不轻以佛性等之。故皆悉礼拜深敬。以谓皆行菩萨道。皆当作佛。

　　以其常作是语故。增上慢比丘比丘尼。优婆塞优婆夷。号之为常不轻。

　　(戒环曰。此双结名行也)。

　　得大势。于意云何。尔时常不轻菩萨。岂异人乎。则我身是。若我于宿世。不受持读诵此经。为他人说者。不能疾得阿耨多罗三藐三菩提。我于先佛所。受持读诵此经。为人说故。疾得阿耨多罗三藐三菩提。

　　(戒环曰。此明精持成己之道。以致今日其道愈光)。

　　○如来神力品第二十一

　　此菩萨申请。如来即现神力。嘉赞经德。以起信心。使广流布。故曰如来神力品。

　　尔时千世界微尘等菩萨摩诃萨。从地涌出者。皆白佛言。世尊。我于佛灭后。世尊分身所在国土灭度之处。当广说此经。所以者何。我等亦自欲得是真净大法。受持读诵。解说书写。而供养之。

　　(戒环曰。即涌出品。佛所化众。于前显迹劝持。于此伸请□通也。广说即利他。受持即自利)。

　　尔时世尊。于文殊师利等无量百千万亿旧住娑婆世界菩萨摩诃萨。及诸比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等一切众前。现大神力。出广长舌。上至梵世。一切毛孔。放于无量无数色光。皆悉遍照十方世界。

　　(及南曰。华严云。幻师之幻法。能现种种事。修罗变作身。齐等须弥山。龙上瞬息雨。悦泽遍天下。彼具贪瞋痴。神力尚如是。何况法界慧。具足自在力。然则舌至梵世。光遍十方。特法界慧中。一微用耳。旧住菩萨。即在此娑婆下方住者。梵世即初禅天)。

　　戒环曰。出广长舌上至梵世者。现辨说之神力也。放无量光遍照十方者。现智照之神力也。将赞经德。先现神力。始自出舌放光。以至震动诸天。通达佛土。终乃结云。若以如是神力。于亿万劫。说此经德。犹不能尽者。极显斯胜妙也。如来神力。乃法界体中无作妙用。

　　众宝树下师子座上诸佛。亦复如是。出广长舌。放无量光。

　　(此释迦分身诸佛。亦以同道助发)。

　　释迦牟尼佛。及宝树下诸佛。现神力时。满百千岁。然后还摄舌相。一时謦欬。俱共弹指。是二音声。遍至十方诸佛世界。地皆六种震动。

　　(戒环曰。于数寸之舌。现至梵世。一会之顷。现百千岁。又一警欬弹指。而其声能遍十方。震大地。皆显神力胜妙)。

　　以要言之。如来一切所有之法。如来一切自在神力。如来一切秘要之藏。如来一切甚深之事。皆于此经。宣示显说。

　　(戒环曰。所有之法。即道场所得者。自在神力。即称性示现者。秘要之藏。即法之不可示者。甚深之事。即心之不可传者。皆于此经)。

　　是故汝等。于如来灭后。应一心受持读诵解说书写。如说修行。所在国土。若有受持读诵解说书写如说修行。若经卷所住之处。若于园中。若于林中。若于树下。若于僧坊。若白衣舍。若在殿堂。若山谷旷野。是中皆应起塔供养。所以者何。当知是处即是道场。诸佛于此得阿耨多罗三藐三菩提。诸佛于此转于法轮。诸佛于此而般涅槃。

　　(当知是处已下。明诸佛修证。始终不离此法。故所在之处。皆应钦奉)。

　　○嘱累品第二十二

　　以言托之曰嘱。以法系之曰累。盖此经。以智立体。以行成德。前之开佛知见。立体之法既备。故说嘱累以明之。

　　尔时释迦牟尼佛。从法座起。现大神力。以右手摩无量菩萨摩诃萨顶。而作是言。我于无量百千万亿阿僧祇劫。修习是难得阿耨多罗三藐三菩提法。今以付嘱汝等。汝等应当一心流布此法。广令增益。如是三摩诸菩萨摩诃萨顶。而作是言。我于无量百千万亿阿僧祇劫。修习是难得阿耨多罗三藐三菩提法。今以付嘱汝等。汝等当受持读诵。广宣此法。令一切众生。普得闻知。

　　(戒环曰。再三摩顶。示谆勤也。首楞严等诸秘密教。谓之佛顶表无上法。诸佛授记付嘱。皆摩其顶。表授无上法也。无量菩萨。即从地涌出者)。

　　所以者何。如来有大慈悲。无诸悭吝。亦无所畏。能与众生佛之智慧。如来智慧。自然智慧。如来一切众生之大施主。汝等亦应随学如来之法。勿生悭吝。

　　(及南曰。所以今广宣此法者。使学如来三行。与诸众生。施大法利也。佛智离二乘见。如来智离菩萨见。自然智离诸证取。悟通唯一乘实智)。

　　戒环曰。一大慈悲行。平等慈济。二无悭吝行。竭内外财。三无所畏行。不惮烦难。如是乃能兴诸众生三种智慧。

　　于未来世。若有善男子。信如来智慧者。当为演说此法华经。使得闻知。为令其人得佛慧故。若有众生不信受者。当于如来余深妙法中。示教利喜。汝等若能如是。则为已报诸佛之恩。

　　(祥迈曰。信如来智慧。谓能信种智。趣向一乘者。当为说是经。令得佛慧。而不滞二乘也)。

　　戒环曰。余深妙法。指权渐教也。亦曰深妙者。是法皆为一佛乘故。汝等下。乃所谓将此深心奉尘刹也。

　　○药王菩萨本事品第二十三

　　药王。名喜见菩萨。精苦为法。烧身燃臂。于释迦法中。最善受持者。令示其本因。使人跂慕。故以名品。如药王烧身。妙音随应。观音之普门。妙严之转邪。普贤之劝发。皆示实相行境。使人忘情绝解。随行悟入也。

　　尔时宿王华菩萨。白佛言。世尊。药王菩萨。云何游于娑婆世界。世尊。是药王菩萨。有若干百千万亿那由他难行苦行。善哉世尊。愿少解说。诸天龙神夜叉。乾闼婆。阿修罗。迦楼罗。紧那罗。摩睺罗伽。人非人等。又他国土诸来菩萨。及此声闻众。闻皆欢喜。

　　(戒环曰。此品因宿王华发起者。为明宿世弘经自在之因)。

　　尔时佛告宿王华菩萨。乃往过去无量恒河沙劫。有佛号日月净明德如来。应供。正遍知。明行足。善逝。世间解。无上士。调御丈夫。天人师。佛。世尊。

　　(戒环曰。智慧真光。幽明并烛。不为物累。故号日月净明德)。

　　其佛有八十亿大菩萨摩诃萨。七十二恒沙大声闻众。

　　(戒环曰。眷属法侣。三乘体具)。

　　佛寿四万二千劫。菩萨寿命亦等。彼国无有阿修罗等。及以诸难。

　　(行简子曰。阿修罗无端正也。是为非天神)。

　　地平如掌。琉璃所成。宝树庄严。宝帐覆上。垂宝华幡。宝瓶香炉。周遍国界。七宝为台。一树一台。其树去台。尽一箭道。此诸宝树。皆有菩萨声闻。而座其下。诸宝台上。各有百亿诸天。作天伎乐。歌叹于佛。以为供养。

　　(戒环曰。树去台一箭道。言其荫广也)。

　　尔时彼佛。为一切众生喜见菩萨。及众菩萨。诸声闻众。说法华经。

　　(戒环曰。药王尊经自此始)。

　　是一切众生喜见菩萨。乐习苦行。于日月净明德佛法中。精进经行。一心求佛。满万二千岁已。得现一切色身三昧。

　　(戒环曰。此即深证实相行境也。华严多举过量劫数。直明以无限智悲。修如是行。曾无限量之心。此经过量之数。凡皆如之)。

　　戒环曰。精进一心满万二千岁。而后得现一切色身者。一切色声。不离根尘中现。所言满万二千岁。即依根尘十二处。圆融㸦照。至于功行满足之时也。圆融㸦照。得其实相。则知根根尘尘。一切色法。交彻融摄。重重无尽。是名满万二千岁。得现一切色身三昧。

　　得此三昧已。心大欢喜。即作念言。我得现一切色身三昧。皆是得闻法华经力。我今当供养日月净明德佛及法华经。即时入是三昧。于虚空中。雨曼陀罗华。摩诃曼陀罗华。细末坚黑栴檀。满虚空中。如云而下。又雨海此岸栴檀之香。此香六铢。价直娑婆世界。以供养佛。

　　(戒环曰。此三昧香。非人间比。所以六铢价直娑婆也。二十四铢为一两。六铢。言少分耳)。

　　尔时日月净明德佛。告一切众生喜见菩萨。善男子。我涅槃时到。灭尽时至。汝可安施床座。我于今夜。当般涅槃。又来一切众生喜见菩萨。善男子。我以佛法嘱累于汝。及诸菩萨大弟子。并阿耨多罗三藐三菩提法。亦以三千大千七宝世界。诸宝树宝台。及给侍诸天。悉付于汝。

　　(戒环曰。佛法通指三乘。菩提法别指大乘。菩萨弟子言法众。三千宝界言化境。宝树给侍言所御)。

　　我灭度后。所有舍利。亦付嘱汝。当令流布广设供养。应起若干千塔。如是日月净明德佛。来一切众生喜见菩萨已。于夜后分。入于涅槃。

　　(戒环曰。来以舍利起塔者。戒定余勋。欲沾无际故也。若干者不定之数。意任其缘力耳)。

　　尔时一切众生喜见菩萨。见佛灭度。悲感懊恼。恋慕于佛。即以海此岸栴檀为𧂐。供养佛身。而以烧之。火灭已后收取舍利。作八万四千宝瓶。以起八万四千塔。高三世界。表刹庄严。垂诸幡盖。悬众宝铃。

　　(及南曰。现灭不灭。圣意所知。而悲感恋慕者。示与众生同一悲仰耳。须弥四海。剡部居南。言海此岸。即南岸出美栴檀。积之为𧂐。以奉阇维。示诚敬也)。

　　戒环曰。佛说火化之法。在己。则显三昧之力。播熏练之力。故化火自焚。舍利迸透。在人。则掩臭腐之秽。免蝼蚁之食。使其魄不滞。其神清升。而此方以卧淤脓于荒郊。埋腐骸于朽壤为是。且以火化为不忍。方其穴地负土。全体而坑之。为可忍耶。二皆出于不得已耳。达者观之。一等归尽。则卧淤埋腐。不若火化之愈矣。自道观之。沉之可也。露之可也。衣薪而弃诸沟中。衮文而纳诸石椁。无不可者。奚足为焚瘗之竞。

　　尔时一切众生喜见菩萨。复自念言。我虽作是供养。心犹未足。我今当更供养舍利。便语诸菩萨大弟子。及天龙夜叉等一切大众。汝等当一心念。我今供养日月净明德佛舍利。作是语已。即于八万四千塔前。燃百福庄严臂。七万二千岁而以供养。令无数求声闻众。无量阿僧祇人。发阿耨多罗三藐三菩提心。皆使得住现一切色身三昧。

　　(及南曰。昔之求佛。满万二千岁。今之然臂。复七倍其久者。言益以无限智悲。行菩萨大行。如其智悲有限。何足以化无数无量之人)。

　　戒环曰。昔之然身。为离相见。今复然臂。为除法执。故令小乘离诸见执。发正道心。根境圆融。故皆得住现身三昧也。

　　尔时诸菩萨。天人阿修罗等。见其无臂。忧恼悲哀。而作是言。此一切众生喜见菩萨。是我等师。教化我者。而今烧臂。身不具足。

　　(戒环曰。爱见未忘故。哀其不足。此初心菩萨而已)。

　　于时一切众生喜见菩萨。于大众中。立此誓言。我舍两臂。必当得佛金色之身。若实不虚。令我两臂还复如故。作是誓已。自然还复。由斯菩萨福德智慧淳厚所致。

　　(及南曰。我执能生烦恼。诸众生死。法执能生所知。碍正知见。舍一存一。则为二乘。故舍两臂。必当得佛。还复如故者。若果得佛。即无所舍矣。此非浅薄所能。故称淳厚)。

　　戒环曰。臂之于手为辟。能役众指。而我无所役。则两臂表我执法执根本也。

　　当尔之时。三千大千世界。六种震动。天雨宝华。一切人天。得未曾有。

　　(以非常之事。感非常之瑞。人天因是得大法利也)。

　　宿王华。若有发心。欲得阿耨多罗三藐三菩提。受持此法华经。乃至一四句偈。其福最多。

　　(戒环曰。一偈超悟。非限量福)。

　　宿王华。譬如一切川流江河诸水之中。海为第一。此法华经亦复如是。于诸如来所说经中。最为深大。

　　(戒环曰。川流江河。已异于沟港。而海为深大。如来所说。已异于小乘。而此为第一)。

　　及南曰。此以下。俱广显胜德。

　　又如土山黑山。小铁围山。大铁围山。及十宝山。众山之中。须弥山为第一。此法华经亦复如是。于诸经中。最为其上。

　　(环须弥之外。有土山黑山。而坚大不及铁围。大海之内有十宝山。而贵高不及须弥)。

　　戒环曰。土山黑山。譬人乘天乘之经。铁山宝山。譬二乘菩萨乘之经。须弥则譬一乘之经。故曰最上。

　　又如众星之中。月天子最为第一。此法华经亦复如是。于千万亿种诸经法中。最为照明。

　　(戒环曰。诸经设法。微茫渐显。如星之照。此经顿悟圆融廓彻。如月之明)。

　　又如日天子能除诸暗。此经亦复如是。能破一切不善之暗。

　　(戒环曰。日光出时。不与冥合。人得正智。诸闇自除)。

　　如佛为诸法王。此经亦复如是。诸经中王。

　　(戒环曰。总而举之。以圆显胜德也)。

　　及南曰。显经胜德。只此可尽。而必引诸义者。明妙法随机。在处皆胜故也。

　　宿王华。此经能救一切众生者。此经能令一切离诸苦恼。此经能大饶益一切众生。充满其愿。

　　(戒环曰。此下广显胜功)。

　　如清凉池。能满一切诸渴乏者。如寒者得火。如裸者得衣。如商人得主。如子得母。如渡得船。如病得医。如暗得灯。如贫得宝。如民得王。如贾客得海。如炬除暗。此法华经亦复如是。能令众生离一切苦。一切病痛。能解一切生死之缚。

　　(戒环曰。众生众苦病痛缚着。皆因迷妄。能开佛知见。则一切皆离)。

　　若人得闻此法华经。若自书。若使人书。所得功德。以佛智慧筹量多少。不得其边。不复为贪欲所恼。亦复不为瞋恚愚痴所恼。亦复不为憍慢嫉妒诸垢所恼。

　　(戒环曰。贪嗔痴为根本烦恼。娇嫉等垢为随烦恼。既生安养。所依者净业。所会者善人。故无垢恼也)。

　　得菩萨神通无生法忍。得是忍已。眼根清净。以是清净眼根。见七百万二千亿那由他恒河沙等诸佛如来。

　　(华严十地菩萨。功圆智满。心镜交彻。能见多百佛。至多百千亿那由他佛。其意同此)。

　　戒环曰。心法俱寂。而能照用。名菩萨神通无生法忍。心寂根净。故能见多佛。

　　○妙音菩萨品第二十四

　　妙音者。深体妙法。能以妙音随应演说。而流通是道。名虽妙音。实彰妙音。则不滞言诠。能随应则不局心迹。不局不滞。所以为妙行也。

　　尔时释迦牟尼佛。放大人相。肉髻光明。及放眉间白毫相光。遍照东方百八万亿那由他恒河沙等诸佛世界。

　　(行简子曰。佛有九十七种大人相。肉髻顶其一)。

　　过是数已。有世界。名净光庄严。其国有佛。号净华宿王智如来。应供。正遍知。明行足。善逝。世间解。无上士。调御丈夫。天人师。佛。世尊。为无量无边菩萨大众。恭敬围绕。而为说法。释迦牟尼佛。白毫光明。遍照其国。

　　(华严举菩萨所从来国。表所行行。本所事佛。表所证果。净光庄严。即依智之行。净华宿智。即依行之智。智行乎严。因果合体。妙音妙行。依此示现)。

　　尔时一切净光庄严国中。有一菩萨。名曰妙音。久已植众德本。供养亲近无量百千万亿诸佛。而悉成就甚深智慧。

　　(戒环曰。植德供佛。成就深智。言福慧两足)。

　　得妙幢相三昧。法华三昧。净德三昧。宿王戏三昧。无缘三昧。智印三昧。解一切众生语言三昧。集一切功德三昧。清净三昧。神通游戏三昧。慧炬三昧。庄严王三昧。净光明三昧。净藏三昧。不共三昧。日旋三昧。得如是等百千万亿恒河沙等诸大三昧。

　　(及南曰。三昧此云正定。圆觉云。三昧正受者。谓正定中受用之法。简异邪受。非谓梵语三昧此云正受也。故宝积云。三昧及正受)。

　　戒环曰。妙幢相者。摧邪表正而不住相也。法华三昧。深入一乘。证诸实相。净德三昧。众德真净。物莫能染。宿王戏者。本智自在。无所滞着。无缘。则照而常寂。智印。参合万法。解一切语言。谓了皆真说。集一切功德。谓万德圆备。清净三昧。纤尘不立。神通游戏。变现自在。慧炬。以能破痴暗。庄严王。以总摄妙行。净光明者。得妙智明。净藏者。得法眼藏。不共。谓二乘不及。日旋。则大千圆照。得如是等河沙三昧。谓交彻融摄。重重无尽。皆妙音所具也。由具此故。能成妙行。流通妙法。

　　尔时净华宿王智佛。告妙音菩萨。汝莫轻彼国。生下劣想。善男子。彼娑婆世界。高下不平。土石诸山。秽恶充满。佛身卑小。诸菩萨众其形亦小。而汝身四万二千由旬。我身六百八十万由旬。汝身第一端正。百千万福。光明殊妙。是故汝往。莫轻彼国。若佛菩萨。及国土生下劣想。妙音菩萨。白其佛言。世尊。我今诣娑婆世界。皆是如来之力。如来神通游戏。如来功德智慧庄严。

　　(及南曰。三德皆称如来者。谓今我所往。其力用。其神变。其庄严。皆假如来之德。皆出如实之道。则于一切法无不如矣。同复胜劣之异哉。是以现种种形说种种法。而于神通智慧。无所损减。为如故也)。

　　戒环曰。娑婆佛身。乃隐胜现劣。比光严胜身。在分别心。遂生劣想。如来正见。本绝异同。故宿王以彼此异迹为告。而妙音以如来三德而答。示无劣想也。

　　于是妙音菩萨。不起于座。身不动摇。而入三昧。以三昧力。于耆阇崛山。去法座不远。化作八万四千众宝莲华。阎浮檀金为茎。白银为叶。金刚为须。甄叔迦宝以为其台。

　　(戒环曰。将与八万菩萨俱共发来。故先现此瑞。甄叔迦。此云鹦鹉宝。赤如其觜故)。

　　尔时文殊师利法王子。见是莲华。而白佛言。世尊。是何因缘。先现此瑞。有若干千万莲华。阎浮檀金为茎。白银为叶。金刚为须。甄叔迦宝以为其台。

　　(戒环曰。此皆行境依智示现。故假文殊智体而问)。

　　尔时释迦牟尼佛。告文殊师利。是妙音菩萨摩诃萨。欲从净华宿王智佛国。与八万四千菩萨。围绕而来。至此娑婆世界。供养亲近礼拜于我。亦欲供养听法华经。

　　(戒环曰。此乃释尊垂答也)。

　　文殊师利白佛言。世尊。是菩萨种何善本。修何功德。而能有是大神通力。行何三昧。愿为我等。说是三昧名字。我等亦欲勤修行之。行此三昧。乃能见是菩萨色相大小。威仪进止。唯愿世尊。以神通力。彼菩萨来。令我得见。

　　(戒环曰。请问之辞。皆为机发)。

　　尔时释迦牟尼佛。告文殊师利。此久灭度多宝如来。当为汝等而现其相。时多宝佛。告彼菩萨。善男子来。文殊师利法王子。欲见汝身。

　　(戒环曰。文殊愿世尊。以神通力。为现妙音。而世尊反命多宝者。多宝以神通愿力。在处证经。欲假其神通愿力故也)。

　　于时妙音菩萨。于彼国没。与八万四千菩萨。俱共发来。

　　(及南曰。此乃妙音来觐也)。

　　戒环曰。与八万四千菩萨俱来者。示妙行随应广化尘劳也。

　　所经诸国。六种震动。皆悉雨于七宝莲华。百千天乐不鼓自鸣。

　　(戒环曰。莲华遍雨。天乐自鸣。表妙行随处示现。妙音离于作意)。

　　是菩萨。目如广大青莲华叶。正使和合百千万月。其面貌端正。复过于此。身真金色。无量百千功德庄严。威德炽盛。光明照曜。诸相具足。如那罗延坚固之身。

　　(戒环曰。此言其四万二千由旬之相好也。和合犹聚集也。肇法师云。那罗延。天力士名。端正殊妙。志力雄猛)。

　　(戒环曰。此示以法宝庄严法身)。

　　入七宝台。上升虚空。去地七多罗树。诸菩萨众。恭敬围绕。而来诣此娑婆世界。耆阇崛山。到已下七宝台。以价值百千璎珞。持至释迦牟尼佛所。头面礼足。奉上璎珞。而白佛言。世尊。净华宿王智佛。问讯世尊。少病小恼。起居轻利。安乐行不。四大调和不。世事可忍不。众生易度不。无多贪欲嗔恚愚痴嫉妒悭慢不。无不孝父母。不敬沙门。邪见不善心不。摄五情不。世尊。众生能降伏诸魔怨不。久灭度多宝如来。在七宝塔中来听法不。又问讯多宝如来。安隐少恼。堪忍久住不。

　　(白佛下。问世居堪忍事也。贪恚痴慢等。皆堪忍□度之事。五情言五欲。诸魔言五阴)。

　　戒环曰。上皆宿王传问之辞。

　　世尊。我今欲见多宝佛身。唯愿世尊。示我令见。

　　(宝塔高远。仗佛求见。表尊敬耳)。

　　尔时释迦牟尼佛。语多宝佛。是妙音菩萨。欲得相见。时多宝佛。告妙音言。善哉善哉。汝能为供养释迦牟尼佛。及听法华经。并见文殊师利等。故来至此。尔时华德菩萨。白佛言。世尊。是妙音菩萨。种何善根。修何功德。有是神力。

　　(戒环曰。华德即妙庄严王后身。欲助扬妙因。故发此问)。

　　佛告华德菩萨。过去有佛。名云雷音王。多陀阿伽度。阿罗诃。三藐三佛陀。国名现一切世间。劫名喜见。

　　(祥迈曰。佛名云雷音者。一音利闰。开觉群动)。

　　戒环曰。国名现一切世间。若根身器界。皆能随应也。劫名依上而立。由利润随应。故时众喜见。

　　妙音菩萨。于万二千岁。以十万种伎乐。供养云雷音王佛。并奉上八万四千七宝钵。以是因缘果报。今生净华宿王智佛国。有是神力。

　　(乐宣法音。钵为应器。乐献十万种伎。示欲广宣妙法。钵奉八万四千。示欲应化尘劳。故今果有妙音随应之神)。

　　华德。于汝意云何。尔时云雷音王佛所妙音菩萨。伎乐供养奉上宝器者。岂异人手。今此妙音菩萨摩诃萨是。华德。是妙音菩萨。已曾供养亲近无量诸佛。久植德本。又植恒河沙等百千万亿那由他佛。华德。汝但见妙音菩萨其身在此。而是菩萨现种种身。处处为诸众生。说是经典。

　　(戒环曰。妙音观音应化。皆能现十界身。自天人狱鬼畜修罗名六凡。声闻辟支菩萨佛名四圣。是为十界)。

　　华德。是妙音菩萨。能救护娑婆世界诸众生者。是妙音菩萨。如是种种变化现身。在此娑婆国土。为诸众生说是经典。于神通变化智慧。无所损减。是菩萨。以若干智慧明照娑婆世界。令一切众生各得所知。于十方恒河沙世界中。亦复如是。

　　(祥迈曰。言种种变。而神智无损者。前所谓得如来三德。能一切如故也。言智慧明照者。方便开导也。各得所知者。随类各解也)。

　　戒环曰。此有三节。初牒在此娑婆救济。二牒神变智照之力。三牒此方如是十方亦然。是谓广显也。

　　若应以声闻形得度者。现声闻形而为说法。应以辟支佛形得度者。现辟支佛形而为说法。应以菩萨形得度者。现菩萨形而为说法。应以佛形得度者。即现佛形而为说法。如是种种随所应度。而为现形。乃至应以灭度而得度者。示现灭度。华德。妙音菩萨摩诃萨。成就大神通智慧之力。其事如是。

　　(戒环曰。此应四圣。华德妙音。乃结答也)。

　　尔时华德菩萨。白佛言。世尊。是妙音菩萨。深种善根。世尊。是菩萨住何三昧。而能如是在所变现。度脱众生。

　　(戒环曰。此乃请问三昧也)。

　　佛告华德菩萨。善男子。其三昧名现一切色身。妙音菩萨。住是三昧中。能如是饶益无量众生。

　　(戒环曰。如净摩尼。随方现色。妙行流通。期至于此)。

　　说是妙音菩萨来往品时。四万二千天子。得无生法忍。华德菩萨。得法华三昧。

　　(及南曰。此所谓以妙行。成实相之德)。

　　戒环曰。无生法忍者。证妙法之体。法华三昧者。得实相之用。

　　○观世音菩萨普门品第二十五

　　单发为声。杂比为音。于世间众苦杂声。齐观并救。号观世音。妙圆之行。自一心出。应无不遍。号曰普门。

　　戒环曰。此维前品说者。妙音现形说法。救济众难。与观音无异。但略而未普。妙而未圆。观音不离是行。而能观其音声。随响而答。大千圆应。无去来相。所谓自在之业。普门示现。则进于妙音。其实二圣一道。相为始终耳。

　　(及南曰。后颂观音之德。而兼云妙音。是知二圣一道也。即妙音之行。而演为普门。是知相为始终也)。

　　尔时无尽意菩萨。即从座起。偏袒右肩。合掌向佛。而作是言。世尊。观世音菩萨。以何因缘。名观世音。

　　(若愚赞云。世界无边尘扰扰。众生无数业茫茫。爱河无底浪滔滔。是故我名无尽意。观音之行亦若是矣)。

　　戒环曰。将显普门。而因无尽意发起者。表普门圆行。应现无尽也。

　　佛告无尽意菩萨。善男子。若有无量百千万亿众生。受诸苦恼。闻是观世音菩萨。一心称名。观世音菩萨。即时观其音声。皆得解脱。

　　(戒环曰。此于众苦杂声。齐观并救也。［玉］琳法师称名七日。而免难于唐。孙敬德诵经千遍。而全生于魏。即脱［诸］)。

　　戒环曰。于音言观者。以观智应物之谓。观即真观净观。皆慧慈悲是也。观观之体。闻闻之性。本无苦乐。众生不能返闻。循声流转。故受诸苦恼。观音不随声尘。妄起知见。故一切解脱。而令苦众生持其名。蒙其观者。亦得解脱。实真净慈悲观力加被故也。

　　若有持是观世音菩萨名者。设入大火。火不能烧。由是菩萨威神力故。若为大水所漂。称其名号。即得浅处。

　　(戒环曰。此言脱外业也)。

　　若有百千万亿众生。为求金银琉璃砗磲玛瑙珊瑚琥珀真珠等宝。入于大海。假使黑风吹其船舫。漂堕罗刹鬼国。其中若有乃至一人。称观世音菩萨名者。是诸人等。皆得解脱罗刹之难。以是因缘。名观世音。

　　(昔于相国。问黑风漂堕之义于紫玉。玉呼名讽之。公悖然变色。玉曰。便是黑风漂堕。则凡不能离［循］循声流转。一念漂堕。皆如是也)。

　　戒环曰。楞严明十四无畏功德。一者由我不自观音以观观者。令苦众生观其音声即得解脱。夫不自观音以观观者。即离尘复性之真观也。离尘复性。则诸妄自脱。故能令苦众生。蒙我真观。即得解脱。二者知见旋复。则火不能烧。三者观听旋复。则水不能溺。盖见觉属火。闻听属水。知见旋则离火尘。闻听施则离水尘。幻尘既离。真性斯复。所以无能烧溺也。能旋见德。则烦恼之火。贪爱之水。皆无能烧溺矣。四者灭妄断杀。则鬼不能害。皆由离尘复性之观力加被也。

　　无尽意。观世音菩萨摩诃萨。威神之力。巍巍如是。

　　(戒环曰。结外业也)。

　　若有众生。多于淫欲。常念恭敬观世音菩萨。便得离欲。

　　(戒环曰。此言脱内业也。此由熏闻离尘。色所不劫之力加之)。

　　戒环曰。众生以欲习合尘。故为色劫。一蒙妙力。则欲爱干枯。根境不偶。虽有妖色。不能劫动。故便得离欲。

　　无尽意。观世音菩萨。有如是等大威神力。多所饶益。是故众生常应心念。

　　(戒环曰。此结内业也)。

　　无尽意菩萨白佛言。世尊。观世音菩萨。云何游此娑婆世界。云何而为众生说法。方便之力。其事云何。

　　(及南曰。此三十二应也)。

　　戒环曰。观音于楞严会上自说。我昔供养观音如来。授我如幻闻熏闻修金刚三昧。与佛如来同慈力故。令我身成三十二应。入诸国土。始自佛身。终至人非人等。为三十二。皆以无作妙力。自在成就。

　　佛告无尽意菩萨。善男子。若有国土众生。应以佛身得度者。观世音菩萨。即现佛身而为说法。应以辟支佛身得度者。即现辟支佛身而为说法。应以声闻身得度者。即现声闻身而为说法。

　　(戒环曰。但举三圣者。妙音品开菩萨位。此则合在佛位。应读为膺。当其根而应之也)。

　　应以梵王身得度者。即现梵王身而为说法。应以帝释身得度者。即现帝释身而为说法。应以自在天身得度者。即现大自在天身而为说法。应以天大将军身得度者。即现天大将军身而为说法。应以毗沙门身得度者。即现毗沙门身而为说法。

　　(梵王为初禅天主。帝释为忉利天主。自在天居欲界顶。大自在天居色界顶。天大将军统领鬼神。四天王统领世界。毗沙门居北方。为最尊)。

　　无尽意。是观世音菩萨。成就如是功德。以种种形。游诸国土。度脱众生。

　　(戒环曰。此乃结所现也)。

　　尔时持地菩萨。即从座起。前白佛言。世尊。若有众生。闻是观世音菩萨品。自在之业。普门示现神通力者。当知是人。功德不少。

　　(祥迈曰。观音之号。或曰观世音。或曰观自在。其行或曰普门。或曰圆通者。依悲观慈观。应物之德言之。故号观世音。依真观净观。照心之功言之。故号观自在。自一心而出应无不遍。则谓之普门自万物而反照无不融。则谓之圆通。其实一而已)。

　　戒环曰。持地菩萨。昔遇毗舍浮佛。教之干持心地。则一切皆平。是能以妙法内自心。使外患自平。不能为害者也。故闻此品。深赞其功。意显自在之业普门之行。实为心地法门。闻持之人。苟能以是平持心地。则外患自平。不能为害。可以于诸怖畏。能施无畏。由是自在之业普门之行。遂为己有。故曰若有闻者。当知是人功德不少。观音或以自在为号。或以自在名业。以自在为号。言心得自在。如心经称观自在菩萨是也。以自在名业。言行得自在。如楞严称无作妙力是也。然诸法行。无非示使平持心地。故此终以持地赞显。

　　佛说是普门品时。众中八万四千众生。皆发无等等阿耨多罗三藐三菩提心。

　　(及南曰。观音体此。以成普门行。随类应化。与物为等。故闻其风者。□□发如是心。此等谓以圆行。成最上之德)。

　　戒环曰。无等等者。无等即物无与等。等者俱物为等。既物无与等。而能与物为等此如来最上德也。

　　○陀罗尼品第二十六

　　陀罗尼。华言总持。念慧妙力。诸佛密语。能以一字总无量法。持无量我。摧邪立正。殄恶生善。皆总而持之之谓也。

　　尔时药王菩萨。即从座起。而白佛言。世尊。若善男子。有能受持法华经者。若读诵通利。若书写经卷。得几所福。佛告药王。若有善男子。供养八百万亿那由他恒河沙等诸佛。于汝意云何。其所得福。宁为多不。甚多世尊。佛言。若善男子。能于是经。乃至受持一四句偈。读诵解义。如说修行。功德甚多。

　　(药王。即喜见后身。苦行持经。志存弘护。故发起此品然持经功德。前品屡明。如法师品。比功不过供十万亿佛。随喜品。比功不过施诸外物。及得小果而已。至此功则胜供八百万亿河沙佛者。明持行益深。获功益胜也)。

　　戒环曰。将伸弘护。先问得福者。使后世知其持行益深。获功益胜。而递为弘护耳。

　　○妙庄严王本事品第二十七

　　昔四比丘。结契山林。精持妙法。一人分卫。见王威仗。忽生爱着。因是感生为王。号妙庄严。今叙其本事。欲使行人以道自卫。外防见魔。内绝恶觉。消息邪缘。入佛知见也。

　　尔时佛告诸大众。乃往古世。过无量无边不可思议阿僧祇劫。有佛名云雷音宿王华智。多陀阿伽度。阿罗诃。三藐三佛陀。国名光明庄严。劫名喜见。彼佛法中。有王名妙庄严。其王夫人。名曰净德。有二子。一名净藏。二名净眼。

　　(净德者。虽示染身。其德本［净］。藏者。妙理之所蕴。净眼者。妙智之所显。皆其德所具也。以具妙净理智故。能转邪而为华德)。

　　是二子有大神力福德智慧。久修菩萨所行之道。所谓檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。方便波罗蜜。慈悲喜舍。乃至三十七品助道法。皆悉明了通达。

　　(补注曰。念以观法。勤以进修。足以趣证。根能不㧞。力能不屈觉能决了。正能揔摄。皆相因而设也。心性如大地。念处如种子。正勤如种植。神足如抽芽。五根如根。五力如茎。七觉如花。八正如果。二子悉具。所谓具体者也)。

　　戒环曰。方便非六度之数。而通济六度。慈悲喜舍。名四无量心。大乘行法。以四心为体。六度为用。道品为助。乃成佛果。而二子皆悉明了通达。三十七品者。身受心法。为四念处。此恶生善。为四正勤。欲勤心观为四神足。信进念定慧为五根。五根伏魔外为五力。慧择觉喜轻安舍为七觉支。见思语业命进念定为八正道也。

　　又得菩萨净三昧。日星宿三昧。净光三昧。净色三昧。净照明三昧。长庄严三昧。大威德藏三昧。于此三昧。亦悉通达。

　　(补注曰。净光能现众像。净色不为形凝。净照照了万法。长庄严非素法身。大威德藏具大神用)。

　　戒环曰。净三昧者。净藏净眼之所本也。日星宿。表本智别智之照用也。

　　尔时彼佛。欲引导妙庄严王。及愍念众生故。说是法华经。

　　(戒环曰。此言宿王说经)。

　　于是二子白父母言。善哉父母。愿时往诣云雷音宿王华智佛所。亲近供养。所以者何。佛难得值。如优昙钵罗华。又如一眼之龟。值浮木孔。而我等宿福深厚。生值佛法。是故父母当听我等。令得出家。所以者何。诸佛难值。时亦难遇。

　　(阿含云。妙高山下海中。有一眼之龟。一孔之木。龟得木孔。可济沉溺。然其木流绕须弥。三千年乃一相值。且以一眼趍一孔。为至难)。

　　戒环曰。喻佛法难值如此。盖众生偏见自溺。而圣人且不世出故也。

　　彼时妙庄严王。后宫八万四千人。皆悉堪任受持是法华经。净眼菩萨。于法华三昧。久已通达。净藏菩萨。已于无量百千万亿劫。通达离诸恶趣三昧。欲令一切众生。离诸恶趣故。其王夫人。得诸佛集三昧。能知诸佛秘密之藏。

　　(祥迈曰。此叙合宫有德。易为劝化也。王及后宫为当机。净藏净眼为能教。机教相契。所以易化也)。

　　戒环曰。后宫之德。根机纯利。净眼之德。妙达实相。净藏之德。善能接济。夫人之德。深知法要。集三昧者。诸佛会要三乘指归也。故得是三昧。则能知秘藏。

　　尔时彼佛。为王说法。示教利喜。王大欢悦。

　　(行简子曰。上言佛为王说法。下言王舍法𢌞心)。

　　尔时妙庄严王。及其夫人。解颈真珠璎珞。价值百千。以散佛上。

　　于虚空中。化成四柱宝台。台中有大宝床。敷百千万天衣。其上有佛。结加趺坐。放大光明。

　　(施珠璎。化成法空之座。柔忍之衣。宝觉之体。乃佛力示现。以发其正念)。

　　尔时妙庄严王。作是念。佛身希有。端严殊特。成就第一微妙之色。

　　(及南曰。此则邪心拼绝。正念现前。故得受记)。

　　戒环曰。时王一睹胜相。顿觉世间幻惑之色无可爱乐。故深赞佛身微妙之色。

　　时云雷音宿王华智佛。告四众言。汝等见是妙庄严王。于我前合掌立不。此王于我法中作比丘。精勤修习助佛道法。当得作佛。号娑罗树王。国名大光。劫名大高王。其娑罗树王佛。有无量菩萨众。及无量声闻。其国平正。功德如是。

　　(佛号取广阴群生。国名取破诸邪暗。劫名取超诸贵高。皆符其因行。以一念净信风化臣妾。使皆得法利。即广荫行破邪行也。由是舍王位得佛位。即超诸贵高也)。

　　其王即时以国付弟。与夫人二子。并诸着属。于佛法中出家修道。王出家已。于八万四千岁。常勤精进。修行妙法华经。过是已后。得一切净功德庄严三昧。

　　(于八万四千岁。修法华行。所以净治尘劳也。过是以后。谓尘劳既净。则三昧现前。遂转邪见染庄严。为功德净庄严也)。

　　佛说是妙庄严王本事品时。八万四千人。远尘离垢。于诸法中。得法眼净。

　　(及南曰。此以正力助成德行也)。

　　戒环曰。尘谓邪见。垢谓邪染。外远见尘。内离垢染。则法眼圆明。绝诸瑕翳矣。

　　○普贤菩萨劝发品第二十八

　　此经始于文殊问答。终于普贤劝发。二十八品。条理一贯。盖智能发觉。所以作始。行能成德。所以成终。德无不遍。佑上利下。以成果后常行。以尽妙觉之道。故名普贤劝发。

　　尔时普贤菩萨。以自在神通力。威德名闻。与大菩萨无量无边不可称数。从东方来。

　　(祥迈曰。以不离常行。无为应物。故曰自在神通。以德无不遍。名无不闻。故曰威德名闻。与无边菩萨俱来者。示万行圆摄无尽也)。

　　戒环曰。普贤统事法界。圆具万行。即事而真。其应身无乎不在。且于法会之终。示从东方来者。东方震帝之所出也。以法会至此。因地智圆。果地觉满。十一地妙圆之行备。则进修之功已尽。妙觉之体已成。于是依无功用行。出震利物。故示从东来。华严过十一地。说佛海功德。既终即说如来出现利世间行。即此意也。

　　所经诸国。普皆震动。雨宝莲华。作无量百千万亿种种伎乐。

　　(戒环曰。妙音来仪。亦雨莲华作伎乐。皆所以彰头妙行。宣流法音也)。

　　白佛言。世尊。我于宝威德上王佛国。遥闻此娑婆世界说法华经。与无量无边百千万亿诸菩萨众。共来听受。唯愿世尊。当为说之。

　　(及南曰。宝威德上王者。利行自在之号也。普贤既具自在威德。又言从宝威德上王佛国来者。明其示现。盖体诸佛自在利行)。

　　戒环曰。普贤心闻能洞十方。故曰遥闻。

　　若善男子。于如来灭后。云何能得是法华经。

　　(及南曰。得者。得之以成德行也)。

　　戒环曰。前之所问。唯修持读说而已。独此问。云何能得是经。欲人人自得也。

　　佛告普贤菩萨。若善男子。成就四法。于如来灭后。当得是法华经。一者为诸佛护念。二者植众德本。三者入正定聚。四发救一切众生之心。如是成就四法。于如来灭后。必得是经。

　　(为佛护念。谓道契佛心。植众德本。谓福慧两办。入正定聚。即体佛妙体也。发救生心。即行佛妙行也。四法成就。乃能真得是经。以成普贤常行)。

　　尔时普贤菩萨。白佛言世尊。于后五百岁浊恶世中。其有受持是经典者。我当守护。除其衰患。令得安隐。使无伺求得其便者。若魔。若魔子。若魔女。若魔民。若为魔所著者。若夜叉。若罗刹。若鸠槃茶。若毗舍阇。若吉蔗。若富单那。若韦陀罗等诸恼人者。皆不得便。

　　(行简子曰。夜叉勇健鬼也。罗刹㨗疾鬼也。鸠槃茶魔鬼也。其形似瓮。毗舍阇颠鬼也)。

　　戒环曰。普贤常行。无复己利。纯是利他。故自此皆则流通法化。护持经人。无别行相。毗舍阇恼害鬼。韦陀罗厌祷鬼。

　　世尊。我今以神通力故。守护是经。于如来灭后。阎浮提内。广令流布。使不断绝。尔时释迦牟尼佛。赞言善哉善哉。普贤。汝能护助是经。令多所众生。安乐利益。汝已成就不可思议功德。深大慈悲。从久远来。发阿耨多罗三藐三菩提意。而能作是神通之愿。守护是经。我当以神通力。守护能受持普贤菩萨名者。

　　普贤。若有受持读诵。正忆念修习书写是法华经者。当知是人。则见释迦牟尼佛。如从佛口闻此经典。当知是人。供养释迦牟尼佛。当知是人。佛赞善哉。当知是人。为释迦牟尼佛手摩其头。当知是人。为释迦牟尼佛衣之所覆。

　　(戒环曰。此助宣正忆念福。以成普贤前说也。则见释迦如从口闻等者。谓能正忆念。则即是经而见佛。不滞于名相。即是法而造妙。不异于亲闻也。是谓供佛。谓能作佛事。为佛所赞。谓深契佛心。摩顶言得果有期。衣覆言成柔忍行。皆由忆念之正。故冥证若此)。

　　是故普贤。若见受持是经典者。当起远迎。当如敬佛。说是普贤劝发品时。恒河沙等无量无边菩萨。得百千万亿旋陀罗尼。三千大千世界微尘等诸菩萨。具普贤道。

　　(戒环曰。此结劝崇尚也)。

　　(祥迈曰。自药王品。进至于此。为以行契智。常然大用之门。华严法终。善贼复见文殊普贤。为以行契智。果法大用常然之门。其意同此)。

　　(及南曰此皆最后劝发。使得万亿旋陀罗尼及具是普贤道也)。

　　戒环曰。万亿旋陀罗尼。即遍一切处之行也。普贤道。即遍一切处之体也。说贤品。无量菩萨皆得是行。刹尘菩萨皆具是体者。妙法终谈。智行体用。一切圆备。故闻品成行。若此其至。即所谓以常行成不德之德。是乃法华实相之极证也。

　　法华经精解评林卷下(终)
