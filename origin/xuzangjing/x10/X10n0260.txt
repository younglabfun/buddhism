卍新纂续藏经第 10 册 No. 0260 圆觉经要解


　　No. 260-A 大方广圆觉修多罗了义经要解序

　　昔婆伽婆。入于神通大光明藏。三昧正受。时上至诸佛菩萨。下及十二类生乃至有无情等。同时俱入。自昔至今不起于座。就中无主无伴离圣离凡。身心混融。性相平等。良由十二大士瞥兴问端。如来据大圆觉。纵其所问。广说修证。尔时文殊菩萨首问如来本起因地法行。及为菩萨远离诸病。世尊为答。皆依圆照清净觉相。永断无明。方成佛道。且使末世不堕邪见者。一经之要不出此三。是故大义所以先之也。普贤菩萨致问。若彼众生知如幻者。身心亦幻。云何以幻还修于幻等。如来为答。应当远离一切幻化虚妄境界。幻虽以离。其未离者复如何修而得开悟。故普眼菩萨。请问菩萨修行渐次。世尊为答。先依妙奢摩他。坚持禁戒。安处徒众。宴坐静室。遍观四大及与身心皆同幻化。便能显发无方清净。依而决了。则幻灭觉圆。了知众生本来成佛。当时虽得开悟。后世未免疑情。故金刚藏菩萨请问。承上本来成佛示之。何故后有一切无明。若诸无明。众生本有。何因缘故如来开示本来成佛。扣此三疑。于是请决。如来以示。先断轮回根本。如是分别多诸巧见。非为正问。故次弥勒菩萨。复问所以当断轮回之说。佛乃示之。欲脱生死免诸轮回。及除爱渴。由本贪欲。显出五性差别不等。故清净慧菩萨。复疑请问圆满觉性。一切众生及诸菩萨如来所证所得。云何差别。世尊答之。未能除灭一切幻化。于灭未灭妄功用中便显差别。若得如来寂灭随顺。实无寂灭及寂灭者。威德自在菩萨。请问一切方便渐次总有几种。世尊答之。妙奢摩他三摩波提寂灭禅那。如是进修。然而观门虽三。其修不定故。次辩音菩萨致问。于圆觉门有几修者。如来为答。二十五轮随机修入。必得成就。或修而未入。则染污之所蔽也。以故。净诸业障菩萨请问。蹑上本性清净因何染污使之不入。佛答。认四颠倒。为实我体。由此便生憎爱二境。汝等但当精勤降伏烦恼。起大勇猛。未得令得。未断令断。佛说是人渐次成就。求善知识。不堕邪见。故普觉菩萨。致问。求何等人。依何等法。行何等行。除去何病。云何发心不堕邪见。世尊将收玄唱开示。作止任灭均名是病。即病一言取舍俱夺。苟知纵而不知夺。混圆觉于问答之场。或知夺而不知纵。堕圆觉于泯默之地。当知纵亦药也。夺亦药也。即其纵之之药。治三毒四倒之正病。以其夺之之药。治作止任灭之助病。当知作止任灭之药病。非如来洞鉴则孰能指也。圆觉菩萨。犹恐末世众生根钝障重。必须克念加其䇿修。重复请问。如来为说三期进修求哀谶悔。复以三观加行。随学一事。勤修习之。只佛事已周。行解之要至此备矣。于是。贤善首菩萨。欲使广益他方远沾来世。复于最后四问。为资末世。普皆饶益。因行之中无不成佛。行解问明至此毕矣。如上世尊菩萨问答之本怀。为新发意及末世等。破其妄执。使其了解。别无他说。于经文中。或翻译之失。或传写之讹。或义解不通。当以理遣。不必滞于微瑕而乖大义。盖悲愿弘深。痛心之切也。

　　大明万历丁巳佛成道日武林释寂正书

　　No. 260

　　大方广圆觉修多罗了义经要解上

　　罽宾国沙门佛陀多罗译

　　陆通律寺勤息寂正要解

　　上五字所诠。谓圆觉是法。大方广是义故。文中标结指陈。只言圆觉。下六字属能诠。修多罗了义是叹教胜能。良以。宗本体用。是法义之宏纲。诠旨功能。了言象之皎镜。事周义尽须建五名。简要标题且存两号。大方广是体相用。各有二异。大者当体得名。常遍为义。常则竖通三世。遍则横该十方。谓圆觉体无有边涯绝诸分量。强名大也。意言此觉有广大义有方圆义。谓体大而用广。理方而用圆。方是正直不偏。圆乃无亏无缺。亦可大方是体广圆为用。谓体大而正直不偏。用广而圆满无缺。上三字是别。圆字是总。明此圆觉即是总别之德。具彰法义之门。故名大方广圆觉。后能诠修多罗三字总指诸经。了义二字叹此一经。是决择究竟显了之义。无过上也。故名修多罗了义经。

　　罽宾。梵语。亦云羯湿弥罗。北印度边鄙之名。此翻贱种。本贱役人自立君长故也。沙门。梵语。此翻勤息。勤者勤修戒定慧。息者息灭贪嗔痴。佛陀多罗。梵语。唐言觉救。以长寿二年龙集癸巳。持梵本经。至神都东京白马寺。译成两卷。其度语。笔授。证义。润文。诸德广评。大义别录。总成一卷。同缘实相。约行收机。大分三段。共十二章。初二章明圆顿行。中四章明渐次行。后六章明不定行也。译之言易也通也。梵为华耳。周制达四方。东方曰寄。西方曰狄鞮。南方曰象。北方曰译。今翻西语曰译。由汉世多事也。经文大分三段。始如是我闻至平等法会为序分。于是文殊师利下至圆觉章为正宗分。于是贤善首下讫经为流通分。

　　△初序分者。若例诸经。必具通别二序。今但通序。虽无发起。可用入定集众兼之。以众集不徒然。必有异闻故。疏云。序中证信便是发起。谓佛入大光明藏正受时。上与一切诸佛。下及菩萨众生。同住清净觉地。现诸净土。皆入三昧。同一佛境。以表因果无异凡圣同源。发此经旨趣如是耶。

　　△初序分为四。初指信闻法。

　　如是我闻。

　　如是指法之辞也。前此无说而言如是者。逆指向下所说之法言也。我者结集者自称也。圣人已知无我。而为传法利生。故随世假称耳。恐疑者曰。此所说法为有所闻而说耶。为自撰其说耶。故结集者曰。如是之法我从佛闻。非自撰也。既从佛闻。则群疑自销。诤端亦息矣。

　　二时化主所在。

　　一时婆伽婆。

　　疑者曰。既从佛闻。佛昔说法必有方所。何处闻耶。故此示之。一时者机孰应会之时也。婆伽婆。主也。如来之异号也。故涅槃云。能破烦恼名婆伽婆。

　　三平等法会处。

　　入于神通大光明藏。三昧正受。一切如来光严住持。是诸众生清净觉地。身心寂灭。平等本际。圆满十方。不二随顺。于不二境现诸净土。

　　藏即宝性法界藏。起信心真。如是诸佛众生之本源。神通光明之性体。尘沙德用并蕴其中。百千通光皆从斯起。故曰藏也。亦名法性土。亦名常寂光。智与理冥。名为入矣。是以。安住藏中不受诸受。名为正受。此经说处。即事而真。匪离娑婆别论常寂。为表正宗所谈觉性平等凡圣同源横亘竖穷不思议一。然理不自显。从理垂教。教主身土。全境即心。全心即境。故曰于不二境现诸净土。所现净土。即说法处之通序也。

　　四同闻众。

　　与大菩萨摩诃萨十万人俱。其名曰文殊师利菩萨。普贤菩萨。普眼菩萨。金刚藏菩萨。弥勒菩萨。清净慧菩萨。威德自在菩萨。辩音菩萨。净诸业障菩萨。普觉菩萨。圆觉菩萨。贤善首菩萨等。而为上首。与诸眷属。皆入三昧。同住如来平等法会。

　　初标数列名。二与诸下。同佛入定。菩萨等者。梵云菩提萨埵。云菩提翻觉。萨埵翻有情。摩诃大也。此有情信大法。解大义。发大心。趣大果。修大行。证大道故也。文殊师利此云妙首。亦云妙吉祥。表信解之智故。亦云妙德。表证智故。文中本起因地。究竟真妄。以成正解。成就信根故。普贤略有三释。一约自体。体性周遍曰普。随缘成德曰贤。二约诸位。曲济无遗曰普。邻极亚圣曰贤。三约当位。德无不周曰普。调柔善顺曰贤。依此圆觉妙心。征幻法而明正行故。普眼。由此法门。观身心无体。根尘识境世出世间自他二身。一切清净。周遍法界故。金刚藏从喻得名。金刚坚而复利。坚则无物可坏。利则能坏一切。所以诸魔不能侵。烦恼不能动。又能破诸障。断人疑惑。即具无尽藏功德也。弥勒此云慈氏。慈有三种。生缘法缘无缘。以对三观。又从姓慈名阿逸多。此是无胜。三观能净三惑。名清净慧。以三观。能摧伏三障四魔。名威德自在。由三观获三陀罗尼四无碍辩。名辩音。三观对治三道。名净诸业障。三观遍观诸法同归实际。名普觉。圆觉之名。有二意。一前虽病尽。仍恐下根难入。又问三期道场加行。上中下三根普入圆觉。二最初标指。从本起至末。显义已周。还归圆觉。贤善首者。贤则亚圣。善则顺理。首是头首。欲使万善齐兴俱顺真理教法流通。是贤善首也。等有二义。一所例。二所余。上首为十万标领。同住平等法会。孰为其主。孰为其伴。孰为问者。孰为答者。无非游戏大圆觉海也。今会诸师。广评三种。俱是大乘。同缘实相。约行收机。以渐不定。大分三段。初二章明圆顿行证。次四章明渐次行证。后五章明不定行证。贤善首章乃流通分。初又二。

　　△初文殊章正明圆顿行证二。初请问三。初进问威仪。

　　于是。文殊师利菩萨。在大众中。即从座起。顶礼佛足。右绕三匝。长跪叉手。而白佛言。

　　于是二字者。蹑前之语。显通序。兼别求之故。下诸章之初。皆云于是也。即从座起等者。从法空之体。起悲济之用。以己最胜之顶。礼佛最卑之足。敬之至也。右绕者随顺之义。表顺觉性。三匝敬佛一体三宝也。长跪者安危不易。叉手者信解合体。心境交参。权实合也。

　　正述请问三。初问如来因行。二问菩萨发心。三问末世离见。初问如来因行。

　　大悲世尊。愿为此会诸来法众。说于如来本起清净因地法行。

　　果具万德。偏举大悲。咨询法要。本为法众故。具足十号称世间尊。求证圆觉故名法众。佛昔初发菩提之心。圆照本源。染体悉净。依此造入无上觉城。故云本起清净因地法行也。

　　二问菩萨发心。

　　及说菩萨于大乘中发清净心远离诸病。

　　大乘之体即是本觉。于觉悟中。发菩提心正念真如。故云于圆觉中。无取觉者。除彼我人一切诸相。若有我人等相。即非菩萨。三世诸佛。皆从本觉因地法行。远离诸病。病由何生。瞥尔取证病体随生。都不发心岂离诸病。一发心后永不退转。不退转故诸魔不娆。夫大教发心。当信一切法。唯心体具。全心发生。心佛众生三无差别。是则世事纷纭。即大圆觉也。

　　三问末世离见。

　　能使未来末世众生求大乘者不堕邪见。

　　佛灭度后。正法千年。像法千年。末法万年。即为末世。去圣遥远。深可悬忧。故显益中偏垂结指。夫求道者必正其因。因若非真。果终不克故。若欲断无明成佛果。谁不由期正道乎。故使末世不堕邪见也。

　　三三展虔诚。

　　作是语已。五体投地。如是三请终而复始。

　　正语而礼威仪也。五体。四肢及首。若惟一度。未展䖍诚。若过于三。礼烦则乱。故三周终始。显示真心。佛虽以知。垂范应尔。

　　二佛答三。初赞许。

　　尔时世尊。告文殊师利菩萨言。善哉善哉。善男子。汝等乃能为诸菩萨。咨询如来因地法行。及为末世一切众生求大乘者。得正住持。不堕邪见。汝今谛听。当为汝说。

　　先赞后许。再言善哉者。善之至也。善男子者。顺理曰善。男子刚断。汝等者。虽一人之言。言众人之意。得正住持者。安心觉海。任持万行。诫令审谛。勿杂于缘。

　　二受旨。

　　时文殊师利菩萨。奉教欢喜。及诸大众。默然而听。

　　既蒙许说。愿乐欲闻。洁己虚心。收视反听。而寂然也。赞许伫听之文。下十一段皆同此释。

　　三正答二。初长行二。初广答初问二。初总示二。别释总示中三义。初标示二。初依体立教。

　　善男子。无上法王。有大陀罗尼门。名为圆觉。流出一切清净真如菩提涅槃及波罗蜜。教授菩萨。

　　如来于法自在。更无有上。陀罗尼翻总持。谓圆觉体中。有尘沙德用。从本以来持之不失故。大即当体无边。门者出入义也。非别有法从中流出于外。但依圆觉妙性。能通显示诸功德门无有穷尽。名为流出。一切清净真如涅槃及波罗蜜。依之六度万行。能生物解。名为教授菩萨也。

　　二照性断惑。

　　一切如来本起因地。皆依圆照清净觉相。永断无明。方成佛道。

　　觉相性也。圆照修也。全性发修。以修契性。性非染污。故云清净。无明体空毕竟寂灭。故云永断无明。成道者。觉智遍满。一成一切成。一佛既尔。十方诸佛。咸皆然也。

　　二别释三。初委明惑相体虚二。初明惑相三。初征。

　　云何无明。

　　不了一法界故。名曰无明。有通别枝本正使习气。今约圆照。正断根本。别惑通别及二习无不该摄也。

　　二释二。初标定。

　　善男子。一切众生。从无始来种种颠倒。犹如迷人四方易处。

　　法界众生未能契性。尽属一切。起无初相。故名无始。以悟为迷。故名颠倒。情窦一凿。狂澜肆流。错乱多途。计执非一。故云种种。今且按定其非。但云颠倒。未显其相。倒有所执。颠则荒狂。如人乍至川原或入聚落。忽然心惑以东为西。既一方迷。余方俱转。忽然醒悟还是旧方。返推此迷。了无始迹。无本来处。无今去处。故云易处也。

　　二释相二。初法喻示相。

　　妄认四大为自身相。六尘缘影为自心相。譬彼病目见空中华及第二月。

　　四大和合。假名为身。缘虑之心因尘故有。如影逐形。故云缘影。众生不知圆觉妙心亘彻三际周遍刹尘。妄执身心。起诸结惑。如弃大海认一浮沤。前喻迷方。今譬华月。翳目所喻即上颠倒。颠倒故执。由翳见华。文意法理莫不如然。

　　二即喻显迷。

　　善男子。空实无华。病者妄执。由妄执故。非唯惑此虚空自性。亦复迷彼实华生处。由此妄有轮转生死。故名无明。

　　月喻例华亦应云月实无二。捏者妄执。经文影略故不具之。既执华从空生。不知从翳而起。翳则实是华生之处。非真实华。但怪空里有华。不觉眼中有翳。外嫌身心苦恼。不知内蓄迷情。故名无明。

　　二显体虚三。初标体虚。

　　善男子。此无明者非实有体。

　　善恶之性。本体元虚。

　　二约喻显。

　　如梦中人。梦时非无。及至于醒。了无所得。如众空华灭于虚空。不可说言有定灭处。何以故。无生处故。

　　先约梦事。喻无明本空。次提空华。显梦无生灭。故不可说言有定灭处。前据能见翳目。称实华生处。今约所对虚空生灭叵得矣。何以故。无生虚故。

　　三结流转。

　　一切众生。于无生中妄见生灭。是故说名轮转生死。

　　虽曰无生。由妄见故说名轮转。

　　二释圆照觉智三。初达妄本空。

　　善男子。如来因地修圆觉者。知是空华。即无轮转。亦无身心受彼生死。非作故无。本性无故。

　　修圆觉者。牒前如来本起因地皆依圆照清净觉相。即无轮转无生死法也。亦无身心无生死人也。既知空华。岂有轮转。还丹一粒点铁成金。真理一言超凡成圣。外遗世界。内脱身心。不计身身同虚空。不计心心同法界。非作故无。本性无故也。

　　二结成妙观。

　　彼知觉者犹如虚空。知虚空者即空华相。亦不可说无知觉性。有无俱遣。是则名为净觉随顺。

　　知觉空者。泯彼能观。知能观空。亦空华相。如火之木。然诸薪已亦复自然。此空观也。亦不可说无知觉性。假观也。有无俱遣。中观也。言虽前后。用在一心。言虑顿忘。故云净觉。觉智契理。故云随顺也。

　　三征显所依觉体。

　　何以故。虚空性故。常不动故。如来藏中无起灭故。无知见故。如法界性。究竟圆满遍十方故。

　　前明妙观必全境发。境若不显。观故无所依。是以征显令谛观一。又观是圆照。境即觉相。观若非觉。照不名圆。境若不圆。此相非觉。虚空性故常不动故真谛也。真性如空。本来不动。如来藏中等俗谛也。体具诸法。清净本然。生灭既忘。知见宁及。如法界性等中道也。究彻三际。圆遍十方。绝待难思。互融互摄。是三即一。举一即三。魔佛同途。依正何别。前云有无俱遣。中观双遮。此曰究竟圆满。中谛双照。观谛互显。遍十方故。

　　二结酬三意。

　　是则名为因地法行。菩萨因此。于大乘中发清净心。末世众生依此修行不堕邪见。

　　上问有三。广答因行。而牒酬之。无余蕴矣。二重颂。非孤起偈也。或为钝根重说。或为未来。或为增明前说。凡言长行偈颂相望。例有五对。谓有无广略离合先后隐显。今经问目皆长有偈无。答皆长广偈略。余随相当。对文当指。

　　初标举。

　　尔时世尊。欲重宣此义。而说偈言。

　　二正颂二。初颂广答三。初颂圆照觉智。

　文殊汝当知　　一切诸如来　　从于本因地
　皆以智慧觉

　　二颂惑相体虚。

　了达于无明　　知彼是空华　　即能免流转
　又如梦中人　　醒时不可得

　　长行先释无明。偈中先颂觉智。以智照惑。故言了达。

　　三颂所依觉体。

　觉者如虚空　　平等不动转　　觉遍十方界
　即得成佛道　　众幻灭无处　　成佛亦无得
　本性圆满故

　　即得下二句。长先偈后。成道亦无得。长先偈。又如梦中下四句颂空也。觉遍下二句颂假也。一佛成道。法界无非此佛之依正。故云遍十方。众幻下三句颂中也。具乎遮照。众幻灭无处遮空也。成道亦无得。遮假也。本性圆满故。双照二边无所缺减也。问下威德自在章。方立三观。如何此中便具出之。答名出下文。义贯初后。

　　二颂结酬。

　菩萨于此中　　能发菩提心　　末世诸众生
　修此免邪见

　　△二普贤章。决疑的示顿相圆顿法行。已示宏纲。次在斯章。决疑令喜。分二。初请问三。初进问威仪。

　　于是。普贤菩萨。在大众中。即从座起。顶礼佛足。右绕三匝。长跪叉手。而白佛言。

　　二正述请问三。初总问起。

　　大悲世尊。愿为此会诸菩萨众。及为末世一切众生修大乘者。闻此圆觉清净境界。云何修行。

　　前明圆照觉相。永断无明。谛观体如。修证义足。今复问云何修行者。但决余疑。复疏初义耳。

　　二别征三难。初难以幻还修于幻。

　　世尊。若彼众生知如幻者。身心亦幻。云何以幻还修于幻。

　　此问。从前知是空华即无轮转等文而来。意云。身心既如幻。能知亦是幻。将幻还除幻。幻幻何穷尽。幻者如世间幻法。依草木等幻作人畜。宛似往来动作之相。须臾法谢。还成草木。然教中五者。一真性。二心识。三依他起。四我法即空。五迷执我法。下诸幻喻。皆仿此知。

　　二难幻灭无修幻人。

　　若诸幻性一切尽灭。则无有心。谁为修行。云何复说修行如幻。

　　若以幻故。一切皆空。能所总无。遣谁修习。

　　三难不修云何解脱。

　　若诸众生。本不修行。于生死中常居幻化。曾不了知如幻境界。令妄想心云何解脱。

　　众生正觉。理具情迷。若非全性起修。无从解脱。故难虽三。意归修行而即一耶。

　　三申问意。

　　愿为末世一切众生。作何方便。渐次修习。令诸众生永离诸幻。

　　论云。若人唯念真如。不以方便种种熏修。终无得净。对于暂离故言永离。谓初观一体虽觉全真。后遇八风纷然起妄。行如穷子。解似电光。何法修之永离诸病。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告普贤菩萨言。善哉善哉。善男子。汝等乃能为诸菩萨及末世众生。修习菩萨如幻三昧。方便渐次。令诸众生得离诸幻。汝今谛听。当为汝说。

　　末世众生下。义有问于如来之句。

　　二受旨。

　　时普贤菩萨。奉教欢喜。及诸大众。默然而听。

　　三正答二。初长行三。初略示所依。

　　善男子。一切众生种种幻化。皆生如来圆觉妙心。

　　故经云。知法常无性。佛种从缘起。故知九界实造佛界权施。皆圆觉性之所发现。诸大乘教诠旨咸然。故云。诸佛心内众生心心作佛。众生心内诸佛念念证真。一字法门海。墨书之不尽。并由理具。方可云为。

　　二广释前难二。初明幻灭觉存释前二难三。初喻显。

　　犹如空华从空而有。幻华虽灭。空性不坏。

　　上文云。空本无华。病者妄执。今云华从空有者。欲显华灭空存故。略于眼翳。径将华对空。说其实因眼有翳故见空中生华。应知。病眼见空华时。其华全体是空。翳除华灭。而虚空之体本无增减。性之善恶。阐提与佛莫断纤毫。故云空性不坏。

　　二说法。

　　众生幻心。还依幻灭。诸幻尽灭。觉心不动。

　　上二句释前初难以幻修幻。下二句。释前次难幻灭无心。既知幻从觉生从真起妄。即识返迷归悟全性起修。则以幻修幻。无可疑也。况觉性圆常。俱体俱用。诸幻虽尽。不入断灭。则幻灭无心。谁为修行。故难易自释。觉心不动也。

　　三拂迹。

　　依幻说觉亦名为幻。若说有觉。犹未离幻说无觉者亦复如是。是故幻灭。名为不动。

　　依幻说觉。亦名为幻者。对幻说觉。犹属顺迷相待之义。既涉言思。觉成不觉。学者应知。创心入道。对境立观之日须分幻觉。用观照境之时真妄泯合。若说有觉犹未离幻者。未离见思也。说无觉者亦复如是者。未离尘沙也。是故幻灭者。二边心灭。即断无明。中道得立。三观皆中。名为不动也。

　　二约劝修幻行释第三难三。初法。

　　善男子。一切菩萨及末世众生。应当远离一切幻化虚妄境界。由坚执持远离心故。心如幻者亦复远离。远离为幻亦复远离。离远离幻亦复远离。得无所离即除诸幻。

　　离幻有四。一离诸幻之境。境为所离。智为能离。二离离幻之心。由坚执有能离之智。此智亦幻。故曰心如幻者亦复远离。三遣离幻之离。离前能离。此离亦幻。故云远离为幻亦复远离。四遣离离之离离前第三。此心亦幻。故曰离远离幻亦复远离。此之四番。皆是以幻修幻。列虽次第。修在一心。所谓一念不生前后际断。得无所离即除诸幻者。结示得体除幻。学者果能向幻觉未兆之前如来未说示处。体之照之。觉性本然。得无所离。则何德不显何幻不除也。

　　二喻。

　　譬如钻火。两木相因。火出木尽。灰飞烟灭。

　　如有一段干木。以一木燧钻之。火出还将却烧二木。木火既尽。烟自然灭。既成灰烬。任运飞散。木段喻所修幻妄。木燧喻能修幻智。烟喻离。火喻遣。经文。圭峰云。先云灰飞。译者倒也。合是烟先灭余灰飞散。式师云。灰犹有实。烟最浮虚。亦不须责译文之倒。但今谓约喻喻法。何须难喻也。

　　三合。

　　以幻修幻亦复如是。诸幻虽尽。不入断灭。

　　上二句。正合今劝修幻行。释第三难。举初难之词为合法者。盖问虽有三。意归修在一也。下二句重结所依觉性常住。使修行永无疑纲。

　　三顿相结酬。

　　善男子。知幻即离。不作方便。离幻即觉。亦无渐次。一切菩萨及末世众生依此修行。如是乃能永离诸幻。

　　修圆观者。造境即中。不段事禅方便。三观一心。亦无渐次。知幻即离结妙境也。离幻即觉结妙观也。一切下结酬前文所请作何方便渐次修习。故佛结答。不作方便亦无渐次。会通问文也。能知是幻已名为离。但得离幻即元是觉。更无阶级渐转为觉。如人梦见身疮问医求药。窹来既知是梦。更欲作何方便。若待方便之渐离。即是实法。何名幻化。若执实有。还是妄也。

　　二重颂二。初标举。

　　尔时世尊。欲重宣此义。而说偈言。

　　二颂四。初颂所依觉体。

　普贤汝当知　　一切诸众生　　无始幻无明
　皆从诸如来　　圆觉心建立

　　无明之言。长无偈有。

　　二颂幻灭觉存。

　犹如虚空华　　依空而有相　　空华若复灭
　虚空不动转　　幻从诸觉生　　幻灭觉圆满
　觉心不动故

　　展转拂迹长有偈无。

　　三颂劝修幻行。

　若彼诸菩萨　　及末世众生　　长应远离幻
　诸幻悉皆离　　如木中生火　　木尽火还灭

　　合法之文。长有偈无。

　　四颂结顿修相。

　觉即无渐次　　方便亦如是

　　亦如是者。不作方便也。颂略结酬。

　　△今普眼请云。演说菩萨修行渐次。答中具明戒定观慧结酬。又云如是修行。如是渐次。所谓解圆行次也。

　　于此分四。初普眼章。正明渐次行证二。初请问三。初进威仪。

　　于是。普眼菩萨。在大众中。即从座起。顶礼佛足。右绕三匝。长跪叉手。而白佛言。

　　二正述请问二。初正请。

　　大悲世尊。愿为此会诸菩萨众。及为末世一切众生。演说菩萨修行渐次。云何思惟。云何住持。众生未悟。作何方便普令开悟。

　　前闻顿行不依方便。恐渐次机谓知即已都不假修。故复请渐行修戒定慧开悟圆觉。云思惟者。系缘法界达阴本空。云住持者。安心实相不起妄念。禀戒习定助成观慧。故云方便。

　　二述意。

　　世尊。若彼众生。无正方便及正思惟。闻佛如来说此三昧。心生迷闷。即于圆觉不能悟入。愿兴慈悲。为我等辈及末世众生。假说方便。

　　为迷闷者。重扣所修。故略开悟。住持只言方便与思惟耳。又假说方便者。上请六事无非出于善巧故。今结请只以方便兼之。于无修证中强言修证。故云假说方便也。

　　三三展䖍诚。

　　作是语已。五体投地。如是三请。终而复始。

　　二佛答。三初赞许。

　　尔时世尊。告普眼菩萨言。善哉善哉。善男子。汝等乃能为诸菩萨及末世众生。问于如来修行渐次思惟住持乃至假说种种方便。汝今谛听。当为汝说。

　　二受旨。

　　时普眼菩萨。奉教欢喜。及诸大众。默然而听。

　　三正答二。初长行三。初标意。

　　善男子。彼新学菩萨及末世众生。欲求如来净圆觉心。应当正念远离诸幻。

　　夫净圆觉心。诸佛众生各各本具。今欲求者。二边皆中。故云正念。远离诸幻者。指前标后也。今谓秪是总标耳。正念即标戒定慧。诸幻即三学所离。污戒之瑕玷。障定之事性迷理之惑也。

　　二广释二。初戒定。

　　先依如来奢摩他行。坚持禁戒。安处徒众。宴坐静室。

　　奢摩他。翻止。止定也。坚持禁戒戒也。安处徒众。近善友知识。而生慧也。宴坐静室。即止息世缘闲居静处。诸缘世利而自然息。已而欲明渐次行证。直云戒定方便。助成观慧。三学相由。即答渐次之问也。

　　初约四大观身如幻。

　　恒作是念。我今此身四大和合。所谓发毛爪齿皮肉筋骨髓脑垢色。皆归于地。唾涕脓血津液涎沫痰泪精气大小便利。皆归于水。暖气归火。动转归风。四大各离。今者妄身当在何处。即知此身毕竟无体。和合为相。实同幻化。

　　恒作是念者。意止观中不得暂舍。大论云。昔如来说四大无处不有。故名为大。各离者。从昔妄执四大为身。约俗谛和合而言。今约真谛破之。故云各离。此中应用不自他等四句推之。毕竟无体故。能执情尽也。

　　二约根尘观心寂灭二初根对心生。

　　四缘假合妄有六根。六根四大中外合成妄有缘气。于中积聚似有缘相。假名为心。

　　身本无形。缘四大有。故名四缘。六根依身而具。一往名中。四大从外而揽。一往名外。中外围空。而心又在中间。空处牢结。故云于中积聚。此缘即能缘心也。不实如气。同上缘影。皆显体虚也。无体则无相。又岂有名。故云假名为心也。

　　二尘消心寂。

　　善男子。此虚妄心。若无六尘则不能有。四大分解无尘可得。于中缘尘各归散灭。毕竟无有缘心可见。

　　若以从真起妄无明生法为言。必先有不觉之心方有根尘世界。今就日用核之。意显因境有心。无尘则无心也。四大分解者。地性无坚。水性随流。风性无碍。火性元虚。谓四大各归本性。毕竟无有缘心可见也。

　　二结成观相。

　　善男子。彼之众生。幻身灭故幻心亦灭。幻心灭故幻尘亦灭。幻尘灭故幻灭亦灭。幻灭灭故非幻不灭。

　　彼之众生。指前修观人也。前破身心及六尘境故。此结云幻身灭等。灭谓寂灭。即空观也。幻尘灭故幻灭亦灭者。生死既空。涅槃亦灭。假观也。后二句中道常住。所谓诸幻虽尽不入断灭。然此观相。三智一心。无惑不破。如大圆镜明像宛然常不虽故也。

　　二约喻显二。初明幻灭观成二。初喻。

　　譬如磨镜。垢尽明现。

　　夫镜性本明。非从外得。尘覆则隐。磨之则显。隐显虽殊明性不异。是以。修观如磨智镜。身心顿忘则种智圆矣。

　　二合。

　　善男子。当知身心皆为幻垢。垢相永灭十方清净。

　　既以身心合幻垢。则人法二执。性之与相皆属幻垢。十方乃十界也。清净乃本具觉性显现。合上非幻不灭也。

　　二诫迷真执妄二。初喻。

　　善男子。譬如清净摩尼宝珠。映于五色。随方各现。诸愚痴者。见彼摩尼实有五色。

　　摩尼体性本无五色。莹净绝瑕都无色相。由性净故。一切色相对则现中。青黄赤等五色。各各随方而现。五色喻五道也。随方喻随业。愚人不了珠体。但见全是青黄等。故华严云。凡夫见诸法但随诸相转。不了法无我。以是不见佛。

　　二合二。初正合迷真。

　　善男子。圆觉净性。现于身心。随类各应。彼愚痴者。说净圆觉实有如是身心自相。亦复如是。

　　随迷染之气类。应现而有也。亦复如是乃合上喻也。其犹结水为冰。讵可见冰而忘水也。

　　二破迷入理。

　　由此不能远于幻化。是故我说身心幻垢。对离幻垢说名菩萨。垢尽对除。即无对垢及说名者。

　　本以众生妄执幻化。故佛说云幻垢众生。依教离垢。故复说名菩萨。所离之垢既无。对离之智何立。者字贯通两句。谓对垢者菩萨也。说名者如来也。既无对治之智。何有起智之人。深浅之执本无。何有说教之者。故俱无也。

　　二观成历法二。初明证理。

　　善男子。此菩萨及末世众生。证得诸幻。灭影像故。尔时便得无方清净。无边虚空觉所显发。

　　顿了实法假名性相等执。当体如幻。故云证得。达缘影之心见镜像之身本无。故名为灭。无方即无方所。横遍也。无边即无边际。坚深也。由清净故如虚空。如虚空故得清净。此乃觉体显发。正是开悟之相。所发之体也。

　　分二。初别显真净四。初世间诸法四。初根识。

　　觉圆明故显心清净。心清净故见尘清净。见清净故眼根清净。根清净故眼识清净。识清净故闻尘清净。闻清净故耳根清净。根清净故耳识清净。识清净故觉尘清净。如是乃至鼻舌身意亦复如是。

　　清净即空之异名。故大论云。毕竟空即毕竟清净。以人谓空故言清净。见尘者。不单说外色名尘。亦不说根识名尘。根尘识三自有文故。此见尘体还是我执之心。就取相生过。而别立名。下皆牒见字。不言尘者。足显即见是尘。非外尘也。闻等亦然。

　　二六尘。

　　善男子。根清净故色尘清净。色清净故声尘清净。香味触法亦复如是。

　　六皆名尘者坌污心识故。

　　三四大。

　　善男子。六尘清净故地大清净。地清净故水大清净。火大风大亦复如是。

　　四总例。

　　善男子。四大清净故十二处十八界二十五有清净。

　　上明根识及六尘净。今复举十二处十八界者。以阴入界随根开合。故重总例。

　　二出世间法。

　　彼清净故。十力四无所畏四无碍智佛十八不共法三十七助道品清净。如是乃至八万四千陀罗尼门一切清净。

　　十力者。一知是处非处力。二业力。三定力。四根力。五欲力。六性力。七至处道力。八宿命力。九天眼力。十漏尽力。四无所畏者。一一切智。二漏尽。三说障道。四说尽苦道。四无碍智者。一义。二法。三辞。四乐说。十八不共法者。一身无失。二口无失。三念无失。四无异想。五不定心。六无不知已舍。七欲。八精进。九念。十慧。十一解脱。十二解脱知见。上六皆云无灭。十三至十五。身口意业随智慧行。十六至十八。以智慧知过去未来现在。三十七品者。此有七科。一四念处。二四正勤。三四如意足。四五根。五五力。六七觉支。七八正道。谓三四二五单七只八。总三十七品也。如是乃至者。超越之辞。三身四智五眼六通等。八万四千陀罗尼门。悉皆清净也。

　　三自他正报。

　　善男子。一切实相性清净故一身清净。一身清净故多身清净。多身清净故如是乃至十方众生圆觉清净。

　　论云。照色等空即名实相。实相本来自性清净。诸段清净皆牒前文。唯此独指实相。以为净之所以。既于自身证实相理。亦见一切众生同一清净实相。以观一切众生。不取于相。同圆觉性耶。盖显彼我一体故。十方亦应以十界释之。方与上圣下凡清净一致也。

　　四一多依报。

　　善男子。一世界清净故多世界清净。多世界清净故如是乃至尽于虚空圆褁三世一切平等清净不动。

　　国土净秽皆由自心。众生劫烧。我土安隐。况乃心宜觉性。识智无生。身土依真。染净俱泯。亘通法界。清净湛然。圆谓圆遍虚空。褁谓含褁三世。三世者竖极。虚空者横周。一切者横竖总该。平等者本末味同。清净乃都结七段。不动者宜于一如耶。

　　二例明不动。

　　善男子。虚空如是平等不动当知觉性平等不动。四大不动故当知觉性平等不动如是乃至八万四千陀罗尼门平等不动当知觉性平等不动。

　　前历诸法别显清净。今以不动例明诸法。四大总世间。陀罗尼总出世间。虚空之言总该依正及三世也。经文避繁。略云乃至。下亦例此。十界因果依正色空一切诸法。既皆全性而作性本。不动法亦同如矣。

　　二俗谛二。初体量遍满。

　　善男子。觉性遍满清净不动圆无际故。当知六根遍满法界。根遍满故当知六尘遍满法界。尘遍满故当知四大遍满法界。如是乃至陀罗尼门。遍满法界。

　　觉性无际故遍满。性遍满故诸法遍也。

　　二体德无坏。

　　善男子。由彼妙觉性遍满故。根性尘性无坏无杂。根尘无坏故如是乃至陀罗尼门无坏无杂。如百千灯光照一室。其光遍满无坏无杂。

　　根性尘性者。此指自性。非谓泯根摄尘归于一性。如百千灯等者。如一灯光已满一室。更有一灯。光亦全满。百千灯光一一如是。各不相坏。亦不混杂。室中之空喻于法界。灯之光相喻如根尘。谓一灯光容多光相。即一光相遍多光中。故一一皆然。重重无尽也。

　　三中谛三。初亡憎爱。

　　善男子。觉成就故当知菩萨不与法缚。不求法脱。不厌生死。不爱涅槃。不敬持戒。不憎毁禁。不重久习。不轻初学。何以故。一切觉故。譬如眼光晓了前境。其光圆满得无憎爱。何以故。光体无二无憎爱故。

　　觉者圆觉也。成就者牒上开悟也。缚脱约惑。生死涅槃约报。持戒毁禁约业。久习切学约人。喻取能照前境之眼光也。于四对法。无胜劣。心同佛。于三念之境。同之所由。经自征释云一切觉故。眼光者光即眼识现量所得。故无憎爱。所以光体无二故也。

　　二亡修证。

　　善男子。此菩萨及末世众生。修习此心得成就者。于此无修。亦无成就。圆觉普照。寂灭无二。于中。百千万亿阿僧祇不可说恒河沙诸佛世界。犹如空华乱起乱灭。不即不离。无缚无脱。始知众生本来成佛。生死涅槃。犹如昨梦。

　　圆觉普照寂灭无二者。自心已空。但有觉照。宁有凡圣差别之二。冥一如之无心。即万动之恒寂故。普照是用。寂灭是体。佛之所极极于寂照也。诸佛世界者。百千万亿僧祇等数之河。一一河中一沙一世界者。显世界之多矣。然尽虚空遍法界所有世界。莫算其数。为欲引机造无边境故。假增积多数尔。又净秽等土。皆佛统之。故云佛世界。犹如空华乱起乱灭者。缘无自性。全体即真。一切世界皆依妄念。念既刹那不住。界亦起灭不停。又成住坏空虽各二十增减。世界无量无数故观起灭缤纷。不即不离无缚无脱者。文通上下。上则世界无净秽故。下则众生本成佛故。始知等者。始知即始觉。本成即本觉。始之与本非二觉故。依正迷悟无非一如。故喻空华及昨梦也。

　　三亡能所。

　　善男子。如昨梦故。当知生死及与涅槃无起无灭无来无去。其所证者无得无失无取无舍。其能证者无作无止无任无灭。于此证中无能无所。毕竟无证亦无证者。一切法性平等不坏。

　　迷时生死无起涅槃无灭。悟时非灭却生死发起涅槃。称体而观。都无起灭。圣心无来。凡心无去。又直而言。体无来去。所证之境。非得真失妄舍粗取妙。能证之心。都无分别。离于四病。故云毕竟无证亦无证者。

　　三结酬。

　　善男子。彼诸菩萨。如是修行。如是渐次。如是思惟。如是住持。如是方便。如是开悟。求如是法亦不迷闷。

　　二重颂二。初标举。

　　尔时世尊。欲重宣此义。而说偈言。

　　二正重三。初颂观阴。

　普眼汝当知　　一切诸众生　　身心皆如幻
　身相属四大　　心性归六尘　　四大体各离
　谁为和合者

　　二颂历法。

　如是渐修行　　一切悉清净　　不动遍法界
　无作止任灭　　亦无能证者　　一切佛世界
　犹如虚空华　　三世悉平等　　毕竟无去来

　　三颂结酬。

　初发心菩萨　　及末世众生　　欲求入佛道
　应如是修习

　　△二金刚藏章。释成本来成佛。由上普眼章末云始知众生本来成佛。故此疑问。若本是佛。何须前说发心修行断无明耶。分二。

　　初请问三。初进问威仪。

　　于是。金刚藏菩萨。在大众中。即从座起。顶礼佛足。右绕三匝。长跪叉手。而白佛言。

　　二陈词请问三。初庆前所悟。

　　大悲世尊。善为一切诸菩萨众。宣扬如来圆觉清净大陀罗尼因地法行渐次方便。与诸众生开发蒙昧。在会法众承佛慈诲。幻翳朗然。慧目清净。

　　陀罗尼慧性。因地法行定性。此是一切行位根本。后必蹑前。故重指也。

　　二述三疑。

　　世尊。若诸众生本来成佛。何故复有一切无明。若诸无明众生本有。何因缘故如来复说本来成佛。十方众生本成佛道后起无明。一切如来何时复生一切烦恼。

　　初二句。蹑前文为疑本也。三疑者。初疑真能生妄。次若诸下疑说妄为真。三十方下牒而纵之责无穷过也。此三难意者。本来是佛。烦恼何生。若无生中妄生起者。如来成佛本同无生。无生之中还应妄起。成佛义等。生否应齐。齐生则果佛何尊。齐否则因违现事。进退不可。故有斯云。

　　三结意请答。

　　惟愿不舍无遮大慈。为诸菩萨开秘密藏。及为末世一切众生。得闻如是修多罗教了义法门。永断疑悔。

　　通论疑者。犹豫为性。能障信心。别显五盖中疑有三。一疑自。谓己不能入理。二疑师。谓彼不能善教。三疑法。谓于所学为令出离为不出离。如有病人疑自疑医疑药病终不能愈。今三疑中。即疑法也。悔是不定之法。悔正则偏。悔偏则正。今请永断。又属偏邪。然入道人。若未通决生佛同异。则或用功多而反增疑悔也。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告金刚藏菩萨言。善哉善哉。善男子。汝等乃能为诸菩萨及末世众生。问于如来甚深秘密究竟方便。是诸菩萨最上教诲了义大乘。能使十方修学菩萨及诸末世一切众生。得决定信。永断疑悔。汝今谛听。当为汝说。

　　二受旨。

　　时金刚藏菩萨。奉教欢喜。及诸大众。默然而听。

　　三正答二。初长行四。初反责起疑之本三。初总指轮回。

　　善男子。一切世界。始终生灭。前后有无。聚散起止。念念相续。循环往复。种种取舍。皆是轮回。

　　一切世界。总指情器也。若不约情。何成轮回。次下六对。辩其轮回。谓但住有为。即属轮回心也。始终者创变极证。生灭者新新续起而念念落谢。前后者过去未。来有无者住劫空劫。聚散者成劫坏劫。起止者现行调伏。念念相续者情界器界皆依妄念。既所依不断。故能依亦然。循环往复者。器界空已复成。情界灭已复生。惑业袭习。报应纶轮。尘沙劫波莫之遏绝。取谓取着。执我我所。舍谓舍虽。厌苦所依。若取若舍种种不同。皆是颠倒妄心变现轮回之相也。

　　二真随妄转三。初约法。

　　未出轮回而辨圆觉。彼圆觉性即同流轮。若免轮回。无有是处。

　　能是轮回之心故。所观圆觉亦尔。如梦见宝物。物亦是梦。

　　二举喻。

　　譬如动目能摇湛水。又如定眼犹回转火。云驶月运。舟行岸移。亦复如是。

　　由目数动湛水如波摇。如人动转眼睛。或手研捏眼角故。所见物颠倒动转也。次眼识迟钝旋火成轮相。如人烧杖头以手旋之。眼识不能迅速趁及。即见亦轮之相。岸移月运。但是云驶舟行。驶者奔流急走之相故。动目能摇湛水喻妄中真。定眼随转火。喻真中妄。云月舟岸。喻圆觉性即同流转也。

　　三法合。

　　善男子。诸旋未息。彼物先住尚不可得。何况轮转生死垢心曾未清净。观佛圆觉。而不旋复。

　　诸旋者。目眼云舟。喻生死垢心。彼物者。水火月岸。喻于圆觉妙性。何况下正合也。

　　三结指前疑。

　　是故汝等便生三惑。

　　指前三疑为三惑。非见思尘沙无明之惑。

　　二喻释现起之疑二。初约性德离妄通释三疑三。初譬喻。

　　善男子。譬如幻翳妄见空华。幻翳若除。不可说言此翳已灭何时更起一切诸翳。何以故。翳华二法非相待故。亦如空华灭于空时。不可说言虚空何时更起空华。何以故。空本无华非起灭故。

　　不知华因翳有妄执从空而生。岂觉迷真故着。横执真能生妄。既了翳差都不见华。因除迷心故清净矣。又执早晚更迷。犹说何时更翳。故云不可请问翳差之者。或时更起。未必永无。如何为喻。答曰。夫喻者。但当日一席之事。不可说终身。譬如梦觉。岂可难哉。云何妨明夜更睡还梦。翳华二法非相待故。但翳故妄。非华生也。

　　二法合。

　　生死涅槃同于起灭。妙觉圆照离于华翳。

　　迷见生死似华起。悟得涅槃似华灭。言圆觉离华离翳。则双拂生死无明。虚空非暂有无。觉性何关迷悟。众生既知华起。约谁更难无明。无明生死既空。何责本来成佛。空华终不再起。果位何得还迷。由己计度不休。见他觉性流转。若如是解。顿遣三疑。三疑钩锁连环。不是三科别答。下金矿喻即答佛不再迷。此疑理深。故重喻也。

　　三结况复。

　　善男子。当知虚空非是暂有。亦非暂无。况复如来圆觉随顺。而为虚空平等本性。

　　此以世空喻真空也。而虚空世法尚不同华起灭。况如来随顺圆觉。湛然真常。是虚空之体性耶。

　　二约修德显真别申后难。

　　善男子。如销金矿。金非销有。既已成金不重为矿。经无穷时。金性不坏。不应说言本非成就。如来圆觉亦复如是。

　　金在矿中。销矿金现。非销始有。若因销有。销顽石等亦应有金。故知虽假炉冶销镕。金性要须本有。既已成金等者。此明在矿则隐。出矿则显。隐显虽殊金性常一。不应说言本非成就者。释成金性本有也。如来圆觉亦复如是者。合也。前就圆悟之理。生佛俱是本真。以成普眼章中众生成佛之义。故举空华。元来不起。非后始灭。法合云。生死涅槃同于起灭。所以俱通三难。今就不坏因果之相。故说销矿出金。华则始终本无。矿乃因销始尽也。

　　三示性令息妄心三。初觉性圆常。

　　善男子。一切如来妙圆觉心。本无菩提及与涅槃。亦无成佛及不成佛。无妄轮回及非轮回。

　　妙圆觉性平等常住。即一切法。离一切相。若有少见即非圆觉。

　　二思惟罔测二。初举况。

　　善男子。但诸声闻所圆境界。身心语言皆悉断灭。终不能至彼之亲证所现涅槃。何况能以有思惟心。测度如来圆觉境界。

　　此举劣况胜也。无余涅槃。身智俱寂有思惟心终不能至。何况测度如来圆觉境界。初小圣理智对。二凡心真觉对。意云。小圣尚不能亲到真智之理何况凡心。劣于前智真觉者哉。

　　二喻显。

　　如取萤火烧须弥山终不能着。以轮回心。生轮回见。入于如来大寂灭海。终不能至。

　　须弥。梵语也。翻云妙高峰。此山四宝所成故。轮回心即思惟心也。

　　三指前劝诫。

　　是故我说。一切菩萨及末世众生。先断无始轮回根本。

　　若远指前文。即文殊章。先断无明。或指余经。皆如是说取舍轮回。意令先断。今重举以劝诫也。

　　四结疑情非问三。初展转妄想。

　　善男子。有作思惟从有心起。皆是六尘妄想缘气。非实心体。已如空华。用此思惟。辨于佛境。犹如空华复结空果。展转妄想。无有是处。

　　二巧见不成方便。

　　善男子。虚妄浮心多诸巧见。不能成就圆觉方便。

　　指前疑情者。为浮心巧见也。故不成方便。

　　三结非正问。

　　如是分别。非为正问。

　　前赞善哉者美其起教。此责非正者显其实理。此一段疑。最障修证。若不征起。末世长迷。刚藏所征意在佛责。故知责此之过。始彰征有功。乍看似前后乖违。细详乃始终符合。可审玩味。妙在斯焉。

　　二偈颂二初标举。

　　尔时世尊。欲重宣此义。而设偈言。

　　二正颂四。初颂反责疑本。

　金刚藏当知　　如来寂灭性　　未曾有终始
　若以轮回心　　思惟即旋复　　但至轮回际
　不能入佛海

　　长行先举妄想。偈文先举实性。

　　二颂喻释现疑。

　譬如销金矿　　金非销故有　　虽复本来金
　终以销成就　　一成真金体　　不复重为矿

　　三颂示性息妄。

　生死与涅槃　　凡夫及诸佛　　同为空华相

　　向明觉性元常。与喻中合文意同。故空华喻义通前后。

　　四颂结斥疑情。

　思惟犹幻化　　何况诘虚妄　　若能了此心
　然后求圆觉

　　初二句。长行云。用此思惟辨于佛境。犹如空华复结空果。诘者辨也。次二句。依解起行。与前结非正问互显。

　　△三弥勒章。显示轮回根本。由前章云先断无始轮回根本。今穷根本及能断性。分二。

　　初请问三。初进问威仪。

　　于是。弥勒菩萨。在大众中。即从座起。顶礼佛足。右绕三匝。长跪叉手。而白佛言。

　　二陈词正请三初庆前闻。

　　大悲世尊。广为菩萨开秘密藏。令诸大众深悟轮回。分别邪正。能施末世一切众生无畏道眼。于大涅槃生决定信。无复重随轮转境界起循环见。

　　述问有四。先问轮回根本。次问轮回种性。三问行门深浅。四问度生方便。总而不出所断及能断者。前轮回始终生灭等说妄名邪。圆觉了义是正。起循环见者如前三惑也。

　　初问所断轮回。

　　世尊。若诸菩萨及末世众生。欲游如来大寂灭海。云何当断轮回根本。于诸轮回有几种性。

　　云何当断轮回根本者。虽问当断。意在根本。下文即指恩爱贪欲。如伐木寻根炙病求穴也。于诸轮回有几种性者。上总云种种取舍皆是轮回。今究种种之的有几等轮回之数。答中指出四生九类六道轮回。

　　二问能断行愿。

　　修佛菩提几等差别。回入尘劳。当设几种教化方便度诸众生。

　　初二句问意者。道虽平等。行有浅深。故下答以依二种障五性差别。回入尘劳等者。即请下大悲方便化他愿力也。

　　三结请知见。

　　惟愿不舍救世大悲。令诸修行一切菩萨及未世众生。慧目肃清。照曜心镜。圆悟如来无上知见。

　　慧目。如如智也。心镜。如如境也。境智冥合。无上知见随机也。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告弥勒菩萨言。善哉善哉。善男子。汝等乃能为诸菩萨及末世众生。请问如来深奥秘密微妙之义。令诸菩萨洁清慧目。及令一切末世众生永断轮回心悟实相具无生忍。汝今谛听。当为汝说。

　　实相者离虚妄也。生死涅槃俱寂灭故。无生忍者是决定之义也。证得诸常实相。名无生忍。以位对之。名初住也。

　　二受旨。

　　时弥勒菩萨。奉教欢喜。及诸大众。默然而听。

　　三正答二。初长行二。初广答二。初答所断轮回三。初指根本。

　　善男子。一切众生。从无始际。由有种种恩爱贪欲。故有轮回。

　　对五尘境。起于贪欲。种种相续。三有轮回。往来流转无时断绝。或属天地之恩。如父母等。或因事之恩。如得惠赉等。或任运生爱。即自身六亲及名利等。或因敬成爱。或因爱结恩。或因爱生情。或因情成爱。应成四句。谓恩非爱等。故能贪之爱种多。所贪之境不一。若对治简境。则有顺有乖。若约法简心。则皆为过患。

　　二明种性二。初总示四生三。初命因欲有。

　　若诸世界一切种性。卵生胎生湿生化生。皆因淫欲而正性命。

　　卵胎湿化果也。淫欲而正性命因也。显是前文于轮回有几种性之问。故下文云。欲因爱生。命因欲有。众生爱命。还依欲本。而以四生配六道者。天及地狱化生。鬼通胎化。谓鬼子及地行罗刹是胎。余皆化生。人畜各四生。具四者。毗舍佉母卵生三十子。胎则当人。湿则奈女。化则劫初。畜具四者。金翅及龙。余兽皆胎。余鸟皆卵。然着地飞空若水若陆微细蠢动。或胎或卵或化。不可具分品类。皆因淫欲而正性命者。淫谓淫染爱着。但是情染。总名为淫。纵使化生亦依业染。且约欲界轻重者。六受交抱执手笑视淫。既性命由淫。淫复由爱。故云爱为根本也。

　　二欲滋于爱。

　　当知轮回爱为根本。由有诸欲助发爱性。是故能令生死相续。

　　虽四生性命以欲为因。然而欲因爱生。以爱为本。复由诸欲滋发爱性。故使果报无穷。轮回相续也。

　　三结成因果。

　　欲因爱生。命因欲有。众生爱命还依欲本。爱欲为因。爱命为果。

　　众生受命还依欲本者。爱谓贪爱。命谓身命。虽欲因爱生命因欲有。由欲滋助于爱。果报无穷。故曰还依欲本。

　　二别明六趣二。初别示二。初恶趣生。

　　由于欲境。起诸违顺。境背爱心。而生憎嫉造种种业是故复生地狱饿鬼。

　　违顺皆是造业之境。由爱彼境。境不顺心。便生热恼憎嫉。憎嫉故起生嗔。嗔故杀害。逼恼。打骂。凌辱。种种恶业从此便兴。亦可境称爱心而生耽着。侵夺。饮啖。绮妄。淫盗。种种善恶等业。无畜生者。取其顺文成句略也。义必合有。故华严云。十不善业道。上者地狱因。中者畜生因。下者饿鬼因。

　　二天人。

　　知欲可厌。爱厌业道。舍恶乐善。复现天人。

　　知欲可厌者。离恶道因。深生爱乐。舍恶乐善。复感善道人天乐报之因也。

　　三定地。

　　又知诸爱可厌恶故。弃爱乐舍。还滋爱本。便现有为增上善果。

　　知其爱恶爱善俱未免离。弃彼爱心乐修舍法。即四禅八定。而不知乐舍之心还同彼爱。故云还滋爱本。增上善果者。上二界殊胜依正二报也。

　　二总结。

　　皆轮回故。不成圣道。

　　三劝令断三。

　　初正劝。

　　是故众生。欲脱生死免诸轮回。先断贪欲及除爱渴。

　　贪欲爱渴是业惑因。欲出轮回。先除此二。爱渴者爱心至切。如渴湏饮也。

　　二释疑。

　　善男子。菩萨变化示现世间。非爱为本。但以慈悲令彼舍爱。假诸贪欲而入生死。

　　恐疑者云。既令舍爱。何故菩萨亦有爱生耶。故此通云。示现受生。非爱为本。但以大悲同事利物。故净名云。众病即菩萨病也。

　　三显益。

　　若诸末世一切众生。能舍诸欲。及除憎爱。永断轮回。勤求如来圆觉境界。于清净心便得开悟。

　　先能除舍。方可勤求。如出矿金始堪为器。前但云贪爱。此云憎爱。境不顺心。违情故憎。是知憎亦由爱。故虽兼憎意但说爱。永断三障即名勤求。三障断处心清净矣。

　　二答能断行愿二。初行性差别二。初总标。

　　善男子。一切众生。由本贪欲发挥无明。显出五性差别不等。依二种障而现深浅。

　　一切众生。枉受轮转。只为忽生一念发挥一切无明境界浅深二障差别五性。事障粗重为浅。理障微细为深。浅故先除。深故后断。此以障道近远。名为事理浅深五性差别不等故也。

　　二别释二。初二障。

　　云何二障。一者理障。碍正知见。二者事障。续诸生死。

　　根本无明亲障中道。名理障。枝末无明牵生三界。名事障。约界内外。对论事理。小乘真理。望大乘还属变易生死。大乘变易生死。对小乘属真理。下明二乘先断事障。即知是见思也。

　　二五性二。初征。

　　云何五性。

　　一凡夫性。二二乘性。三菩萨性。四不定性。五外道性。此皆新熏。不同法相宗说。然亦未可会同相宗五性。今经但云未成。非永无成佛之义也。

　　二释五。初凡夫性。

　　善男子。若此二障未得断灭。名未成佛。

　　因缘生法所观之境。六道凡夫也。约此未断未证为一种。显下趣向断证。为四种尔。

　　二二乘性。

　　若诸众生。永舍贪欲。先除事障。未断理障。但能悟入声闻缘觉。未能显住菩萨境界。

　　同断见思。同出三界。但教有谛缘惑。论正习缘觉乃是侵习小异耳。

　　三菩萨性。

　　善男子。若诸末世一切众生。欲泛如来大圆觉海。先当发愿勤断二障。二障已伏。即能悟入菩萨境界。若事理障已永断灭。即入如来微妙圆觉。满足菩提及大涅槃。

　　发愿断障。义兼四弘。二障已伏。即当圆教观行之位。悟入者。解二障永灭方是证悟。事障若尽入圆十信。理障若尽圆教初住。极至妙觉。圆满菩提。归无所得。

　　四不定性。

　　善男子。一切众生皆证圆觉。逢善知识。依彼所作因地法行。尔时修习便有顿渐。若遇如来无上菩提正修行路。根无大小。皆成佛果。

　　一切众生皆证圆觉者。盖圆觉体性。离一切法。具一切相故尔。学者当依了义。莫依他人可也。若遇如来无上菩提。圆觉修证无不取极。根无大小皆成佛道。若依彼人所作之法。故有浅深差别。未及圆觉了义者也。

　　五外道性。

　　若诸众生。虽求善友。遇邪见者未得正悟。是则名为外道种性。邪师过谬。非众生咎。

　　本非外道。由不遇真正知识善友。心行理外。故名外道。

　　三结。

　　是名众生五性差别。

　　今云五性中。菩萨性不定性皆悟圆觉。岂得属轮回耶。须知菩提乃所学之法。众生是能学之人。但造之有差。遂成五别也。

　　二悲愿度生。

　　善男子。菩萨唯以大悲方便。入诸世间。开发未悟。乃至示现种种形相逆顺境界。与其同事。化令成佛。皆依无始清净愿力。

　　大悲乃拔苦之本心。方便为设化之通轨。示现形相。如观世音随类应身。逆顺者。或为亲友以引之。或为怨家以怖之。同事者。四摄之一。意该余三。谓布施爱语利行。清净愿力。非希望报恩。亦非爱见同体大悲。清净大愿性本具之。非别新得。

　　二结酬。

　　若诸末世一切众生。于大圆觉起增上心。当发菩萨清净大愿。应作是言。愿我今者住佛圆觉求善知识。莫值外道及与二乘。取愿修行。渐断诸障。障尽愿满。便登解脱清净法殿。证大圆觉妙庄严域。

　　圆信诸法即大圆觉。名增上心。普会自他。具入实际。是菩萨愿。一切胜行无愿不克。如普贤十大愿王。为无量胜行之本。清净法殿妙庄严域。皆是所证圆觉之境也。

　　二偈颂二。初标举。

　　尔时世尊。欲重宣此义。而说偈言。

　　二正颂四。初颂根本。

　弥勒汝当知　　一切诸众生　　不得大解脱
　皆由贪欲故　　堕落于生死

　　二颂劝断。

　若能断憎爱　　及与贪嗔痴　　不因差别性
　皆得成佛道　　二障永消灭　　求师得正悟
　随顺菩萨愿　　依止大涅槃

　　初两句。正颂劝断中显益之文。因断必果亡。故略不颂轮回种性。又以断妄即得会真故。连颂不定性菩萨性。余三性略。得正修行。能断贪欲。根无本小皆成佛道。故曰。不因差别性。皆得成佛故。

　　三颂悲愿。

　十方诸菩萨　　皆以大悲愿　　示现入生死

　　四颂结酬。

　现在修行者　　及末世众生　　勤断诸爱见
　便归大圆觉

　　△四清净慧章。判修证高下二。

　　初请问三。初进问威仪。

　　于是。清净慧菩萨。在大众中。即从座起。顶礼佛足。右绕三匝。长跪叉手。而白佛言。

　　二正陈词句二。初庆前。

　　大悲世尊。为我等辈。广说如是不思议事。本所不见。本所不闻。我等今者蒙佛善诱。身心泰然。得大饶益。

　　二请后二。初正问位次。

　　愿为一切诸来法众。重宣法王圆满觉性。一切众生及诸菩萨如来世尊。所证所得。云何差别。

　　举所证觉性。问能证位地。觉心一味。因果阶差。二义既乖。故须起问。

　　二愿益未来。

　　令末世众生闻此圣教。随顺开悟。渐次能入。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告清净慧菩萨言。善哉善哉。善男子。汝等乃能为末世众生。请问如来渐次差别。汝今谛听。当为汝说。

　　二受旨。

　　时清净慧菩萨。奉教欢喜。及诸大众。默然而听。

　　三正答二。初长行二。初明六即位次有二。谓理同故即。事异故六。若知理同。迷悟平等。免于退屈。若知事异。因果不滥。免憎上慢。属初理即。闻圆顿教属名字即。五品观行即。十信相似即。十住十行十回向十地等觉。四十一位。总为分真即。妙觉即名究竟也。

　　初法二。初正示理同。

　　善男子。圆觉自性。非性性有。循诸性起。无取无证。于实相中。实无菩萨及与众生。

　　圆满觉性三谛具足。自性中也。非性空也。性有假也。有是具义。以性具十界。循界性而缘起。法法即生。是则菩萨众生本是实相。复何取证于其间哉。

　　二征释所以。

　　何以故。菩萨众生皆是幻化。幻化灭故无取证者。

　　以性夺修故。菩萨众生二皆如幻。指幻即性。同一圆觉。故不复有能取证者。

　　二喻。

　　譬如眼根不自见眼。

　　若是不明随缘不变幻化即性。只作遣荡释上者。何当此喻。眼只是一。谁为能见。谁为所见。

　　三合。

　　性自平等。无平等者。

　　圆觉自性。性自平等。性不自谓无平等者。

　　初总明大义二。初迷悟差别。

　　众生迷倒。未能除灭一切幻化。于灭未灭妄功用中。便显差别。

　　众生迷倒。五住烦恼也。一切幻化。十界因果也。未能除灭。灭未灭者。达未达也。

　　二复性一如。

　　若得如来寂灭随顺。实无寂灭及寂灭者。

　　诸佛同证寂灭之理。若得随顺。与本相应无乖违也。后二句亡能所。实无寂灭之法。亦无能寂灭者。

　　二别示即六。初理即。

　　善男子。一切众生从无始来。由妄想我及爱我者。曾不自知念念生灭。故起憎爱耽着五欲。

　　一切众生从无始来。本体元无。因妄故有。四生六道八难三途无不皆然。曾不自知。心既念念无常。我亦念念生灭。故生憎爱耽着五欲也。

　　二名字即。

　　若遇善友教令开悟净圆觉性。发明起灭。即知此生性自劳虑。

　　善友知识也。教令禀教也。开悟知解也。知我身心是本觉性。起亦圆觉。灭亦圆觉。解妄为真。故二发明此生劳虑。虽未能忘。到此已知全体而起。故曰性自也。

　　三观行即。

　　若复有人。劳虑永断。得法界净。即彼净解为自障碍。故于圆觉而不自在。此名凡夫随顺觉性。

　　此位顿伏三惑。观与理冥。故云劳虑永断得法界净。既伏必断。名为永断。然此观解尚存能所。故障圆觉而不自在。随顺只是凡夫相应之义也。

　　四相似即。

　　善男子。一切菩萨见解为碍。虽断解碍。犹住见觉。觉碍为碍而不自在。此名菩萨未入地者随顺觉性。

　　见前净解为碍。故断解碍。然能见智名曰见觉。先断见思尘沙二惑。得六根净。若住此见。还名觉碍。碍于圆觉不自在也。天台十乘。有离法爱。离此见觉入后分真。请问前位顿伏三惑。此何二惑先断。答曰。初心用观。事理顿忘。三观一心。故能圆伏。然智有微着。惑有粗细。约智明断不无前后。

　　初证理三。初法。

　　善男子。有照有觉俱名障碍。是故菩萨常觉不住。照与照者同时寂灭。

　　有照有觉。指前二位。照是净解。觉是见觉。二皆有住故俱名碍。称性之照故云常觉。照而非照故云不住。又照是所。照者是能。能所俱泯。故云照与照者同时寂灭。

　　二喻。

　　譬如有人。自断其首。首已断故无能断者。

　　人喻能照。首喻所照。所照既寂。能照亦亡。

　　三合。

　　则以碍心。自灭诸碍。碍已断灭。无灭碍者。

　　实相无念。有照即碍。若立能照。照达妄念。还成碍也。

　　初忘教。

　　修多罗教如标月指。若复见月。了知所标毕竟非月。一切如来种种言说。开示菩萨。亦复如是。

　　夫设言象。在于得意。无言象而倒惑。执言象而迷真。故以标月之指喻于言教。谓见须藉指端。悟心须假佛教。因指见月。见月忘指。因教诠心。悟心忘教。是以观指则失真月。执教乃未达本心。意令证实忘标。故云毕竟非月也。

　　二结位。

　　此名菩萨已入地者随顺觉性。

　　若云入地方破无明。是别教义。今是圆位。借别名耳。四十一位之所同依。故总云地。

　　六究竟即三。初标境。

　　善男子。一切障碍即究竟觉。得念失念无非解脱。成法破法皆名涅槃。智慧愚痴通为般若。菩萨外道所成就法同是菩提。无明真如无异境界。诸戒定慧及淫怒痴俱是梵行。众生国土同一法性。地狱天宫皆为净土。有性无性齐成佛道。一切烦恼毕竟解脱。

　　初标二句总也。列十对法。皆同真实。一识智对。无念则得其正念是智。有念则为失念是识也。念本自空。元是无念。故皆解脱。二成破对。众缘相会曰成。缘离曰破。缘无自性。成破一如。三愚智对。痴从分别生。分别亦非有。智慧与愚痴平等无差别。四邪正对。若在道者无分邪正。五真妄对。迷时真如是妄想。悟则妄想是真如。六染净对。夫戒定慧翻于三毒。三毒本空。元是梵行。七依正对。涅槃云。我以佛眼遍观三界。有情无情一切人法悉皆究竟。八苦乐对。极恶业成。天宫即见地狱。极善业熟。地狱即是天宫。二业之念由心。地狱天宫岂定。九有性无性对。有性者三乘性。无性者阐提性。非惟他日回心。现已齐成佛道。十缚解对。根尘同源缚脱无二。识性虚妄犹如空华。然烦恼依识。识性既空。烦恼何缚。故云一切障碍即究竟觉。如上十对。其意不殊。佛证觉心。心无取舍。故得诸法普同圆妙。也。

　　二明照。

　　法界海慧。照了诸有。犹如虚空。

　　慧深如海。照了一切。诸法皆空。

　　三结位。

　　此名如来随顺觉性。

　　结果位也。论云。菩萨地尽。满足方便。一念相应。觉心初起。心无初相。以远离微细心念故。得见心性。心即常住。名究意觉。

　　初圆修行相二初的示安心。

　　善男子。但诸菩萨及末世众生。居一切时不起妄念。于诸妄心亦不息灭。住妄想境不加了知。于无了知不辨真实。

　　文有四节。每节二句。妄念攀缘。取着外法也。念则违觉。故令不起。若求真舍妄。如弃影劳形。若灭妄存真。似扬声止向。境从心现。元是自心。若加了知即迷现量。能知既寂即真实知。真实即知谁知真实。如眼不自见等。行者当知。一切时处身心依正。俱是法界常空。如珠走盘。无可留影。性德妙行无越是矣。

　　二依法决悟入。

　　彼诸众生。闻是法门信解受持不生惊畏。是则名为随顺觉性。善男子。汝等当知。如是众生。已曾供养百千万亿恒河沙诸佛及大菩萨。植众德本。

　　彼当机众中。闻此大方广圆觉了义修多罗经。领受任持。坦然合道。验今开悟。顿契佛心。方达宿因曩承熏习而来也。

　　三印成佛智。

　　佛说是人。名为成就一切种智。

　　一切种智由斯而得。因果相摄。决无疑已。是以。如来印言成就一大事故。

　　二偈颂二。初标举。

　　尔时世尊。欲重宣此义。而说偈言。

　　二正颂三。初颂理同故即。

　清净慧当知　　圆满菩提性　　无取亦无证
　无菩萨众生

　　二颂事异故六。

　觉与未觉时　　渐次有差别　　众生为解碍
　菩萨未离觉　　八地永寂灭　　不住一切相
　大觉悉圆满　　名为遍随顺

　　初颂二句总标。次一句观行。次一句相似。二句分证。二句究竟。缺理即名字。亦可以觉而未觉兼之也。

　　三颂入位法门。

　末世诸众生　　心不生虚妄　　佛说如是人
　现世即菩萨　　供养恒沙佛　　功德已圆满
　虽有多方便　　皆名随顺智

　　后二句。总颂位行。虽然各别皆随顺也。

　　以上圆顿渐次已周。向下显示不定行证。

　　大方广圆觉修多罗了义经要解上
卍新纂续藏经第 10 册 No. 0260 圆觉经要解


　　大方广圆觉修多罗了义经要解下

　　△威德章显示不定行证体用二。初请问三初进问威仪。

　　于是。威德自在菩萨。在大众中。即从座起。顶礼佛足。右绕三匝。长跪叉手。而白佛言。

　　于是二字蹑前之语。故诸章初。皆云于是。即从座起者。从法空之体。起悲济之用。以己最胜之顶。礼佛最尊之足。右绕三匝随顺之义。一体三宝也。长跪者安危不易。叉手者。信解合体。心境交参。权实合也。

　　二正词句三。初庆前。

　　大悲世尊。广为我等。分别如是随顺觉性。令诸菩萨觉心光明。承佛圆音。不因修习而得善利。

　　觉心焕发故曰光明。一念顿悟即是圆觉。何藉劬劳肯綮修证也。

　　二请后二。初举喻立理。

　　世尊。譬如大城外有四门。随方来者非止一路。一切菩萨庄严佛国及成菩提。非一方便。

　　城喻圆觉。门喻行门。前说观行理趣分明。今复咨询。忽涉异分。故先立理。请更投机。

　　二正请行法。

　　惟愿世尊。广为我等。宣说一切方便渐次。并修行人总有几种。

　　方便渐次。问所修之行总有几种。能修行人有几等。惟愿慈悲为说方便。

　　三显益。

　　令此会菩萨及末世众生求大乘者。速得开悟。游戏如来大寂灭海。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告威德自在菩萨言。善哉善哉。善男子。汝等乃能为诸菩萨及末世众生。问于如来如是方便。汝今谛听。当为汝说。

　　二受旨。

　　时威德自在菩萨。奉教欢喜。及诸大众。默然而听。

　　三正答二。初长行四。初指体标行二。初指体开解。

　　善男子。无上妙觉遍诸十方出生如来。与一切法同体平等。于诸修行实无有二。

　　无上妙觉性德之体。真妄同依。遍诸十方出生如来。体量周含。诸佛同证。与一切法同体平等。以理融行。行无不周。体德遍具。无非圆觉。

　　二标行举数。

　　方便随顺其数无量。圆摄所归。修性差别当有三种。

　　性德之行随根修入。根既多种。法亦无穷。病有千源药生多品。然核论性德。三谛天然。真谛者泯一切法。俗谛者立一切法。中谛者妙一切法。至三即一。至一即三。处凡为三因。在圣为三德。天台谓之即空假中。此经则以静幻寂而为行相也。

　　二正明行相三。初奢摩他三。初标解。

　　善男子。若诸菩萨悟净圆觉。

　　发心修行。欲趣佛果。先须了悟净圆觉心以为行本。依本而修方为妙行。膏明相赖。目足更资。故下标本皆同此矣。

　　二释行二。初修观破障。

　　以净觉心。取静为行。由澄诸念。觉识烦动静慧发生。身心客尘从此永灭。

　　念境也。觉观也。若以三观对破三惑。此当空观。发一切智。则客尘烦恼体是见思。假破尘沙。中破无明。若准次章单修静行。故曰永断烦恼究竟成就不起于座便入涅槃。既云究竟涅槃。合是三德秘藏。以证验修。必一观而三观。三惑一体。而破之也。

　　二行成显德。

　　便能内发寂静轻安。由寂静故。十方世界诸如来心于中显现。如镜中像。

　　由离根境。内心自闲。寂静清虚。轻安调畅。喧尘永息。粗重长袪。十方诸如来心于中显现者。此明感应众生。圆明性体与佛无殊。但以妄情凡圣似隔。今身心相尽妄念不生。圆觉妙心凡圣交彻。理实而言。我之身心亦能遍观十方佛中。今但约入观者为主。故云诸佛于中显现。

　　三结名。

　　此方便者。名奢摩他。

　　此翻云止。定之异名。寂静义也。谓于染净等境。心不妄缘故。寂静是显相。止是释名。此既修止。三皆名观者。此宗必具理事定慧。皆无障碍故。约止而修观也。

　　三摩钵提三。初标解。

　　善男子。若诸菩萨。悟净圆觉。

　　二释行三。

　　初正示修发。

　　以净觉心。知觉心性及与根尘皆因幻化。即起诸幻以除幻者。变化诸幻而开幻众。由起幻故。便能内发大悲轻安。

　　觉知根尘幻化不实。识与根尘各无自性。故名幻化。诸幻即幻智也。幻者即根本无明。是能幻之者。及除幻者。依如幻始觉力。分觉根本不觉。变化等者。随机应化。说法开示如幻众生。根尘即消。自他无二。故能内发同体大悲。悲从定起。非其爱见。故轻安畅适也。

　　二重明离相。

　　一切菩萨。从此起行渐次增进。彼观幻者非同幻故。非同幻观皆是幻故。幻相永离。

　　一切菩萨等。复牒所。彼观下正明离相。非同幻故者约智忘境。非同幻观等能照亦寂。谓非同幻境之观亦皆是幻。能所俱遣。药病两忘。故云幻相永灭矣。

　　三总结举喻。

　　是诸菩萨所圆妙行。如土长苗。

　　土喻性德。苗喻观行。增进如土长苗。成熟收子之时。苗土一齐俱弃心。土喻幻法。苗喻幻智。今谓经喻生长。何以灭义消之耶。

　　三结名。

　　此方便者。名三摩钵提。

　　亦名三摩钵底。此云等至。等持之中能至圣位故。圆觉章云。三摩。正忆持也。

　　三禅那三。初标。

　　善男子。若诸菩萨。悟净圆觉。

　　二释行二。

　　初明不相碍。

　　以净觉心。不取幻化及诸静相。了知身心皆为挂碍。无知觉明。不依诸碍。永得超过碍无碍境。受用世界及与身心。相在尘域。如器中锽声出于外。烦恼涅槃不相留碍。

　　禅观之初。觉明诸碍。身心能所毕竟常然。不取幻寂。迥超绝待。相在尘域。如器中锽音韵出外。无知觉明至永得超碍无碍境。如彼击钟其声锽然周遍法界。受用世界。了之身心。生死涅槃不相留碍。正显双遮二边中道了义之妙观也。是以如器中锽。统摄万行。不取幻化及诸静相。随顺世界。了然无碍。唯佛极证本具之法。故云如器中锽等。

　　二重明离相。

　　便能内发寂灭轻安。妙觉随顺寂灭境界。自他身心所不能及。众生寿命皆为浮想。

　　寂灭即中谛之体。菩萨住此。故曰轻安。妙觉随顺。此非息动之寂。生已而灭。正是双遮之体。禅那之妙观也。

　　三结名。

　　此方便者。名为禅那。

　　此云静虑。正是中谛之本。直作中观释之。

　　三总结彰圆。

　　善男子。此三法门。皆是圆觉亲近随顺。十方如来因此成佛。十方菩萨种种方便一切同异。皆依如是三种事业。若得圆证。即成圆觉。

　　此三法门。皆依悟净圆觉而起观行。观行亦皆趣入圆觉。始终不离。故云亲近随顺。佛及菩萨同证同修。随机随事往相各异。或多人同修一门。或一人具修多行。然必皆依此三种事业。或具修三。或单或复。具如二十五轮之所明也。

　　四较量显胜。

　　善男子。假使有人。修于圣道。教化成就百千万亿阿罗汉辟支佛果。不如有人闻此圆觉无碍法门一刹那顷随顺修习。

　　偏小属权。圆乘称性。日月爝火。焉得与齐也。

　　二偈颂二。初标举。

　　尔时世尊。欲重宣此义。而说偈言。

　　二正颂三。初颂标指。

　威德汝当知　　无上大觉心　　本际无二相
　随顺诸方便　　其数即无量　　如来总开示
　便有三种类

　　二颂行相。

　寂静奢摩他　　如镜照诸相　　如幻三摩提
　如苗渐增长　　禅那唯寂灭　　如彼器中锽

　　三颂总结。

　三种妙法门　　皆是觉随顺　　十方诸如来
　及诸大菩萨　　因此得成佛　　三事圆证故
　名究竟涅槃

　　△辩音章。明不定相。上三法门约机偏好。次第渐修。一念圆修。或单或复前后更互。故曰不定行。虽然不定。解必依圆。分二。

　　初请问三。初进问威仪。

　　于是。辩音菩萨。在大众中。即从座起。顶礼佛足。右绕三匝。长跪叉手。而白佛言。

　　二正陈词句三。初庆前所闻。

　　大悲世尊。如是法门甚为希有。

　　二问机修习。

　　世尊。此诸方便。一切菩萨。于圆觉门有几修习。

　　前说三观。然虽行相分明。未审菩萨所修。为一人具三。为三人各一。为前后。为次第。

　　三申请问三。

　　愿为大众及末世众生。方便开示。令悟实相。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告辩音菩萨言。善哉善哉。善男子。汝等乃能为诸大众及末世众生。问于如来如是修习。汝今谛听。当为汝说。

　　二受旨。

　　时辩音菩萨。奉教欢喜。及诸大众。默然而听。

　　三正答二。初长行三。初叙意标数。

　　善男子。一切如来圆觉清净。本无修习及修习者。一切菩萨及末世众生。依于未觉幻力修习。尔时便有二十五种清净定轮。

　　圆觉无修明所依本。依未觉者明诸轮意。轮者摧辗之义。能摧惑障令正智转。是以依于未觉幻力修习者。故有悟净圆觉智德之行也。

　　初三轮单修。初静行。

　　若诸菩萨。唯取极静。由静力故永断烦恼究竟成就不起于座便入涅槃。此菩萨者。名单修奢摩他。

　　二十五轮皆有标列。然由静心之力。觉身心空。瞥念尚无。烦恼何缚。故生死无据。涅槃究竟矣。

　　二幻行。

　　若诸菩萨。唯观如幻。以佛力故。变化世界种种作用。备行菩萨清净妙行。于陀罗尼。不失寂念及诸静慧。此菩萨者。名单修三摩钵提。

　　虽变化种种作用。修合观心所照妙假。亦可以自慈力名为佛力。陀罗尼者。中道总持圆觉了义之异名耳。故前文云。有大陀罗尼门名为圆觉。

　　三寂行。

　　若诸菩萨。唯灭诸幻。不取作用独断烦恼。烦恼断尽便证实相。此菩萨者。名单修禅那。

　　灭者绝待也。独者不假诸行。而绝对待。但与心相应。烦恼是无。便证实相也。今每观之中长科七段。每轮辨其先后。牒其观名。今恐文繁。各举一号。前初云静观。次云幻观。后云寂观。寂与静殊。前以具辨。文三。初七轮静观为首兼于幻寂。中七轮幻观为首兼于静寂。后七轮寂观为首兼于静幻。初中后轮。共二十一观。依文分列于后。

　　一运舟兼齐观。

　　若诸菩萨。先取至静。以静慧心。照诸幻者。便于是中起菩萨行。此菩萨者。名先修奢摩他后修三摩钵提。

　　菩萨离尘修定。而运慧舟以化物兼之。先取至静。而为标首。以运慧舟。兼修静幻也。

　　二湛海澄空观。

　　若诸菩萨。以静慧故。证至静性。便断烦恼永出生死。此菩萨者。名先修奢摩他后修禅那。

　　湛海则波澜不动。澄空而水性清明。先以静慧为标。次后而修至寂。见思二惑止也。

　　三摩醯三目观。

　　若诸菩萨。以寂静慧。复现幻力种种变化。度诸众生。后断烦恼而入寂灭。此菩萨者。名先修奢摩他中修三摩钵提后修禅那。

　　三观次第。如摩醯首罗三目应之。以静幻寂为标。故先静。次幻。后寂也。

　　四三点齐修观。

　　若诸菩萨。以至静力。断烦恼已。后起菩萨清净妙行。度诸众生。此菩萨者。名先修奢摩他中修禅那后修三摩钵提。

　　三点是梵书伊字。意修静行。禅力所加。烦恼断尽。后起幻力度诸众生。含二利也。

　　五品字双明观。

　　若诸菩萨。以至静力。心断烦恼。复度众生。建立世界。此菩萨者。名先修奢摩他齐修三摩钵提禅那。

　　上单一口。以至静力先断烦恼。后起双明幻寂齐修。如下二口。建立世界。度诸众生。

　　六独足双头观。

　　若诸菩萨。以至静力。资发变化。后断烦恼。此菩萨者。名齐修奢摩他三摩钵提后修禅那。

　　白泽图中。山精头如鼓。生二面目。前后俱见。此喻静幻双照二利齐运。独足如单禅。

　　七果落华敷观。

　　若诸菩萨。以至静力。用资寂灭。后起作用变化世界。此菩萨者。名齐修奢摩他禅那后修三摩钵提。

　　以寂静之树。结涅槃之妙果。复以幻观。入有情界。度生无量。同得妙果。普皆饶益也。

　　一先文后武观。

　　若诸菩萨。以变化力。种种随顺而取至静。此菩萨者。名先修三摩钵提后修奢摩他。

　　武王伐纣。后铸戈戟为农器。喻此菩萨以先变化。用功之后复入静观。故先幻后静。

　　二成功退职观。

　　若诸菩萨。以变化力。种种境界而取寂灭。此菩萨者。名先修三摩钵提后修禅那。

　　发心利生接物。即是成功契世。修寂灭行。名为退职。是以初幻。而后修寂灭也。

　　三幻师解术观。

　　若诸菩萨。以变化力而作佛事。安住寂静而断烦恼。此菩萨者。名先修三摩钵提中修奢摩他后修禅那。

　　先起变化术法。后归本体空寂。故云解术。

　　四神龙隐海观。

　　若诸菩萨。以变化无碍作用。断烦恼故安住至静。此菩萨者。名先修三摩钵提中修禅那后修奢摩他。

　　起幻术。如神龙布云雨。归本体。入静隐海故。

　　五龙树通真观。

　　若诸菩萨。以变化力方便作用。至静寂灭二俱随顺。此菩萨者。名先修三摩钵提齐修奢摩他禅那。

　　先起假幻。后归空寂。如龙树初行幻术广化邪徒。后习真乘。自他皆成圣果。

　　六商那示相观。

　　若诸菩萨。以变化力种种起用。资于至静。后断烦恼。此菩萨者。名齐修三摩钵提奢摩他后修禅那。

　　商那和修。即优波鞠多之师。先以神力示相。降伏鞠多多乃慢心。后即入定归寂也。是以虽化众生。不生于化。其化大焉。

　　七大通宴默观。

　　若诸菩萨。以变化力资于寂灭。后住清净无作静虑。此菩萨者。齐修三摩钵提禅那后修奢摩他。

　　大通如来。先以化用利物。后归宴默寂静。

　　一宝明空海观。

　　若诸菩萨。以寂灭力而起至静住于清净。此菩萨者。名先修禅那后修奢摩他。

　　宝明是智慧。空海即大定。今灵心观。即本觉明如宝明也。

　　二虚空妙用观。

　　若诸菩萨。以寂灭力而起作用。于一切境寂用随顺。此菩萨者。名先修禅那后修三摩钵提。

　　圆觉体性犹如虚空。而起妙用。应化无穷。

　　三舜若呈神观。

　　若诸菩萨。以寂灭力种种自性。安于静虑而起变化。此菩萨者。名先修禅那中修奢摩他后修三摩钵提。

　　舜若多神。即虚空性。忽遇日光映之暂现。

　　四饮光归定观。

　　若诸菩萨。以寂灭力无作自性起于作用。清净境界归于静虑。此菩萨者。名先修禅那中修三摩钵提后修奢摩他。

　　大迦叶。先证本体。次起神通。后入定故。

　　五多宝呈通观。

　　若诸菩萨。以寂灭力种种清净。而住静虑起于变化。此菩萨者。名先修禅那齐修奢摩他三摩钵提。

　　多宝佛成道之后。于宝塔中发起法华。如静幻无碍故。

　　六下方腾化观。

　　若诸菩萨。以寂灭力资于至静而起变化。此菩萨者。名齐修禅那奢摩他后修三摩钵提。

　　法华会上。六万恒沙菩萨。从下方而现故。

　　七帝青含变观。

　　若诸菩萨。以寂灭力资于变化。而起至静清明境慧。此菩萨者。名齐修禅那三摩钵提后修奢摩他。

　　帝青之宝含融物像。对则随应。应而还空。如灵心观。成含德用。应缘起幻而复安静。

　　后有一轮。如意圆修三观。

　　若诸菩萨。以圆觉慧圆合一切。于诸性相无离觉性。此菩萨者。名为圆修三种自性清净随顺。

　　圆修妙观。造境即中。故云圆合一切。于诸性相无离觉性者。夫以三轨三。一往而然也。实则一可以轨三也。三可以轨一也。离一无三也。离三无一也。三一俱忘奢摩他也。一三圆融三摩钵提也。遮照一心即禅那也。是则全心即境也。全境即心也。即心入无际之境即境入难思之心。心境双销。圆明一块。此乃如来开示了义之旨。圆修三种之楷模也。

　　三总结劝修。

　　善男子。是名菩萨二十五轮。一切菩萨修行如是。若诸菩萨及末世众生。依此轮者。当持梵行寂静思惟。求哀忏悔。经三七日。于二十五轮各安标记。至心求哀。随手结取。依结开示。便知顿渐。一念疑悔即不成就。

　　开示修习法式。梵行戒也。寂静定也。思性慧也。具戒定慧。心在一门。如是修行必定成佛。内心寂静。外境俱捐。忏悔求哀。三七日中已彰恳祷。书二十五轮名。置道场中。礼拜䖍诚。精祈一行。若自的乐一门。随便修习。据根验理必在于兹。无力等闲。轻于事相。胜劣难分。不能自决也。

　　二偈颂二。初标举。

　　尔时世尊。欲重宣此义。而说偈言。

　　二正颂三。初颂叙意。

　辩音汝当知　　一切诸菩萨　　无碍清净慧
　皆依禅定生

　　二颂修习。

　所谓奢摩他　　三摩提禅那　　三法顿渐修
　有二十五种　　十方诸如来　　三世修行者
　无不因此法　　而得成菩提　　唯除顿觉人
　并法不随顺

　　如来者。长行不言。且据因行。今具举因果耳。唯除顿觉人并法不随顺者。此二。长行亦无。谓今明不定行证故。约渐顿明二十五种。若圆顿行证之人。并于此法不信顺者。则不可言无。不因此得成菩提。故曰唯除等。

　　三颂结劝。

　一切诸菩萨　　及末世众生　　常当持此轮
　随顺勤修习　　依佛大悲力　　不久证涅槃

　　△净业章。示我等四病二。初请问三。初进问威仪。

　　于是。净诸业障菩萨。在大众中。即从座起。顶礼佛足。右绕三匝。长跪叉手。而白佛言。

　　二正陈词句三。初庆前。

　　大悲世尊。为我等辈。广说如是不思议事一切如来因地行相。令诸大众得未曾有。睹见调御历恒沙劫勤苦境界一切功用。犹如一念。我等菩萨。深自庆慰。

　　广说诸轮绮互。于是觉性无差。不思议事者。如来因行也。夫果德称真。约理可照。因行治染。体解是难。今一念备知。炳然齐现。如琉璃瓶盛多芥子。故深慰矣。

　　二合问。

　　世尊。若此觉心本性清净。因何染污。使诸众生迷闷不入。

　　因闻上章圆觉清净本无修习故。今请扣除染污者。须约修德故。性德本觉何染污之有也。

　　三请答。

　　唯愿如来。广为我等。开悟法性。令此大众及末世众生作将来眼。

　　三三展䖍诚。

　　说是语已五体投地。如是三请终而复始。

　　二佛答三。初赞许。

　　尔时世尊。告净诸业障菩萨言。善哉善哉。善男子。汝等乃能为诸大众及末世众生。咨问如来如是方便。汝今谛听。当为汝说。

　　二受旨。

　　时净诸业障菩萨。奉教欢喜。及诸大众。默然而听。

　　三正答二。初长行三。初略示二。初举过正酬二。初从妄生妄。

　　善男子。一切众生从无始来。妄想执有我人众生及与寿命。认四颠倒为实我体。由此便生憎爱二境。于虚妄体重执虚妄。二妄相依生妄业道。有妄业故妄见流转。厌流转者妄见涅槃。

　　无始妄想者。无中横计。妄执我人。故有众生可憎而有寿命可慈。当知真我本有。迷之谓无。妄我本无。执之谓有。由此故下十句。初四句由迷起惑。次二句。由惑造业。次二句由业招报。后二句反于三道堕于二乘。又始教中所说生灭四谛。初六句集谛。次二句苦谛。次一句道谛。后一句灭谛。由此便生憎爱二境。为实我体。顺我者爱。违我者憎。于虚妄体重执虚妄。二妄生因感苦乐果。故名道。业成。即受生来死去流转。厌流转者息缘断惑。住涅槃者趣寂沉空。背性成迷。故有染污。是以迷闷不入也。

　　二障觉成迷。

　　由此不能入清净觉。非觉违拒诸能入者。有诸能入。非觉入故。是故。动念及与息念皆归迷闷。

　　正是前问云何使诸众生迷闷不入。故此答云。非觉违拒。然本觉元如。迷情自隔故。非觉违不容入也。其能入者。离念即觉。亦非觉性挽之。何故。动念著有。息念沉空也。

　　二重核妄本三。初征牒。

　　何以故。由有无始本超无明。为己主宰。

　　动念既为背觉。息念即合契真。何以皆称迷闷。由有根本无明以为主宰故。动是我动。息是我息。我人为主。动息俱迷。

　　二转释。

　　一切众生。生无慧目。身心等性皆是无明。譬如有人不自断命。

　　出世而来。未逢明师指教开明。犹如生盲。动乖佛慧。身心皆是无明。如人爱命不自断也。

　　三结过。

　　是故当知。有爱我者我与随顺。非随顺者便生憎怨。为憎爱心养无明故。相续求道。皆不成就。

　　人若爱我。欢喜则顺。人若违我。烦恼则憎。以此计度滋养无明。从始至今无由休息。相续不断。将此求道毕竟不成。

　　文为四。初我相二。初标显粗执二。初约法标。

　　善男子。云何我相。谓诸众生心所证者。

　　于所学习忽悟自心。我所证者。者之一字正指现行见思之我体也。

　　二约喻显。

　　善男子。譬如有人百骸调适忽忘我身。四肢弦缓摄养乖方。微加针艾即知有我。是故证取方现我体。

　　弦急缓慢。支体不调手足失度之状。安则忘身。针艾疼楚则认我也。譬修行者。无证则已。有证则着。故合云以是证取方现我体。所以金屑虽贵。落眼成尘。是以下文云。云何当知法不解脱。

　　二结指细相。

　　善男子。其心乃至证于如来毕竟了知清净涅槃。皆是我相。

　　心证是如来下。是所非但凡夫修时取证属我。乃至等觉后心。二转依号尚有我也。

　　二人相。二初粗相。

　　善男子。云何人相。谓诸众生心悟证者。善男子。悟有我者不复认我。所悟非我。悟亦如是。悟已超过一切证者。悉为人相。

　　学习既遣。证理犹存。故前者字正名人相。不复认我。岂作证心。若存了悟。同前非也。

　　二细执。

　　善男子。其心乃至圆悟涅槃俱是我者。心存少悟。备殚证理。皆名人相。

　　圆悟是能。涅槃是所。殚尽也。既入地位。除尽证理之执。少存能尽之悟。故成人相。

　　三众生相三。初标示。

　　善男子。云何众生相。谓诸众生心自证悟所不及者。

　　觉前能悟。悟是所觉。悟既成所。觉亦名能。展转无穷皆成能所。能所及处皆是相待。了此无定。故离前非。计所不及。谓免诸过。不觉此计。是众生相。

　　二举喻。

　　善男子。譬如有人。作如是言。我是众生。则知彼人说众生者非我非彼。云何非我。我是众生则非是我。云何非彼。我是众生非彼我故。

　　借世人语。以为义势。显众生相。非我非彼者。以是众生故非我也。既云我是。复非彼也。非彼我故者。非彼人之我。

　　三结指。

　　善男子。但诸众生了证了悟。皆为我人。而我人相所不及者存有所了。名众生相。

　　了证者空则我不及。了悟者空则人不及。存有所了名众生相者。若不存有。所了即无者字也。

　　四寿命相二。初正释。

　　善男子。云何寿命相。谓诸众生心照清净觉所了者。一切业智所不自见。犹如命根。

　　觉前了见知觉未忘。且云清净。存能照觉。复若命根。者字正指能觉之见。一切业智所不自见者。恐是凡圣所修业智。不自见此能觉微念。

　　二显妄。

　　善男子。若心照见一切觉者皆为尘垢。觉所觉者不离尘故。如汤消冰。无别有冰知冰消者。存我觉我亦复如是。

　　若心照见前诸妄想。称一切觉。此觉未忘皆名尘垢。以存能觉觉所觉故。不离尘垢者。只是染污之义。正显能觉是妄也。汤喻能觉。冰喻所觉。所觉既尽。能觉岂存。故云无别有冰知冰消者。若执有冰能知冰消。若执有冰。则同存我觉。我觉前我相。故云存我觉我亦复如是。

　　二迷成法障三。初存我失道三。初标云。

　　善男子。末世众生不了四相。虽经多劫勤苦修道但名有为。终不能成一切圣果。是故名为正法末世。

　　前法未生圆解。终不能成圆教圣果。博地凡夫。故可知也。正法末世者。正宗佛法之末世也。夫正法之时修则皆证。末世之时人多取相。今取证相。则正法亦同末世。若遇此法。了达四病。虽则末世还同正法也。

　　二征释五。初久修如何不证征。

　　何以故。

　　劫数既多。行又勤苦。以何义故不证圣果。

　　二认我取证非真释。

　　认一切我为涅槃故。有证有悟名成就故。譬如有人认贼为子其家财宝终不成就。

　　世出世间。无有一法不从我生。故云一切。贼若在外犹可堤防。养之为儿如何检护。又知贼是贼。贼无能为。认之为儿。宁免破败。

　　三取证如何妨道征。

　　何以故。

　　外境犹可制御。藏识难以辨明。故如来藏中功德之宝。念念耗散。认贼为子。以此贫穷。纵使认我取证。何以便妨于道。

　　四爱寂憎喧非解释。

　　有我爱者亦爱涅槃。伏我爱根为涅槃相。有憎我者亦憎生死。不知爱者真生死故。别憎生死名不解脱。

　　夫生死轮回本由憎爱。欲求解脱须尽二源。起憎生死亦是我憎。今爱涅槃还是法爱。弃苦欣乐。憎爱虽殊元是本习。滞着修道。佛果岂圆。调伏心源即生死根。因由着处似涅槃相。此乃爱寂憎喧。名不解脱。

　　五何知证法非脱征。

　　云何当知法不解脱。

　　法者寂灭法也。二乘之人所证界外别惑故。此征云。若爱生死许是系缚。今悟涅槃寂灭之法。以何相知非解脱也。文二。

　　初标我未尽。

　　善男子。彼末世众生。习菩提者。以己微证为自清净。犹未能尽我相根本。

　　赞喜谤嗔。验我如实。证必无我。以无我故即无嗔喜。如若非真我未尽也。

　　二验境。

　　若复有人赞叹彼法。即生欢喜便欲济度。若复诽谤彼所得者。便生嗔恨。则知我相坚固执持。潜伏藏识。游戏诸根。曾不间断。

　　世界违顺粗重易明。唯就法门。最难觉察。但是所为。违嗔恨彼。顺济度此。不知此心元是我执。潜伏藏识。种子现行。游戏诸根。因对外境验得内心。我执犹坚。潜藏相续。

　　三总结。

　　善男子。彼修道者不除我相。是故不能入清净觉。

　　二说病为法二。初有说法。

　　善男子。若知我空无毁我者。有我说法我未断故。众生寿命亦复如是。

　　因闻嗔喜是我妄计。我空忘彼赞毁故。云无毁我者。然存我说法我犹未断。余之三相未尽亦然。文无人字。为顺句故。

　　二说亦成病。

　　善男子。末世众生说病为法。是故名为可怜愍者。虽勤精进。增益诸病。是故不能入清净觉。

　　未尽四相。总名为病。以病为法。诚可怜愍。带病修行。反益诸病。

　　三以凡滥圣二。初抑圣同己。

　　善男子。末世众生不了四相。以如来解及所行处。为自修行。终不成就。

　　如来解行。离四句。绝百非。住相而修岂得成就。如执醍醐同毒矣。

　　二增上慢。

　　或有众生。未得谓得。未证谓证。见胜进者心生嫉妒。由彼众生未断我爱。是故不能入清净觉。

　　未得于理。未证于智。谓得谓证增上慢人。若自知不证而言证者。则根本戒中成妄语罪。夫圣人用心。自他无二。见他胜进法教流行。念念欢喜必能随顺。验心如此。即证悟不虚矣。若自觉己衰他盛则嫉。己盛他衰则喜。纵令深解妙境。但是心之所缘。勿错认之谓得谓证。并由我爱。故成障觉。

　　三诫劝三。初诫勿求悟。

　　善男子。末世众生。希望成道。无令求悟。唯益多闻。增长我见。

　　此诫以心待悟也。凡言悟者。初无实法。心言路绝强名悟耳。若将心求悟则愈盛于迷。故诫云无令。又缘以心求悟遂于经论言句上解会。故云唯益多闻。殊不知解会分明底正是我人情识妄想。故增长我见。

　　二劝令加行。

　　但当精勤降伏烦恼起大勇猛。未得令得。未断令断。贪嗔爱慢谄曲嫉妒对境不生。彼我恩爱一切寂灭。佛说是人渐次成就。求善知识。不堕邪见。

　　但当之言。与上无令相应。得未得者决彻大法。断未断者直截知见。贪嗔等对境忘情也。如此操履岂可便认为道。如来说云渐次成就。求善知识者。商人航海须假导师。学者修行必资善友。

　　三约失重示。

　　若于所求。别生憎爱。则不能入清净觉海。

　　反显不生憎爱。即是如来大圆觉海故也。

　　二偈颂二初标举。

　　尔时世尊。欲重宣此义。而说偈言。

　　二正颂三初颂略示。

　净业汝当知　　一切诸众生　　皆由执我爱
　无始妄流转

　　二颂广释。

　未除四种相　　不得成菩提　　爱憎生于心
　谄曲存诸念　　是故多迷闷　　不能入觉城

　　法喻各有三义。一了心性空众惑不入。如防外敌。二见恒沙德万行圆增。如养人众。三道无不通。如开门引摄。

　　四颂劝诫。

　若能归悟刹　　先去贪嗔痴　　法爱不存心
　渐次可成就　　我身本不有　　憎爱何由生
　此人求善友　　终不堕邪见　　所求别生心
　究竟非成就

　　刹是世界。如入中国率土属中。蕃境亦尔。若到悟境则法法属悟。迷境亦尔。痴则长无偈有。慢则长有偈无。文影略也。法爱者爱涅槃也。我身憎爱之本。所依既空能依何有。悟刹我身。皆长无偈有故也。

　　△普觉章。示作等四病二。初请问三。初进问威仪。

　　于是。普觉菩萨。在大众中。即从座起。顶礼佛足。右绕三匝。长跪叉手。而白佛言。

　　二正陈词句二。初庆前。

　　大悲世尊。快说禅病。令诸大众得未曾有。心意荡然获大安隐。

　　二请后。

　　世尊。末世众生去佛渐远。贤圣隐伏。邪法增炽。使诸众生求何等人。依何等法。行何等行。除去何病。云何发心。令彼群盲不堕邪见。

　　如人有子。病者偏忧。菩萨大悲先哀末世。贤圣隐伏。正法将沉。欲令广益当来。是故悬兴此问。又由前云求善知识不堕邪见。今问求何人。余文皆显。令彼等明所为也。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告普觉菩萨善。善哉善哉。善男子。汝等乃能咨问如来如是修行。能施末世一切众生无畏道眼。令彼众生得成圣道。汝今谛听。当为汝说。

　　二受旨。

　　时普觉菩萨。奉教欢喜。及诸大众。默然而听。

　　二正答二。初长行五。初答求人二。初教择师。

　　善男子。末世众生将发大心求善知识欲修行者。当求一切正知见人。心不住相。不着声闻缘觉境界。虽现尘劳心恒清净。示有诸过赞叹梵行。不令众生入不律仪。求如是人。即得成就阿耨多罗三藐三菩提。

　　大心者简余乘也。知识者善能知真识妄。如病识药。欲修行者当求解正知见人。深解法空无相无作无生无灭。了达诸法。从本已来究竟平等性相如如住于实际。是名真善知识。心不住相者。离凡夫烦恼及二乘滞寂。虽现尘劳心清净者染而无染也。示诸过者以同事摄。论云。坏见之人。虽不坏行。不堪与众生为其道眼。虽坏行而不破见者。是则人天真胜福田。即得成就正等菩提。

　　二劝成事。

　　末世众生见如是人。应当供养不惜身命。彼善知识四威仪中常现清净。乃至示现种种过患。心无憍慢。况复抟财妻子眷属。若善男子。于彼善友不起恶念。即能究竟成就正觉。心华发明。照十方刹。

　　不惜身命者。如雪山舍身。世尊尚然竭力精进。何况为法。四威仪中现清净梵行。乃至种种过患亦无憍慢。夫菩萨应现。权机难测。但依法门莫疑其迹。若复有师开示深义。解破疑情。于我有益。可以尽心奉之。抟财等者。前举身命之难。此况身外之易。抟者食也。财谓钱帛。译者略也。应云段食。不起恶念由前无慢故也。所以憍慢者。起恶念。随生障。覆自心。法何得入。心华等者。觉心既明。慧光开发。触向无染。故曰心华。称体无边。照十方刹。

　　二答依法三。初标法离病。

　　善男子。彼善知识所证妙法。应离四病。

　　标以妙法。释依圆觉。圆觉是所依法故。此圆觉离于四病。方可依也。除病之义。下自有答法病无。要唯此四。随有其一。不堪为教授师也。盖出医王慈悲深至。不令杂毒而混醍醐故也。

　　二释四病相二。初征。

　　云何四病。

　　指圆觉体性非造作。如造作者可以契之。若了觉性本圆。不用兴心求益。不兴益处即合觉心。合觉心时即无诸妄。无诸妄已所用相应。但得妄尽即除诸病。积土聚沙皆成佛道。

　　二释四。初作病。

　　一者作病。若复有人作如是言。我于本心作种种行欲求圆觉。彼圆觉性非作得故。说名为病。

　　初句标名。若复下辨相。言者意言也。彼圆觉下指体以破。后句结明。下三节同。

　　二任病。

　　二者任病。若复有人作如是言。我等今者不断生死不求涅槃。涅槃生死无起灭念。任彼一切随诸法性欲求圆觉。彼圆觉性非任有故。说名为病。

　　意云。生死是空。何更所断。涅槃本寂。何假修求。不厌不欣。无起灭念。又谓妄从他妄。真任他真。各称其心。何必改作。前则驱驰觅佛。此乃故纵身心。设令善恶不拘。即名无记之性。行人至此溺水沉舟。宜自惊怀。勿沾斯病。

　　三止病。

　　三者止病。若复有人作如是言。我今自心永息诸念得一切性。寂然平等欲求圆觉。彼圆觉性非止合故。说名为病。

　　止息世缘。厌喧求静者。不能以性夺修。并属偏邪。若行或得诸法无性之性。非即觉性。非止合故者。前云于诸妄心亦不息灭。

　　四灭病。

　　四者灭病。若复有人作如是言。我今永断一切烦恼。身心毕竟空无所有。何况根尘虚妄境界。一切永寂欲求圆觉。彼圆觉性非寂相故。说名为病。

　　夫觉体灵明。不唯寂灭。今灭惑住寂。岂得相应。是以。作则三学六度名种种行。任则生死涅槃本来空寂而无起灭。止则息念亡怀。灭则断惑归正。岂为是病。才执此念欲求圆觉。故皆为病。作如是言欲求圆觉二句。正是病之体也。

　　三结示正邪。

　　离四病者则知清净。作是观者名为正观。若他观者名为邪观。

　　将前四行自验其心。随落一门则知是病。故言离者则知清净。然上四门。皆是劝赞流通之说。况前三观具有斯文。今为病论。有其二意。一者四中皆无观慧。二者但以率心偏住一行。若能四皆通达不滞一门。即此四中并皆入道。故云但除其病不除其法。病除法在。即正观也。何四病之有哉。

　　三答修行。

　　善男子。末世众生欲修行者。应当尽命供养善友事善知识。彼善知识欲来亲近应断憍慢。若复远离应断嗔恨。现逆顺境犹如虚空。了知身心毕竟平等。与诸众生同体无异。如是修行。方入圆觉。

　　夫善知识度人。作种种方便。师徒心契。法义方传。俯就物机。相亲相近。愚者无智憍慢便生。若复远离应断嗔恨。初心修行须求依止。身心平等。彼我一如。妙圆觉行由所进矣。

　　四答除病二。初指病源。

　　善男子。末世众生不得成道。由有无始自他憎爱一切种子。故未解脱。

　　故知诸病秪由憎爱。见自见他。故不能久侍师宗。但自生嗔。憎爱随有。须断种子。则诸病自除。

　　二示除法。

　　若复有人。观彼怨家如己父母。心无有二。即除诸病。于诸法中自他憎爱亦复如是。

　　怨亲平等。故心无二。心无二故即除增爱。自他依正真妄诸法。若圆观者。一切平等。则诸法上憎爱皆尽亦复如是。

　　五答发心。

　　善男子。末世众生欲求圆觉。应当发心作如是言。尽于虚空一切众生。我皆令入究竟圆觉。于圆觉中无取觉者。除彼我人一切诸相。如是发心。不堕邪见。

　　弥勒佛言。广大第一常其心不颠倒者。尽于虚空一切众生。广大心也。四生九类我皆令入究竟圆觉。第一心也。入无余涅槃于圆觉中无取觉者。常心也。实无众生得灭度者除彼我人一切诸相。不颠倒心也。若有我人等相即非菩萨。诸佛因地皆发此心。依此愿修。方成正觉。

　　二偈颂二。初标举。

　　尔时世尊。欲重宣此义而说偈言。

　　二正颂缺颂除病文。初颂求师。

　普觉汝当知　　末世诸众生　　欲求善知识
　应当求正见　　心远二乘者

　　二颂依法。

　法中除四病　　谓作止任灭

　　三颂修行。

　亲近无憍慢　　远离无嗔恨　　见种种境界
　心当生希有　　还如佛出世　　不犯非律仪
　戒根永清净

　　如佛出世。长无偈有。不犯非律仪戒根永清净。乃追颂求师中不令众生入不律仪之文。今于事师起行中颂者。经意互显故。

　　四颂发心。

　度一切众生　　究竟入圆觉　　无彼我人相
　当依正智慧　　便得超邪见　　证觉般涅槃

　　△圆觉章。显示方轨二。初请问三。初进问威仪。

　　于是。圆觉菩萨。在大众中。即从座起。顶礼佛足。右绕三匝。长跪叉手。而白佛言。

　　二正陈词句二。

　　初庆前。

　　大悲世尊。为我等辈。广说净觉种种方便。令末世众生有大增益。

　　二请后。

　　世尊。我等今者已得开悟。若佛灭后末世众生未得悟者。云何安居修此圆觉清净境界。此圆觉中三种净观以何为首。唯愿大悲。为诸大众及末世众生。施大饶益。

　　虽问灭后。亦兼佛世。故下答云。若佛现在当正思惟。安居者安置净居。即道场中加行也。以何为首者。问观首之方便也。

　　三三展䖍诚。

　　作是语已。五体投地。如是三请。终而复始。

　　二佛答三。初赞许。

　　尔时世尊。告圆觉菩萨言。善哉善哉。善男子。汝等乃能问于如来如是方便。以大饶益施诸众生。汝今谛听。当为汝说。

　　二受旨。

　　时圆觉菩萨。奉教欢喜。及诸大众。默然而听。

　　三正答二。初长行二。初安居期限二。初指前。

　　善男子。一切众生。若佛住世。若佛灭后。若法末时。有诸众生具大乘性。信佛秘密大圆觉心欲修行者。若在伽蓝。安处徒众。有缘事故随分思察。如我已说。

　　灭后兼正像。性谓种性即了因也。伽蓝翻众园。法会处也。圆机菩萨不滞空闲。种种施为。作诸利益广度群品。修学法事。随其闲暇分中。则便思察三观。故云随分思察。

　　二正说四。初要制三期。

　　若复无有他事因缘。即建道场。当立期限。若立长期百二十日。中期百日。下期八十日。安置净居。

　　菩萨逢益即为遇缘。且赴胜利。道场克志加功以期圣果。则三期皆是自行。为简利他故名他事。定三期者。过则情生疲厌。少则功行未圆。故以量克三期。亦无别义。然约三根配之。有其二义。一约障尽难易配。长期下根。中期中根。下期上根。安置净期。身心洁白事理称可内外清净。对病设药斯之谓欤。

　　二道场修法。

　　若佛现在当正思惟。若佛灭后。施设形像。心存目想生正忆念。还同如来常住之日。悬诸幡华。经三七日。稽首十方诸佛名号求哀忏悔。遇善境界得心轻安。过三七日一向摄念。

　　佛若在世。无劳设像。佛去世时。设立形像托以存想如佛在日。须达相非相。是心是佛。方得名为正忆持念。庄严供具悬幡与华。三七等者。三期摄念。夙障损除善根增长。住于正念修摄其心。对佛陈词求哀忏悔。

　　初教令依文二。初标意。

　　若经夏首三月安居当为清净菩萨止住。心离声闻不假徒众。

　　遇善境界者感应也。即与信相应。名善境界。身心调畅。轻利安和。神清气爽。若修止者。住于静处。端坐正念修摄其心。当知唯心无外境界。必定毗尼经云。持声闻戒破菩萨戒。持菩萨戒破声闻戒。故不假徒众。

　　二作法律制安居二。

　　至安居日。即于佛前作如是言。我比丘比丘尼优婆塞优婆夷某甲。踞菩萨乘。修寂灭行。同入清净实相住持。以大圆觉为我伽蓝。身心安居平等性智。涅槃自性无系属故。今我敬请。不依声闻。当与十方如来及大菩萨三月安居。为修菩萨无上妙觉大因缘故不系徒众。

　　比丘梵语。此含三义。一怖魔。二乞士。三净戒。谓比丘尼。尼女也。优婆塞此云近事男。优婆夷此云近事女。谓亲近三宝而承事故。踞菩萨乘简羊鹿车。修寂灭行简四谛行。同入实相简事相住持。以大圆觉为我伽蓝。是会众之处故。圆觉则万德之所依。以八识海澄清流注体遍十方。故名大圆镜智。身心安居者。身即五识。依色根得名。心所缘故。心即意识。以五识取尘意识分别。熏动心海。波浪从生。今六无分别。前五不妄缘。即二识永寂。故名安居。身安故即成所作智。心安故即妙观察智。平等性智者。此以惑八大相应。而起妄计。赖耶为自内我。于平等理中起不平等见。今既所缘性寂。能缘亦如。如性皆同故平等矣。

　　三休期。

　　善男子。此名菩萨示现安居。过三七日。随往无碍。

　　道场三期已满。小乘夏限未终。以本非小。权设方便。随往无碍。

　　四诫勿妄取。

　　善男子。若彼末世修行众生。求菩萨道入三期者。非彼所闻一切境界终不可取。

　　三期所修不出三观。彼所闻者。前明内发寂静轻安大悲。

　　初三观方便二。初列示二。初观至静二。初正释。

　　善男子。若诸众生修奢摩他。先取至静。不起思念。静极便觉。如是初静。从于一身至一世界。觉亦如是。善男子。若觉遍满一世界者。一世界中有一众生起一念者皆悉能知。百千世界亦复如是。

　　奢摩他至静。超动静二相。圆觉显现。亦复如是。列于静也。先静即是体是定。次觉即是慧是用。初观成不见自身之相。名一身。以身静故当体是觉。名一身觉。世界亦然。今知众生念者。世界既全成觉。众生全在觉中。故所起念无不了达。如大圆镜。随机应现。亦复然也。

　　二诫妄。

　　非彼所闻一切境界。终不可取。

　　由静心力。觉身心空。生灭无据。涅槃究竟矣。

　　二三摩忆持二。初正释。

　　善男子。若诸众生修三摩钵提。先当忆想十方如来十方世一切菩萨依种种门渐次修行勤苦三昧。广发大愿。自熏成种。

　　忆想有二意。一乞垂加被。二欲效修行。三摩钵提从忆想入。发四弘誓自熏成种故。以云如幻三摩提。如苗渐增长。

　　二诫妄。

　　非彼所闻一切境界。终不可取。

　　此观如幻尚不可着。况外境界。有何取向哉。

　　三禅那数息二。初正释。

　　善男子。若诸众生修于禅那。先取数门。心中了知生住灭念分剂头数。如是周遍。四威仪中分别念数无不了知。渐次增进。乃至得知百千世界一滴之雨。犹如目睹所受用物。

　　修禅那者。从数息门入。心中下功用也。此有二意。一者先用数息观门。对治诸觉。直至妙观。然修有六。一数。二息。三止。四观。五还。六静。次第随便。了知生住异灭等相。经无异字。顺文句也。义必合有。何也。十信觉灭相。三贤觉异相。十地觉住相。位满觉生相故。云动念具息心无初相。言初相者即无念。无念者了知生住异灭乃至皆无自性本来平等同一觉故。正当双遮之妙观也。

　　二诫妄。

　　非彼所闻一切境界。终不可取。

　　灭幻者遮假。岂不遮空。既双遮入中。一即具三。弥为可信矣。

　　三总结。

　　是名三观初首方便。

　　前问三种净观以何为首。故具答已结云是名等也。即知前段三观。论虽具释相。趣入方便是此所期。方便有二。应以上文摄念之前礼忏为远方便。以今三观初首为近方便。

　　二利钝修习二。初利根遍修。

　　若诸众生。遍修三种。勤行精进。即名如来出现于世。

　　如来本所示现度生劝物修习。今三观既备。则万行已圆。故就此人本觉离念。名佛出世。

　　二钝根随学。

　　若后末世钝根众生。心欲求道不得成就。由昔业障。当勤忏悔常起希望。先断憎爱嫉妒谄曲。求胜上心。三种净观随学一事。此观不得复习彼观。心不放舍渐次求证。

　　根钝障重故。加忏悔发愿而随学之。若夙世无有善根。惟愿诸佛加被我等。

　　二偈颂二。初标举。

　　尔时世尊。欲重宣此义。而说偈言。

　　二正颂六。初颂三期。

　圆觉汝当知　　一切诸众生　　欲求无上道
　先当结三期

　　二颂修法。

　忏悔无始业　　经于三七日　　然后正思惟

　　此下缺颂遇夏安期。

　　三颂诫妄。

　非彼所闻境　　毕竟不可取

　　四颂方便。

　奢摩他至静　　三摩正忆持　　禅那明数门
　是名三净观

　　五颂遍修。

　若能勤修习　　是名佛出世

　　六颂随学。

　钝根未成者　　常当勤心忏　　无始一切罪
　诸障若消灭　　佛境便现前

　　△大科法义也周。欲使广益他方远沾末世。流传通泰。展转无穷。

　　贤善首请问三。初进问威仪。

　　于是。贤善首菩萨。在大众中。即从座起。顶礼佛足。右绕三匝。长跪叉手。而白佛言。

　　二正陈词句二。初庆前。

　　大悲世尊。广为我等及末世众生。开悟如是不思议事。

　　近庆道场远该一部。

　　二正请。

　　世尊。此大乘教名字何等。云何奉持。众生修习得何功德。云何使我护持经人。流布此教至于何地。

　　流布此教至于何地者。若人于此经教。供养书写。受持读诵。解说思修。如是分布流传此教。似问至何方所。考后答文。意在奉持。

　　三三展䖍诚。

　　作是语已。五体投地。如是三请。终而复始。

　　二如来垂答三。初赞许。

　　尔时世尊。告贤善首菩萨言。善哉善哉。善男子。汝等乃能为诸菩萨及末世众生。问于如来如是经教功德名字。汝今谛听。当为汝说。

　　所问略提其二。

　　二受旨。

　　时贤善首菩萨。奉教欢喜。及诸大众。默然而听。

　　三正答二。初总叹。

　　善男子。是经。百千万亿恒河沙诸佛所说。三世如来之所守护。十方菩萨之所归依。十二部经清净眼目。

　　此有四义。前三约人叹谓诸佛说如来守护菩萨归依。而约法叹经之眼目者。以穷推迷本。照彻觉源。理贯群经。义无不尽。于此若解。诸教焕然。若不了之焉知正道。十二部经者。长行。重颂。并受记。孤起。无问而自说。因缘。譬喻。及本事。本生。方广。未曾有。论议。俱成十二部名。广如大论三十七。

　　二别答五。初答名字奉持。

　　是经名大方广圆觉陀罗尼。亦名修多罗了义。亦名秘密王三昧。亦名如来决定境界。亦名如来藏自性差别。汝当奉持。

　　是经五名。唯教行理。第二约教。第三显行。余皆名理。前二如上总题并文殊章已释。秘密中道三昧统摄万行。故名为王。决定境界唯佛极证。如来藏自性本具诸法。故云差别。无差之差也。佛敕斯旨。汝当奉持。

　　二答至于何地。

　　善男子。是经唯显如来境界。唯佛如来能尽宣说。若诸菩萨及末世众生依此修行。渐次增进至于佛地。

　　显示如来境界者。盖进道最初。要信自心即佛惟佛即心旷大劫来本来成就更不再成。前辈达士。皆于一念未萌一音未吐已前。两肩荷负。直前一往。故云能尽宣说。若菩萨众生。修行渐次。必须正信。决定了悟。至于佛地。是以。心非妙悟而莫圆。妙悟非情尽而不了。情非决定而莫忘。决定非正信而不立。故前后互显。总答圆觉了义。

　　三答得何功德二。初举教摄机。

　　善男子。是经。名为顿教大乘。顿机众生从此开悟。亦摄渐修一切群品。譬如大海不让小流。乃至蚊虻及阿修罗饮其水者皆得充满。

　　渐修者。教既是顿。乃解圆而行渐也。如二十五轮最后圆修即顿。余皆属渐。不让小流者。如百川会海咸失本名。喻教之独圆不兼偏小蚊虻故。海不让水积小成大也。

　　二较量显胜三。初举施宝闻名。

　　善男子。假使有人。纯以七宝。积满三千大千世界。以用布施。不如有人闻此经名及一句义。

　　世珍盈满。皆是有漏之资。妙法无穷。必证菩提之果。三千世界者。小千中千大千也。

　　二约证小较宣说。

　　善男子。假使有人。教百恒河沙众生得阿罗汉果。不如有人宣说此经分别半偈。

　　圆觉法门。究竟了义。小大权实。此较天殊。偈有四句。二句文句义句。若约文句。则两句为半偈。若约义句。即一切法本来空寂是为半偈。显空不空方为全偈。

　　三明闻信宿因。

　　善男子。若复有人。闻此经名信心不惑。当知是人非于一佛二佛种诸福慧。如是乃至尽恒河沙一切佛所。种诸善根闻此经教。

　　上但闻名。今信不惑。能信一切法即大圆觉。岂小缘哉。若非无量劫深种善根。闻此教法。永不退转。直至菩提。

　　四答护持经人。

　　汝善男子。当护末世是修行者。无令恶魔及诸外道恼其身心令生退屈。

　　前文请问。云何护持经人流布等。今答。护持末世修行人者。使其舍恶以从善。忘善以合道。舍邪以归正。忘正以会心。未越念而三有空。不勤尘而魔界尽。复归本际。洞彻根源。方便之权无不了义。至于善恶邪正会归一体。观根设教普利群机。信手拈来无非妙用。随众生愿。报佛祖恩。手眼通身。一机不露。炽然作用。一物不为。撤手去来。了无拘束。是谓护持流布圆觉修多罗了义经之本旨也。重颂此义。而宣偈曰。

　是经诸佛说　　如来守护持　　十二部眼目
　名为大方广　　圆觉陀罗尼　　显如来境界
　归依增进者　　必至于佛地　　如百川海纳
　饮者皆充满　　假使积七宝　　满大千布施
　不如闻此经　　若化河沙众　　皆得阿罗汉
　不如闻半偈　　汝等末世众　　护持尽宣说
　一圆一切圆　　一觉一切觉

　　五答大神禀命三。初金刚众。

　　尔时会中。有火首金刚摧碎金刚尼蓝婆金刚等。八万金刚。并其眷属。即从座起。顶礼佛足。右绕三匝。而白佛言。世尊。若后末世一切众生。有能持此决定大乘。我当守护。如护眼目。乃至道场所修行处。我等金刚。自领徒众。晨夕守护令不退转。其家乃至永无灾障。疫病消灭。财宝丰足。常不乏少。

　　火首者头有火𦦨故。尼蓝婆未祥。金刚者执持杵故。露肩神。初发心时常起大愿。常为力士护修行人。其家者在家众也。凡发道心。若有障难乃至多种灾病。今由神护一切皆除。财宝丰足。备道资缘常不乏少。不乏少故进趣妙门不退屈矣。

　　二天王众。

　　尔时大梵王。二十八天王。并须弥山王。护国天王等。即从座起。顶礼佛足。右绕三匝。而白佛言世尊。我亦守护是持经者。常令安隐心不退转。

　　大梵王者即指初禅王娑婆世界主。二十八天王总指三界。须弥山王名帝释。护国天王等别显四王。所以标三种。由梵与释诸佛转法轮时皆为主。护世持国使灾害不生。故总列外而更明。

　　三鬼王众等。

　　尔时有大力鬼王名吉槃茶。与十万鬼王。即从座起。顶礼佛足。右绕三匝。而白佛言。世尊。我亦守护是持经人。朝夕侍卫令不退屈。其人所居一由旬内。若有鬼神侵其境界。我当使其碎如微尘。

　　吉槃茶者亦云鸠槃茶。食人精气。其疾如风。变化稍多。住于林野管诸鬼众。故号为王。来至道场而为上首。眷属十万一一若斯。依附深山或居岩穴。其形可畏。通变极多。不属天人。住居鬼趣不退屈者。

　　五总结。

　　佛说此经已。一切菩萨天龙鬼神八部眷属及诸天王梵王等一切大众。闻佛所说。皆大欢喜。信受奉行。

　　结会。既云八部。验上同闻。不独菩萨。又天龙等必内证法性外现此形。亦是戒缓乘急。皆大欢喜信受者。结闻有三义奉行。一清净。不染世出世法故。二所说清净。以如实体故。三得果清净。即说益也。令末世等一切众生皆悉得闻因行之中。无不成佛。

　　大方广圆觉修多罗了义经要解下(终)

　　No. 260-B 刻圆觉经要解后序

　　古德云。所起之因既的所期之果必亲。所操之志惟真则其所诣之地不期。寔而寔矣。昔世尊。谛观三界诸微尘刹众生。无一刹那而不受生。无一刹那而不变灭。浩浩乎不可以数计也。而况妄情起灭刹那不住生死之理。由是如来哀悯末世。于大寂定中。随十二大士问答之本怀。为转法轮。故立题名曰。大方广圆觉修多罗了义经。夫圆非色像不可得而见。有见非圆。觉非境缘不可得而及。可及非觉。圆乎不可见而见之。觉乎不可及而及矣。其不可见之圆廓尔无像。不可及之觉洞然绝踪。无像之圆。体之莫非神悟。罔及之觉。混之必欲心开。然谓虽妄之谓圆。圆之所诣之谓觉。谓妄者何。以迷自心故。见闻觉知皆妄也。谓真者何。以悟自心故。明暗色空皆真也。真无定体。悟之即圆。妄绝正形。迷之则着。全波即水。了之妄外无真。全水即波。毕竟真中绝妄。是以。群波共水。众器同金。理体元齐。事相非一。似与本来具足少林直指之道觌体相反。不然尔徒见其言下。知归机芥领止之易。而不知其销镕金矿之难。历于夙昔之因。以致今生之易。苟不知难而欲知易。犹认矿为金。无以异也。当知。妄依真而起妄。真由妄而显真。真非妄而真不自居。妄非真而妄无所倚。妄因不立。真理何存。则如来所说圆觉者即非圆觉是名圆觉。是以。圆不立而圆存。觉无形而觉遍。故云大圆满觉。

　　寂正述

　　刻圆觉经要解后序终
