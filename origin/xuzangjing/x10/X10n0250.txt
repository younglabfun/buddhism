卍新纂续藏经第 10 册 No. 0250 圆觉经疏钞随文要解


　　No. 250-A 圆觉疏钞随文要解序

　　圆觉修多罗了义经者乃是称性之显诀一乘之要轨也诠旨渊玄非言象所测文义隐奥绝二乘思议大哉觉性圆裹十方因果镕融真妄交彻然而众生不觉不知跌踢迷康宛受贫苦纵然发意欣求者四病纷扰三观眩惑繇是不能如实证圆觉唯有如来全得其大用乘时启运利见天下虽四心等观而由三根各殊故顿渐悟修之所以别也此经如来入寂光土现受用身与曼殊刚藏等登真诸大士顿显如来因地法行及众生净觉心源说听冥符理事究尽实知大乘了义之经焉圭峰定慧禅师禀南宗之心印预清凉之亲闻每玩兹典以为栖神之宅且着疏钞数万言广略并行其见法也明玄心独悟其叙理也圆俊神绝待力事弘宣发挥真要是以声溢九州誉飞四海负笈争趋怀铅来远者由水之就下於戏盛哉至矣不可得而称焉宋有清远法师祖述圭峰用力疏钞楷定众师之邪正甄别百氏之是非搜索华严广部之说感悟贤首清凉之旨赞扬圆觉就即折衷凡成十有二卷号曰随文要解义丰辞约举至要而无遗解至妙而已尽所谓耀沧海之骊珠朗碧天之桂轮者其惟随文要解乎要解之为书未行于世余幸韫椟有年于兹属日龙宝寺实养阇梨来请曰为世之涉猎于圆觉者授梓欲广其传嘉其志而遂许诺之并加训点以附焉庶几学者由要解以达疏由疏以通经直契佛意故为之序。

　　元禄十一龙集戊寅四月佛诞日东大寺华严宗长吏室罗筏那沙门道恕书于灵鹫峰下

　　No. 250-B 圆觉疏钞随文要解(并序)

　　沙门凊远　述

　　夫圆觉修多罗了义经者如来入寂光土现受用身为诸登真大士上根凡夫一乘圆顿之机称性而说诠露地大白牛车无化城除粪等喻五时难摄圆顿可收苟非大士之阐扬孰契此经之宗旨有唐开士圭峰定慧禅师疏钞斯经弘传今古凊远猥因宿植获遇斯文学无常师历诸名席服膺咨质覃思研精虽仅免于亡羊终未逃于数宝既登先禀圆观之门(师讳如宝)遂契以芥投针之旨圆悟如来无上知见颠沛造次履践于是念念与此相应行住坐卧活鱍鱍底受用无尽忝于师席贰座兼人凡滞说通蒙师亭毒适允毗陵之命承乏华严应缘扫洒之余为徒敷演皆此因退席待尽林泉衲子二三相从办道禅诵之外复阐斯文于是随文摭要直解疑难备学者之讨论助斯文之流演遂詺之曰圆觉疏钞随文要解逾十九万言成一十二卷讵敢当于达者姑以被于初机有所不安固难折中冀诸来学为我正诸然纤尘培于华岳滴流足(子句切)于沧溟徒设疲劳无增高广知我罪我其惟斯乎。

　　旹
皇宋嘉定六年龙集癸酉杓建鹑火望日谨序

　　No. 250

　　圆觉疏钞随文要解卷第一

　　沙门凊远　述

　　科标总题即经疏总题也题曰略疏注经则以大疏要略之义直注本经名曰略疏注经如长水之疏楞严亦曰义疏注经科云经疏题目与此义同然则以疏注经经为其主经先疏后宾主已分双用为题故云经疏题目若别行抗行之疏则曰疏题非经疏总题也且题目有二冠之经首则曰经题标于疏前乃曰疏目约就此经大疏言之圆觉是所解之经大疏乃能解之疏取所解之经目能解之疏也如心经疏之类准此知之或曰此云标总题者乃一疏之总对下别别义章故或云对下别释经题故然庄严圣教无适不可问行愿疏云释总题与兹何别答彼开二科初所释经题二能释疏目于所释经题云释总题乃对下别明品目也于下正释经题中而云总题者疏云即无尽修多罗之总名与此略疏亦经亦无相滥问缙云法师之记心经名曰显正谓之总题连珠则曰疏题或曰连珠闇弹显正或曰不然未知孰是请示旨归答抗行与注经不同何弹之有哉彼既移疏注经谓之经疏总题于义无爽如金刚疏长水之移注亦云经疏题目圭峰移注起信亦云论疏题目若谓显正之非圭峰岂亦然哉问起信华严心经疏存抗行疏题者与今略疏注经同不答虽存旧题其义无别如起信下有侧注云某移疏注论故晋水华严移疏注经亦然(当云标总题却云标疏题目清凉古科又却相反乃校勘之倒置耳)心经移注等疏不改旧题者例此知之若不加侧注者未免小瑕略疏注经取大疏要略之义直注于经下故云耳也疏者疏也决也谓疏通经文决择义趣注者或从言或从水从言则训也解也训说解释令文相显著从水则决也流也决而流之令无壅滞如水流注不绝之貌大方广圆觉五字乃所注之经下皆能注之疏卷上则卷轴之次第然此经之疏凡有五家一上都报国寺惟悫法师疏一卷二先天寺悟实禅师疏二卷三北都海藏寺道诠法师疏三卷四大唐荐福寺坚志法师疏四卷五圭峰定慧禅师广疏三卷钞十三卷略疏二卷略钞六卷道场修证仪一十八卷前诸疏解繁略未削有乖经宗世无传耳圭峰之作今古同遵四海流通逮今无壅注并序并从也合也集韵作去声并也兼也疏外兼有一序故云并序务从其简故不别立序题注之于疏题之下以疏题兼目序题耳然序者叙也谓叙述一经之大旨及制疏之因由也又序者庠序也尔雅云东西墙曰序欲识宅舍之浅深先观庠序欲识其人先观额目欲知作者之意先观其序终南山即长安之南极名曰终南亦名太一山上应太一星所居以此得名自古名僧多居此山草堂寺即终南山之别院寺者始自腾兰初至止于鸿胪(力居切)寺从徙于佗处别建白马等寺至今僧舍名曰寺焉沙门即释氏之通称也具云沙门那此云乏道谓除馑乏修正道又云勤息谓勤炼三业息诸妄想又四十二章经云辞亲出家识心达本解无为法名曰沙门然沙门有四种一污道沙门二说道沙门三活道沙门四胜义沙门疏主即说道活道二种沙门以本言之大权应世即胜义沙门然西土有外道沙门或加释字以简别之此方既无不必加耳若南山律钞亦存释字存亦无妨宗密即疏主名讳也姓何氏果州西充县人舍儒从释英悟绝伦禅遇南宗教逢斯典末见上都华严疏主清凉国师师曰毗卢藏海能随我游者其为汝乎既而学无常师诸宗备览提挈毗尼发明唯识四战之国也无得而称焉大和二年庆成节征(徵音召仁宗庙讳作召呼之大和即文宗朝)入内殿问法要赐紫方袍寻请归山会昌元年正月六日坐灭于兴福塔院荼毗得舍利数千粒明白润大宣宗追谥定慧禅师即华严宗教第七祖师也其余著述行业备在裴相国传论撰述作者曰圣述者曰明今云述而不云作者疏主谦也礼记云仲尼祖述尧舜宪章文武上律天文下袭水土亦犹仲尼云述而不作信而好古窃比于我老彭也科示觉之心体心之觉相然此一序乃一经之枢要也总分为三谓显理明教叙疏初显理于中分二心也者下即示觉之心体万法虚伪至迥出思议之表即示心之觉相觉之心体者如圆明之珠乃即相之体心之觉相者如珠之明乃即体之相然则圆顿之教体相融即为门不同不可混然不分也如下文释本觉心地云本觉者即心之觉相心地者即觉之心体以此得知二科不同如云无去无来乃至桂轮孤朗于碧天即心体不生灭等弥满清净乃至皆同一性等即心体之德用也良以一切诸法莫不皆是圆觉妙心中之德相业用如金之器如镜之明也然金之器非圆顿教不能当矣故此二科融即言之不得不同为门言之不可混滥。

　　［疏元亨利贞干之德也始于一气常乐我净佛之德也本乎一心］

　　此即约果德标指心源果德乃佛之四德心源即一切染净诸法之本源先推此一心为果德之本者以对儒教之一气为乾德之本故然此且约对待言之故云一心为四德之本若称实言之而此一心为一切诸法之本源本意欲明圆觉妙心为众德之本而先举类云元亨利贞干之德也始于一气故知此但举类由是总科谓之约果德标指心源以儒教之一气为阴阳天地之本故以此例佛教之一心为一切诸法之本也略钞序钞外别有一序故云钞序非钞家之兼作故别标云大方广圆觉经略钞序也吴门刘熙云吴虞也太伯让而不就归封之于此以虞其志也司马迁述太伯世家云晋灭中国之虞亦以苏为中吴也范寗曰太伯太善之称也周太王之元子故曰太伯以仲雍小季历并贤而太伯让德深远虽圣不加之思齐师乃缙云法师同辈行业未详序或分为五或分七今分为十一。

　　一通明所受

　　［修身者何戒律而已矣融心者何圆觉而已矣始严戒律终显圆觉］

　　修身者何征问生起下文也谓行持万行为修身之道唯戒律而已矣明究觉性融荡识心唯圆觉而已矣先戒律而后融心者言所受道之由渐也。

　　二总叙能受

　　［并是二者予猥受于先净慧大师门焉］

　　并者兼也并也猥幸也鄙也汉书注云积也意谓多幸二者并受之于净慧大师门焉师讳善政行业事迹未详。

　　三别明所归

　　［姑以所闻从事兼讲指归途于晚岁乐圆觉为要说］

　　语云君子入则孝出则悌谨而信泛爱众而亲仁行有余力则以学文精义解云入孝而出弟行谨而言信处众而泛爱择友而亲仁君子之务此其本也有所未能则勉为之有所未至则力致之待其有余也然后从事于文然则在彼则从事乃学文也在此则姑以所闻之道时习之兼以讲演故曰从事兼讲又行持戒律修习圆觉兼以讲唱又从事戒律兼讲斯典也然于此二指晚置之归途者乐圆觉为要妙之说耳。

　　四章疏该博

　　［其祖演章句即圭峰定慧禅师略疏二卷略钞六卷疏以通经钞以通疏探赜而索隐辞简而义博则备之裴相国序］

　　系辞云探赜索隐钩深致远也然探取也赜奥也索求也隐微也谓探取求索深奥幽微者圭峰之章疏也而言辞简当义理该博罗五千轴之旨趣者备在裴公之序云耳。

　　五别叹义钞

　　［道固师是流至于今今之驾说者莫不以兹钞为司南乎］

　　道固师是者学有师而道可宗言有典而事可法今我圭峰祖师既师承之有自疏钞流芳今古不泯言驾说者杨子云道不在仲尼乎仲尼驾说者也不在兹儒乎注云驾者传也兹钞为司南者司者主也南是离明之方周公时以司南木造司南车如今之定南针之类也又黄帝与[山/虫]尤神战蚩尤作大云雾迷其四方黄帝遂以司南定其方所今之讲者得兹钞无不以之为司南矣。

　　六略叙本怀

　　［思齐懵昧幸敷斯教常惧圣言纷于水鹤切虑传者驳于鲁鱼］

　　懵(牟孔切)昧懵乱也迷也昧暗也自谓某懵然暗昧大幸而得敷演斯教而于圣言常切忧惧水鹤之差深虑传写鲁鱼之驳水鹤者有本作枯涸之涸大庄严论云阿难到一竹林闻二比丘诵偈曰若人生百岁不见潦水涸不如一日生得见水潦涸阿难曰此非佛语当听我诵若人生百岁不闻生灭法不如一日生而得解了知二比丘闻已语于师师云阿难老朽言多错谬但依所诵阿难叹曰世尊既灭谁为我证时有一圣宿从空而现乃说偈曰彼者讽诵偈实非诸佛语今遇欢喜尊而可能依之二比丘方改而诵之驳于鲁鱼驳者杂也古云笔札久劳写刀成刁事历终古书鱼成鲁盖由鲁鱼二字形势之相近传写之易讹也。

　　七通叙挍证

　　［因与武林法师仲希咨度众本访对舆典循尊古卑今之致窃及史阙文之旨］

　　武林即钱唐之山名法师处州缙云县人人以缙云称之即吾宗之英彦也晋水曾师之制楞严金衡钞六卷心经显正记一卷刊略行愿钞四卷现行于世咨度问其裁度也舆众也寻访于众典不敢率尔也循从也从尊上于古德设疑有说舛处亦不敢辄事笔削窃及史阙文之旨论语云子曰吾犹及史之阙文也有马者借人乘之今亡矣夫正义曰史者掌书之官也执笔左右使之记事也文者字也古之良史于书字有疑则阙之以待能者不敢穿凿孔子言我尚及见此古史阙疑之文举喻喻己有马不能调良当借人乘习之也亡者无也及见其人如此阙疑至今则无有矣又夏五不加月圣贤之明诫春秋云夏五月以鲁史无月字故仲尼亦阙而不书春秋乃鲁国史记也然今序家亦窃及此旨颇有疑处亦不敢擅改耳。

　　八因叙刊勒

　　［约定元钞将事刊勒门人子章力摸方板］

　　叙刊勒文相可见。

　　九斟酌取舍

　　［僶俯挥振庸讵是非非也不削则削是也乃本其本］

　　僶者勤也强也谓强俯挥振耳又毛诗云僶俯同心注云思与君子同心前云与武林法师咨度众本今云与之同心挥振评辨是非盖不自胸臆也庸讵者庄子云庸讵知吾所谓知之非不知邪注云庸用也常也讵何也未也不也然在此则庸用也讵不也是者用之非者不之即用不是非之谓也意谓兹钞苟传写之讹谬也古之不削今也削之苟或是也录其元本之本也。

　　十谦己勉励

　　［后将斯文而觉世者无以不继志而罪我乎如志我者则庶几乎如来圆觉耀无穷矣圭峰章句导无极矣］

　　无以不继志而罪我者谓校勘不精不能继志于先觉后之讲演觉世群述者能不以此而罪我乎如志我者如有志慕我钞者庶几此经及与圭峰章句耀法界导群迷而无有穷极矣。

　　十一朝代年月

　　［时皇宋康定二年辛巳岁杓建鹑咮月望日谨序］

　　皇宋皇大也宋古商丘也汉梁国睢阳县今南京是周武王胜纣封殷之后微子受封于此以为宋国以太祖皇帝受周之封为宋国公既登九五以所封为有天下之号寻都于东京康定即圣朝仁宗之代也杓者斗柄也即北斗之第七星也斗柄顺四时而转各指一方夏指其南又分三位四月鹑尾五月鹑火六月鹑首亦云鹑咮(竹救切)咮即喙也是月斗柄指于南方鹑口正当六月也若汉书律历志云鹑首于夏为五月商为六月鹑火于夏为六月商为七月鹑尾于夏为七月商为八月十五日为月望以日月相望故十六日为既望既已也言已过于望矣。

　　［钞］

　　钞者抄也记也谓抄写格言记录要义防学者之讹谬备寻讨之忽忘此则因经有疏因疏有钞也。

　　［圭峰］

　　即终南山之别峰此峰形势状如玉圭因以为名焉疏主平居此峰人到于今以圭峰称之。

　　［兰若］

　　具云阿兰若亦云阿练若此云寂静处即僧舍之通称。

　　［群典极于周易］

　　易之始起自于虙牺感河中黄龙负图而出上有八卦万象万物之名文王因而重之为六十四卦仍作卦辞周公作爻辞因是周流起自周代故名周易易者取日月二字交配而成日下从月以配阴阳取日往月来之义名之曰易然于周时上有卦辞爻辞而已至孔子晚岁好而读之韦编三绝于是作传通之所谓十翼也故周易之书至孔子方毕备矣于是乎处名教之初为六经之首儒教之深玄极于此矣故云群典极于周易所以孔子曰五十而学易可以无大过此乃穷理尽性至命之书也命则生之极也穷其理而至于命则尽其极矣然易之为书既是儒教之深玄儒流取之为则故得引之以类至觉之理也。

　　［余喻琐碎］

　　余卦虽皆有四德不堪举类如坤之四德元亨利牝马之贞等既云牝马之贞与佛之四德不相类故云琐碎难以喻于真法由是不用余卦而独用乾卦耳。

　　［注系辞云干知太始坤作成物］

　　系者续也辞者说也说其爻象变化名曰系辞然有上系下系此即上系彼文云天之道不为而善始地之道不劳而善成天地雷风水火山泽此即八卦谓乾坤震巽坎离艮兑此之八卦如次配属之。

　　［故系辞云八卦成列象在其中］

　　即下系也谓一气生两仪两仪生四象四象者金木水火也土则遍于四象之中两仪既分四方位列水居北方坎位生于乾卦金居西方兑位生坤卦火居南方离位生巽卦木居东方震位生艮卦是为金木水火之四象生八卦八卦既成列备天下之象故云象在其中故更重之而有六画系辞云易之为书广大悉备有天道焉有人道焉有地道焉兼三才而两之故六六者非他也三才之道也道有变动故曰爻于万物之象既变通未尽是以重之而有六画六画既具万物之形象无不备之天地之能事尽于此矣故云备万物之形象穷天地之能事故六画成卦此则言其乾卦之体也余卦例此可知。

　　［此卦六爻皆阳画］

　　爻者言乎变者也略例云爻者适时之变者也又云爻者效也效天下之动者也既以六画成卦故设六爻以效三才之动所以爻数有其六矣然此乾卦六皆阳画余不然者盖应其阴阳所成也天既积诸阳气而成故以纯阳之画而应之。

　　［注曰一长云云］

　　阳者奇数也故以一长为阳画阴者偶数也故二短而相对而为阴画故圣人当法此自然而施人事乾卦既有三画以表三才其为人王者当法于乾道所以王字三画以表乾卦竖一画以表一气如古人作王字赋云三阳列位配乾道以成三一气贯中表圣人之得一故知圣人当法天制用以施人事云为成务而行王道终日乾乾无时懈倦爻辞云九三君子终日乾乾夕惕若励无咎文言释云干乾行事也又云终日乾乾与时偕行言天时运动干干不息万物以之生成君子进德修业失时则废懈怠则旷当法天制用与时俱行故云因天象以教人事也天行健君子以自强不息天以健为用故云天行健健者即运行不息之谓也然以天道言之以运行不息为用以人事言之君子当以自强不息为用自强不息者勉为之之谓也人人可以为尧舜未有亏退自屈而得之者也人人可以作佛祖未有自弃自暴而得之者也故知欲为君子当自勉励也。

　　［文言］

　　大钞云第七翼孔子作十翼第七翼即文言也十翼者谓彖辞象辞系辞(上三各有二谓上彖下彖大象小象上系下系)文言说卦序卦杂卦是为十也彖辞则统论一卦之义象辞则释其文辞如云潜龙勿用阳在下等略例云象者各辨一爻之义者也系辞则明吉凶刚柔相推而生变化也文言则唯释乾坤二卦也说卦则言圣人之作易也将以顺性命之理序卦则明诸卦之生起由绪也杂卦者杂糅众卦错综其义也。

　　［注此下释干字云］

　　或曰前文已广说干字今作是注者齐师校勘之谬也以大钞无此注故或云此乃文言之所注耳异说云云今谓钞云群典极于周易已下出举周易为类之所以也余喻琐碎已下出举乾德为喻之所以也总标在前云万物极于乾道也然元亨利贞已下出先释乾道之所以也乾者卦之名已下释乾卦之名相也谓之卦已下释卦字之义相也但二画已下释乾卦之体也此干之卦已下出乾卦六爻纯阳之所以也此既象天已下出不名天卦之所以也文言云已下释干字之义相也元亨利贞已下释四德也若文言之释义先释卦辞次释文辞末后释干字也今钞释干字置于文前者取于上文义意连续故今出若干所以在前则知此乃圭峰之所注为欲简别前文各有所属故又于此便结云释干字竟者即钞家结彼文言也又亦可通结前文耳。

　　［乾始能以美利利天下不言所利大矣哉又云大哉干乎刚健中正纯粹精也］

　　天之用者干也始能以美利利天下者以运行不息故万物以之生成也其利天下者大矣不言所利大矣哉肇论云功高二仪而不仁谓圣人功高天地而不特其仁德也老子云天地不仁以万物为刍狗亦斯类也谓视之若刍草狗畜不望其报大哉者即叹美之辞也在文上则是标叹在文下则是结叹刚健者言干之性也中正者言其中正之气也纯粹者言此卦六爻皆阳也如庄子云其神纯粹玄英疏云不杂也谓心神纯粹而无间杂余卦或纯阴或阴阳相杂此卦六爻纯阳故云纯粹精者精灵也然此乾卦以物象言之纯阳也以人事言人君也父也故以刚健中正纯粹精之七字叹美其德疏云心也者冲虚妙粹炳焕灵明其义既同故举之以为类也。

　　［元亨利贞者］

　　自此已下释四德先举卦辞指其功能统唯四德子夏已下指彼传文释四德义相言圣人已下亦彼传文约人事勉行四德。

　　［子夏传云］

　　即卜商字子夏或云卜商不曾解易。

　　［圣人亦当法此］

　　前已勉于圣人当法乾道以施人事此言四德理亦当然故云亦也文言曰正引文言广释四德。

　　［注云此下论干之四德］

　　者简异前文故又显文言前说干字此正论四德故此后更不重结者义无相滥故辨疑误云前岂不说四德作此注者何邪今谓前文何尝说四德耶且圭峰之意准疏文次第应先释四德后释干字也出所以云然元亨利贞既是干之四德今欲显四德且先显乾道既云且先显乾道则知前文乃出先释乾德之所以也。

　　［注庄子云］

　　即庄忧也若大钞云庄氏也佛教云造千个佛图等皆彼所注。

　　［君子行此四德者］

　　就人事言之即五常就天道言之即四时五行谓仁木礼火义金信水也。

　　［注牝马］

　　牝牡雌雄也草木亦有牝牡不同阴体凝静干则纯阳故三画皆阳坤则纯阴故六画皆阴震则二阴一阳等。

　　［不同涅槃凝寂之体］

　　菩提乃即体之智具四德也若约摄用归体涅槃乃即智之体亦有四德今言佛德故拣彼凝寂之体耳。

　　［迥超凡夫外道二乘境界］

　　今此四德本超权小止云超二乘者且就大小对论非不超权也。

　　［故易钩命诀］

　　即王弼作。

　　［注一气瞑蒙］

　　内教乃一真心也若外教指天地未分之前名为一气文言云天玄地黄今云玄黄未辨故知天地未分之时名为一气若圭峰原人论云空界劫中道教指为虚无之道谓彼认世界成住坏空大劫之中空劫以为混沌耳若儒教以成劫之初空界劫中大风初起以为一气。

　　［注造化权舆之首天道未分］

　　权舆者初始也天道未分与玄黄未辨左右称之耳。

　　［转有五运］

　　列子云昔者圣人因阴阳以统天地夫有形者生于无形故曰有太易有太初有太始有太素太易者未见气也太初者气之始也太始者形之始也太素者质之始也气形质具而未离故曰混沌混沌即万物混沦而未相离也一者形变之始也清轻者上为天浊重者下为地冲和气者为人故天地含精万物化生。

　　［黄庭经］

　　具云太上皇庭内景王经扶桑太帝君命旸谷神王传授南岳魏夫人。

　　［殊途一会归要终］

　　大钞云归要终一或云略钞之错今谓彼经云殊途一会归要终。

　　［脾长章］

　　一志久升虚无(上睹竟)则略钞为正注云同归一气即一会之义耳一之为物叵卒见(玄元章)叵不可也卒急也。

　　［通于一而万事毕］

　　一谓一气也道家言其气者虚而待物者也玄道之本无他唯一而已苟通于一则异虽万殊毕于此矣一之所起有一而未形易注云万物成形谓之象万物未形谓之文推其爻象始于一气即知物理未形之前唯至妙之一气而已矣。

　　［注郭象注至未有物理之形耳］

　　由此一气至玄至妙所起于物理之先故云未有物理之形也。

　　［注夫一之所起起于至一非起于无］

　　夫一之所起标也释云起于虚无至妙之一非起于空无也次云非无者玄妙之一气结也。

　　［系辞云］

　　即下系也。

　　［贞夫一］

　　贞者正也一者一气也谓天能恒一其德以适天下动者也。

　　［注但幽玄无相］

　　道谓之一者寂然无体不可为象至幽至玄出于象系之表故云一也。

　　［注孔释］

　　即孔颖达即唐学士也系辞云一阴一阳之谓道阴阳不测之谓神孔释云在阴为无阴阳以之生在阳为无阳阴以之成故谓之道(一阴一阳释道字次释一云)一者即虚无不可分别之谓也然今注意但取末后一句耳故老子云冲气以为和老子上是道经下是德经此即德经具云道生一一生二二生三三生万物万物负阴而抱阳冲气以为和然冲气为和者即列子谓清轻为天浊重为地冲和气者为人令河上公注云万物中皆有元气得以和柔则以冲和之气为万物然人乃万物中最灵者也故不相违然彼老子云三生万物万物负阴而抱阳注云万物得阴阳生成故无不背阴而向阳含养冲气以柔和而此冲和之气塞乎天地之间故万物中皆有冲和之气而得以长生也。

　　［肇公云元气含于大象］

　　即肇法师宝藏论云耳法师即罗什之高弟也关中四圣之一也德业备于僧传。

　　［元气含于大象］

　　谓混元一气包含于大象大象隐于圆形大抄云隐于无形肇论谓大音匿于希声大象隐于无形以无形故无所不形名之曰大象故老子亦云大音希声大象无形今钞用宝藏论谓圆形者天也大象隐在于圆形之中也外教指空为天谓天为圆穹其形如𨫼故天圆地方若依标云肇公当依肇论以义求之依宝藏论亦可通为识物之灵万物虽同禀此一气而有人物之殊故此一气能为识物之灵也以万物之中人曰最灵故灵中复有神神中复有身等者然此所明一气能生万物人为万物之灵乃至形体皆以之为本也若逆而推之此之人物始始于一气也。

　　［疏常乐我净佛之德也本乎一心］

　　前科举其类例此正明果德以心源为本即世尊三觉理圆证穷极果之德故云常乐我净佛之德也本乎一心者即指此一心为四德之本然为对一气为乾德之本故且指此一心为杲德之源而此一心即一切染净诸法之源也故下经云种种幻化皆生如来圆觉妙心良由诸法皆无自体皆依圆觉妙心而生起如幻象无体依巾而有是故一切染净因果等法皆托真心而起故指此心为诸法之源耳。

　　［一者是佛实体之源故］

　　一切凡圣真如自体常乐我净不待修生故。

　　［对拣凡夫妄执常等四倒］

　　为凡夫迷故妄执五蕴四大无常之法为常苦计为乐无我计我不净计净为对拣凡夫此之四种颠倒故说常乐我净也。

　　［翻破二乘无常等四倒故］

　　世间诸法本非无常本非是苦本非无我本非不净为破凡夫执情故说无常等二乘实谓无常等是为颠倒为破二乘如是颠倒故说常乐我净也。

　　［真如自体相者］

　　即论中总标也真如者就性宗言之真谓体无伪妄如谓性无改异故彼起信论云心真如者即是一法界大总相法门体所谓心性不生不灭乃至离言说相离名字相等唯是一心故名真如然真如有体相用三大之别彼先释体相二大今所引即是彼文(真如之体即生灭门中本觉以真如门唯体大故生灭门中本觉即真如故生灭门三大即真如三大耳)文云真如自体者谓一切凡夫声闻缘觉菩萨诸佛无有增减此言真如自体于一切凡圣平等故凡圣位虽优劣真如自体而无增减从本已来性自满足一切功德即总标真如相大具一切功德也不但四德此即总明德相所谓自体有大智慧光明义故此即别明德相谓真如体上有本觉智明也次云遍照法界义故真实识知义故自性清净心义故超间此三句故云乃至。

　　［常乐我净义故］

　　者此即显真如体上性德圆备本来常乐我净也然兹四德乃真如实体本有之德不待修生故云性自满足然论云一切凡夫乃至诸佛无有增减若尔此四德通凡圣也今云是佛实体之德者在凡夫则隐在佛则显今就显说故名为如来藏此即结真如相大随流阙净而不减能出生如来故名曰如来藏亦名如来法身此真如相大本具恒沙性德为万德之依止故亦名如来法身问今何用生灭门义耶答彼论一心为本于中有心真如心生灭二门心真如门具兹四德生灭门始本不二亦是四德今用真如门四德却用生灭门义者以真如门唯体故以生灭门中真如亦本于一心故又真如门其体平等离一切相故生灭门虽有诸义而差别之相等同一味唯一真如依业识生灭相示故返生灭识相恒沙染法表示真如恒沙性德故。

　　［二对拣凡夫二乘］

　　者双标所拣由凡夫迷自己如来藏法身本来常乐我净故妄计五蕴常乐我净先拣凡夫色是不净妄计为净受是苦妄计为乐想行无我妄计为我识是无常妄计为常如是四种妄计名为颠倒是故佛于种种经中令修不净观苦观无常观无我观以将对治等以将此四观对治如上所执四种颠倒故云对治所执生死五蕴常乐我净能对治是四观所对治是妄计所执之病。

　　［然犹未显所迷法身常乐我净］

　　此下显二乘之过破无常等四倒我计无我凡夫妄计五蕴为我令修无我观以破其执情二乘不达此理禀此修行实谓无我亦成颠倒以未达无我法中有真我故计为无我故云我计无我常计无常净计不净乐计为苦五蕴诸法即是真常本来真净本有真乐准上知之以为烦恼之所覆故虽生此想不达其义如是四倒自何而有以为烦恼覆真常乐我净故虽生无我等想不达无我法中有真我真常等义故。

　　［注此上正破二乘］

　　等问孔目云菩萨灭倒今此不破菩萨何邪答此唯破小盖取菩萨达真常乐我净故如云诸佛菩萨所有正法又大钞云智人安徐入水喻佛菩萨即知此中不破菩萨明矣问涅槃四德虽曰显性乃是渐宗何以引而为序邪答通序显理未局于教问华严明说一真法界故叙法界为宗本祖师诸经仪式莫不皆然今此圆觉何处说四德邪答今言四德者且约对乾道之德有四故又且依涅槃所说四德对治四病故若此觉心即万德之总何所不具邪。

　　［我者即是佛义］

　　上即显过此正显德无我法中不迷真我是名如来常者是法身义无常法中不迷真常是名法身乐者是涅槃义于苦法中不迷真乐即是涅槃净者是法义不净法中不迷真净是无为法。

　　［注正显真实四德］

　　此约显德次文约迷悟。

　　［汝等比丘云何言有我想流转生死］

　　责凡夫计常乐我净四倒。

　　［汝等若言我亦修习无常苦无我等想是三种修无有实义］

　　责二乘执无常等四倒三修法者彼经哀叹品云无常苦无我是三修法属生死故劣然不言空者以空是正解脱故空非生死故唯三想。

　　［注略于不净但言三者就胜说故］

　　清凉云是三修法属生死故劣以正解脱即是真净故若尔此云就胜说得不相违否然此四种虽则俱是二乘所执之病于中此三妄计义胜故空是正解脱即是真净非颠倒故清凉云劣者约生死义故今云就胜说者约所执之病胜故。

　　［我今当说胜三修法］

　　即总标许说次文释义显真实四德标亦三者以对前故演义四中具明苦者计乐乐者计苦是颠倒法云云广叙凡夫二乘两重四倒上句凡夫下句二乘。

　　［有如是等四颠倒法云云］

　　双结四倒如注云云。

　　［世间亦有常乐我净］

　　前文双责凡夫二乘四倒次许说胜三修法又其次双结两重四倒此即正显世间凡小二种迷悟世间迷者凡夫妄计常乐我净是为四倒世间悟者二乘能作无我等四观对治四倒故出世亦有常乐我净此正显出世间迷悟所谓迷者即二乘所修乐者计苦等犹迷真实四德故悟者无我法中有真我故。

　　［世间法者有字无义］

　　凡夫妄计常乐我净二乘未悟真实四德故出世法者有字有义以显真实常乐我净故。

　　［何以故世间之法有颠倒故不知义］

　　征释世间无义颠倒者即想颠倒心颠倒见颠倒谓苦中见乐乐中见苦等乃至二种四倒因此三倒而有由是于真实四德不知于义。

　　［何等为义］

　　征释出世有义胜三修法约迷悟以显真实四德无我者名为生死二乘以五蕴为无我犹迷真我故名为生死即变易生死我者名为如来谓悟无我中真我即是如来无常者声闻缘觉迷真常之理故常者如来法身悟无常法即是真常苦者一切外道二乘以智为杂毒形为桎梏故灰身灭智全同外道四安乐行中外道因果俱苦二乘因苦果乐菩萨因果俱乐乐者即是涅槃悟真乐本有是真涅槃不净者即有为法前约正解脱不属拣今显真实四德亦属所拣以是有为法故净者诸佛菩萨所有正法乃至知义悟真净故即诸佛菩萨无为法显示不倒以不倒故知字知义。

　　［若欲］

　　下结劝离过修德。

　　［注云云］

　　更有如云之义而不具书故曰云云彼文具云诸比丘承言请佛住世乃至云汝等当知先所修习无常等想非是真实然皆结劝之文已上即法说自此下喻说喻说有二一春池失珠喻亦云春池瓦砾喻二良医断乳喻譬如春时乃至得琉璃宝就此喻中曲分三喻一求珠取伪喻喻二乘证无常苦空无我不真实欢喜持出乃至水中二知伪非真喻喻二乘知先所修非是真实有一智人乃至得珠三舍伪取真喻喻二乘得真常乐我净汝等比丘乃至以为真实责其取伪令知前非汝等应当乃至常乐净想合前诸人不得方便竞提瓦砾结劝令修真实四德复应当知先所修习四法想者悉是颠倒合前欢喜持出劝令知伪非真大钞云四法相貌本经忽然此略抄云四法想者于义颇通大抄于经有据且依大抄欲得真实乃至常乐净想合前智人善巧出宝劝修真实四德欲得修习真实四德应如智人善巧方便。

　　［注此上约法约喻对二乘四倒重显四德此下声闻云云］

　　此云此上大钞云次下此云此下声闻大钞云谓声闻然若据前是春池瓦砾喻此后是良医断乳喻似乎略钞可取何者此上亦是约法约喻此上此下之言即结前生后也然奈何文云重显四德明知重显之言意属后喻盖钞中略去能喻之文故有声闻难佛旧医用乳等言若尔则依于大钞文义相属甚可取也。

　　［注旧医用乳新医断乳后复用乳］

　　彼经第二云譬如国王暗钝少知有一医师性复顽嚚王赐厚禄疗治众病纯以乳药亦不知病虽加乳药而不善解复有明医晓八种术疗治众病知诸方药是时旧医反生贡高轻慢之心是时明医即为王说种种医方方知旧医无知遂便逐出是时新医而语王曰愿王宣令一切国内不得复服旧医乳药即以众味和合其药以疗众病无不得差其后不久王复得病即命新医云何当治是时医者复语王曰应用乳药(云云)然凡夫执我即旧医用乳佛说无我即新医断乳于无我中指出真我即后复用乳。

　　［后法合云］

　　文有四节汝等当知下举要令知外道言我下合旧医用乳如虫食木者以偶成字故有字而无义故佛唱言无我下合新医断乳。

　　［调生故］

　　者为调伏凡夫邪见众生故说于无我。

　　［为知时故］

　　者喻中为欲令知时不堪故令其断乳。

　　［说有我者乃至汝当修习］

　　合后复用乳。

　　［如来说我］

　　者非如凡夫外道所计吾我如彼良医善知方药为调病故令断于乳实非断乳如来亦尔为调伏众生故说于无我虽说无我实非无我所言无我者无我法中有于真我汝当如是修习征曰。

　　［何者是我］

　　答云。

　　［若法是实是真是常是主是依性不变者是名为我］

　　此即无我法中说有我也所谓我者即真常主宰性不变者是然犹未显真我之体非但无我便名真我也正显真我者如次引第五云耳又一德互具诸德故云是真是常等也。

　　［第五卷亦云又解脱者名为不空乃至空者不空者］

　　等既无诸法不可谓不空如瓶无水也既有真实四德不可谓空善色常乐我净不动不变显有真我之体如瓶色香味触四尘具故既以四德为实体如以四尘为瓶体即知四德是实体之德也。

　　［解脱者名为不空］

　　或谓应云空不空文脱一空字意云文中具空不空义故今谓不然文云解脱者名为不空当知不空之言属于解脱也曾亲捡经文但云名为不空理无疑也。

　　［于非苦中生于苦想］

　　此下又引第七者显四德是一切佛法之本故迦叶迷之便成邪见今悟方名正见彼经具云佛告迦叶谓四倒者于非苦中生于苦想名曰颠倒非苦者名为如来生苦想者谓于如来无常变异(二乘谓如来亦属无常变异)若言如来舍此苦身入于涅槃如薪尽火灭是名于非苦中生于苦想(二乘谓佛厌苦入灭取于灰断由是自取灰断是为颠倒)。

　　［注云云］

　　超简苦倒未尽之文又超常倒之文。

　　［注余三例云］

　　例字准大钞乃倒字彼经文亦云谓四倒者钞中已引苦倒竟合应云余三倒宜从大钞倒字为正三字或云二字以次注唯二故却将次前无常变异之文配常倒之义然此说无理若照经文次注果脱常倒之文二字无爽若云无常变异之文配常倒者恐妨彼经文以彼经于苦倒之后连次叙常倒云无常常想常无常想是名颠倒无常者名不修空不修空故知寿促若有说者言不修空寂得长寿者是名颠倒若然者此等之文超简在次前云云中也以此推之改三字为二字颇宜但不可将无常变异之文配于常倒。

　　［注世间说我无有佛性］

　　等彼经具云无我我想我无我想是名颠倒世间之人亦说有我虽说有我无有佛性是则名为于无我中而生我想是名颠倒佛法有我即是佛性世间之人说佛法无我名我中生无我想云云。

　　［注如来非杂食］

　　等彼经具云净不净想是名颠倒净者常住非杂食身非烦恼身非是肉身非是筋骨系缚之身若有说言如来非杂食身等尽是颠倒我今亦说如来藏云云如来先说无我者为除病故令修无我非真无我也犹苦味涂乳令子不饮今说如来藏真常等二乘实执前闻不肯领悟犹洗乳令饮子疑不饮。

　　［云云］

　　者迦叶又难佛又以额珠喻示等。

　　［第三十七卷又云］

　　等大钞云第三十卷以大钞为正。

　　［四念处］

　　四谓身受心法念谓念慧此四是念慧所安住处故名四念处亦名念住以慧守境由念得住故必要四者从粗至细对治四倒故观四颠倒趣入四谛故。

　　［观身不净］

　　不净有五谓种子住处自相自性究竟不净。

　　［观受是苦］

　　受有三种谓苦受即苦苦乐受即坏苦舍受即行苦以其情尘生诸受故计之为乐是故观其苦受等以为对治。

　　［观心无常］

　　观心念念生灭谁受此乐。

　　［观法无我］

　　想行二蕴无有我故已上四观对治凡夫计净等四倒然此四念处以身受心法为次者对治之门从粗至细故色身最粗故先观之受领外境望身为次心不约境细于前二又以为次法最为细又为其次其所对治四种颠倒以常乐我净为次者从重至轻为次故常倒最重故以为初以计心王为常故生邪见以邪见故无因果善恶故乐为次者但计妄乐未必邪见生过浅故我又居次者计有主宰不碍修行故净为最末者计身为净但生妄贪无大过故。

　　［注此通大小乘修］

　　此念处观有二种观一约相观世俗通大小乘修二约性观胜义唯大乘修约相通大小乘修者但假实异故若小乘观身不净不知缘假故若大乘所观但知缘假不计其实既不观性空但观缘假故云约相观世俗然据钞文唯约小乘一重四倒今据注文通大小乘修故作是释。

　　［又诸法无行经云观身毕竟空］

　　等此约性唯大乘观性空对治小乘计不净等四倒观身既空即无不净是故小乘作不净观亦是颠倒然前约相此约性若大集经瑜伽论等约大乘性相双观等即如上大乘通性相之义若华严疏钞但大小乘相对性相说之又彼约通别观之别观者义见前文其身受心法各别而观通观者以身受心法俱合五蕴五蕴皆身故唯观于身净名经云是身如聚沫不可撮磨(若别观此是色如聚沫故)是身如泡不可久立(受如水泡)是身如焰从渴爱生(想如热焰)是身如芭蕉中无有实(行如芭蕉)是身如幻从颠倒生(诸识如幻)然彼经五蕴皆言其身故云通观然以义求之别观通大小乘通观唯大乘也。

　　［唯识论五位中第五究竟位］

　　一资粮位(三贤)二加行位(十向之后别立此名为入见道复起加行伏除二取)三通达位(见道初地有三心谓入心住心出心此是即初地入心)四修道位(从初地住心至金刚无间)五究竟位(金刚心解脱道中尽未来际皆此位收)然兹五位或开加行为四谓暖顶忍等问唯识四德是权教今何引证耶答但取彼诸佛虽说无量法门究竟果位为显四德之义。

　　［东方双乃至北方双］

　　者乃至者超间之辞具足应云南方双者破于苦获得于乐西方双者破于无我而得于我。

　　［善男子此中］

　　下引事证成。

　　［我亦如是乃至入大涅槃］

　　出娑罗林灭度之所以。

　　［此四双树四王典掌］

　　东方双在于佛后西方双在于佛前南方双在于佛足北方双在于佛首佛入灭已东西二双合为一树南北二双亦合为一树垂覆如来惨然变白犹如白鹤名为鹤树亦名娑罗林此云坚固法以此树风霜不能改四时莫能迁以况世尊法身金刚之质老死不能变念念不能易故云娑罗四王典掌喻佛为四王护法故于中入灭也。

　　［娑罗双树至华喻我果喻乐］

　　我是佛义乐是涅槃义喻佛为利二乘故于中入灭也能喻华果利无量众生所喻唯二乘者且对小故非不具一切也以四双正破小乘四倒故。

　　［师子吼言］

　　师子吼菩萨请问如来佛言如师子王自知身力牙齿锋铓等彼经有师子吼品如来何故二月涅槃云云问二月入灭之所以答以春阳之月为欲破于常见故。

　　［孟冬枯悴云云］

　　破于乐故乃至破世我世净故。

　　［言二月者喻于如来二种法身］

　　理法身即真身智法身即应身然两重四倒总成八倒其四念处观既有性相两重治于八倒即成八行凡夫取着生死无常等二乘取着涅槃常等此为八倒无念而知生死无常等涅槃真常等即是八行然前之凡夫二乘两重四倒此中钞意即以四念处观性相两重为能治以成八行缴释前文实德文相可见权德纳耶输示现不净在佛即是净小乘以为不净余三例此可知。

　　［四枯四荣注文在别译本中］

　　辩疑误云清凉云枯荣之说大师义立或别有据鲜荣枯悴明法不偏然未知所据理甚昭然又大钞云枯荣之说检经无文或大师义立或别译别行经本然不知所据明矣今此略钞不应直断云文在别译本中今谓圭山应后亲见别译有文故作此指如长寿年号钞云待更捡寻修证仪则曰长寿二年白马寺则天皇后统中原皆此类也辨疑误似觉孟浪。

　　［谓法性之色］

　　以从法性缘生故一色一切色缘生即空故一切色一色法性中非一非一切非色非不色但是性空之色故云法性之色既是法性空之色故云法性之色既是法性之色何净何不净以实非是净凡夫计净是名颠倒实非不净小乘计不净亦名颠倒法性之色据清凉作圆教今释义为实教随祖师之便宜不必局也。

　　［今观色种即空］

　　色种者即身念处也大品说一切种修四念处一切种即身受心法也于中先观身之色种色种即空空中无净空观之中本无于净云何计净凡夫取著于净是所治之病今观色种即空无净可着是能治之法药。

　　［净倒既破枯念处成色种即假］

　　假观之中色法常净何计不净以身为患虑而取灰身灭智谓色不净是名二乘。

　　［不净倒破荣念处成观色本际非空非假非净不净乃名中道］

　　空枯同前约相破四倒假荣同前约性破四倒此云非净非不净即非相非性中道之理又前就能对治言之谓空谓假今就中道故非空非假以表此中道之理故于中入灭。

　　［注观受心法苦无常无我等例之］

　　应云法性之受实非不苦凡夫计乐实非是苦二乘计苦今观受种即空即假即中道等云云。

　　［故疏备举云佛之德也］

　　或本云略举云大钞云偏举云今详其义大钞理长。

　　［上所引起信论中真如四德之文是云云］

　　彼论总立一心为本立义分云所言法者谓众生心是心则摄一切世间出世间法故云总立一心为本。

　　［于中有心真如心生灭二门］

　　故彼文云依一心法有二种门一者心真如门二者心生灭门。

　　［心真如门具常等四德］

　　者彼云心真如门即约体绝相义谓非染非净非生非灭不动不转平等一味性无差别一切众生即涅槃相乃至云真如自体有大智慧光明义故遍照法界义故真实识知义故自性清净心义故常乐我净义故等故知真如自体本具常等四种实德也。

　　［心生灭门中始本不二为究竟觉亦是四德］

　　者彼云心生灭门即随缘起灭义所以于如来藏心说有生灭者谓随薰动转成于染净就此门中有觉不觉二义于不觉中生三细六粗遂至轮转能反此不觉名为始觉始觉合本始本不二为究竟觉此之生灭门即是真如随缘作诸法诸法既无异体还摄真如门当此始本不二之时与真如门元同一体以二门不相离故如金摄器器无遗故以器摄金金无不尽二门不二全体遍收与真如自体之四德初无有异故知生灭门亦具此四德也。

　　［胜鬘等意皆然］

　　等于华严等经指广在华严胜鬘经者彼经云自性清净心不染而染等。

　　［疏专一气而致柔］

　　盖明修心成其果德故先举专气至柔心为类例一气既为阴阳天地之本故专修炼于一气功用既着而致于柔名为成道意云元气是自然大道元气以静默故能生动柔弱故能生刚强就人事言之欲为人君当法此静默柔弱方能合道庶人反此与道相乖以不能安静默守柔弱故有乖于道。

　　［注静为躁君］

　　老子云重为轻根静为躁君以重能制轻静能持躁故重为轻之根静为躁之君柔弱能生刚强水之至柔金石之至刚击之既久金石必亏故知柔弱者久长刚强者弗永。

　　［注强梁者不得其死］

　　强梁者既乖于道故不能保寿命故御注云强梁之人动与物无求益而反损物或击之故不得其死。

　　［注富贵而骄自遗其咎］

　　富贵者当赈贫怜贱其或不尔反更骄恣必被祸患本文云自遗(去声)其咎遗者赠也若大钞云自贻其咎当依本文注。

　　［飘风不终朝］

　　具云飘风不终朝骤雨不终日飘风疾风也骤雨暴雨也盖言其疾不能长暴不能久如此者天地尚不能久而况于人乎。

　　［注驰骋畋猎令人发狂］

　　精神好安静其或驰骋呼吸精神散亡故发狂也。

　　［保雌守弱绵绵不已］

　　活身当如雌牝安静柔弱万物以之生故绵绵不已。

　　［注令人为而不恃］

　　道所施为不恃望其报。

　　［注长而不宰］

　　道能长养万物不宰割以为器用。

　　［注挫锐解纷］

　　挫其锐解其纷和其光同其尘锐者进也故为道之人欲进取功名当挫(则卧切)而止之纷者扰也当释其纷扰以合其大道。

　　［注知白守黑］

　　具云知白守黑为天下式故修道者虽自知昭昭明白当复守之以默默如闇昧如是则可以为天下法式可以合于大道。

　　［注勿矜勿伐］

　　矜大也圣人不自责大能久而不危伐取也圣人德化流行不自取其美故有功于天下能合于大道。

　　［注若拙若纳］

　　大巧若拙大辨若讷能抱此淳元一气者可以为天下之法式。

　　［注如婴儿之未孩］

　　怕然安静于情欲如小儿未能答偶人之时内无思虑外无政事精神不去以全其性也。

　　［注夫物芸芸各归其根］

　　芸芸华叶盛貌各归其根则万物无不枯落复归根而更生也。

　　［注归根曰静静曰复命］

　　根安静故不死静曰复命能安静则还复性命。

　　［注复命曰常］

　　能复命则得性命之常。

　　［注复归于无极］

　　究竟所归还复归于无极大道也。

　　［既合于乾道则各正性命保合大和乃利贞也］

　　彖辞云大哉乾元万物资始乾道变化各正性命注云乘变化而御大器静专动直不失大和也云行雨施品物流形永保无亏为物之首乾道者也天下之至柔驰骋天下之至坚水性至柔金石至坚水能贯坚入刚无所不通而此至柔之一气先万物生而不与万物同殒可谓驰骋天下之至坚也例同释氏之一心先天地生而不与万物同类随流加染而不染能破惑显理可谓驰骋天下之至坚也。

　　［当其无有其用］

　　具云埏埴以为器(上音膻下音植)当其无器之用凿户牖以为室当其无室之用今撮略其文故云当其无有其用以此事空虚故各得其用也故大道亦然矣。

　　［终不为大］

　　具云可名为大是以圣人终不为大故能成其大圣人法道忘功终不自为光大故能成光大之业所谓为大于其细图难于其易也。

　　［周易谦卦］

　　上坤而下艮为谦卦坤地也艮山也艮既在下而山藏于地中地道卑而上行地中有山名之曰谦谦者卑退为义屈己下物也彖辞云谦尊而光卑而不可逾君子之终也又云谦谦君子用涉大川注云谦谦其为君子也用涉大难物无害也故知君子虽谦退居下人归其德如水谦下而众流归之而成大海盖柔弱之所致也大道亦尔谷神不死是谓玄牝谷养也人能养神能至于长生故名不死是谓玄牝不死之道在于玄牝玄天也深也牝地也母也谷神应物冲用无方深妙不穷能母万物故云玄牝玄牝之门是谓天地根御注云深妙灵牝能母万物万物由此而出是谓之门天地之有形资禀此为根本故曰天地根。

　　［绵绵若存］

　　用之不勤修炼此气於呼吸喘息当绵微若可存复若有又复用气当宽舒自在不当忿疾勤劳修炼之法如此久久纯熟得气之和柔至于长生不死吾家所谓成道也。

　　［注河上公注云云］

　　谓专守精气使之不乱则形体能应物而柔顺也辨疑误云上下注文皆河上公语何独于此注之形显上下皆非也今谓不然兼以御注之文注之当拣别之耳。

　　［心使气曰强］

　　河上公注云心当专一为和柔而神气实内故形体柔弱。

　　［役心使气］

　　已下则御注云心有是非气无分别若役心使气则和气去中是曰强梁之人辨疑误云当依大钞况此所注非河上公之语今谓双引二家之注合道乖道得失相对注文明若日月钞释已下乃圭峰出彼二家之意何异论之有哉愈显上下之文非唯河上公之注耳。

　　［钞释曰］

　　者指此当钞释注也。

　　［是谓深根固蒂］

　　具云有国之母可以久长是谓深根固蒂注云人以气为根以精为蒂当深藏其气固守其精则可以久长如树根深而枝蒂坚实也。

　　［天得一以清］

　　天得一故能垂象清明。

　　［注地宁］

　　地得一以宁地得一故安静不动。

　　［注神灵］

　　神得一以灵神得一故变化无形。

　　［注谷盈］

　　谷得一以盈盈满不绝也。

　　［注万物生］

　　万物得一以生成。

　　［注王候正］

　　王侯得一以天下平正。

　　［注直则正也］

　　其静也专专则一也其动也直直则正也大钞云直刚正也然本注是刚字以大钞为正依此钞义亦可通。

　　［疏修一心而成道］

　　儒道专气致柔归根复命与此修心成道大略相似故先举之今此正明夫万有之本莫大于一心善恶二轮苦乐二报凡圣因果等法不离乎一心也心外有法则同邪见然既离此一心别无诸法则知一切染净因果等皆以一心为本欲成佛道当修此一心修而久之至于成道故曰修一心而成道也然先云始于一气本乎一心此之一气一心并通情器释论云性德圆满海是也今约修说降杀一等唯局有情即修行种因海是也。

　　［应以智证洁白自心］

　　然据经文乃曰智灯今以灯字为正一心此即一法界心也无二真心故称为一。

　　［大总相］

　　者即一真心源论开真如生灭二门论云心真如者即一真心源之体盖一真心全体作真如门亦全体作生灭门是故二门各总摄一切法今直指此心真如门是一真心源之体即此经圆觉妙心也今云不灭不生论亦云心性不生不灭等故知圆觉妙心正同起信一真心源亦同华严一真法界三法体同但义门别故三名之不同耳起信欲究妄本约凡以标心义局终教圆觉意显净源约佛以标觉义局顿教华严不逐机宜对待故曰一真法界此即圆教圭山又云若克其体顿圆修同盖取三法体一含圆以说然此经又有分圆之义耳。

　　［疏心也者］

　　前科既标指此心为果德之本又令修此一心以成其果德然心有体相德用欲令修之当明旨趣故自此之下明此心体本来竖穷横遍唯此觉心之外不见一法有体以此觉心圆裹三世裹满法界因此觉心名为圆觉既具体相德用欲明此心体竖穷横遍故先标举谓标举此心为下诸科之本也泛言心者总有四种一纥利陀谓肉团心二缘虑名心三质多此云集起心四干栗䭾谓坚实心纥(胡结下没二切)陀(音堕)干(音干)然此四心前三是妄心后一是真心真心者即如来藏自性清净心今此正辨此心也问如来藏自性清净心多约在缠是终教义今何用之答在此乃总相心也何所不通且肉团心者即人之心藏也其色赤形如莲华上有七叶百法中属色法所摄其缘虑集起二心体虽是一用不同故分乎二种体同者皆以第八识为体故用别者以缘虑集起为义不同故。

　　［缘虑名心谓八种识俱能缘虑自分境故］

　　以所缘之境八种不同能缘之心亦分八种之别性宗则不尔前七但是第八差别功能无别体也不同相宗各各出体然心意识之三种有通有别通者一缘虑故名心二等无间故名意三能了别故名识初缘虑名心者八识皆名心以八种识俱能缘虑自分境故第八识缘根身种子器界所缘之境即相分第七识能缘第八见分第六识能缘一切境前五识如次缘色声香味触故云缘虑自分境二等无间故名意者则八种皆名意以八种俱无间故三了别故名识亦八种皆名识以俱能了别故了别者分别也然分别有三一自性分别即现量也前五与第八唯有此一种分别二随念分别三计度分别六七具此三种分别以起心筹量比度故此约通义解心意识若约别名则集起解心此唯第八思量解意此唯第七了别解识通前六种以能了别别境故故心意识三种是八识之通名有此两势不同今此不论意与识唯释其心故约缘虑以明则八种俱名心也约集起以解心则唯第八识以第八有七种名故一名集起心集诸种子起现行故悟之即是觉心二名阿陀那此云执持执持种子及诸色根令不坏故三名所知依能与染净所知诸法为依止故四名种子识能任持种子故五名阿赖耶此云藏六名异熟识亦名果报识七名无垢识此皆第八识之名也前六是因位后一是果位又总分三位前四与七是相续执持位此通漏无漏一切凡圣位第五阿赖耶是杂染执藏位亦名我爱执藏位具能藏所藏执藏三义正以执藏为名至八地舍此名此约相宗若终教发心住顿教观成没此名第六异熟识是善恶业果位唯通有漏无记善至等觉舍此名以如来地纯无漏善故然集起是第八识之义非是其名梵语质多此云心此乃心之通名也故静法苑公将集起心为义例破贤首契经故知质多乃心之通名问今翻为集起得非属所破邪答今此钞意亦以质多为心集起为义以义助名谓之集起心心既是通名集起是第八识之别义以别助通通亦成别故不属所破下文(钞八初)正翻为心故知集起是义由种种法熏习种子所积集在于此识起于现行也。

　　圆觉疏钞随文要解卷第一
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第二

　　沙门清远　述

　　［疏冲虚妙粹炳焕灵明］

　　大钞引禅宗空寂知以配之上句是空寂直显自性之体下句是寂知是即体之用。

　　［老子云道冲而用之或不盈］

　　注云道动出冲和之气而用生成有生成之功曾不盈满。

　　［疏无去无来冥通三际］

　　以此真心三际莫之能易故曰无去无来以无去来今故不离于三际以入三世无迹故三际求之而不有故曰冥通问经云皆依圆照清净觉相既云觉相宁曰无去无来答下经文以约迷悟说故分能所之相非相貌之相也。

　　［疏非中非外洞彻十方］

　　谓此觉之心体非内外中间故洞然透彻无所不遍凡有所在即有所不在故楞严经佛以神汤内写征破阿难执心在内又以针治内障征破阿难执心潜在根内又以灵膏反质征破阿难执心在外乃至七处征而无心可得阿难被征介尔妄心无逃避处妄贼既除真王得显故知无在无不在故于是乎洞彻十方也。

　　［所谓非是中非谓是非中］

　　简非中道也非谓此心是非中。

　　［意显决穴举体全遍］

　　穴字误也应作定字。

　　［莽卤］

　　上音姆下音鲁本出庄子或作蟒呼者非也。

　　［疏不灭不生岂四山之可害］

　　以心体真常故万行修起而不生随流处染而不灭以自体本有不待新生故尽未来际究竟常住故四山喻四相然四相有二初微细四相谓生住异灭在疏冥通三际中具之果报四相谓生老病死今则果报四相也然约以粗显细亦是生住异灭四相不能害也。

　　［起信云所谓心性不生不灭］

　　彼文具云所谓心性不生不灭一切诸法唯依妄念而有差别等现见诸法差别相者乃遍计妄情所作而此真心未尝生灭也。

　　［然不生灭三性不同］

　　三性本出唯识论彼云依此三性说彼三无性等然三性空性相三宗说之不同初相宗说三性者初依他起性以阿赖耶识秉业等种辨体而生根身器界等一切诸法相分有漏无漏皆依他众缘而得起故喻中如绳依他麻起然彼宗依他诸所说不同今据祖师常所引者二遍计性能遍计是六七二识所遍计正唯依他为亲缘喻中如计绳为蛇木杌为鬼三圆成实性即二空所显圆满成就诸法实性然彼宗谓遍计是空以计木杌为鬼妄情所计实非鬼故依他圆成决定是有空有不相即也二空宗说三性则依他性如第二月本无其体依他本月而有亦如空华依他翳眼而有执为实有即是遍计达此依计皆空即是圆成然彼宗圆成但约依计空理而说亦无其体但扫长天之云未显出月轮也三法性宗所说三性依他如镜中之影像遍计如镜中骨肉妍媸等相此二无体但是圆明之镜即是圆成谓依计无性即是圆成也故知性宗所说圆成显出真体与彼二宗迥然有异谓遍计无体可生可灭如绳上计蛇杌上计鬼生亦无体可生灭亦无体可灭依他起性即生不生即灭不灭如镜中像生而本不生灭而本不生灭皆无自性故圆成实性自体本有不待新生尽未来际究竟常住永不断灭。

　　［自体本有不待新生］

　　者如镜本明不因磨得究竟常住永不断灭者如金在污坏虽经多劫金性不灭。

　　［今即当此自性不生不灭不同前二］

　　大钞云前二如心经不生不灭也心经疏三约义释不生不灭第三义约观行对三无性释云谓前二不有而非灭观智照现而不增即依计上释圆成也连珠指通空性二宗彼意云依计上辨圆成约依计空处即是圆成即空宗谓约彼依计空理而说也约依计无性即是圆成显出圆成实性即性宗今钞判云今即当此自性不生不灭不同前二意谓此经唯论真性不生不灭于前二显不生不灭故简异心经是依计上显圆成真性其显是同初无浅深以彼经教兴为破法执故约诸法上显圆成此经为离相上根凡夫直显真性不破诸法故直于自性上说圆成与彼异也或谓心经诸法上显圆成故属无相宗者不然也。

　　［离相离性故名中道真性也］

　　问前文中道亦亡今何存中道耶答前是对待而中属于事故今遗之此显德之中属于理故存之。

　　［道经云五色令人目盲五音令耳聋］

　　若庄子外篇云夫失性者有五谓五色乱目使目不明五声乱耳使耳不听云云。

　　［骊龙］

　　即黑龙如庄子注脚。

　　［照体独立］

　　照体即本觉照寂之体就般若则离念无相之妙慧独耀而已。

　　［疏处生死流骊珠独耀于沧海］

　　上句法下句喻约下凡迷妄说。

　　［疏踞涅槃岸桂轮孤朗于碧天］

　　上句法下句喻约极果悟者说。

　　［非对待始觉之智］

　　本觉智即如理智乃即体之智始觉智即如量智乃对待之智。

　　［随缘生起世间一切染净诸法］

　　大钞云世出世间然既云生起一切染净诸法大钞为正生起一切染净诸法与起信华严是同。

　　［后方约次下疏文］

　　古大钞云后方约净次下疏文显此心离倒等依大钞义显照著然依此义亦可通。

　　［性相无碍］

　　性即体性之性非理性之性谓诸众生虽本有此清净心由无始已来迷之不觉。

　　［注论中根本不觉也］

　　迷于本觉成乎不觉本觉即此真心也而此不觉为三细六粗之根本故名根本不觉。

　　［注即独头无明迷真之义］

　　不觉即无明也无明者无彼始觉智明故言独头无明者十二有支皆有所因唯有无明横从空起无有其因故名独头无明此即所知障也枝末无明即起种种烦恼障也无明迷真者迷此真心皆由无明故华严经云皆由无始忽起无明全迷法界即是无明迷真之义约喻者如澄净之水为风鼓动成其波浪即水为因风为缘也然起信疏有二义一以本觉为因不觉为缘生于三细二真不起妄即妄托真生以无明迷于真心而起三细六粗之妄则以无明为因真心为缘如下文殊章中唯以无明为生死根本。

　　［注论云谓不如实如真如法一故等］

　　彼文云不觉义者谓不如实知真如法一故不觉心起而有其念等即不了真如之理一味故迷之不觉此正出根本不觉之相也如人不了正方故迷东作西。

　　［故妄认四大缘虑为己身心］

　　以于本有清净心迷之不觉故妄认四大为自身相妄认缘虑为自心相上即迷自此即认他亦即迷真执妄。

　　［佛名经］

　　即马头罗刹佛名经有十六卷说一万五千三宝之名大科分三初显理云云大科有三初显理从初至迥出思识之表即显此经所诠之理二明教自我佛证此至无机不被明能诠教三序作疏因由自巴歌和众至序终其后二科易见唯显理一科异说云云或云通序众典或云唯序当经今谓决非通序其祖师作疏自有常规故兰盆不序一真法界金刚首序本净镜心宗旨分明宁容异说问一真法界圆觉妙心一真心源能起染净一切诸法则三义皆同三法体一若尔经序圆觉妙心得非通序乎况次科云我佛证此再叹奇哉等此即分明通序时教后科既尔前岂不然耶答华严先序一真法界今经唯序觉心乃云心寂而知目之圆觉弥满清净中不容他等科云初示觉之心体二示心之觉相结指所诠以归当部宗旨分明何尝相滥苟曰不然何不同华严序结云法界欤又况后科文虽似通意在今经故云顿之类欤也。

　　［疏万法资始］

　　干能资始万物而不能生万物也真心亦尔不生诸法即是妄托真生也然此论染法故云资始若论净法则可云资生故次下疏文显此心本具河沙功德妙用等又生灭门中用大能生世出世间善因果等会妄显真以标指会妄法无体唯觉性而已以诸妄法本无体性元是无漏法故科云会妄显真以标指谓指觉心圆裹三世具恒沙性德等问心之觉相即是本觉何故科云会妄显真文相在起信属始觉之义即是终教今何用之答此云会妄义通诸教若尔小乘则会人天之妄始教会妄归识不显本有真心今此克就经宗则由前科明此心体不守自性作诸妄法乃至染净诸法皆依觉心生起今会此妄法本无体性全是圆明觉性于圆照觉中本来不见有一法可得故于是不同于起信以不说六相十玄故不同华严也。

　　［厌下苦粗障乃至俱是有漏染业也］

　　至解脱道时四禅八定因俱遣未至此位时善业恶业不动业俱属有漏何以故犹迷第一义故。

　　［缘有其四谓因缘云云］

　　一因缘随所从生是法名因缘以有亲生义故得名因缘缘即因也二等无间缘旧云次第缘如心识为能生缘前心法虽已谢灭然有引导之力令后心法无间而生故与次第生起诸法为缘故亦名次第缘三所缘缘以能缘之心缘所缘诸法能缘之心为所缘之缘故四增上缘谓于彼法有增上胜力能助成故此四前一属因后三属缘约心识上说上据门论约大乘义若孔目章云净土之缘有四谓本识有其善种为因缘求生净土之心为次第缘心缘净土之境为所缘缘众善助成为增上缘亦前一是因后三为缘然门论别有观缘一门正约此四缘之义又复有观因缘一门约内外因缘之义辨疑误云此通局不分前四中因缘初一是亲因后三是疏缘其次内外因缘唯属于缘虽合疏中缘会而生既标释不相类应削去前四缘评曰此说不然断不可削也且今钞之意以疏云万法虚伪缘会而生故释云缘会而生者缘有四种故标列四缘且就因缘解者正约因亲缘疏之义因能亲生缘但助之则知且就之言乃约截之辞也然据教章云因有力待缘待何缘待因事之因之外增上等三缘此通诸教今钞云犹对小乘宗说者对疏之二句正当小乘故释相以过去已熟之业为因此世父母为缘也次云若究本末者即指注之辞别通配释约终教之义次约业识为因境界为缘生六粗即始教之义问何故次文便就终教性宗说邪答大小对论于大乘中从本起末之义故先终教后方始教耳且约小乘说者四俱是缘十二因缘却分亲疏之别若大乘则四缘十二因缘俱约亲疏之义问若尔何故门论四缘十二因缘各为一门说邪答约所破小乘说故问何故彼论俱约亲疏耶答彼约亲疏者是大乘故。

　　［肇论云一切诸法缘会而生］

　　即彼论宗本义文凡圣依正皆藉缘起故。

　　［缘会而生则未生无有］

　　既假缘会而生则知缘未会时诸法不有也。

　　［缘离则灭］

　　缘之离散诸法则灭。

　　［如其真有有则无灭］

　　真心本有不逐缘生既不逐缘生故无灭矣已上第五重以从末至本故。

　　［以此而推虽今现有有而性常自空］

　　生灭之法既从诸缘而起以此推度虽今现有不待泯而其性自空矣此即第四重。

　　［乃至］

　　超间之辞彼有五重超间第二第三也第三云以诸法性空显其法性第二云法性如是故曰实相实相自无非推之使无故曰本无本无者在彼论即绝待灵心也以本无对故彼论从本起末有五重一曰本无即首标一心也二曰实相三曰法性四曰性空五曰缘会五名即从本起末今此所引即摄末归本之文却从第五诸法缘会摄本无之一心。

　　［又解生法即二执也］

　　又解者彼宗本义又别作一解前约诸法缘生无性当体即空故云生法本无今谓我法二执本空故云生法本无如何得知我法二执本无下应之云以唯识故问既一切本无何以现见诸法答唯是自己妄想心识所变现故问若离心无境者现有外境何言无境耶答今约摄境归心义故如次引二十唯识云如人目有翳见毛月等事(二十唯识即三十唯识也)故云一切唯识若约通说了别以解识八种俱名识若约别说了别以解识唯前六名识前是分别次是差别今约前通义此云唯识者唯是第八心识为诸法之本此约始教相宗之义以彼宗不了此心即真心故遂约妄想心识以说之。

　　［注以意识想尘］

　　若约通说以等无间解意则八种俱名为意若约别说以思量解意意唯第七今约通义故能想尘之意识即第八妄想心识又此云意识即六七识以六七识想境不定故简之云。

　　［无定以喻其五识缘五尘亦然］

　　于此一切唯识下所注者意显唯识者唯第八心识非前六七意识也。

　　［注或时想无为有想有为无］

　　大抄云或时想无而境有或想有而境无然二义皆通只依略抄善胜大抄。

　　［故成唯识云彼我法相注我有种种相法有种种相］

　　我相者即我执于中有即蕴计我离蕴计我非即非离计我三种不同以不了五蕴即空故计之以为主宰之义名为我执法相者即法执法执者虽于色心之内不执主宰之义而未于五蕴之法达之即空犹为法执能执即见分所执即相分我法二执之相者即世间种种诸法故注云我有种种相法有种种相若知诸法皆依内识之所生起则知诸法本自无体名为法空。

　　［皆依内识所变见相而起假说注二分］

　　二分者即相分见分也如翳眼见毛轮二月翳眼即见分毛轮二月即相分约法而说见分即六七二识相分即我法二执之相凡夫妄计名之为执今此意显唯第八识二分之名其实假立皆依自证分所变故云皆依内识所变见相即第八之相分见分俱无实耳又。

　　［而起假说］

　　者彼我法二执之相皆依第八内识自证分上所变而起假说为相分随假说之相立我法二执之假名我法即二分中相分带能执言之不妨言二分然钞中之意唯破我法之相注。

　　［随缘相而立假名也］

　　缘字之误元本即假字义亦当然谓随假说之相立我法二执之假名也。

　　［非依离识实有我法］

　　离第八内识别无我法注。

　　［此有二释云云］

　　一云即安慧唯立一自证分二云即难陀立相见二分。

　　［起信论云一切诸法乃至则无一切境界之相］

　　即心真如门文彼科云会妄显真。

　　［又云心生则种种法生］

　　即相续相中文问既曰显真与妄识不同此识妄识岂当引证答但证诸法从心识生未分真妄耳。

　　［应一切时一切处乃至余无色时处则不见邪］

　　此即多所见一不齐问云云大抄科云耳彼释意云幻梦所见之物乃至意即不然十门唯识不配空宗者以彼心境皆空故今云就无相宗者双证心境空耳。

　　［疏识如幻梦抄云二喻之中且约梦说］

　　既云且约梦说见得幻喻含释在梦喻中故略而不释如前云且就因缘之义是同也仍就疏外别约患喻释之故云若约病患之喻说者也此若正释疏应但牒云患者云云故知疏钞之意深远幻患梦三义俱备矣辨疑误要改疏中幻字就患字然将恐失圭峰之意纵大抄十二亦约患梦用病患者以彼先释患次释梦今抄只先释梦然后乃云若约病患之喻明知幻喻与梦喻大分相似故含在梦喻中略而不释耳。

　　［所执蝶相分明似有岂便有耶］

　　若据大抄于似有之下脱既非等十二字彼云所执蝶相分明似有既非有能执之想亦分明似有岂便有邪或今抄从略义亦可通若取意义备足宜依大抄。

　　［所执蝶相悟来虽无未寤之时亦应是有］

　　悟字误也理应俱用寤字。

　　［成唯识亦云为遣执心心所乃至亦是法执］

　　问唯识是境空心有今终教之义心境俱空何以引彼为证邪答天亲本意不得执识有全同空宗心境俱空其后辈云文相虽令不得执识为实有意亦存识是为境空心有今但引彼不得执识实有之深义以破唯识即夺彼之矛还刺于彼以成终教之义。

　　［既心境皆无谁是说无之者］

　　大钞云谁是见无之者然见字为正。

　　［寂者是实体］

　　大钞云是决定之体然义俱可通。

　　［不变异之义］

　　大钞于此下更有非空无之义一句然依大抄文理具足。

　　［佛境界智佛境界知］

　　华严问明品觉首等诸菩萨问云何佛境界智云何佛境界知文殊师利菩萨答智云诸佛智自在三世无可碍如是慧境界平等如虚空此即能知之智上二句即权智下二句即实智此佛果权实之智不通于凡答佛境界知云非识所能识亦非心境界其性本清净开示诸群生此直语灵知之心通于凡圣染净即体之用故问之以知即用之体故答之以性净以此心体其性清净岂了别识心之所能识众生等有此本性清净之心良由无明惑翳不觉知故佛开示皆令悟入也然前之真智正同宝性论离垢清净今此真知即彼自性清净又前对所证之法明能证之智今直语灵知之心通能所证如下第四抄云云然此真心以空寂为体智为用用有二种一自性用即知与觉乃即体之用故云自性用如珠之光明常自照耀不容有色可对执有五色之对者是我法未除直于珠体不见有法可对遍法界是圆明之珠法中亦尔遍法界唯此圆明觉性而已不容一法也荷泽之宗正明此即体之用同此顿教宗旨二随缘应用即权实之智如珠能现色像随意出生诸物等然在今性宗智与知其体是同但分因果之别若空宗谓智意云智亦无得谓一切法皆无所有此能知之智亦无。

　　［其珠之光明］

　　下即自性用纵影像有无明亦不增不减如前云即体之智非对始觉之智者是也又如次文云。

　　［明照喻心之智用］

　　者即本觉如理智所谓即体之智耳。

　　［明照喻心之智用］

　　大钞无此一句。

　　［其中影像不妨或有或无种种变易］

　　影像者牒前色像二字大抄云种种变易明亦不变然有此一句义则顿全。

　　［一切众生不名为觉］

　　具云以从本以来念念相续未曾离念故说无始无明。

　　［虽似觉相亦不名圆］

　　即起信四相中文此即四中异相似觉也配三贤相似觉者能觉前灭相故若据犹眠住相梦中亦云不觉以不觉住相故次有随分觉即住相配十地问此中不配随分觉者何邪答约地简地前故。

　　［若有一人发真归源十方虚空一时消殒］

　　虚空离识亦非实有若人返妄归真始觉合本破和合识显发真智故所变空相殒灭矣。

　　［从万法虚伪乃至识如幻梦五句是空义兼此寂知正是荷泽所传空寂是心知是用之宗旨也］

　　大钞云第二配禅宗者初五句是空次但是一心是寂次一句即寂而知后一句都结然当从大抄指配空寂等义却从略抄会于荷泽寂知之义文相方显著。

　　［万法虚伪乃至识如幻梦五句是空义］

　　者即空宗心境皆空之义但是一心既显体即性宗之义耳。

　　［以此经但分同华严故不配圆教］

　　分同华严者即一室千灯等义但分同华严故不配圆教者简别之义以此经不分别显说诸佛身相国土自在无碍尘沙大用及诸法法尔互相即入重重融摄等义下大钞云故不的配然既云故不的配故知亦可配之但疏中结云心寂而知目之圆觉所以不配圆教次二句大乘法相教次识如幻梦一句意显心境全空即大乘破相教此二合之为始教也大钞云法相宗破相宗然禅源诠序虽将空相二宗为二教在此正欲配五教应云两宗合为一教宗字为当宜依大抄。

　　［又此后三句中初句含终次句正顿教后句含圆］

　　然分圆即约义含圆即约法前科约义但分圆义不具故简之不配圆教此约法体故云含圆。

　　［性空故故曰实相］

　　然亲寻肇论乃云性空故故曰法性法性如是故曰实相若依此抄阙法性一义共八字应从本论文义方显。

　　［于真觉境中无别一尘有体之法何以故乃至空色俱绝故云中不容他也］

　　有本云良由会色归空空中必无色在何以故之上然此别本及大抄皆云正当泯绝无寄观唯此新本云正当会色归空观辨疑误云思齐师校勘之本亦云泯绝无寄后人辄改为会色归空然辨疑误之意同于次义空亦销殒只作一义今谓彼亦云良由会色等二句即引彼证成水不容火故云中不容他此正当会色归空观若云泯绝无寄良由会色归空等二句何设乎当知疏主作三义释中不容他一真觉境中不容于色故云中不容他同心经是故空中无色无受想等入钞注云会色归空也二真觉境中不容空色故空色俱绝故云中不容他正当泯绝无寄进显圆觉空亦不存即经无边虚空觉所显发行起解既云又此中亦无于空明知别是一义也三同彼理事无碍观中以理夺事门事相皆尽唯一真理而已故云中不容他且三义者初简非虚妄念虑名为真简非形碍之色故云空此真空之理者即此圆明觉性中不容他物同彼空中不容于色也只依别本以会色归空二句置于何以故之上颇合此新抄正当会色归空之义也有云会色归空是真空观中浅义泯绝无寄正拂此所归之空今抄举彼所拂之空同此所拂抄唯二义然此义与辨疑误大同今谓下文正释观中虽双简真空妙色在此则正取会色归空空中无色之义以释中不容他耳。

　　［疏故德用无边皆同一性］

　　一切诸法之始起者皆托真心而起故叹之曰万法资始此则染缘起自万法虚伪已下展转推逐悉无一法体存唯是圆明觉性周遍法界清净觉中所有色心境智一切诸法尽是性之德相业用如金之器器器皆金如镜之像像像皆镜故云皆同一性故经云无边虚空觉所显发觉圆明故显心清净乃至平等不动谓根尘识等与觉性无分毫之异故云平等没体摄归理中故云皆同一性如上即净缘起顿教之义一切诸法莫不尽是性之德用乃至尽收色心境智诸法不同论中翻对妄染本空但显自性之德然此十对二十件事法乃别教中所依体事今何用之况静法苑公用时为数清凉破之谓时乃法也又云纵之亦有理在若尔何故圭山今亦用之答今此显圆明觉心德用故用之意显色心等法皆同一性故如疏云德用无边皆同一性者是也既显德用与所依体事义无相滥。

　　［疏性起为相］

　　谓此觉性离过故具德具德故离过离过具德故性相无碍也以性外无别一法为能起起唯性起良以真如不守自性随缘作于诸法真如之外无别一法可得如金外无别一器为能起起唯金起也下净慧章云循诸性起疏云圆觉不守自性随缘遍诸差别之性诸性起时全觉性起经云法身流转五道名曰众生云云。

　　［疏境智历然］

　　既知色心等法全是真性所起不妨诸相历然达之是金不妨器存也。

　　［疏相得性融身心廓尔］

　　以诸事相全性起故不异于圆明觉性一一事法随所依性遍满法界良由觉性遍满故事法亦然下文云身心寂灭平等本际又云觉性遍满圆无际故当知六根遍满法界乃至六尘遍满法界性起之义异说纷纭或云性起唯是华严今经不说但以显理一科未落教道故说也今谓不然钞中结指所诠归当部矣或云终顿俱说性起以钞中但以法性为能简通终顿故此亦不然祖云性起唯别教也或云性起唯是华严此经不说但显觉性极处显华严性起此亦不然若尔何故疏钞引当经证之邪或云直论性起与华严同但圆觉约证所起唯论于净不同华严染净交彻此亦不然疏中自云染净俱融合法界性或云圆觉法体与华严法体同故叙圆觉极处说于性起或云华严称性极谈法尔常起今经离过然后说于性起仪式不同性起无别或云此经不妨亦说性起但是依缘显性不同华严法尔常起此义与次前二义并相近然亦未合疏钞之意耳或云此经迥显真性故是性起妄上立法故即是缘起与华严不同或云华严约法法尔常起不妨约机以净翻染起唯性起圆觉但得约机一门华严二俱融即然上所说或全失旨或似近宗既非的当指归难从去取今谓疏抄明言炳烛宁假傍求祖师既判此经兼含圆别说亦何乖大旨然经云幻从诸觉性(染缘起也)幻灭觉圆满(净缘起也)疏云翻染以为净缘无自性染净俱融合法界性(迷真起妄悟真翻妄离自真性无别染净故染与净即体同真故云合法界性)起唯性起指华严说依此方明幻尽觉满(普贤章)又云悟修行相如普眼章抄云幻尽觉满有二义一诸法俱泯唯一觉心等虚空界名满此即顿教中意二此觉体中既无垢染即现一切净妙诸法与觉体非一非异融摄无碍如普眼章根遍满故根性尘性无坏无杂故云满也即圆教中意然此二义初则顿教性起也谓缘起际即是性起故孔目云一乘法界缘起之际本来究竟离于造修等即此经身心寂灭平等本际也以诸法俱泯唯一觉心凡圣皆同一际故云缘起际即性起义又本际即遮那性海果分离言说相即性起耳今约普贤证穷处平等于本来究竟离于造修同于性海果分故云缘起际即性起也教章云废智则不论缘起由约智故说旧来如此旧来如此者法尔如是也二则圆教性起也以此经兼含圆别故约含圆分圆以指同华严性起然则在华严则法尔常起在此经则普贤章幻尽觉满合法界性故名性起因海果分法尔如是也在普眼章则观行成就根尘融摄亦同性海果分法尔如是也遂成颂曰幻尽觉圆心法遍根尘融摄类华严若谓此经非性起圭峰应是醉中言起唯性起如华严说问既云此经谈性起何故却指华严说邪答华严有性起品具谈性起是超师作关键有性起门此经虽有性起之义文相隐故圭山指出之乃指广于彼此例颇多性起品者唐经名出现品演义云出现通乎缘性揽缘出现即是缘起由众生感如来大悲而出现故八相成道从法性生即是性起良以从缘无性缘起即名性起纵说诸缘互相资发就此门中缘起亦成性起探玄云非小因缘成等正觉此是缘起何言性起释有四义一果性自体当不可说不可说性赴感具缘名起起已违缘而顺自性废缘从性名为性起二性体不可说说即名起就缘说起起无余起还以性为起故名性起三起虽揽缘缘必无性无性之理显于无处是故就显但名性起四若此所起四若此所起似彼缘相即属缘起今明所起唯是净用顺于真性故属性起然法相宗说真如一向凝然不变其缘起法自是有为色心问若尔性起通终顿邪答此大同大威德法门以后三为能简故作是说于后简之大威德法门唯是别教性起亦然况始教乃有为缘起终顿乃无为缘起今虽直以性起简始教相宗意以性宗无为缘起对简始教有为缘起耳意在文外。

　　［十种三昧门］

　　一圆明海印三昧门二华严妙行三昧门三因陀罗网三昧门四手出广供三昧门五现诸法门三昧门六四摄摄生三昧门七俯同世间三昧门云云然如来海印三昧即出现品乃如来所证贤首品十种三昧中海印三昧是菩萨所入即十信满心菩萨与佛所得无异谓诸佛穷究菩萨相似也若大集经云菩萨海印三昧者即三乘菩萨所入。

　　［菩提海印三昧］

　　提字刀笔之误本菩萨字。

　　［方之海印越彼太虚］

　　二句总科为喻谓觉性喻同海印然下句难见喻相以觉性喻同于海太虚喻同于一沤或喻同牛迹牛迹即牛迹之水谓蹄涔也。

　　［言象］

　　言生于象故可寻象以观意意以象尽像以言着故言者所以明象得象而忘言象者所以存意得意而忘象。

　　已下抄第二。

　　［自然智］

　　即自觉圣智。

　　［无碍智］

　　即始本不二绝二破碍之智。

　　［一尘含大千经卷之喻］

　　大经云有大经卷量等三千界书三千界中事住在一尘中一切尘亦然有一智慧人明达悉具足即以天眼见经在于尘中于诸众生无所利益以精进力破尘出经卷出现品说佛十智以十喻喻之此即第十尘含经卷喻喻性通平等智见五末。

　　［如来智慧亦复如是］

　　合大经潜尘。

　　［尔时如来普观一切众生］

　　合出经益物。

　　［注问若尔］

　　大抄云若以然以字尔字皆通。

　　［思惟因行(能说之智)缘(所化之机)行故(欲将所得妙法以逗物机故思惟行)］

　　辨疑误云此论文论正云思惟行因缘行故清凉释云因者能说之智缘者所化之机欲将妙法以逗物机故云思惟行据此合移行字在因字上但于行字下注云能说之智缘字下注云所化之机正用清凉文也或可但移所化之机四字注于缘行之下则因行缘行也但注不着所在耳亦传写之误评曰初义颇优其次义若以所化之机四字于缘行下注之应以欲将所得妙法之文注于故字之下是成何意耶疏主之意以因缘行即因行缘行以一行通于因缘今将开之有何不可然行字当安因字之上其欲将等文当注于思惟行三字之下但以今抄于思惟下略去行字由是以欲将等文注于上也且不失论意亦顺清凉释义理亦可通。

　　［波旬］

　　具云提婆魔罗播禆此云天障碍罪恶此天性好劝人造恶退善见为善则以谓修行得道度脱众生必损减魔宫眷属遂起妒心种种恼令退失。

　　［四无量心］

　　各具三缘慈能与乐悲能拔苦喜谓庆彼得乐舍怨亲平等。

　　［三缘者注云一众生缘缘一切众生相］

　　即凡夫。

　　［二法缘缘五蕴差别相］

　　即二乘。

　　［三无缘不住上二相］

　　即菩萨不见众生相我空也不见五蕴法法空也。

　　［诸佛虽有十一部经不说佛性］

　　十一部者声闻藏唯方广是菩萨藏显直进有方广回心无故起彼回心增上信故不说佛性简小乘也要问五十。

　　［如来藏经九种喻］

　　一萎华二岩密三糠糩四焦模五贫家宝藏六粪秽七庵罗八弊衣九贫女。

　　［供养恒沙如来不如有人云云］

　　云云者超简文云不如有人乐喜菩提于如来藏经受持读诵书写供养一譬喻者此诸佛所种诸善根福虽无量比前功德百分不及其一千万亿分亦不及一乃至算数譬喻所不能及。

　　［注凡夫身中佛难信故信者功德倍多］

　　经文令信经欲令信身中佛性宝藏所谓实信也。

　　［复有二类］

　　大钞云机有二种或者要改复字作机字然不改亦无害二字皆通。

　　［富楼那］

　　即满慈。

　　［余惑未尽］

　　虽知诸法皆妄未知妄有所因故云余惑未尽此下举事令知其因。

　　［室罗城］

　　具云室罗筏悉底又云拘萨罗舍婆提憍萨罗并翻云无物不有旧讹云舍卫此云丰物亦云闻物义净译云名称大城舍卫乃憍萨罗都城之号为简南憍萨罗国故废国名而标城号。

　　［演若达多忽于晨朝以镜照面］

　　晨朝者是机动时喻无明初动。

　　［演若达多］

　　此云祠授。

　　［魑魅］

　　下音媚(明秘切)即山泽之精魅也。

　　［佛言妙觉明圆本圆明妙既称为妄云何有因］

　　问起信论云无明为因岂是无因邪答彼约生染法次第今约顿中本性说谓唯一真心本无妄法妄必无因有因不妄。

　　［自诸妄相展转相因］

　　初人妄说展转相承从妄说妄及推其本初后俱妄。

　　［虽佛发明犹未能返］

　　引悟释相。

　　［得菩提者如寤时人］

　　贴喻况显。

　　［如彼城中演若达多］

　　喻合显。

　　［纵未歇狂亦何遗失］

　　头无得失妄有生灭真性何曾出没。

　　［汝但不随分别世间业果众生三种相续］

　　真无得以劝息妄缘。

　　［三缘断故三因不生］

　　烦恼是缘能润业故杀等为因正是业故能分别是识所分别是三种相续以分别之能生烦恼分别此三故云三缘三即缘也又以烦恼为杀盗淫三种之助缘故云三缘也分别既云业因不作于三界中狂心自歇歇即菩提胜净明心不从人得分别不生前后际断故云为歇胜净明心本周法界不由他悟而此净圆觉心天真本有故云不从人得。

　　［何藉劬劳肯綮修证］

　　劬劳修证只为显觉今分别既亡觉性自显故云何藉庄子内篇云庖丁得解牛之妙对文慧君曰始臣之解牛之时所见无非牛者(未能见其理间)三年之后未尝见全牛也(但见其理间也)方今之时臣以神遇而不以目视(闇与理会)技经肯綮之未尝而况大軱乎(技之妙也常游刃于空未尝经概于微碍肯着也綮音綮骨间肉也轨音孤大骨也)良庖岁更刀割也(良善也岁一易刀犹堪割也)族庖月更刀折也(族谁也中骨而折刀故月更之也)今臣之刀十九年矣所解数千牛矣而刀刃若新发于硎彼节者有间而刀刃者无厚以无厚入有间恢恢乎其于游刃心有余地矣然神遇者闇与理会喻于顿机不假修证谓歇即菩提也族庖刀折肯綮之碍岂曰妙得牛理喻于渐机须假劬劳。

　　［须菩提等四人］

　　等下三人也谓迦旃延迦叶目连四尊者从佛所闻未曾有法佛授舍利弗记于是白佛我等居僧之首自谓已得涅槃不复进求阿耨多罗三藐三菩提世尊往昔说法我时在座但解空无相无作于阿耨菩提不生一念好乐之心今闻授声闻阿耨菩提之记心甚欢喜不谓于今闻希有法。

　　［久住他国至五十岁］

　　他国者于十界中唯除佛是本国也五十岁五道也此据台宗吾宗不然五百授记即华严五百声闻也五十余年法合时会也二十余年犹在本处昔经虽妙犹带三乘未付财宝也。

　　［得至涅槃一日之价］

　　得小涅槃以为大得小乘涅槃工作之直比之大乘止得一日之价心喜为足。

　　［波罗奈国］

　　即中印土婆沙论云有河名波罗奈去其不远造立王城翻云江绕城。

　　［摩竭提国］

　　此云善胜又云无恼即中印土也旧云摩伽陀此云不害劫初已来无刑害阿阇世王截指为刑后自啮指因痛遂息此刑佛生其地故吉兆预彰所以先置不害之名亦名无刑害其城名为王舍。

　　［阿兰若法］

　　亦云阿兰那今单称兰若此云无喧诤亦名寂静处法者是所证真理阿兰若即事静二障业苦喧杂斯尽事理俱寂故顿教之首便是华严自后每遇上根即顿说真性时处不同皆名顿教有数十部上迷头舍父是约所被机此约能被教所约顿渐并是化仪化仪渐事即前三教化仪顿即后二教也若约华严化法简之此经即逐机顿华严即化法顿最初称性说故前四教并属化法渐。

　　［三乘权实部类尤多］

　　然此颇多异说今谓唯指渐教也。

　　［三乘］

　　者即一乘三乘小乘。

　　［权实］

　　者或权唯始教实通后三或权通前四实唯后一即渐教中有三乘有权实故云三乘权实以抄中之意前云顿教有数十部即结顿中部类此但结渐中(今但下双指顿渐也)南中刘虬五时一人天教二有相教三无相教四同归教五常住教南中道场慧观五时初有教二空教三抑扬教四同归教五常住教如上二种五时在渐中分之不滥顿经天台五时初华严时即别圆二教乳二鹿苑时藏教酪三方等时亦藏教生酥四般若时藏通圆教熟酥五法华时唯圆教醍醐然此五时唯就渐中然时分异不能收二十余部顿经及南北两宗禅门是故吾宗特立顿教故云不有此门逗机不足今家五时初有教二空教三中道教四同归教五常住教由于戒贤三时之后加二时故以般若为第二然此五时就前三教渐中分之初不干涉华严圆觉等二十余部圆顿之经是故五时之外别立顿圆二教有以异于诸家立教耳原人论云今家五时初不局定以般若随执即破不定前后在法相之前则破小乘属始教唯破六识在法相之后则破大乘属终教兼破八识今取法相前义问智光三时顺性何不依之却就戒贤三时之后加之邪答无差别论疏中四宗次第亦以般若为第二或云祖师且顺相宗故今谓智光三时依妙智经立此方未见流通或疑即般若经既未见明文故难凭唯戒贤三时依深密经立现以流传诚可为据处是故依之。

　　［空有迭彰］

　　十对空有约心境有二对约真俗有五对约我法有三对是为十对且初约心境有二对心境俱有心境俱(一境)境空心有(一对)境有心空(缺此一义四句不成故抄中不作四句)二约真俗四句有五对俗有真空(第二时一对)俗空有真(此句自有三对第四时一对第五时一对第三时四重二谛前后相望互为空有一对)真俗俱空(第二时)真俗俱有(第三时与上第二时相望为一对)三约我法四句有三对我法俱有(人天乘)我法俱空(中间大乘与人天乘为一对)我空法有(小乘一对)我有法空(涅槃时一对)然异说多端今皆不取。

　　［第三时教四重二谛前后相望互为空有］

　　四重二谛者约唯识论四种胜义(具如八中)瑜伽论四种世俗谓世间世俗世间胜义道理世俗道理胜义证得世俗证得胜义安立世俗(即安立真如)胜义胜义(即非安立真如)第一重世间二谛谓世间世俗为世俗谛世间胜义为真谛第二重道理二谛谓道理世俗及世间胜义等为世谛道理胜义为真谛第三重证得二谛谓证得世俗及道理胜义等并为世俗谛证得胜义为真谛第四重安立非安立二谛谓安立世俗及证得胜义等并为世俗谛胜义胜义为胜义谛并以世俗为空胜义为有展转相望互为空有成空一对即空浅有深以是法相空义故即真俗四句之中第二句俗空真有也。

　　［注云同时递互］

　　上注云上二先后递互此云同时递互辨疑误云此无递互之义必是后人妄如宜削去所注今谓次文云十对空有皆约法约时递互隐显故云迭彰盖由迭者递互也若先后同时不可去递互者于十对中唯取异时相望止有三对谓心境俱空俱有真俗俱空俱有我法俱空俱有如是则空有迭彰十对不成圭山大有失矣故知所辨之非。

　　［若说依他缘起云云］

　　即约法论浅深次前如说下即约境论浅深。

　　［若说我者初后相望初空后有空浅有深］

　　大抄云初三云空后二云有空浅有深又云人天云有前三时教云空空深有浅然大小二抄配属文相似不乳合细评则义非舛也今抄云初空者即初三也后有者即后二也故知二抄无殊但以前文最后得涅槃我有法空或云法华在中间我法俱空中然法华岂不说真我邪如大抄云后二云有法华亦我有法空明矣余之空有浅深皆例此知谓心与真俗约心一二相望第一时心有第二时心空即有浅空深约真俗二三相望第二时真俗俱空第三时真俗俱有即空浅有深。

　　［疏顿无二谛之殊幽灵绝待］

　　约顿以遣二谛之病良以渐经五时施化于二谛之上显中道第一义谛谓之寂知若顿经以双融双泯显第一义谛谓之绝待灵心也但分渐顿之别所显不异又前约时明渐此约法以简上之一句犹属于渐幽灵绝待方属于顿问科云总序教起因缘华严亦在顿中否若在顿中华严岂止绝待而已若曰不然何谓总序教起因缘答或云地论云华严亦有一分逐机顿故不妨通序之今谓次文明顿渐之相云顿者有二一化仪顿谓华严初成称性说故二逐机顿谓此经等四十余部直诠真性之经故知华严在其中矣唯言逐机幽灵绝待不言化仪。

　　［穷理尽性］

　　者意在生起下文叙今经之文势也。

　　［不同法华涅槃之类有三可破有权可会但显一真觉性即胜鬘密严金刚三昧如来藏普光明藏圆觉等四十余部文中皆少说事缘直诠真性理智良由无三车除粪化城等由缘可会也］

　　既非渐次之教故不属三时五时法华涅槃对三显一有三可破有权可会此经直显一真觉性顿教一乘尚超于彼宁属所会应知法华所会者三时五时权渐之教若将此经概属所会不知其可也如下文云序及玄谈明言此是别教一乘非法华通教一乘即同别一对又渐顿一对净秽一对如是三对料拣优劣可知又云此是顿教故不会之非三时五时之渐教又云是四乘之一又云无二无三之一摄此经大抄云即会三所归一此等之文不一或云齐师续添或云别字之错者是何言误若齐师之续添者如此抄云不同法华涅槃之类有三可破有权可会但一真觉性无三车除粪化城等由缘可会不属三时五时及下诸处明言指示是一乘之圆教等大抄亦然岂皆齐师续添邪又明言此是别教一乘谓之错改为顿者其同别一对应改为同顿邪第恐无此理耳又以此经属乎五时谓属破会者顿渐一对又是如何净秽料拣例皆无用耳华严即开渐之本法华即摄末之本此经是所摄之末乎既非所会之三又非能会之一不是别教一乘欲是何乘耶当知会三归一归乎一真法界若法华自宗会归佛慧吾祖或云法华同教一乘或云华严中同教他宗岂信归于华严今家以佛慧是同故取之故云华严中同教然不出一圆中同教左右称之也所以清凉云莫谓二经化仪有异而令佛慧有殊而渐圆佛慧得与华严同日而语况顿之类欤故知弘法华则曰会归佛慧弘圆觉则曰会归圆满觉性弘华严则曰会归一真法界也若曰不然必欲归能诠之经者八十一卷中安能着得许多经邪又况大抄八云称性互收者况出圆融也上但理事无碍已是难思余经容有此则事事无碍唯华严及此经观成中意又净慧章疏云此经宗分同华严因说果海果彻因源称性互收无别前后彼云若诸菩萨能与如是观行相应于诸法中不生二解即同此安心之文又三圣观云良由此经亦是称性真身说圆满觉性故人法仪式悬符华严又修证仪云起信信门还顿摄解行证时即次安圆经了论皆如此圆觉宗同莫妄弹圆经即指华严也又普眼三观疏抄指云全同华严法界三观又刚藏章疏云众生成佛诸典无文唯圆觉华严理越常情语惊凡听又云称体圆观又云圆顿宗教仪式皆然又序及幻尽觉满疏抄明言同华严性起又经云是经百千万亿恒河沙诸佛所说疏云说此经佛既是真身无碍尘沙同体故一说即是多说华严云无有国土不说此经此等皆圆别义疏抄如云谓属法华破会于理可乎又此等之文皆齐师续添乎问同别二教始于智论共不共二种般若智论明指不共唯华严今家诸祖得之以为明据由是独尊华严卓绝独立无所对待迥异余宗今云圆觉亦别教者何邪答此经有三可破否有权可会否共三乘人说否十万登真大士是五时淘汰之渐机否有三车化城除粪等由缘否属三时五时否如此经云随分思察疏云圆机菩萨即便思察既曰圆机菩萨岂是三乘既非三乘谁属所会以此推之不共明矣智论唯指华严者顿之类中言其一耳问至相贤首终顿并作三乘此经即顿也谓之三乘有何不可答若坚执此说诚难与言也清凉既得至相贤首之命脉圭山承袭祖祖传虽变态之不同无适不可也如判法华为终教岂直是三乘耶应知且渐顿一分大分言之耳又修证仪云净土所谈为了义娑婆所说是权仪法华灵山所说秽土也他宗讳之皆此之类也若谓斯言之不通者法华岂是权乘邪故知教章终顿皆属所简法华圆觉不是权乘是故至相以顿教一乘疏主特云一顿教者有自来矣优劣可见问若尔应渐顿分权实邪答否也自有五时施化般若部中所显之顿属于权耳然此经既曰一乘非白牛车乎设云属同教一乘者法华有三可会谓之共教此经无三可会谓之共教犹不可也诸祖专弘华严独尊斯典云是根本法轮圆别一乘余经也于弘通边当如此耳圭山既悟圆觉力弘赞之经宗玄妙岂抑之者哉故知在圭山谓之根本法轮一乘圆别不为过分如法真之记心经以彼实教取合后三开同别之义谓之同教一乘然般若正当共教心经既是诸部之枢要诠真实一心判为同教一乘仍含圆别理当然矣过分者哉然心经之于圆觉优劣颇异为例可知只如破会之说或以终顿属实谓此经不属破会或以终顿权谓此经亦属破会然推此意盖以圆觉与法华之前五时权渐之教同别属乎纵夺会不会耳既与圭山相违难以闻命故清凉辨光宅顺违云若唯说法华为实则抑诸般若及诸大乘了义之经昔大亦有权实法华但会昔权故说三皆虚指昔实不带方便故不会之(昔实说如来藏性涅槃法身真常之理故)此则诸经夺光宅若依昔未显说一切具有如来知见根败之种今并说成则今昔有异(昔所未说而今说之一乘三乘昔权今实皆属法华固其宜矣今法华三根声闻皆与授记故言今并说成)此则纵光宅夺诸经(此辨光宅立教之顺违遂有纵夺实体足不足之言乃约教设以辨也如探玄云释有二位一约事破二乘实灭二约教亦会大乘权教所约不同也)然据清凉之意以法华已前诸部般若及诸大乘之实谓之终教于事中顿说如来藏性谓之顿教此之终顿有纵有夺取彼实体之不足属三属一会不会耳岂将圆顿了义所诠白牛车之一所被之圆机属三属一会不会邪问圆觉既称圆别与华严有何优劣邪答圆顿合论顿圆无别如上所举理义昭然今疏抄中比比皆尔若或拣之不妨有异如云性起之义分同华严三观亦云分具圆义又云此分摄圆教者此经不明显说诸佛身相国土自在无碍尘沙大用及诸法法尔互相即入重重融摄等义不得全名圆教所拣之义如云何尝相滥邪问根本法轮唯华严也故云开渐之本圆觉亦属别教应亦根本法轮邪答根本枝末等三法轮乃吉藏所立清凉云此全约化仪以立若将此定判一代时教收义不尽法华之前般若等大岂皆枝末若然岂当专以之为定量邪苟欲以为定量者如经云三世如来之所守护疏云如华严云我等诸佛护持此经抄云诸部般若多是天帝护持法华菩萨守护华严及此经诸佛自护良由根本法是诸佛师故然如上所叙皆疏抄明言如揭日月矣去情思之因辄颂曰后三为一开同别终顿归圆不会之于后一开同别教三乘始教属权仪渐中圆极为能会所会群经属五时五时都不关圆觉蔡祖明言岂不知此经别一超通教宗同圆别被圆机圆顿若同权渐会圭峰宁不暗攒眉般若法华名共教菩萨天龙共守之圆觉华严根本法三世如来亲护持。

　　［胜鬘等四十余部］

　　禅源诠云二十余部此抄或云数十部或云四十余部文中皆少说事缘直诠真性理智良由无三车除粪化城等由缘可会也故指此经是顿之流类问诸部顿经与圆觉何殊答显体诠法仪式皆同是故皆不属会若于顿中科简被三乘机者不妨属会。

　　［疏如来入寂光土凡圣一源］

　　疏释神通大光明藏云是诸佛众生之本源神通光明之性体尘沙德用并蕴中故云藏亦名法性土亦名常寂光土然今云入寂光土不云法性土者或云以相宗法性土理智不即故不用之今谓不然既正释经文疏中双指二土即知二土俱通今钞却于凡圣一源之下用一切如来光严住持别配法性土又云即自受用土又云以此经理智不分故又引是诸众生清净觉地共释凡圣一源既用此以别配法性土故以神通大光明藏三昧正受至不二随顺通配寂光土也不然不用相宗法性土矣况相宗三土今家用之即今家三土但祖师随文义之便用之无他说也天台四土一凡圣杂居土二方便有余土三实报无障碍土四常寂光土相宗三土一变化土二报土三法性土若于报中开出自他受用亦四土然天台四土大师依智论义立相宗三土依佛地论唯识论云既有明据其义可凭由是今家多用三土配释经文但今家开合自在有异相宗亦摄天台前二也若开受用自他即成四土该唯二种谓净及秽或性及相大疏下文云净秽性相二土三土四土无不融摄即华严等及此经意故云融而为一有异余宗也方便一土法相所无相宗不许回心二乘故不立方便土以彼相宗声闻出三界为究竟故。

　　［抄先世因缘所受身］

　　者即分段身出三界无烦恼者即变易身问方便有余土下抄云出三界外别有净土二乘所居即法华余国作佛也能应之身不知是何身邪答能应之身即报身如教章云或说释迦报土在三界外西去三十二恒河沙佛土无胜世界此是显娑婆化土色顶之佛亦非报身又大疏玄谈云或说报身在余土约引摄说并是释迦上言报化耳并约终教说然天台依智论所引法华我于余国作佛之文以立此土故今亦引祖师所释以答之。

　　［现受用身］

　　即他受用也自受用身不容机见同法性身其他受用身应机说法容于机见故下文云前凡圣一源即从自受用入法性土此应诸菩萨即从法性土现他受用身。

　　［疏本起者］

　　因所起最初之心也顿悟本有圆觉妙心本无无明生死方名真正信解以此真正信解合于如来本起之因谓佛昔根本所起以此圆觉妙心为所依之本一切如来皆然故华严经云若不了心自心云何知正道多劫修行非真菩萨。

　　［起信了二觉发三心修五行］

　　然顿教因地总有三重初了悟觉性次发菩提心后修菩萨行起信论中亦先开示二觉次令发三心后方修五行。

　　［二觉］

　　者即本始二觉。

　　［三心］

　　者直心深心悲心。

　　［修五行］

　　者六度合定慧为一故问起信即终教岂具三重因邪答生灭门亦具顿义亦被顿机大抄云亦通顿悟渐修贤首判为正终兼顿圭山注论亦然是故论云信成就发心有三种即上所列直心深心悲心也修证仪云起信信门还顿摄故知彼论所说因地有此三重具如下文(八中)。

　　［及华严善财大集法行］

　　善财先陈已发方问行门大集经云若比丘读诵十二部经为众敷扬思惟其义不名法行若比丘能观身心境界都息永离烦恼其心寂静我则说之名为法行。

　　［薄伽梵］

　　亦名婆伽婆疏云能破烦恼名婆伽婆即当断德以显法身净土说经法报不分非应化矣然此六义初二法身断德中二报身智德后二化身恩德虽通三身三德随何经之不同在此经即当法身断德在权渐经中即当化身恩德等不妨余经亦婆伽婆大钞云华严等圆顿宗教是理智不分之真身此经是净土说故化主是真身是以经云婆伽婆佛地经是即化显报报即化身故随地前地上机见之别此经是法报不分之真身与彼相即之义不同然疏中三义于中正义是此经说主圆了义是佛地经说主以彼真应双通故。

　　［六义］

　　者义翻也若正翻云如来晓师正翻云世尊又此释云谓诸如来不系属诸烦恼故则知婆伽婆正翻如来不妨通诸经也。

　　［如金刚别译八关齐戒经等］

　　例如佛字各随经宗所释有异抄约当经释自觉觉他觉满之义异余权渐之经。

　　［无上法王有大陀罗尼门］

　　然此圆明觉性大位在果体通染净即一切众生具有所谓尘中有经智海无外然则众生本有既迷背而不觉不知宛受贫苦佛则全得其用故此但标法王有之于法自在更无有上故曰法王。

　　［言法遍］

　　者经云善男子虚空如是至八万四千此一行半抄文大抄本无辨疑误云即后人添入宜削之今谓恐是圭山自添蹑前起后文势当然不应齐师手自加之亦不可尽过于彼也或曰觉性平等不动乃至八万四千陀罗尼门不动含法遍义耳或云不是正含文相乃是况显深玄然亦在人取舍。

　　［注法遍义即不含心通］

　　大钞通字即遍字今以遍字为正如钞注释云觉心无可遍者以觉心本遍不待法遍而后遍故法遍中不具心遍义。

　　［注心通即含法遍］

　　法遍宜改云法通如次前引经云觉圆心净故身界等清净即是所含法通义耳。

　　［然众生成佛文是此门疏今乃取意云云］

　　大钞云今疏中乃取意取意然以大钞为优今疏之言指心通法遍也所引始知众生本来成佛便当次科牒起问目耳。

　　［疏心本是佛由念起而漂沈］

　　刚藏生于三惑遂成三难初真能生妄二说妄为真三牒而纵之责无穷之过。

　　［佛答意云心本是佛云云］

　　谓真心之体本来成佛以无始妄念之起而不觉知是以漂沉生死正漂沈时心体何尝流转见有漂沈者由妄念故既处妄中必认真作妄其犹在舟而不知舟动反认岸移正认岸移岸何尝动良由妄起而迷真不是真生于妄也上二句约法佛答下二句约喻种种取舍未出轮回等即反核起疑之本结指前疑未是正答其真随妄转以四喻喻之空不生华方是正答。

　　［疏顿除妄宰空不生华］

　　顿除者达之本无也一也妄境本无其体众生妄认顿悟妄念本空则无一切境界其犹病眼妄见空华翳差别则方知空本无华何尝起灭譬如幻翳即空中华无起灭于中曲分为二初翳差华亡喻如空华下二空不生华喻。

　　［疏渐竭爱源金无重矿］

　　谓理则顿悟惑障渐除故下经云依愿修行渐断诸障障尽愿满证大圆觉上则空中华无起灭喻喻于顿悟此则金中矿不重生喻喻于渐修成佛不复再生烦恼正答十方异生本成佛道后起无明一切如来何时复生一切烦恼佛言一成真金不重为矿如销金矿即金中矿不重生喻金喻觉性矿喻烦恼然此偏通后难修证义云华喻总酬三种难矿喻偏通最后疑后疑过重故再喻之若唯华喻但彰顿悟阙于修治若唯矿喻本非清净故须二喻合云一切如来至后复结空果等大抄则无此一节宜依大抄况此一段经文不合前金矿之喻自是显浅难造深捡经科节可知亦恐别有深义不可得而知也。

　　［然法合炼矿之文正弥勒章中］

　　等大抄云然竭爱之文正是弥勒章中等宜以略抄为正以金矿本非喻于渐竭爱源今疏主以此正喻渐修除障却用此喻而喻之故今抄中特指今举此喻配属疏文正合金矿之经文即弥勒章断轮回根本之文也若如大抄所指则不见疏主之深意耳。

　　［其断除之法即是后文］

　　次牒云后文者此二后字大抄即彼字宜以大抄为正今抄亦可通疏主前指合法之文是彼弥勒章故此云后也。

　　［疏今撮略前后而叙之云渐竭爱源也］

　　大抄云疏今影略前后而叙之无云渐等六字意云喻则质在前章影在后章法则质在后章影在前章故云影略前后叙之谓喻举刚藏章法举弥勒章二章前后影略而叙之于疏其意则通指二句疏文若尔则大抄为正然则撮略二字义亦可通但叙之下唯指一句疏文不若大钞兼通耳。

　　圆觉疏钞随文要解卷第二
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第三

　　沙门凊远　述

　　［疏理绝修证］

　　觉性平等初无圣凡安有修证是故经云性自平等无平等者约有垢染说名众生对离幻垢说名菩萨于实相中实无若干之相故知圆觉本性绝于修证也。

　　［非性性有］

　　疏云非性前五性及轮回差别之性。

　　［性有］

　　者差别之性皆有圆觉如金刚法身非相好相好非不法身喻中金非师子有金修者随也谓此觉性不守自性随诸差别性起差别性起时金觉性起觉性平等无取证者如眼自不见眼。

　　［疏智似阶差］

　　圆觉无证对机说证以能证之智造所证之理未忘能所之相故分阶降之别非实有阶差之相故云似也。

　　［众生迷倒］

　　若无迷倒则无一切幻化既有迷倒起妄功用乃有差别。

　　［疏觉前前非名后后位］

　　机修证既无阶差今明差别之相有凡贤圣果之殊且初凡位则息妄显真于净起解计心在净而不自在谓上根凡夫闻法觉悟所证未极故名凡位二贤位则见前凡位净解为碍能断于解碍犹有觉碍之病以所觉是碍能觉亦碍既前觉前非能觉亦非也故经云见解为碍虽断解碍犹住见觉名为贤位三圣位则能觉前解碍觉碍二俱是碍则照与照者同时寂灭如智平等无能所相也故经云碍已断灭无灭碍者名为圣位四果位则前之诸位见有所觉能觉之殊是则犹为障碍此则照了境由心现元是自心本自知觉不必知上起知一切诸法皆同真实无所障碍故经云一切障碍即究竟觉得念失念无非解脱法界海慧照了诸法犹如虚空名为果位如上四位对机说证名为依位渐证展转觉前前之非展转证后后之位即论中逆次约息除生住异灭四相粗细寄显反疏四位以明始觉分齐是故此经四位与彼四位泯齐是同。

　　［疏况妄忘起灭］

　　前即依位渐证此即妄心顿证由前就机既有深浅今恐人分别悟入无期故示圆顿安心于觉成真随顺先是随相此当离相。

　　［经云一切菩萨乃至随顺觉性］

　　经云但诸菩萨此云一切菩萨然义亦无别下释此忘心顿证文有三今初忘心入觉又二今初指示妄心文云。

　　［居一切时不起妄念］

　　(妄念者攀缘取着别法也有念则违觉故今不起)。

　　［于诸妄心亦不息灭］

　　(若求真舍妄犹弃影劳形若体妄即真似处阴影灭)。

　　［住妄想境不加了知］

　　(境从心现元是自心若加了知非幻成幻且心体本自知觉何必更加了知知上起知名为加也)。

　　［于无了知不了真实］

　　(能知既寂即真实知真实即知谁知真实如眼不自见刀不自斫)二依法顿入经闻此法门至随顺觉性疏云闻此方便心无疑惑(信解无惑故不惊怖)体达分明任持领受则坦然合道然此文即教示安心于觉乃学人之急务故具引下疏注释之耳经云当知至一切种智成就一切种智则同于佛佛于真觉圆明具德行者示尔一切种智由此而得名为德等圆明无位之位问起信亦具四位与此泯齐是同彼是终教岂与此顿教同邪答今古异说或云无位者无彼因位(谓前三位也)之位者有彼果位也或云不同终教次第地位故名无位直从凡夫入于四位故名之位或云通终顿二教圭山云显说惑障勤修观行阶位胜劣全同起信等宗则是终教依位渐次故名之位忘心顿证即是顿教不局地位故名无位今谓起信于生灭门寄四相粗细以显返流四位以明始觉分齐然始教正说四位但不知从真而起起信说从真而起四相故返流则成于四位以是生灭门明始觉分齐即是终教始觉同本无始本之异亦即顿教由是贤首为正终兼顿(晋水文□)圭山亦正终兼顿若释论只作顿门故云今经四位与彼四位泯齐是同然无位之位者如释论云杂乱住即分流楞伽亦得言有地位亦得言无故云寄言显位或寄显无位清凉取无义云顿教无位即理绝修证圆觉理体不容地位故行人所造力有不等似分阶降即智似阶差然。

　　［理绝修证智似阶差］

　　上显非二义良由随相即离相故而云无位之位不同余经实有地位也况妄忘起灭者即进显智似阶差中妄忘起灭谓依位之妄心妄心之依位是为无位之位故第十钞云凡贤圣果等级行相遂与始终说之知非是令佗作此解行若是后段即教示令如此安心用意不是傍说已历之事(后段者即居一切时不起妄念)又钞三云修证地位并五性差别法相宗旨趣以兹钞证即知依位渐证同前五性之文皆前教行相但举之令知故知非顿教实有地位如下文云此经地位一一离相又如随顺觉性下注云此经不局地位故不标人既云不局地位故知顿教无位也之位者即傍说已历之事耳问下文云依位渐证即终教忘心顿证即顿教岂非通终顿邪答约教配之依位义门与终教是同今以顿具渐门之义故皆是顿教也只如前引钞云修证地位并五性差别法相宗旨趣亦是配同始教相宗其义即顿门所具耳又依位渐证正同华严先以差别因果同于前教忘心顿证同彼后以平等因果融之即圆融之行布以此经凡位入时即入贤圣果位同彼行布不碍圆融也鞭挞辨若余经则不然是故妄心顿证疏文指同华严行布圆融也。

　　［鞭挞］

　　辨疑误破云古本云鞭捶大钞云不劳打着齐师不合改捶为挞今谓捶者击也挞打也若顺大钞不劳打着挞字亦无害也。

　　［駃马］

　　音决駃騠良马也生七日超母又音快日行千里曰快马。

　　［唯念宝性］

　　本论问中云唯念真如答中云虽念宝性次云虽念真如今次二唯字刀笔之误然义亦可通。

　　［以垢无量］

　　前文举喻以答。

　　［如是众生］

　　下即正合此则委释须修行之所以。

　　［若人修行］

　　下出善法之所以云顺真故。

　　［愿说一切方便并修行人］

　　上句问所修之行下句问能修之人。

　　［无上妙觉周遍十方于诸修行实无有二］

　　此明称性之行谓色心不二凡圣无差皆依觉性故平等无二故经云遍诸十方出生如来与一切法同体平等于诸修行实无有二方便随顺其数无量圆摄所归循性差别当有三种随机之行根性万差教亦无量圆摄所归三门收尽。

　　［泯相诸神观］

　　经若诸菩萨悟净圆觉以净觉心取静为行先了悟身中净圆觉性故故云净觉心取静为行凡夫用妄心菩萨用觉心觉心初建力尚尪微理宜取静安详方能展照论云若修止者住于静处端坐正意不依气息形色见闻觉知当知唯心无外境界等不依诸相以静澄心诸念不起故云泯相澄神。

　　［奢摩佗］

　　此翻止即定之异名寂静义也谓于染净等境心不妄缘故又止即定之初门。

　　［起幻销尘观］

　　因起幻智以除诸幻八万尘劳称真清净云起幻销尘。

　　［三摩钵提］

　　亦名三摩钵底此云等至等持之中能至胜位故又等谓齐等离沉掉故至谓至到到胜定故。

　　［绝待灵心观］

　　非关真妄不对有空直照灵知而为观行故云绝待灵心。

　　［禅那］

　　此云静虑即虑而静故无散动定也即静而虑故非无记慧也定慧均等故名静虑。

　　［非觉违拒至非觉入故］

　　但以妄想执我故不能入。

　　［非觉违拒诸能入者有诸能入非觉入故］

　　能入即不信解行非觉能入若觉能入不入之时应觉违拒如人自不断命爱身断身则违爱是故贫苦保命不自断也。

　　［众生生无慧目］

　　有我不觉我如眼不自见眼。

　　［赞喜谤瞋］

　　赞喜谤瞋以验我经云赞叹彼法即生欢喜诽谤彼法便生瞋恨。

　　［四相］

　　此经四相虽名同诸教而行相深密从粗至细展转难除若诸经则迷识境谓金刚四相等以自体为我相计我趣于余趣为人相计我盛衰种种异相续为众生相计我一报命根不断而住为寿者相此约三世横论无浅深之别若断此者除我执证初果若此经则迷智境一认证为我二悟我成人三了迹迹生四潜如命初一为总后三为别一道竖论约观行修证以智证理能所难忘故有四相即上根凡夫除此四相即除我法二执便超识境即发心住同彼渐教登地金刚事苑云二种四相俱是迷境所起约惑约体不同故分识智无非我相此经双具今谓不然具如下文(当卷)。

　　［不着二乘乃至心常清净］

　　经连上文云不着声闻缘觉境界已上皆正知见人之顺行乃至已下逆行经云虽现尘劳心恒清净虽有妻子常修梵行即注中不着凡夫也。

　　［当求一切正知见(云云)心不住云云］

　　者家等正知见人之义非经文也如疏云善达觉性不因修生决择无疑名正知见。

　　［心不住相］

　　者离凡夫烦恼境界谓不住色心等。

　　［一作病］

　　经若有人言我于本心作种种行欲求圆觉彼圆觉性非作得故说名为病疏云谓思惟揣度计校筹量兴心运为拟作行相终诸善业营众福田于多行门随执其一托此一行欲契觉心既是造作生情岂合无为觉照故说为病。

　　［欲求圆觉乃至圆觉非作得故］

　　经云欲求圆觉彼圆觉性非作得故然恐圭山别有深意而乃至不然不应以乃至二字替彼性二字也病科云生心造作任意浮沉止息忘情灭除心境疏云心病无边要唯此四随有其一即不堪为师是故经云彼善知识应离四病经若有人言不断生死不求涅槃涅槃生死无起灭念任彼一切随诸法性欲求圆觉彼圆觉性非任有故说名为病意云生死本空更何所断涅槃本寂何假修求不厌不欣无起灭念好事恶事一切不拘逢饥即餐遇衣即着睡来即卧兴来即行此则放纵不拘任彼一切即成无记宁契觉心故云非任有故三止病经若有人言我今自心永断诸念得一切性寂然平等欲求圆觉彼圆觉性非止合故说名为病生心恐非随情虑失故此止息妄心欲求合觉宁知觉性本无妄念可止又况真本无念念既乖真性本无止止已违性故云非止合故经云动念息念皆归迷闷止病之谓也又云于诸妄心亦不息灭止病出体之谓也四灭病经若有人言我永断一切烦恼身心毕竟空无所有何况根尘虚妄境界一切永寂欲求圆觉彼圆觉性非寂相故说名为病前但止息妄念令寂此则计于身心根尘本来空寂烦恼之本即是身心若执身心烦恼何断断尽烦恼空却身心根尘何有拟将此心欲求圆觉是不可得良由觉体圆明不唯寂灭灭惑住寂岂得相应故云彼圆觉性非寂相故然此四行随落一门则知是病而有二意一四中皆无观慧二但以率心偏住一行不能广穷圣意执一为圆是以经文总诃为病若能四皆通达不滞一门即此四中并皆入道虽作种种行元来任运清闲虽顿觉身心本空习起还须息灭又须常冥觉体不得取四为心净名云但除其病而不除法。

　　［道场加行下根修证］

　　圆觉菩萨问云我等今者已得开悟若佛灭后末世众生未得悟者云何安居修此圆觉清净境界此圆觉中三种净观以何为首佛答云若佛灭后若法末时有诸众生具大乘性信佛秘密大圆觉心欲修行者若在伽蓝乃至当立期限若立长期百二十日中期百日下期八十日安置净居谓令施设形像具云心存目想生正忆念还同如来常住之日悬诸幡华经三七日乃至过三七日一向摄念若经夏首三月安居求菩萨道入三期者非彼所闻等非彼所闻一切境界终不可取科云诫取邪证解其所信终其所解证其所终今明证得境界若非本所信等法即不应取经文三观之后一一如是诫之。

　　［别习者若修奢摩佗乃至静极便觉］

　　次文云如是初静从于一身至一世界觉亦如是乃至能知一世界百千世界众生心念若修三摩钵提先当忆想十方如来次文云十方世界一切菩萨依种种门渐次修行勤苦三昧广发大愿自薰成种若修行禅那先取数门至乃至得知百千世界一滴之雨犹如目睹所受用物是名三观初首方便用数息观门治诸观由依息调心故了知心中生住灭念乃至于行住坐卧悉见悉知乃至超简万物非唯能知雨滴也。

　　［是名］

　　等者钞具引一观经文连次是名三观初首方便此二句乃是答三观之文钞从简故连次引之。

　　［遍循三观至如来出现于世］

　　三观虽各有证相理实遍修方契圆觉三观既备则万行已圆故就此人已名佛出又即此人本觉离念名为佛出互习三观有人色相所碍空静之观难成先观色幻幻即全空静观方成有人实色碍心难修幻观先知其体本无而不妨睹相假幻之观方成有人修中难成绝待先知假全空而无假空全假而无空空假俱无绝于对待方成寂灭乃至先后绮互随宜学之。

　　［疏业障惑障而销亡］

　　由昔业障当勤忏悔即业障销亡先断憎爱嫉妒谄曲即惑障销亡。

　　［成就慧身］

　　华严经云知一切法即心自在性(静极也即觉佗)成就慧身(觉遍)不由佗悟(自觉)觉法自性即名为佛见夫心性岂有自佗寂而能知名为正觉。

　　［疏闻五种名超刹宝施福］

　　闻名得福故举宝施以为喻。

　　［疏说半偈义胜河沙小乘］

　　宣说生慧故举罗汉以为喻。

　　［得意者无一二］

　　大钞云得意者一二对上千万于文大钞为优今钞云无一二愈见难得其人于义不妨甚善。

　　［能立与能破］

　　等因明立诸量现量比量圣言量比量有三一自比量如萨婆多立无表色为实色谓自立义令佗解了二佗比量于佗立中出宗因过如大乘破彼云汝无表色非是实色许无对故三共比量于佗立中出比量过能立能破现量比量此四各有真似故成于八一对敌申量三分圆明(分即支也)开晓于宾故名能立(以宾为佗以主为自)二斥量非圆弹支有谬示悟于主故名能破即释第一句谓自悟悟佗三对敌申量三支阙谬非晓于敌故名似立四妄斥非圆弹支有谬不悟于主故名似破即释反似唯悟佗(情中谓悟佗理实非也)五如云如来说一合相即非一合相以从缘合即无性故无性之性是所证理如是知者是正智生是自相处转名真现量六如云色是无常知从缘生刹那灭故故是无常此藉因缘相应智起是真比量即释第三句谓自悟悟佗七一切色法众缘和合故揽众征以成名一合相如是见者是有分别智于义异转故名似现量八色法无常计之为常以相续覆故即似因智起计之为常即相违解起名似比量即释反似唯自悟(情中谓自悟也)演义(十九二十五)。

　　［依文熟记而扬于人］

　　大钞云宣扬于人宣字为正。

　　［宝性］

　　佛性论坚慧菩萨造宝性论天亲菩萨造佛性论并释如来藏经菩提资粮等论有本云思益资粮今谓菩提为正。

　　［义理隐匿］

　　大钞连次云空有卷轴在经藏中若依大钞则了义匿于龙藏之义显然依此亦通不甚利害。

　　［仲虺(许鬼反)之诰］

　　商书也商放桀于南巢仲虺作诰康诰等皆尚书篇名也。

　　［竺坟］

　　坟者典坟三皇之书谓之三坟言大道也圣人在唯文藉之在如坟之所在故云坟五常之书谓此之五典言常道也夏商周之书谓之诰虙牺始书八卦结绳之政八卦之说谓之八索(所白切)九州之志谓之九丘丘即上古帝王遗书也。

　　［兼覆疏讲］

　　或云大钞无此一句况在俗不应覆讲今谓见遥禀书在俗亦自覆讲知此不妄也。

　　［筌喻言诠蹄喻名教］

　　或云次文云蹄喻言筌喻象此与下文相反甚极有妨大钞无此二句此应多却当削去之今谓不然此二句乃释疏中俱溺筌蹄也若就疏文故当如此指配二俱可妄无害大旨次文约周易略例指配亦当如是也。

　　［注言后象生象后意生］

　　大钞辨疑误新本略钞俱曰言从象生象从意生今书略例全文及唐璹所注云夫象者出意者也(立象所以表出其意作其言意显明其象若干能变化龙是变物欲明乾象假龙以明干欲明龙者假言以象龙龙则象意也)尽意莫若象尽象莫若言(象以表意言以尽象)言生于象故可寻言以观象(若言能生龙寻言可以观龙)象生于意故可寻象观意(干能明意寻干以观其意)意以象尽象以言着(意之尽也象以尽之象之着也言以着之)然今详唐注谓言能生象象能生意以后字为正若本经别注云言从象生象从意生大钞等为据如云制人制于人制人者己能制人己为主制于人则己受制于人人为主今言生于象象生于意者谓言于象生象于意生依此以从字为正然于此二有取舍者宁取从字。

　　［解曰以蹄喻言以筌喻象］

　　唐璹之注略例此即彼所注也。

　　［注应物为征］

　　征兆也。

　　［何必坤乃为牛干乃为马］

　　天干于物配马地坤于物配牛艮狗巽鸡坎豕离雉震龙兑羊即八卦取象。

　　［注巧推六位］

　　即干三壬三甲坤三癸三乙艮六丙巽六辛等已上据易前六位图若据略例云夫位者别贵贱之地待才用之宅也爻者守位分之任应贵贱之序者也统而论之爻之所处则谓之位卦以六爻而成则不得不谓之六位而成也。

　　［糟粕］

　　本经粕音魄马云烂食曰魄谓魂魄也一云糟烂为魄又普各反许云已漉粗糟曰粕今钞云酒糟麻粕也所用后义。

　　［书不过语语有贵也语之所贵者意也］

　　所以署书贵宣于语所以宣语者贵表于意。

　　［意之所随者不可以言传也］

　　随从也意之所出从道而来道非声色故不可以传说。

　　［故视而可见者形与色也］

　　云云至得彼之情目之所见耳之所闻莫过形色名声得尽也世人不达至理以谓形名声色足以尽大道之情实。

　　［注得彼情唯忘意］

　　本注云忘言大钞亦云忘言今以忘言为正然取前注所贵恒在言意之表忘意亦通。

　　［斫轮徐则甘而不固疾则苦而不入至有数存焉于其间］

　　徐缓也疾急也数术也斫轮失所则不固不入得其宜则口不能言也故扁之术不能示其子子亦不能禀其教故老不免斤斧之劳欲明至道之深玄不可传授故寄桓公轮扁略显忘言之致耳。

　　［受得此圆觉经读之两纸以来不觉身心喜跃无可比喻］

　　或曰智者至是真精进是名真法供养如来于是大悟即此是悟门圭山止言读之两纸已来身心喜跃悟门在甚么处对曰即此是悟门况法无门户悟而入之者即是悟门如击竹观桃之类是也而先贤古德悟门不一岂得同哉。

　　［良由此经具法性法相破相三宗经论南北顿渐两宗禅门又分同华严圆教］

　　普眼二空观及显尘识界一一清净如大般若五性差别修证地位如法相宗道场加行下根修证顿悟渐修同于北宗其余可见。

　　［研精覃思］

　　(覃徒含切及也延也)。

　　［亦未敢修疏纶绪］

　　大钞云条流纶绪大钞似觉义长然此钞义亦可通下文有再修为疏之言也。

　　［三年夏中方遂功毕］

　　此云夏中大钞云夏终下文云三年秋冬方得终毕据此又应多一夏字虽无甚利害亦要前后相属耳此义如前释本起因中所释前钞不见所释本起最初之心便指下疏却是下疏云夫求果者必观于因因若不真果还是妄如造真金佛像先须辨得真金成像之时体无增减正当此义此中所指前文者不可得而考之也或云前文义亦有之或云上下道理是同故指之也辨疑误云今指前钞者有失检对大钞亦然。

　　［注下虽具引讲时但标初两句即得也］

　　详此注而大钞具引下文故云讲时但标初两句即得此既除之只存两句不用全文故知此注理不当也全文云无名天地之始有名万物之母云云想校勘率易若以名可名为欲两句亦无害也注当如本注云当以注安已本注云安民注方可本注云不可然依本注颇善。

　　［彼经义诀云云］

　　大钞云诀义云五蕴诸行从因缘生缘会即生缘离即灭次云夫生必灭灭已更生灭灭无生灭生无灭今钞缺于缘会即生及灭灭无生二句依大钞补之庶得文义稳畅依此从略亦无害也。

　　［诸行无常］

　　色心等殊并是有为法体故名为行。

　　［佛赞纯陀］

　　此云妙义纯音准涅槃云凡是有心定当作佛彼是渐教今何用之答心同佛心顿渐无别。

　　［一切种智］

　　即诸佛究竟圆满果位之智种即种类无法不通之义世出世法无不了知故亦名无障碍解脱智权实自在故亦名一切智智又大品云一切智即声闻道种智即菩萨一切种智即佛佛兼前二亦含根后二智大疏五十八。

　　［展转五重推寻度生之行始自多闻故也］

　　此五重配五地后后起于前前中三能所起后四并为佛智之因一无障碍解脱智即佛无碍智二是八地如实觉三是四地无行慧四是三地禅定五亦三地多闻然佛智之因乃通十地偏举此三者三地闻修近所行故四地是慧增之首故八地无功用之初故。

　　［厌离一切有为云云］

　　文有三句即是三因此一句是离妄想因。

　　［愍念一切众生］

　　是不离一切世间因。

　　［知一切智智］

　　是发精进因初后是智中悲以悲智为因能求于方便大经疏五十八欲依如来智慧救度众生一切智智即是佛智欲修将有益之智救度可愍之众生作是思惟思求方便摄行。

　　［随在烦恼大苦之中］

　　即惑业苦经文阙于业字。

　　［一切法如实觉］

　　注。

　　［觉一切法至由此故方便能断惑起用也］

　　八不动地无生法忍觉一切法皆如实性觉实性故方能断惑然以大疏照之由字之下少一觉字方字之下多一便字。

　　［无行无生行慧光］

　　色心等殊是有为法体故名为行四地菩萨了自佗同缘生无性成无分别此慧非定不发。

　　［禅善巧决定智］

　　善巧者得三地满胜进分禅故决定者于四地中决能发慧故。

　　［菩萨如是观察云云］

　　蹑前标后。

　　［日夜惟愿闻法喜法云云］

　　如是十种求法行前三约听闻时次三约自佗利时顺法则自读佗说顺所闻法思之后三约修大钞四十云初三唯闻次三通思第七唯思后三唯修又望后厌分此十种俱是闻慧。

　　［菩萨如是勤求佛法云云］

　　况舍外财故内外财无不能舍双舍内外无有恭敬而不能行云云内财敬事。

　　［若闻一句未闻之法云云］

　　轻财重法彼注经疏此与前况舍外财互却以轻财轻位义相类故。

　　［注及轮王位云云］

　　轻位重法具云若闻一句未曾闻法生大欢喜胜得转轮王位云云注。

　　［若有人言我有一句未闻法乃至火坑云云］

　　甘苦重法云云者具云若有人言我有一句佛所说法能净菩萨行若能入大火坑受极大苦当以相与菩萨思念假使大千世界大火满中尚欲从于梵天之上投身而下况小火坑而不能入然七仞之言非本经云耳应别有据。

　　［如是求法云云］

　　正修行因。

　　［乃至于空闲处云云］

　　摄心安住菩萨住此发光地时即离欲恶不善法住初禅。

　　［相传路逢罗刹之事］

　　阿难请问世尊罗刹面白何也佛言罗刹畏日光故唯背日行以不见日故面白阿难后因路逢罗刹被之所逐偶思佛语遂向日行得免难焉故说偈云勤向第一方(云云)或云是佛因地之事今钞则云相传路逢罗刹之事异出不可拘也。

　　［一百一十城］

　　疏云百城求友即言其大数也友必依城或一城值多友或一友历多城正云一百一十城表十地等觉一具十故。

　　［端倪］

　　出庄子彼注云端绪也涯也倪畔也。

　　［六年于东都再讲］

　　襄阳讲罢暂往东都逦迤欲拜觐疏主遇夏且止永目寺襄阳徒众寻访于是再讲。

　　［昼夜不离前后虽于诸寺讲传］

　　对古本多一前字若云昼夜不离前后则使虽于诸寺讲传与初二年专事疏主同时也今云后虽于诸寺讲传方见初二年专事疏主昼夜不离两不同时耳然若云前后虽于诸寺讲传义亦可通。

　　［泰恭断臂庆法］

　　泰恭者即圭峰之高弟得法喜乐不惜支分既申上疏主疏主清凉国师批示云泰恭断臂重法情至加其恳祷然半偈亡躯一句投火教有文矣意存身外有重法之宝尔宜诫之后学勿使效之当断其情虑勿断其形骸当斩其妄心母斩其支分则浅识异学安其所不惊视苟俗无发肤之诫则玄化不广而自博矣。

　　［孟浪］

　　出庄子齐物篇注云率略也。

　　［然仲尼倾盖］

　　然者生起下文。

　　［不面而传］

　　未知有也倾盖即驻车也家语孔子之郯遇程子于途倾盖而语终日甚悦谓子路曰取束帛以赠先生。

　　［伯牙绝弦］

　　子期云丧伯牙绝弦列子曰伯牙善鼓琴钟子期善听伯牙鼓琴志在高山子期曰善哉峨峨乎若泰山志在流水子期曰善哉洋洋乎若江河伯牙所念子期必得之吕氏春秋曰子期死伯牙破琴绝弦终身不复鼓以为世无足为鼓者(绝情雪切又子悦切)。

　　［法华经五百弟子授记品云云］

　　五百声闻得记欢喜悔过自谓已得灭度今乃知之如无智人得少为足。

　　［譬如有人至亲友家乃至到于佗国］

　　今钞云至于佗国义虽不远若依本经当用到字。

　　［法合可知］

　　下法合云佛亦如是为菩萨时教化我等今发一切智心而寻忘失不知不觉。

　　［系珠有二说一约结缘释］

　　结系也约系珠时此约事也天台宗云十六王子覆讲法华大乘之缘系珠之始也故经云为菩萨时教化我等圭山云五百受记即华严五百声闻也即始我身闻我所说即皆信受时系也宗途之别释义少殊佛意多含在人消释。

　　［烦恼心中闻熏为醉酒］

　　禅源诠云五百受记即华严五百声闻以聋盲如醉也与今钞小异。

　　［证小涅槃不求大果］

　　唯以大小对简彼经比比皆然约事唯破二乘实灭故以大乘即一乘故。

　　［以因易果］

　　三乘之果无非佛因汝等所行是菩萨道。

　　［二约天真本性释］

　　此约理也天真本性即本觉也。

　　［为衣食调伏故艰难］

　　到于佗国为衣食故勤力求索甚大艰难曾闻疏主大钞云初遇遂州和尚禀学禅门今逢疏主和尚即是再逢又云若约宿种二师皆是再逢今钞不然者彼是大钞故须当广叙此是略钞意在弘教故唯叙疏主。

　　［若非释迦降迹出现演说］

　　既是释迦出现演说此门何言舍那为说主耶此约现相一代教法无非释迦所说故。

　　［故智论云假使顶戴经尘劫云云］

　　此偈演义谓引地经虽曰地经之偈智论用之今别智论辨疑误云即地经非智论者然圭山岂不知是地经耶。

　　［孤穷困迫］

　　注。

　　［又一事不得即一切为孤一中不得含一切为穷］

　　本疏注云无父曰孤涂尽曰穷任重无赞曰困强力所逼曰迫现报已受不可救拔故云无救当报因招无善为依故云无依今注即疏外之义故云又也。

　　［不得一即一切］

　　者处三乘则一相孤门即指释迦所说随机权教耳然今则钞云即为孤多却即字又既不用本疏之注又字似无用。

　　［由见般若破相］

　　破相之言通后诸教非但始教克的言之即真空观之旨趣八部无相大乘之极致或因见此破相之说决谓金刚祇作始教者不知其可也。

　　［令讲者克意记持经文以将释于此疏］

　　辨疑误云应记持疏文将释于此经无以经释疏之理必传写之误今谓由纶贯故记持经文于疏解释义有所归谓之记持经文以将释疏非谓以经消疏也或云用经为疏复将经释疏祖意多含斯言互善。

　　［五部律等］

　　昙无德部萨婆多部弥沙塞部迦叶遗部婆粗富罗部初即四分二即十诵三即五分。

　　［长庆三年夏于丰德寺因听次采集律文］

　　辨疑误云次前云长庆二年于丰德寺纶贯华严教逢斯典处钞云长庆元年正月居草堂寺绝迹息缘二年春率愚为疏三年夏中功毕方为疏解处乃云三年秋冬修疏终毕何得自叙年月居处如是相违此不可和会矣今谓草堂丰德同在一山有何不可所叙年月但言大概岂得略不从容专于一邪此皆现量据实而叙初非渊邃法义之难明于此自不必疑者自叙行事终不虚也。

　　［摩尼梵语此云如意］

　　释论一道赞释有三义一即诸佛舍利法欲灭时变为宝珠利益众生如千岁冰化为玻璃珠二或金翅鸟王命终之后身从火化唯心独存变作如是珠三或龙等福力自然显现此珠能生海宝。

　　［不如此经一道顿入乃至烦恼冰销妙用神功一生可获］

　　上是其宗乃至烦恼冰销已下是趣。

　　［若约文义富博乃至以投顿悟初机即不如圆觉］

　　然华严无法不持无机不被今云指体以投顿悟初机但取投一类顿机之初心者无偕此经以彼华严初心之流造次难入故然评兹钞意此经与华严皆被顿悟之机但拣初心以异华严耳或谓此经属三乘者机教相须岂得机被圆顿教属权乘乎既云唯被机不共教明矣岂曰同教乎或曰是异时三乘意又在青山外正同南宗顿旨谓之方便其可得乎。

　　［箴论赞颂］

　　箴者规也戒也刺也余可准知。

　　［疏禅兼顿渐］

　　钞顿渐者南宗及天台止观妙旨也大疏云禅兼南北大钞云南北者两宗禅门中妙旨也或云大疏云南北钞云两宗疏钞不别略疏云顿渐钞云南宗及天台止观应改南字云两宗方备南北两宗今谓不然大疏钞以北宗之渐禅摄天台止观略疏钞以天台止观摄北宗之渐禅盖北宗天台皆渐故行相是同互举之耳足见圭山意度深远。

　　［疏中所立章门二十三科多历五教故云具性相也］

　　既历五教合具三宗由疏文窄故以性摄于空宗如云性相二宗元出彼方盖未摄之耳。

　　［其三观诸轮道场加行周备南北禅门及天台观门］

　　大钞云周备北宗禅门及天台观门或云今钞多却南字宜从大钞以次文牒南宗及天台虽亦自具顿悟渐修等乃是举为伏难若指南宗为顿悟渐修则不举此伏难也今谓不然若如其说者亦应多着及天台观门五字也以文中双牒彼二宗故当知三宗皆具顿悟渐修之义今钞牒彼二宗云虽亦自具顿悟渐修故(然有通有局)若约通意三观诸轮等顿悟渐修之义周备三宗(略钞取此)次约局意拣云南宗不名为渐以彼渐修之义隐密故天台不名为顿以彼虽有顿理属经论义相故此则三观诸轮等顿悟渐修之义正唯北宗之旨又略疏云禅兼顿渐渐唯北宗若纵之取其通意备于三宗故钞具之大疏云禅兼南北北唯秀宗渐取其局意不备南宗故钞略之是故二钞各顺疏释。

　　［疏以传强学］

　　钞用已字已者已传于强学疏用以字以者用也用传强学义俱下通疏钞互举耳。

　　［是十力中三种力所知之境初即诸根胜劣力谓信进念定慧五根有上中下故云胜劣］

　　诸根胜劣力有五如地经所说五根者是也然信根者以四谛为所缘之境进根者于谛生忍已精进修习故念根者进已不忘修习故定根者既念己心冥一境故慧根者心既得定起于拣择而修习故。

　　［易与天地准故能弥纶于天地］

　　是故知天文地理范围天地之化而不遗范法也围周也备也谓圣人当法天地之化而周备其理。

　　［干知太始坤作成物］

　　乾天阳之气物始在气故云知始坤地阴之形造作成物初始无形未有营作故但云知已成之物事可营为作。

　　［干以易知坤以简能］

　　易音异易略也无所造作以此为知故曰易知简省也简省凝静不须繁劳以此为能故曰简能余义如注。

　　［易知则有亲］

　　性意易知则相知亲故曰有亲。

　　［易从则有功］

　　于事易从不有繁劳其功自就重说坤以简为能于事简省则易可从此论圣人法乾坤易简则有所益也。

　　［有亲则可久有功则可大］

　　物既和亲无相残害故可久事业有功则积渐可大。

　　［可久则贤人之德可大则贤人之业］

　　贤人之德能养万物能使物长久功劳既大是贤人之事业。

　　［注圣人不为］

　　圣人显藏用唯见生养不见其何以生养其犹日月见其照临不知其何以照临此乃圣人用无为以及天下也。

　　［注德业既成则入于形器故以贤人目其德业］

　　德业未成为犹虚无德业成能覆被于物在于有境是入于形器以贤人亦事在有境故可久可大是以托贤人以目其德业然行天地之道总天地之功乃圣人之能事非圣人莫能行也。

　　［易简而天下之理得矣］

　　此明圣人能行易简之化则天下万物之理并得其宜矣。

　　［释曰既合天道而化易简也］

　　天字即大字以上所引系辞易简配天地故韩注亦云拟范天地今释易简不应只云天道又次引道经证云大道甚易行等是则刀笔之误耳。

　　［更搜精要直注本经］

　　即搜大部疏钞之精英要略直注本经非拣大部之粗浅耳。

　　已下钞第三。

　　［虽能所诠异终属教宗］

　　有本大钞云能所诠异属于终教或者因而异说分能所诠是终教但明修证是顿教有本略钞云属终教宗有本云属于教宗若高丽印本大钞与今略钞同今谓虽能所证异终属教宗者指前七门虽能所诠异其所诠义还属教中所显以此生起第八忘诠证不属言教也。

　　［然因诠得意］

　　诠者教也说也意即义意因教说以得义意得意须妄诠因教说以显理得理须妄于言诠称理修于观行。

　　［次辨修证阶差］

　　此之一门即是三宗被于禅学并忘诠修证谓因前教说以会宗也。

　　［宗意以陈］

　　此即近指宗通远指前之宗趣以字不若用已字耳。

　　［一教起因缘］

　　因缘二字有乎通别通者因由由缘其意不别别者因亲缘疏故华严疏各开十义今疏云因缘是前通意不分亲疏然疏中通别者约一代时教对当经耳若起信疏无通因缘有十别因圭山加缘字成十因缘(不见亲疏之别)华严疏无别因缘。

　　［疏唯为一大事因缘故］

　　以显前说之方便虽说三乘于一乘中分别说之法华是结会渐故指陈佛本意也华严是称性之教最初便说故而出现本为大华严若此经有通有别如疏所列是也。

　　［疏通谓酬因酬请］

　　华严疏先因后缘各开十义(约因亲缘疏义)因十义者法应尔故酬宿因故顺机感故等缘十义者依处依主依请人等并是当经教兴因缘酬因者酬因地之行愿此唯华严酬请者于中复分通别梵王请为通即一代时教圭山约三义不通华严以华严不逐机故刚藏等请为别局于华严若此经唯以十二大士之请为别缘亦不分亲疏之异问为大事因缘乃论出现酬因酬请乃论教兴何故雷同邪答在华严则出现即华严教兴以出现唯为华严故问顺刚藏等请即应机请也何谓不顺机邪答顺山王之机故彼疏亦云顺机感故。

　　［别者缘是资缘助缘］

　　大钞云缘是资缘事缘然因亲缘疏故华严大疏先明十种由致后明十种事缘资发方可说经或者的取略钞今谓大钞取十种事缘资发之义与助缘之意无别不必取舍也但二钞用分字若约前说酬因是因酬请是缘亦得前字大钞用分字言分者分因亲缘疏正顺钞中别义又用前字者取疏中前之通义就酬因酬请之别故义亦可通然不若大钞为正。

　　［有何因由由缘］

　　或云应改云有何因由缘由今谓大钞云因是因由缘是所以亦是由缘二钞之意不别义极可通不必改也。

　　［有何因由由缘说诸教］

　　者疏中通义亦因缘合说耳酬因地之行愿谓大愿力昔行力依愿起行行成得果方能说故愿力经如钞行力经云往行无有边今获神通亦无量。

　　［度上中根凡夫］

　　即大乘始教中直进人。

　　［说一乘教显三谛三德法界法性究竟之理］

　　钞合后三故终教属一乘以次前云说大乘教显二空理度二乘人及上中根凡夫即是始教故况此一乘谓三谛真实理度权教菩萨并上上根一类凡夫义亦可见问若据大钞谓说圆顿一乘教显三谛真实理度圆机众生及地位菩萨若尔终教岂曰圆顿邪答大小疏钞皆合后三为一实故皆属圆教耳谓圆解佛性故云圆机众生又亦可大钞圆顿合论故顿教独受一乘之称疏钞中比比有此意终教含在大乘渐教中不妨法华别意在于一乘然法华亦得称圆顿者清凉云法华是渐圆华严是顿圆法华是渐顿华严是顿顿。

　　［度二乘人］

　　即通大之小非愚法前大乘则度愚法二乘也。

　　［上上根一类凡夫］

　　即一乘中直进人也对前大乘始教此机胜故而云上上言凡夫者即横来机非二乘竖来者也此约渐教若圆顿教所被之机亦上上根凡夫此经即十万大士当机之众圆机众生也亦被登地诸菩萨故云及地菩萨所说之教亦三乘深浅不同小乘三乘一乘为三乘此即三宗。

　　［诸佛唯为一大事因缘故出现于世］

　　无二无三名一佛因佛果称大因果干能令物解脱称之为事如来因此缘此出现于世开示悟入佛之知见大钞云我法俱空为开所显真如为示理智不二为悟念念相应为入又无念是开分明了了为示本来如此为悟迷悟不二为入又一念不生前后际断为开照体独立为示摄一切法为悟同一切法为入。

　　［无有余乘若二若三］

　　带上无有二字贯通于下无余乘谓无二亦无三故云若二若三。

　　［疏泯绝果相成圆］

　　泯绝菩提涅槃二转依果相成真实圆满果世间不破出世间无尽世间法亦破出世间法亦有尽今言不破不尽者当体是真法故烦恼亦然。

　　［疏注无增减］

　　钞引起信云凡夫声闻缘觉菩萨诸佛无有增减乃至法身即生灭门中体大相大之文至毕竟常恒即体大从本已下即相大初体大人虽就位凡圣不同真体随人未尝增减非前下三句显不增减所以初凡位常也次句佛位恒也后句双结从本下总明德相所谓下别明德相等与乃至者超简遍照法界义等名为如来藏亦名如来法身问彼生灭门中义何引证顿义耶答如钞所注。

　　［故知性本具者方为实果］

　　今但取此义耳如前文显如来实体之德亦引之为证类例同也。

　　［本自圆真］

　　有本大钞云本自圆具义意颇优。

　　［又华严疏钞引智论说方广道人立空幻宗西域推为附佛法外道］

　　彼疏云内外道有三一附佛法外道起曰犊子方广自以聪明读佛经书而生一见附佛法起故得此名故此总标犊子方广二宗次释方广云又方广道人自作义云不生不灭如幻如化空幻为宗龙树斥言此非佛法亦邪见人法演义不解今钞多一钞字今谓玄谈云犊子部等以我法俱有为宗似彼外道故诸部论师共推不受呼为附佛法外道似彼诸外道所计虽殊皆立我故今钞唯取方广道人立空幻不取犊子计我钞中亦自略释往往圭峰通相指之共无利害。

　　［四悉檀］

　　梵语悉檀此云宗义悉檀有四一世界二对治三为人四第一义如同四十九具明。

　　［疏注菩萨难意云众生本佛今既无明十方如来后应烦恼］

　　然有难具在钞中下文云刚藏三难诸典无文唯佛了知登地方受故佛意以此横生计度之问不合此宗理亦难答先且核其所难斥令勿得此疑后约妄生计度种种取舍是轮回心非为正问止言所问不当理耳故晓师云如有人问最先是何人作佛此问不当理亦难答止反核彼云汝且道最后作佛是何人耶今事不获已以空华等喻答之但第三难过最深故别为金矿喻以断之。

　　［先真后妄］

　　大钞及下文科经皆云真能生妄或谓此误然义亦可通以疑众生本佛何故后起无明正疑真能生妄亦即先真后妄故第九钞中亦云先真后妄然彼第九大钞不许先真后妄者彼乃纵之耳。

　　［若但用前喻(空华)即拨迷悟因果之相便成邪见若但用此喻(金矿)即似众生觉性本来不净失真常理亦成邪见故说二喻］

　　但用此喻大钞云但用后喻二俱可通问若尔何故文殊章单用空华喻邪答文殊章但明信解真正语无明空故不必金矿之喻今此双喻顿悟本无烦恼渐断惑习故二喻不可缺一又复译师巧妙前后不妨影略耳。

　　［疏注众生即佛人罕能知知而寡信信亦难解解亦难臻此境］

　　钞云有四重展转难得其人大钞开难臻为难疑难了乃有五重以渐机难起此疑故复开之以显优劣略钞不开以从简故问今云渐机难疑难了是何地位人耶答亦难疑难了者即终教地前机以渐机虽有利者而于此法难信难解不能生疑故不能受此三难登地菩萨方受刚藏之难由是大圣慈悲为诸菩萨及末世众生腾疑启请然疑有已起未起之别今皆含之器耶答此经当机观行未成者能疑观行含永断故问难疑难了是地前人能疑能了是何机器耶答此经当机观行未成者能疑观行成就者能了何者此经当机胜者一念不生前后际断顿悟无念成佛能了此境若观行成就能了此境者同华严信满成佛亦当起信信根成就初发心住成正觉渐教登地菩萨亦属此经所被理义无别问地前人难疑难了者刚藏能疑能了地上人也疑为分别见道即除岂登地之机有此疑耶又况佛核刚藏所问不当应刚藏实有此疑耶答如百法钞云华严刚藏云因此生疑随恶道彼问云地上菩萨何有疑耶答云此是异熟生法执之心于境不了假说名疑非分别惑障中疑以此得知刚藏之三疑非分别惑中疑明矣又此经十二大士疑情问决亦是为彼于境不了者假设耳而佛核刚藏问不当理即是核彼疑情未决之机也。

　　［但有闻种无信种者今生虽闻而信亦难悟解］

　　闻是信因信是解因。

　　［故须拣择所闻之法不得杂熏］

　　大钞所闻之法下有能信之心一句辨疑误云闻熏信不可缺一以闻熏方能生信信熏方得解故宜依大钞今谓闻熏信熏要须双具立义当然今令拣择既拣所闻之杂熏而无所信之境自无能信之心耳大钞具之今钞从略义亦无缺。

　　［由此缘种应成四句］

　　一有缘无种于人易信于法难解二有种无缘于法易解于人难信三有缘有种双具信解四无缘无种难信难解。

　　［于法有种则易解］

　　大钞云亦通易信今钞略之者以解必兼信故辨疑误评第二句云岂有于人闻法不信于法能解邪今谓难信必兼难解然则然矣以于人无缘则易解之性未发故今作四句且约易解之性言之耳。

　　［十二缘生生起有绪且约大乘一重因果者］

　　然有能所引生也若小乘过去二支因(能引)现在五支果(所引)现在三支因(能生)未来二支果(所生)若大乘始教唯识法相宗前十现在为因后二未来为果或前前为因后后为因若法性宗则真心不觉为因余并为果然今钞云且约大乘一重因果者即始教前十为因后二为果广如大钞(十七)。

　　［各于本意捡而略叙］

　　有本云本意大钞亦云本章以章字为正四相有二一迷识境二迷智境迷识境者金刚经等所说四相约三世横论四无浅深之别□□□□□□□□□□□□□□□□□即是事障障于涅槃初果已除迷智境者即此经四相谓认证为我悟我成人了迹迹生潜续如命前浅后深或一人具四或三二一初一为总后三为别一道竖论约观行修证以智证理能所难忘故有此四此即理障障于菩提疏云即菩提之隐障罗汉未晓然此经所被顿机先悟觉性直显圆成无依计识境可破但于观行中起智未忘能所故云迷智境金刚等经所被渐机迷于依计之境故云迷识境耳诸教亦说我等行相皆是此也观师事苑云既密示阶差有三地之别但迷境所起约惑约体不同故分识智无非我相此经双具评曰与圭峰知见有殊遂至臆说(常人)有谓圭峰但云迷识境如金刚二论说不言经说以经具识智二种四相故如经云若心取相即着我人众生寿者相此则二执俱生细惑岂非迷智境耶又况圭山云迷识四相初果已除迷智四俱罗汉未晓俱生细惑罗汉晓乎评曰依经造论岂经诠智境论作识境释乎既云若心取相即着我人等相此取相之心是妙明真心乎若曰妄心岂非识境耶又况科云因显未除细执明知细执未除耳盖由金刚般若为初心菩萨而说存疑存执皆地前人也佛为断除疑执机宜不等入证有殊故分三地之别安与十万登真大士同年而语哉下文云金刚所被皆地前人虽列位地但教彼如是修之未即入证大钞二十一二十四疏少文能摄多门大疏注云义具终顿正是所宗之旨修证仪云真是顿门当第四何耶者虽具终教非彼所宗如次文所叙三观诸轮道场加行是也具如下文(六初摄属中说)。

　　［少义多文］

　　大钞云文广义略言文广者六百卷也义略者但约遍计所执一向明诸法皆空如大品云设更有法过于涅槃我亦说如梦如幻等问但约遍计所执一向明诸法皆空者唯破六识般若宗旨岂止此而已耶答祖云般若随执即破无定其时若在法相之前则但破六识空浅有深若在法相之后则兼破八识空深有浅在法相之前者依戒贤第二时故在法相之后者依智光第三时故二宗即始教大钞云若单取空宗即通教然则吾宗取之般若无非显性今且约说诸法皆空之义故云文广义略。

　　［故流通分云亦摄渐修一切群品］

　　谓断除我爱修二空观即小始二教彼不摄此者然皆约圆明觉心假设方便修习始终无体一一但是觉明故非彼摄虽有小始之义非其宗深必该浅故不同权渐教此柬三时五时之教不先悟理而修名为权渐之言贯通次文唯悟而修之义。

　　［发三心四愿］

　　起信论云信成就发心略有三种一直心正念真如法故二深心乐集一切诸善行故三大悲心欲拔一切众生苦故此三者即菩提心体具此三心方能上求下化不住二边成无住行言直心者即大智心深心者即大愿心大悲心者与大悲心名义无别若无大智导悲则悲成爱见若无大悲导智则智成滞寂若无愿力要期则不能悲智相导而成无住行由大悲故不住涅槃由大智故不住生死离此二边得成中道皆大愿力故此之三心如天之三光鼎之三足缺一不可又愿心为总总能该别就于愿心开为四种即四弘誓愿耳。

　　［或但显理泯迹而已更无劝修发愿行之文即是唯悟不言修也］

　　此亦柬法华之前五时施化诸部般若等但显真理唯说悟解不言修证也皆目之为权渐足显此经通决悟修之意问六门成佛中第四门信满成佛同观行成就第五顿悟无妄成佛不假修证乃为深胜况南宗专以顿悟成佛不假修证为宗诸北秀及教宗悟修为渐今以悟修为深者何耶答释摩诃衍论开二门之别一性德圆满海二修行种因海且初性德圆满海者具云不二摩诃衍诸佛得不故离机根故离教说故即性德圆满海是焉贤首则谓性海果分是不可说义何以故不与教相应故即十佛自证境界也禅宗所谓不二法门离言说相离名字相有问则喝开口则棒皆之类也故吾宗南宗皆于此所谓自性清净涅槃不由断障之所显何假修证乎二修行种因海者对因所显即普贤证穷处是也于中又分二别一上达之机则一念不生前后际断一言之下见性成佛所谓顿悟无妄成佛今经亦云知幻即离不作方便离幻即觉亦无渐次依此则亦不假修证亦顿悟顿修也其次根机劣弱者虽悟觉性本圆惑障所缠未能证入不假修证何由克果教宗禅宗不可昧此况此二门似反而符缺一不可故云佛本是而勤修惑元无而须断今所柬者此二偏执不应理故优劣稍殊不可相滥况适所柬者但显二空之理泯迹而已而不修证岂应理耶传灯有云悟解圆明底还可修证否答云修证则不无污染即不得此经所谓悟净觉心托法而修但禅宗尚示不明言修证也圭峰云南宗亦具顿悟渐修之意但顿显渐密耳如云悟明心地底要须履践于是如难捕子不可斯须间断念念与之相应皆密示修证岂曰不修者哉大疏兼含圆别对乎真是顿门故曰兼含其圆别则兼含而已含圆别则约法体与华严法体同故如连珠解心经坚实一心云即圆觉妙心含圆别矣兼圆别则约分圆之义如云此经分同华严也故注云根识尘大三界三科一一无杂如一室千灯等又三观别修及依一法性显戒定慧等大钞五问三观别修同天台别教历别之义岂得竖谓圆别邪答注有三意初义兼圆别为正后二义同天台别教及终教即旁义今取正义耳然别之一字约圆别之义释外又约静幻寂三观别修之义配同通别之别等次加又字兼义明矣若曰不然应连珠错用耳如大钞七云经含性相权实是圆顿宗具在教起因缘第七段中心乐总持少文而摄多义能取解者故说此经问此是起信论文此经文略义广已当此机马鸣何须造论答经含广多法门论含广多义理经指法体论释性相之义故不同矣经以意趣求论以性相求虽有此经不妨造论。

　　［疏一法巧被三根故注普眼观门被上根三观诸轮及道场加行被中下］

　　大疏云后二是渐问后二是渐者莫是此经亦属渐门亦被渐机耶答即顿悟渐修名之为渐此约忘诠修证非言诠渐教之谓渐也盖顿机自有胜劣分上中下耳如次文云虽三根顿渐之殊所入无非圆觉间一法巧被三根者如三兽渡河河水无二彼亦是一法巧被三根否答彼是说三法以被三根被三根者即三乘机也此三根者皆顿悟一乘机耳。

　　［疏曰令修称性深禅故］

　　性即觉性直观圆明觉性不打支绕故云称性悟净圆觉为本然后修于禅观故曰深禅亦犹起信以真如为三昧根本同此皆曰顿禅矣梵语禅那此云静虑静者即观之止也虑者即止之观也观者即定慧初门也依此定故并息万缘唯心独存依此慧故观察一切委细推求历历分明故经云百千世界佛境现前此即凡夫观行成就之境然则无慧之定即守默之痴禅无定之慧即寻文之狂慧要双融从容中道其车轮鸟翼目足更资缺一不可故知禅那者即定慧均等双无碍之谓也非杌然绝照诋诃万善谓之禅那耳问如天台三观一境三谛空假皆中即一心三观岂曰不称性邪答圭峰云彼三观与此三观义理颇同意趣别也此明用心方便彼则推穷诸法相性此多约心成行彼多约义生解故文云彼三观但是约事约境净觉云密师何太孟浪今谓天台三观不先了悟觉性岂非渐乎今家三观皆以悟净圆觉为本得非顿乎又渐机造修就依计上显圆成顿机约理直显圆成故不同也彼云汝宗岂无所观之境我岂不约心邪今谓吾宗直照灵知而为观行故云唯约观心也。

　　［五停心］

　　多贪众生不净观多瞋众生慈悲观多痴众生因缘观着我众生界分别观(分折身心等也)散乱众生数息观。

　　［四禅八定］

　　此则诸教之通禅谓通凡圣大小乘唯权实共修其凡夫所修者欲界则多习干慧不修禅那有虑无静四空处则有静无虑(有定无慧)色界则有静有虑是名禅定总上二界名为四禅八定(欲界非禅非定)其所修禅那行相者谓厌下苦粗障欣上净妙离是其观行且修初禅之定以四寻伺观为能离以欲界欲恶不善为所离以喜乐为果谓得彼禅定也二禅以寻伺为所离以内净为能离以喜舍为果三禅以喜为所离以住舍有念正知为能离以身受乐为果四禅以乐苦喜忧为所离以舍念清净为能离以不苦不乐受为果若四空处有静无虑故独受定名以无观故不名为禅其小乘所修禅那者厌生死苦欣上上地断下下地惑求出三界谓断九地八十一品修惑尽故证无学果其权教菩萨所修禅那者谓厌离有为了世幻妄饶益有情欣趣证入其体相名字与小乘大同小异其实教菩萨所修禅那者发三心修五行止观双运定慧均修融通无碍以显中道欣趣证入(以空假中三谛之境为所观之理)然此禅那不先悟理而修故名之为渐即五时施化一代渐教示人所修之禅那耳具如下文(十一半)。

　　［三藏二藏］

　　至相金刚疏云三藏约所诠所诠三故藏即为三即以教就法二藏约所为所为二故藏即为二即以教就机。

　　［修多罗］

　　义翻为契经正翻云线也线能贯华严能持纬此方不贵线称遂存经字具足应云欲底修多罗由梵题无欲底二字故云义翻其圣教贯所诠之义如线之贯华似经之持纬从喻立名名线名经西土风俗多见线华故立名为线此方重于此经典之称遂翻云经也然天竺呼线席经并索圣教皆曰修多罗于是苑公刊定破贤首云经非敌对失今谓此四虽皆曰修多罗非俱敌对其四中经字自是席经正翻应云圣教唯此是敌对而已以圣教有契理契机之义今借义助名更加契字仍借彼经字以自圣教名为契经显是圣教契理契机之经拣非四中持纬之经亦非儒教训法训常之经也翻名显相经论二藏皆有翻名显相之二唯律藏无显相者大钞云翻名中已含止作即毗尼相。

　　［毗奈耶此云调伏］

　　即是正梵语毗尼即讹略又略腻迦与毗尼相对毗尼却是正略腻迦是讹然据大疏略奈耶。

　　［毗尼］

　　或名尸罗此云清凉离热恼因得清凉果故亦名波罗提木叉此云别解脱三业七支各各防非故就因说亦云随顺解脱据果说四种翻名之义各不同此四皆戒律之梵语随义受称唯不言毗腻迦以义求之即毗尼之讹也今钞所注且据东塔也钞意取毗奈耶为正或云所注之误者不体圭山之意也。

　　［阿毗达磨此云对法法有二一胜义法谓即涅槃是善是常故］

　　俱舍云能持自性故名为法若胜义是涅槃二相法通四圣谛是善是常故名胜义即释彼论也(演义第四)。

　　［二法相法通四圣谛注云相者性也状也］

　　四圣谛灭谛是理而皆云法相法者灭谛之相即体相也余三约相即相状也问注云相者性也释云相即体相者何也答下云体性有同有异异者相据于外性主于内体者性相通称也则宽狭不同然今性是体性故名相也问对法藏中所对法唯四谛之境法相之法及涅槃之果胜义之法何太局耶答四谛有生灭无生无量无作不同通大小乘权实等义涅槃通三乘所诠是故对法藏中四谛涅槃摄一切法也。

　　［其能对者皆无漏慧注云俱舍云净慧随行即是净慧相应心心所等］

　　俱舍颂云净慧随行名对法论曰慧谓择法净谓无漏净慧眷属名随行如是总说无漏五蕴名为对法已上即演义用俱舍出对法之体今此多一心字以慧亦心所即别境中一数无漏慧起时必与余心所相应而起谓遍行别境与善十一也言等者等取五蕴是故结云若总说之无漏五蕴名为对法别则正取净慧为对法其五蕴即是随行耳。

　　［伏故注云能胜伏于佗也］

　　胜约能立伏约能破故梁摄论云伏者此法能伏诸说立破二能由正说依止等方便故。

　　圆觉疏钞随文要解卷第三
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第四

　　沙门清远　述

　　［经诠于定律诠于戒论诠于慧］

　　大疏云然此三藏约其所诠略有二门一则(克性)经诠三学律唯戒心二学论唯慧学二则(兼正)三藏之中经正诠定毗尼诠戒论诠于慧兼各通三与清凉玄文同清凉克性约克的所诠体性各诠其一兼含本末之义以谓经诠戒定律唯戒定论唯慧以摄至相之本末故与至相克性义不相违也言兼正者与至相同至相之兼正者经正诠定兼诠戒慧律论亦尔但清凉兼正各为一门谓兼各通三也由至相义具文未备故清凉开之其义无别若贤首起信疏克性各诠于一与至相同约克的能证体性各证一学如经主意于心学虽诠戒慧亦为了心故余二藏亦尔兼正依杂集论经诠三学律唯戒心二学论唯慧学以经宽故具三律论次第狭也约诠旨本末以论亦是至相之义本末门经是本论余二次第为末也盖兼含本末义故经既为本正诠于定兼诠戒慧律正诠戒兼诠于定论唯末故唯诠于慧与至相清凉兼义少殊者以贤首依杂集论释相兼含至相之本末故律反兼定者亦依彼论所释故亦同次文所引摄论之文谓能成办增上戒学增上心学故立毗奈耶藏等贤首清凉不立本末门者文中义各含具故然诸祖不同各有主意乍观虽曰小异细评初不相违也。

　　［增上心学注云心即定也］

　　问三藏所诠谓戒定慧也何特经之所诠云增上心学耶答世亲摄论云能说三学故立素怛缆藏能成办增上戒学增上心学故立毗昙奈耶藏谓具尸罗即无悔等渐次能得三摩地故能成办增上慧学故立阿毗达磨藏标以增上心学释以三摩地故知心者即定心也今钞所注即彼论意是故三藏之中经正诠定者定即心也如来出世说教但为众生显发定心虽诠戒慧亦为了心故云诠于定清凉云经正诠定学者一大藏教皆如来定心所演故义天僧统航海至钱塘南山慧因师承晋水法师因问何故经诠定学邻华严代云从定起而发言言必真当今然之今谓不然从定起而发言乃说经因也经诠定学乃诠旨也安得是同苗从清凉定心所演故诠定学。

　　［疏修多罗摄］

　　钞云此经非余二藏所能摄也。

　　［若约此摄彼藏者亦兼于律论］

　　然二藏不能摄此经者三藏约能诠为门不同此经兼摄彼二者约十二分中修多罗摄之此即义该意在文外。

　　［二藏者一声闻藏二菩萨藏］

　　约所为别故分二藏之异谓以教就机以分之故大小乘相对各分经律论之别大乘三藏者华严般若等为大乘经菩萨戒善戒为大乘律瑜伽智度等为大乘论小乘三藏者四阿含等为经五部律为戒婆娑等为论。

　　［若此摄彼即亦兼之者］

　　约义该也。

　　［据诸经论乘有开合合者统为一乘谓十方佛土中无二无三也］

　　大钞开二云即二藏略钞不言者影略在二藏中故开三者于声闻藏中开出缘觉乘故(二藏中二乘合而不开者理果同故今开而为二者教行别故)开四者加最上乘故开五者除一乘于三乘之上加人乘天乘略钞先五而后四者为以梁论四乘同光宅四乘虽约权实相对料简故开六即无量乘。

　　［注小乘三乘一乘］

　　问今立正法具四乘何故列三宗耶答要见一乘最胜辨权实故通引彼文若论四乘则合小在大中谓合愚法同回心总属权三以对一实耳。

　　［注第三最胜一即为四也］

　　然此中一字或节在上句或节在下句其消释义相苦不相违今谓论具云于此三中第三最胜故名善成立若尔理宜即在上句。

　　［光宅四乘］

　　玄文云临门三车即权教三乘大白牛车即实教大乘临门牛车亦同羊鹿俱不得故(约人就法)并无体故(直就法明)诸子皆索故(明皆无体此明三乘皆是方便)是知三皆虚指以为方便此则前三是三乘后一是一乘无乖教理(言其顺理也其次明其违理云)若唯说法华为实则抑诸般若及诸大乘了义之经(次明会不会之意云)是知昔大亦有权实法华但会昔权故说三皆虚指昔实不滞方便故不会之(难云既许昔三皆权何言抑诸实教释云非不许其四但昔大不分权实故成抑诸实教耳次明会二会三之意云)若约会权归实即是会三为一若破小显大即会二归一(难云为是会三为是会二设尔何失二俱有过若会三归一昔应无实若会二归一昔应无权无权四则乘之义不成无实乃不抑昔时圣教此是光宅难意次明取昔废昔之意云)若开权显实即三是一更无别一若废权立实义说为四如揽三点以成一伊点别非伊伊具三点昔三既别实不兼权今一全兼成四无爽(难云为会昔三而为一邪为会昔三归今之一邪释云具上二义先明会三为一则会取昔三后明会于昔三归今之一以废昔三立今之一若约会取则昔小亦取行是佛因故若约废昔则昔大亦废以其约教虚设果亦虚指故然约教则废三立一约理则开三显一约行则摄三为一约果则会三归一次三互通各通三义废立唯教不通余也三点喻于三乘以成一伊喻为一乘别说三乘三皆是权合三为一故得称实法合云昔三既别实不兼权者合上点别非伊纵昔有实实不兼权今一全兼者今合上伊具三点成四无爽者结成正义三总合为一故成四也其次彰今异昔云)若依昔未显说一切具有如来知见根败之种今并说成则今昔有异(昔所未说而今说之一乘三乘昔权今实睿公云权之为化悟物虽弘于实体不足皆属法华固其宜矣今法华三根声闻皆与授记故言今并说成今昔有异)于文有据义亦极成(已上皆玄文疏钞恐要见始末故具录之)大钞第三云问若约法华已前但是三权若据法华会中乃至涅槃是一实进退推求皆无四义光宅疏主何立四乘答但于一代时教权实相对立有四乘何必同时况法华之前亦有一实谓对一类利根顿说如来藏性真常之理又诸部般若及净名之类皆密约实理弹呵二乘但以机闻各殊不兼权故乃至云今法华三根声闻皆与授记则是开权会权唯是一实法华云妙妙在于此然所归之实即昔实也但以昔未会今会之而为妙矣是则说权说实皆是法华故生公云此经不说则已说则权实双辩谓昔佛说权不言权也故上云方便门闭故知四乘进退皆成但光宅不显出昔因自有一乘实教(法华唯会昔权不会昔实昔实不滞方便故)而乃唯说法华为实则抑诸大乘了义之经斯为阙事也若四乘之义则教理善成山阴定师云况法华下全同清凉彰今异昔之疏钞也但彼引睿公此引生公为特异耳此中不会昔实莫大分明文不云乎所归之实即昔实也不云会昔实归今实注中唯会昔权等句全是清凉之会疏也但彼会不会之意居于前彰今异昔第于后故人便谓清凉前虽会权后亦会实此文彰今异昔第于前会不会之意居于后钞更无余词而不知却如何加诬祖师会实耶又引清凉如上疏钞大义云法华破会义极于此意极分明何涉无稽忘言会实若谓清凉纵之则昔日有实则会于权夺之则实体不足并皆通会昔之权实归今实者是则唯有今日之实更无昔实相对彰异科家谓之彰今异昔可乎应立科之误耶又何于辨吉藏处无夺而通会耶祗由光宅并以昔经属权属会故清凉特列数科而破之今却谓清凉亦是通会昔经何昧之甚耶若谓光宅不分昔实一混会之故成其违清凉分出昔实然后却约实体不足并皆属会故成其顺者是则于昔权实虽分与不分为异一等是会止类五十步与百步虽远近不同一等是走奚必清凉之是而光宅之非乎设若光宅云我正约实体不是总以为权故皆会之清凉之破以燕伐燕何克之有岂清凉若是之薰己斥人哉又引贤首探玄云或闻唯破二乘即谓唯约不定种性或云无二亦无三即云大乘实教亦破或闻不破大乘即谓大乘权教亦存今释有二位一约事破二乘实灭二约教亦会大乘权教许入寂二乘不成佛故但深破二乘即是破三是故破二破三皆不相违也评曰此贤首腾昔解之非若谓会前四教此何不评破实今释下显今释之是也既云破二实灭又云会大乘权教即小始明矣(已上皆定师所述之文耳)议曰玄谈之文义有纵有夺纵之则昔日有实法华不会会者但权权皆属始尔则三车唯属始门若或夺之昔日未曾显说一切具有如来知见纵说涅槃真常之理实体不足皆属法华佥须破会虽有权实尽属三车一乘三乘昔权今实尔则权通三教总判昔经望今一乘权实差别正与教章旨趣相符不然则清凉直与教章相违无由乳合奈何探玄复唯简始小从容两势清凉得之故有纵夺圭山承袭初无有异此之正辙吾宗学者今古同遵苟或二者偏取教章之与光宅异术同非耳定师新意不知其可也第有所疑者圭山云法华之前亦有一实谓对一类否若云是者利根顿说如来藏性真常之理未知此顿是圆觉否若云是者不应言法华之前也以圭山谓此经不属五时故又不应止云对一类利根顿说也(此即渐机之利者为显地言之理护之顿即五时中之顿也)切谓圆觉不在纵夺之数耳况清凉纵夺即不明言此经何属圭山力弘斯典乐兹玄妙不应反指斯经属乎纵夺有志此者去情思之。

　　［大乘与一乘异者法相宗中学人多不信之乃至引二十余部经论证之］

　　折薪云引证法相繁兴作章唯简始教又以法相通终顿引此证不会终顿焚薪力破之贤首自言但以和尚章疏义丰文简学者多难趣入故录微言勒成教义分齐记不言为法相繁兴故也问钞中文势明有此意那曰非耶答据钞有故制等字似蹑法相而说也意则不然意在文中等言不在法相繁兴也又曾不言拣终顿其意但取一居三后权实不同先用梁摄论大外有一一为最胜次申贤首数义分齐文中引二十余部经论证之亦大外有一大乘与一乘之异故知汝宗多不信者学识寡浅耳尔则折薪不得此意。

　　［一乘所摄］

　　大疏有六重初谓一乘钞云此是会三所归之一非三中之一四即光宅四乘开一乘三乘之别结云初及四中一乘所摄问若尔何故今钞云一乘所摄者此是四乘之一乘非通相但一之一乘耶答今钞约权实料简故简对三之一非是通相之一若就前通相一乘不妨是彼一乘所摄然一乘摄此经者既云此是会三所归之一非三中之一则别教明矣第十钞云序及玄谈明言此是别教一乘于此见矣。

　　［注然此别相亦名直说成实论直说语亦名法本谓经为论本初名为后本略为广本也］

　　静法苑公藏部各立两重总别斥于古德总别不分言两重者三藏为总经律论为别经为总律论为别二十二部为总修多罗祇夜等为别修多罗为总祇夜等为别演义三云今谓十二分中修多罗则通十一及于三藏三藏中修多罗名唯通十二不通二藏二藏中有契合义自属十二中修多罗耳问经藏既通十二安得不通律论二藏耶答三藏得名各就能诠为门不同若经藏能通二藏者安分三藏之别乎其十二分虽亦为门不同但约所诠之义谈之耳大疏(三十五)云十二分教各二相(每分二相各通大小乘)唯修多罗或二(总别)或三(总别略)二相者一总相通摄十二分涅槃经云始从如是我闻终至欢喜奉行皆修多罗二别相唯摄十二分中契经杂集论云谓长行缀葺略说所应说义略说所应说义者即略为广本如经云尔时世尊欲显示菩提心功德即略也经一卷半说菩提心功德是广也然修多罗有四种异名一名法本二但名经三名直说四名圣教圣教及经前藏摄中已释法本者隋远法师以五义释之一教为理本二经为论本此二虽在略相中开出契合之义通故即是四名中经与圣教三总为别本四初为后本五略为广本清凉圭山云初二可见次三如次配总别略三相以彼立三修多罗故一总相二别相三本相亦名略相(大钞云异名中法本即当第三相据此则略说所应说义通十二分及通五本其三相后二不违杂集长行中缀葺等言其第三相亦顺成实论直说语言直说语者总相而言名为直说斯则通十二分教皆有此一总相而言者即略说所应说义与法本同也)然彼三相总相不异前别相者就前总相分出十二分十一分所不摄者还复摄在修多罗中名为别相用斯别相望祇夜等为本故故名初为后本本相者于彼别相十二分中初略标举名修多罗后广释者随别名之即前略说所应说义欲显示菩提心等故云略为广本今钞注云然别相亦名直说牒前杂集论别相以释略说所应说义若远法师开别相以成别略二相略相亦名本相其本相同成实论直说并通十二分不同别相十一分不摄也杂集论则以略说所应说义合在别相中问略说相既通十二与总相何别耶答总相则通目于经略相则于十二分中取各各略标举之义若演义(三十一)及大钞取彼成实论直说同彼略说相通十二分言之故指后三本如次配三相若今钞则顺杂集论合在别相中故牒别相以释也。

　　［然此别相亦名直说］

　　者但取彼通相中一分义故虽云直说语亦名法本意在别相以彼二相中别相义局故唯指经为论本等若依演义大钞应改经为论本总为别本以彼取直说法本略相契合之义通故与总相契经同故若依此钞则不必改也以此彼所据别故或云应除去经为论本今谓不必除也以经为论本通别相故或云应须加二具足五本今谓设欲加之止加教为理本则可也总为别本不可加也以彼总为别本虽属略相祖师以契合之义通故亦通总相所以法本与上亦名为经同别今钞唯论别相恐文相紊乱所以不着总为别本及五本耳辨疑误云应除去亦名法本下十八字然又不可也以义连上成论七字故安可除之又四种异名中法本直说无别故。

　　［六自说者不因请故］

　　依此钞只一相若大疏还有二相一为令知而请法故如金刚菩萨列十地名即无问自说二为令所化法殷重故无问而说钞云如阿弥陀经等。

　　［就别相中此经直说法门即广云云］

　　亦合略相于别相之中故云就别相等。

　　［权实对辨］

　　豫华藏立三种权实一互望权实二诠真权实二究竟权实且初互望权实者谓依教章乘教开合中小乘为始教之方便遂立此名意云始教望前为实望后为权然凡言权实者实则有实果故今始教云实还有实果否且诸祖止就菩萨藏中分于权实或前四俱权或唯简始小初无大小对分之权实二诠真权实者谓依觉钞第七后三教皆诠真成一心而立然实教可云诠真权教安受此名三究竟权实者谓依清凉云前四因中即有至果皆无而立然究竟实教可以受称究竟权教义亦难成前四皆为方便以方便非究竟故辨疑误云此科所述初明开合次于开中明五教后明判摄而但科云权实对辨者止科得始终二教三宗对辨耳但是清凉藏教所摄中一门之义此乃以别为总备引清凉大疏意欲与彼相同乃至云应云约教摄或云别明所摄则不妨于中对辨权实意在实教摄此经耳评曰此从清凉亦依贤首教门权实中来正约合后三为实以简始小之义清凉亦依贤首显教分齐定权实中来其权实对辨与三宗对辨皆收一代圣教罄无尽岂曰立名之句哉见禅源诠不心疑也今圭山之意欲明权实教中实教摄此经先辨权实后明摄属何不可乎然今三宗但约始终对辨者盖后三教并属性宗且以终教简异空相以分权实其显圆不言可知耳。

　　［龙树之释大品］

　　龙树别传云梵语那伽阿周那此云龙树以树下生身龙宫成道故以为名释论云龙阿周那阿周那或云阿顺那此云树慈恩翻为猛并非敌对正翻龙即那伽之唐言智者大师云树为生身龙为法身即别传之意若义净三藏云阿离耶曷树那此云龙猛或云龙胜据此则树亦略梵语耳奘三藏西国传云正云龙猛讹云龙树宗致义记云近问日照三藏云西国俗说前代有猛状之人名阿顺那翻为猛者但指彼人非正译其名又西国有树名阿顺那在彼树下生故因以为名翻为树者亦指彼树非正翻名虽俱无正翻就义指事树得人失以树下生身龙宫悟道故云龙树此颇合别传今从首然此菩萨道出四角逢缘不少值业良多嗅药不爽于[金*四]铢览文匪逆于本末(释论自云位起毛头三角乃起十信三贤位登初地)即吾宗第二祖师亦为天台空宗禅宗之祖师论释大品般若而不分教。

　　［无著之解金刚］

　　梵云阿僧伽此云无著初得小乘空观意犹未安因入日光定上升兜率咨问弥勒为说大乘观还阎浮提如教思惟即得悟既得空观因此得名于兜率请问弥勒金刚经义弥勒授与八十行偈却将转授天亲天亲造论三卷以二十七疑消释经文然佛意多含经有出生涌泉之义无著尔后复于弥勒意外造论二卷作一十八住科判经文皆不判教问下文云若龙树之判四门无著之扶五性何谓不分耶答无著解金刚不分教释法相而扶五性其义易见唯龙树释大品前后分不分之意难明辨疑误云龙树直释经文不别开章判教故云不分随文释义中不妨分于四门今取前意下文取彼后意或云此据序正二分不判教故下文云分教者据彼流通分中判四门之异故若臻师通赞云龙树遇大品佛对机不分故不分之遇机当分佛自分之故分四门之异者四门者空有亦有亦无非有非无谓空有两亦双非辨疑误又云前纵后夺意云纵之以前五义不可分故引龙树为证夺之得少失多故须分教亦引龙树四门为证评曰辨疑误二义中宁取前义若后义则但见能引所证分不分之义未见龙树前后不同之意然则前义与通赞校之宁取通赞耳。

　　［东夏］

　　孔安国云美服彩彰曰华大国曰夏清凉云泰洛为华亦云华夏今云东夏者以对西域故又书云尹兹东夏即中国之名也。

　　［僧肇之解净名］

　　本传云京兆人才识慧解率由天纵善通三藏力究一乘即罗什高弟关中四圣之一也造宝藏论宗本义物不迁不真空般若无知涅槃等论呈什什称誉之笺注净名昭灼圆顿未始判教翻经睿并参证证法华授记品云天见人天见天什曰此与四城义同而在过质睿曰将非人天交接两得相见什甚奇之疏解思益文义超迈众皆推仰。

　　［或开宗料简］

　　大钞次有成上离字一句对前或一味不分成上合字此钞从略亦无乖于大旨。

　　［生公之立四轮］

　　本传云龙光寺竺道生从长安什公受业因说阐提成佛义旧学以为邪说机愤滋甚遂显大众摈而遣之生于四众中正容誓曰若我所说反于经者请于现身即表厉疾若与实相不违背者显舍寿时踞师子床言竟拂衣而去后涅槃大本至于南京与生说合诸僧惭疾追而信服此师立四轮教一善净法轮谓始说一善乃至四空令去三涂之秽即人天乘二方便净法轮谓以无漏道品得二涅槃即二乘三真实法轮谓破三之伪成一之美即法华四无余法轮谓会归之谈常住妙旨即涅槃。

　　［诸德见开有失则合见合有失则开矣］

　　问开合俱有失者贤首何故分教耶答贤首会通古德离合之得失况分别则得多失少故不妨分之问分既得多失少今家分教宁免少失耶答得多失少是亦纵之若夺之则虚己求宗离之合无施不可何失之有哉况今家立教开合自在故出于得失之表耳。

　　［周易云天下殊途一致而百虑］

　　然此文与彼相反者理本一味故钞顺疏文故彼则虽同而异此则虽异而同。

　　［九流百氏大道宁差］

　　一儒家者流盖出于司徒助仁君顺阴阳明教化者也游文于六经之中留意于仁义之际祖述尧舜宪章文武宗师仲尼也于道最为其高六经亦云六艺谓乐诗礼书春秋易二道家者流盖出于史宦历记成败存亡祸福古今之道然后知秉要执本清虚以自守卑弱以自持此君人南面之术也合于尧之克攘(音让)此其所长也及放者为之则欲绝礼乐弃仁义独任清虚也三阴阳家者流盖出于羲和之宦敬顺昊天历象日月星辰敬授民时舍人事而任于鬼神四法家者流盖出于理宦信赏必罚以辅礼制易曰先王以明罚饰法此其所长也及刻者为之去仁爱专任刑法而欲致治至于残害至亲伤恩溥厚五名家者流盖出于礼宦古者名位不同礼亦异数孔子曰必也正名乎名不正则言不顺言不顺则事不成言欲为政必先正其名此其所长也及謷者为之则苟钩鈲析乱而已譥(［土］钓反训讦也)六墨家者流盖出于清庙之守茅屋采椽是以贵俭顺四时而行是以非命此其所长也及蔽者为之见俭之利因以非体推兼爱之意而不知别亲疏七纵横家者流盖出于行人之宦诵诗三百使于四方不能颛对言其当权事制宜受命而不受辞此其所长也及邪人为之则上诈谖(许违切)而乖其信八杂家者流盖出于议宦兼儒墨合名法百家者之说无不贯此其所长也及荡者为之则漫羡而无所归心九农家者流盖出农稷之宦播百谷劝耕桑以足衣食此其所长也及鄙者为之以为无所事圣王欲使君臣并耕悖上下之序十小说家者流盖出于稗宦街谈巷语道听涂说者之所造也孔子曰虽小道必有可观者焉致远恐泥是以君子弗为也诸子十家其可观者九家而已(意不取小说家流见西汉艺文志)。

　　［体外无权权即是实］

　　法华前所说三乘名证自果是体外之权法华说三乘无实果证三即是一故云体外无权谓伊外无点点即伊也。

　　［三草二木］

　　小草即人天乘经云或处人天转轮圣王梵释诸王是小药草中草即二乘经云知无漏法解得涅槃起六神通及得三明独处山林常行禅定得缘觉证是中药草上草即菩萨乘经云求世尊处我当作佛行精进定是上药草此通说大乘为上于中以登地已上慈阴义广复加二树七地已前即小树经云为诸佛子专心佛道常行慈悲自知作佛决定无疑是名小树八地已上为大树经云安住神通转不退轮度无量亿百千众生如是菩萨名为大树。

　　［一相一味之法］

　　佛平等说如一味雨。

　　［所谓解脱相离相灭相究竟涅槃常寂灭相终归于空等］

　　文有五句前四句显四德后一句显一性解脱即我德脱二障得自在故离相即乐德离变易苦故灭相即净德灭智障故寂灭相即常德离生灭喧动故。

　　［如经说一无常等］

　　文有六义乃含多意。

　　［或云生灭代谢故云无常］

　　此则因缘生灭是无常也即小乘中意亦通人天乘。

　　［或云无彼真常故名为无常］

　　有本无真字此中多却大钞演义皆无若不加真字其义通于真妄若加真字其义反局断然不可加此有二义一依他法上无彼遍计常(无彼无相之妄常)亦无彼圆成常(无彼有相之真常)故云无彼常故名为无常即始教中意二亦依佗法上约染分同遍计净分圆成故云无彼常故名为无常染分同遍计可见净分同圆成者依他净分无性即是圆成实性故云无彼依佗净分常此通实教中意。

　　［或云不生不灭名无常］

　　大经疏(二十七)云若依中边论约三性说则初后二性不生不灭是无常义钞(二十五)云初后者偏计无可生灭故圆成体常湛然故谓体常湛然名不生不灭是无常义如次文远公所释即终教义以论约圆成实性释圆成义故远公释净名多用中边论意意取圆成实性释不生不灭是无义故云实相理穷名为毕竟(净名云毕竟不生不灭是无常义)体寂无为名不生不灭是彼无常真实性故名无常义生公释云(亦释净名)无常者以事验之终苟有灭始无然乎始若果然则生非定生不定生灭孰定哉生灭既其不定真体复何所在哉推此无在之理是诸法实义实以不生不灭为义岂非无常之所存乎故云不生不灭是无常义此则正就生灭推之即无生灭耳又云无常者乃明常之为无则所以无无常也故不生灭是无常义(此以常为无常前义谁生灭即不生灭皆实义也)又彼疏云庵提遮经说不生不灭是无常义生灭却是常义等钞释云此意正显性相交彻二义相成生灭相尽无常即常故不生不灭是无常义随缘变易常即无常则生灭是常义也又性即相故不生不灭是无常义相即性故生灭是常义互夺则双非互成则双立评曰今唯不生不灭是无常义耳又肇公释净名云小乘观法以生灭为无常大乘之士以不生不灭为无常名同而幽致殊绝矣耳道虚彻故非常情之所能测妙得其旨其唯净名乎遣常故言无常非谓有无常无常常无故云不生不灭是无常义(彼钞更引大乘法师释以不顺净名意故此不引)或即无法可常绝待真理无彼对待可常故名无常是故真门随顺但具非常无常之言念耳今遮可常故名无常亦可无法可常者约真望俗俗谛门中无有一法可谓常者(初即顿教义次则通相真俗相望)。

　　［或云真如一法随染净缘转变不常故名无常］

　　即终教义。

　　［或云无常者对常以说无常非常非无常以为中道等］

　　此即双非显中亦顿教义而言等者等取圆教中义如演义云若华严宗一切法趣无常无常摄法无遗义理无尽方真如常总取收诸义以为一致皆定此宗一义所收也评曰即此一无常自含五教摄乎多义故云随一一文众解不同如何定分邪。

　　［生灭四谛］

　　大疏(二十)云性相云何逼迫名苦即有漏色心增长名集即业烦恼寂静名灭即涅槃出离名道谓止观等此约相说通大小乘智论云小乘三是有相灭是无相大乘四谛皆是无相钞(十九)云并上句释名下句出体。

　　［无生四谛］

　　大经疏云涅槃云解苦无苦名苦圣谛谓达四缘生故空则超筌悟旨成大又涅槃云凡夫有苦而无谛二乘有苦有谛而无真实菩萨无苦有谛而有实谓若苦即谛三途之苦岂即谛耶二乘虽审知之而不达法空不见真实钞云云何言无生四谛从缘无性即是空故名之为无非断无也诸菩萨人以达缘生故解苦无苦等名为无生。

　　［无量四谛］

　　大经疏云又二乘虽知苦相不知无量相故此经云苦有无量相非诸声闻缘觉所知瑜伽说苦有一百一十如此经说有四百千亿名义然虽彰名异即表义殊以名必召实故是无量四谛义也。

　　［无作四谛］

　　大经疏云又究此四非唯但空便为真实今了阴入皆如无苦可舍无明尘劳即是菩提无集可断生死即涅槃无灭可证边邪皆中正无道可修无苦无集即无世间无灭无道即无出世间不取不舍同一实谛钞云简上无生但显空义便为真实正是所宗前云即空今云即如故知别矣疏问云佛所说法多门何以唯陈四谛答以名虽在小义通大小事理具足谓苦集是世间因果所知所断无改易故灭道是苦世间因果所证所修事决定故钞云名虽在小者以经中多言为求声闻者说四谛故义通大小者即生灭无生等此四位有其二或名有作无作或名有量无量有作有量是小乘无作无量是大乘事理具足者三是事灭谛是理十二因缘但事而无理以彼名广事略事亦不具但有苦集而无灭道故六波罗蜜但显出世故有道灭无苦集故广释四圣谛名义具如彼疏又台宗四义通四教在今教大钞(五)涅槃说十二因缘之法四类所观大钞(四)云问四生六道性类虽殊十二有支等无优劣如何上说或异或同答万法皆空无非真性迷真执倒有十二支支分权齐悟由根器根器既别设教宁同欲使指南即唯佛性注云涅槃四类人皆观十二因缘所证深浅者由教机俱有深浅故又云唯涅槃四类之意唯专俱舍义信解修习者即得二乘菩提依唯识者得菩萨菩提依华严者即得佛菩提也钞(十七)云言悟由根器者明设教令其观察所化机异故设教有殊注引涅槃经证成深浅之证本随深浅之教欲使等者谓据实理唯是佛性都无十二故涅槃经云十二因缘即是佛性又疏云净名经云深入缘起断诸邪见乃至云如是十种逆顺观诸缘起钞云六识缘起是小乘所解俱舍论小乘缘生义是也八识缘起大乘法相宗所解唯识论摄大乘论法相缘生义是也法性缘起即华严法性缘生义是十地论说此等诸论皆天亲所造(唯识本颂是天亲造长行非天亲)评曰今云下智观十二因缘得声闻缘觉菩提者即俱舍谓观六识缘起是也其次观八识法相缘起法性缘起如次得菩萨佛菩提者准故唯识华严可知问圣教常谈谛缘度三声闻缘觉菩萨所修之别今何言声闻观十二因缘菩萨亦然耶答行愿钞云声闻部行有三种声闻三者一声闻声闻因果同故本求声闻亦观四谛于最后身值佛成果故二缘觉声闻因是缘觉果成声闻谓昔求缘觉观十二因缘于最后身值佛为说十二因缘依声悟故三菩萨声闻因是菩萨果成声闻故部行亦有三种一缘觉缘觉因果同故谓本求缘觉于最后身不值佛自藉现事因缘得道故二声闻缘觉因是声闻果成缘觉谓先求声闻悟得初果未现涅槃人天七返生死满已值佛世藉现事缘觉得道果故三菩萨缘觉因是菩萨果成缘觉故今钞云声闻观十二因缘者乃缘觉声闻。

　　［又如中论偈云因缘所生法乃至有四宗人解之不同］

　　此偈天台四教之下所说不同演义四云既言因缘所生那得即空假名者有为空虚弱势不独立假众缘成赖缘故假非施权之假亦是中道义者离断常故名为中道非佛性中道若作此解者虽三句皆空尚不成即空何况即假即中此生灭四谛中义也或云因缘所生法不须破灭体即是空而不得即假即中设作假中皆顺入空何者诸法皆即空无主我故假亦即空假施设故中亦即空离断常二边故此三翻语异但顺入空退非二乘折法进非别圆乃是三兽渡河之意耳或谓即空即假即中三种逦迤各各有异三种皆空者无生故空(此云无生故空演义四云无主故空应彼刀笔误也)虚设故空无边故空三种皆假者名字故假皆中者中机中实故谓空名中者约真谛故假名中者就机设化不住化不化故中名中者约一实谛之中道故此得别失圆或谓即空即假即中虽三一而三不相妨碍三种皆空者言思道断故三种皆假者但有名字故三种皆中者即是实相故但以空为名即具假中悟空即悟假中余亦如是是知随闻一法起种种解圆机受教无教不圆偏机受教圆亦偏矣既随一一文异解何须分判不同。

　　［如大钞中说］

　　今钞指于彼彼却指在补阙卷中或要改大钞字为补阙字然此例颇多不必改也。

　　［攻乎异端斯害也］

　　矣即助语今钞正顺论语正文。

　　［疏即后魏流支］

　　即北朝元魏拣异曹魏故云后也姓拓䟦都云中至孝文时迁都洛阳改姓元氏故云元魏菩提流支此云觉希北印土人魏宣武朝至洛阳为译经匠异术颇众备如本传。

　　［疏姚秦罗什］

　　凡秦有四一大秦姓嬴名政二前秦姓符名坚三后秦姓姚名苌四西秦即乞伏秦今云姚秦姚苌之子名兴都于长安罗什具云鸠摩罗什此云童寿本印度人父以聪敏见称龟兹王闻名以女妻之生什什居胎日母增辨慧七岁出家日诵千偈义旨亦通年九岁与外道论义辨挫其邪母生什已亦即出家得第三果符坚以太子史奏云有星现外国当有大德智人入辅中国既闻西域有罗什襄阳有道安遂遣将军吕光率兵伐龟兹什与光同来在道数言应变光尽用之光归至凉州闻坚为姚苌所害即据西凉苌虚心请什光不许东入苌率子兴亦请什留不得入关中至姚兴灭光什方入长安秦主敕僧睿等八百沙门咨受什旨凡译经论九十八部晋书云什尝讲经于草堂寺君臣及大德沙门千有余人肃容观听什下座谓兴曰有二小儿登吾肩欲障须女人召宫人进之因生二子兴又谓什曰大师聪明超悟天下莫二可寝法种少嗣遂以妓女十人逼令爱之尔后什不住僧房别立廨舍诸僧多效之什乃聚针盈钵引诸僧谓曰若能见效食此乃可畜室因举以进针与常食不别诸僧愧服乃止焉南山感通传云宣律师问天神曰什师有别室事人颇疑之天神答曰此非悠悠者之所议今什师位居三贤耳。

　　［无私普应］

　　玄文用思字谓无念也今用私字谓无私用耳。

　　［各得圆音一义耳注互行则俱非会之则是一义耳］

　　圆音有十经约十喻(大䟽五十一)一劫尽唱声喻(喻第六无主宰音)二响声随缘喻(喻第五无生灭音)三天鼓开觉喻(喻第九无断绝音)四天女妙声喻(喻第三随根信解音经云善口天女一声之中与百千种乐而共相应佛音亦尔于一音中出无量声随众生心各生意解钞五十三引净名次偈云佛以一音演说法众生各各随所解评曰此亦佛音具异之义演义四指流支同此一义)五梵声及众喻(喻第四化不失时音)六众水一味喻(喻第八无邪曲音经云譬如众水皆同一味随器异故水有差别水无念虑亦无分别佛音亦尔示一切解脱味随根差别评曰此即异自在机罗什得此一义)七降雨滋荣喻(喻第二随其心荣音)八渐降成就喻(喻第十无变易音)九降霔难思喻(喻第七甚深音一音具多音故)十遍降种种喻(喻第一普遍无量音亦云随类音经云娑竭大龙王出大雷音普遍无量音同天女龙女歌音等钞引净名偈云佛以一音演说法众生随类各得解评曰此即佛音具异流支得此一义)疏有三一叙昔二辨违三会通钞(五十三云)昔有三解一云诸佛无有色声犹空谷无声随呼发响约佛言之无音是一约机言之众音非一故云一圆音二云就佛言之实有色声其音遍满但无五音四声无异曲故名为一音无不遍故名为圆音犹如长风随其众窍声有多种故净名云佛以一音演说法众生随类各得解(私曰即罗什异自在机)三云如来于语业之中演出一切众生言音令彼各闻己语非是唯发一音但以语业同故名为一音所发多故名为圆音如舍支声尚多音齐发况如来耶(私曰此即流支佛音其异)二辨违者上来三解偏取皆失第一无形无声非一音义故但随他音非自音故第二唯是一语无多音故一不即多岂成圆音第三虽但是多又无一故若语业同一切众生岂一音耶故并非也(即此圭山云互行则俱非谓齐楚俱失也)三会通者上但责偏不谓全失合上三义方是圆音之义耳谓多即一一即多若多不即一则非一音一不即多即非圆音镕融无碍即是圆音十中三义(初即十中无生灭［生灭］音第二喻次即无邪曲音当第六喻后即普遍音当第十会喻即圭山云会之则是一义耳)钞又云净名有三偈一云佛以一音演说法众生随类各得解皆谓世尊同其语斯则神力不共法释曰此即词无碍解二云佛以一音演说法众生各各随所解普得受行获其利斯则神力不共法释曰此即法无碍解三云佛以一音演说法或有恐畏或欢喜或生厌离或断疑斯则神力不共法释曰此即义无碍解(此之三偈疏云宝积经偈云净名宝积长者子偈)然清凉以三辨释此三偈不以此分异自在机佛音具异以初偈于第十喻下注之以偈于第四喻下注之此之二喻皆佛音具异之义即知二偈流支双用义无别耳五十三钞引初偈证罗什玄文则用次偈亦知罗什双用二偈而圆音之义异说多矣或云罗什止得后偈流支亦具异自在机双得二偈或云教章标流支之一音用罗什之义释相此乃标人不举法举法不标人或云贤首教章探玄二处明文清凉止玄文一处应玄文传写之误今谓若玄文之错岂圭峰广略疏钞俱错耶亦不可云圭峰因循玄文也圭峰岂不见教章探玄直如此华严第十喻娑竭罗大龙王出大雷音普遍无量音同天女歌音等(玄文钞又指同第四喻善口天)罗什云异自在机者同第六喻众水同皆一味随器异故等(上并清凉疏钞配释)教章唯叙流支立一音教释相却用罗什之义止引初偈者良以贤首不辨顺违据圆音通相言之且举一人而已清凉既辨顺违以二师建立虽曰大同不无小异佛音具异异自在机各得圆音一义而与之若偏责之则俱非也故知不可以所引之偈或彼二师之立义矣。

　　［疏一理虽一味诠诠有浅深故］

　　理本一味者如虚空不可割般若心经疏云理乃常圆即此理不可分也今以门户窗牖中所见之异故分之分教不分理诠既有浅深之异岂不分权实者哉。

　　［一音但是教本］

　　夺之二家所立但是教本非即是教是故今疏用在不分中纵之各得圆音一义故清凉用在立教中。

　　［教方在机不分不同］

　　方字误也大钞是乃字以彼为正。

　　［一雨亦就佛说］

　　一雨就喻而言前云一雨普滋以一雨夺三草二木今不折一雨令异而取草木差别之义以分教四十年前未显真实问四十年前岂无真实耶答法华已前非无真实以虽说一乘含在大乘中不直显说故清凉云实体不足皆属法华破会即斯义也。

　　［佛有三语］

　　一随自意语二随他意语三随自他意语既有三语今分后二不分初一如大般若。

　　［明空理则文显明觉性则文隐等］

　　般若明空非不显性但不明言显示故名文隐言等者诸显性之经非不明空理之文隐然据佛说既有隐显今就显说以分教何为而不可。

　　［不说方便为真实］

　　说字误也大钞云不执以彼为正。

　　［开方便门］

　　演义云有二义一于一佛乘分别说三名之为开即初施权故信解品末云随诸众生宿世善根又知成就未成就者种种筹量分别知已于一乘道随宜说三等是也二开者开除开发故第四经云此经开方便门示真实相斯则说为方便名为之开。

　　［疏王之密语］

　　此正翻前众解不同义全取事别之义以对于前谓洗时食时食已欲游显然事别故。

　　［先陀婆］

　　即山名此云盐器水马一名四实于此山中出好盐器水马将处目事是故四种同名。

　　［先陀婆若王洗时索先陀婆即便奉水］

　　初标中盐在初者以苦空无常无我而为其次如常所明喻中以水盐器马为次依此则无常苦空无我为次合法中以无常苦无我空为次者前三是劣三修故此但引证演义(四)释云以水方圆任器是无常故盐是味故苦器当其空有器之用故马由人策不自在故善解大王四种密语语同事别故云密语若约法说者于生死无常等中显真常乐我净故云密也然此只在空正解脱中显耳。

　　［有四无常］

　　此下法合四法皆云无常者经以无常为总句故苦等皆称无常也清凉所释亦以无常为总句集玄决释皆云若分相门苦等不同若摄相门无常为主统摄诸义悉成无常如来涅槃即无常合前水如来入大涅槃表无常故正法当灭即苦合前盐有法依之而修则离苦正法既灭无法依修则是苦也众僧破坏即无我合前马僧即众和合义破坏则五蕴失和合义五蕴和合则有我五蕴坏则我无所依故无我上三合无常苦无我劣三修法此三属生死故劣尔后合空以是正解脱故正解脱是具净非颠倒故空者是正解脱即空合前器(此中不引不动等文者但为合法演义具引者于此空中兼欲密显四动权行故在境名德在心名行以是观行故)次云。

　　［如来说正解脱无二十五有(无我)乃至是正解脱则名为空］

　　(遮无我密显真我)演义连次前文云亦名不动谓不动者是解脱中无有苦故是故不动(遮苦密显真乐)是正解脱为无有相谓无相者无有色声香味触等故名无相(遮不净密显真净)是正解脱常不变易是解脱中无有无常热恼变易云云(遮无常密显真常)已上并明于空是正解脱中空无我苦不净及无常即常故故一生中明有四义并以器喻此空中四义遮无常苦无我不净于生死无常等中密显真常等以对前文大王四种密语彰权四行(无常苦无我不净)显胜三修法此钞从略故具彰其妙有即合为马(以第四空中诸义合前第三器以为真空此义佛性为妙有者有即空之有当真谛常亦当无我法中有真我如马由策故调顺)显是真常亦应具说我净乐等以含在次前正解脱中谓不动是乐无相是净无变易热恼即是常马又是我义即此彰实四行。

　　［如解深密立三时不同解节金光明立三轮之异］

　　解深密经与解节经二经同本但二译之别解深密立三时解节经立三轮以轮就时以时释轮遂成一揆(大周目录云解节经一卷见深密第四一品十纸真谛所译目为解节者谓解于义节即解深密义也流支译云深密解脱经唐奘译云解深密经求那跋陀译言解脱了义经有二卷上四译同本)教章云玄奘法师依解深密金光明经立三种教以此推之解节经即是解深密经明矣又据宗致义记云深密说三轮义与三时及金光明三轮全同。

　　［金光明立三轮之异］

　　者此经有三译此即真谛所译七卷中业障灭品文谓转照持法三轮也然教章云玄奘法师依解深密经金光明经立三种教释相则全用真谛三轮之义贤首既不辨顺违二家立教义相大同但通叙而已其所依之经亦通相指之故慈恩释彼二师名双用二经清凉既辩顺违则云唐三藏依深密经云三时真谛依光明经立三轮及乎释义三时三轮互通之但指所宗之经各有所归耳又玄文叙武丘岌法师三种教谓有相教无相教常住教指云大同奘三藏三时亦大同真谛三轮故知三时三轮大分是同故互得用之问教章三处明文指唐三藏三时同真谛三轮到于终教清凉叙西域中指彼三时始教何耶答教章据彼所依之经所立三种之大分后于探玄据彼释义并辟之于始教之下故清凉因循贤首也今钞为叙佛自分教故具引二经以明之而三时三轮以人取之则不妨异故。

　　［涅槃自分半满］

　　演义云半满之言显在小大密意复有以权为半以实为满则大乘中有半满矣亦犹缘觉声闻开之有异则成二乘合之有同总称为小权实亦尔开之有异权可称半合之大同故并称满是则实教唯满小乘唯半权大乘者亦满亦半谓约所说法以立也。

　　［又约五味之差别皆佛分也］

　　涅槃经第十四卷南本十三云无垢藏王菩萨问佛云如佛所说诸佛菩萨所可成就功德智慧无量无边百千万亿实不可说我意犹谓故不如是大乘经典何以故因是大乘方等经力故能出生诸佛世尊阿耨菩提佛言如汝所说是诸大乘方等经典虽复成就无量功德欲比是经不可为喻譬如从牛出乳从乳出酪从酪出生酥从生酥出熟酥从熟酥出醍醐醍醐是上若有服者众病皆除佛亦如是从佛出十二部经从十二部经出修多罗从修多罗出方等经从方等经出般若波罗蜜从般若波罗蜜出大涅槃犹如醍醐醍醐者喻于佛性佛性即是如来以是义故说言如来所有功德无量无边不可称计泽州远公以佛合牛约应身佛十二部经合乳即小乘经修多罗合酪即大乘相教(自酪以后四俱大乘)方等合生酥即大乘空教般若醍醐合涅槃即法华南水诸师以十二部合乳为有教(即小乘)修多罗合酪即空教方等合生酪即抑扬教般若合熟酥即同归教醍醐合涅槃即常住教天台以十二部合乳即华严修多罗合酪即阿含方等合生酥即方等般若合熟酥即般若醍醐合涅槃即法华然上诸说多约经文义多不顺如远公以方等为空教复以般若为般若又是何教南中复以般若为般若以涅槃为法华天台以修多罗为小乘还以般若为般若以涅槃为法华若清凉释云佛自拣此经异小乘今牛出乳是大乘教耳若尔何成五味谓十二部经辨所说教出修多罗者十二分教出生契理合机之义故修多罗出方等者由契理故显正理广拣为方等故从方等出般若者依理生智故般若出涅槃者以智契理成极果故故云涅槃犹如醍醐醍醐喻于佛性即是如来文理昭然何须屈曲今谓无垢藏意唯推功归本果从教生如来述成其推功之义醍醐最上功本由乳如来至极功归于教涅槃即是如来如来即是菩提故说教为佛本何用强分小大法报别耶(具如演义十六)。

　　［若无著之扶五性及与三时］

　　显扬论二十云(即无著造)云何种性五种差别五种道理答一切世界差别可得故无根有性不应理故乃至唯现在世非般若涅槃法不应理故五性者一菩萨性二缘觉性三声闻性四不定性若于三行随一修行未至本位尔时立定种性五无性即阿阐提若于三行全未修行尔时立于无有种性。

　　［扶三时］

　　者深密三时也。

　　［龙树之判四门共与不共皆拣权实有取有舍即菩萨亦分也］

　　智论开空有两亦双非四门释相通妨已具前文(当卷)。

　　［疏开则得多失少］

　　以五八相对而纵之故作是说开纵有失失亦少矣故钞云双结离合而舍合从离言舍合从离者合既失多开既失少故今开之又夺之则但能虚己求宗开之何失之有哉。

　　［昙无谶三藏判半满教］

　　亦云牟谶亦云摩谶此云法丰中印土人六岁出家日诵万言初学小乘后遇白头禅师教以大乘十旬交诤方悟大旨遂得树皮涅槃经本因专大乘谶明解咒术西域号为大神咒师以北凉沮(七余)渠蒙逊玄始元年至姑臧赍涅槃经前分十卷并菩萨戒止于传舍蒙逊闻谶名厚遇请译以玄始三年起译至十年译大般涅槃等经二十三部初译涅槃品数未足更至于阗得经中分复还姑臧译之后又遣使于阗寻得后分续译为三十三卷复以咒术袪疫鬼去境逊益加敬至义和三年二月谶固辞请西行更寻涅槃经后分逊忿其欲去密图害之伪以资粮发遣厚赐宝货临发之日谶乃流涕谓众曰谶业对将至众圣所不能救矣以本有心誓义不容停既发逊果遣刺客于路害之春秋四十九然玄谈云西秦昙牟谶三藏立半满二教即声闻菩萨二藏今大疏亦承用若据会解广引文证时北凉遣世子兴国为前验伐西秦后为吐谷浑所破兴国国遂为乱军所杀逊大怒谓事佛无应即斥沙门谶谏乃止又魏虏托䟦寿闻谶道术遣使迎请逊既事谶不忍听去魏复遣使云若不遣谶即便加兵逊终不与据此则谶始终只在北凉不在西秦明矣评曰清凉必有所据岂伪妄事迹乎。

　　［泽州远法师亦判半满教］

　　即大隋远法师名慧远姓李氏炖煌人述地持疏五卷华严疏七卷涅槃疏十卷维摩胜鬘等皆有所述又制华严十地十卷疏讫梦登须弥四顾周望唯海水又见佛像色身紫金在宝树下北首而卧体有尘埃初见敬礼后以衣拂周遍光净觉知所撰文疏颇有顺化之益今云判半满若大钞云彼涅槃疏立声闻菩萨二藏然后会云亦同半满若教章探玄唯指彼立渐顿二教玄文亦云立渐顿二教然后会之谓不出半满二教然大略是同义无差别也。

　　［唐初印公判屈曲平道二教］

　　教章云敏公立此二教若探玄云江南印敏二师立屈曲平道二教则知二师建立是同故互举之耳今钞则云一释迦屈曲教随机说故即涅槃法华等经是也二舍那平道教称性说故即华严是也兰盆疏云释迦化身说随机权教舍那真身说究竟实教与此大略相似然外宗讳之如法华涅槃皆释迦化身所说岂得立为权教耶答祖师云且顺印敏二师立教通相之意也后连半满辩顺违云前且对小显大(半满)后则约佛化仪(屈曲平道)但满及屈曲阙分权实了不了余亦有理谓半字小乘平道一乘义无殊也故知且顺彼师故作是说焉可执为定量又亦可且据法华先说三乘故通相指之问法华属三车耶答否也文在三乘意在一乘后破三显一故然则圆觉了义之经是舍那所说犹不可同日而语也若会解五云圆觉虽云本末无遮顿开演涅槃虽空不空等一时顿演只是屈曲并属同教评曰法华涅槃既属同教已显屈曲中自有了义明矣同教一乘非是权故问圆觉多云属会会解云同教一乘者毕竟何属耶答圭峰云是会三所归之一摄此经尚非能会之一岂属所会之三耶。

　　［齐梁晋宋之间南中诸师同判三种教］

　　谓顿渐不定天台云南朝即京江之南以此四代皆都建康而曰南朝顿渐二教约佛化时分说非约所诠之理有顿渐三不定者不定是成顿说又不定是三时五时先小后大渐次而说。

　　［始自鹿苑终于鹤林三时五时名为渐教］

　　三时者注云一有二空三不空不有中道之教五时者注云于三时之后加同归常住之二辨疑误云既标齐梁晋宋之间南中诸师同判三教初顿二渐三不定第二渐中分五时据南中诸师有二五时刘虬云初人天二有三空四同归五常住又慧观师亦有五时若约三时岌法师初有次空三常住虽清凉谓大同唐奘师及真谛三轮然以常住为第三故云大同亦非有空中道为次有空中道之三时即奘师所立又属唐时今指南中不应直指奘师三时注之若前后泛说三时不妨作此说此中正叙南中便以奘师三时铭之似乎小滥评曰今谓不然凡言五时有四种之别此即今家五时常所指用谓戒贤三时之后加二以为五时者是也(已见三中)然此三教不辨违者前二大同前二师故又总在次文违妨诸德中故随遇上根即顿诠一真觉性常住之理问依此所指顿诠一真觉性等圆觉即逐机顿门矣何故下文本末无遮顿演说指作化仪耶答顿有三势一化仪顿有二一最初顿说华严一乘后渐说三乘故二大同光统前后说空不空为渐同时说空不空为顿演义指如涅槃经说依此则化仪顿亦通终顿二化法顿即华严经佛初成道称性说故此唯华严圆教前四皆化法渐演义云约化法言之顿中化法不异渐中俱名为渐则知前四并是化法之渐三逐机顿不局三时五时随遇上根凡夫顿诠觉性故此唯第四顿教即圆觉胜鬘等经清凉有此三势分之若取同顿同实非即圆通义华严亦有一分逐机之义见禅源诠又禅源诠唯指华严为化仪顿今化仪者本末同时演故注。

　　［注六年便说央堀乃至圆觉皆此类也］

　　清凉云成道六年内说央堀那得专于先小后大为遮此难故立不定次云别有一经而明佛性常住即胜鬘等为不定若大疏云别有一经而明常住圆顿之理即胜鬘圆觉次云又亦有大先于小经即央堀等在小乘之前或曰今注既云六年说央堀及如来藏经皆明大乘深理乃至胜鬘圆觉皆此类也即合圆觉在六年中故知此经不出五时说也今谓结云皆此类者但显皆明大乘深理不定之类耳圆觉若六年内说岂得彼二处指在前后耶又于大先于小经之下注云央堀者可见唯央堀在其六年内说耳苟曰不然五时都不开圆觉斯言应虚说耶。

　　［天台大师立藏通别圆四教］

　　然此即化法四教又有化仪四教谓顿渐秘密不定顿教通圆别二教余三通四教以华严兼别故故云华严顿中之圆法华渐中之圆渐顿之仪二经则异圆教化法二经不殊止就化仪论又詺圆教亦名顿教故云华严是顿顿法华是渐顿此约化法大师本意如是荆溪却云法华非顿非渐双收华严与诸渐教人云过头台教见演义(五)然只依前说吾宗未必肯受况又他说一人斥南中诸师云若不加不定则招难尤多虽加不定犹有妨难故今钞结云上来诸德判教皆互有阙略或有违妨故未可全依然上诸师德行僧传备陈只如智者大师灵山听法忆在于斯抑扬圣教建立差殊殊途同归理无别也。

　　［疏今依贤首大师统收为五］

　　本传云释法藏者梵语达多藏字贤首梵云䟦陀罗室利帝赐别疏国一法师今钞云谥号贤首大师恐后追谥以字首师之号俗姓康氏本康居国人高曾蝉联为彼国相祖自康居来朝庇身辇下孝讳谥皇朝赠左侍中母氏梦吞日光而孕年甫十七游太白山闻云华寺俨法师讲华严经投为上足至泻瓶之受纳以芥投针之因缘名播招提誉流震极属荣国夫人奄捐馆舍未易齐衰至咸享元年藏年二十八则天圣后广树福田大开讲座䇿名宫禁落发道场住太原寺证圣年中奉敕与于阗国三藏实叉难陀译华严经神龙年中又与于林光殿译大宝积经惟圣之所归依惟皇之所回向爰受论旨为菩萨戒师太子上皇脱屣万机褰衣四海亦受菩萨戒因行菩萨心法师粪扫其衣禅悦其食前后讲华严经三十余遍楞伽密严经起信论菩萨戒经凡十部为之义疏阐其源流如千灯光明自不隔碍如一音演说各随类信解延载元年于云华寺讲华严至十地品感香风四合五云凝空后于佛授记寺译新经毕讲至华藏海震动之说感六种震地又感天华糁空光明口出先天元年十一月十四日终大荐福寺春秋七十其年十一月二十四日葬于神知原华严寺南帝念若惊圣情如失赠鸿胪卿赠绢一千二百疋朝序饰终威仪导引莫不备具其余神为异十科备于崔致远传中师判五教谓小始终顿圆然兹五教草创云华周流贤首取文义大备故以为名亦犹天台四教草创衡岳周流智者取教义圆备此之谓也然至相搜玄唯渐顿圆三教至孔目问答从渐开三五教方立贤首用仁含容为务叙十家之判教不辩顺违五教正义既申诸家是非可见春秋之法褒贬存焉清凉普学力究诸宗备叙二十余家广辨顺违之理辞辟刊定褒贬前贤择善而从贤首可尚用大功至正之道继华严圆顿之宗前无古人后无来者亦犹孟轲之用智辞而辟之杨墨之道息矣孔子之道着焉。

　　［疏一小乘教］

　　至相始立为愚法二乘教如新译华严云(即贞元经清凉有贞元疏今云新经䟽者是)阿陀那识行相微细究竟无边唯佛能知愚法声闻亦不能觉密严经亦同此说教章承之亦有此称此约褒贬拣显立名褒者既言愚法以显不愚于人空贬者拣异始教分解法空故云愚法至于探玄但云小乘教意谓望上大乘教小对立拣贬亦彰清凉圭峰承之本传云于天台四教加于顿教以成五教玄文亦云大同天台但加顿教然亦大概言之所立稍异如天台云藏教者依法华经云不得亲近小乘三藏学者依此立名藏教然既云不得亲近小乘三藏学者明知自有大乘三藏以此立名岂不滥耶故苑公刊定以四失破之一滥涉大乘失二大无三藏失等故清凉救云三藏虽通大小为对外道旧医之特立三藏教故以大乘虽有三藏并融拂故亦犹五尘皆色而色独得总名故智论独以三藏詺于小乘又况小乘亦有修大乘行者如三十四心断结成真佛等故不名小乘而名藏教亦有理在问若尔今家何不依之却立小乘教耶答瓜田不纳履清凉纵之故作是说若夺之如探云虽有修大乘行者所入涅槃与二乘无别又教章云小乘中三始别终同以俱罗汉既俱小乘之异名曰小乘即无所滥是故真云小乘更加愚法二字拣异通大之小耳然此小乘教亦得云始教即渐教之始大钞云小乘亦可名为渐之始教等。

　　［二大乘始教］

　　大乘二字贯下终教。

　　［三终教］

　　对上大乘之始今是大乘之终也。

　　圆觉疏钞随文要解卷第四
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第五

　　沙门凊远　述

　　［四一乘顿教］

　　泛论五教唯第五圆教得名一乘是故教章探玄等概将中间三教并作三乘但云顿教今加一乘者或云疏主欲彰经胜故然则其义可得而闻乎乃云取合后三之义故云一乘顿教尔则终教亦然欲彰经胜斯言何设乎今谓约顿渐以分故顿教为一疏主云由终教有在缠出缠之异顿教净觉心体无出入之殊一向称真同于真界特加一乘之名又天台顿教约佛化仪及时分说非约所诠之理亦不约上根凡夫始终离相直造一乘故不能收南北宗禅门及二十余部顿经斯为关事不有此门逗机不足于是今家特立顿教然有二义一经中一向辨于真性说离相之义既属顿教如诸部般若等所谈二别为一类离念上根凡夫顿显绝言之理性成佛即诸佛顿经佛自判也经云是经名为顿教大乘顿机众生从此开悟正收禅门见性成佛之宗初义则对三乘机显于真性夺之纵之或三或一次义则独菩萨法是以祖云顿教一乘又云真如门唯有清净解脱者生灭门备有三类众生尔则圭峰所判得非当乎问诸祖何不如是明言判邪答既不兼弘致于顿教则通相而说圭峰力弘斯典详究竟真如理之所归当然矣而大疏亦云大乘顿教者盖常谈亦二疏互彰耳。

　　［一一教中所诠法义］

　　教章云就法分教教类有五若就法义如下别辨言就法分教者约一代能诠教法分之为五广引教证故别作一门其一一教下所诠义别义相别作一门故云如下别辨约能所诠异分为二门也言所诠义者清凉云法约自体义约差别如云色法分十一色为义此约相望互为法义说今云法义如下别辨者即能诠教法之义耳若探玄玄文则云以义分教教类有五只作一门即就一一教下以所诠之义辨之以所诠之义显能诠之浅深故云以义分教也今广略疏亦作一门。

　　［邪正不分真妄混滥］

　　大钞云邪正不分对外道真妄混滥对凡夫。

　　［色法有十一注云五根五境及无表色］

　　别而言之唯眼根所取者为色通而言之六根所取者皆名为色今就通言分三种之别一有见有对色即眼处之色于中复分三种一显色即青黄赤白于中差别之色又有八种谓云烟尘雾影光明暗二形色八种长短方圆高下正不正又有余师说空一显色谓以青等形显二色析至极少亦名极迥色已上共二十一三有表色谓行住坐卧屈伸取舍二无见有对色即耳鼻舌身四处之色谓声香味触声有八种一有执受大种为因(内四大有情所发之声)二无执受大种为因(即风林河所发之声)三因执受不执受执大种声(击鼓吹角等声)可意不可意俱相违邪教正教又杂集有三一共成声(令在可意等三也)二圣言量谓见言见等含在正教中非圣言量谓见言不见等含在邪教中香有四种谓好香恶香等香差别香味有六种谓甘酸咸辛苦淡触有十二谓四大种为四滑性涩性重性轻性暖泠饥饱三无见无对色即法处之色谓无表色无表色者演义五十六云杂集论第一云法界处所摄略有五种(十八界中法处之色故云法界)谓极略色(大钞十三云是定心了见细色谓以观慧假想析至邻虚名为极微亦云极略)极迥色(离余碍触之色则光影等折至极微又即空一所显也)受所引色(因教因师领受在意等)遍计所起色(三性中意识遍计境从此生名所记之境为所起也)定自在所生色(解脱静虑所行之境色从彼起故)评曰大乘法处之色具此五种小乘唯得五中三与五也如天亲五蕴论云云何无表色有谓有表业(即前受所引色)及三摩地(即前定自在所生色)颂曰乱心无心等随流净不净大种所造性此说无表释曰此无表虽以色业为法如有表唯业而非表业令他了知故名无表(此释总名)言乱心者谓此余心无心者谓入无想及灭尽定等言随流者显示不乱有心相似相续说名随流善与不善名净不净为简诸得相似相续是故复言大种所造言此说无表者略说无表业及定自在所生善不善色名为无表(上即释相)然有多类具如大钞(十九)。

　　［心法唯有一意识也］

　　下文云虽云六识但是一意识于根中应用故名六也俱舍云心意识体一释云集起故名心思量故名意了别故识乃至三名所诠义虽有异而体是一。

　　［比于大乘欠二十五］

　　于大乘百法中阙二十五谓心法唯一(阙七)心所法唯四十六(阙五)不相应行中唯十四(阙十)无为唯三(阙三)故成七十五今家所据俱舍台宗不止七十五法以彼约婆沙论故藏教亦通大故今即萨婆多部彼即经部也。

　　［疏但说人空不明法空］

　　旧云人执亦名生执过由不及新云我执今应云我空疏从其旧称故名人空天台义师补注引阿含经无是老死(法空)无谁老死(人空)证小乘双有二空云他宗明小乘只有生空者请读此文然今家云不明法空者谓意不分明显了说法空故又就多分说之故云但说人空不明法空如智论云小乘弟子钝根为说生空又起信论云计我见者依二乘钝根但说人无我亦就多分义说耳。

　　［疏唯依六识三毒建立染净根本］

　　应云六识三毒善法建立染净根本今不言善法者异说有四或云七十五法中三毒属不定法通善恶故华严第九地中三毒通善不善故不善三毒即凡夫所起善三毒谓爱乐善法为贪憎厌世间为瞋分别有无为痴或云三毒不起即是善法此为净根本或云钞云若以善法熏心修道即得解脱故名染净根本疏中顺起染故不善法钞中补之既加若以二字二字明知义令有之或云钞云小乘计现在在色心为所熏三毒为能熏故造业受报生死不绝演义约三藏义大钞承用初小乘经部师计依顺正理论以现在色心为染净因意云如大乘以第八为所熏故二三毒为因义如大乘以三毒为能熏故如阿含经云以三毒因缘故出三毒三合取二义有能所熏方流净故今此疏中略于色字但用所熏六识能熏三毒以成流转色法非本故非生死根本就多分说彼论既以色心为染净因故言染净根本今但取三毒能熏起染以顺小乘之所计故略不善法耳问彼论何故加色字耶答彼论通以根境识十八界为染净因故(根境即色)评曰七十五法中贪瞋虽属不定痴属大烦恼九地中约大乘贬之今就当教故初义不成若以持犯言之三毒不起但是止恶善法熏心乃是作善止作二持通大小乘故如七地经说云求佛之心为贪厌世为瞋取空著有为痴此善三毒正起八地尽习起十地尽使性佛地方尽然彼以非小乘之义耳又大乘善十一中但无贪瞋痴即是善若小乘善十中唯无贪瞋是善痴则不然故次义不成第三可取(第四近宗)。

　　［疏未尽法源故多诤论］

　　或云十八及本二皆从大乘未尽大乘法源故多诤论或云于七十法决择未明故云未尽法源或云未得法空故云未尽法源今谓前科云辨所诠今科云结不了钞释云只由所诠事理未尽故(事即七十五事相法决择未明故未尽理即法空之理不依赖耶唯依六识即理未尽此正释未尽法源谓事理未尽者是也)于彼当宗自有二十部诤论(此正释故多诤论)二十部诤论宗计不同南山戒集时选云五百人即窟内迦叶上座部余不在数名为大众即窟外部谓上座大众创分结集之初故文殊问经云根本二部是也又宗轮论云于第二百年大众部中流出三部谓一说部说出世部鸡胤部次第二百年从大众部复出一部谓多闻部次第二百年从大众部复出一部谓说假部次二百年满从大众部复出三部谓制多山部西山住部北山住部(本末共九部)二上座部从三百年初迦多衍尼子出家盛弘一味法少说经律说既乖部旨遂分为两部谓雪山部(本即上座部后移于雪山)萨婆多(即一切有部造阿毗昙等论即俱舍论之本宗上座部之诤论蜂起至于分宗自衍尼子之始耳)次三百年从一切有部复出一部谓犊子部次三百年从犊子部复出四部谓法上部贤胄部正量部山部次三百年从一切有部复出一部谓化地部三百年从化地部复出一部谓法藏部次二百年从一切有部复出一部谓饮光部次四百年从一切部有复出一部谓经量部(本末成十一部)并前大众九部共二十部。

　　［就佛意即通就言教即隐］

　　大钞云释疑疑云教是佛说何以不了故此释云就佛说有之时无是即空之幻有即真理之随缘故云通然以随机故名言之中即含隐而说也。

　　［故宗习之者随言执理随相执体］

　　理即义理大钞云十地论遮云随声取义有五过失谓不正信退勇猛诳他谤佛轻法。

　　［随相执体］

　　如注。

　　［注干城］

　　初日出时见城门楼阁宫殿行人出入日转时则灭但可眼见而无实事。

　　［疏始教者亦名分教以深密第二第三时教同许定性无性俱不成佛故今合之总为一教］

　　以深密下正出合彼二三时为一教之义相二三时既同许定性无性俱不成佛皆未尽大乘法理即大乘之初门合为始教既同许定性无性俱不成佛亦名分教(上依疏释)若演义云言未尽理者第二时但明于空空即初门第三时定有三乘隐于一极故初教名并从深密二三时以得故法鼓经以空为始以不空为终若两第三时既不明空何得名初以未显一极故特由此义加分教名故云有不成佛故名为分问若依演义分教分唯就第三时得今疏何云分教亦双从二三时而得耶答演义为贤首通伏难故作是说也当知此处义有通有别若约通义二三时俱名始教亦俱名分教如上所出疏文之意是也若约别义第二时空义即始教第三时五性三乘即分教如演义说若对智光三时亦可深密二三时并是分教如圭峰起信疏以智光三时但说诸法皆空未尽大乘法理为始教以深密二三时但说一切法相有不成佛为分教问彼第二时说有一向成相宗以谓大过唯菩萨机言教阙故摄生狭故若尔今家何谓同许定性无性俱不成佛耶答相宗意许俱不成以第三破第二约遍计密说第三依圆成实说以此推之故知同许又况说一向成者是相宗意非深密本文彼经判第二时说空也(大钞四)问彼第二时说但说空者何故今疏云二三时同许定性无性俱不成佛耶答钞云深密判二三时教皆说五性其中定性无性以无佛性故毕竟不成佛果又探玄始同终别三始终俱别三双指深密二三时以彼第二时但破遍计不破依他故知即是五性三乘无差别论疏第二时亦作三乘以彼第二时即是般若不妨说诸法空不妨说三乘五性会解引探玄证第二时三乘五性义然彼文云深密第二者即深密经第二卷此是第三时经文非第二时也此义不成问何以教章分教等中以第二时为始教第三时为终教耶答彼第三时教以有照空以显中道双持空有名持法轮三时次第总摄一代渐经三轮义宽收经亦广故当渐门三教若克所宗但是境空心有五性三乘有不成佛究其所归本非终教经含多义用有不同问戒贤第二时与智光第三时同耶答俱说诸法皆空祖师皆指般若但戒贤第二时但空遍计集破六识若智光第三时心境俱空亦破八识若两则不无浅深之异问今疏始教能诠唯举深密二三时所诠唯说有百法钞云以说相多性少故言法相宗若两不收智光三时之义耶答若能诠则影在深密第二时以说诸法皆空皆未尽大乘法理并属始教故若所诠则疏钞既唯说百法止论相宗不收空宗之义以空宗诸法皆空故唯说就相宗通相说耳问何不正名分教亦名始教耶答始教对终教以立若正名分教应对下满教有妨后二教故问何以演义五云名为分教亦名始教耶答彼释终教中成佛对前教不成佛故先言分也非正释始教义相耳。

　　［法门］

　　肇公云言为世则谓之法众圣所游谓之门。

　　［本事分中略录名数］

　　慈恩云即瑜伽本事分良以彼论文广义丰寻波计源辄难晓悟乃甄集宗要成斯邪论广文委嘱他部略论抑不繁词故云略录表诠呼召称之曰名有所度量称之为数。

　　［少说法性］

　　相宗相多性少性宗性多相少空宗非性非相此止三句或谓亦可作四句小乘教多性少后三教说法性即法相数是也然庄严圣教无适不可但小乘性少之句恐难作耳。

　　［色有十一］

　　五根五境可知法处所摄色如前所释。

　　［心法有八］

　　八识各别出体故。

　　［心所有五十一不相应行有二十四］

　　前色心即五蕴之初后此二即五蕴之中三谓色心分位也心分五蕴摄九十四法唯不摄六无为慈恩颂云色摄十一全受想各当一七十三行摄八王识蕴收无为非积聚故非蕴门摄华严盘节具释。

　　［疏故少诤论］

　　明二空之理决释分明故少诤论虽明二空唯约八识未极一心犹有十明师之异。

　　［成立唯识之论但十师之殊］

　　天亲菩萨说唯识三十本颂而有之十解释一护法二德慧即宗慧之师三安慧四亲胜天亲同时五难陀六净月七火辨亦天亲同时八胜友九胜子十智月后三论师并护法门人然上十师各造论十卷后奘三藏翻译之次慈恩法师恐后人取舍诤竞殷勤启请合诸师义译成十卷名成唯识论而护法理长处多故但云护法造。

　　［疏终教者亦名实教］

　　演义五云亦对第二教二义由前定性二乘及一阐提皆不成佛故名为分亦名为始今既尽理所以名终立实教名双对前二非唯说空复有中道妙有故称实理既非分成亦名称实问实教应对于权还可始教亦名权教否答权教之名通中间三教故不可以始教犹称问实教亦通后三何得第三犹受实教之称耶答对前教定性无性皆不成佛未尽大乘法理此教既非分成以称实理故名实教又对前教唯说于空未说中道此教既说中道妙有故称实理实名之为实后之二教虽不立是名不妨是实例如初地名为见道初照理故犹受此名非为后地不见道也以始教中无实果故问应终教有实果耶答约称实理与前始教对论故究竟言之实果唯在圆教所谓前四因中则有至果皆无。

　　［大小乘法相所诠义于源则略枝派则广］

　　源宗非一真心源乃是根源派字大钞是流字虽二字皆通然诸处多曰枝流。

　　［学者遍寻三类本末俱通方解教理］

　　三类二字节在上句本末之言即起信五重本末谓寻究三类旨趣约法生起五重本末俱能通晓方解教理又文义有平亦三本之与末俱通方解教理有将三类二字节在下句谓三类本末者误也然起信五重本末者一一心为本源二依一心开真如生灭二门三依生灭门明觉不觉二义四依不觉生三细(三细者一业相即赖耶自体分二转相即见分三现相即相分)五依现生六粗(一智相二相续相三执取四计名五起业相六业系苦相人天唯齐业报小乘齐后四粗法相极于三细)问大乘本末俱略中间广何故前云大小乘法相于源则略枝流则广耶答前乃通相而说若克的指归本末俱略而中间广又中间望于本亦属末故大钞作四句云大乘法相末广本略终教本广末略顿教非本非末圆教全本全末小乘末广而本略末广谓起业业系本略谓执取计名即我执法相宗本末俱略而中间广本略谓第八识三细乃至所依根本则略末略谓起业受报中间广谓六识中我法二执烦恼所知二障甚广即智相等四粗三细乃至所依根本法相极于三细未谈一真心源故云乃至所依根本。

　　［真如门乃至一真心源］

　　凡云乃至是超简之辞今云乃至无可超简乃是超简其义法性所说本广而末略本广谓起信则于始本二觉三大及真如门一真心源开章广辨末略谓于六粗障执之义唯略说其起业报但列之而已都之解释。

　　［五蕴即空空即法性又云三世五蕴法云云］

　　又字大钞作文字以此四句证五蕴空义以文字为正。

　　［起信智度宝性等三论］

　　大钞无三字然若有三字着等字等字宽含大钞为正。

　　［且略结始终束之为渐以对第四顿教之殊］

　　约历位无位以分渐顿之殊如疏结云上二教并依地位渐次修成总名为渐然顿渐总有二义初就诸经所诠行位差别等相为渐就诸经不立地位一向辨真性处为顿如教章探玄大疏此疏等说二以三时五时始自阿含终于法华涅槃通名为渐以圆觉等二十余部别为一类离念之机不属三时五时说者为顿如禅源诠及今疏多明此义虽有二义皆合始终二教为渐以对顿教之殊。

　　［疏谓法相破相法性］

　　钞复开始终两教自有三宗以摄尽一期渐教法相宗即慈恩所宗破相宗或曰无相宗或云空宗即竺汰等宗二皆渐中始教法性通于顿渐渐即终教正为能拣顿如后说。

　　［疏注而传习者皆认法性之经成立自宗之义］

　　正叙此方末计传习若叙西域唯性相二宗清凉圭山并科智光为性宗即能拣非妄认也若就此方料拣则三宗不同智光方属所拣性为能拣拣彼二宗但是前二若相宗所宗即深密等经瑜伽等论空宗所宗即般若等经中观等论。

　　［而传习者皆妄认法性之经成立自宗之义］

　　问何故玄文辨顺违中不拣智光圭山却拣耶答清凉为法相繁兴唯拣法相圭山兼为此方末计二宗双拣问既二宗俱拣何故亦科智光为性宗耶答先以性拣相智光亦能拣虽在此方料拣带彼源流故亦是纵之若夺之亦属所拣。

　　［疏法性注云通于顿渐］

　　在禅源诠唯通第四顿教在此疏直通圆教能拣中指经华严俱在其中问法性既通后三教何故唯将终教以拣二宗耶答终教从前始教中来有所滥故特为能拣以显优劣顿教不从三来无所滥故又渐中之终以为能拣足显圆顿之深玄耳。

　　［谓若不许容有二宗之外有法性宗者］

　　容字误也有本云空有二宗既上有许字不当用容字耳问性相二宗既出彼方盖言西土也此方料拣则性宗之外别有空相二宗彼空宗者从何而出耶答从性宗分出问前立教中深密第二时即是般若此彼相宗还便是前第二时否答破相宗所宗之经便是前第二时经非别有经也故今钞云其破相宗所依经自是第二时空教般若等。

　　［密意方便破相不了之教］

　　禅源诠云意在显性语乃破相意不形于言故言密意也。

　　［除圆顿称性教外自有三宗］

　　于如来藏缘起宗中自有渐顿二教祇将渐对拣权始故云除圆顿称性教外自有三宗乃除后圆教顿教也是以引贤首五宗以证真空无相宗唯识法相宗外自有如来藏缘起宗居于二乘之后尘外金刚疏亦有三乘如来藏缘起宗具终顿且以终教为能拣此问只约三乘对拣不论五宗不必唯推顿教于圆融具德宗中也如引法相繁兴作章十义拣权三乘之外别有一乘但取一居三后此问亦尔但取性居空相之后以显二宗之外自有法性宗耳问或云合顿归圆故但除一教还可得否答大钞六云然圆与顿若约究竟真实性德出体则同未圆不名为顿故若约名义及教门施设则别谓顿则约时竖说圆则约法横说不妨有顿而非圆如不妨初地顿断二障分别种子未断俱生故又不妨圆而非顿如信华严宗中所显一切众生全同佛德一向发心学之更不习权教小教此名闻圆法起圆信然性迟钝习之多时渐渐方解故非是顿由是判顿圆不同也评曰若约前义顿即圆故名为圆顿唯除一教若约后义顿圆不同除于二教然则除二随说皆得不碍渐中自有三宗钞云复开始终两教自有三宗此之谓也问能拣即终教还是一乘否答清凉云能拣十义即此经中同教圭峰云即华严中同教岂非一乘耶盖取合后三教以拣于权后三皆实名一乘宗开二成同别若贤首探玄于中间三教共教三乘约存三泯二开成两教始教存三为三乘终顿泯三属一为同教一乘故分四中同教有此两势如同教答问云四中同教一乘或从生出或从一出又清凉同顿同实亦分四耳佛法中宗计有其五一随相法执宗二真空无相宗三唯识法相宗四如来藏缘起宗五圆融具德宗尘外法师金刚疏亦立大乘三宗今流行疏无之应有广疏。

　　［疏三乘一乘］

　　今疏先三后一乘者约敌对破上故大疏及玄文先一乘后三乘者以一乘为胜故彼初二相对释后八相蹑释其释义并以相先性后与此不别。

　　［疏三乘注性五故也］

　　问三乘者既性有五如何乘唯有三答阐提唯人天善根而成熟之无运载义故不立乘不定性由性不定故亦不立乘。

　　［疏初小次一不了］

　　问前云深密二三时俱是三乘今何以云第二时是一乘耶答前据深密经今据戒贤指为性宗故。

　　［疏一乘注性一故也］

　　性一故乘一若有二性容有两乘也。

　　［疏初小次三不了后唯一乘为了］

　　此约智光三时此方料拣是始教何以故云是一乘答难在此方料拣带彼源流故约妙智经等一乘义说不约空宗也如引法华为证理亦可知矣亦是三宗对法相三时之说耳。

　　［法华云十方佛土中唯有一乘法无二亦无三除佛方便说］

　　演义释云上三句正立第四句释疑言无二亦无三者古有多说大乘法师云二即第二三即第三菩萨乘胜故为第一此即生公意未尽其旨生公云二者第二乘三者第三乘亦应无第一第一不乖所以大故不无之既无二三一亦去矣意云今日一乘深有玄致所以称所以大所以大者义理深也昔三乘中大据未融余二则立为权若约悲智万行不乖今日之一故云不乖所以大故不无之言既无二三一亦去者二三既不立大岂独存以临门牛车亦同羊鹿俱不得故并无体故诸子皆索故是知三皆空指以为方便若天台慧公谓无二者无有声闻缘觉二乘无三者总无昔三乘以皆非实故宗说不同任情去取若望经宗但云一实故云唯有一乘而大乘法师以谓唯有菩萨乘耳。

　　［注云有三乘但是方便之言］

　　正释下问疑云若唯有一昔何况三又华严经云或有国中说一乘或二或三或四五如是乃至无量乘故今释云若以如来方便则多少皆得十方国土及昔说三乃是方便非是实也。

　　［其实为一乘］

　　清凉释云此偈明佛开权终归一乘故云其实为一乘。

　　［入楞伽说二乘无实涅槃］

　　流支所译十卷者楞伽此云不可往入楞伽王城故云入也共引彼二四七三卷经文皆说二乘无实涅槃明知定无趣寂望其当分谓是无余涅槃以大乘望之但是深入三昧沈空多时假言涅槃以引劣器。

　　［但是三昧力故］

　　者经云味着三昧乐安住无漏界无有究竟趣亦复不退还乃至譬如昏醉人酒消然后觉即性宗说彼后必回心故起信七种回心中要是人无余涅槃然后回心相宗谓入无余涅槃永不回心也。

　　［涅槃经云佛性者名为一乘］

　　第二十七经云佛性者名为一乘以是义故一切众生悉有佛性一切众生实有一乘以无明覆故不能自见师子吼者名决定说决定说言一切众生皆有佛性凡是有心定当作佛即二十七经师子吼品。

　　［涅槃皆为一性也］

　　为字误也若疏中用唯字以疏为正。

　　［结喻世尊所化弟子］

　　喻字误应作会字此即化城喻品云十六王子于八万四千劫为四部众广说分别妙法华经一一皆度六百万亿那由他恒河沙等众生示教利喜今释迦即第十六王子故云尔时所化无量恒河沙众生等指现在诸比丘未来声闻及余国所度者即第十六王与所化之众自于所得功德生灭度想乃至余国作佛唯以佛乘而得得度此破趣寂既无趣寂则无定性二乘二乘既无一乘义亦已显矣引彼经四文破之此即初一余国大钞四云有云随举娑婆之外一国即是若天台云方便有余土也彼依智论所立四种国土一凡圣杂居土二方便有余土三实报无障碍土四常寂光土外救曰(相宗学人)余国信入者是变化权声闻非趣寂者得引之破趣之义耶答今破之曰此有二失一权必化实无实化谁则汝有化无别用无别用之失也若有不定性声闻故菩萨化为声闻诱令回心此则化而有益今汝宗中定性决不回心何用化为既无所化之机能化无用二者岂不谈于一类怯弱众生耶彼闻佛道长远心生怯弱且趣寂灭若知一灭永沈则不敢趣灭今见从灭得起此怯弱人便即趣寂却后得起汝宗一灭不起便成谈彼已具足佛道修六度行。

　　［菩萨与记］

　　即不轻品说过去世佛令不轻与记。

　　［汝等皆当作佛］

　　者示诸众生皆有佛性故利涉法师不许此义云何昔时菩萨预记今日会上声闻即诸弘法菩萨谓药王等当与记也(演义之安国法师)今释曰论主昔为例例于今后今古道同故今有人语诸众生言汝心即是佛性悟心修心定当作佛即同彼事非谓往昔常不轻与如今人授记良由执己所宗致令不晓论意而乃拒而不信故知五性宗人天亲化亦不得况余人乎。

　　［增上慢声闻］

　　慢有七种谓慢我慢过慢慢过慢增上慢卑劣慢邪慢称量自他比校同德名之为慢恃我凌他名我慢与他齐等谓己胜他名过慢他胜谓己胜名慢过慢未得谓得名增上慢虽知下劣反顾自矜名卑劣慢下毁经像名为邪慢大钞云声闻有四一决定声闻二增上慢声闻三退菩提心声闻四应化声闻应化声闻退菩提心声闻如来与记决定增上慢二种声闻根未熟故菩萨与记此中通破定性无性也身子二万亿佛所已曾教化又四大声闻自陈舍父逃逝明己先化第三周中引大通智胜佛所曾已广化皆是退已再发心者名退菩提心声闻富楼那内秘菩萨行外现声闻身阿难方便为侍者罗睺罗密行皆应化声闻根未熟故既云根未熟则知他日必熟决定回心非定性也大乘法师云合言不熟译者误大钞弹云不可以未字不顺己宗便判论文之错。

　　［菩萨与授菩萨记者］

　　或云宜改云与授菩提记今谓此脱字也宜依演义彼五末云菩萨与授记菩萨授记者楞伽经何以说五性前引涅槃第九无定五性故有此疑若相宗引大庄严论及瑜伽论说有二种一时边二毕竟言时边者梵语迦罗按多此云暂时无圆寂法此又有二一者阐迦此云乐欲谓乐欲住生死故虽有大乘种性而增上邪见焚烧一切善根二者阿阐提迦此云无欲谓不乐欲入涅槃故即悲增菩萨常愿度生生界若尽方入涅槃二毕竟者梵语阿颠底迦此云毕竟谓毕竟无解脱因故即无种性人评曰前二即时边约时以言谓暂时无圆寂法者正同楞伽二种演义云彼之所引证无性义今释其所引还成有性非无性也何者以彼经言非焚烧一切善根者常不入涅槃则有入义也此意则明楞伽焚烧善根者后必入大悲菩萨常不入非实不入也。

　　［谤菩萨藏］

　　即此所引庄严瑜伽谓虽有大乘种性之人也然则既云虽有大乘种性故知二论同楞伽非毕竟无也故云彼宗所引不晓经意。

　　［摄论］

　　正名摄大乘论即无著菩萨造释此论有多家一无性菩萨释论即名无性摄论二世亲释论有十卷唐三藏译名世亲释论三梁朝真谛译亦世亲释论十五卷名梁摄论今云摄论即本论释论即梁论若大钞即云梁论第八云然彼论成立正法以一乘居三乘之后以一破三故知三乘不了也。

　　［已说当说］

　　已说注般若深密之类问他宗将华严亦在已说之数莫不及法华耶答大钞通伏难云设将已说该着华严若彼法华亦为易信始成正觉便说一极上根所受不对昔权故。

　　［秘要之藏］

　　正注云云乃至云云乃至似觉重繁今谓云云言秘要之藏有如云之义也乃至即超简文云不可分布妄授与人诸佛世尊之所守护。

　　［注昔经虽妙犹滞三乘］

　　滞字之误大钞即带字昔经即法华已前诸部般若等经带权说实曾未明言说唯一实今既破三唯明一极故多嫉怨涅槃虽明一极法华已破三故便易信受良以破三显三显一法华如刈获涅槃如拾穟故涅槃经三十六云昔于灵山说法华经八千声闻得授记别如秋收冬藏更无所为即其义耳。

　　［注今果有保执五性三乘不信唯一经文验矣］

　　问今见人间讲赞讽诵书写之处闻者莫不敬信佛言难信莫是错耶答大钞云见闻赞诵生毁谤者千中无一二敢如此者佛言难信者定是不信一切众生及三乘贤圣皆同一味如来知见为疑谤矣若保执三乘五性不信一者深为不可也。

　　［疏唯心妄］

　　妄之一字性宗贬之若彼自宗不言是妄若约缘虑此通八识心若约集起唯第八心注八识亦约通说钞注现行第八名异熟识等唯约第八义说。

　　［谓此心识从惑业生］

　　业是有支习气惑是我执习气识种识即生灭识当体是也种即名言习气有为法各别亲种作有为法各别因。

　　［钞注以现在第八名异熟识］

　　在字误大钞行字为正。

　　［异熟识］

　　者约现行果为名以因通善恶(十善十恶)果招无记所感总报之身即第八识中相分谓一切有漏可记别之法为因能感第八无记之果因果种别故名为异任运酬因故名为熟果异因熟故云异熟(有漏有记善恶为因有漏无记为果无漏善非此名也)。

　　［注熏习成种招此识果酬引业故］

　　以过去烦恼及业熏习于识成种故招此果。

　　［引业］

　　亦名总业如持五戒招得人身约喻如缋像图形其第六识酬满业从异熟起名异熟生不名异熟有间断故满业亦名别报业如人之妍媸长短约喻如顿众彩俱舍云一业引一生多业能圆满缋像先图形然后填众彩然其引业能造之恶要是第六意识所起(第六识心是能造业是所造)而其满业能造之思从五识起。

　　［注唯识偈云由诸业习气二取习气俱前异熟已尽复生余异熟］

　　唯识论云既唯是识何有有情生死相续彼颂答云由诸业等由诸业者福非福不动即有满善不善思业此虽才起无间即灭无义能招当异熟果而熏本识起自功能也习气者即此功能说为习气是业气分熏习所成如是习气展转相续至成就时招异熟果此即有支习气。

　　［二取］

　　者即相分见分或名色为二或心王心所为二或本末为二习气者彼所熏发亲能生彼本识上功能名二习气即是我执名言二种习气取我我所及取名言而熏习故俱者谓业种二取种俱是疏亲互相助义业招生显故偈先说也前异熟已尽者前前生业异熟果复生余异熟者后后生业异熟果受用尽时复别能生余异熟果也上依大钞所注释之若略钞七云能取所取为二取彼释云能取者即心所法谓能贪妄心所取者即所贪财色等能信善心等例之。

　　［依生灭识种建立生死及涅槃因］

　　与前小乘依六识三毒建立染净义同但此是法相大乘依第八生灭识耳故注云依识生死即是染义转识成智即是净义故摄论第一云无始时来一切法等依由此有诸趣及涅槃证得见演义(二十一)。

　　［八识之心通如来藏］

　　性宗虽云八识前七但是第八差别功能无别体即故是本觉真心。

　　［疏真如凝然注八识生灭故非随缘］

　　既业惑辨生明知真如不变故唯识论释真如云真谓真实显非虚妄如谓如常表无变易性宗则真者体无伪妄如者性无改异然相宗云真实者但是不虚妄未能指出真如心体心体是有法真实是宗法若不指真如为心体即阙前陈也(彼宗以有法为前陈)是故相宗真如唯凝然不变无随缘义性宗则具不变随缘二义若大疏(二十二)云唯识论等亦说真如是识体性但后释者定言不变失于随缘过归后辈耳钞(二十一)云唯识论云此诸法胜义亦即是真如常如其性故即唯识实性释曰既用真如为识体性明知天亲亦用如来藏而成识体但释论云人唯立不变故云过归后辈然空宗亦说随缘义以对相宗故若以性宗对拣则非随缘非不变。

　　［如来藏］

　　藏中有如来故名如来藏有财释也非谓藏是如来如柜中有金非柜即是金自性清净心因无明风动成其染心等起信云无明为因生三细境界为缘生六粗此中取无明为因生三细三细既属赖耶已成就识藏问次前云净心为因不觉为缘生三细今何云无明为因耶答彼论三细六粗各有两重因缘义者如水为因风为缘生于波浪次义者真不起妄乃是妄托真生谓无明托真心而起妄其三细以无明为因净心为缘如水性不动风托水而现波浪是风之相非水之相是故风是亲因水为疏缘前即约识此即约相所约异故分心相之别今取次义业识为因境界为缘生于六粗又境界为因业识为缘亦然即梦识梦境互为因缘耳。

　　［注此与破相宗中无性即圆成义意稍异如下料简］

　　如钞四初已具前文。

　　［疏真俗条然］

　　大疏钞云迢然彼传写之误也。

　　［疏第一义空该通真妄］

　　俗谛当体即空真谛离一切诸法之相故空以是即妙有之真空故该通于真妄。

　　［注四重二谛］

　　依唯识有四胜义依瑜伽有四世俗以四世俗对四胜义则有四重二谛已见前文(二半)仁王经于谛常自二于解常自一彼经波斯匿王言第一义谛中有世谛不若言无者智不应二若言有者智不应一佛言汝今无听我亦无说无听无说即为一二应又偈云无相第一义无有无他作乃至照解见无二三谛常不即如钞云云谓虽有二谛智无二二智即体照即用。

　　［涅槃经世谛即第一义谛］

　　文殊云世尊第一义谛中有世谛不世谛之中有第一义谛不如其有者即应一谛如其无者将非如来虚妄说耶佛言世谛者即第一义谛世尊若尔则无二谛佛言方便随机说有二谛谓本唯一谛解或分二则二而不二(仁王经)不二而二(涅槃经)一二自在为真二谛大疏云涅槃唯一仁王无二即斯义也。

　　［性宗二谛不即不离以敌对相宗条然故但云即也］

　　相宗务在分折空有故二谛条然性宗务在融通不二故二谛相即性宗具有二谛真谛俗谛第一义谛疏云第一义空该通真妄即第三谛也。

　　［疏四相前后］

　　释论有四种四相一粗重过患四相亦名长时四相二微细过患四相亦名刹那代谢四相三无常功德四相四常住功德四相四种并是治惑约逆流说又前二亦通顺流今即刹那四相也谓初有名生生已住世名住住别前后名异表此现在法后还灭无故立灭相现且未灭故云前后只于现在法中说四相义故大疏云同时四相也大钞引唯识论云此依刹那假立四相(此证同时之言)大疏但云灭表后无者唯此一句异于法性不许同时故若集解云此是一期四相(应即四中长时四相)然演义六云此依刹那假立此相今从祖师问灭表后无应是未来何云过去耶答非约长时今是刹那假立四相灭是无故即现在之落谢故云过去大钞注云简异小乘生在未来住异灭是现在故。

　　［疏四相同时］

　　大钞亦云以性灭为灭故得同时前是假立四相故灭不同时又云此教以所相法体随法性融通故能相之相亦生灭而无碍。

　　［故楞伽云一切法不生我说刹那义］

　　梵语刹那此云极少谓时之极少俱舍云壮士一弹指顷有六十刹那一百二十刹那为一咀刹那六十咀刹那为一腊缚三十腊缚为一牟呼栗多五十牟呼栗多为一时十二时为昼夜言一切法不生者起信疏解云以刹那流转必无自性无自性故即是无生若非无生则不流转是故契无生者方见刹那也又摄论云时虽无量摄在一刹那此中一刹那者即谓无念。

　　［三世皆空故体即灭］

　　大钞云体性即灭今钞脱一性字净名自有二义同楞伽生灭同时故体性即灭次约三世皆空故体性即灭若得无念者则知心相生住异灭以无念等故上文云一切众生不名为觉未离无始无明之念故若得无念下彼疏云若至心源得于无念遍知一切众生一心动转四相差别以无念等者彼疏云即释成上义疑云佛得无念众生有念何能知邪释云众生有念本来无念佛既得彼无念无念与念本来平等故云以无念等故是故得知也又四相念中各即无念故云无念等也是故得无念者遍知四相诸念也而实无有始觉之异云云彼疏云虽始得无念之觉然其所觉四相本来无起待何不觉而有始觉之异以四相俱时而有下(本论云俱时此云同时大钞亦然盖同字合此疏故特用之)彼疏云释成所标而实无有等义也以彼四相一心所成无有前后离净心无别自体无自体故本来平等同一本觉是故无始觉之异问四相既其俱时何故上文觉有前后答唯一梦心处梦之士谓为前后大觉之者知梦四相唯一净心无有体性可辨前后故云俱时无有自立等也。

　　［疏根后缘境断惑］

　　此约见道已去说演义云根本智(亦名正体智)依真如而有后得智依根本智而有缘境者因明断证复说缘境根本缘真后得缘俗以彼宗中二智不融二境不即故但义说双观而常别照断惑者此二智或如次断迷理迷事二种随眠今根本双断二种随眠后得唯断迷事者非约一人先双断又更别断也故唯识论横论断惑力用云根本有证如了俗之义故双断二种随眠后得不亲证真如故不断迷理断迷理时即观理境断迷事时即观事境故不相即既言根本有双断义则义说双观后得既不断于迷理还成别照不同法性一断一切断也故大疏云义说双观决定别照(大钞云疏影略而说约断惑应言义说双断而实别断)。

　　［疏以有为智证无为理］

　　大钞云此即唯约根本智说上明断惑此辨证理前但就所观论不即(能观能断智体不二故)今就能所证心境明不即(有为无为别故)随眠成唯识论云随逐有情眠伏藏识随增过增患故名随眠即烦恼所知二障种(二障有现行种子习气三种不同)。

　　［智是有为注以转识而得有始无终故属有为］

　　问转识成四智与根本后得二智何别答相宗根后二智亦即转八妄识而成大圆镜智大同根本智余三大同后得智宽局小异又相宗以无分别智为根本智性宗以本觉为根本智(演义十八)。

　　［理是无为注但是显得不是修生］

　　清凉云菩提为能证智唯是修生涅槃是所证理唯约修显无烦恼故或智及理皆相即也明性宗能所证相即大钞云初明无断即断惑之义谓不二而二有能所断二而不二烦恼即菩提故故大疏云照惑无本即是智体今钞引智论云菩提菩提断俱名为菩提故云惑即菩提后别明内证之相即缘境之义谓不二而二有能所照二而不二即智即如谓智有二能一能断惑二能证理上说断惑今明证理即此智体本唯无念不能自立因惑说智智无自性即是如体故大疏云照体无自即是证如今钞引华严云无有智外如等俱名为菩提钞六云相宗多约二智空宗多约二断摄论云二知(根后)二断为菩提体智论云菩提菩提断俱名为菩提大钞九云二论文异义同若作小异解者摄论双取空相二宗智论合取次云性空如理如量智为菩提体若尔智论之文通空性二宗用今取性宗耳。

　　［无有智外如云云］

　　演义(十九)有三意一约如体性空故智外无如智体性空故如二故如外无智二约如智一味同一真体安得智外更有如如外更有智三约事事无碍举一全收等。

　　［注见即是见道之智也］

　　相宗见道之智即无分别智亲证二空所显真如之理以智是转识而得故属有为所证真如之理属无为故不相即若性宗则见道之智即真如故相即问能证之智即转识而得岂与无分别智是同邪答无分别智即根本智亦名正体智若约断惑名能断道(二障为所断道)与大圆镜智其体则一也但随其所对立名小异在彼相宗能所不即耳。

　　［注转第八识云云］

　　大钞(十四)云六七因位转五八果位转因位转者地前皆是有漏至初地见道能断分别二障显得二空真如六七二识齐转成妙观察智平等性智皆是无漏若出观时还是有漏第六识至八地二执永伏得无漏七识我执亦永伏灭舍赖耶名名异熟识五八果位转者八是总报主能转三界有漏三性种子及有漏根身故十地满心最后解脱道中方永弃舍齐证般若解脱法身纯无漏界大圆镜智尽未来际前五者由根是第八相分第八因中有漏有漏根不发无漏五识故至果位与第八一时转成大圆镜智成所作智前五既是第八相分故第八未转时前五亦未转耳若四智摄于三身大圆镜智成自受用身故说报身有为无漏平等性智成他受用身成所作智成变化身妙观察智是自他报身之总故不别配之(若法身章配自他受用身)上相宗依唯识论云耳章约始教镜智摄自性身平等妙观二智摄受用身(自也)成所作智摄变化身然亦大同小异次约终教镜智摄法身平等性智摄报身余二智摄化身。

　　［此智既依生灭识种四相所迁］

　　大钞云此二句出有为所以以从种生生则有为况能生识体是生灭所生之智安非有为既是修生有为必有有为之相谓生住异灭故云四相所迁。

　　［疏智依如来藏故佛化身云云］

　　此正显无为其化身最劣尚是常住报身更胜安得无常。

　　［既上明世出世智依如来藏］

　　蹑次前科见道之智即真如如来藏故云既上明智依如来藏若相宗从生灭识生则是有为今依如来藏所依常故能依亦常始觉同本始谓始觉本谓本觉本觉理有众许是常始觉修生义同无常今以始觉同本无复始本之异岂无常邪若是无常何得而言无有始本之异今言不异明即是常则非有为非一非异大疏云则有为无为非一非异有本略钞亦然今难义亦可通今从大疏故大钞释云以约生灭义同有为全同藏性故即无为本觉义同无为始觉即是有为今说始本明其不一妨本不二明其非异。

　　［恐人谓言但是不断常非凝然常］

　　庄严论云常有三种一本性常(即凝然常)谓自性身此身本来常住故二不断常谓受用身恒受法乐无间断故二相续常谓变化身没已复现化无尽故问吾今此身即常即法教章证顿教演义证终教今证性宗何者是邪答终顿并是性宗其义一揆随引皆得佛身无为云云净名经云阿难晨朝持钵而居士问之答以世尊身有小疾当用牛乳故来至此时维摩诘言止止莫作是语如来身者金刚之体当有何疾转轮圣王以少福故尚得无病岂况如来无量福会如来身者即是法身非思欲身佛身无漏诸漏已尽佛身无为不堕诸数如此之身当有何疾。

　　［疏就机则三约法则一］

　　就机三草不同约法一雨所润三权一实此是性宗和会若彼相宗与此相返然法华已前说三乘不云是权说一乘不云是实所说一实含在三乘中法华会中方说三乘是权一乘是实破三显一会三归一今以法性会彼三乘即斯意也知其所以二教权实不同则无违诤耳。

　　［疏新熏则五本有无二］

　　钞性相对论谓相宗新熏有五本有亦说有五若性宗则新熏有五本有无二新熏有五者约熏习或五种性依真长时故说各别本有无二者约本有佛性理不容差故说有心定当作佛。

　　［钞云今但会经文五性之意不约彼执］

　　大钞云今借其言不依其义评曰性相二宗说五性是同但性宗约新熏说有五性后以本有无二而会之耳钞又曰习近声闻习近缘觉习近菩萨成三乘种性若但习近三乘成不定性不定偏执故若都不习近三乘成无性与演义同教章云修六度串习行已位到堪任成菩萨种性若习近小行到忍位成声闻性独觉准知三行随修一行未至本位成不定性三行全未修成无性折薪云无性二祖皆同余四小异清凉但以偏习为定性俱习为不定性贤首以三乘各至本位为定性未至为不定性故云小异以教章据瑜伽种性必具性习故要至位不至位说清凉约二宗不克位出瑜伽意也评曰章中五性在明种性中说故以始教直进菩萨三贤之前十信满心堪任位成种性回心二乘至四加行中忍位成种性故清凉约性相对论故略言大概圭山亦然问约终教若并有性如何建立五种性中无性邪答论自有释故宝性论云一向说阐提无涅槃性不入涅槃者此义云何为欲显示谤大乘因故此明何义为欲回转诽谤大乘心依无量时故作是说已彼实有净佛性故(言无量时者即上文云依其长时故说各别)问始教决定说有无性众生终教并皆有性云何会通答佛性论云何故复有经说阐提众生决定无有般涅槃性若尔二经便自相违如何会通二说一了一不了故不相违也(上依教章)。

　　钞第四

　　［疏二对破相宗］

　　性相二宗无出彼方若就西域文殊龙树辨之即是性宗清凉云圆器受法不圆得之由人皆为了义若就此方末计辨之遂有空宗之别如罗什门人唐朗竺汰是也禅源诠都序云性相相对条然易见破相与显性相对禅讲通迷乃至故今广辨空性二宗有其十异等今疏五别仍例相宗十别之八(除三性二谛空有离即)共十有三别问若尔何故清凉唯简法相邪答为贞观以来法相繁兴且破强敌圭山约此方末计故亦简之。

　　［疏无性本性］

　　破相宗以诸法无性即名真理但扫长天之云便名月也曾未显体法性宗以自心本性为真理亦约诸法无性而说所显性净明体有以异于彼相宗诸法皆空故前钞云法性与彼相宗中无性即圆成义意稍异如下料简之然则异斯见耳。

　　［假名及中道但约空说注如前不分教五义中所辨］

　　前但举中论偈而不释却指大钞大钞又却指在补阙卷中若演义引天台四教所解通教义云或云因缘所生法不须破灭体即是空而不得即假即中皆顺入空何者诸法皆即空无主我故假亦即空假施设故中亦即空离断常二边故此三番语异俱顺入空然假名及中道但约空说义斯见矣。

　　［肇云般若无知］

　　即四绝论中第三论云夫有所知则有所不知(妄心有知)以圣心无知故无所不知(圣心灵明本无妄知)肇公即性宗谓般若之为绝乎有无泯诸生灭照绝妄知故无所不知然性宗真智与真知但约因果之异体不别也空宗以分别为知无分别为智知浅而智深(南宗有云荷泽所宗知见故名之曰知见宗此之见识与智光空宗无以异也何者错认为见闻觉知之知故宁知荷泽寂知指体无念为宗惜乎门户无人是亦不幸矣)虽云真智意云亦不可得冥然无所知耳谓了一切法空之智亦不存是为真智以空宗不得无所不知之理故钞止引肇公般若无知一句而已金刚新记亦引之别记以谓新记胸臆故破云不合止引一句故知破人之难也。

　　［又云惑智知无真智无知］

　　真智常寂本无生灭故曰无知惑智无体随尘生灭故曰知无。

　　［云何佛境界智］

　　清凉科云能知之智约性宗义故今钞云能证之智约空宗义故以今释钞于二中之下注云能证故得知也又彼是十信故云证大钞云能知之智者顺清凉所科故。

　　［注如空者无若干也］

　　新记云若干者虚位也如言某甲别记破之乃云颜师古云设数之解也天台辅行云若如也干数也谓如其数华严音义云汉书胡广云若顺也干求也当顺所求而与之评曰设数如数二说颇优今钞云无若干者遣前权智所之三世也谓实智慧境平等如空无有三世即权实无碍为佛境智。

　　［云何佛境界知］

　　清凉科云明知体相今钞云明心体相者以彼疏云知即心体故以真如即是心之体故取彼疏义易之也谓性宗以通凡圣该理智之真性谓之真知以有异于空宗真知唯佛果唯能证而已矣。

　　［非识所能识云云］

　　此一偈即法华一部所诠之总要故清凉云法华佛之知见一偈开示而无遗即此是也然华严开示约自性清净法华开示约离垢清净故不同也。

　　［注又前唯佛果云云］

　　辨疑误云此非演义文从然上两重下方是圭山评语应演义元脱文既注中一半不是演义何云注书是彼钞邪后人殊不对看评曰此即圭自意取演义文外之意足为两重若谓彼钞脱文岂古今诸本皆脱乎。

　　［注佛智自在此等通凡圣］

　　大钞等字在上此字在下然大钞为正。

　　［瞥起亦非真知］

　　辨疑误云对彼疏此句下大小钞皆脱故亦非心境界一句此四句皆结就经文何独此句不结入经乃传写脱也评曰如其所议则意义连贯又恐疏主别有深意不可得而知已。

　　［注忘心遗照］

　　大钞云遣照演义八亦然今钞误也。

　　［注胜天王云云］

　　胜天王白佛言世尊云何如如佛言非言能说离相无相远离思量过觉观境心体离念无念非有念可离可无故云性本清净彼疏云心体离念即非有念可无知故云性本清净演义云以起信心体离念双会二宗以北宗宗于离念南宗宗于无念而南宗破北宗云离念则有念可离无念则本自无之离念如拂尘无念如本净故今会之马鸣起信既云心体离念亦本自离非有念可离亦无念可无即性净也体离念无念俱离二义也以演义文影略故今钞以义润其文得其妙矣(大疏钞皆二十三)。

　　［注十信圆观］

　　大钞云十信观圆虽二钞俱通大钞为上。

　　［肇公云知有有坏知无无败］

　　知有有坏有相无空知无无败亦不立。

　　［疏二谛三谛］

　　空宗以镜中影像为有是俗谛达之本空为真谛便休不显第一义谛故引影公中论序云俗谛故有真谛故无故无著金刚论以布施福约世俗谛故有约胜义谛故空亦唯二谛耳若性宗色即是空为真谛谓影像即空空即是色为俗谛谓不坏影像以镜明即第一义谛约法则一真心性非空非色能空能色是也然真俗二谛三宗无别但性宗于二谛之后加第一义谛耳又相宗二谛不即空宗二谛俱空性空二谛无碍。

　　［疏三性空宗依计］

　　空处即圆成但约空理而说亦无其体故说三皆无性问空宗三性皆空何故注云有谓依计答约执情说故性宗圆成亦约依计无体性而说显出真体与彼回心有异然三宗三性具如前文二。

　　［疏佛德空］

　　空唯说二身演义云般若论说有二佛一真佛二非真佛初即法身后即报化合自受用归法身当体是空合他受用归化身名为报化亦名应化。

　　［五求不得］

　　以诸法性空便为实相无可相即纵有报恶亦皆即空故云佛德空宗。

　　［疏五求不得］

　　一即阴二离阴三如来中有五阴四五阴中有如来五如来有五阴如是五求皆不可得何故约五蕴说五蕴是法报今正破法执故。

　　［由计我我所］

　　大钞及演义(十一)云由外计我我然应脱所字如来是我五蕴是我所五蕴是我如来是我所计虽有五不出于此若尔此钞为优。

　　［相离未必相有］

　　大钞云相离如马离牛非牛有马相有如人有马马必离人。

　　［般若心经说无蕴处］

　　等问心经疏教兴中云显佛胜德连珠云非佛德空空之存果即是性宗今钞诸部般若始教但约始教佛德空等何邪答圆顿祖师何施不可其心经在性宗言之三谛具足佛德不空今钞且就空宗执计言之耳如连珠云彼成智光此顺疏主连珠尔说甚为允当。

　　［中百门论］

　　宗致曰三论及智论罗什与生肇融睿同译谓龙树菩萨造门论中论智论圣天菩萨造百论百论广彼破外道门论广破小乘中论具彼内外智论解释大部中论具云中观论以中道所显故百论以论有百偈故十二门论约所遣所托为目十二者总文之数也门者开通无碍之称也有本云观十二门论观者鉴照义一照俗谓观此十二类法二真谓即于此十二法上破相开示照达真空令心无寄故云观也又云通辨三论总以二谛中道为宗趣广约三性说中道清凉曰意明此中空有皆是中道连珠云然幻有真空虽通三性诸祖释义多就依他以叙诸宗立义不同幻有真空各约三宗以释故知三论宗不可遽谓止属空宗今钞止于空宗引用者盖成智光耳集解谓三论止属空宗者不知其可也。

　　［疏常乐我净］

　　性宗佛德具有也诸佛皆俱此称体实德摩诃般若解脱法身皆具此四谓凡夫诸佛本有之德不待修生即真如体相性德圆备本来常乐我净也具如前说一。

　　［疏身知通光云云］

　　身智通光称性无尽有异空宗有相即妄辨疑误云此是圆别教中义今原此文似失校勘大疏及禅源诠合后三教于第三显示真心即性教亦摄一切了义经并得通用今略疏是始终对辨科云复开始终二教自有三宗又钞云除圆顿称性教外自有三宗今于终教不可引用评曰大疏禅源诠亦是终教为能拣何尝不同略疏钞从前通引一乘了义经以证之何止于此而生疣赘广略疏钞皆圭峰之作何止大疏合后三而此不然邪如教章以后一为实十义拣三乘引摄论证一居三后摄论是别教一乘乎故知但通引一乘一性之经以证成建立一乘之义彼既若尔此何不然或者曰良由佛德分三分十权实对说今以实义拣权就究竟而说也今谓辨疑误难意云既终教为能拣只合用三身何故用圆别十身无尽之义耶所答分三分十之说即是彼难意若尔则不用三身而用十身之难犹在或云对相对空虽是终教今约佛德故不局教然圣教多含在人去取。

　　［十身］

　　即华严融三世间十身一众生身二国土身三业报身四声闻身五缘觉身六菩萨身七如来身八法身九智身十虚空身。

　　［十智］

　　出现品以十喻说佛智一无依成事智(以虚空无依为喻)二体无增减智(法界湛然喻)三体均益生智(大海潜益喻)四用兴体密智(大宝出生喻)五灭惑生德智(珠销海水喻)六依持无碍智(虚空含受喻)七穷劫利乐智(药王生长喻)八知无不尽智(劫火烧尽喻)九巧令留惑智(劫风持坏喻)十性通平等智(尘含经卷喻)十通具如下文(七中)。

　　圆觉疏钞随文要解卷第五
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第六

　　沙门凊远　述

　　［性自本有］

　　大钞云拣因修生得报身故云性上本有河沙功德此文初钞引证称体实德性自本有不待修生今大钞兼证拣因修生得报身略钞不拣报身文略也。

　　［不待机缘］

　　钞云拣权教应化佛集解云略钞不拣报身者文脱也今谓影略在应化中耳以佗受用身属应身故问终实教佛岂非待缘如法华涅槃亦生身说何不拣耶答终教已去二身三身相即无碍即常即法何简之有今此明言唯简权教应化佛不简实教应化佛也。

　　［众生性空教如筏喻］

　　空宗以非乘非性而为了义一切境界唯是妄念外境中本空唯是妄念妄念无自本无不但境界无色。

　　［悟妄皆空空则不变］

　　大钞云空不变易义无别也空宗真如有云随缘有云不变有云双具然据今钞妄见变易空则不变者即非随缘非不变也何者以彼空宗依中论云以有空义故一切法得成纵说菩提涅槃我亦说如幻又大品云若诸法不空则无道无果一切法既空真如安得随缘又空则不变者无可变故故知空宗非随缘非不变也问若尔何故玄镜引此中论大品之文释云空义者即无性也由真如随缘故谓真如之理无性故随缘也得非空宗亦说随缘耶答彼所引如上经论同真空观即性之空属乎实教所对相宗真如不变故说随缘耳空宗今云非随缘非不变者就彼宗计所执以性拣空故是故性相二宗无出彼方相对科拣三论之宗自是性宗但过归后辈故别简之以为空宗其诸部般若三论之宗在今家圆顿祖师未尝不通也。

　　［照体无本］

　　此单用一句通空性二宗前大疏云照惑无本即是智体双用二句唯是性宗对相宗说彼约能所断二而不二烦恼即菩提故故云照惑无本即是智体谓菩提是智菩提断是惑以所断之惑无体故当体即是能断之菩提也故钞引智论云菩提菩提断俱名为菩提(演义亦同)此云照体无本(集解云体字谓当用惑字者非也)即能断惑之智。

　　［空宗但无而已］

　　性宗照体即离念无相之妙慧此慧以无住为本无住即真如也以真如即能断智之本体故云照体无本也。

　　［照体无自］

　　此亦单用一句约能所照(亦云能所证)通二宗说若空宗能照之智当体无自谓了一切法之智亦不可得故经云无智亦无得也大钞云空宗以五蕴等法为自恐误也应云以了五蕴等法之智为自或云五蕴中四蕴是心故照体约五蕴言之然亦在人取舍若性宗本觉心体自知不可将智还自知若以知自知非无缘知也谓以体自照故无能照之自体故云照体无自问行愿疏云如珠发光光还自照今何云不可将照还能自照如眼不自见眼等耶答此约性上本照乃即性之照唯是本觉彼约始觉照本故云如珠发光等然彼疏有五门第二能所无二第三能所俱泯第二能所无二者以即体之智还照心体如珠发光等即是此大钞前文能证所证无二无如外智能证于如等故云照体无自第三能所俱泯者复有二义一互夺故双泯谓智即理故智非智理即智故理非理等二本心顿现故双泯谓眼不见眼等即能所本绝故云双泯智无别体全是本心故云照体无自。

　　［亦同智都无所得非无智也］

　　下智字误也大钞是知字以大钞为正今性宗唯是本心能所本绝故亦同空宗智都无所得但以性宗非但空无而已非无本觉自知之心体也如解拳论云如手自作拳非是不拳手手若不作拳本手自然在然但无拳非谓无手也若空宗拳空便休即此见显体之别耳。

　　［且约以五蕴云云］

　　此十七字多却不然则改云非约了五蕴等法之智为自都无此自等或云通证二宗智都无所得故在此用之亦得然亦在人取舍若大钞云且约绳上蛇等颇合智都无所得故在此用之得然亦在人取舍若大钞云且熟约绳上蛇等颇合智都无所得等义等。

　　［无性本性但是一也］

　　约空宗执计言之无性是诸法缘起之无性与性宗之义不同彼始教空宗不说真心缘起无性义故今会之故无别耳。

　　［疏教有始终渐顿之殊法非浅深之异］

　　上句明能诠谓佛一味之法化生之仪有曲有直故云教有殊也次句明所诠言非异者会始终二教所诠归一此一即顿教所诠真性以始教是终教之方便故为一渐教其渐教终极所显菩提涅槃即是顿教所显寂知故云法非浅深之异又以始会小以终会始结会渐教终极所显与后顿教所显之法是同故云非异也。

　　［或约顿开但悟至此便入圆教］

　　约能所诠外复约机证入故云或约顿开者开即开悟也若顿教开悟即此经观成同佛若渐教开悟即法华开显渐修顿悟也但悟至此等者谓顿悟菩提涅槃及与寂知即入圆教故钞云以圆教具顿渐等义如海具百川故。

　　［疏四顿教］

　　贤首云顿教者言说顿绝理性顿显解行顿成一念不生即名为佛等故楞伽云顿者如镜中像顿现非渐以一切法本来自正不待言说不待观智言顿者速也有其四种一言说顿绝以一切法本来自正不待言说教速也二理性顿显如镜中像顿现非渐理速也三解行顿成不待观智不依地位渐次而修行速也四一念不生即名为佛果速也(楞伽经说四渐四顿庵摩渐熟喻即四渐之一也如次配信住行向今即四顿)。

　　［疏但一念不生］

　　此正明立教但者约绝之辞一念有二遍计一念依佗一念遍计妄执依佗缘起此之一念未起之时本如来藏故云即佛又次文云不生即佛佛谓本觉故论云离念相者等虚空界即是如来平等法身依此法身说若名本觉清凉云念想都寂方曰不生寂照现前岂不名佛又真如无分别空一念即成其佛又一念所谓无念。

　　［疏不依地位］

　　此正释名大钞云不同二三之渐不同第五之圆故此立名则圆顿义异不同天台约化仪而立圆即是顿也疏引二经者正显顿教不立地位以应上文不依地位渐次而说也。

　　［疏注思益云］

　　彼经云若人闻是诸法正性勤行精进如说修行不从一地至一地若不从一地至一地是人不住生死涅槃。

　　［疏注楞伽云］

　　即分流楞伽演义五云彼经七偈后二偈明不立地位此二偈共八句前七句以义配同后一句据理都泯若释论云杂乱住即真如明往向住即生灭门杂乱住者即杂乱位具引三经证之结云此真如门中唯有一向杂乱地位初引大本楞伽云回向即信心信心即佛地佛地即十地十地即发心通赞云此明因果贤圣杂乱住位次引分流楞伽即此二偈通赞云此约真如理性一味平等无差别地位之相次引真修经一岁母一时生五十岁儿等前后二经叙地前信心即佛地者以信为因果之母举信即同佛地由了论真如顿门信亦成位故然释论引大本楞伽分流楞伽以证杂乱地位清凉云此二偈明不立地位盖楞伽虽寄前教地位而不次者意显顿教不历阶降(释论据前七句清凉取后一句)是故楞伽地位亦得言有亦得言无清凉与今疏引证不立地位思益亦然其余寄言等义进退取与具如前文(三初)。

　　［十地则为初云云］

　　十初同证如故初地不为烦恼动故同八不动地九同七无生忍故七地无想观与八同故二三同信忍故四五同忍顺故三地行慧光六得胜般若义同故问此引楞伽以证顿教无位若行愿钞引之云意显圆融之行圆融之说何异圆教耶答楞伽经三乘谓地上圆融者但取初地则为八等不从一地至二地故清凉亦云三乘地上圆融后以圆宗拣之。

　　［疏唯辨真性］

　　顿教有二义一经中一向辨其性处即属顿教如诸部般若方等经等以对三乘机显真性故二别为一类云云已见前文。

　　［疏一切所有唯是妄想］

　　一切所有即心所诸法大钞云八识心王尚无定差别况心所从心所变岂当有耶。

　　［唯依妄念］

　　下现见诸法差别由遍计故犹如病眼妄见空华。

　　［若离心念］

　　下云何得知依妄念有翳眼若差别无空华诸圣所见性无生灭以离妄念故。

　　［是故一切］

　　下结真如本离妄念毕竟平等虽通染净性恒无二无有变异在缘时无改变故。

　　［唯是一心］

　　下结归法体依此等义立名真如。

　　［以一切］

　　下明言教非实不可如言取也。

　　［但随］

　　下出无实所以。

　　［疏一切法界］

　　下通四法界今文正约顿教理法界名言之迹俱拂故云绝言言说之极不立余名者以真如是言说之极故立此极名遣名言故云因言遣言无有可遣诸法悉真故无可遣亦无可立诸法悉如故无可立。

　　［当知一切法］

　　下以离言绝虑故名真如。

　　［疏五法三自性皆空］

　　演义(十四)云三性文显不释五法相者(约能迷云)谓遍计无物故云名也妄计无相绝妄想也(约所迷云)缘起无相故云相也既不迷能所则悟真如即圆成成正智又五云楞伽虽明五法五皆空寂谓名相妄想正智如如言三自性者一遍计所执自性二依佗起自性三圆成实自性三皆无性故云皆空。

　　［五皆空寂］

　　迷时有名想悟则本无唯如及智矣此五虽该一切法而不同时以妄想正智不并立故名相不生境如矣妄想不生心如矣了心境如是为正智智因如立则以如摄智智体亦空假智明则以智摄如本来常寂故并空也。

　　［并空］

　　者互夺双亡故何者公羊传注云将误事类之辞也。

　　［为迷如］

　　为字大钞用谓字大钞为正。

　　［故今皆离］

　　大钞云故令然二字皆通若据文云一令离教二令离法令字为正。

　　［如不生之解］

　　如一切法不生而解虽如是解而无解相多却之字非空解于不生非作空解于不生又非止空解于不生灭而已又非作依空解而不见觉性耳。

　　［难曰云云］

　　大钞云刊定难藏和尚云上所引经当知此并亡诠显理复何将此立为能诠若此是教更何是理今为通此故云顿诠此理故名顿教谓所诠是理今顿说理岂非能诠教耶又难云五教摸搭天台故今释云若全同彼何以别立有小异故所以加之若天台四教皆有绝言之文四教具之故不立顿贤首意云四教绝言并令亡诠会旨今欲顿诠绝言之理别为一类离念之机若无此门云云。

　　［钞若不指一言以直说即心是佛］

　　演义云一言直示者即心是佛也若禅源诠都序云一言直示者即知之一字也彼注云达磨之指一言直示后人不解寻思何言是一言若云即心是佛为一言此是四言何名一言耶据此似破演义及乎今钞复依演义云耳会解七和会云作钞时未解一言是知字至禅源诠方作是说依荷泽立知故又设问云今四字为一言应非耶答有二意一如云子贡问一言可以终身行之者乎子曰其恕乎又五言等诗皆以一字为一言二如云诗三百一言以蔽之曰思无邪又如知为君难不几乎一言而兴邦乎皆以多字为一言故知四字一字二皆有理评曰既二皆有理当知今钞顺演义故禅源诠顺荷泽以四禅门宗旨故非但钞时未解一言是知字也。

　　［疏五圆教］

　　此与天台圆教但依华严经为善伏太子所说名为圆满修多罗故立此名然彼以四义释之谓圆明圆妙圆满圆足真俗交彻理事无碍一即一切一切即一三谛具足故名为圆今家则法界性海圆融缘起无碍相即相入帝网重重主伴无尽事事无碍谓以一法称性含性皆尽故一切法随所依理尽在一中余一一事含性亦然能含所含之事各随其性涉入重重良由立教必约断证阶位等殊故。

　　［疏十信满心即摄五位］

　　钞云即梵行品初发心时得阿耨菩提等发心功德品疏(二十八)云初者有二义一是三种发心之初二是十住之初发亦二义一发起上求二三德开发能知三世佛智故云云又(二十九)云才发心即得此用言即得者有二意故一约诸法圆融初心即能摄诸位故通说诸位互相收摄总有三类初以行摄位如信中具一切位如贤首品说二以位摄位十住满即得成佛如十住品及法界品海幢比丘处说其行向地皆尔各如自品说三初心摄终如十住初心即摄诸位如此品说(发心功德品)并就因位满说如普贤作用大分同佛犹未是佛此中亦尔二约见性齐故说与佛等具诸佛法竖论位次优劣非无若尔此与历别何异请以喻显若彼一灯光周室内加二加三乃至百千虽同周遍不妨后后益明初心等佛若彼一灯妙觉等初同第百千贤首品疏(二十四)会云此初发心与下文十住初发心住及发心功德品各何别耶此中(十信)发心该于初后取其成德乃是信终取其为本乃在初发虽如轻毛功归一篑故十住发心即是此终成彼初发此终为能发彼初是所发此是发起之发兼开发彼梵行品等是开发之发义兼发起其发心品正显十住初心功德以斯甄别非无有异评曰今疏钞梵行品初发心摄五位者即第三类初心摄终寄同终教十信满心胜进分上初发心住即成正觉以摄五位双约因果以分六位(三贤十圣等妙二觉)同玄文六位不乱以更收若华严自宗即第一类以行摄位开前十信合后妙觉为六位之因成五十二位此钞上下云信成位者然约圆顿宗此从是万行万德根本初心同佛方名信故华严特开信作一会六品说之此经起信皆开为一位权渐教中多不开者但信教便名为信未必悟解故如道上轻毛随风不定七千劫修方入初发心住问初发心住成佛应言住位成佛何名信满答由信成故是行佛非位佛也由不妨十信胜进分上成佛故信亦成位此约自宗说则知满心之言双通二意第三既会合性相相对料简大钞云第二既会合空相相对料简然二三空性虽别大意颇同或云大疏三宗料简在于贤首判教之前叙彼二宗所立之后而伸料简空相二宗俱为始教故大钞云第二空相其相对料简之言即指所列六句也略疏三宗料简却在第二终教文中故略钞云第二既会合性相其相对料简之言即指三宗料简处也故两钞各有所由但疑略钞只云性相料简正欲成下六句岂可阙于空宗应云空相议曰二疏皆以性简彼空相二宗并属始教岂以在判教之前后而云异乎何者若云会合空相相对当云第二若云会合性相相对当云第三盖二钞互影略也若见六句中有空宗非相非性之一句便谓钞中合云空相相对者如小乘唯相一句又是如何是知二钞料简二字皆性宗对彼二宗料简耳。

　　［疏已知五教］

　　贤首清凉与今大疏皆有总相会通贤首就五教开合便会诸师多约三一前四并作三乘今即后三合为一实。

　　［疏彼此克体全相摄属即终顿也］

　　大钞云经虽有小及圆教之义非其所宗故但云此分摄彼今钞云此经摄终教者勤修观行阶位胜劣全是起信等宗故又此经五名第五名如来藏自性差别然钞中不云终教摄此经者文中含具故此中义相正是终教是故能摄此经又云分摄圆教者不明显备说诸佛身相国土乃至重重融摄等义但约直显一真之体及观行中一多无碍等义故但分摄彼言分摄小始者虽说断我除爱修二空观等不委明有漏因果等义故但分摄彼以经约圆明觉心假设方便显示修习故非彼所摄然则今云克体者即体质谓义体也前云分摄彼者即支分也今云全摄者全体摄之耳问既终顿二教克体全相摄属何故修证仪云五时都不关圆觉圆觉前三不可窥真是顿门当第四分通第五义融之耶答此唯摄属彼唯判教彼意云义虽同终教皆是顿教门中差别义相即上根凡夫顿悟渐修也如华严先以差别因果同于前教后以平等因果融之今经亦尔先说依位渐证后以忘心顿证该之皆属顿教所以云圆觉前三不可窥真是顿门当第四故知约义虽同终教宗旨是顿门然兹克体其说有殊或云约法体或云约教体或云约宗旨或云约体者喻也如人四体随一能摄然圣教多含随别取一义耳有云既终顿二教全相摄属不妨此经是同教此恐非疏主之意问判教与摄属为同为异若云异者何以大经云已知此教总属圆摄别不判教心经疏云权实教中实教所摄亦不别教又于今疏亦唯摄属若云同者何以起信疏先判教后杂摄属耶答判不同华严大疏不判教者前已备言故心经略疏不叙五教故今疏累言是顿教故亦与修证仪互影故畏由摄属约义门判教约宗旨如此经义通终顿宗旨唯顿门故问何故大疏云文唯二十八纸义具终教顿教注云此二正是所宗之旨耶答既云义具终教顿教明知二教之义是经所宗之旨正合摄属约义耳。

　　［十八空十二空等］

　　智论云不为内空行般若波罗蜜不为外空内外空空空大空第一义空有为空无为空毕竟空无始空散空性空诸法空自相空不可得空无法空有法空有无法空故行般若波罗蜜或开为二十或二十五或合为十一或七三二一等。

　　［疏分齐幽深］

　　圆觉本无分齐就起信约染净诸法生起五重次第以显诸宗分齐浅深耳。

　　［疏初唯一心为本源］

　　论有五分一因缘分二立义分三解释分四修行信心分五劝修行利益分立义分者论云摩诃衍者总说有二种一法二义所言法者谓众生心(出其法体即大总持如来发心谓法指一心)是心则摄一切世间出世间法(染净诸法同依此心随流返流成二种世间法)依于此心显示摩诃衍义(依此一心显示大乘三大之义)大疏注云起信欲究妄本故约凡标心(谓一真心源)此经意显净源故约佛标觉华严称性不逐机宜对待故直显一真法界能起染净一切诸法则三义皆同三法体一也大钞云三义皆同者皆为染净之本(起信圆觉华严皆一心为染净之本)三法体一者论中一心即是此经觉心华严一真法界(俱是初重圆教所诠法体)大疏释题云问华严亦云大方广与此同异答配属三大则同释义随宗则异大经疏释大云一切相用皆同真性而常遍持则双持性相具十玄门轨则一切诸法一一皆能生解广则能包能遍相即相入重重无尽大钞七云此中大唯克体方唯持性广阙事事相入及重重无尽圆觉从起妄与起信同然会妄法无体无妄可翻起信起妄则染翻妄则净翻对妄染同异可知辨疑误正体大是同相用有异然不知何据往往以谓三法体一故谓之体大是同今谓若尔则法义不分也然真如门显示摩诃衍体不言相用体上本具相用但离言故不说以真如门是总相故生灭动门必赖真如故真如示在动门但以动门具示三大理智相对以对始觉故名曰本觉不名真如也释依释论则二门各有三大若真如门三大举一无双谓随举一则余相皆尽若生灭门三大翻对妄染故论云从本以来性自满足一切功德所谓自体有大智慧光明义乃至具有过恒沙妄染之义对此义故心性无动则有过恒沙等诸净功德相义示现即大钞第七释相大已于释用大中所引仍注云一一翻对故染净皆过恒沙也又云此是释相大中文今于用大中引者以德相是起应用所依之本故标本蹑之以明妙用又文句相近便亦反证得相大之文免两度重举甚为其宜便矣然前性起为相钞中明德相业用染净融通之义即此经分圆之义钞中唯拣起信翻对妄染故得知也(拣彼生灭门义)若谓不然应非分圆耶问何以大钞七云此经大唯克体乃至广阙事事相入重重无尽之义耶答如上所引大钞约顿教义与华严对拣故若性起为相钞乃约分圆之义耳。

　　［疏二依一心开二门］

　　解释分又分三初显示正义二对治邪执三分别发趣道相初显示正义者依一心开真如生灭二门真如门则不变自性绝相义生灭门则不守自性随缘义彼疏云然此二门举体通融齐限不分体相莫二。

　　［是二种门皆各总摄一切法］

　　钞注即彼疏通别各摄义又云通别虽殊齐广无所遗故云各摄若释论皆各总分三义一二门皆摄一切法真如门摄诸法无不皆如生灭门摄诸法无非生灭二二门各摄一切法如门不能摄生灭门随缘生灭诸法生灭门不能摄真如门一切诸法三二门总摄一切法随门摄法无所遗故论云以是二门不相离故疏云如金与具全体遍收以金收具具无所遗以具收金金无不尽。

　　［心真如者即是一法界大总相法门体］

　　无二真心故云一依生圣法故云法界中边论云法界者圣法因义故二门之中不取别相但取总相然亦该收尽故云大也此一法界举体全作生灭门举体全作真如门故云体也轨生物解曰法圣智通游曰门。

　　［所谓心性不生不灭］

　　释上法体随妄不生修治不灭又修起不生处染不灭若离心念何以得知诸法依妄念而生诸圣人离妄故无此境验知境从妄法唯是一心故名真如之体钞六以一心出真如体指前文第四门已释辨疑误云大钞曾释略钞不曾释作此指者应释之恐前人削去评曰今钞见有恐见别本故作是说。

　　［疏依如来藏］

　　下如来藏者标体也如不动之水为风所吹而作波浪动静虽殊而水体是一谓自性清净心名如来藏因无明风动作生灭故云依如来藏心。

　　［疏阿梨耶识不生不灭］

　　与生灭和合者不生灭是上如来藏自性清净心动作生灭不相离故故云和合非谓别有生灭来与真如合谓不灭之心心之生灭无二相故因此二义不二之心名阿梨耶识或云阿赖耶识但梵语楚夏耳此中具能所熏义染法有力能熏净法成下转净法有力能熏染法成上转梨耶此云藏具能所藏我爱执藏三义即大摄主阿梨耶识释论有十种梨耶此是总余九是别。

　　［疏三依此识明觉不觉二义］

　　觉义中有本始二觉本觉体即真如本觉与真如体同义别真如约体绝相本觉约性功德说然此复分清净随染之别清净本觉即不变义谓性真如理即本有法身即清净本觉阿梨耶识随染本觉即随缘义自性清净心受熏流转故为恶习所熏成染缘起复有能熏净用与无明作内熏故今起厌求成净缘起即随染本觉阿梨耶识此随染本觉为因无明为缘生三细等法。

　　［心体离念］

　　下显本觉体离于妄念本无不觉非但无于不觉乃有大智慧光明义等虚空遍法界即本有法身法身之觉理非杂成故云本也。

　　［乃至依本觉故］

　　正明始觉论牒云始觉义者依本觉等故此亦分清净随染之别清净始觉即无明中自性清净心即清净始觉阿梨耶识谓果位恒沙功德在因位应得性时已能摄尽故随染始觉谓诸染法为始觉智所摄持故即随染始觉阿梨耶识此约杂在果位一切众生悉在如来智内以如如智称如如境故不觉义者谓不如实知即根本不觉亦名大力无明亦名不思议熏当根本无明阿梨耶识亦名提王识等觉已前众生不了此故谓不了真如之理一味故云不如实知真如法一以不知法一故不觉心起而有其念(即三细等法)前本觉真如有不变义随缘起义此不觉有无体即空义有有成事义由后义故黑品眷属增长(即枝末无明)由前义故而可断灭。

　　［念无自相不离本觉］

　　依觉成迷三细六粗妄念之法无别体相不离本觉。

　　［犹如迷人依方故迷］

　　喻中邪方无别体不离正方大疏云自此之前正是此经宗旨始末所诠之义分齐(一一注配经文)。

　　［疏四依后义生三细］

　　论云依不觉故生三种相谓本觉为因无明为缘生三细次以业识为因境界为缘生六粗谓境界虽能熏心海但为缘也业识犹梦现境自执为实故为因也(本论云现识为因举粗显细举着显微故今云业识为因是最初根本故)若别约一义谓真心不变却是无明托之而现染相无明却为因净心却为缘(如风托水成波风为因水为缘也)次境界为因业识为缘生六粗谓境界及无始妄想因熏分别事识起惑造业受报是则三细六粗各有两重因缘今取三细中无明现染之义故名无明为因生三细也即三种梨耶业相业识阿梨耶识转相转识阿梨耶识现相现识阿梨耶识合之为一梨耶亦名了别识释论于此义立性真如理阿梨耶识成上十种(本论无文故云义立)即无分别智所证清净真如理非了别识也然自此寄四相显返流四位以明始觉分齐故此当生住二相息业相悟生相证究竟觉(十地离业相至妙觉位离根本无明始本不二)息转现智相相续悟住相证随分觉(初地至十地)息执取计名悟异相证相似觉(三贤)息业苦悟灭相证于觉(十信)。

　　［疏业相］

　　或名业识未分相见即能所作用之体第八自证分也或云业相或名业识相约暗钝义顺无明流转边说识约神义顺本觉流转边说依真心故有无明无明熏习真如故有妄心为二死之根本钞依论云无明业相(标也)以依不觉故心动(释论标中无明即根本无明)说名为业(释标中业)。

　　［疏转相］

　　亦名能见相亦名转识妄心熏无明故不觉前动转成能见分故名转相亦名转识谓依业相故转作能缘若无业相则无此了别见分即第八能见分体即第七也钞依论云能见相(标也)以依动故能见(依前业识故转成能见)。

　　［疏现相］

　　亦名境界相亦名现识妄心熏习无明不了真如法界故境界妄现故名现相即第八相分谓六根六尘器界钞依论云境界相(标也)以依能见故境界妄现(依转相故能现境界)已上三细并属赖耶即三种不相应染心唯识宗唯齐此门以此为诸法生起之本此三并是梨耶体故以彼宗未显此识与真如同以一心为源故又不言依如来藏说为此识故所诠分齐不到前之三重问彼说赖耶说不约如来藏与生灭和合而有何得云是彼分齐耶答由此论后段亦云依赖耶有无明则同彼故问前云无明熏真如则依无明有赖耶后说妄心熏无明则依赖耶有无明岂不相违耶答有三释一由梨耶有二义谓依真心有无明无明熏真如方有梨耶三相又即此梨耶还却与无明为依故论云三相与不觉相应不离前义依迷(不觉)起似(梨耶)即不觉真心成赖耶乃约习熏义后义迷似为实即依赖耶有无明乃约资熏义二云梨耶有二义谓觉不觉前别就本说故云依真心有无明今就都位论故云依梨耶有无明三云此中正意唯取真心随缘之义此随缘之义难名因故或就未起说依真如有无明或约成就起已说依赖耶有无明唯识于此三释二义之中各唯约后义以说无明今亦唯指后义为彼分齐以前义是性宗义故问中间一释云梨耶是都位具觉(不生灭)不觉(生灭)二义唯识中赖耶但是生灭岂同此耶答约此所通不约彼执故。

　　［疏五依最后生六粗］

　　即现识为因境界为缘生六粗。

　　［依最后］

　　者论云以有境界缘故生六种相妄境熏习妄心令心念着造业受苦念则前二着则中二造业受苦则后二(此六合为一意识亦名分别事识即前六识)问何故不立第七末那识耶答今依性宗以现识为因六粗为缘故生起前六分别事识故不立末那也以第七微细故合在前六中若相宗以末那是所依生起前六故立末那识耳然性宗有二意一遮即前说是也二许如本论立五种末那谓三细智相相续为五末那后四粗方为分别事识。

　　［疏智相］

　　于前现识所现相上不了自心所现故创起慧数分别境尘染净之相执有定性谓于境作实解故名为智相兼前转现是法执俱生。

　　［疏相续相］

　　亦名相续识依前分别(依于智相)爱境起乐受觉(生乐觉心)不爱境起苦受觉(生苦觉心)起念相续不断故即自相续不断故即自相续又能起惑润业引持生死令佗相续即法执分别兼前智相是分别事识细分之位。

　　［疏执取相］

　　从能缘行解立名执取即相即我执俱生小乘断此及计名免分段生死犹有变易生死。

　　［疏计名字相］

　　从所缘别异境界立名即我执分别兼前执取是分别事识粗分之位兼前相续执取即三种相应染心。

　　［上四皆惑］

　　以发润业苦故。

　　［疏五起业相］

　　造业即因前招业果。

　　［疏业系苦相］

　　依业受报即业因所招之果。

　　［疏所诠分齐］

　　如上约法生起本末显分齐即能量之法此则约教诠法通局显分齐即所量之教彼宗但以此识为无始根本相宗唯以第八妄识为染净诸法所依之本但在六七识中性宗无明在梨耶前即迷自真我为无明此经云依方故迷谓离觉无不觉也相宗无明在梨耶后以第八识是净识所以无明在六七识中则以第七识中恒行无明为体则迷无我理又约迷理事即第六识中根本六烦恼中痴为体谓独头无明也已上即所迷之境不知迷自真我故阙迷自及即空义。

　　［疏法相极于三细］

　　性宗梨耶即不生不灭与生灭和合谓大摄主阿梨耶识彼宗生灭迁变之赖耶即起染之识故不能诠本问既云诸宗分齐何不配空宗耶答空宗进非三细退非所诠本末故略而不言但合在真如门以密含顿旨故如起信疏说。

　　［疏终顿通诠本末］

　　顿即第四顿教所以钞云文有隐显终顿文显余教文隐耳问何故不配圆教耶答合在顿中不别配也如钞云顿教即华严等所以长水开之云终顿圆通诠本末今谓此中正因如来藏缘起宗不妨合圆教在其中开之则别为第五圆明具德宗开合虽殊不害圆教也。

　　［疏方穷初一心源］

　　者方正也谓三教正穷初一心源华严圆觉起信三法体同俱至一心若不诠至一心法无从起也又终顿皆诠一心一心通乎本末故真如生灭二门皆贯以心字权如未能穷一心源终顿方穷以对始教故云方穷圆教不要言方穷也长水之说甚有理但不必加圆教耳或云顿教非本非末圆教全本全末却破长水然则大钞五初有此说文虽有据但彼云全本全末与此通诠本末稍异应须审彼非本非末全本全末对何以言之既顿教非本非末何故今云通诠本末则知彼拣本末广略此是通论所诠本末意谓法华涅槃华严圆觉等经皆能通诠本末也问此经既通诠本末何故唯配终顿耶答钞云此正明此经所诠分齐幽深虽诠五重唯终顿文显故此经但分含圆教故不配之问终顿通诠本末者末即六粗中二障二执等此则小始之义与彼小乘法相何别耶答深必该浅宗教常谈然晋水立马鸣为初祖盖推宗经造论之功或云起信疏云此唯摄五前四既不摄圆教故不当立马鸣为祖师世亲造十地论正释华严十地品遂立为第二却以龙树为初祖颇为公当今谓不然起信一真心源即圆觉妙心华严一真法界三义是一三法体同祖以约义门故判为终顿降杀受称也况马鸣通宗百洛叉经别宗百部了义大乘经以造起信论华严亦百部之数藏中正有数十部余经未传此土圆觉法华涅槃大般若等亦是所宗祖云影在通宗故不列之起信论通宗不二摩诃衍法当第十圆明具德宗别宗一体摩诃衍法当等九相想俱绝宗圭山依此判为正终兼顿若约正判属终教当第八真德不空宗(马鸣所造百部论起信即其一也)若尔则立马鸣为初祖得非公当乎。

　　［种种幻化］

　　今钞取所生觉心义故配初重大疏取能生染净义故配生灭门。

　　［二空观及法界观成］

　　问法界观成便得无边虚空觉所显发唯配始觉者何故下文科此为一真法界耶答今从分析身心根识尘境二空等至于觉所显发即始觉分齐故配之其中证得诸幻至觉所显发科为一真法界者约克体指觉绝诸对待故不约分析四大等义耳问二空观成法界圆现时何用法界三观耶答此约观成者言之具如下文(九)。

　　［注后意识］

　　六七识体是一约相续不断名末那(第七)约分别六尘名意识(第六)今即次义正粗不配末那也若相宗赖耶识起(第八)必与末那相应又意识缘外境时必内依末那为染污根方得生起前六依第七转前五亦依眼识等唯第六依第七不共意根独名意识耳。

　　［疏三细二粗］

　　我人等四相经文若取偏标我人等相义唯是我执今取不能入清净觉通我法二执故若大钞不取四相经文唯用本起无明为己主宰已前经文配三细而已。

　　［疏即后四粗］

　　大钞(五)以刚藏章先断无始轮回根本配智相以弥勒章故有轮回至爱为根本配相续相(兼配智相)即法执及所知障欲因爱生已下配执取计名等今钞通前经文但配执取计名即我执及烦恼障然爱为根本经文大钞取润业故属法执今钞取发业义故俱属我执以经文通含二义故如钞指云同上通诠二执之说也。

　　［欲因爱生］

　　等无爱欲则不生无欲身则不有既有此身还生于爱由爱身故还为欲因复感未来生死果报如是展转相续无穷宿惑俱舍颂云宿惑位无明宿诸业名行长行释曰于宿生中诸烦恼位至今生果熟总谓无明彼与无明俱行故于宿生中福等业位至今生果熟总得行名大钞十复生地狱饿鬼即恶业苦报修善生人天即善业乐报经云知欲行爱厌业道舍恶乐善现天人(欲天)。

　　［修舍便现有为增上善果皆例此配］

　　即上二界不动业报经云又知诸爱可厌恶故弃爱乐舍还滋欲本便现有为增上善果疏知其爱善俱未免苦弃彼爱心乐修舍法即四禅八定而不知乐舍之心还同彼爱故云还滋欲本钞注云舍即禅定或者以次前人天乐报舍恶乐善之义释之而谓所注舍即禅定之非者失疏意也。

　　［归心真如故正当终顿二教］

　　谓以觉觉于不觉令归于心真如首末虽明觉不觉义而皆拂迹归心真如门故由是判为正当终顿二教若或唯取觉不觉义翻对妄染故判为正终。

　　［疏初谓乐著名相］

　　拣非器有五前二拣法相次二拣空宗第五双拣二宗此五总障信解若清凉拣非器亦有五一无信非器以闻法生谤故二违真非器依此经求名利故三乖实非器至理不入心故上三即凡愚四狭劣非器即二乘五守权非器谓三乘共教菩萨云云。

　　［乖实非器］

　　今钞以取文为解配同乖实非器但泛举取著名相不照心者不局地位。

　　［不正信］

　　等此文虽证乖实非器其义亦当无信非器守权非器问清凉所拣守权非器谓三乘共教菩萨等随宗所修行布行位不信圆融具德之法出现品云设有菩萨乃至不闻此经不得名为真实菩萨良以有作之修多劫终成败坏无心体极一念便契佛家未审此唯拣权或通终顿若终顿俱拣圆觉亦属所拣今此引用何为岂终顿实行谓之多劫终成败坏又顿教非无心体极亦同行位耶若唯拣权始今以圆融具德对彼不信应终顿称圆融具德耶又不闻此经之言应该圆觉耶至相贤首多通拣前四先达虽各释通或唯拣权始或唯顿或通拣前四对今疏钞并有所违未知如何和会耶答或云若约以体就诠终顿虽谈一性如来藏圆觉等义并是屈曲随机对病善巧俱非无心体极称性极谈诠旨圆融故前四属权并为所拣无非多劫败坏若以诠就体三义皆同三法一终顿俱为能拣唯拣始小终顿二教会泯见性不同体极之旨无别故大钞云终顿二教俱以为净一心为究竟实理又约圆融不圆融终顿不融属所拣圆融具德唯是华严不该圆觉以观成圆融废诠谈旨同一觉故及结归宗不同法尔如是诠旨无碍如海一滴具百川味岂待观成方见故大疏云重重融摄等义此经不说但约直显乃至观中一多无碍等义此经则同宗趣中又指圆觉唯摄如来藏缘起宗内染相本寂故得觉性本圆融摄法身缘起全是众生之义故知圆觉华严或同或异约体约教拣不同(成师守权非器章)评曰以体就诠则前四俱权以诠就体则权唯始小者然则诸方所谈会三归一或通会前四或唯会始小盖亦常问未知与此系滞行位是同是异耶若云是异引用何若云是同今此所拣或唯是始小或通拣前四乎又况圆融不圆融乃分同别也不融为同是所拣之权教乎与今教所被机所拣系滞行位有何交涉耶今谓疏钞之意就教所被机中约滞行位不滞行位以对拣也以系滞行位者同华严所拣三乘共教菩萨守权非器以圆觉□□□□顿经俱圆顿宗故所被之机上根凡夫圆顿之器不历地位非共教菩萨故若约证道(唯拣小始)及终教地前系滞行位渐进之流也以终教登地亦是顿故法华已前诸部般若等修三乘行未登地者皆属所拣也故知共教三乘即诸部般若等终顿耳问渐中登地亦是顿者属何教耶答即法华开显之机如前文云但悟至此即入圆教即圆中同教亦即华严中同教也问顿悟圆觉寂知即入圆教与法华开显者何别耶答二空观成法界圆现即入华严法界三观证道归圆与华严圆别初无异耳亦不违清凉所谓唯圆教中因果俱有实事前四因中则有至果皆无由修权因若入地后即入实故犹如百川浩荡千里亦无究竟归处究竟归处即海也然顿悟菩提涅槃即悟寂智顿悟寂知即入圆教所悟虽殊所入无非圆教良由机有渐顿教分同别若是渐机设证普法无非同教顿机入圆无非别教若不承疏主之意恐失此经宗旨耳。

　　［微滴入于天池］

　　大钞云微露滴入于天池义亦无别若准大疏(二十八)今钞颇优。

　　［破三家异论］

　　支敏度心无义支道林即色义竺法本无义非有即彼所计有即无无却此有也。

　　［非有非真有］

　　即肇论之意以缘生之有非实有缘灭之无非实无也。

　　［何必］

　　下正破彼所立岂能顺通中道即物之情哉。

　　［欲求圆觉］

　　或云此一句照本疏乃属下文意云不当如此节而注之今谓如次前修舍二字下注释何害读文节之于下文之上耶此例颇多况今此斥彼任病欲求圆觉理宜如是节而注之耳。

　　［注七贤岂是大道］

　　即伯夷叔齐虞仲夷逸朱张少连柳下惠也又晋有竹林七贤嵇康阮籍刘伶阮咸王戎向秀山涛今即初矣。

　　［注四皓］

　　即终南山四皓避秦归汉谓绮理夏黄禄生周角或云东园公角里先生绮里季夏黄公初二小异恐人同名异或所据之别耳。

　　［疏反上即皆是器］

　　前五非器障于信解类各有人反上即能信解是此经所被约一人具此五德五非器中随有一病则非所被今言反上非便是前之五类改心亦非后时释行乃约当世即时不堕此五数者矣虽寻文而本性离渐教登地证理方离今经上根凡夫初机顿离故下疏云已悟者文字性离而持法此之谓也。

　　［因该果海］

　　华严信位即具果海即此经观成同佛。

　　［中道了然］

　　非二谛中道。

　　［疏普收］

　　辨疑误云大钞次有拣修证一科初拣四相非器次离四病是器复以五性三聚收机三病亦非器今疏删去不说又普收唯约阐提三病不拣二乘不收又不收引为权为设普收中收二乘何不拣三病耶议曰今疏拣非器即新熏则五约当世即时而说明普收即本有无二就毕竟论一切无非所被不言二乘者既曰普收通明皆益即一切皆成义亦具矣但影略之耳四相四病唯障修证乃微细之障信解故不拣之今疏从略唯拣粗浅备之于大疏者亦影在彼中于中任病兼障信解故别拣之清凉五为。

　　［一正为］

　　谓一乘圆机。

　　［二兼为］

　　即地狱天子。

　　［三引为］

　　寄同三乘行布十地引权教菩萨。

　　［四权为］

　　即五百聋盲彰小非器令发大心。

　　［五远为］

　　即凡夫外道阐提悉有佛性今云宿机深者悟入即正为浅者信解同彼兼为熏成种性同彼远为阙引为权为者经宗不同无彼义故然彼拣之则前五非器收之则无非所被权为则收狭劣非器谓二乘也引为则收守权非器远为则收前三谓无信违真乖实议曰清凉远为既不收二乘今亦不配但影略于通明皆益一切皆成中若贤首第四名转为以一乘能转为二乘故展转无非所被意约五百六千示现引摄令彼二乘先入共教后入一乘由是立转为之名清凉意谓义虽无爽似恐滥引为共教菩萨故直约权理而说耳是则各主一意初不相违立名虽异所引无别问寄同三乘引权教菩萨者所引三乘从三入一属何教耶答能引即别教所引即三乘从三入一圆中同教也如教章云此经安立诸位有二善巧一约相就门分位前后寄同三乘引彼方便是同教也二约体就法云云问权必化实无实化谁彰小非器令发大心者必有二乘入此普贤法界何故却云文无回小之说答探玄云无有二乘不入共教无彼共教菩萨不入此普贤法界问与引为中所引权教菩萨何别答无非从三入一圆中同教。

　　［疏能诠体性略作四门］

　　能诠体性者望下所诠宗趣亦望上分齐及所被言之体即性故云体字通体性体相字然体即性为正如次释大字云大是圆觉体性方是圆觉德相然兹教体清凉开十门一声二名句文三通取四法四通摄所诠五诸法显义等共通五教今作四门亦通五教四门者一随相收彼前五彼第五云诸法显义大疏改云第四通于六尘谓诸法虽多不出六尘以于尘显义故即随相门今钞含通摄所诠中云一切所知境界二唯识门收彼第六摄境唯心一半谓本影无碍三归性门收彼第六一半谓说听全收彼第七会缘入实四无碍门收彼第八理事无碍及第九事事无碍不摄第十海印炳现然清凉十门前四通小后六唯大前七通三乘后三唯一乘前八约同教后二唯别教而小乘教体止到初四三乘教体止到前七同教止到前八圆觉到前九华严具十圆融融前八故前七通三者会解八云合云前六通三必疏之误今谓第七约会相显性义属一乘约以本收末义亦通三乘会相显性者一切教法从缘无性即是真如虚相本尽真性本现故以本收末者相宗真如虽不随缘由真如起无分别智无分别智流出后得智后得智生大悲心于大悲心说十二分教以法相宗但说如为教本不言如即是教故如即教者一切法皆如也又(清凉)第六摄境唯心通于五教于中分二一本影无碍(今为唯识门)自具五教如钞作四句即前四教总合四句即圆教二说听全收(今为归性门)具同别二教一同教自在四句一唯说无听谓佛真心之外无别众生以众生真心即佛真心故二唯听无说众生心外更无别佛以佛真心即众生真心故三说听双存佛真心现时不碍众生真心现故四说听俱寂谓互夺双亡佛即众生故非佛众生即佛故非众生二别教亦四句一果门摄法无遗举佛无众生生尚全摄况所说教二因门摄法无遗佛尚在众生心中况所说教三因果交彻生佛互在四两相形夺无听无说。

　　［言音者谓佛唱(唱号)辞(言词)评(评量)论(论说)语路注语所行处］

　　瑜伽云即有情增语释有二义一是名名能诠表增胜于语二意识是语行处(小乘不取于名)。

　　［语业注语用］

　　业即用也恶言即恶业用善言即善业用。

　　［语表注令他生解］

　　表亦是业有有表无表别今但用表者婆沙论云但言语表者令佗生正解故(即用有表拣无表也)。

　　［经云如空中彩画如空中风］

　　单取声为教体或单取名句文俱非尽善今双取前二故云声名句文体。

　　［风喻言音画喻文字］

　　乃证双取喻中不单用风亦不单用画法中不单用声亦不单用名句文此是正意(又不单取风画又亦不单取虚空为要生起归生门故亦云双取也)。

　　［以无画处空不］

　　下说一风字。

　　［注兼显实教］

　　等此显兼意由经含二义故以空中之风画体性空故清凉兼证四皆如空谓声名句文皆无自性净名云文字性离无有文字是则解脱此明即言忘言通圆顿意十地论释空中风画云风喻音声画喻名字以风画合空皆不可取是故今钞云不单取虚空不单取风画正取空中风画也然四法皆如空者而有二意一空为初门即属初教二顿寂诸相即属顿教今正当顿也于是今钞云兼显实教中声等无自性等也然清凉玄文云以余之意亦应双取(俱取声名句文)若就前二去取者宁依名等净觉法师破云此方真教体清净在音闻但不取声为教体却取名句文耶议曰若欲破人先须善自他意清凉之意叙昔大小乘宗或取声或取名等于中略示似评量取舍名等颇优虽然不以十门配释然后摄融无碍则皆为未尽善也而辄加破斥夫何太率愚耶其犹破无情作佛不审他意于理可乎。

　　［唯本无影］

　　大钞云小乘教既不知佛所说教唯是自己心识所变影像谓自心外别有佛教故云唯本。

　　［亦本亦影至妙观察智等］

　　大钞云因位说听由于意识故果位亦唯意识故云妙观察智相应净识以果位中智强识劣故说此识与智相应此智所依心王即是第六故云净识之所显现而言净者纯无漏故然此智即第六所转佛所说若文若义即此智相应第六所现名本质教影像者虽托佛本质唯自心变故有漏心变则名等有漏故唯影像。

　　［疏宗趣通别］

　　五教之轨则诸祖不易十宗之规矩开合不同或合作四宗或开为五宗或作空性相三宗又于十宗或浅深不次或改易不同次当随文和会。

　　［注当部所崇曰宗宗之所归曰趣］

　　者大钞云约传习教者即当部所崇等若约人情见即心之所尚曰宗若约敌对者论义云宗则语之所尚宗者崇重义遵尚义然宗之与趣各有通别通宗则通论佛教以因缘为宗仍有五宗之异别则唯就当经问何故通中唯有宗无趣耶答宗有两重通别趣唯一重即疏云此经又有总别者是也。

　　［内谓十二因缘］

　　大钞云于十二中行有二业为因无明爱取三或为缘生识等七支果即小乘二重因果令说也今开释之无明即惑缘行即业因望现在五支果俱为因(过去二支因现在五支果)爱取即惑缘有即业因望未来二支果俱是因(现在三支因未来二支果)。

　　［生死成坏］

　　生死指有情成坏指无情此即小乘因缘不自他共生暗引中论偈云诸法不自生(因无自性)亦不从他生(缘无自性)不共(无和合性)不无因(非自然性)是故知无生(结成空义)。

　　［贤圣弟子］

　　大钞云婆沙诸罗汉宗计各殊即小乘圣也天亲在小乘宗时未得圣果及诸未证初果人皆小乘贤也马鸣龙树无著即大乘圣也天亲护法青目青辨等大乘贤也。

　　［一随相法执宗］

　　二十部宗计教章类束为六一我法俱有宗(摄五全一少分法上贤胄正量密林犊子经量一半)二法有我无宗(三全一少分萨婆多雪山住多闻化一地半)三法无去来宗(七全一少分鸡胤大众制多西山住北山住法藏饮光化地一半)四现通假实宗(一全一少分说假经量一半)五俗妄真实宗(一全说出世部)六诸法但名宗(一全一说部)大疏又束六宗为三一如名二无我因缘宗(收中间四宗)三因缘但名宗(即第六宗)又束为三一随相法执宗二真空无相宗三唯识法相宗空先相后者亦由三时之教空居于先今家五时于后加二以深密经现今流行可凭据故顺戒贤次第也。

　　［中观等论］

　　等于十二门论百论智度论大无异论菩提资粮论等流类。

　　［龙树等造］

　　者约多分言之如门论疏云清辨造掌珍论般若灯论龙树造中论门论圣天菩萨造百论唯识等论无著天亲造言等者等于瑜伽杂集杂心摄大乘佛地庄严论等流类。

　　［四如来藏缘起宗］

　　大疏云于中复有二义初众生相尽唯是法身乃至众生寂灭即法身故(经云非作故无等钞云与前空宗异者空宗以幻化空无即为真理无别理体)后法身缘起全是众生(经云法身流转五道名曰众生)良由如来藏是法身在缠之称故约在缠及法身反覆互夺曲成此二此经宗于前门谓唯摄如来藏缘起宗染相本寂故得觉性本圆兼摄法身缘起全是众生之义。

　　［起信等论］

　　马鸣坚慧造等于宝性论法界无分别论大甘蔗论等流类。

　　［五圆融具德宗］

　　谓事事无碍主伴具足重重无尽即华严经天亲造论立六相圆融义辨疑误云大疏起信疏本无此文又前四皆宗论今约释论乃后人添入议曰曾捡古本无有此文有则为优但以立六相等六字似觉未稳然亦无害岂以释论为妨且如前文等宝性论等岂非释论乎大疏云五教五宗互有宽狭谓一宗容有多教一教容有多宗(非谓必然故云容有)初宗宽教狭如唯识宗兼摄终教圆教彼判法华为第三不空不有教故又说依华严造唯识论故(且顺彼宗故作是配)空宗则用佛密意摄顿教如来藏缘起宗则正摄终顿二教二教俱以真净一心为究竟实理故但佛说时仪式不同故成多教(为利根凡夫直说则名顿会权教人令入实则名终)唯小乘宗及圆宗各为一教圆宗者知前四教未圆故次教宽宗狭如小乘教自有二十部宗计类束为六等始教具空宗终教亦具性相两义顿教以显性即为破相以缠染本空即法身则具第二宗及第四宗一分法义圆教则总具五宗中所宗之法故又教约佛意权实有殊宗约人心所尚差别故宗与教其旨不同大钞云又教约下体式异也此乃教则皆是宗则或非也若约佛所宗则大同于教唯终顿一宗意宗于真性然宗有约佛教得名者如云佛教以因缘为宗有约乘为宗者如云一乘三乘小乘三宗等又无差别论疏分三宗云如次是智光三时教又禅源诠都序叙三宗云密意破相显性教等又贤首随教辨宗大同于教故教章探玄十宗皆顺五教次第也言大同者约大分是同不妨宗教有异于是分教之后别开十宗十宗者以五宗之初随相法执宗开为六宗七云一切法皆空宗收始教空相二宗八云真德不空宗收终教九云相想俱绝宗收顿教十云圆明具德宗即圆教清凉十宗就人心所尚故与小教有不次前六同七云三性空有宗收相宗八云真空绝相宗摄空宗及顿教九云空有无碍宗即终教十同名又大乘法师开八宗前六同此七云胜义俱空宗八云应理圆实宗彼以前浅后深为次清凉回彼七为八八为七者以符法性在法相之后为顺三宗次第以性拣相分浅深权实故又以真空绝相通始终顿故兼收顿教又空有无碍彻于同教若空有双绝亦收顿教故辨疑误云清凉谓有不安者颇为改易今谓不然但取意别耳又起信古疏及无差别论疏唯四宗不开第五圆融具德宗或云宗旨不到第五故此亦不然如圭山移注起信还复加之与今无别而贤首不开者以如来藏缘起宗通后三教故则知开合不同随作者意也。

　　圆觉疏钞随文要解卷第六
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第七(钞四末)

　　沙门凊远　述

　　［疏心境空寂注境空心寂钞约唯识(云云)唯识颂］

　　通性宗义演义(二十一)云既用真如为识体性明知天亲亦用如来藏而成识体但后释者定言不变失随缘义故云过归后辈然在彼云心寂意亦存识今云寂者是实体谛即是真如也故知唯虽约唯识以释取彼深义以成此经之宗也次约三性释心境俱空。

　　［约遍计］

　　谓蛇与见蛇之妄识俱空也。

　　［心境俱寂约依佗］

　　谓举体即是圆成真觉之性也如镜中影像本空即是明镜。

　　［略而明之］

　　而字有本是不字或云义当用不字今谓疏中既注空寂二字即此是略而明之也当以而字为正。

　　［初静一身］

　　经具云如是初静从于一身至一世界或云既文不然也。

　　［教义］

　　即是诠旨劳苦宗经意在会旨是其趣也。

　　［其旨趣者皆为离念归于真如］

　　理事舍诠论旨复有字理约事缘有妨息妄以问约因缘显理以答约境行理通能所观能观即无分别智所观即真理一味不必宗以问约所观真理以显能观之观行以答行寂观行有乖真理以问约意在绝观心寂为趣以答寂用约绝观虚辨以问约内寂起用以答次约既泯功能云何起用以问约垢尽明现法尔当然以答若大钞唯约色观虚辨以问垢尽明现以答修证前五对中第二已自舍教四五二对绝观起用即此是忘证修证又别立修证一门者钞云若上上根智即言忘言即相忘相不假此门今为中下之机不能忘证故别立此门问经流末世通被三根未立此门中下之根应无益耶答疏恐学习之流滞于文相不能忘诠契理而修故立此门未必约经所被机矣故次文结劝云冀诸学者审而修之问谁是上根耶答即言忘言者是是故达磨西来呵教劝离特为此滞相之流若上达根机何滞相之有哉若是药山则不妨遮眼耳。

　　［注令遇迦叶］

　　遇字误也大钞语(去声)字为正大疏然初五师兼之三藏迦叶至鞠多止四代末田提是阿难旁出故曰五师。

　　［佛陀难提第七］

　　此以佛陀难提第七婆须密第二十六传灯却以婆须密为第七佛陀难提却为第八次第参差直至二十六只如师子尊者此为二十三彼为二十四然则所据不同夫何太甚又达磨以前之二祖一云不如密多一云般若多罗与此优婆掘及僧伽罗名字略不相似不可得而考正也。

　　［迦那提婆第十四］

　　钞谓降伏邪党为弟子为破腹而终传灯云说偈付法已入奋迅定身放八光而归寂灭又二祖可大师此云遭难非命传灯云为管城邑宰翟仲侃加以非法师怡然委顺识真者谓之偿宿债又传灯云可见达磨断臂求法北山录云为贼断臂慧洪师斥曰谤乎圣人罪莫大焉然在通人何党之有盖与传灯所据付法藏传圣胄集等别也如肇法师者关中四圣之一遭秦主非命师子尊者有罽宾之难皆传灯明载亦谤圣人乎故传灯云皓月供奉问长沙岑和尚云古德云了即业障本来空未了应须还宿债只如师子尊者二祖大师为什么偿宿债长沙云大德不识本来空皓云如何是本来空长沙云业障是皓云如何是业障长沙云本来空是皓无语然只此可除情执况所据之别乎。

　　［注左眼］

　　有本云右眼。

　　［摩拏］

　　大钞云摩奴误也。

　　［达磨］

　　传灯云师泛重溟三周寒暑梁普通八年至广州武帝诏至金陵问法帝曰对朕者谁师曰不识帝不领悟师知机不契遂渡江寓止于嵩山少林寺面壁九年(云云)而偏局之量者睹师演道竞起害心数加毒药至第六度传法得人遂不复救端坐而逝即后魏太和十九年葬于熊耳山后三年宋云奉使西域回遇师于葱岭见手提只履翩翩独逝宋归帝启圹唯空棺只履存焉奉诏取遗履于少林寺供养。

　　［慧可注邺都化导］

　　北齐建都于邺即今之相州在北京之西。

　　［僧璨注晛(音演)山］

　　有本云岘山误也。

　　［弘忍注冯墓山］

　　此山在蕲州黄梅县双峰之东师徒众七百将付法传衣语众各述一偈若语意冥符则衣法皆付时上座神秀书偈云身是菩提树心如明镜台时时勤拂拭莫遣有尘埃能在碓坊忽聆诵偈乃门同学已知其详曰能亦以一偈和之人皆相视而笑至夜告一童子写一偈云菩提本无树心镜亦非台本来无一物何假拂尘埃大师既见此偈至夜潜令人召能行者入室分付衣法能捧衣而出是夜南迈慧俗姓卢氏其先是范阳人父在官于南海新州三岁丧父其母守志家贫采樵闻忍大师有道直造黄梅之东禅云云大钞云归岭南广州制止寺印宗法师为之剃发若传灯云南海广州法性寺恐即此寺后名法性耳印宗与缁白送归韶州宝林于大梵寺转法轮其道盛行然返曹溪雨大法唐中宗神龙元年敕请不入唐睿宗先天二年入灭于新州国恩寺。

　　［神会］

　　传灯云西京荷泽禅师大钞云东京荷泽寺以东京为正后入西京大伸正道姓高氏襄阳人十四为沙弥见六祖。

　　［注杖试］

　　大钞云校试以杖试为正。

　　［注乃滑台］

　　大钞云及滑台为正。

　　［注龙鳞虎尾殉命亡躯］

　　言其与北宗普寂崇远等辨两宗真伪也或云龙斗张鳞虎斗振尾今谓龙胫之鳞逆生触之者必遭害如上谏书谓之膺鳞今与争法膺鳞之谓也钞作麟者误也虎尾即庄子云撩虎尾而编虎须几不免其虎口耳以人送死曰殉(辞峻切)。

　　［侠客］

　　(沙滩五台之事也)。

　　［县官］

　　(白马卫南卢郑二县令之事抗北祖而争法之类也此注大钞作大字书之讹也)天宝四载玄宗朝立秀为六祖普寂为七祖。

　　［注宋鼎］

　　即宋宗鼎大钞阙宋此阙宗字。

　　［被赞］

　　南宗被赞。

　　［乾元宝应］

　　皆肃宗朝。

　　［大历］

　　代宗朝。

　　［贞元］

　　德宗朝敕立荷泽为七祖。

　　［疏然所传］

　　下大钞云束宗就法但就顿渐悟修之法和会自然会得诸宗诸宗不离此故于是略叙七家一拂尘看净即北秀之宗普寂所弘也意云本有觉性烦恼覆之如镜有明为尘所覆息灭妄念念尽即本性圆明如磨拂尘镜尘尽镜明则能鉴照此但染净缘起之相未见妄念本无心性本净悟既未彻修岂称真二三句用心亦五祖下资州智诜之宗成都金和尚所弘也三句者无忆无念莫妄也意今勿追忆己过勿预念虑未来荣枯等事常与此智相应不昏不错名莫妄也三教行不拘而灭识亦五祖下老安之宗为则天所师敬破灶堕等所弘也释门事相一切不行剃发了便挂七条不受禁戒至于礼念转读佛像经卷一切毁之所住之院不置佛事灭识者意谓生死轮转都为起心心起即妄不论善恶不起即真任饥任寒亦不求化亦不乞饭赞叹供养怪责损害一切任佗但贵无心而为妙极四触类是道而任心即南岳让和尚是六祖弟子居山修道不开法有剑南道一俗姓马大弘此法起心动念弹指警欬扬眉动目是佛性全体之用全体贪瞋痴造善恶苦乐故一一皆性意以一念命终六根不能作用四大骨肉都不解贪瞋并是佛性也任心者谓不起心造恶修道道即是心不可将心还修于心恶亦是心不可以心断心不断不造任运自在名为解脱人无法可拘无佛可作何以故心性之外无一法可得故故但任心为修也(此与第三家敌对相违前则一切是妄此则一切是真)五本无事而忘情即四祖下旁出牛头融大师之宗鹤林马素径山道钦禅师所弘融久精般若空宗于一切法已无计执后遇四祖显出绝待灵心故息缘忘情修无相理谓心境本空非今始寂迷之谓有所以生憎爱等情了达本来无事即须丧己忘情情忘即度苦厄故以本无事为悟以妄情为修行也(与前二家不同者此则一切皆无也)此就悟理言也若就行说者第三伏心灭妄第四纵任心性此则休心不起六藉传香而存佛亦五祖下旁出法名宣什果州末和尚等所弘也欲授法时以传香为师资之信正授法时先说法门道理修行意趣后令念佛初引声口念从声渐微乃至无声送佛至意意念犹粗又送至心念念存想佛恒在心乃至无想想尽得道七寂知指体无念为宗即荷泽所传谓万法既空心体本寂寂即法身寂而知知即真智亦名菩提涅槃此是一切众生本源清净心也是自然本有之法既悟此法本寂本知理须称本用心不可还起妄念但无妄念即是修行故此一门宗于无念今约拣收者谓一二及六滞于染净缘相失天真本净性德三五阙于方便事行于中第三加以毁教之失第七直指寂知不约诸缘比量然若一向拣却缘虑妄心色相尘境等法偏立寂知为究竟者亦未圆通圆通见者须会差别取舍等法同一寂知之性寂知之性举体随缘作种种门方为真见寂知如镜之净明诸缘如能现影像荷泽深意如此但为当时渐教盛行顿宗沉废务在对治之说故唯宗无念不立诸缘如对未识镜之人唯云净明是镜不言青黄是镜耳然此七宗余六皆绝唯第四南岳有马大师下分临济沩仰至五代绝传又六祖下清原有石头下分曹洞云门法眼法眼至三代化高丽此方绝传悟修宗旨学者之急务故备录之。

　　［定慧］

　　定因止而得慧因观而发然兹二行犹车之二轮鸟之二翼阙一不可。

　　［顿渐是修之仪式］

　　大钞云顿渐是悟修之仪式大钞为正。

　　［止观］

　　止能止息诸缘不随佗去观能观照性相与心互相为用又止观定慧料简者初修谓止观即定慧之初门成行谓之定慧即止观之归超。

　　［疏顿渐悟修］

　　不约能诠言教顿渐以论唯约所悟修之道以论能悟修之解行有乎顿渐释余两对次前疏云不出定慧悟修顿渐是为三对初释定慧竟此即余二对又悟有解证初因解悟依悟修行行满证悟此即真正悟修之行次约随根师友不定故有八对顿渐耳然大钞(六末)引清凉云顿教者即约时竖论且约横论于顿谓顿悟渐修等四句云云。

　　［各随根悟］

　　大钞云各随根性为正。

　　［疏顿悟渐修为解悟］

　　注二喻初霜消喻断惑次孩长喻证理下例此文殊章是顿解悟。

　　［疏渐修顿悟为证悟］

　　即三观诸轮是渐证悟又三观一一首标悟净圆觉初中为对是顿悟渐修中后为对是渐修顿悟渐修顿悟有二意一即修前解悟极故成证二即法华灵山授记成佛谓事同理成亦即北宗意见问法华渐机渐教何云顿悟答此门不约机教唯论能悟修之解行。

　　［疏顿修渐悟为证悟］

　　初磨镜喻已具断证次学射喻唯识也顿修者顿发大心顿绝诸缘顿伏烦恼渐悟者如磨镜学射尘埃渐去久射渐亲。

　　［信证圆法］

　　多却证字大钞但云信圆法。

　　［疏渐修悟为证悟］

　　三期道场是亦即北宗渐教。

　　［疏先悟后修为解悟］

　　即顿悟顿修悟在先故当解悟顿悟者顿了身心尘境皆空故顿修者不着诸相不证心性旷然合道又顿悟者顿了恒沙功德皆备故顿修者念念与之相应故即普贤章知幻即离等是又净慧章忘心顿证是。

　　［疏先修后悟为证悟］

　　即顿修顿悟普眼观门是然普眼观通解证即修前解悟故又观中作解故略疏且取顿同佛境悟在后故当顿证悟顿修同前顿发大心等不用磨镜学射唯用服药之喻者以根欲胜故顿绝诸缘豁然大悟犹妙药一服百病顿瘳又此证解无二有异于前顿修渐悟。

　　［疏修悟一时即通解证］

　　即顿修顿法同时相即无有前后顿修即荷泽之宗一念不生前后际断等如钞云云此经即文殊章拂迹入玄一念不生即名为佛同六门成佛中第五门顿悟无妄成佛谓约理成也疏悟修无碍亦通解证此本具一切佛德即六门成佛中第六门圆教无迷无悟本来成佛之义谓无碍也此经始知众生本来成佛之义亦当第六门但此中不约教唯论解证然钞云此中言证但取观行相应之时现量所见即名为证不必圣果此唯八门顿渐若大疏又约楞伽地前信住行向四渐登地圣位四顿则修行为渐证理名顿以为一对共前九对。

　　［注离四相］

　　相字误也大钞句字为正。

　　钞第五

　　△释题

　　大疏云诸经题目或佛自立或结集者立今此经目是佛自立又诸经得名有其多种或以人为目或以法为名人有请说等殊法有法喻等别或体或用或果或因或能诠所诠或真妄境智乍单乍复其类不同(与清凉大同)问天台释题约通别两号七种得名谓单三(人法喻)复三(人法人喻法喻)具足者一(人法喻)不知贤首以何义释题耶盖天台通别两号七种立题但约能诠得名亦立别号以别拣通今家释题约十四法谓单九复五单九者人四(能说所说所请所为)者四(体用因果)喻一复五者(人法法喻人喻体用因果)十四法俱在所诠之别拣能诠之通也(经之一字是能诠)且天台之通别但得以别拣通之功题中有诠而阙旨今家约能所诠者一则有以别拣通之功二则题中具乎诠有旨三则于文有据谓依佛地论是故今家释题迥异天台矣又今家释题或从简略止用人法二种喻对于人亦属法也金刚别记云吾家虽以所诠释相通别与彼无异如云以别拣通依主受称岂非约通别以结耶今谓以别拣通通亦是别与彼双存通别不同耳。

　　［疏大方广是义］

　　问何故华严疏云大方广者所诠之法耶答彼对能证人义即是法今疏法义对拣故不同也。

　　［疏下六字属能诠］

　　问今家既约所诠释题何故云下六字属能诠耶答钞云六字中上五字缘叹此经殊胜结为题目总属能诠句摄属于义用大等五字既属所诠经为能诠能所诠义照然可见也。

　　［注云心即众生心］

　　言众生者释论云众谓四衍众生谓四种生四衍众者四圣也四种生者六凡也。

　　［经有五名］

　　大疏云大者是体方广是用圆觉是果秘密王三昧是因又王是喻三昧是法修多罗了义是叹能诠余皆所诠如来是能证人即当其智决定境界是境兼余皆法如来藏是在缠之名即真妄和合斯则人法总彰法喻皆举具体具用有果有因诠旨双题真妄俱显方诸经目莫备于斯问五名中既存二号陀罗尼亦二号之数何故不著于题中耶答正宗中云有大陀罗尼名为圆觉故题中略之唯用宗本体用诠旨功能耳问此云方诸经目莫备于斯莫也华严之不及邪答此经五名说故备于说故备于诸义华严一名七字清凉各开十义说之况又多名其义犹广如云以数彰名云百千经从喻受名为杂华经从法彰名为不思议解脱经等。

　　［疏不同法相宗拣小之大］

　　问何故华严疏亦拣小乘耶答彼约自宗当体义非可有拣所言拣者即拣持一对谓大是拣方广是持即拣大异小拣实异权拣果异因。

　　［别业所感］

　　大钞云别业共业所感古今略钞与大钞同大钞为正。

　　［如八大河］

　　孔目三云十住经云四河阿含婆沙云二十河涅槃云八河谓阿耨池四面有四兽口出为四各出至四十里外分为五河为二十言八河者佛在东面恒伽河侧说法从名闻者说东面五何并三面本大河故云八河如是八大河所流之水悉归大海古今不易故以喻涅槃常义。

　　［生公疏云］

　　大钞云序云辨疑误引大钞具文云义当序云然则是彼之序又恐圭山二钞互举显是疏序若是彼疏序谓疏云义亦可通大钞八云迷时有妄非是元真悟时见性性非今有故生公但是本始会之非照今有照不在今即是莫先为大既云大矣所以称常是知迷悟虽涅槃之性三世不迁湛然常住会即符契同彼性常如始觉同本其性广博连次文云犹如有人寿命无量名大丈夫是人若能安住正法名人中胜故远公分此一文便成二种大一广故名大二胜故名大今但取广遍之义然彼更有大藏多故名大大山高故名大大海深故名大等犹如虚空钞云复是别义由疏中二句连续故特以复是别义四字拣别之显非一义有本大钞云复有别义不若今钞。

　　［譬如虚空者］

　　多却者字。

　　［疏方者就法得名］

　　问三大言之方是相大何不云就相得名耶答法是一切诸法即是体上之相。

　　［注一一翻对妄染］

　　问注云翻对妄染多诸义属此经若曰不然引之何用若然者何故大钞云此中大唯克体方唯持性广阙事事相入及重重无尽耶答疏中但用起信相大性上本有过恒沙妙用同此觉性本之德缘钞中具引彼论下文故有翻对之言非此经同彼翻对妄染之义也问起信三大是生灭门终教也今经何故引证答或云彼三大虽生灭门义法归真如亦属顿教或云终顿二教克体全相摄属故今谓配属三大则同释义随宗则异如次前云不用彼翻对妄染之义三大之说亦犹是矣。

　　［过恒沙等］

　　大钞云如上所引过尘沙等文是论释相大中文今于用大引者以德相是起应用所依之本故标本蹑之以明妙用又文句相近便亦反证得相大之文免两度重举甚为宜便矣然宜便二字属意在用大中所引相大之文反更兼证相大故。

　　［能生一切世间出世间善因果故］

　　即论立义分三大中用大之文若前文拣异此经者是解释分中文故疏云然此用大是报化二身粗细之用令诸众生始成世善终成出世善也次文同此注问既言潜兴密应该于染净善恶何故所引唯言善因果邪答钞注云不善违真故非其用或者答云且引为证非余法不是其用然亦是一说。

　　［通论用无穷尽］

　　大钞于通论下有圆觉二字有则为优。

　　［大般涅槃能建大义］

　　彼经迦叶难佛若久远渡烦恼海者何缘复纳耶输生罗睺罗等佛答云是大涅槃能建大义若有菩萨住大涅槃以须弥山王令入芥子中结云菩萨住大涅槃则能示现无量神通变化一切众生无能测量汝今云何能知如来习近爱欲生罗睺罗等然此是果上权德是故能现神通变化也问彼经即约果用今此即体之用是本有之用何得引证耶答佛果有相用者皆由本有故配属三大则同释义随宗则异具如前文(六半)。

　　［广则能包能遍即入重重］

　　然今疏引普眼章根尘遍满亦是此义但是分圆义以拣故大钞亦云此中广阙事事相入重重无尽问今经属顿教即起信约体绝相义何故说三大耶答或云彼真如门不说三大如释论云耳或云顿具渐门或云真如门中不空真如亦说四德故异说云云今谓顿教还依真如门云否华严圆觉题云大方广义相照然也又此经云顿机众生从此悟入名为顿教配同真如门而已宁以彼妨此乎。

　　［疏生灭门中本觉］

　　问生灭门中本觉是次第翻对妄染所显之觉即终教义如何以之出顿教觉体耶答不觉出缠究竟之体便是本觉之体依幻说觉。

　　［若说有觉说无觉者］

　　辨疑误云此三觉字乃约同幻之觉此是所拂之觉非是所目法体此一期引之宜加思忖矣议曰但拂对待之病岂拂其法体耶苟曰不然试问此觉还是见闻觉知之觉耶虚明灵照之觉耶若云是觉知之觉者即是病也何故云依幻说觉亦名为幻亦名二字何所用乎。

　　［疏不共二乘方为了义］

　　具云定说三乘不一亦非了义若会归一极无二无三不共二乘方为了义或问云不共二乘应别教耶答不共之言唯是华严具如原人论议曰此真虽曰于文有据奈何与疏主相违何者此经应非了义耶应知疏主特以不共二乘以明了义耳。

　　［注西域两种三时］

　　辨疑云此失捡对大疏广叙二三时及性相十别故作此指今疏既削之又移十别在始终二教中辨岂得亦如是指耶只合云在前性相十别中议曰性相十别中亦说二三时义亦可通也然指大疏钞为前文处颇多理亦可通不必泥也。

　　［小乘一藏唯说俗谛］

　　若小乘自宗云四真谛或取灭谛是真谛若望大乘俱是俗也。

　　［胜义胜义即是圆觉］

　　唯识八谛前七并是俗谛安立真如对此还成俗谛即圆觉所流真如也问下云真如即圆觉如何和会耶答此约以教拣权说以彼谛不融故下文约此经自宗说问唯识宗权教岂得胜义胜义便是圆觉答以性宗取彼故若彼宗取此不可也。

　　［了义］

　　问了义拣余经者法华等经应不了义耶答大钞七云法华云妙涅槃圆寂华严万行之华严饰法体各从增胜之义而占一名不可难云法华之外余经岂皆不妙华严之外余经不说万行等。

　　［北印度］

　　亦云天竺亦云身毒亦云身笃亦云贤豆并翻为月常称天竺国即月国也北印度者四方及中为五印度此是北也今钞云未详开元释教录云贤豆彼国之讹也身毒天竺此方讹也言诸群生无明长夜莫有司晨其犹白日既隐宵烛斯继虽有星光之照岂如朗月之明苟缘斯致因而譬月良以其土贤圣继轨导凡御物如月照临由是义故谓之印度辨疑误曰疏既引开元目录何不见此文却云印度未详今谓恐据佗引事相𤨏末故弗检对。

　　［罽宾］

　　晋译华严云罽宾唐译云迦叶弥罗即新旧梵语也又云羯湿弥罗并翻为阿谁入此国周七千里四境负山本龙池也阿难弟子末田底迦阿罗汉至彼乞容膝地龙王缩水奉施罗汉展身极大龙王令施于西北留一池百余里为之居止龙王请五百罗汉常受我供末田底迦运大神通立五百伽蓝于异国买鬻贱人以充役使后诸人民渐而增广遂成一国自立君长治化于国咸曰此地若非罗汉神通阿谁能入由此得名也(演义五十一)今钞云未详辨疑误云诠师云羯湿弥罗与释教录同也何故疏主破云不合孟浪又华严疏钞既翻名释义何云未详又云长寿年当则天之朝何必云更待检寻议曰钞云有释云者指诠师有释也。

　　［龙集癸巳］

　　者龙星亦曰岁星岁行一次集者居也言此星居癸巳也却云高宗飞龙一非也长寿年乃则天朝而云高宗二非也既据释教录何得证义等别在一处三非也译经图纪贞元目录既无此说不知何据四非也故云孟浪且非破其羯湿弥罗事有偶忘故曰未详表非孟浪后既检据明白至修证仪方曰长寿二年白马寺则天皇后统中原七月乙酉朔问月建是丙甲何不用耶答或用月建者误也设用月建不可云朔今云乙酉者言其朔日至十五日云己亥即此为正如楞严译经年月云五月己卯朔亦与此同或疑不然宁知月管三十日于三十日各有所属。

　　［姜遁恪］

　　大钞云遁俗误也。

　　［慧全］

　　大钞云慧命误也。

　　［宝证］

　　大钞云宝澄为正。

　　［道议］

　　大钞云道脉误也。

　　［阿泥楼豆］

　　或云阿尼卢豆或云阿㝹楼䭾(音堕)或云阿那律并翻云无灭或云如意或云无贫先世曾施辟支佛神饭故九十一劫无贫众。

　　［起三疑］

　　问小乘唯许悉达成佛何疑佗方佛来邪答唯萨婆多部谓佗方无佛余部不定至相疏云余部云佗方有佛是此方佛往化也然萨婆多部谓佗方无佛不妨疑有佛来余部疑则可知声闻无成佛之期今疑阿难成佛与佗方无佛类例无别。

　　［阿忧］

　　大钞用优字引百论云外道云阿优为吉提婆菩萨立佛教功用初云上恶善行外道难云初有恶字最初恶故中后亦恶是不祥也我经首云阿优初首吉故中后皆吉由是敌对阿优故云如是又阿优亦云阿呕梵语轻重耳阿之言无优之言有万法虽众不出有无此则外道断常之计故钞引智论云昔梵王以七十二字训世后时众生转薄梵王因慈吞之留阿优二字于口角耳。

　　［六缘不具教则不兴］

　　演义二云六中后四兼是说经之缘问若尔此应非说经缘耶答或云此是结集之缘今谓不然文云必须具六方得教起故云成就即一代教兴之缘后四兼是十缘之数者清凉云依时依处依主等十即当经教兴之缘耳。

　　［疏指法之辞次云如是之法我从佛闻］

　　科云直消文钞云标指此圆觉是我亲从佛闻又引佛地论云如是当说如我所闻又大钞云云光云将传所闻之法先当标举一部谓如是经教我于佛闻然疏主与佛地论及云光其意一也谓如是二字属意在当经后以我从佛闻一句缴之其义甚明不须异说也若慈恩弥陀疏云前来未说法何谓指法耶由前有标题具下经义指此题云我闻贞元云佛地论(即指前题目今钞不然乃依华严大疏)。

　　［疏在净土说故论释结集者云是菩萨］

　　问疏次引慕灵记止云菩萨结集摩诃衍藏若言在净土说故结集是菩萨者法华涅槃秽土所说应非菩萨结集耶答佛地经是净土说故结集者云菩萨大疏举之为例云此经亦尔虽然亦言其大概也大钞则云净土所说之经故结集兼于菩萨又云然此总指已含实教若尔故无惑也。

　　［肇公云］

　　肇公宝藏论大钞云故肇公云然有故字知文义有来历也。

　　［建立者］

　　大钞于建立下无者字以无为妙又大钞次文无后加二字略之耳文云信则所言之理顺顺则师资之道成即肇公之言但以此二句为主上下加之言无惑矣。

　　［疏我即文殊及阿难海五蕴假者］

　　辨疑误云问文殊结集例如迦叶然皆阿难升座唯阿难称我华严大疏但云我即阿难闻谓亲自听闻今谓文殊及阿难称我有二失以正为兼失文殊称我失议曰今疏依探玄第二准智论是文殊师利称我以彼论云文殊与阿难海在余清净处结集摩诃衍藏既有明据可胸臆而识乎。

　　［疏云何称我］

　　辨疑误云五蕴假者即先释所以又征云云何称我以重繁也华严疏云云何称我即诸蕴假者故知五蕴假者是释所以不应更征今观疏意在征成四我释以后二然亦不合先出所以应可安五蕴假者一句于云何称我之下亦可但除去云何称我四字议曰疏主之意以前科约假名直指此之征起意云一切经证无我阿难圣人云何同凡夫称我次科总列邪正以答云非四中初二凡夫外道之我也正缘先云五蕴假者即是无我征意云既已无我云何阿难称我答意虽无凡夫外道之人我而有诸教法执中细我又此经与华严约本而言乃菩萨阿难结集即是法身真我若尔则何重繁之有哉。

　　［三通大小贤圣］

　　此通大小乘法相四唯实教又此通三乘。

　　［四唯菩萨］

　　又此是地前四是地上又此中分三一邪二慢三名字初凡夫二地前三地上今是地上圣人称我无过。

　　［大小乘各有三说］

　　小乘三者一法救师谓耳闻二妙音师谓识闻三成实师谓根识和合闻大乘三者一杂集论云耳闻二梁摄论云识闻三佛地论云和合能闻并以第三为正谓耳根发识也。

　　［四缘八缘］

　　小乘具四缘方闻谓空根境作意大乘八缘于小乘上加四云五根本依即第八识六染净依即第七识七分别依即第六识八种子种子为因缘依诸有为法皆托此依离自因缘必不生故如有偈云眼识九缘生(加明)耳识唯从八鼻舌身三七(除空此三合中知故)后三五三四后三即六七八识谓第六识五缘(更除染净及分别)第七识或四(更除根本)或四(更除境)第八唯三(种子作意及根)。

　　［疏非邪慢心而有所说］

　　此二句出智论论中通二意一拣邪二通妨随世假我大疏取初义科在拣邪中今疏取次义科在通妨中又大疏我与闻开为二科各别通妨虽因下三句通妨于闻非邪下二句虽拣亦是通妨假名之我今疏双通妨我闻虽因下三句依地论通妨于我闻非邪下二句依智论通妨于我取与不同耳无相宗含于三教。

　　［疏云若无相宗我既云云］

　　钞云约空宗等释等于三教(大钞云含于三教)谓始顿实虽含三教无相义强故偏标也(大钞云故云空宗也)华严疏与此疏同彼钞云若无下第二无相宗含于三教谓始顿终(无虽含三教无相义强故偏标之言亦无故云空宗之言)然此颇多异说余游历师亲承指教者略有七焉一云以宗等教即无相宗含三教文云随缘空故以空为门是遮诠之实故属无相宗不妨是终顿耳一云破相宗不唯始教偏在大乘经中如释我闻处说一云性空含于三教非无相宗含疑曰清凉云因缘性空通始终顿恐非此义意一云纵彼空宗故云含于二教如云相宗通终顿圆教空宗密谈顿旨通于顿也疑曰纵之密谈顿旨通于顿教不通终教夺之唯是始教一云圭山空宗唯始教由次科约实教释即终顿故若清凉次科约性宗释即圆教故无相宗含于三教疑曰圭山次科约实亦含圆教前科亦云含三教与清凉无别一云若约别宗般若心经属实教性宗(无相宗唯始教)若约通宗清凉云无相宗含于三教谓始教顿教实教心经正当顿实疑曰连珠正意空宗唯始教自终顿已去并属性宗岂应尔说自通宗已下宜削之庶拔本塞源以绝其词耳不然则未免致诤一云圭山义含三教清凉宗含三教今谓无相宗但是始教不通后教以终教属性故空宗若通后教如何分性宗权实耶。

　　［言含三教］

　　者此两行疏文含三教义虽通三教唯科为空宗终顿二教俱兼配属而已故云无相义强故偏标空宗也若曰不然圭山既云虽含三教无相义强故偏云标空宗者若空宗果通三教岂作是说耶圭山深得清凉之旨但加数言以助显之未尝不同也。

　　［不闻闻］

　　大钞云天台作四句谓闻闻闻不闻不闻不闻不闻闻如次配四教此句即圆教也今作终教者以彼圆教即今家终教耳。

　　［耳根无觉］

　　此即胜义根岂曰无觉耶今望识说不约胜义根。

　　［顾命所因］

　　周书成王将崩命召公毕公率诸俟相康王作顾命孔氏云临终之命曰顾命郑玄云临将死而回顾为语(今谓如来入灭之时也)。

　　［疏真俗无碍］

　　问前云顿无二谛之殊今云真俗无碍何耶答前但遣二谛之病不妨双融双泯显第一义谛。

　　［阿难请如来重说］

　　请如来重说是小乘义得深三昧自通等是大乘义。

　　［疏时者随世假立］

　　科云出体辩疑误云此只科得六字如来下大疏连前文并属正释其出体自在据实之后又云又字是连前释一时义之文势今疏合应在通妨之后妨之后恐修略疏者移之亦恐后人误书此六字于正释之中隔断正释及引证之文也议曰一往观之此说颇有理细评则不然何者设云疏设岂科钞俱误耶纵云是后人以科钞就疏是亦可疑岂敢如此其大疏在据实后出体者乃总出体也(随相据实二义无碍故云又俱出一与时故云总)既总出体故云一与时皆无自体但随世假立以假从实以五蕴为体云云(又云各别出体者就不相应行中数是一体时是时体)是故大疏当在据实之后出体今疏唯出随相一科之体又唯时体故钞云时无定体约色心分位以明故云假也即不相应行为体例之大疏今合就通妨后出体却在正释中出体者乃本大经疏彼六字及上下之文并为正释其云一时者时成就也亦随世假立时分一者拣异余时。

　　［如来说经云云］

　　(问此疏文)演义云亦随世假立者谓佛法中时不可得因物故有时离物何有时物尚无所有何况当有时今随世俗说有一时然今疏则附于正释便为出体意兼两势(清凉唯作正释)若云此误彼亦误耶。

　　［六时］

　　西域一岁分六时正月十六至三月十五为渐热时三月十六至五月十五为盛热时五月十六至七月为雨时七月十六至九月十五为茂时九月十六至十一月十五为渐寒时十一月十六至正月十五为盛寒时。

　　［疏心境泯理智融］

　　等此四义与金刚疏何异者此是楞严悫疏所说虽通诸经不妨随宗义别大钞云谓此四说听皆入三昧观此二法皆从缘无性俱是一心故云一也(余文同钞)今经科云据约就一心即显实性金刚科云会法释但显法空故刊定释凡圣如云由心分别故见圣见凡心既不生谁凡谁圣相本自尽故言如也余例此可知。

　　［净名楷疏］

　　大疏云此义不然故不用之今何用者疏中不用钞中不妨引之评量然今疏约凡圣如等义何异彼约真体不殊一味如如者彼约理上言一故不能定说经时也今疏约就事要见当此说经之时凡圣是一亦不妨以事显理故与彼异是故大钞评曰若以本性为一则一切皆一何唯时一应云听众一人贤圣一德经有一义等略钞引之评量不妨弹彼说听不二一味法故。

　　［婆伽婆］

　　信闻时义通诸经唯此就当经以是一经之主故婆伽婆涅槃经翻释通三身三德随何经中所宗不同在此经即当法身断德(由断烦恼方显出故)在权渐教中即当化身恩德是故不妨余经亦云婆伽婆大钞云华严等圆顿宗教是理智不分之真身此经是净土说故化主是真身是以经云婆伽婆然正翻云如来释论亦云世尊晓疏余经亦云婆伽婆者如金刚别译之本八关斋戒等经义如佛字名随经宗所释有异(如钞约就当经释自觉觉佗觉满之义异余权渐之经)六义则义翻亦随宗异谓自在炽盛与端严等就此经则意生身端严即妙三十二相所严饰故就金刚即化身具三十二相故至相疏指云化身也问前入寂光土凡圣一源指自受用至现受用身释云约应机是佗受用身今云是法报不分之真身下文垢尽对除处云法身说经义在斯矣既四处不同何义为正耶答此经主佛既是称性圆融之身随说皆得修证仪云能仁演说又此下文云不妨还是释迦所说者彼约随机所见故非此经说主然约相而言此经能应之佛即华冠璎珞之舍那不即释迦与彼相即之义不同三义之中第二正义是也所被之机即华冠璎珞之大菩萨余经能应之佛即释迦蠃髻之相若对地上机于蠃髻佛现舍那之形谓佛地显报报即化身随地前地上机见之别(第三圆了义是也然据彼论亦用正义是彼经说主但以彼宗真应双通故与此宗异)地前大众见佛化身居此秽土为其说法故云不妨还是释迦所说问法华涅槃秽土所说与佛地经何别又此经与华严俱法报不分真身说有何优劣耶答法华涅槃随地前人见结集云化身秽土佛地经随地上人见结集云报身净土又涅槃云吾今此身即是常身法身然皆即化显报报即应身但三身相即非真身说此经从真起应应即报身谓佗受用应机说华严亦法报不分真身从真起应佗受用身应机说但十身无碍耳故探玄此释迦身即为实报受用之身如佛地经初说等若三乘教中但为化身若别教一乘以为究竟十佛之身问若依顿宗唯一真性但显一实性身何故却有应机之佛耶答下文拂迹云对机之佛亦不可得方见法身法身说经义在斯矣谓应机亦不可得故云法身即此是唯一真性义不妨即法报不分之真身从真起应对机说法是故终教理智即而双存顿教理智泯而双绝不妨有对机之佛又一实性身者约拣教而说故若约圆顿宗则三身融即随说皆得问佛地经即化显报是同教引彼例释此经莫是同教耶答但取彼经净土仪式彼论所释净土之相也然不用余本释相者余无论释故。

　　［断智恩三德］

　　此三德与般若解脱法身三德何别者能显所显不同如住法记释此三德唯果般若等三德通因。

　　［疏最清净觉］

　　此即报身。

　　［极于法界］

　　即法身钞云此四句是真身殊胜功德。

　　［疏一切性相］

　　疏依彼论钞云一切法相者依演义释云以一切智总相观法之性故云法也。

　　［疏睡梦觉莲华开］

　　钞云结二觉之相上句能自开觉次句亦能开觉一切有情演义云以一切智(根本)觉法之性(真谛)破无明烦恼如睡梦觉故以一切种智(后得)觉法之相(俗谛)开悟法门如莲华开得见莲实故。

　　［疏华严十佛］

　　佛地经圆觉华严佛字随宗义别详疏可知然三世间十身中如来身上自具菩提愿化等十身与此十佛何别者愿钞三云其义是同但名有小异依真而住非国土今证说处依真谓所依净土以说此经大钞云举普贤例佛也普贤尚尔佛岂不然然引此证此经所依净土与华严如何料拣者玄文云依处者夫智穷真际能所两亡(拂迹)假说依真而非国土(显实)况刹尘即入染净参融圆满教之普周难以分其处所谓染净融通也故修证仪云华严净秽融通境别是圆宗不可思准此同异下知唯标变化身土。

　　［钞注云即法相及破相及显性等经］

　　又修证仪云净土所谈为了义阎浮所说是权宜问法华秽土所说应是权耶答且就仪式不同净秽一分故作是说非以此为判教只如渐顿分异顿经无三可会名为实教所被之机发足是一不从三来故判顿教独为一乘终教为三乘者所被三乘渐机故若取会所归是一即是实教祖师亦曰法华是渐圆故知秽土中亦有了义亦由此经在净土说故结集者云是菩萨皆言其大概余文大同今疏大疏无此一句今钞多却或云照大钞引下经文配释故云大同今谓即指大疏之余文同于今疏言文有二者指今说处依真科文也。

　　［深密经］

　　问此经既在净土说岂得是三乘始教耶等为戒贤判此经为发趣一切乘者说故探玄据彼宗释义故辟之为始教清凉圭山因修之若教章据经三轮之义判为终教或云与佛地经大同谓通地前地上所见耳。

　　［密严经］

　　此即二十余部顿经之类。

　　［与诸邻极］

　　即等觉。

　　［意生身］

　　即地上。

　　［疏心印经］

　　大疏云诸佛心印经注云如来境界众宝道场辨疑误云大疏钞有此及兴显经略钞却不引之及至余经更引广文加之注配不应将今经法性土凡圣同源之相注配于诸经受用之相中如大钞不注配不妨以此证净土所说以袪疑情此应修略钞弟子妄加也况于中又不全是智境纯净之土亦即识智圆通之土也议曰失引二经恐文脱妄加注配之说独恐未然但大概注配此等之经皆非山地国邑与此经相类俱净土所说又谓此下经不全是智境纯净之土亦即识智圆通之土者疏主明言十五本经外别有俱通染净之经即等目菩萨所问等三经此皆疏主意也岂得尽归过于后人乎(大钞云又有四本经亦在净土说在别卷中)。

　　［疏兴显经入印法门经］

　　辨疑误云贤首华严传云兴显经即华严性起品无量颂俱乃将十忍品后文续之元康二年竺法护译经云普见枰阁即普光明殿也又大周目录云入印法门经昙摩流支于洛阳译即华严支流经也经云如来住持境界处去寂灭道场不远普光法殿然此二经即识智圆通也议曰此经二经既是华严支流经恐难与疏主出意若如其说则果不可云纯净之土矣又入印经下亦不当注云不二随顺犹恐疏主必有明据亦俟来哲取与之。

　　［进力入印法门经］

　　大钞云信力今钞误也。

　　［渺然难测］

　　彼论云其量离测如来所睹大钞云如来所都都字为正大钞中更列四本大钞又指在别卷此例甚多或云宛转指也。

　　［又有经］

　　等大钞列三本经一等目菩萨所问三昧经二文殊宝藏陀罗尼经(在净居天说)三大集经一品(在欲色二界中说)等目菩萨所问三昧经者辨疑误云此经有三节一标佛初成相二说法相三入定相唯是秽土不见净土之相况华严大钞诸家目录华严传等皆云是十定品别行文亦与十定品相类彼即普眼菩萨请问今云等目即普眼也即非双标净秽之相议曰大钞注释随识随智已见净秽之相何谓不然况经标信闻时主已摩竭境界已下正当说处净秽之相岂当作三节如此科释又既是十定品别行正当净秽双标识智融通何为而不可乎。

　　［光明藏］

　　金刚通论云序分或直从事或直从法直从事如此经给孤独园直从法如圆觉经光明藏佗宗诸经或在净土说或在秽土说随识智所见土既不同身亦有异在净土说切恐未然但事法不同随机所见分地前地上而已如此经净心地人见之岂止祇园而已耶又手鉴云(亦观公作)圆觉不言住处有人云此经大乘顿教不落住处只今无非光明藏然则楞严非大乘顿教乎须知三世诸佛随所住处无非常寂无非光明藏诸经所说有所不同事则皆事法则皆法皆事则必有所在经处皆法则无非大光明藏但随本经唱名不同义从事法何所据乎诸佛住处无非常寂光光明藏者若尔教无浅深机无利钝法无所表土无净秽耶亲光佛地论明言指示而不遵依不知其可也且净土所说之经十五本佛地经即其一也经云住最胜光曜七宝庄严放大光明普照一切无边世界无量方所超过三界所行之处是极自在净识为相如来所都此是从事耶从法耶若云从事如何不说山城国邑若云从法何故佛地论云是净土所说又光曜庄严宫殿岂非住处即是净土耶最极自在净识为相如来所都岂非真智所造之境耶谓之从法于理可乎论又云说此经时地前大众见佛化身居秽土(随识所见)地上大众见舍那居净土(随智所见)随机所见不同传法菩萨就胜结集故云婆伽婆住光曜宫殿如来所都然此由是渐经所被渐机故随地前地上识智所见不同(与深密经俱在净土所说皆是渐教)若圆觉顿经为十万登真大士上根凡夫所说故众无三乘之机岂非随智所见纯净国土独不可与随前地上机见不同比也于此亦足以见吾宗未尝以净秽之上分乎顿渐休错领解又随本经唱名不同者说阿含小教时何不唱云婆伽婆入神通光明藏耶又云净心地人见之岂止祇园而已者意谓不异圆觉所见光明藏也且无著论立三地初信行地配三贤燸顶忍二净心地配初地三具足地配二地上至妙觉同诸经建立地位通论行人浅深若以立三地以定被机者岂经论学者乎其金刚所被地前之机二论明言也决谓被地前地上二机者传法者何不就胜结集却就劣耶就胜结集论有明文就劣结集焉有理思之。

　　［注亿世之过］

　　大钞是遇字或云当从大钞今调大钞具云亿世之遇时还此定佛定无量但今钞脱还定二字然若取亿世之过时还此定其过字义亦可通若连上文义势遇字理长。

　　［注此下但无名者即钞也］

　　此字指宝性论下字指佛性胜鬘彼二不别名者即今钞中所列宝性论五名是也(彼四名五名与钞所列大同故)然但字恐是俱字之误其义亦可通耳或云多却此九字者非也。

　　［或四种］

　　胜鬘经无第五法界藏合在如来藏中。

　　［或五种］

　　宝性论如钞所列佛性论五种但改第五法界藏为第二正法藏故曰其文小异其义不殊(大疏二末)次五即事法界心真如光明藏通染净真如门唯净何得指同者以是总相该收别尽摄染净法无所遗故然真如生灭二相具皆各总三义且就各摄法言之不摄随缘生灭法故谓之净具如前文(五中)。

　　［注依生圣法］

　　诸有圣法依此生故即菩提涅槃等是圣人所证所得之法故名圣法中边论云法界者圣法因义故因义者法即圣法界即是因能生圣法故云法界笔削二末。

　　［天台四土］

　　辨疑误云钞指云玄谈第三广释彼第三钞俱略指而已若大钞全录演义亦不广释全同第二钞只合指云如第二钞释入寂光处说议曰略钞所指前文多是通相指之不分大小钞别此例非一。

　　［疏息诸分别智与理冥名为入矣］

　　问婆伽婆入神通光明藏那有分别可息耶或答云非是惑之分别即所行化生假分别也或云示轨后徒今谓入通凡圣通相而说言息诸分别者谓分别本息非有分别可息亦犹起信心体离念谓念本自离非有念可离也若尔方显顿宗无妄可息是为息诸分别耳。

　　［面门众齿之间］

　　面门即是口也昔有解云即面之正容非其口也又曰即鼻下口上以梵音呼面及口并门并云因伽是故释为面门今以众齿之间则口为定解演义十六六通天眼天耳宿住佗心神足(说凡外)漏尽(唯圣)十通一佗心智通二天眼智通三宿住随念智通四智尽未来际劫通五语无碍清净天耳通六无碍体性广大神足通七善分别众生言音通八无数色身智通九一切法无量名字智通十一切法三昧智通(以大钞及演义十六参详增损列之)。

　　［经三昧正受］

　　诸经或云正受或云三昧或云定若如幻经云其三昧定光赞般若云所行三昧正受晋译净行品云三昧正受当愿众生云云晋经贤品云眼根入正受色尘三昧起(正受三昧)如幻经云离心三昧而为正受大哀经云三昧极正受又云以法性定三昧正受智彼德经云以一心三昧正受定然晋魏以来所译诸经以三昧正受定三名互举随称皆得贤首释三昧正受云三昧翻为等持谓离沈故定慧均故名等也心不散故住一境故名持也纳法在心名为正受清凉释云平等持心趣一境故义翻为定今疏云三昧翻为正受安住藏中不受诸受名为正受即唐梵双彰耳又云又三昧此云正思钞引晓师所据瑜伽论释云谓在定时于所缘境审正思察故正拣寻伺思拣惛沈等天台翻云观又云正受又云调直定论云善心一处住不动是名三昧调直定慈恩百法钞云三昧翻正受讹也言讹者谬也翻为正受其义错谬以正受唯定非散唯善非染若言等持即善染及通定散不遣论说即七种定中第二名也七种定者一三摩呬多此云等至二三摩地(亦云三昧亦名三摩提)此云等持三三摩钵底(亦云三摩钵提)此云等至四厌那演多(亦云禅那)此云静虑此即四禅根本定五质多医迦阿羯罗多此云心一境性定心前后相似不易故云心一得境之自性故名境性正唯第四禅根本定六奢摩佗此云止七现法乐住即四禅根本正定住此定中受现法乐故林间录引楞伽涅槃经宝积品证云三昧及正受非翻三昧为正受也辨疑误云清凉云正翻为等持义翻为定又十地论云菩萨皆悉入此一切三昧善知三昧方便乃至三昧所作正受以此证之决知非唐梵双彰乃三昧所作之用也于是异论纷然余游学于诸方亲承师友指教有三说焉一云宝积经体用不即此经体用自在故意云三昧是体正受是用引贤首释频申三昧云体用无碍等疑曰贤首释师子频申三昧云以定业用从用为名者盖言师子频申是也又贤首释如来藏身三昧云无分别智证平等性是定体广大如空是定相影像法为胜用又释海印三昧云以佛智为空体今以三昧为定体正受为定用恐无所据况光赞般若亦云三昧正受岂亦体用自在耶十地论云三昧所作正受亦体用不即耶适足以助成辨疑误所谓三昧所作之用非唐梵双彰之号耳一云宝积经约拣别义乃正受之三昧拣非余者今经取合集义三昧即正受疑曰今疏次文云及有二义一拣别义显是二门二合集义非但请说因地亦及请说发心故知合集者即兼并之义既云三昧即正受恐难承用合集何者合集义亦同宝积经及字义耳一云三昧是总正受正思调直定皆得定中之别义并是义翻宝积经则约总别不同译今经则以总就别译疑曰译师约总别不同以总就别译必有意焉莫是如前所谓体用即不即宗旨有异欤今谓晋经云东方入正受西方三昧起唐经云东方入正定西方从定出故知三昧正受但华梵之别耳若云正受是用三昧是体岂可云东方入正定西方三昧起从用起体恐无是理又清凉释唐经入定从定出即用晋经入正受三昧起之义以释又知晋经云入正受唐经云入正定正受正定其义一也圭山深得此善乃云三昧翻云正受即定相也然初习方便翻云调直终成究竟翻云正受三昧作用翻云正思等及者至也谓三昧至正受大哀经三昧极正受之谓也又及者拣别义但云三昧正受不加及字亦拣非约习亦拣非等持正思等用或加不加及字随译师之意慈恩云翻为正受讹谬者圭山宁不见百法钞往往不取彼说耳岂晋魏以来所译诸经皆讹谬耶问清凉云诸经入定有四句谓事入事起理入理起理入事起事入理起又不在出定说经亦四句或在定说如第九会或出定说如十住品或说后入定如无量义经或但不入定如余经今经在定中所说良由今经是理定不必出定然后起用故维摩经云不起灭定现诸威仪是为宴坐罗什云虽入灭定而能现无量变化以应众生肇公云小乘入灭尽定则形犹枯木无运用之能大士入实相定心智永灭而形充入极顺机而作应会无方举动进止不舍威仪其为宴坐也亦以极矣。

　　［称性清净］

　　谓出世三乘因果等然三乘未达真性今云称性者谓各称根性如我空理称二乘根性耳此属圣也。

　　［疏云凡圣同体］

　　凡即众生圣唯是佛今云三乘属圣者如说十界云四圣六凡若望六凡三乘皆圣望佛亦曰众生圣唯佛也。

　　［注别明染性］

　　云性字误也本相字。

　　［诸佛五蕴亦然］

　　问五蕴悉从心生注云别明染法又云诸佛五蕴亦然之五蕴岂是染法耶答如钞次前引论注云如是染净皆是真如随缘显现似有而无体故通名幻也今亦尔矣应机随染故皆名染法如来不断性恶亦犹阐提不断性善如来应机随染故无恶可断故名不断性恶阐提有佛性故机熟感佛故名不断性善玄文云即凡心而见佛心钞云若约如来不断性恶亦可言即佛心而见凡心谓佛即众生故云不断性恶。

　　［注树提长者父之知识赞佛云如来］

　　大钞云父之亲友其义无别而古大钞佛字之下加令问父三字云字之下加长者二字然今钞义亦不阙其所加本反隐晦难见。

　　［转法轮论云］

　　探玄云地持论云然则义同故各据其一耳成实论云乘如实道通六度六度通理事故云大同若探玄直云乘六波罗蜜来成正觉。

　　［四离相说］

　　清凉约大品通三义一理无去来故无所从来亦无所去二智无去来三理智俱无去来。

　　［若智注当第二义］

　　前第二义约行何故作是注者行是智本故加当字拣异其余直就摄耳。

　　［注开即四义各说］

　　若依今钞前之四义各别说之名之为开若大钞云开即第四义若尔应多各说二字此应后人增损故尔然若云前之四义如其所列各为一义说之名为各说理极显然。

　　［经不二随顺］

　　或云不回文者译师有意谓随顺不二似有能所故。

　　［本有今无］

　　涅槃经四处说之今即第十卷纯陀见同相不见异相文殊见异相不见同相佛答云本有今无本无今有三世有法无有是处诸佛菩萨声闻缘觉亦有差别亦无差别文殊腾纯陀疑云世尊今得涅槃正性而为常者本未见时应是无常若本无常后亦应尔如世间物本无今有有已还无如是等物悉是无常以是义故凡圣无有差别故云纯陀见同相文殊举纯陀疑已即就佛意疑曰纵佛答有差别何故复言涅槃之性生佛平等故云文殊见异相是何故佛答具此差别无差别二义唐真一法师举此一以问荷泽曾答龙藏有本有今无偈一卷大钞摄备举大疏十一演义十五。

　　圆觉疏钞随文要解卷第七
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第八

　　沙门凊远　述

　　［众生寂灭］

　　大钞云释亦一亦异示于亦差别无差别之相众生寂灭即是法身生不异佛法身随缘即是众生佛不异生则无差别矣寂灭非无等一对明无差别不碍差别寂灭故无差别非无众生故不碍差别。

　　［恒不异真］

　　者成上寂灭。

　　［而成立］

　　者成上非无众生随缘等一对随随故佛不异生非有之法身则不碍异生。

　　［恒不异事］

　　者成上随缘。

　　［而显现］

　　者成上非有之法身。

　　［是故染净等］

　　经前所标凡圣平等。

　　［况称性互收］

　　大钞云况出圆融上但事理无碍已是难思余经容有此则事事无碍唯华严及此经观成中意。

　　［疏一法性］

　　性法身土文出唯识相宗释之唯据理说理智不即今家用之理智不分同佛地论法性身土一切如来同证此经云一切如来光严住持等三土三身开合自在已具前文(三末)。

　　［注小乘八微］

　　地水火风色香味触凡诸色法乃至微尘皆具此八故小乘不达唯心计为实故此八皆以尘为体言其坌污难觉故云微也。

　　［注权教唯心］

　　权教唯心属有为四土中法性土属无为亦以唯心为体者大钞云四土总出体故若四土各别出体分性相之别法性土即以真如为体其自他受用及变化土以次天无漏色蕴为体等。

　　［注实教融摄］

　　然融摄二字恐误大疏云法性彼分二科总初出体权教唯心实教法性次科四土各别出体谓权教性相不即实教性相融摄故知对权教唯心应云实教法性亦可略钞只一科故云融摄。

　　［三严之方便注皆由佛应统之故］

　　有本云此明土之净秽大钞云方便者是修因义谓明有何因缘而有净土唯华严世界成就品云十种因缘故次四唯净后三融通属下别辨今明初三通相本起经标此十云所谓如来神力故法应尔故一切众生行业故等大疏云此通净秽佛应统之故皆称佛土辨疑误云佛应统之是出秽土得名佛土之所以非是严之方便正意故不合如此经有本云此明土之净秽者应注云若神力等则通净秽议曰固如所辨但以其间亦未尽善试为辨之且方便有十种因缘次四唯净前三通净秽合应如是注但以注辞太简故也应注云方便有十种虽前三通净秽皆由佛应统之故皆称佛土。

　　［若就行则］

　　则字误也当从大钞致字为正大钞此下正属别辨与清凉同引生公云行致净土非造之也谓因他而得故名为致因万行而致于土必招净也。

　　［净有］

　　下别显其相展转开之乃成四重皆以方便为因清净为果。

　　［注世间净］

　　大钞云以六行为方便谓欣上净妙离厌下苦粗障故以色无色界而为净土等具如前说(三末)。

　　［注出世复二］

　　初二乘净土彼宗以释迦所化之土为实报土以十方佛土为方便土(谓此方佛往彼化故)权教说二乘无别净土即以变化土为净土若实教说二乘出三界外别有净土天台指方便土已具前文(二末)。

　　［注二乘菩萨净土］

　　谓出世间上上净即前十中第八谓八地已上菩萨胜解自在印持万境随心改变故净名经云随其心净则佛土净直心是菩萨净土又观经三种三心是净土之因等。

　　［注菩萨又二］

　　初真极佛自受用相累兼忘而为方便。

　　［注二未极］

　　等觉已还仁王经云三贤十圣住果报唯佛一人居净土(双证极未极也)未极之中复有二种一八地已上一向清净以永绝色累(净无生忍得色自在舍于分段故)照体独立(世出世间心悉不现前故)神无方所(称性普周故)二七地已还未出三界(未舍分段故)无漏观智有间断故(即六地已前若至七地观智无有间断)非一向净然约圆教十信菩萨即有净土始自发心事友终至成佛皆严净国土之方便注一权二实实中又二法身十种土亦随身显五重即大疏据实教广释身土一异问法性身土为别不别别则不名法性性无二故不别则无能所依耶答经论异说统收法身略有十种土随身显乃有五重一依佛地论唯以清净法界为法身二依无性摄论唯以大智而为法身三依梁摄论又金光明亦智亦如为法身文云唯如如及如如智独存名法身故土则唯如四境智双泯而为法身身土无二显无能所故因依妄五此上四句合为一无碍法身随说皆得土亦如之六此上总别五句相融形夺泯兹五说迥然无寄以为法身土亦如也(此上单就境智)七通摄五分及悲智愿等功德无不是此法身收八通报化色相功德无不皆是此法身收故(然有三义一相即如故归理法身二智所现故属智法身三智相并是功德法故名为法身其所依土则通性相。［所现故属智法身三当相并是功德法此土净而汝不见众生见烧净土］净秽无碍我此土净而汝不见众生见烧净土不毁云云)上八门通诸大乘教即同教一乘义九通摄三种世间皆为一大法身如华严说具十佛故其三身等并是此中智正觉摄土亦如之十上分权实唯以第九属于圆教若据融摄总前九义为一总句是谓如来无碍身土上言土有五重者一唯法性(属前三身)二双泯(属于第四)三具性相(五六七八所依)四融摄三世间(属于第九)五总前诸义(即第十)与大经疏十四同。

　　［注慈恩释云］

　　此注即清凉疏文(十四)钞云谓法性属佛下是疏释论唯彼疏(慈恩论疏)云佛是相义为功德法所依止故众德聚故二身自体故法是性义功德自性故能持自性故诸法自性故体为土义相为身义此云意云属佛是相属法是性直语所依名土故云体为土义以能依(今钞于此多亦所依三字今依大钞削之加一名字古本演义多名土所依四字俱未尽善)名为法身故云相为身义今疏意小异谓佛有觉义故名属佛土无觉义但持自性故名为法。

　　［性随相异］

　　者身土约相则有二差随所依性则无差别今以无差别之性随有差之相故云性随相异(上皆演义十七)今谓性随相异者清凉谓所依之性是一约相则有佛法之别慈恩之意云性如所依之水相如能依之波水随波异故云性随相异疏文解论是同二宗释义意趣之异本慈恩疏意清凉用之据实教宗释有异彼也今注云慈恩释云者足见圭山意趣深奥是故乍看则似违二大疏钞细详则不然何者清凉既云此公意云属佛是相属法是性岂不是法性为佛为法性身法性属法为法性土耶此公所释是也但性随相异作权宗释之皆后人之过只如指属佛是相属法是性岂是性随相异耶文理尚不知决非圭山本注智者详焉议曰文相是同二宗所释之异若非圭山本注后人焉敢特违二大疏钞而增损耶。

　　［注相之与性岂有边耶］

　　此佛身土等文连前唯识论文故华严疏释普贤身相如虚空云身相如空法性身也依真而住法性土也于是广说十种法性身土故引前文属佛法性相异故释已连次云如虚空者唯识论云此之身土俱非色摄(云云同今钞)结云如虚空言通喻身土演义释云三身三土事既无边与之为性云云次云案经文但言身相如虚空案唯识云此之身土皆喻如空今谓法性身土如空非色身摄难说大小也变化等事相身土既无边量法身土与事相身土为性亦无边量故云随事相其量无边大钞亦云与之为性当以大钞为正辨疑误虽不出意亦云当依大钞成就三身之下三个就字大钞皆云成就大疏亦然彼正依论文或云今钞之误或云大疏钞约权教今钞约实教权实义别故然大经疏钞亦用就字故不可云权实义别往往本论二译不同。

　　［注初地见三千界］

　　脱一百字演义三云初地见百叶华化百佛刹合云百三千界。

　　［注法乐增］

　　乐字下脱一义字。

　　［立变化名］

　　下脱法乐义微四字宜依大钞。

　　［开三为四义如上疏大钞］

　　上字误也当云大疏大钞(次文释文殊名亦指云大疏大钞)良由今钞释本疏三土义相虽用唯识文兼用佛地论作实教释通若大疏开为四门谓释义相出体性严之方便身土一异一异中又约权实初约权教释四土后约实教广释十种法性身土是故大钞二欲引唯识文今钞不释四土义相指大疏钞初约权教释四土义以彼唯用唯识文义释故是以今钞所释法性身土便指同大疏钞实教所释法性身土同普贤身相如虚空等与约权教释法性身土不同有云多上疏二字辨疑误云当改疏字为说字又多大钞二字者不然有异余宗本演义十七唯华严有异余宗在此谓华严等及此经意者圆顿合论也然有等字亦可通后三教皆云融摄。

　　［疏一质不成］

　　即质难之质大疏释文殊云屡质本师。

　　［东安庄公］

　　今钞与演义同大钞云东晋安庄公莫知取与也或云即东安寺庄公耳。

　　［然释中一亦约理］

　　其释中一者指一理齐平之一对上一质之一故云亦以俱理故。

　　［实则］

　　下释通事一谓难约理言一以遣异亦约事言一诸佛同有净土事亦齐平故新本大钞无一亦无字(却显一质之一是事一也)。

　　［八地已上三细未除］

　　大疏严之方便中云八地已上一向清净永绝色累今云三细未除者彼约八地已上无漏观智无间断故七地已还观智有间断故未舍分段故今云未除者约无明生相直至等觉后心方尽故又大疏有三一真极未极对一真极如仁王经云三贤十圣住果报唯佛一人居净土今约此义二未极中又分一向净未净一向清净属八地已上即所难意。

　　［经摩诃萨］

　　起信疏云杂集论云由与七大性相应故名为大通赞引显扬论云大乘性者菩萨与七大性相应一法二发心三胜解四意乐五资粮六时七成满与杂集名小异上二论约拣二乘说问若尔起信同始教对小显大耶答且约大小对拣耳如最胜业等不共功德释论亦集拣二乘杂染未分权实金刚经别译本云善付烛诸菩萨摩诃萨无著论云摩诃者大也具七大性故一法二心三信解四净心五资粮六时七果报(与显扬论同此云净心即彼意乐)今疏无意乐资粮时大之三加证大道行大行之二唯六义耳问此是地上菩萨称摩诃萨金刚是地前菩萨何故亦称摩诃萨耶答华严大疏云大菩萨有四义一愿大(求大菩提故)二行大(二行成就故)三时大(经三无数劫故)四德大(具足一乘诸功德故)前二通地前后二唯地上更有诸大亦不出此义。

　　［疏趣大果］

　　约浅深次第正当第六大疏无著论等皆然今为第四者约蹑故如三圣观此下三十五字辨疑误云后人妄加当削之却于前文起行愿之解下加数字云今妙吉祥是即解之行议曰若如所辨则文义宛润诚可依也。

　　［言即解之行］

　　者乃真谛所释云怨亲平等是行也乃即解之行。

　　［次下即释］

　　者所谓二圣互相融即二而不二耳文殊即能信之心问前文十信会中十菩萨皆同名首何得唯举文殊表能信耶答文殊居于东方是群方之首故举一例诸故。

　　［注智照无二相］

　　清凉云五十五友显五相故一切初四十一人名寄位修行相寄于五位显修行故初见文殊一人寄十信余四十寄三贤十地二摩耶等十一人名会缘入实相会差别缘入幻智故三弥勒一人名称德成因相如上二义为补处因当得成佛故四文殊一人名智照无二相般若照极返照初心无二相故五普贤一人名显因广大相证法界一一行门皆称法界无边涯故今云再见文殊不见身相为智照无二相与清凉不别谓初见文殊表信由未忘能所故见其身相后见文殊表证智能所无二故不见身相。

　　［经弥勒］

　　补处之尊位居等觉列于第四者约表法次第故。

　　［疏称性之众必具主伴］

　　而此十万各有眷属即外徒众内法行也内法行谓智度菩萨母等问探玄云若一乘初唯列菩萨众于中有二一虽唯菩萨主伴不具是同教一乘如十一面经辨二若主伴具足即别教一乘如此经说(华严)若尔此经还属何义若属初义应是同教若属次义是别教耶答尔疏既云称性之众必具主伴亦可知疏主之意耳问或云疏指如华严说非此经具主伴也此理如何答作是说者大似与圭山不相识(由此经义虽具而文略故指广于彼疏钞此义比比皆尔)问此经经既具主伴与华严别教一乘有何异耶答配之则同拣之则异配之者如钞云良由此经亦是称性真身说圆满觉性故人法仪式悬符华严拣之者此经主伴但一重而已华严则重重无尽彼经每举一法必具一切即以佛刹微尘数光明而为眷属或说一修多罗即一切修多罗为眷属事事皆尔以性无分限一一融通故由是云唯华严迥异余宗别教一乘耳。

　　钞第六

　　［顿悟渐修］

　　文殊一章为顿悟即是信解普贤下十章为渐修谓依解修行随根证入普贤下五章上根威德下四中根圆觉一章下根问前明八门今唯此顿悟渐修何耶答或云前约横论此约竖说今谓前文通说此就当经科节经文一经大概不出此二科而已问此约顿悟渐修二科大疏又约信解行证四科一信即文殊章二解即当普贤下五章三行即威德下四章四证即圆觉若此科经如何消释文相耶答大钞云以经义意深远钩锁血脉从始至终委细分明故如文殊章前科云信解今约此解乃信家之解总属信故普贤等五章备明修真断惑方便证入行相方名实解若消释经文但用前科又复机非一等故大疏约通局科之前约通说若利根于普贤等章证入故曰随根证入此约局说未证入者前章但是圆顿信解起行在威德等章证入在圆觉章是故胜机不假后后钝机必历前前由是两势科之方尽经旨虽约两势俱不出信解行证或云大疏是竖论兼意略疏乃约根之科利者证入不假后也然知见有殊在人取与权宗多云先且渐修此约顿渐一分以文云若华严此经教相仪式先须顿同佛解方能修证故大钞次文释了觉性中圣凡下四句云超终教故十信位满便成正觉此经观成同佛即华严信满成佛亦当起信根成就初发心住成正觉大疏三末大钞十七注通妨难云若成佛已何复历位修行故如贵人子孙没落成贱多年已后却还得顿成贵人渐学礼乐德行及孙子顿生云云。

　　［疏不认妄念］

　　拣妄也不同凡夫认妄念不认妄念是真信解。

　　［疏不执异见］

　　拣邪也不同异宗及外道执异见不执异见正信解若约究竟离圆觉之外俱是异见爱是钝使即前五使见是利使即后五使。

　　［疏成本起因］

　　约地位则是十信位。

　　［疏最初发起之因］

　　即一切如来最初亦即十万人最初。

　　［疏顿教因地］

　　即第四顿教亦可圆教亦在其中以是顿渐一分故大疏亦引清凉顿教因地故彼释华严正取第五今正取第四。

　　［初谓四大非我］

　　初谓即初重了觉性大疏云了觉性者四大非我云云大钞云遣凡迷之执己超人天乘虽但举四大意兼四蕴亦皆非我。

　　［五蕴皆空］

　　遣小乘之执五蕴当体即空非唯蕴中无我已超小乘。

　　［空病亦空了然自觉］

　　已超空相二空彼皆未显本有真觉故亦空之言有三一但遣执空之病无别所显二空即色故不唯空三体是真知本觉元不是空今意在第三圣凡下四句已超终教终教虽显真性尚有在缠出缠之异在缠即凡出缠即圣顿教显烦恼之缠本空何在何出见生可度即非菩萨故云异则不真唯如如及如如智独存故云生佛体同上俱大钞正显顿悟妄空真有之行相终始无殊发心毕竟二不别。

　　［元是结业］

　　返显不悟之非下文云多劫修行不成圣果不成圣不离业报也即以顿拣渐终教亦属所拣若约位论拣终教地前不拣地上。

　　［引二文证］

　　引华严二文返显证了悟觉性一证不了有损二证迷修无益若闻下悟修有益大威德法门在此经则云若不闻此圆觉了义法门或时闻已不悟不入多劫权行即假名菩萨。

　　［大愿是总悲智是别］

　　下文以大智为本与此不同者大钞云华严乃性相融摄本末平等之宗故发悲智愿之三心。

　　［然有心体心相心德］

　　初明心体云愿者乐欲乐欲何事唯发心愿乐通达诸法(智也)救度众生故(悲也)以乐为总贯通悲智悲智正是所愿乐之心也次文云此经宗于会相归性迥显真觉故偏举大智为本以摄大悲大愿谓虽有悲愿须假智导若无智导成爱见故。

　　［六波罗蜜］

　　波罗蜜有三翻一云事究竟能究竟二种因果二行之事故二云到彼岸从二种生死到三种涅槃故三云度无极能度事理诸法之旷远故三名虽别义意同也今云度者即第三义唐言之略称若晓疏云度是略梵语然六度者对治六蔽六蔽者一悭贪二造恶三瞋恚四懈怠五散乱六愚痴或云五行合定慧为止观一门故十度者对治十障证十真如故于六度后加方便愿力智之四。

　　［疏论中先开示二觉］

　　引论总证三重因解释分略明二觉义者谓心体离念等乃至不觉心源故非究竟觉次分别发趣道相中明发三心等然了二觉即此经了悟觉性俱顿教故修证仪云起信信门还顿摄(约信成位与华严同故释论二)大钞二华严圆觉起信皆顿悟渐修故问起信论贤首判为终教那得亦具三重因耶答贤首唯据起信立题及翻对妄染义故(彼疏云兼顿而圭山移注依之)盖取宗经深妙生灭门宽通终顿故不妨正终兼顿良由经是论之所宗论是经之能解既宗百部大乘了义之经所造兹论了二觉发三心修五行悬符华严圆觉顿悟渐修之旨笔削一云兼顿者(真如门显法体故人多不从今谓判教约法体)又龙树题云摩诃衍论者盖义宽通故如论通宗不二摩诃衍法(通赞判云当第十圆明具德宗)别宗一体摩诃衍法(当第九相想俱绝宗)彼论虽不判教释义多约顿门古今有多异说或虽然引证非全同故或云虽是终教才悟性处便属顿教故或云终教直进人顿悟故亦名顿教或云顿渐二机取之不同故若渐机取之即终教顿机取之即顿教或云虽约真如生灭二门分终教亦大分言之二门不妨义互通故生灭门互具顿教义然各一家之说耳。

　　［唯修本性唯欲度生方名发心］

　　此经但有请问发心无答发心之文疏于远离诸病下注云佛答有无俱离觉照亦泯即离诸病此乃不发一切心名真发心也钞云但与觉性随顺便是发心若义取者即此章有无俱遣净觉随顺也前一节经文偈云菩萨于此中能发菩提心注云长隐偈显也次前钞云此经说因地其意甚深其文甚略若不会通诸教以为例证则管见之者信解难生由是广引华严发菩提心文相例证之耳凡疏钞引华严例证处极多实缘此经义深文略故然今人才见指广如华严说便谓自是华严说不干此经事者请详此文疏指注之辞指前平等法会如贞元释。

　　［疏灭三道等诸有三数］

　　三道即惑业苦言等者回向三处成就三智(一切智道种智一切种智)得三菩提(实相方便实智)证三涅槃(性净方便净圆净)住三德秘藏(般若解脱法身)钞指威德三观。

　　［后疏中具释］

　　然大疏有之今疏不释辨疑误云钞中既多。

　　［疏安危不易］

　　小乘比丘胡跪(右膝着地)尼及耆年比丘长跪(两膝着地)若大乘则互跪长跪其义无别皆属膝下地至敬之仪兰盆曲解云胡跪者讹谬也若大疏云长跪者表安危不易释曰谓所表若安若危顺觉性之心不易故所表既然能表之仪即两膝着地长跪不易也又智论三种礼之中品云屈膝头不至地即长跪也此二义除重担即离过住法性即成德。

　　［经世尊］

　　十号善逝善者好也逝者去也谓不向余三界二乘去唯向大菩提去即直往菩提号世间解明解世间故即权智逾明号无上士谓士夫偏于众圣于众圣中更无过上故即位超诸圣号调御丈夫调谓调练御谓控御即巧摄有情号上四或合前二为一乃成十号或合后二为一开前为二还成十号贞元孔目演义十六。

　　［悉持四佛所与欲来］

　　四方菩萨共持四方佛语虚空因法行大钞云自法行或曰经本云白法行今谓因字颇优。

　　［埏埴］

　　上音𩍕和也下音植土也谓和土调泥置之轮上耳。

　　［经及说菩萨］

　　前云如来约本而言今云菩萨约终而说。

　　［经于大乘中］

　　即约所诠亦拣权渐。

　　［疏金刚三昧经］

　　即顿教前文列在二十余部顿经中今钞云不同渐教事须先小次权后方说实大钞云金刚三昧经顿为末世凡夫直宣一味究竟深法不同法华涅槃对渐悟分修大小乘行滞权之机也说仪圆顿与此宗同故。

　　［疏恣心五欲］

　　色声香味触色者男女等恣媚之态及金宝等珍宝贵之物红紫鲜妙之色能令遇痴凡夫贪爱作业声者谓男女歌咏等声如五百仙人在雪山住闻甄迦罗女歌声起贪爱心即失禅定随于恶道香者种种饮食及一切兰芷等香味者一切美味如沙弥爱酪命终为酪中虫触者男女身分柔软细滑此五欲者得之转剧如火益薪其𦦨转盛又欲有二种一事欲即所贪之境如上五欲是也二烦恼欲即能贪之爱心于中又分三种一贪欲二淫欲三善欲下文爱有三种一恶爱即此贪欲淫欲二善爱即此善欲三法爱即着事修行然修证仪引智论云五欲无益如狗咬枯骨五欲增诤如乌兢肉五欲烧人如逆风执炬五欲害人如践恶蛇五欲伤人如舐刀头蜜若欲修定皆应弃之乃至若贪此五欲与畜生无异一切众生常为五欲所使然此凡夫位中最难断者即修行之大魔不可不知。

　　［六师］

　　断见常见苦行外道等大钞三委。

　　［疏不唯拜手］

　　周礼有九品之拜一曰稽首拜谓臣拜君之拜稽者稽也谓以头至地稽留少久二曰顿首拜以头向下虚摇而不至地三曰空手拜此君答臣下之一拜即以头至手四曰振动拜谓敬重之战标动变之拜五曰吉祥稽颡颡额也以额触地无容仪也六曰凶拜谓先稽颡而后顿首三年服者之拜七曰奇拜屈一膝但一拜以答卑下之拜八曰褒拜谓今时持节之拜即再拜于神尸也九曰肃拜谓俯下手今时揖者是亦指妇人拜。

　　［经三请］

　　疏云过三则烦乱问十地经三家五请清凉云余经只三请此经是一乘圆别之教故有五请如何和会耶答彼刚藏说十地名已默然无言解脱月三请大众一请佛加被一请然后说之表法不同故不相违若解脱月过于三请亦曰烦乱。

　　［疏且默斯要］

　　大疏钞皆用久字指云与法华文同义异文云此经但以未说之时为久略钞亦然若尔久字为正念疏且默义亦可通不同渐宗约时久默之谓故云且默辨疑误云既略疏改为且默合应改。

　　［钞素以为绚兮］

　　本文无此一句即逸句也论语具之硕人四章之二序云硕人闵庄姜色卫庄公惑于嬖妾使骄上僭庄姜贤而不答终以无子国人闵而忧之章七句云手如柔荑肤如凝脂颔如蝤蛴齿如瓠犀螓首峨眉巧笑倩兮美目盻兮若论语具云素以为绚兮。

　　［我等亦如是愿闻甘露法］

　　初句合能求次句合所求所求通法喻谓法字是法甘露是喻具前四喻之义故以此总合前四喻前四句是喻者文云经说乐闻之喻故大疏五十四大钞三十七。

　　［宛受贫苦］

　　今钞云大富长者穷子也大钞云受贫苦者不得尘经无博学法财之富不得宝藏无福慧法财之富故受贫苦。

　　［无字］

　　陀罗尼圆通体中持尘沙德用名曰总持是故无字是此之体问宝积经无字陀罗尼其义但了言说性空即名无字若尔随求大佛顶之类何妨了之性空亦名无字多字一字多字约言证而得名彼经无字约佛智摄诸善巧即总持义无有少法可得皆归于空即无字义故名无字陀罗尼但以佛智为体无形无相与觉体同故指之也与能诠言教之陀罗尼迥然别矣随求大佛顶之类此皆广咒即多字陀罗尼门。

　　［出入义］

　　出通染净。

　　［流出一切］

　　清净真如等出净法也种种幻化生于觉心出染法也八唯约净若从本起末为出摄末归本为入并约染论。

　　［疏有过恒沙等］

　　翻妄染终教义今何用之者但取彼一心不动则有如是功德示现非别有法从中流出于外以证非别有法从圆觉流出但依觉性显示名为流出不用彼翻对妄染之义如钞释题处所引与此无别(七初)大钞评曰彼论是释所示大乘三大之义大位在果唯辨于净今此圆觉标以无上法王亦唯说果流出净法故有云今此顿教点化法即净而翻故然此示一说也。

　　［注彰自行体］

　　体字误也大钞相字为正。

　　［若法性宗至不分三界种现之殊］

　　教章终教亦分种现之殊今云法性宗不分者或云法性宗通后三教今就顿教说故今谓此明有漏法体不论断惑大钞云若约法性宗出体则同今钞云云即指起信以根本枝末不觉是有漏法体迷则有悟则无故云性宗不分三界之异有异相宗又大钞云若约圆顿二教者云云故知如上所释非以顿教对彼相宗矣。

　　［疏圆觉自性云云］

　　此下十四字辨疑误云大疏本无此疏多却真谓下方是略释对下细释以经意指合应别为一科此既科在略释中不应细释中拣云但真实未出心体又略释中标云伪妄牒云虚妄细释既拣伪妄别于虚妄则三处文各不相管议曰今疏此十四字正不多也何者若大疏既列四科此当释名不当便出体略疏但直释经文义含四科是故于释名科便以经意直指即指心体亦名略释以真如即是圆觉不同相宗分能所流故却以唯识义附于略释科中若大钞独以唯识义为略释随疏主便也若约能所者圆觉是能流真如等是所流圆觉是法真如等是义用今以实教会释便云圆觉自性常如其性等。

　　［真谓真实］

　　下约法相释名若性宗释名则不变曰真随缘曰如也问既取彼常如其性即圆觉自性注中那云仍未出体耶答却不取此义约彼唯识真谓真实等文不出体耳。

　　［此诸法胜义］

　　大钞云前诸偈辨识相已此偈明识性云此诸法实性此者此圆成性也长行释云此经即诸法胜义是一切法胜义谛故然胜义略有四种一世间胜义谓蕴处界等二道理胜义谓苦等四谛三证得胜义谓二空真如四胜义胜义谓一真法界此中胜义依最后说议曰彼长行所释胜义即证得胜义亦即是真如也所释真如谓安立真如真谓真实等大钞复就疏外依胜义胜义非安立真如作性宗义释彼偈之初二句清凉云彼亦说真如是识体性释义者定言不变过归后辈耳具如前文(七中)。

　　［九相观］

　　一胀二青瘀三坏四血涂五脓烂六啖七散八骨九烧然大钞云九想观孔目及智者法界次第亦同评曰想约能观相约所观。

　　［注前约唯识至仍未出体］

　　以性拣相故云未出体文云但提虚妄是彼论所释也疏云本无伪妄改异约性宗显觉性本离四过故与细释离四过义同若你各不相管之疑何有哉。

　　［注前陈］

　　是有法三支比量具如前文(三初)。

　　［注分此横竖各有二义］

　　将横竖约改异各分横竖二义。

　　［疏云未来常如过去］

　　即约三世竖论无改不妨通色中常如受中亦是多物横论无改色中常如受中即约多物横说无异不妨通未来常如过去亦是三世竖说无异即是百法中六无为六无为不若大疏云真如无为颇切当无为者大钞云为之言作一切有生灭法皆是造作称之曰为今此六种寂寞冲虚湛然常住无彼为作故名无为所言六者一虚空(空即无为)二择灭(因慧拣择得惑断灭谓无漏智起断诸障染所显真如名择灭)三非择灭(不因慧择)四不动(出八灾患)五想受灭六真如。

　　［依起信一心为体悬谈第四门已释］

　　辨疑误云前文竟无大钞有之略钞应亦有之恐后人削去议曰略钞第四云心真如者乃至唯是一心故名真如文相与此是同何谓竟无。

　　［注文云或唯一］

　　大疏云或唯一如体中说或唯二谓安立非安立等。

　　［七种十种真如］

　　深密经七种真如一流转真如二相真如三了别真如四安立真如五邪见真如六清净真如七正行真如大钞具释(九末)十种者对十重障辨其德一断异生性障证遍行真如住初欢喜地二断邪行障证最胜真如住离垢地等。

　　［空宗］

　　谓烦恼即菩提前文性宗引此文谓烦恼即菩提今空宗亦引者文出智论随空性二宗用空宗用则了烦恼本空即名为菩提以空故名即但就空说与性宗迥异无所滥矣如次文引是也摄论双取相宗智论合取大钞云文异义同若作小异解者摄论双取智论合取双取可见即相宗合取者以能所俱为菩提体不开二智二断故即空宗法性宗如理如量智即本始二觉为菩提体依今经即始觉为菩提体合本始本不二究竟觉为体大钞说前二论之智但是今之始觉以相宗根本无分别智亲证真如之理二智是转识所成故既属有为与无为之理不即性宗则断证对待其体亦空无能所证本源觉智究竟真实故是故论云始本不二名究竟觉以见道之智即是真如不分能所故云始本不二。

　　［三乘人各有其智］

　　大钞云如十地论说或云声闻一切智菩萨道种智佛一切种智是为二智菩提若无著金刚论云何故唯问菩萨发菩提心耶心为三种菩提差别故谓菩提心通三乘今问菩萨拣异二乘。

　　［起信本觉始觉究竟觉］

　　前云唯一究竟觉是菩提今分三种者大钞云上是出体是克实故泯二显出究竟觉为体今辨种类是约名义故三种俱存。

　　［发心等五种菩提］

　　智论云一发心菩提即十信二伏心菩提即三贤三明心菩提即初地四出到菩提即八九十地五无上菩提即佛地华严十种菩提出现品疏(八十)。

　　［印群机］

　　出现品云如海印现众生身是故说名为大海菩提普印(云云如钞)。

　　［现万像］

　　大钞云且如镜现影像亲能现者是名真性现于诸法亲能现者是觉智故唯识释镜智云能现能生身土智影。

　　［该动寂］

　　应现种种差别作用一一皆如即该动也万缘俱息湛然无为亦自体常如即该寂也。

　　［通因果］

　　大经云如来成正觉时于其身中普见一切众生成正觉等问既通因果何故前云菩提涅槃是果法耶等前云是果法对波罗蜜是因故今约克体因果觉智同一体故。

　　［妙绝于有为］

　　心言罔及曰妙故绝作为。

　　［大患永灭超度四流］

　　大患永死灭超度烦恼四流四流者一欲流谓贪欲流注即欲界烦恼二有流谓依彼有身而度流转即上二界烦恼三谓邪慧推求名之为见即遍三界烦恼四无明流谓自恼愚痴于境不了名曰无明亦通三界一分通界外。

　　［镜像之所归绝称之幽宅也］

　　镜喻涅槃像喻生死生死本空涅槃离相故绝称也冲深包博曰幽众圣所归曰宅。

　　［泥洹尽谛乃至尽矣］

　　泥洹义翻圆寂尽谛即灭谛。

　　［结尽］

　　者谓九结灭尽方显圆寂。

　　［生死永灭］

　　者谓烦恼所知亡则二种生死果灭岂字寂字宗本论无岂字加之颇当寂字多却九结者谓爱恚慢无明疑见邪悭嫉。

　　［即寂之照为般若］

　　如珠之明。

　　［即照之寂为解脱］

　　如珠之净。

　　［寂照之体为法身］

　　如珠之圆体即此三德是涅槃体故大疏云然此三德不离一如如一明净圆珠矣即约融通无碍然此经涅槃但是体非别有可证是故下文云了知如来涅槃亦是我相生是证得涅槃不忘能所故云亦是我相。

　　［不纵不横不并不别如梵伊字］

　　大钞(九末)引天台释云纵即竖谓法身本有次修般若后得解脱则是纵义…(纵三点如此)横者三法异体同时如三烈火…并乃合为一体别乃各在一处即但取一法圭山意云经云摩诃般若亦非涅槃等…此通纵并谓竖明此三曰纵举一摄二曰并经云三德若异亦非涅槃…此通横别谓二异体曰别异体同时曰横亦可横即是并对纵为横对别为并故经但有三句于义成四今三俱不可思议焉可纵横并别意云即一而三即三而一非三为正由此见异古德解义取舍不同或一德在上二德在下或二德在上一德在下并不得意如来恐人谓作此解故以天目转喻伊字则不得定二上下但取不可纵横及并别耳若定说言一上二下非唯义理不得圆妙致令二喻自互相违谓伊字样者∵天目样者∴此其状也诸公何惑故经具云犹如伊字三点若并则不成伊纵亦不成伊纵亦不成如摩䤈首罗面上三目乃得成伊。

　　［翻三杂染］

　　大钞云出所以所以三者翻三杂染故翻烦恼为般若烦恼即菩提是涅槃中般若德余二同钞然翻三杂染成涅槃三德者此三杂染即性净三德但迷悟似异故云相翻法身即如如摩诃般若即是一切余障究竟尽故法身为所证般若为能证解脱为离障能证所证及与离障十地分得故得通因也。

　　［自性涅槃注中通染净］

　　等者如大钞云若但云真应则自性合真二皆约净今开为三则自性通于染净亦可自性即上性净真应皆上方便净从方便显得性净性净即名真也证真已后随机方便利物即名应也故真应皆有方便之义。

　　［自性清净］

　　大疏注云通凡者约至圣有之亦通凡故唯识论云一切有情皆有初一故今钞云通凡圣者约凡圣真如平等故。

　　［无余依］

　　大疏注通二乘约大乘无余通二乘故今钞云通三乘约通相说故又约佛无余通三乘故又云上二者有余亦通三乘故金刚经入无余涅槃无余既通大小乘故圭山以无住处拣异小乘无余意云是大乘无住处之无余又显是佛之无余同本发菩提心之意故通论破之智解有殊故。

　　［无住处］

　　大钞引唯识云一所显得谓大涅槃此虽本有自性清净而由客障覆令不显真圣道生断彼障故令其相显名得涅槃此依真如离障施设故体即是清净法界然涅槃义别略有四种如上所列一即诸法真如二即真如出烦恼障三即真如出生死苦四即真如出所知障言无住处者即悲之智故不住涅槃即智之悲故不住生死故云无住处问唯识不许一切有情有佛性何故云一切有情皆有自性清净涅槃耶答彼宗虽不许一切成佛一切有情不离此性故又唯识亦说一切有佛性过归后辈故。

　　［注唯佛具四］

　　问与无住处唯佛自具如何和会耶答佛总具四三乘前三亦显唯佛有第四问何故孔目第四云无住处通因果耶答此约究竟说故唯佛具之彼约智悲相导无住着故亦通因位次前云十地分得故得通因即是此义问有余无余通大小乘及佛知何说耶答小乘义者结惑已除苦依在名有余灰身灭智名无余大乘义者尚余变易生死名有余无二乘余说过患名无余又智论云四住地烦恼尽名有余依五住地烦恼尽名无余依刊定四云耳佛者虽无实依而现似有名曰有余然非苦依在说有余依又示现故非实有余故孔目分三种一小乘涅槃有余无余有余者有余身智无余者无余身智二三乘涅槃有五种如钞所列之四加方便净为五总摄今之种类但尽前之二三不出此五故三一乘涅槃谓别教具十门一体性真常门二德用圆备门三出没常湛门四虚盈不迁门五示灭妙存门六随缘起尽门云云具如大钞(八十三)。

　　［注不为说永灭］

　　彼疏云约人显实不为菩萨明说永灭乃为二乘。

　　［注迹尽双林］

　　不为菩萨示现涅槃乃为凡夫二乘以彼认前永灭为灰断故不知此乃示现迹尽非是灰断故云拣灰断何以故征释有二义一令菩萨称实见自受用身同法身常在其前即合自受用归法身二令菩萨见三际应用亦即是常故如现在乃合他受用归化身化见法身常彼疏引涅槃云吾今此身即是常身法身后义例前应云令菩萨实见化同他受用等今注云令见三际等者谓三际化及受用身同法身皆如现在问自受用身不容机见何故云见邪答法性宗即化显法无施不可故三身皆通机见今见自受用身约普贤行成满故见或云约胜机普眼所见自己受用身非见佛之自受用身然亦是一说。

　　［能建大事］

　　前云能建大义具如前文(七初)经及以前疏照之应云一简因果义别二集义非但等(云云如疏)前文已具今从略耳。

　　［经波罗蜜］

　　大疏云若就修习分位说者要七最胜之所摄受大钞引唯识云一安住最胜要安住菩萨种性二依止最胜要依止大菩提心三意乐最胜要悲愍一切有情四事业最胜要具行一切事业五方便最胜要无相智之所摄受六回向最胜要回向无上菩提七清净最胜要不为二障间杂即三时无悔若七随阙非到彼岸今释曰安住最胜若依五性则简余四性唯取菩萨种性今法性宗约习以成性非约本有平等故故摄论中但有六种最胜或云菩提心摄即知唯约习成(上智钞文)。

　　［般若是诸波罗蜜三轮净因体故注云不念自身不念受者不念施果皆由慧故］

　　若大钞云无相智者即三轮空也故离世间品云三轮清净施施者受者所施物正念观察如虚空故然今约慧是三轮净因体大钞约因说三轮清净因能感无为果故。

　　［十障十如如常所释后亦有之］

　　者通相而指辨疑误云略钞不释不当如是指也。

　　［疏无佛不尔］

　　释诸佛皆依之义相唯问如来本起因地答云一切如来皆依圆照等显佛佛道同故。

　　［疏但以初悟能所未忘故云相也］

　　或曰大疏唯约能所释故有此文今疏作三科次直约就法体释何必此此十二字今谓相字初作能所之相释次作净觉之相释非关能所三引例双证尘劳因缘至下当释。

　　［八万尘劳］

　　略钞八释十二因缘大钞十七释略钞不释今云至下当释亦通相指也辨疑误点之。

　　［明是择法］

　　谓择法之慧明也至登地方显。

　　［注前对众生自己］

　　然彼以无明妄染为自己今以本觉为自己故云所对不同。

　　［疏迷自认他］

　　华严起信云迷自此经云认他。

　　［二文互举］

　　此经起信疏中已明华严经者彼云于第一义谛不了故云无明疏(六十二)云十二支皆因真起无有自性迷东为西也辨疑误云当于也字下注不当注于西字下又疑也字皆注语云妄即是他也传写误作大字尽之耳今谓凡取义注之间隔文句处颇多只如当文引起信不了真如法一故其故字义属上句本疏于故字下注今于故字上注又如今钞如来藏九喻之末举论云无始世界来亦于来字之上注其例是同何不疑耶况也字若是注语者下文所注宁不紊乱今既上下注之已有备理不必疑也。

　　［约大小乘法相宗］

　　出体前科约性相释名此科出体性宗以觉性为无明体今大小乘依俱舍论云明有实体谓不了四谛明所对治故名无明与明相违方是无明非离明外皆是无明亦非明无之处名无明拣滥云若离明外皆是无明者如耳鼻等应是无明耶又如不善法名非法不善义名非义此与善法等相违名非法等皆明有体非无故论结云别有实体若无有体何能与行为缘经说无明能染于慧等即别有闇法名为无明非但遮证无明无而已是故无明体是不了知其三宝四谛善恶业果良由即是了知所治差别法问义今钞约大小乘法相说以俱舍为小乘出体引唯识与法相宗出体若大钞于俱舍下云二相宗论文二一对真出体二对用出体初对真出体又二初约俱舍出体次约唯识出体其次对用出体依慈恩云发业无明以行蕴中无明为体与今钞释义大同不知何故指俱舍为相宗论耶答或云恐大钞之误今谓俱舍以四谛为明能对治诸法故无明者不了所治诸法故谓明治者是无明体虽曰小乘其义亦通是故大钞作大乘义释也如大经云于第一义谛不了故名无明彼疏云十二支皆因真起无有自性故下偈云观诸因缘实义空也而无明最初亲迷谛理而起于行(即行支也)即横从空起不可复源故令无明特受迷称论经云诸谛第一义者即四谛也故对法云真实愚者谓迷四圣谛所迷即是实义能迷即愚(愚即无明)钞四十三云上云实义空则以真空为第一义准论经意乃是四谛为第一义即四重胜义中道理胜义故次引对法证成论经亦顺涅槃我昔与汝等不识四真谛是故久流转生死大苦海故瑜伽中广说无知(智论说七无知亦云七愚真实愚七愚之一也大钞列名并是无明支)历一切法相若内若外若业若果佛法僧等皆是无明今略举四谛则无所不摄议曰亲迷第一义谛为无明者同今性宗以觉性为无明体次引对法瑜伽又引俱舍通释四谛明所治者为无明即通约大乘而说今钞云无明体是不了知等不妨亦约□□□□故知俱舍等义通约大乘非大钞之误。

　　［三宝四谛］

　　或云若约大乘三宝四谛皆了知所治之法若约小乘说以四谛明所对治为无明体今谓此正约小乘而说故云四谛明所对治为无明体。

　　［诸有情］

　　即诸异生大钞拣见道圣人即地前通名异生。

　　［恃我类性至覆蔽真实］

　　恃我类性即六七识中无明第七识中恒行无明亦云不共无明不与六识相应故微细常行行相难知故曰恒行覆无我理蔽无漏智故云覆蔽真实若无此识彼应非有恒行通四惑谓我痴我见我慢我爱俱为我执第七识有此俱生中四惑四中唯取我痴为无明体即迷理无明迷于理事。

　　［第六识中根本六烦恼］

　　者谓贪瞋痴慢疑不正见于中取痴为无明体谓独头无明迷理者令无漏智行不起故亦名覆业无明独头者无因而起故同起信根本无明演义云此无明约人迷理横从空起亦名独行无明不与贪等俱故或不与余俱起无明独迷谛理故亦名不相应无明亦不共无明此即独行不共通小乘前即恒行不共唯大乘上即迷理无明言。

　　［相应等亦迷事］

　　者由迷理故与贪等相应故云亦迷事亦名共无明。

　　［若取发业］

　　即对用出体发业无明以行蕴中无明为体者大钞十注云业即是行故发业者指行蕴中然性宗以真心不觉为因余十一支并为果是故行支即无明所作之业果相宗释行支云即造作也谓起善恶业能发是无明支所发是行支然发福非福不动三种业由无明发业故即以无明为十二支之本虽诸烦恼皆能发润业依无明力增故正取所发行支位中无明为发业无明体起信依无明为因方生阿赖耶识性宗根本无明在八识之前谓生灭与不生灭和合非一非异名阿梨耶识有觉不觉依不觉生三细故云方生阿赖耶即以三细六粗为枝末无明若相宗依六七二识方有无明以彼说第八无覆故。

　　［疏其业用］

　　大疏更有种类一科又释论云根本无明有六一明无明二暗无明三俱是无明四俱非无明五空无明六具足无明不如实知是暗无明业用是具足无明显无明本空是空无明。

　　［科显意］

　　辨疑误云此一科合应于按定其非之下作二科初显意二释文与次科正释其相文势全同故然此所评颇有理应传写之误也。

　　［经一切众生疏云除了圆觉性者其余悉该］

　　除了悟觉性者其余悉该谓二乘权教菩萨皆曰众生亦通终教地前以未了觉性故登地证真方不属拣此约地证分齐说或云此经唯拣地前华严地上俱拣今谓不然探玄判假名菩萨云文无定判义当三贤若拣前四约教道说耳。

　　［注四种倒］

　　二乘有无我等四种颠倒以不了无我等法中有真我等故大钞云权教中积行菩萨亦有以染净相为有以真性为空之倒故云悉该然此四倒终教方离以涅槃四德正是渐中终极故彼是渐修取顿悟入圆故若约圆顿合论亦可拣终教地前以未闻此圆顿称性之教故又以真性为空是地前故以有所得故非真住唯识者是也。

　　［我执］

　　旧云人执生执过犹不及新云我执三名虽通我执最亲今家多用能执是我见即六七识所执是我体具主宰义主即我体宰即我用又主是俱生宰是分别能执我见有即蕴离蕴非即非离计我三种不同一即蕴计我如金刚多云四我智论说十一我我是总有情等为别谓有情者意生者摩纳缚迦者数取趣者命者生者士夫者受者知者见者大疏(三初)或加养盲者为十二种以有情者为总十一为别或十七我等皆能执之人华严一一云想谓有情想等有情即众生意生者是意种类能有思量胜作用故作者手足能有所作故受者受报计受罪福果报故知者分别见者能睹士夫即人摩纳迦此云儒童一一有者字取者字为主宰义以释我具如大钞(十二)离蕴计我自有三宗一数论胜论二种外道计我体常住谓我有偏之义不断相续遍五趣居止不定造业受苦等二无惭外道即尼健子此云离系以露形不耻故名为无惭本师称系是彼之子计我量不定大小无恒如牛皮干湿卷舒等三兽主及遍出外道即出家外道计我体极微潜转身中作诸事业随我胜用三非即非离计我即犊子部立五法藏为我虽胜前有情等所计我相未尽故若小乘则离此三种故我相已尽。

　　［圣教谓预流等］

　　圣教下脱我字大钞有之又彼云谓预流者一来者不来者不生者大乘者信解者证者等又云圣教我者谓预流等三乘圣者问预流等三乘圣人岂当有我耶答于蕴中假建立故称之为我唯识云世间圣教说有我法但由假立非实有情假有二义一无体随情假自执情名我法故即世间我二有体施设假随位随缘强施设故即圣教所说我又瑜伽释云补特伽罗此云数取趣谓能数数往取诸趣受生而无厌故诸贤亦名此者从未得道旧身上说故。

　　［翳喻见分］

　　问世亲般若论标释云星喻见分翳喻相分灯喻识体今以翳喻见分岂不违彼耶答今据彼论释处意然彼标中以翳喻相分者同于毛轮无体故并喻有为诸法皆空即彼经论正意古德释义并以翳喻见分故清凉破云不顺天亲意唯大云所释以翳喻相分清凉许之然本论次文以翳与毛轮作能所释结配法喻云如目有翳则见毛轮等色观有为法亦尔以颠倒见故然此释意不妨还以翳为能见以毛轮等为所见相分故今疏云。

　　［据彼论释处之意取所见之华为相分次大云云此喻执若在意见实我法亦以翳配第七识］

　　为见分故今引彼为例证义无舛也只如今经云譬如病眼见空中华岂非翳喻见分耶故知圭山之释不妨各顺经意刊定以三意出彼所标翳喻相分之意意亦唯取翳喻见分此亦古德之谓也清凉引无著释云一自性相即星喻见分翳喻相分灯喻自证分又云眼若有翳妄见空华心有妄见妄取我法若尔与此疏钞义意无别正不相违不须异说。

　　［执若在意］

　　即第七意识是第八也第八即识体谓自证分第七意识即第八见分毛轮等即第八相分故相见二分皆第八之用由是指云是第八也。

　　［经非唯惑此虚空自性］

　　大疏云非唯惑此者帖义牒前成其转倒(今疏削之以从略故)惑空性者虚空自性乃至妄见虚空无生而生今疏云妄见空华无生而生然空华是能生虚空是所生能所互举显疏文之巧妙非误也。

　　［逆顺观十二支灭处即缘觉涅槃］

　　通流转还灭二义于中各具逆顺初顺观十二流转门谓无明缘行行缘识等次逆观十二流转门谓老死缘生生缘有有缘取等上二门约染说顺生死故名流转门二顺观十二支还灭门谓无明灭则行灭行灭则识灭等次逆观十二还灭门谓老死灭则生灭生灭则有灭有灭则取灭等上二门约净说逆生死故名还灭门问二乘不能了无明空观十二支灭尽得道应了无明空耶答了枝末无明未了根本无明根本无明不润生死故又行愿钞唯观后十一支空即斯意也以根本无明未断故又十二支通诸乘所观故。

　　［声闻涅槃是灭谛］

　　小乘观生灭四谛逼迫名苦即有漏色心增长名集即业烦恼寂静为灭即涅槃出离名道谓止观等并上句释名下句出体已具前文(四初)。

　　［经如来因地修圆觉者］

　　亦可通当机及末世众生。

　　［疏还丹一粒点铁成金］

　　神仙会液还丹太上所服歌云七还七反三五一龙虎相交入鬼室灰池焰灼天地精金液还丹功了毕六门成佛当第五顿悟无妄成佛之义亦当第六门圆教无迷悟本来成佛之义疏亦释因不异果约位言之即十信满心初发心住云云。

　　［如第六阴等］

　　止五阴第六阴是无也等者谓十九界等。

　　［拂有四重］

　　钞一中乃至前段所知无轮转之智亦如空无有大钞云前段所说知无轮转之智亦如虚空无有或云今钞阙说虚二字以大钞为正谓今钞义亦不阙。

　　圆觉疏钞随文要解卷第八
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第九(疏一末)(钞六末)

　　沙门凊远　述

　　［经净觉随顺］

　　此经虽说三重因地无别发心之文但与觉性随顺便是发心余如前(八中)。

　　［无心于合合者合焉］

　　二合字不可节断只作一句义方见耳谓有心于合合不能于道合也。

　　［疏聚沙画地至皆成佛道］

　　此经了悟觉性故所修无非正因谓小行皆成佛道法华会权归实故小行皆成正因谓摄三乘之行无非一实之行彼初明过去佛所作已成佛道注引昔例也次云未来诸佛亦然不言已成彼约三世说现在即今佛也。

　　［毕竟皆合成佛］

　　大钞云皆令成佛然以令字为正。

　　［经如来藏中］

　　问何不直云圆觉性中无起灭故答表含摄众德故圆觉但显净源此通因果染净故问觉性本无内外何故言中耶答约迷背故为外悟此为内故云中也。

　　［疏论指一心云如来藏］

　　此即大总持如来藏与一真心源圆觉妙心一真法界皆同体也若取是顿宗即远转远缚如来藏及真如真如如来藏若取是终教即与行与相如来藏及生灭真如如来藏此亦带如来藏为名者二门不离一心故然降杀受称全总作别虽带本名名通义局故唯属终顿耳释论开十种如来藏一大总持如来藏(谓总摄一切如来藏故)二远转远缚如来藏(如如绝待离诸相故即一一心也以无杂故)三与行与相如来藏(为善不善因即生灭一心)四真如真如如来藏(显示真如门中性真如理)五生灭真如如来藏(显示生灭门中性真如理体本常住为妄法熏染说名生灭)六空如来藏(生灭门中诸染法悉名为空覆藏如来复名藏空即藏能隐覆故如来之空藏藏彼本觉故)七不空如来藏(生灭门中本觉具恒沙净法总名不空被恒沙染法所覆名如来藏不空即藏所覆藏故藏之不空被染法覆故如来即不空藏未出现故)八能摄如来藏(无明藏中自性清净心即是本觉为能摄藏)九所摄如来藏(谓诸染法为始觉智所摄持故名之为藏)十隐覆如来藏(自性清净心为诸染法隐覆沉没不令显现故说为藏)。

　　［皆约有情］

　　问前云此觉非离凡局圣非离境局心何故今云但约有情说耶答此约有情修证边说拣异法界性故。

　　［疏次二句空藏后三句不空藏］

　　二句三句即指配次后经文问空不空如来藏与空不空真如何别耶答约体是同约义则别空不空真如者即依言以显约体绝相义虽与离言绝待有乎浅深并属真如门即是顿教空不空如来藏直就生灭门语其法身未显现之义即是终教问始教亦说空如来藏与终教何别答约一分空义不显体性故又空如来藏不通始教却是空真如通始教以相宗收真如在百法中故。

　　［疏隐覆义引三经］

　　初二经但约体后一约具德。

　　［旃檀重阁］

　　如来藏经虽是顿宗在此秽土说也。

　　［德相备足］

　　问彼如来藏经亦云德相备足与华严宁异乎答彼经说法身在烦恼缠中虽未显现如生灭门中本觉本具恒沙性德但是约因性说也华严则德用无边因果无碍耳。

　　［自此已下］

　　或云当下字之下添偈云二字以元是本偈故今谓不然虽元是偈今钞但义引之非全文也曾亲捡论来。

　　［注如疏所配］

　　大疏注配今钞不然不当如是指也却是下文注配疏字即下字刀笔之误耳辨疑误云钞一一牒疏全牒大疏于略疏亦合注配今谓注经之疏不堪注配故注在钞中其实一也。

　　［见道修道所断］

　　宝性论云又有二种学人一者凡夫二者圣人初凡夫身中所摄烦恼初出世间心见世出世间法智能断名为见道所断二圣人身中所摄烦恼初地见出世间修道智能断名为修道所断问此二云断何故前五云摄耶答前四是凡夫第五是无学皆未能断烦恼故但云摄此是登地已去故云断也问终教直进菩萨第六识烦恼障自在能断留故不断地前伏现行初地断种子不复留其所知障初地断一分粗者不分见修之别今何故约见修耶答今此约位不妨有见修不约惑分见修也然次注云上所注配皆是能摄问若尔见道之下合注云凡夫修道之下合注云圣人照论正是凡夫等所摄烦恼至初地及地满所断今注云初地何耶答此约所断以注能断之人不取能摄也经云皆是能摄者圣人通诸地但凡夫不通初地乃大分言之耳问何故后二亦云所摄耶答第七既云修道所断后二不约地云所摄则无所名也。

　　［论中合佛身等九喻］

　　初三所喻真法界身体相用三种第四喻真如不变第五喻法身佛性第六喻报化身佛性后三如次喻法报化三身今且配列而已义随文释问所配佛身何故如是次第耶答约断证轻重次第耳如七地是不净地者出观同凡故八地是净地者纯无漏故。

　　［除华即现］

　　大钞云华萎除去便得显现本经云除去萎华便得显现今钞从简义亦不阙。

　　［注初三喻喻佛法界身］

　　问此中相用乃报化也何故俱名法身耶答是体中之相用故如法身章说然初之三喻是能藏如次喻三毒种子即不动地业配上二界以彼三毒伏故不起现行故名种子佛身淳蜜粳米喻三种法身通名真如法界身即所藏也就染位说以众生位中本有真法界身本来常遍说称性之德故钞注云即华严众生本来八相等。

　　［所谓诸菩萨］

　　本论大钞皆云所为今钞误也。

　　［注常说称性之德］

　　大钞云常说遍说称性法门之德广如华严经说乃至故经云灭除烦恼开佛知见佛知见即一乘妙法无二亦无三故然彼经是顿宗故多同圆教以彼文略故指广如华严说耳问彼经是顿教约义多是终教又约始教行位何耶答一经容有多教言约行位者通相而说非定始教也亦犹此经不妨具前教行位等深必该浅故若克就顿教即无位之位。

　　［注即华严众生本来八相成道之意］

　　演义(二十四)云起信信成就发心菩萨发是心故则得少分见于法身随其愿力能现八种利益众生所谓从兜率天退入胎等八相同于华严信满作佛八相成道等问如来藏经起信论皆说八相成道与华严何别耶答彼起信初住亦示现八相成道但是当位暂起化故不同圆教信中起此用时于后诸位并同时起故差别因果虽同终教不妨六位该收也。

　　［增上贪瞋痴］

　　即三毒现行发身口意造一切业为福业罪业行缘成就欲界果报是凡夫现行粗重故云增上不净观智能断此观是罗汉所修谓观身不净等。

　　［注离欲人亦尔］

　　或云脱一未字谓未离欲人或云离字即杂字之误也然亲检本论亦无未字正以离欲人合洁净金宝反显本离欲为三毒烦恼所染如净金为粪所涂故云亦尔法身本净为上心惑所覆故。

　　［注佛性中引地论云云］

　　此当贫家宝藏文中有珍宝藏下注之应传写之误也辨疑误云不合注破文句今谓粪秽中有真金如众生中有清净身转喻如宅中有种种宝于此注者理亦可通但不若贫家宝藏下注之切当注破文句者不然也。

　　［根本无明至阿罗汉身中所摄烦恼乃至无垢意生身果报］

　　小乘以灰身灭智为无余而余有三一无烦恼余二无业余三无果报余其所无者即三毒现行及种子三界苦果者当知但离事识中我执粗分初地方离细中一分二地至七地全离粗细若分段生死但约粗除即离若变易生死三细尽方尽是故三乘犹受变易然梨耶三细九类同有今犹说三乘受者约离粗苦细苦方现处说故知大乘四住地烦恼尽亦曰有余虽我执烦恼粗细俱尽尚有根本无明住地烦恼至等觉位尽方名无余涅槃如玄文二末引无上依经佛性宝性论说演义五末具明二乘及未自在位菩萨有四种障及四种变易生死三种意生身会解六末备释。

　　［注无住地无明］

　　或云无此烦恼故云无住地烦恼今谓宝性论云阿罗汉身中所摄烦恼菩提智能断名为无明住地烦恼然烦恼即是无明今云住地无明不当用无字也又论明妄心熏无明云业识根本熏习能令阿罗汉缘觉菩萨受生灭苦疏云以此业识能资熏住地无明迷于无相能起转相现相令二乘人虽出三界离事识分段粗苦犹有黎耶变易行苦然住地无明者即黎耶三细根本无明三乘未断此故有变易生死不可谓无此烦恼也又前三毒现行种子是四住地无明即第七识中恒行无明此根本无明三细之惑是第八中惑故云无覆无记即五住地烦恼应云五住地无明亦可云无始住无明今注脱却始字也如疏四初本起无明处云耳钞十一云无始等者胜鬘说五住地也。

　　［内实喻二身佛性者已如上说余亦皆尔］

　　或云(大抄)第五喻后预释后五喻之义势故指已如上说今钞既在第九喻后都释不当如是指也乃传写之误应云具如下说余亦皆尔或云钞中前已注配此十六字无用宜削之今谓前所注配者例如大疏之注也缘略疏是注经不堪注配故却就钞中注之钞中前四一一牒释法合如云蜜喻说一味法者云云米喻说种种法者云云真金喻真如者云云后五喻已法合能喻其所喻宝藏内实等并未法合在第九喻后一道合释是故当云内实喻二身佛性者已如上说故下文云此后五喻上来但以法合贫家等未合宝藏等今当合之云云若尔非无用也焉可削之。

　　［注即此第五喻］

　　或云此注不当若在第五喻下总合法当如是注今谓正合第五。

　　［注如下说］

　　此亦误也大钞在第五喻后法合宝藏等故指如下说今钞在最后法合当云如上说也。

　　［疏法身含摄身相国土等］

　　如来藏具三义一隐覆义(如上九喻释)二含摄义三出生义含摄义有三一体含相用二圣含凡三因含果今即体含相用谓法身含报化功德也。

　　［大圆镜智相应心品能现能生身土智影等］

　　此是法身兼自受用能现能生报化身土智影即前体含相用如金含万器镜含万像等。

　　［复有一义谓因含果］

　　疏中无此一义佛性论云藏者果地恒沙功德住如来应得性(地前)时摄之已尽然此若在华严即因门摄法无遗今约含摄义说故云因含果(演义二十四云三种佛性者应得中具三性一住自性性谓道前凡夫位二引出性从发心已去穷有学位三至得果性无学圣位)。

　　［诸教皆约登地证契法身方能修成种种报化功德妙用］

　　如前九喻第七通是诸地法身八是七地报身九是后三地化身。

　　［疏此三义者］

　　隐覆含摄出生初约迷时次克体后约悟时钞云克体者谓法身本无烦恼无能隐覆本具德用不待出生故云克体然今经正当克体含摄义兼余二义。

　　［疏如来藏自性差别］

　　(自性即本觉谓顿教差别即不觉谓终教)论云生灭与不生灭和合非一非异名阿黎耶识即生灭门中本觉(即真如即真也具不变随缘二义不变即清净本觉名清净本觉阿黎耶识随缘即随染本觉名随染本觉阿黎耶识亦名空不空如来藏)不觉(即生灭即妄也具体空成事二义即根本无明阿黎耶识)今疏云真中不变妄中体空即真如(自性)真中随缘妄中成事即生灭差别真如自性中有二种相胜鬘云有二种如来藏谓空不空也同起信如实空不空问空不空如来藏生灭门义如实空不空即真如门中依言真如如何指同耶答生灭门本觉便是真如门真如波中便有湿今疏指同者盖约体同故若约义别则空不空真如即顿教空不空如来藏即终教故释论如实空不空在真如门二种如来藏在生灭门若胜鬘二种藏与生灭门二种藏约义全同又二藏开说者空藏惑染空故全是真如同真如门故释论约如来之空藏由隐覆义故在生灭门不空藏亦尔具恒沙净法总名不空同真如门被染法所覆未出现故在生灭门又空如来藏配经无起灭故即是自性属顿教不空如来藏配经如法界性即是差别属终教即空深不空浅亦可空藏是终教之始不空藏是终教之终即空浅不空深。

　　［疏二种如来藏空智］

　　不言不空者因空显不空故。

　　［疏空不空如来藏］

　　已在次前十种如来藏中释名。

　　［阿毗达摩］

　　摩依大钞宜用磨字。

　　［如无眼目者］

　　宝性论说偈已长行云有四种众生不识如来藏如生盲人一凡夫二声闻三辟支四初发菩提心菩萨如胜鬘经说一身见众生谓诸凡夫实无色等五阴诸法而取以为有我我所虚妄执着我我所慢于离身见等二三即二乘取四倒故不识如来藏四散乱心失空众生谓初发心菩萨失空如来藏修行等具如大钞。

　　［疏知真达妄发心修行证三乘果］

　　问此岂非三重因耶答此说生灭与不生灭和合各有二种业用成染净缘起非三重因也且生灭二业用者一能起惑造业即染缘起二能知真达妄等即净缘起故引楞伽云如来藏者是善不善因也。

　　［疏无始世来性］

　　阿毗达磨经具云无始世来性作诸法依止法性有诸道及证涅槃果即宝性论引证如来藏性为善不善因大钞引唯识云无始时来界一切法等依由此有诸趣及涅槃证得又云彼宗以赖耶为诸法之因故译云界界是因义此以如来藏为诸法之本故译云性即如来藏自性也又大疏出体云一心者名如来藏此经云圆觉妙心涅槃云佛性唯识但就染相名为藏(平声)识故密严云佛说如来藏名为阿赖耶等钞云彼论名义俱异约此违彼其体非二故引密严证也议曰引性宗经证彼唯识宗妄识即真拣之则真妄别耳。

　　［注本觉理量等佛］

　　理字误也大经疏是现字演义十六释云本觉理量者本觉即是所证本性唯真现量方能证故等佛者起信云所言觉义者谓心体离念等故以等佛而释大也议曰若是理字即是如理智量字是如量智是始觉智是修生智故不可也余如辨疑误。

　　［注此下明体相用有其六对］

　　疏有三义一能所观毗卢遮那此云光明遍照即是能观大智如注云云二修成唯诸佛有谓广大生息云云三本性如注云云六对者次经云普入一切平等性能于法界示现众像疏云一体用对无分别智证平等性以为定体影现法界为胜用二深广三出纳四境智五内外含容六成人持法后五对各有经文如第三对经云出生一切诸三昧法普能包纳十方法界疏云一切三昧皆从此生此为诸定本故云云。

　　［注二法难可了知］

　　一自性清净心二彼心为烦恼所染彼经云染而不染难可了知云云。

　　［经无知见故］

　　此是智见非眼见也。

　　［照者即此知见］

　　此是牒释疏文应云遍照者等正释遍字也如钞次云无边际无处所故遍也。

　　［经如法界性等］

　　即不空如来藏亦具交彻融摄之义是开解下文令依此起行观成同佛证此故根性尘性无坏无杂也。

　　［疏智论明佛性法性之异］

　　智论云白石有银性黄石有金性水是湿性火是热性一切众生有涅槃性贤首释云在非情数中名为法性在有情数中名为佛性金錍云梦一野客容仪粗犷进退不恒逼前平立曰故智论云在无情数中但名法性在有情数中方名佛性仁何立佛性之名余曰亲曾委读细捡论文都无此说乃至广施难问至有不晓大小教门名体同异之片今谓有文有义常人用之有义无文智者用之何者白石有银性等岂非法性乎一切众生有涅槃性岂非佛性乎文义显然矣试以圣言量示之马鸣大乘起信论云以真如法常熏习故妄心则灭法身显现凡是有心定当作佛故涅槃经云若说草木有佛性者是外道说评曰此依渐教约相而说故云在有情数中名为佛性佛者觉也草木瓦砾既称无情复言有觉则情无情不辨耳又涅槃经云佛性者名第一义空第一义空名为智慧此二不二名为佛性清凉释云然第一义空是佛性性名为智慧即佛性相第一义空不在智慧但名法性由在智慧故名佛性然以二门取会一以性从相二以相从性以性从相则唯众生得有佛性以有智慧故墙壁瓦砾无有智慧故无佛性(此约渐教以性从相说)以相从性则第一义空无所不在谓以有情之性融一切法墙壁瓦砾皆是第一义空于何非性故大经云知一切法即心自性(此约圆别一乘教以相从性说)然贤首且作权渐一门而会智论而天亲以六相圆融之义释大经正是贤首所宗岂可不善他宗断文取义而破斥乎往往未尝闻命华严圆别一乘之宗旨通依及正事事圆融性海云台同演妙音毛孔光明皆能说法香华云树即法界之法门刹土众生本十身之正体融通无碍涉入重重而具德之宗法尔如是圆融不碍行布行布不碍圆融良由圆融不碍行布故万法历然有情无情差别非一行布不碍圆融故法性与佛性融通诸佛众生情器交彻苟执圆融而失行布颟顸佛性儱侗真如执行布而失圆融着事乖宗迷谬真理不达六相圆融之旨而谓华严地上行布圆兼一别病在膏肓亦犹是矣。

　　［经于大乘中发清净心偈云菩萨于此中能发菩提心］

　　结牒问辞但云清净心偈中直云菩提心而正答中无发心之文者已见前文(八中)。

　　［疏或为后来之徒］

　　大疏钞无此一句乃云一少字摄多义故二诸赞叹者多以偈颂故三为钝根重说故四为后来之徒故五随意乐故六易受持故七增明前说故八长行未说故正唯三七义兼一五六全非二四八大钞云非四者净土法众同住如来平等法会无后来之徒今疏有此句者通诸经故问何以大经疏(三十五末)云杂集论云不了义经应更重颂耶答彼亦大概言之耳。

　　疏第二　钞第七

　　［引之令得出］

　　彼是三车引诸子愚法二乘并在所引中令得界外三乘益今所引是上根凡夫令三根俱得圆顿一乘益。

　　［信解行证］

　　两势科经已见前文(八初)。

　　［师子颦申三昧］

　　苑公云梵语讹略应云毗实廪多此云自在无畏清凉不许晋经云师子奋迅今经云颦申涅槃云颦申欠呿俱是华言毗实廪多但敌对翻为自在无畏从义而译以为颦申曾何讹略故依古德(贤首)用此方言就释之颦申奋迅俱是师子展舒四体通畅之状总相释者表缘起无尽即用之体即体之用体用无碍体用者疏云师子颦申者以定业用从喻为名若别解者案涅般经师子吼品明师子王自知身力牙齿锋铓乃至晨朝出穴而吼又离世间品显菩萨师子王白净法为身等首足等一一合法为十一事云云疏九十四。

　　［妙轨攸同］

　　华严亦以信解行证科经今经与彼文虽广略不同纶绪始终二经无别。

　　［疏随性随缘］

　　性即觉性缘即机缘。

　　［疏普贤是行中之体］

　　普贤表法界依法界起行故云是行中之体行即下文总别观门皆不离此普贤行体也。

　　［经修大乘者］

　　问于当机信解圆觉者云何修行又拣不修大乘者固然非器设依权教修行大乘未闻此法亦非器也。

　　［疏虽达天真未明缘起］

　　前说觉性天然本净但是正因故云虽达天真未有缘因故名未明缘起。

　　［疏幻术五重法喻］

　　钞有二义初义者一巾(喻真性)二幻师(喻真心)三术法(喻六七识)四马有即无(喻我法即空)五迷执实马(傍人迷故执为实喻迷执我法即六七心所)非本净心及黎耶三细之执次义者一巾(亦喻真性)二幻师术法(喻第八妄识)三所幻马(喻依他法)四马有即无(喻我法即空)五迷执实马(喻迷执我法即第八)真心本净迷为业识妄执我法如幻师后心迷故亦认马为实有亦犹梦心自现境界还自执为实有议曰前义即起信真心为因生三细第八无覆无记是六七心所执我法次义即彼境界为缘生六粗即业识亲执我法钞云若欲取真妄同一心等正释后义正配今经正合疏中五重法喻然次经云种种幻化生于觉心疏云蕴处界等依觉心生如马依巾有钞云觉心即巾无明业识即幻师术法种种幻化是马等然幻化喻有二义一喻我法即空显出真心如马即无元是巾也二喻我法即空显是唯识如马即无由幻师术法也唯心之义通性相二宗真妄之别具如次文然辨疑误云疏钞前后自语相违者伤不子细。

　　［疏迷执我法］

　　二乘我执三乘方清净法执一乘方清净。

　　［不妨有幻师作法］

　　大钞云不妨巾元是有幻师作法然略钞先举喻本云术法有种种幻师是一次云但马是无不妨有幻师术法是故不用巾元是三字次文合法不用真性唯用真心故若大钞有此三字者不妨顺马即无元是巾之义次文合法只用真心摄初二重理亦可通也。

　　［真心为识分别种种］

　　大钞云真心为有但识分别种种然对上能合应云不妨有真心为识分别种种以今钞为正大钞理亦可通。

　　［唯识之说］

　　大钞云亦说大钞为正。

　　［疏今初］

　　分字误也钞中是今字。

　　［智净相］

　　本觉有二一清净本觉即不变义二随染本觉即随缘义自性清净受熏流转故于中有智净相不思议业相智净相本觉随染还净之相有二种方便力初法力熏习满足方便力二如实修行满足方便力此依释论若依本疏(第二)分三位谓法力熏习(内外熏故修习资粮加行即地前)如实修行(登地行契真如)满足方便故(因位之极)已上约因从破和合识已下约果(钞及此经并是彼疏)然配地位从浅至深者约始觉分齐故治惑次第从本至末者约直截根源治之故。

　　［注此根本无明尽故心无所合］

　　以未至此位之前根本无明与真净心常相和合成此识相今至此位无明既尽唯一心在照体独立与谁为合即显不生灭法身本觉破和合识相故显法身灭相续心相智淳净故显报身。

　　［注不灭相续心体］

　　六染心皆依无明与真和合而得相续今无明既尽和合不成染心依何而得相续故并随灭然诸染心相妄而体真故相灭而体不灭故云不灭心体。

　　［注成于应身］

　　应平声呼相续心相既灭随染本觉还源成淳净智成应身始觉谓始觉智与本觉智相应即报身也。

　　［注此始觉云云］

　　始同本也以始是本之用由有染故本觉用起以为对治染缘既息用还归体故转其名为淳净智。

　　［注问意云］

　　前云依如来藏有生灭心真妄和合不相舍离今生灭既灭静心合灭如何云显法身本觉耶谓约相即门以相难性答意云生之与灭皆约心相不约心体故得说言灭相续心显法身等约非一门性相不即而答。

　　［注转难云］

　　既若起灭不干心体真妄条然如何前云静心成起灭耶约性相相离以转难次约性相不离以答。

　　［注得菩提灯］

　　大钞云得菩提证或云今钞误然本疏亦云灯取明暗义耳。

　　［如大海水因风波动］

　　(此文曲分四喻此真随妄转喻)水相风相不相舍离(真妄相依喻)而水非动性(真体不变喻)若风止灭动相则灭湿性不坏(息妄显真喻)如是众生自性清净心因无明风动(合水随风动)心与无明俱无形相不相舍离(合风水相依)而心非动性(合水性不动)若无明灭(合风灭)相续则灭(合动相灭)智性不坏(合水性不坏)疏二。

　　［藏和尚般若心经疏作所诠义释心字云云］

　　净觉杂编云近代孤山有唐贤首唯约喻以解心此二老皆失经意今唯约所诠以解之辨疑误云钞引藏和尚心经疏作所诠释心字又作能诠释对校心经疏于所诠义中唯有约喻释心字又无能诠释心大疏云中实名心钞云坚实义犹树心中实注云胜鬘等初不引心经疏为据以解中实此是后人不审心经疏文妄意如此实非圭山本解云云议曰辨疑误正破所诠又破能诠意云贤首唯约喻也然彼疏有三义初约教义般若心三字是所诠之义经之一字是能诠之教二就所诠中约法喻般若等是所诠之法心之一字是所引之喻三就法中约体用般若是体波罗蜜是用详疏明约两重能所诠释之初义以心字为所诠之法体取万法之体为心即坚实心次义约肉团心喻此能诠之经是大部之心藏也约能所诠解心明若揭日月矣今从疏主连珠亦云贤首若不约能所诠释心者圭山乃净觉之先且非救弊何以亦约能所诠以解之又演义三云心及般若等言皆属所诠之法不空译云菩萨有般若波罗蜜多心名普遍智藏等然有谓约坚实心以解心不顺般若宗旨大疏既无此义应齐师之妄加者与乎前人异术而同丧耳。

　　［泛论心者有四种］

　　已具前文(一末)。

　　［如诸业虽因云云］

　　前文正配三细两重因缘此下即举例以释次义非两重之正义也。

　　［三细六粗各有两重因缘］

　　三细两重一心体为因无明为缘二无明为因心体为缘六粗两重一业识为因境界为缘(业识如海现识所现境界如风前七分别事识如波)二境界为因业识为缘(钞阙此义)。

　　［注通上缘］

　　通字误也当用是字以无明即是前义之缘前以不觉为缘。

　　［取种种尘］

　　此即现识所现境界是前七分别事识缘无始妄想熏即业识是事识因。

　　［注六粗三细］

　　三字误也大钞二字为正。

　　［但云从觉生不释生起行相处］

　　处字上脱释生起行相五字辨疑误亦曰今钞脱文。

　　［复礼问注云即妄根本］

　　妄字下脱一无字大钞有之为正。

　　［注拟将难法相宗又云正述法相宗所说］

　　辨疑误云法集别行此正难法性宗此中二处注语删去为妙议曰刚藏难云众生本来成佛何故复有无明疏云疑真生妄此即复礼云真法性本净妄念何由起又云一切如来何时复生一切烦恼即复礼云妄从真法生此妄安可止然复礼之问与刚藏无殊皆约权教难法性宗也佛告言如斯计度分别即此是轮回之见云云清凉约性宗不一不异以答之然彼本意难天下学子乃通而难之也无初即无末下正难相宗之分别清凉亦以性宗义答之盖称所宗而答也若云删去二处之注者不然矣。

　　［乃云祈之出生死］

　　大钞云乃云祈生死以大钞为正。

　　［疏愚法声闻教假说一心］

　　疏依清凉所立谓实有外境但由心造诸业之所感招故曰唯心推征实理一心之义不成故云假说不言外境便即是心故即有部执心境俱有也贤首不立此一门者以彼心境俱有故唯识论正破有部执外境如识非无故。

　　［异熟赖耶］

　　已见前文(一末)。

　　［一相见俱存］

　　谓相见之别但皆是心拣无外境此有三师难陀二分通八识及心所(贪等)与能见并为见分识所变境为相分相有二种一识所变境即本质二识所缘境即影像谓心所缘之境无质唯影故云影像陈那三分心及心所为自证分及见分相分为三护法四分识体为证自证分心所为自证分及见分相分演义(二十二)云彼论即以四分为正义诸经论及彼论文多说于二。

　　［二摄相归见］

　　即安慧一分谓心王心所能见及翳并为见分相分如毛轮二月并无体故能见及翳即体之用故又翳是心所即非虚故。

　　［三摄所归王］

　　唯立证自证一分心王有八此外心所亦无自体以是心变故。

　　［能取及所取］

　　能贪能信即能取谓心所法也此二能取即心王之光影无别体相故云此二唯心光贪光信光即所取谓所贪所信之境无二法者与上心所无别然此即是摄所归王义唯识论护法亦破云谓执内心无别心所是迷唯识者上即权教唯心彼宗但名唯识纵说于心含在第八识中即是妄心不同实教直名唯心即是真心故前云唯心真妄别也大疏唯识破云复有迷谬唯识理者或执外境如识非无(心境俱有)或执内识如境非有(空宗心境俱空)或执诸识用别体同(性宗识体一如)或执内心无别心所(摄所归王)于中一四名迷二三名谬若以唯识对诸宗应有四句一有境无心(顺世外道)二有心无境(唯识所宗)三心境俱无(空宗)四心境俱有(小乘有部)。

　　［疏大乘实教说如来藏以为一心］

　　大疏分二门一摄前七识归藏识(谓七转识皆是本识差别功能无别体故)二总摄染净归如来藏(谓举体随缘成辨诸事而其性本不生灭)问此云摄七归八与彼摄所归王何别答彼是权宗所即心所诸法王即八识心王以彼八识不知从真起故今归第八藏识达从如来藏真心而起故与彼文相似同义不同也问摄所归王既是权宗何故护法亦破耶答与诸师同以异熟赖耶为一心故既不达从真而起故同相宗列为权教既不同彼存心所及能见故亦非彼唯识正义故护法破之据愿钞第二不唯破摄所归王亦破摄七归八问摄七归八即用别体同之义护法既破何故今家复用耶答彼破此立性相经论异故问既依经论彼何故破耶答彼但破一类菩萨不破经论彼判此如来藏识之经为密意教故今依经论正意岂遵枝末而背本耶是故列为其次转深也。

　　［不坏相有八识无相亦无相］

　　不坏八识之相然后无相即八识之相当体无相亦如即色即空非色灭空也亦无相者即此无相亦不可得谓有妄执识相故说无相相既本空无相何立绝于对待方是一心是为顿教然探玄就实有四门谓以末归本门(今云摄七归八)摄相归性门(今云顿教)转真成事门(今除去)理事圆融门(今云总摄染净归如来藏门)今疏依清凉除去转真成事门加小乘假说一心但彼开彼三义为一门立名与探玄无别疏六十一。

　　［五一乘圆教总该万有即是一心］

　　此有三义同华严十玄门中三门一融事相入义即一多相融不同门二融事相即义即诸法相即自在门三重重无尽义即因陀罗网境界门此上五教总有八门始教有三终教有二余三教各一圆教虽有三义但是一门问探玄有十门后三是别教前七是三乘总合十门是同教大经疏亦作十门下同诸乘通十无碍等今疏何故唯约五教耶答行愿钞二指后三门为别教乃云以此望前七则十门全统若克论疏意但是一真心体未开收摄之门故云即是一心议曰全统者总以后三统于前七即全收诸教也然全收诸教宗祖师或作别教或为同教若云一切三乘本来悉是一乘法则前七无体莫不皆空即别教若云是方便故且取非即圆通自在义即同教贤首清凉就前十门全统取非即圆通义故为同教今约克论疏意未开收摄之门故疏唯约五教钞直销文。

　　［疏幻尽觉满净缘起也］

　　染净缘起起唯性起已具前文(二中)。

　　［注一识含二义故更相熏遍］

　　如来藏含觉不觉二义更互相熏遍生染净故有染净缘起也谓无明熏真如有染相真如熏无明有净用钞前后注释皆是彼疏(第三)。

　　［以有妄心即熏习无明］

　　或云多一即字然全是论文不多也。

　　［注妄境妄心无明等三种云云］

　　一境界熏妄心有二种一增长念熏习(谓智相相续相法执分别)二增长取熏习(执取计名我执烦恼)二妄心熏无明有二种一业识根本熏习能令二乘菩萨受生灭苦故(业识资熏住地无明能起转相现相今彼三乘虽出三界萨事识分段粗苦犹有黎耶变易行苦故)二增长分别事识熏习能受凡夫业系苦(事识资熏枝末无明起我执粗惑造业受报)三无明熏真如有二种一根本熏习成就业识(无明熏真如生三细)二所起见爱熏习成就分别事识(枝末不觉熏习心体成分别事识见爱即我见谓我执也)。

　　［真如熏无明］

　　前明染缘起此明净缘起无明虽是染法被真如所熏便能反顺真如起兹欣厌知昔爱者是苦故厌之所背者有乐故欣之如恶人被善者勉谕后行君子之行。

　　［注净用反熏真如等］

　　妄心本是随流之法今却反有益真之力也又是资熏反从外击故增其势力者真如本自有力能熏妄心(本熏)今被净用资助更增其力成始觉智(即新熏)如恶人被勉谕为善故反能谏诤由是善者愈为德业本即习熏新即资熏。

　　［注寻伺等观］

　　前明熏习从自信下辨功能初句知真次句达妄谓知真本有达妄元空实教行人初心合尔即信解真正也修远离法即依解修行也寻伺等观者通明十句及四加行谓暖顶二位以四寻伺观观所取名义自性差别四法假有实无即所取空是远离境也等者等如实观如实观者忍世第一以四如实智印所取空观能取空是远离心也即加行位具如下文(十一末)。

　　［注异前比观故云如实］

　　即见道位初照理故亦名通达位离不断相应染证一分真如名净心地行施波罗蜜断异生性障及二种愚证遍行真如住欢喜地证真起行亲见现量故云如实亦名证观拣异地前寻伺等比观比观如隔墙见角知是有牛证观亲见现量如观掌果现量分明。

　　［无明则灭等］

　　无明灭者根本无明灭也即等觉位妄心尽者即业转二识尽也妄境灭者即现识灭也上即展转灭惑翻染义翻三种者即无明妄境染心也又无明灭故业转现三染心尽妄心尽故智相等三染心尽因缘俱灭者因灭故不相应染心灭即三细也缘灭故相应心灭即六粗也。

　　［注心体转依］

　　心体在缠依九相等名为生死今九相既灭已尽心体空寂名为涅槃转灭转得等具如下文(十一末)。

　　［注次云于心佛亦尔］

　　于字误也当依本经及大钞如字为正。

　　［言该释者］

　　或云当于正释中先明该释次明法合今便释法合者应钞误也今谓科分中已明该释义故正释中不重释矣。

　　［注从茫然下皆是见非见俱非之义］

　　辨疑误云经正云于是大众非无学者闻佛此言茫然不知是义始终一时惶悚失其所守如来知其魂虑变慑心生怜愍安慰阿难乃至无上法王是真实语如汝所说不诳不妄等既云不知是义始终故惊慑今注云是见非见俱非等然引此文者意在引证纵不契证亦知其义今考楞严文意与此相返智者详之(上皆彼文)议曰从茫然下乃至云因佛推征诸物大众茫然等者即义引彼经前段文也彼文大意云于诸物中无是见者无非见者谓见非见俱非非无学者茫然失守等茫者瞑也谓瞑然无守既见非见俱非是义始终难明守归何所正同今文若说有觉说无觉者有无之迹俱拂上智便契觉心中下之流纵不契合亦无迹可执茫然失守之谓也故引彼见非见俱非证此觉无觉俱拂彼此文义正相属于何相返故知有失契勘(彼疏一之二)。

　　［疏此下问悲云］

　　约能说主之悲非所为人也。

　　［经普令开悟］

　　疏同法华开示悟入引嘉祥疏以开摄示以悟摄入开示约能化悟入约所化辨疑误云大疏不配能化所化大钞云不取能所化者以此经云普令开悟法华云开示悟入皆通所化不必定配唯示字唯似能化故知普令开悟唯约所化当以大疏为正议曰钞云开示悟入四字之义具如大疏今此但略配属嘉祥疏意又云若约法华论云云(正约所化释开示悟入既云若约法华论明知不用前义)后又结云大钞备依性相二宗广释故知今疏但用彼疏初二句配摄此经开悟二字用消经文后二句但配能所缴释前文已而不用彼疏释四字义与大疏故不相违也然钞指大钞亦指悬谈第一门中已约南北禅门所释彼中又不释(大钞三)却指在补阙卷中若演义(二十五)具释。

　　［嘉祥疏］

　　即会稽嘉祥寺吉藏法师彼法华疏立三轮教一始见我身等即根本法轮二除先修习等即枝末法轮三我今亦令得闻是经等即摄末归本法轮辨顺违云此全依化仪若据化法但有大小法华为于一类开显本末若将定判一代时教收义不尽法华已前般若等大岂皆枝末以彼但云除先修习学小乘者故。

　　［以四句虽殊］

　　或云即疏中以开摄示等四句今谓即开佛知见示佛知见等四句也故此二字便摄彼四者即开悟二字摄彼开示悟入四句如大疏云开者无上义示者同义等钞云疏但出开等四句云云。

　　［正因性等］

　　清凉曰涅槃经云因有二种一者生因二者了因能生法者是名生因如闇中有物因灯照了名为了因又烦恼诸结是名生因众生父母名为了因又云众生佛性有二种因一者正因二者缘因正因者如乳中酪缘因者如酵暖等又云缘因者即是了因如闇中物等然大经云譬如闇中宝无灯不可见等疏云显无缘了不见正因也虽慧莫能了含二意一闇中宝无灯不见法中正因性无缘因不显现此唯二法谓宝与灯灯双喻缘了缘因即是了因故此约第一义空为佛性佛性唯是正因而非了因二闇宝若无灯有眼不可见佛性无缘因虽慧不能了此具三法谓宝眼灯眼喻慧宝双喻正了是则虽因灯而见有亲疏故眼是亲因灯是疏缘法中亦尔慧是亲因师友是疏缘此约智慧性为佛性佛性即是了因然则上之二义初义师友为缘因必是了因灯即是见故次义佛性为了因未必是缘因了因即闇宝故若金刚经云无我人众生等修一切善法得阿耨菩提科云正助修正觉疏云无我等是了因即正道也修一切善法是缘因即助道也刊定释云了有二义一了断义以般若能了烦恼空故二显了义能显法身故今无我等即是此义亦名正因正由此慧除妄得法身故今云正道道即因义缘因者即施戒等五与彼般若为资缘故别记破云了因对生因缘因对正因缘因即是了因也今将了因为正因者非也议曰圭山用清凉闇宝双喻正了之义刊定正得疏意耳(大疏二十六演义二十四)。

　　［开者无上义谓除一切智智更无余事］

　　释所开也一切智是根本智重言智是后得智根本名知后得名见除此二事更无有余胜过于此故名无上。

　　［即双开菩提涅槃］

　　释所开一切智智也言双开者菩提是知见相涅槃是知见性。

　　［众生本有障翳不见佛为开除即本智显现故］

　　释开字义也知见性相并皆本有本有大智光明遍照法界义故涅槃云佛性者名第一义空(知见性)第一义空名为智慧(知见相)在因为性相在果为菩提涅槃故云众生本有障翳不见耳智障障菩提惑障障涅槃二障俱无菩提涅槃一时俱显故云佛为开除即本智显现。

　　［入者令证不退转地故即是因义］

　　示者别示知见性法身智德悟者别示知见相报身断德所开一切智智即果中之智开示悟皆果入字是因义者谓是彼因也登地证如为涅槃因能证之地智为菩提因大钞引清凉判疏论释四字云嘉祥疏前浅后深(入字约果)法华论前深后浅(入字约因)大钞又约性相二宗释开示悟入已云余则更为一释若约能所悟修境界则初深后浅若约悟解修证之人则初浅后深据此即入字通于因果故入法界品入不思议解脱境界品入字皆通因果彼入字既尔此何不然问何故法华论唯约因释入字耶答如十地经云地智有二分一因分二果分果分不可说故但说因分耳。

　　［注施有六十段等］

　　十回向品云一施食二施饮三施味四施车乘五施衣至二十七皆施外财乃至五十六皆施内财五十七八九十施舍宅园林施会资具而一一施中具于诸度一一度亦然皆具三轮清净空等至相为纯杂无碍门如一施门一切万法皆悉名施所以名纯而此施门即具诸度等行名为杂如是纯之与杂不相障碍故名具德疏四十二。

　　［疏定有法深］

　　法字误即浅字。

　　［草系鹅珠］

　　即比丘忍苦戒事出大庄严论演义四十。

　　［梵网经等］

　　疏云三十六不起十三愿誓戒合而言之愿誓是一止观云愿者誓也若从别说三十五多分是愿今多分是誓经云若佛子发十大愿已持佛禁戒疏云总标愿意作是愿言宁以此身下二别显大愿有十三种前十二愿自护戒后一愿愿他成佛前中于淫戒立十二大誓余戒准知初立火坑刀山誓谓火坑刀山但害一身女色害多生身等下十一望破前淫戒受信施等立大誓愿初六信施四事等谓衣服饮食床座医药田宅礼敬后五上妙五尘等谓视他色听音声贪嗅香食百味贪着触。

　　［进业摄徒］

　　出礼记在此则进业即摄善法戒谓六度齐修具足万行摄徒即饶益有情戒谓慈悲喜舍四无量心。

　　［十无尽者菩萨十重也］

　　十重无贪痴戒疏云盗淫悭即贪也妄沽酒谤即痴也瞋兼杀赞其说过通三毒又痴通十重谓痴故杀盗等若细辨者十重一一皆通三毒若配十恶者前四及瞋名同绮语恶口两舌续属妄语贪痴如前配。

　　［然此十戒亦兼摄善摄生］

　　于此十中一一不犯即律仪戒摄修彼十戒对治十罪之行即摄善法戒收谓一慈悲行文云是菩萨应起慈悲心救护众生等十行一一仿此二少欲行三净梵行四谛语行五施明慧行六护法行七忍恶推善行八财法俱施行九忍辱行十赞三宝行以此二聚教化众生令如自所作即摄众生戒故十戒一一皆具三聚。

　　［四重者盗杀淫妄也］

　　十无尽戒取要言之即唯四重此四清净则枝叶不生也然大乘戒依梵网经十重戒虽皆是业道就障圣道此四偏增故出家戒偏制之也又善戒经云出家菩萨有八重即此中初四及后四是也以出家菩萨先受声闻戒具前四重后受菩萨戒更加后四即大乘出家四弃八弃若小乘唯四弃若依善生经在家菩萨有六重即此中初六是若依瑜伽地持大乘出家有四重即此后四是又小乘四重即前四是梵网疏云若就业道则十戒通制道俗若大乘以杀为首小乘以淫为先问楞伽经是大乘何故四重以淫为先答彼经以淫为发起故扶律谈常故问何故大乘以杀为首小乘以淫为先耶答淫爱惑业招润生死二乘厌离故制在先十善十恶十重皆杀在初者杀罪过重善恶皆初菩萨大慈居十重首演义四十。

　　［余四篇六聚］

　　并前波罗夷共五篇七聚五篇者一波罗夷此云他胜处有三释一约法持戒为自毁戒为他不犯则自胜于他犯则他胜于自以戒为学处持戒所依故二约业持戒善业为自破戒魔业为他三约报生如意处为自堕不如意处为他又云弃罪犯此重戒则非菩萨非佛种子属佛法所弃故大海不宿死尸之谓也是五篇遮戒之最重故云极重若配五刑即极刑也二僧伽婆尸沙婆尸沙此云残即僧残也如咽喉将断微可救故配之五刑即流罪三尼萨耆波逸提此云舍堕四波罗提提舍尼此云向彼悔亦云悔过法五突吉罗此云轻垢五篇如次配五刑此当笞罪简异前之重故是以名轻简异无犯故亦名垢又污净行故名垢非重过故名轻亦名应当学谓众学戒也又瑜伽论翻为恶作谓作非顺理故又作具过恶故即身过亦名恶说即语过约身口分为二篇谓恶作恶说故云六聚又加偷兰遮为七聚偷兰遮此云大罪不别立为大篇者以余聚中皆含此故又即前六聚之大者故然四分律列二百五十戒不出此之五篇波罗夷(四)僧残(十三)不定法(二)尼萨耆波逸提(三十)波逸提(九十)波罗提提舍尼(四)应当学(一百)灭法(七)。

　　［疏或多惛沉掉举］

　　此约上根修证岂有惛沉等由末世凡夫虽了悟觉性习气难除故。

　　［疏至由二障］

　　至字误大疏良字为正。

　　［疏由于二执］

　　我执我谓王宰主是我体宰是我用此是所执能执是我见谓即蕴计我等即遍计性法执法谓轨持即凡小所执离心有定实法染净心境一一皆然即依他性护法云二执即第八自证分所变相分凡夫以六七识横计执为我法名之为执(诸师不同且举此也)。

　　［疏二空观智］

　　二空即智所游之门能显即二空智所显即二空理二空理有二一二空之理此通空性二宗空宗二空即理心境空处谓之空理依计空处即是圆成无云便名为月性宗二空理体即是真如云散月出非但无云便为月也二二空所显之理通性相二宗相宗破空宗第二时亦云二空所显之理是真如但彼真如在百法之数又为凡小执有实法(依他执镜像为实)故作二空破六七识中惑但显凝然不变之真如即空深理浅性宗如今经所破直至根本无明所显即是觉心(论中即本觉)但以对前妄尽立名真如(妄即二执)即空浅理深。

　　［疏执亡障尽即圣性现前应用尘沙名之为佛］

　　钞释有二义一同诸宗历位二约此宗观成初历位者因圆果满障尽证如圣性现前即论中始觉合本始本不二之觉故云应用尘沙名之为佛二约此宗者二空观成法界圆现故云应用尘沙名之为佛如次前疏云此后佛答全用先所显示如来净圆觉心为本以观人法二空等又钞云二空观成证菩提涅槃二胜果也问二空观即始教分齐如何观成便得法界圆现答虽配始教约彼权宗行人二空观成不显真理若约此宗二空观成即法界观成故云法界圆现问若尔后观何用答约观成者后观实无用也观未成者须入后观后后必由于前前前前不假后后当知二空观成即真空观成真空观成即后观成故云非初法界外别有第二第三观有三重不云三段正由此矣有谓非初法界即事法界也今谓若尔何不云第四耶故知初法界即真空观明矣。

　　［二障体义下八识章中当释］

　　当第八钞彼中不释今钞误矣大钞指弥勒章(钞九)大钞为正。

　　［有情者等］

　　大疏依智论有十二种有情者为总十一为别谓即蕴计我之有情也今钞云我是总有情等是别无养育者只十一种具如前文(八末)。

　　［计法云我］

　　云字误也大钞之字为正。

　　［瞬若多］

　　此云空性性即二空所显之实性谓真理也言空者从胜能说问今云瞬若多此云空性则觉性也何故首楞云瞬若多性可销亡耶答彼即虚空之性亦可销亡也唯识中说虚空有二义一事空即目所睹之太虚空以虚空皆识变故识心既破虚空何有哉可销亡者是也故彼经云若有一人发真归源十方虚空一时销殒二理空即空无我所显之真如离诸障碍故名虚空(相宗真如在六无为之数俱属所破性宗真如即是真性非所破也)。

　　［注无常苦空无我四观］

　　净名经约大乘通观于身诸经论约相别观通大小乘修具如前文(一末)。

　　［身如四大无主］

　　亦净名经六界观无我也文云是身无主如地外地土木山河强者先空故无主内地亦尔四肢百体聚而为生散而为死经散则离何有主宰是身无我如火纵任自在谓之我外火之起灭由薪火不自在火无我也内火类知是身无寿如风常存不变谓之寿外风积气飘鼓动止无常风无寿也内风类知是身无人如水善利万形谓之人外水方圆随器降注异适而体无定故水无人也内水类知是身本空离我我所外空橐籥出声中空故内空亦尔声动因空空无我所何异外空(即第五空界观以外空喻内空此义钞中超问)是身无知如草木瓦砾六识界观也情识虚妄四大顽碍故皆无知如草木瓦砾。

　　［此可患厌当乐佛身］

　　文云是身不净秽恶充满如毒蛇怨贼如空聚阴界诸入所共合(五阴十八界十二入三法假合成身犹若空聚无一可寄)故劝令患厌乐于佛身。

　　［涅槃文广待捡叙之］

　　大疏云涅槃云宁丸大地如葶苈子不能具说此身过患然次所引即三十二卷证背恩今所引喻四蛇未见卷轴故云未捡。

　　［疏外道坐禅入地观时见地即是我水火风空亦如是］

　　四大非我中计我也问首楞月光童子入水观时人见满室皆水何异外道于他物中计我耶答初成水观犹执水相全是于身后得亡身与香水海性合真空无水可得皆如来藏即证法空无计水为我者岂与外道同日而语哉问只应自见岂容他见耶彼疏云初作假想虽自见水非通他见今定力转胜果色亦胜乃通他见即实定果也不可同十遍处想成自见耳。

　　［疏夜见一鬼］

　　二鬼争尸本出智论珠林等处所载文似差异大略云离婆多尊者夜宿神祠梁上见一小鬼擎一尸来有一大鬼遂来夺之小鬼云尸我持来梁上人见之当为我断尊者思惟实与不实皆不免死不若实证云是小鬼持来大鬼怒取尊者两腿两臂等食之而去小鬼怜愍取尸两腿等附之一身如故尊者思惟我父母所生之身眼见其鬼食之而去今我此身为无为有耶前行到佛所白佛言世尊生死路别彼我体殊何得合为一体世尊曰从本已来无自无我但以四大和合计为我身如汝本身与本无异尊者悟解我空证无学果。

　　［经六根四大］

　　不云六尘者根与心亲尘与心疏故。

　　［经假名为心］

　　是即第六识心以一意识随六根故能破我执之观慧正是第六识心所中慧故然亦通七八七是能执八是根本又此心即八识心如疏云缘相者缘虑之相以八识俱能缘虑自分境故约次第修心即我执若约二空双修心即法执。

　　［金刚三昧经云皆离心我］

　　晓法师论云心是法执我是我执今约通说故心我俱是我执。

　　［经此虚妄心等］

　　三句经文或作二句者应多四大分解等二句何者此中正意乃是破心不是破尘心因尘有不是尘因心有今云四大分解故无尘无尘故无心本是觉心为有六尘故成虚妄心若无六尘此心何有约喻则本是澄渟之水为有境风故成波浪此之波浪若无于风则不能有若作二句应云此波浪若无风则不能有不应理故然起信论云若离心念则无一切境界之相谓离心则无六尘境界反验尘境唯心此彼不同不可混滥。

　　［经于中缘尘］

　　尘即六尘不云六根者前后影略故。

　　［经彼之众生］

　　即前恒作是念能观身心无我之人。

　　［经幻身灭故幻心亦灭幻心灭故幻尘亦灭］

　　此法空观蹑前而起者上根凡夫便双修二空观但以文不顿彰约相由之意似有前后故四大各离无和合者即身空缘尘散灭无心可得即心空身心空则名为我空于中身心尘境既空即是法空故疏云身心中推求无我身心及境一一自空故名法空又次垢尽明现疏云二执是垢寻伺如实是磨法空经文别无观智正科文势指配相由而已故知文则似有前后修则双修又前我空观即法空观之前方便故摄之并为法空深必该浅故是法空中所具故是故直修法空者不必前观也。

　　圆觉疏钞随文要解卷第九
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第十(疏二中)(钞七末)

　　沙门凊远　述

　　［经幻灭亦灭］

　　能推破身心之观慧即心所中慧数亦即是无对待之法俱灭无智无得是为法空玄文云因起幻智以除诸幻幻尽智泯觉心圆明今即幻尽智泯之谓也。

　　［疏法空］

　　前于身心之中推求无我故名我空但于身心中无我未空身心(我有两重总别)上约我为总身心为别若约身为总色心为别(初一是色后四蕴是心)但于五蕴中不执主宰为无我未空于五蕴但床上无人犹执心外诸法自有性故谓心外诸法虽是心造果报不无故(权教我空其次法空云)今以观慧推破身心与境俱空床等亦空故名法空床上无人床亦空也然法空义有多宗所说谓唯识故空情有理无故空㭊色以明空体色以明空空中无色故空因缘无性故空如次辨之。

　　［情有理无故空］

　　谓一切凡夫皆谓离心有定实法是为情有理无情有者论云一切诸法唯依妄念而有差别唯识云唯识无境界以无尘妄见如人目有翳见毛月等事由是名为情有理无者有三义一折色以明空大钞云以假想慧折至极微则色等空不待刀斧破除也即细末不念二种方便破粗色唯不念方便破细色无著云三千大千世界所有微尘(细末方便)诸微尘即非微尘(不念方便上二并破粗色即色身)世界即非世界(唯不念方便破细色即名身)然细末不念二方便破色身名身圭山云在此通情器在金刚唯通有情刊定别记等以色身破器界名身方破有情者违圭山意也言折至极微者初折一身为两段段各为二乃至大如一指节又折为七麦一麦折为七虱一虱折为七虮乃至七微一微为七极微极微邻虚不可折不名为色故说极微是色边际诸有对色现有色相以理推究离色尚无况无对耶(况破无对色)是定心中了见细色非肉眼能见即杂集论五种无表色中极略色谓无见无对色也二。

　　［体色以明空］

　　谓缘生无性故自他共及无因皆无生理故体之即无不待分折故三。

　　［空中无色故］

　　空谓虚空具三义故必无色无边义无坏义无杂义法界观云会色归空空中必无色心经云是故空中无色等现见有色者是情有矣道理的无情尽则色空如镜像无碍问无边虚空岂得便是真空耶答欲破所执之色故立无物之空今以破色之理成就义势连环便至真空耳具如大钞(十三)。

　　［因缘无性故空］

　　大疏无此句者含在体色明空中。

　　［外道小乘等］

　　一破邪小二破儒道西域十三家外道小乘二十部宗计。

　　［所执非实故空］

　　外道不出自然邪因无因等计此方儒道亦不出邪因无因大钞广明并如大钞等大疏引唯识云诸心心所依佗起故亦如幻事非真实有为遣执心心所实有外境故说唯有识若执唯识真实有者如执外境亦是法执钞云二明心空也恐计心等实有故复破之全取破相宗心境俱空之义正约大乘初门所破执情既尽心境皆空故名为法空。

　　［注不执我法一毫之相方堪修法界观等］

　　修字恐误有本大钞入字为正何者二空观成觉性圆明无妄可断宁必修法界观乎若云入则与二空观成法界圆观理不相返耳然依下文观行无前后则修字理亦可通注权教不说法界观故无实果问今唯拣权教终教说法界观否又二空观是始教法界观是圆教顿教应不说耶答权实言之法界观通三教渐顿言之唯后二教圆顿言之唯后一教有此三势法界观唯圆教者是华严法界故今唯拣权教无实果者权实对论故。

　　［疏真心本觉是明］

　　今疏是合释据法言之真心是本觉明是始觉镜体有明是修成。

　　［经当知身心等］

　　四句标印前显后上二句标印前二空观下二句标显后法界观前经云如来藏中无起灭故等即开解二空观今此正修如法界性究竟圆满遍十方故即开解法界观今正修也。

　　［经垢相永灭］

　　相即身心幻相垢即六尘又尘污身心即是垢相。

　　［疏此由身心］

　　大疏此字误也。

　　［经诸愚痴者］

　　通凡夫外道权小并实教地前。

　　［经见彼摩尼实有五色］

　　摩尼释有三义已见前文(二中)大钞引起信四镜有四义摩尼亦然若释论四镜即是四珠一如实空镜无法可照摩奢趺娑珠镜此云种受此珠前安种种物不现像唯安同类珠则现像性净本觉亦尔远离诸过患现清净功德同此摩尼光明照耀不容有色可对执有五色之对者是我法未除直于珠体不见有法可对遍法界是圆明珠法中亦尔遍法界唯此圆顿觉性不容一法也云何是中更容佗物二因熏习镜能现万像非但不污明镜反显镜明轮多梨华珠镜此云明耀能现同类异类物像悉皆明净性净本觉亦尔一切法悉于中现无别体性故不能污染反显具德为内熏因同此摩尼现色随方各异法中虽现身心无别体性即前种种幻化生于觉心三法出离镜去垢而明出于二碍离和合相智淳净故玻璃珠镜有三德出泥驱浊辟秽性净本觉亦尔离上三过圆满三德同此摩尼体性清净等法中观成而显四缘熏习镜置于高台随现万缘碧中玻璃珠镜对异色珠随应现色性净本觉亦尔遍照众生之心令修菩提随念应现故同此摩尼映于五色随方各现法中现于身心随类各应诸愚痴者以为实有前二自性净后二离垢净。

　　［疏五色喻五道］

　　问法中身心喻中何故喻五道耶答身心通五道故一直依本配之依此文势直以五色配五道不言修罗者人天中各有修罗故摄属于人天经论多云五道正法念经约别义配六道。

　　［心如画师手出五色］

　　大疏(三十一)依正法念经手字之下有画字有则为优。

　　［余黄配修罗］

　　余字通于后三大钞云余则黄配修罗大钞为优。

　　［疏若远即前身心］

　　大疏云若远取即前身心大疏为优。

　　［疏但无计执之人］

　　问今云无计执之人何故至相云前教解行之病邪答今约病尽处说问既云病尽后观无执何故真空观云犹有未融通之执邪答彼彰观行浅深故与此无妨。

　　［疏前之镜喻但一面明因磨而现］

　　问若依释论镜即是珠今何拣二喻引耶答今依贤首本疏以义拣之故镜珠之别以配属经文问摩尼亦有磨义如彼四珠镜后二离垢净岂非磨邪答今经二喻义相别故各以一义拣之在彼约通相而说无不可也。

　　［经圆觉净性现于身心］

　　若约自体本净净性所现非无净法镜中所现非实有故非但不污明镜抑亦显圆明德用今约愚痴执情而说故彼愚痴者说彼摩尼实有五色故。

　　［经由此不能远于幻化］

　　远(去声)者离也由此即蹑前说有身心自相由此执有身心自相故不能离于幻化即众生妄执之病也。

　　［经是故我说身心幻垢等］

　　是故者蹑前妄执幻化由是之故我今所说身心幻垢又由此妄执身心为实有故我说身心以为幻垢对所离幻垢之迹说名菩萨问此菩萨是何地位答即上根凡夫当彼终教地上菩萨问对离之智是何智邪答约二空观言之即地上平等妙观二智若约唯破我执言之即成所作智。

　　［疏对机之佛亦不可得方见法身法身说经义在斯矣］

　　今经能应即佗受用身所对是登地机妄执既无何有对离之智既无对离之智何有对垢之菩萨既无对垢之菩萨何有对机说法之者故云对机之佛亦不可得方见法身问前云是佗受用身说今何故云法身说邪答前约从真起应对登地机即他受用身今约拂迹显理故云法身虽云法身即法报不分之真身不同权教三身历别之理法身也具如前说。

　　疏二　钞八　大钞十三

　　［疏一真法界］

　　问经有一真法界如何不立一真观邪答法界但是克体指觉未明理事绝诸对待故开而言之但为一真之外别无三重三重不出此一真故。

　　［强以三谛配者］

　　强(上声)勉也如云强詺曰道谓强立名矣皆此之类也谓一真法界迥异余宗绝诸对待非二谛三谛八谛等与此相对勉强配之而已矣。

　　［注问天台说一境三谛等］

　　此问从非二三八谛能配属而来疑彼一境三谛融摄无碍宁与此别答云不同也以彼不例此第三重故谓事无碍迥异诸宗耳。

　　［经此菩萨及末世众生］

　　此菩萨者指法会修证观行之人也及末世者指未来修观行之当根也以圆彰法界有异前故蹑前功用起后文势功用者即证得诸幻等诸幻者即前身心客尘及诸幻智证得者即观行成就究竟证得诸幻影像俱灭不但遍计不存依佗亦泯依计俱泯圆成实性现前由是空消觉显故云便得。

　　［无方］

　　者由无我故无有方所。

　　［清净］

　　者谓破二执显空理清净即空故问前文云此经于真性上显圆成不同般若心经于依计上辨圆成何故今云遍计不存依佗亦泯莫是破依计显圆成邪答般若教兴为破依计未必不显圆成此经教兴为显圆成未必不破依计具如前说(二初)。

　　［经无边虚空觉所显发］

　　上句破空下句显觉然最先破虚空者以虚空是成劫之始故问虚空如何可破答由识变故识破则殒(疏唯答意)第八识相分有二一识所变境是本质二识所缘境是影像六七识执之为实今显离识无体是故疏云虚空离识亦非实有。

　　［随分别者有虚空相］

　　者字多却大钞于相字上有一等字准上文说虚空等名答有等字又注中随字之下阙名起二字谓随名起分别心等大钞为正。

　　［注闻佛菩萨说名］

　　此是名言习气即因也分别心是缘有虚空相是果。

　　［依法性假施设有谓空无我所显真如］

　　唯识论说虚空有二初义如钞可见次义法性是所依是法真理故名法性真如是能依离诸障碍故名虚空然相宗所说真如离碍故为空即带相之空由在六无为之数故然彼六种无为小乘三种俱是虚空皆属所破若性宗直指真如即是本觉。

　　［破和合识相］

　　问破和合识显现法身即果位观智此是登地观智何得是同邪答与今经观成同佛理无别也又但引首楞识破空亡证此空销觉显钞引起信合释首楞取与别耳问前钞四云二空观至觉所显发及三观终是始觉分齐下文修习此心等是本觉分齐此中何故便指同起信始觉合本及发真归源邪答今但用彼破空识现义若配经文则今云觉显但同彼发真义也却以归源配释始觉合本耳。

　　［疏迷情所覆］

　　是六七识中我痴计执以为实有即遍计也。

　　［疏尘影既销］

　　即缘尘之影是前能缘六尘之虚妄心也。

　　［上句慧解脱等］

　　慧是所知之理慧解脱者觉现也。

　　［心解脱］

　　者谓妄尽真心显现也唯识云烦恼障障心心不解脱彼是妄心又云所知障障慧慧不解脱彼是慧数属百法收教章云于所知障心得解脱者彼是定心谓二乘障八解脱定言心得解脱者所知障既遣八解现前故含依佗相空前科破识变之空即遍计情执之空正属经文空销觉显今科正破识变之空兼破能变之识故云含色问无边虚空觉所显发空销觉显唯破识变之空何故钞中兼破依佗邪答依佗亦泯之义影在灭影像中疏中已明钞中亦指经。

　　［注旋闻普脱］

　　若据经文耳根云声脱当用声字今取六根成解脱义故云普脱或云误者非也。

　　［疏空身双绝］

　　大疏真空妙色亦泯谓外道断空凡夫实色今入观智断空成真空实色成妙色此真空妙色亦泯是依佗法故大钞云然上破空之疏唯识文然今意与彼殊彼破小乘诸部计身外实有三种无为空今即俱对凡愚空相不融色相不泯也问大疏理空俱遣今疏何故唯泯事空邪答今破事空即是理空何者如次前含破依佗相空。

　　［钞云心境皆空方显真实圆明觉性非空非有绝待中也］

　　疏于今科克体指觉结上绝待云是知空有双绝但是觉心此即空有双非以显中道空病亦遣岂非理空邪但文言简略耳问大钞云前破二执显空理今又超空理至于觉也若尔二空理亦破也何故前云二空观成法界圆现二空理即本觉真如邪答前据观行成就者说今据观行未成者说由观行未成故为真空观前方便也又观行未成义同权教二空耳以彼破执显理俱未明根源故科三重法界等辨疑误云此科误也应合于牒经释中分真空理事周遍二科于真空观分二初略示观门二对释经义于中又分二初会义二释文于中又分二初色相空净等议曰此说颇有理应传写之误耳。

　　［疏一真空绝相观］

　　真空之绝相真空即绝相真空绝相之观真空绝相即观此观即理法界何不直名理法界观者直观于理不成观智故今约破断空实色故特名真空观又真空者即灵妙心源约不虚妄故言真非色相故言空也绝相者能观之智亦不可得故。

　　［疏三周遍含容观］

　　前理事无碍法界观如名者理事融即成观智故此观何不直名事事无碍观者直观事事亦不成观智故如十门中前三门理如事事如理事含理事正是观智之境故又由前观显理有周遍含容故今观事随理亦周遍含容方显事事无碍故。

　　［疏全同华严法界观门三重行相］

　　问三观全同华严有何优劣耶答但指三观经文同彼故曰全同若指一经但是分同又观行仪式全同约义则此经三观但分圆若一真法界则含圆经依此等说三重义理名三法界也问经说四种法界何故观唯三重邪答今本注云不言事观者事不独立法界宗中无孤单法故若独观之即是情计之境问何以玄镜云一一事法皆可成观略故不言邪答言似相违而意同也由才作事观摄归真实即是真空观等故。

　　［注定皆清净绝相是宗法等］

　　言等者等于定皆理事融通定皆事事无碍是宗法然今性宗虽说宗因不同因明论三事合集成于比量今但唯举宗因而已具如前说(三初)。

　　［注止观熏习造诣］

　　或云初止次观三双具今谓玄义章云观观中具止观义熏习玄镜云熏修学习今直注于修字之下今经奢摩佗即止也宴坐静室等观也又下文奢摩佗等三俱名观尔则止观相须也又前文先依奢摩佗行等然后宴坐静室即斯意耳。

　　［注所依经］

　　止云华严法界观门清凉云略无经字圭山饶舌乃云意不出文有谓不必加此句者今谓清凉在文外圭山表而出之斯观之作不下经字以从略故从略之意在所修观行不在能诠经文。

　　［注非余经所说之法界］

　　非余经所说者以是华严所说之法界故非是前教群经所说故然就前教唯此经分说余经虽有说者唯上一真法界而已。

　　［疏彼观门中有四句谓会色归空观等］

　　后二观但各直开十门此观先作四句就四句方开十门诸记各出所以不同今谓正顺般若之四谤故。

　　［疏上二皆简情］

　　谓会色归空明空即色此二句各四门皆初三简情后一显解初三简情者观注云初句拣断空次句拣实色第三句双拣断空实色今第三拣影像者已知断空实色是真空幻色然犹带幻色之想故此简之谓断空实色两亡即此假想亦不可得故云简影像大钞引经云灭影像故今依圭山(双拣据观影像据经)若玄镜云古有多解都约三种拣之一约简即离初句简离色次句简太即第三句双简即离前三以法简情第四句正显理释云显其正理二简空乱意即宝性论地前空乱意菩萨有三种一疑空异色取色外空今明色不异空以断之二疑空灭色取断灭空今明色即是空以断之三疑空是物取空为有今明空即是色以断之三简形显斥云但简前二足显真空也然心经疏先简二乘疑次简空乱意圭山唯用玄镜初义又缘即离通药病故改为简断空实色以断空实色唯是病故不简空乱意者恐烦观智故但取切当直注之耳大钞不妨亦简空乱意而不用心经疏简二乘疑者连珠亦云此未是经宗并疏主意下第三科便显正义方是也有谓圭山悖师无礼者何孟浪之太甚乎。

　　［疏显解］

　　观云显理诸记皆云显真空之理或云显二空之理唯大钞(十三末)云道理之理具云言显解者显真实道理令生解也问此简情显解正同二空观何故三观不先入二空观耶答直入观智故问何故此经先作二空观耶答初心菩萨曾未断我故。

　　［疏三空色无碍观解终起行］

　　同今经证得诸幻灭影像故解绝彼观双简断空实色今双简真空妙色同前第三句简影像问前八门同今经二空观简情显解何故玄镜释彼第四句显理云依佗无性真理即是圆成故此真空该彻性相二如邪答文有前后义无前后也。

　　［疏四泯绝无寄观行起解绝］

　　同今经虚空觉所显发行起也前八门简情显解第三四句解终起行此正成行体行由解成行起解绝解是闻思二慧行是修慧正是定境然大钞配一心三观观注不用者恐生义解有妨观智故今释经故不妨配之心经疏用之同此意也。

　　［言真空者即灵妙心源］

　　此即一真法界亦是圆觉妙心于此作真空绝相等三观今于一真法界上约真空绝相一义耳。

　　［空中无色有理有文等］

　　有理者言水中无火其理可知有文者经中俱云是故空中无色无受想等色中无空文理俱绝者不言是故色中无空理亦不然玄镜观注亦与此同问何故心经疏约三义一相违义准此应云色中无空以色违空故若以互存必互亡等邪答此约依持义彼约相违义又此约真空义彼约理事无碍义又此约泯情说彼约开解说因同宗异是所依故不即色是所依故即是色皆云是所依故因同也不即色即是色示异也。

　　［注荡荡无边非心色境］

　　色字误也大钞是识字。

　　［非言所及非解所到］

　　展转拂迹无遣故云非言所及上句不可以识识下句不可以智知是为行境者定心之境也。

　　［何以故］

　　者征释以真如自体有真实识知义等别更生心起解悉卒本体。

　　［疏清净与空皆绝相义］

　　会清净即是空大般若八十余科皆云清净大品即直云空科云色相空净则双收彼二皆言清净等大钞问若此段经文(虚空觉所显发)但同观门泯绝无寄中行起之言其前三句简情显解解绝自同前段(二空观垢尽明现至灭影像故若尔真空观已足)何得以观门配此段(显心清净等)邪答经与观门拂迹泯绝行起等观行皆无前后但文不顿彰故约相由之意似有前后耳若大钞次前云显心清净等文已是观成之相显示此成相令未成者仿而修之故又修二空观何得证真空观者文有前后修之同时故其不体信二空观成法界圆现者可详味此义。

　　［能破一切法中戏论等］

　　般若离四句谓是损减谤亦有亦无是相违谤非有非无是戏论谤但例义通不例体别义通者心以觉圆明故清净下根识等法例此皆由觉圆明故清净体别者唯此云清净如明镜之体清净余根识等法如青黄等色以空无体故名清净良由清净二字义通体别唯例义通不例体别同引般若八十余科皆谈清净证此根识等无体故清净应般若无体邪答般若之心万法之体如前已说今且取清净一义同此色相空净又色相空净非不显体亦且就空净一义说之。

　　［疏心者总相明其我心］

　　此即大总相阿梨耶识言总者染净和合故又有漏名赖耶无漏名无垢识通名为心故云总我者是第七执第八为内自我。

　　［总即本心］

　　大钞云疏心者二字即以通名牒起经文偏约第八指其体详其经文含总别故总即我心别即赖耶然今钞云本心理亦可通今以我心为正既云以通名牒起即真妄和合之心非本净耳。

　　［立种种名］

　　第八识有多名通三位已如前说(一末)。

　　［注于有情有成就不成就此名］

　　孔目八识章第六门约赖耶云成就此名谓住有心位者即异生及有学不成就此名谓罗汉独觉不退菩萨及与如来。

　　［注梵云质多此名心也］

　　此即正翻依摄论义翻为集起谓集诸种子起现行故。

　　［积集义是心］

　　下此依大钞脱七字彼云集义是心义起义是心义以能集生多种子故。

　　［能集生多种子］

　　者集即积集义生即生起义以彼为优今钞义亦可通。

　　［或能熏习］

　　习字误也大钞用集字谓外境积集于其中余如前说(一末)。

　　［注心体第三］

　　本识第一意第二心第三云心意识者从末至本故。

　　［注凡夫一染义］

　　当云一分染义钞脱分字。

　　［亦能持根依］

　　根即上诸色根谓浮尘根此识能持诸色根亦能为诸根所依。

　　［注此所知阿赖耶之别名也］

　　知字下脱一依字。

　　［非无学位不退菩萨有杂染等］

　　或云不字之上当有及字以无学即二乘无学不退菩萨即大乘八地二宗既别当以及字简别之然无及字义理极当良由大乘以八地为无学故云无学位不退菩萨今不取前义。

　　［杂染法］

　　者善恶有漏法也虽具三藏唯取执藏为名余二是别相此是总相故。

　　［或名异熟识］

　　因通善恶果招无记有漏善恶可记别之法为因能感第八无记之果因果种别故名为异任运酬因故名为熟果异因熟故云异熟谓过去六识中善恶熏习第八识成种招此识果酬引业故亦名总报业所感之身即第八识中相分谓三能变之初也此是善恶业果位即一切凡夫二乘十地菩萨到佛地方舍此名具如要问余如前说(五半)。

　　［是无记故］

　　有谓当改故字为法字今谓同次前执藏义故并是出没此名之所以岂当改邪此若可改前岂不然。

　　［与杂染互为缘故有情执为自内我］

　　正释三藏义互为缘者释能所藏义识为能藏杂染法为所藏又为杂染法之所覆藏即杂染法为能藏识为所藏谓能藏是因所藏是缘。

　　［注有情等者释执藏义］

　　为第七染污根所执之以为自内我故此是杂染执藏位即一切凡夫二乘有学及七地菩萨此约相宗八地方舍此名。

　　［注能持染种］

　　种字之下脱一种字大钞有之。

　　［注为染第七等］

　　染字上脱一杂字多却等字。

　　［注诸有漏法皆名杂染法］

　　杂染下脱非唯染三字大钞有之谓有漏善法皆名杂染非法。

　　［注不尔二乘无学八地菩萨应有此名］

　　大钞脱无学二字谓小乘至无学舍此名以彼无学唯有所知障无烦恼障故大乘以八地为无学舍此名。

　　［注三阙即不得此名］

　　正出唯以执藏为名所以意云虽具三藏之义唯取执藏名为赖耶余二是别别不离总故(反显云)若云不然者八地菩萨应有此赖耶名耶(若不许执藏为总者如云八地无执藏应不舍赖耶名耶顺显云)大小乘无学不得赖耶名者由无三藏故言三阙者显无执藏阙则三藏阙然谓三藏俱无故不得赖耶名阙者门观也广邪释名曰阙在门两旁中央阙然为道也若云三中欠一应用欠缺之缺大钞云三藏阙一恐后人改之或取大钞者所见别耳。

　　［注因果之外岂更别有乃至故答云］

　　有谓宜改云岂更无别又余故答云三字今谓正难能所藏外岂别有执藏之体故答摄能所藏为执藏自体相故答云三字生起次文粗书义势断不可除也。

　　［注问前说此识有三位何故于三能变中举异熟等］

　　三位者即相续执持等三并属初能变如要问引唯识三能变云初即异熟次即末那三即前六识然此问意何故唯识三能变中初能变即举异熟此中初能变却举赖耶邪故次云三字指示答意云此中不举异熟而举赖耶者对观成同佛显漏无漏迷悟之别故谓以观中不执赖耶正是答意此宗观成觉性圆明没赖耶之名转名心故所以科云释转名所以良由迷真心而为赖耶但约观成而显不同相宗八地方舍此名。

　　［若据相宗］

　　已下并是对此宗观成同佛料简诸宗之别疏文甚明有谓举字上脱一不字熟字下脱等字意云等所知依等四也辨疑误云大钞无此注今既加此问者应更加执藏之过云此识自相分位虽多藏识过重是故偏说注中失记引论今为足之然圣教多含亦各言其志也。

　　［舍赖耶名］

　　问此云相宗八地方舍此名何故孔目一末云初教十地终心舍阿赖耶邪答或云既云方舍即知未尽也地尽方穷今谓八地舍此名者约粗重尽边说十地终心者约佛地方究竟清净故约终教初发心住即舍问何故孔目云终教初地即舍赖耶之名邪答彼约三乘通相而说故。

　　［此识中烦恼尽］

　　此识即第八谓第七识执第八为自内我至八地时此识中烦恼粗重究竟尽故不复执藏阿赖耶识为自内我故云舍非舍识体此宗不立地位故但观行成就没此名非没体。

　　［疏觉性圆明故但云心没赖耶名］

　　但取在观不执云没不云舍由出观同凡故问无垢识是佛果位既出观同凡何故配同耶答由观成同佛故问佛果位中应云智何故名心耶答由出观同凡故。

　　［无垢识］

　　演义(二十八)云唐三藏云第九阿摩罗识此翻无垢是第八异熟识至成佛时转成无垢识无别第九今云。

　　［慈恩］

　　者非基师也(门论疏中称唐奘为慈恩)。

　　［今更会之］

　　下方是圭山之言所释意同演义。

　　［含第七以释见尘］

　　大钞云据见尘之体含我我所通以八含七以六含七二义若据立名意唯约我所即唯以六含七一义若大疏又合本出体即以七合八谓转相是所执七是能执合为此见不带我所然非释名又合末出体以七合六为此见尘见尘意识缘境时必内依末那为染污而得生起故然起信说梨耶三细已便云以有境界缘故生六种相即意识(前六)无别别取六尘故一体成多用也亦名分别事识能分别过现未来种种事相故楞伽亦尔彼经有三种识一真识即自性清净心二现识即第八现相三分别事识即前六彼经自释云攀外境界名为事识即知事识不是末那清凉释云现即第八余七皆名分别事识今疏依贤首起信疏然贤首谓无体故不克局第七但云分别事识清凉约别义含于七故虽取八识备足而说亦无别第七之体二释亦不相违或合转相为见尘谓以七合八合本出体也或以七合六为见尘谓合末出体也正缘义势含隐故今但约能攀能起义以释见尘(同清凉)但约所攀所起事识非末那也(同贤首)良由六七非即非离故前后相望少差然彼经起信今经皆不别出末那体者贤首说有二意故一如前说六八必俱(八起必与末那相应六起必内依七)二无明动真心成赖耶现识为因六尘为缘起执染净第七俱无此义故不别说亦可计我则合转相(计内为我属梨耶即以七合八)计我所则合于事识(计外为我所属六尘即以七合六)第七但是第六细分无别体故不别立末那唯七种识也。

　　［第七一向内缘］

　　成唯识但排头各各分折八个心识行相故别出第七各别出体六七体六七有异起信前七但第八差别功能然性宗有二意一遮即前说是也二许如本论亦立五末那即三细二粗是也谓业识末那云云后四粗方为分别事识依此不妨还立八种识但别七是第八差别功能无别体也以皆依第八转故八是本识前七是转识虽有七八并是一真心体约分离义约六识各别依根取境故有见闻等名故云约八离义然但是释见闻等名非是释见尘等义。

　　［我心计执］

　　能执本是第七计内为自我今取即是第八见分故云带八以释见尘即第八是见尘之体非第七也。

　　［见一切色相］

　　亦是第七计外为我所今取计外即属六尘是第六细分故云带六以释见尘依此则第六见尘之体亦非第七也即见等是尘非别有见尘之体此见等尘之体即是我执之心。

　　［疏不离根境识三而有别体］

　　科云收别为总大钞云根字七为第六根也境字我我所也识字带六七也谓见尘等体不离此三。

　　［疏但牒见字］

　　科云正释六根有谓当以下余二字牒科此误也今谓若尔有二不可一前收别为总科中者不得比文二次科既以根清净故属正释六识今何不以见清净故属正释六根耶前后经文皆以蹑前起后并为正科故。

　　［疏四大所造净色为体］

　　经眼根至身清净即清净四大五色根也此即胜义根以四大所造有对不可见净色为体谓色香味触合四大总八微为体拣异浮尘根也浮尘根者如蒲萄朵者是色声香味触染色为体浮根四尘即见闻觉知今清净四大所造之四尘即色香味触问今云眼根等清净胜义根清净邪浮尘根邪答即胜义根以胜义根清净故浮尘根必清净然浮尘根但是门户见闻觉知即胜义根如人已死浮尘根离在胜义根不在故不能见闻等虽有胜义根亦假浮尘根为缘故方能见闻等如此根损则不能见闻耳。

　　［疏意根即第七识等］

　　六七同体故取缘内为第七识(意即识持业释)攀外境时名第六识(意之识依主释)虽前六皆依第七转前五各有所依根故唯第六独依第七名为意识能依之识依所依根得名问能依依所依名意识即依主释者眼等何不然邪答意之识言虽依主释是带持业之依主亦名带体依主如金之环等眼等是异类依主如父之子等又所依别故前五起时依眼等根第六起时内依第七染污根故演义云前五依色根第六依染污根七八互依即此义。

　　［眼如蒲萄朵至未详是否］

　　蒲萄朵卷桦皮等状浮尘根有人将此为胜义根者应同时之辈意不许之不欲指名。

　　［准前楞伽起信等意］

　　大疏钞在前所引故云准前今当用后字辨疑误云合云准后或谓次文就本科中唯引起信不引楞伽亦不可云准后今谓在后通妨释中。

　　［初云随六］

　　或云多却初云二字今谓不多由初科总标随根随境次科释义唯约随根得名故曰初云然释显心清净云有八识今唯七者同楞伽起信本识事识之外无别末那故。

　　［乃至名青等］

　　脱一识字大钞云名青等识注基师彼依瑜伽约未自在位说随根随境之别青等者色识乃至法识色中又分青黄等应云青识黄识等然大钞只说色识乃至法识也。

　　［注此第七转］

　　即八转声中第七补卢铩(所戒切)是所依声如客依主谓依根方有识等。

　　［注此第三转］

　　三补卢崽(所皆反)拏是能作具声如由斧破故云具也眼根是眼识之具度故(演义三十四)。

　　［迦末罗病］

　　亦云迦摩罗即今之大风恶病由眼黄故境亦随根所转故知境无定色。

　　［此谓生依非染污依及根本依引发依也］

　　此即第三属根之识随逐于根而得生故名为生依次文如次拣异七八及前第二根所发识。

　　［此如何等］

　　问答或曰只消释义而已不必加诸问答今谓此何等者六种子随七种子生非随色种子生如何齐等邪次以识托根生例难色依识变答以内外不同不可为例然识是所生故随能生起得名意识色是所变属于尘境如何为例难依此则似不当设难但以辨明义理故当然矣。

　　［由根含识有所领纳令根损益］

　　损漏故名损成无漏故名益。

　　［如第六识俱无漏故第七损有漏成无漏故］

　　七无漏时必由第六无漏故。

　　［疏非彼色法定是有情］

　　根识唯内摄是有情也简色法属外非是有情定者决定谓决定非是有情大疏云非彼色法定是无情者误也若云色法非是无情应是有情邪又若云非定是无情应亦通有情与根识如何科简邪或取大疏而非此者不知其可也。

　　［疏依心意意识转故］

　　虽带七八而释本意唯释前六也心即第八意即五意余如疏释若约次第说者前七依第八转前六依第七转前五依第六转。

　　［疏分别六尘名为意识］

　　依未自在位六根别别缘境故若自在位佛地论有二义一至初地六根互用自在以初地无漏五识现前故二佛地方至作佛时成所作智方起故又有一义八地已去互用自在以八地已上烦恼不作行纯无漏故此五前三合八后二合六。

　　［疏云意即五意］

　　谓依论中标五末那也钞合五意归前后依彼牒释末那无体故具在次前含第七释见尘处各例于余四经既牒觉尘犹云余四者钞牒闻尘为例故即闻尘耳根耳识各例于余四也其见等唯四谓见闻觉知已由觉尘摄嗅尝触三故续次应云觉清净故鼻根清净根清净故鼻识清净识清净故觉尘清净觉清净故舌根清净根清净故舌识清净乃至知尘清净知清净故意根清净等前科见尘疏云闻觉等例此钞云以见尘例指余五今云闻尘例余四谓三觉一知也或云觉尘清净是第七识故牒也又云舌云尝身云触意云知既云闻尘亦例于余四明知具于六也却不出鼻根不云嗅尘之意又指觉尘为第七识者余岂不然邪亦非多着觉尘。

　　［疏故论及此经等］

　　今以前科出经不立末那之意此科引例义颇隐晦若大疏云此经所例心法无别末那即出经意次云起信楞伽即引例文义显然。

　　［以依心意意识转故等注云相是六尘也］

　　然此五字或云多却今谓此句属意在前复生六种相简非末那也六种相即是六尘正是前六识所分别之境合于此注如次前疏云意意识转故钞云虽带七八而释本意唯释前六即是此义也辨疑误云当于次前非末那之行相下注之今谓彼是行相恐不敢当此经也。

　　［注举粗显细］

　　不举业识而举现识者释论云率上达下举粗显细也。

　　［注不克体局第七］

　　多却体字以第七无体故不配之故云不克体局第七。

　　［注前云］

　　辨疑误云合转相之说大钞不说不当曰前云应曰次云今谓前云者双通前文二义以七合八合本出体以七合六合末出体前字断不可改也。

　　［注攀外境界名为事识］

　　或曰当依大钞云起前事识今谓若释名为事识若释生起之义云起前事识每常多见通用恐是校勘之误今既释第六之名拣异第七当以今钞为正何者如清凉云起前事识第七亦在其中故。

　　［注以释见闻等尘］

　　或曰前唯说见尘多却闻等二字今谓前释见尘义含具故疏云下闻觉等例此也又指闻尘耳根等云上皆释竟故知闻等二字不多也。

　　［又说六粗］

　　或曰当依大钞云六尘今谓大钞误也前云由第六缘外正是六尘此正约起信说合云六粗若曰不然文相重繁也六粗六尘义虽俱通今以文相简之当云六粗何者今钞初义出不别立末那之意有三一相应第八故二第六缘六尘依第七故三六粗所起亦依第七故若云第三意亦是六尘既已说意何必重言耶。

　　［今此经论等本不是欲解释］

　　释字下脱诸识二字当依大钞辨疑误云大钞通释此经楞伽起信顺流返流故云今此经论等此钞唯约当经只合标云今此经本不等多却论等二字谓疏中已具正不多也又疏中相蹑生起等八字疏意正约今经楞伽起信相蹑生起无第七义故不立末那对简唯识分折八识行相故立末那也但以今钞唯就当经观行蹑起而说其楞伽等义影略之耳虽今经约观行返流说楞伽起信约顺流说其生起论经不说第七皆不别故。

　　［经根清净］

　　应云识清净故今云根者必具识也。

　　［疏亦云六境此通凡圣］

　　尘坌污义坌污心识约凡说今云通凡圣者既云色尘清净等故通圣境。

　　［注声香味触］

　　辨疑误云合云色香味触此四微故声非报分又不恒有故今钞误也今谓此即外境六尘合云声香味触是无见有对色非色香味触也良由色法有十一疏中释眼所取有见有对色已钞中唯释无见有对色九种(五根四尘)及法处无见无对色有志详诸。

　　［注因赖耶执受等］

　　以赖耶中根身器界分因执受因不执受之别谓内外四大种之异此即根身种子内四大有情之声也。

　　［唯意所取乃至法处等］

　　大疏云百法中唯除五尘余皆是法也(依此取九十五法)大钞云百法论以余法各有名位故但举法处所摄唯八十二以十七界(十八界中除法界)已摄十八故(五根五境及八识此之十八各有名位故唯八十二)今唯以六尘所摄故但除五尘余皆总取即九十五也若直就第六心境能缘所缘而言之即九十九法皆是意之所缘法(上皆大钞)然大钞三意于中第三意正释大疏今疏云唯意所取法尘一境通于一切谓摄九十五同大钞第三义以疏中前已配五尘故若详今钞牒疏释义应疏中传写脱文今试于疏一切之下补云百法中九十五法皆名法处所摄色然钞中又顺百法论所释于百法中除十八各有名位唯八十二于中又除八十一有表色法其法处唯摄无表色一法而已良由经说六尘清净故大小疏唯除五尘皆以意所取法通九十五法以顺经文六尘清净之义辨疑误云今钞与大小疏歒体相违应后人将钞改之也议曰今钞于大钞三义中取次义释疏已又取初义以顺百法论复于八十二中唯取无表色也若非疏主自意后人焉敢若此邪。

　　［经六尘清净故地大清净］

　　上明根识境已今明能造内外四大从粗至细从重至轻以为次第。

　　［经十二处］

　　古云十二入以根境相入故六根亦称六入唐三藏恐滥境实能入根故改云十二处即识所入之处今疏云十二处谓此十二是生识处故亦云十二门是心识出入之门故(疏云处具生义门义)。

　　［疏意识常昏］

　　约凡夫位说由根尘相入故。

　　［经十八界］

　　根与识为界非眼与耳界也问根识境三前已清净何故重说十二处十八界邪答约所乐所迷等别故如疏前为六二解(十二处)。

　　［疏此是六三观之治我执兼之五蕴即具三科云中外合成等］

　　经文即五蕴义故此中略之若诸经别列三科重说者大钞(十四末)云有二意故一三根所乐不同故二三根所迷不同故初所乐不同者为上根乐略唯说五蕴不假分折头数即解界处为中根唯说十二处即解蕴界为下根具说十八界方解诸法又上根能广领解为说十八界中根十二处下根稍钝不能领解且说五蕴二所迷不同者上根上迷心所(五蕴中三)不迷色心故(五蕴初后)唯说一色一识故说五蕴中根不迷心及心所上迷色法故唯断将色开作十一说心所一向不说于心唯说一意故说十二处下根不迷心所俱迷色心故开色为十种半(五根五境及法界半分受想行蕴即法界半分含在七心中)开心为七(六识及意)故说十八界。

　　［疏种族义故］

　　如色有多种六根六识六尘各为一类等族即类也。

　　［第四禅中第四天分为二路］

　　此上脱净居唯圣者一句此句牒疏大钞有之第三天分一岐路今云第四者即以无想天为第四(然不若云第三亦通云第二)如楞严经云于第二福爱天分二岐路一直法路即至第三广果天不入第四无想天直入五那含天谓无烦天至色究竟天二迂僻路于第二福爱天即入第四无想天不入广果五那含便入无色天或入广果天而不入五那含皆凡夫外道便无色还受流转又于五那含第五色究竟天分二岐路一出三界路即回心人履二入无色路即定性人履彼疏九之一。

　　［一凡二圣］

　　此下脱凡即无想天一句大钞有之。

　　［若要广解即检大钞］

　　辨疑误云大钞不和会又指在补阙卷中今谓钞中但云若要广解即捡大钞岂当连上文读之而曰不然邪况大钞亦释名辨相具释其义岂所指不当乎如彼具云诸经论皆先举所知之境然始以能知智力连之立名或便云智或便云力或具云智力列名者一智诸法是处非处智力二知三世业报智力三知诸禅解脱三昧智力四知诸根胜劣智力五知种种欲乐智力六知种种界智力七知一切智处道智力八知宿命无碍智力九知天眼无碍智力十智永断习气智力然彼释甚广已见广解之相。

　　［疏无因恶因］

　　无因是自然恶因即鸡狗戒等。

　　［疏三昧垢净］

　　谓爱见等是世间禅即有漏净谓不杂爱见等是出世间禅即无漏。

　　［疏知一切道至处］

　　善恶漏无漏行所至处名之为道道即善道恶道圣道随念所趣佛悉知之。

　　［处是建立义是依义然建立果等］

　　依义下脱起义二字又然字即能字故大钞云言处者建立义依义起义能建立果与果为依能起果法故知处者具建立依起三义也以大钞为正。

　　［故云处也］

　　大钞云故立处名义俱可通。

　　［有漏学无漏学］

　　大钞云有漏无漏学无学今钞以二学字属在漏无漏言之随漏无漏之别若大钞别作学无学言之学无学并属无漏出世间禅其义颇优又若以大钞学无学属在漏无漏言之与今钞无别。

　　［八解脱］

　　即小乘定谓空无边解脱识无边解脱等。

　　［如禅中分别相说禅摄一切色界定诸解脱摄一切禅定等］

　　或云诸字即说字与上文说字义同然若据立名云诸禅解脱三昧智力以疏中诸字贯通禅与解脱并用诸字亦得不妨又亦宛顺若大钞并是说字不妨通立名之义亦通销释文相不若今钞为优禅即四禅解脱即一切无漏禅或曰如释中分别相说者即智论指出处今谓只就禅中别分相说也。

　　［而离爱见等］

　　大疏钞云不杂此云而义虽俱通不杂为优。

　　［分别名诸定中］

　　多一名字辨疑误点对甚当然此所引直至名于转治大钞云并是佛所知修禅之病亦具引彼论明行者于定应分行是行非行等。

　　［转治不转治］

　　此大钞此下脱转治二字若据结云若不尔者名不转治反显此即是转治不须牒转治二字亦得然若取名义俱备有则为优直销文者淫欲人慈心观名转治淫欲人不净观名不转治等。

　　［散心中欲摄一心］

　　大钞云沉没心中欲摄心然沉没心中欲摄心即转治今钞散字误也又多一字若云散乱心中欲摄心不名转治以大钞为正也辨疑误亦点对。

　　［及知生色界无色界及三乘果］

　　注云云大钞问曰前明善恶不动业报(初门)不动即诸禅此何重说答前虽说定唯论业报今虽知垢净唯明净之体用谓初门处对非处第二舍非处之邪见唯论是处善恶定散业报之正见第三舍散唯说禅定禅定垢净唯明净之体用现神通等。

　　［入见谛道中知集因缘第八无漏心得断见故］

　　初果人断三界见惑十六心至第十五道类忍时名初果向至第十六道类智即入修道得第二果四谛各有四心苦谛四心者苦法忍智类忍类智(此是欲界之二合上二界亦二是为四心)集灭道各四心例之然今云第八无漏心者即当集谛第四心也(说苦谛四心故名八也)然至第十五心断见道方尽今第八心只合云得断道今云得断见误也(大钞十七云或十六心俱是见道或已属修道今取后义)。

　　［注此后说者多是小乘外道等］

　　如实言者是佛沙门等作是言谓佛但知一路涅槃余不知故指现事与因缘以问佛疑佛不知现事即山斤水滴等疑佛不知。

　　［注种种因缘］

　　谓种种差别因缘此后疑多是小乘外道之疑者指后乃至之文又此后者对前文正指所疑佛不知现事及差别因缘于中指差别因缘为此后以一路涅槃为佛所知。

　　［注诸天外道有此疑者］

　　前文是举疑难乃至已下并是答难故云佛不见是微畏相岂当此注邪诸天等八字决是传写之误又文云乃至定应超简其义耳若大钞云至诚言安立等辨疑误云当依大钞。

　　［注二句各如本文］

　　第二云我是尽诸漏及习言我漏尽等如疏云云。

　　［名是标举］

　　大钞云法是标举然二俱可通。

　　［法先义后］

　　禅源诠云先法后义即性宗先义后法即空宗云云然疏中法先义后亦指智论者指教义也若钞中云智论先义后法以对华严等法先义后若尔钞所释与禅源诠符契。

　　［注此下不具引经文等］

　　大钞于诸法自性注云诸法以法无我性为自性于诸法生灭注云诸有为法同以生灭为相谓同无性同生灭故然今钞所注辨疑误云古本无后人妄加大钞甚当况后三段所引皆是经文与前无别今谓此说颇优或曰当云上下皆不具引简异大钞具引经文故今谓此说不然二钞所引经文无别。

　　［又一法下三行相］

　　大经疏先标云此约时辨法三世迁流故云行相辨疑误云疏中既曰法智此智正当彼第五智相经文今钞不当云第三行相行字误也今谓彼疏标第三约三世迁流今钞中所行经文正是第三行相次经亦云第三岂并错邪然若依彼疏只云是则当世而知名法智即法无碍能知过未法差别即义无碍今疏钞并云法智此智者盖转显法比二智耳正约三世分法义文中既带能知故复显能知之智非错也或云今钞法字下多却智字次文多比智二字少一义字者今谓不然岂疏与经皆钞乎。

　　［注一二三六七］

　　辨疑误云三字当作五字谓正当三字其义以见次前彼疏十相每一相经文具四知一自相约总别分法义二同相约性相分法义三行相约三世分法义(现在是法过未是义)四说相约本释分法义五智相约法类分法义六无我慢相约真俗分法义七大小乘相(今云一乘诸乘)约权实分法义八菩萨地相约十地体相分法义九如来地相约真应分法义十作住持相约能所说分法义又前三约所诠第四约能诠又前四约所知第五亦能知九十约果九约果体十约果用(疏六十五钞四十八)大钞具引十相今钞从略故唯引五相以第三兼摄第五无碍智。

　　［庄严四无畏等］

　　十力是降伏魔军四无畏是制诸外道四无碍智通而言之。

　　［疏力等二乘有分此无分故］

　　大经疏云法比等智通大小乘故涅槃说唯菩萨有声闻设有少故名无若就二智所观并通大小乘约能观智唯局大乘钞云涅槃第十六云声闻无四无碍迦叶难佛若声闻无者何以如来说舍利弗等有四无碍佛言如四河入海皆有无量水而言等海者无有是处即少故乃至得一得二得三不得四名无(疏钞同前)然此不共因果分异唯佛有之因位俱不共也力等二乘有分等且约敌对二乘说故具如孔目不共法章。

　　［疏无不知已舍］

　　舍即舍受谓不苦不乐即是舍若云于种种因缘无不知已然后舍即是行蕴中行舍谓善十一之一也亦是七觉支中舍亦是四无量心中舍。

　　［注舍利弗等］

　　舍利弗演法分有无碍阿那律天眼分有十力弟子有能师子吼者分有无畏。

　　［不退失故］

　　大钞失字下有是名无不定心一句却无故字今有故字由是略之或云文脱不然也。

　　［欲界有定入定可说法故］

　　大钞云论云复次欲界中有定入是定中可说云云故云无不定心今钞从略例前可知然所疑有二谓佛既在定云何游行云何说法是故答亦有二一佛于诸法实相中定不退失故不妨游行二如来入定神通自在故不妨说法。

　　［或舍众入禅］

　　大钞引智论云佛或时舍众生入甚深禅定一月二月有人疑佛为度众生故出世何故常入定佛言我种种因缘知故舍非是无知已舍云云。

　　［疏无见顶相等亦无与共如何不说］

　　约小乘不共而问小乘一百四十种不共法无见顶相等亦在其中故大乘不然俱以智慧功德为不共非论自然果。

　　［经三十七助道品］

　　道品因义此三十七当体是因义即助道也又助止观是因义即正道因品即类也是正道因之流类又道是果义三十七助果故品者因为果类则菩提之流类故次云菩提分分亦因义通是三乘因法故问前云初修曰止观修成曰定慧三十七中亦有定慧何故云助止观深岂助浅邪答前是总门乃是正修三十七中虽有定慧是初方便故不同也或云若以义分有正有助约修不分能所三十七便为正道也然三十七总有七类前三资粮次二加行六是见道修道又大经疏约三宗说又地经谓是声闻所修约寄位故今约通修也必三十七数者对治之法有所表故慈恩弥陀疏云耳。

　　［四念处］

　　注慧为体取类近名念不直名慧者以念宽通故谓通于染净又是约修方便故未名慧也。

　　［根等各一］

　　谓根力觉道之四也戒三者正语正业正命即八圣道中三也疏四念处观身受心法配五蕴则一是色二是受三是识四是想五行五蕴不次者依所治从浅至深故由我最深故在后也念处次第具如前文。

　　［疏观身不净等］

　　此约相观世俗通大小乘修等。

　　［疏观身毕究空至对治二乘四倒］

　　此约大乘观性空等通后四教上三段并如一味。

　　［疏观谓慧也］

　　四神足是定何故云慧此是定中之意。

　　［疏勤过散乱］

　　四勤散乱大过故须定制正叙此科来意耳。

　　［已识别名］

　　有云识字误当云已释然当用释字。

　　［疏七觉支］

　　觉谓觉了七种皆是自体而差别者觉为自体余六皆觉支分觉即择法一支数有七谓念择法精进喜轻安定舍舍即行舍是善十一之一非舍受也若瑜伽云已证入正性离生补特伽罗如实觉慧用此为支故名觉支(即见道位具如大钞)。

　　［疏八正道］

　　正即圣也亦名八圣道为断修道诸烦恼故。

　　［疏正止举相］

　　止治掉故不容于掉举举治沉故不容于惛沉八正道者离于八邪谓邪见邪思惟语业命精进念定是为八也成正见正思惟等开通涅槃是解脱分善在修道位。

　　［疏上之七类］

　　辨疑误云科云总明次第误也合于上文大科中作第四科总明次第庶得文理宛顺不当附在第七释正道中然此所辨不亦有理也今谓附在释正道科中上下文多有此例。

　　圆觉疏钞随文要解卷第十
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第十一(疏二)(钞八末)(大钞十六)

　　沙门凊远　述

　　［疏结八正果］

　　三十七品是因法今云果者即因中之果。

　　［经如是乃至］

　　辨疑误云疏云三身四智等岂非亦果法科在因法中云解余文此科亦误也如是二字指上因果乃至方是超越合于随文释中分三初诸佛果法二三乘因法三别释余文不应科在因法中今谓果因二科科经不科。

　　［疏三身四智等］

　　疏文科云解余文科疏不科经岂可同列乎经以乃至二字超简之今以助道品至陀罗尼门并属因法疏于此下解超简之文名为解余文何为不可。

　　［处即十遍处］

　　赤青黄白地水火风空识遍(遍字通十)。

　　［经八万四千］

　　即三乘因法所治尘劳有若干之数能治之法亦然疏云恒沙妄染等并约三乘对治而说如科云三乘因法也若华严所说一迷一切迷一治一切治等今经顿悟一法中即具一切法约行亦一行中具一切行等。

　　［陀罗尼］

　　前文云是法今疏云得总持菩萨者当忍陀罗尼也忍即智也有知能总持故约位言之即入地菩萨能总持故若约证说即初地已去尘劳有八万四千愿钞三云根本十使各各具十成一百百复成根本一千今钞影略止云五百上品分三中下各一成五百内外五尘各五百成五千别迷四谛则成二万并根本一千有二万一千约三毒及等分成八万四千此依探玄若孔目约三百五十度门就六度共二千一百等故广如大疏(六十四钞四十七)。

　　［上品重故开为三品中下轻故各为一品］

　　大钞(二十六)云贪等各三品设劣境起猛利贪为上品称境起贪为中品设胜境起微薄贪为下品如是三品各三成九品以烦恼有轻重故中下各为一品不分三品者由称境起贪等无可分故。

　　［三毒等分］

　　有贪偏多余二少者瞋痴亦尔有三毒皆等者故有四类。

　　［疏答前已说之］

　　近指当章远指文殊章拂迹入玄及普贤章拂同幻之觉等。

　　［疏若称法界而观］

　　问意云出世间法清净今答意云称法界性而观皆从缘起总是幻化故今圆顿宗如镜中所现杂秽珍宝奸𡟎影像一时俱佛唯有镜明法中亦尔若凡若圣一切皆空唯觉体独存而已良由真空之空即妙有之空也。

　　［对治此等者］

　　等者下脱十九字缘有二个者写时经就前等者之于下写正判此经等凡传写之错多有此例今依大钞补云泛说诸教对染修净证果等行相今既觉了等者正判此经称性云云然大钞牒释疏文其义显然故知今钞之脱况疏云对治此等之言属于次前有漏之法岂当以正判此经等义而释邪。

　　［经一切实相］

　　准前合当牒云陀罗尼门等今便云一切实相者一切即前五科五科无体即是实相谓即事归理会缘入实也。

　　［经一身清净故多身清净］

　　由自身故自佗报身俱不可得唯有法身谓登地证真也。

　　［经一世界清净故］

　　未曾说世界清净便牒云一世界清净故者由前云一切实相性清净等影略之故。

　　［经如是乃至尽于虚空］

　　受用土等皆在其中今超简之我此土安稳即自受用土安稳天人常充满即佗受用士也。

　　［疏羸髻鹫子］

　　螺髻梵王(蠃螺同也)见释迦佛土清净宝严鹫子见秽恶充满问国土净秽随人业识所见今此所见何故声闻不及梵天邪答四土中变化土正为二乘是故鹫子见秽恶今钞亦云随人业识所见故梵王见净道随天业识所见故。

　　［疏空色同如］

　　空之与色当体即是真如故云空色问一切法皆悉同如何故唯云色邪答色是诸法之体故是故八十余科俱云色即空等。

　　［疏当彼泯绝无寄］

　　未是理事无碍者但是如如不动之理故谓色之与空同真空理也问今以前七段色相空净经文配空色无碍以此空色同如配泯绝无寄何故贞无中色空无碍便是理事无碍邪答彼约圆融而说今约三观次第而说故。

　　［此牒疑辞］

　　三观是证相尚有疑者谓观未成者有之。

　　［经四大不动故］

　　例于前文应根尘四大为次今便云四大者举能造四大以摄所造之根尘故。

　　［经当知觉性平等不动］

　　问前云觉圆明故显心清净乃至四大不动今云四大不动故觉性平等不动岂觉性不动因四大不动故然后得邪答前是色相空净已明觉圆明故四大等清净不动今是空色同如蹑前起后因四大不动故得觉性平等不动即举能依四大以例所依觉性。

　　［经觉性遍满］

　　前门觉性平等不动约摄色尘等一一事法同一真空之理谓没体摄归理中故唯名真空观今此觉性遍满故根尘等一一事法与理不异而周遍法界动静无碍名理事无碍观也。

　　［口决］

　　定字误也当作诀字下亦准之。

　　［但与连续本文而已］

　　者谓观门意趣深玄非面言心受难以文字具释是故今疏但以理事无碍观连续真空观文而已此言疏中但列十门之名连续前文而已不具释也下周遍含容观准之辨疑误云大疏备释初二门理事无碍故钞中指下八门准之今疏但列名而已钞中不当如是指评曰所辨太率。

　　［超情离见］

　　观文云超情离见非世喻能况如全一大海等玄镜云初标难喻二寄喻别显言难见者以道理深故有本云离见即超情义耳言难见者容有见理故下文寄喻以明难义言世喻难喻也圭山观注云不可以识识即超情也不可以智知即离见也以五眼不能睹故非世喻能况者即结叹拣于后喻亦不得世俗情所见矣次喻指者但以海波指理事之位以分义相非全喻法有本云难见见以明容有可见之分然不及离字评曰二祖取与别故小有异耳。

　　［如全一大海云云］

　　文有三喻一以一海对一波谓全大海在一波中二以一海对多波谓同时全遍于诸波三以一海双对一波与多波谓遍一波时全遍诸波本注云一喻大小无碍二喻一异无碍三喻诸法各各全遍。

　　［此上十门同一缘起］

　　十门理事无碍同一缘起无碍自在无有前后此唯华严具之此经不全具如次文云耳。

　　［疏兼于余门］

　　今经正当第二事遍于理门兼第八事法即理门事既即理理亦兼第七真理即事门等。

　　［疏一一自遍］

　　拣异前真空观一一事法没体也又此没门一一事法皆有自体分位故云遍也。

　　［疏性见觉明觉精明见］

　　即眼根遍满法界义是六根之初故引之以证六根遍满六尘四大等例之。

　　［疏周遍含容观即事事无碍］

　　周遍含容是因法事事无碍是宗法谓由理有周遍含容故得事事无碍周遍含容是所观观字是能观又周遍含容观是能观观智事事无碍是所观观。

　　［疏举一尘遍一切法含一切法］

　　问大疏列十门已云今经虽略义理全周今疏云具遍含二义如前却云分圆邪答今经观成方得如是华严法尔如是故不同。

　　［经由彼妙觉性遍满故］

　　问前门多事皆是觉性故云妙觉等今是事事无碍何故亦云觉性遍满邪答即带因明宗谓事事无碍是宗法出因云如是根尘遍满无坏无杂由觉性遍满故。

　　［疏非谓泯根等］

　　拣异真空门泯根尘及拣理事无碍门归于一性。

　　［疏所以然者］

　　出因也谓真心所现等问经文自出因了疏中何故又出因邪答经唯所依性疏加唯心等三谓诸事与真理既但是真心故真理周遍含容时事亦然等。

　　［幻梦］

　　唯取一多长短无碍义。

　　［像］

　　探玄判十因一缘起相由故二法性融通故三各唯心现故四如幻不实故五大小无定故六无限因生故七果德圆极故八胜通自在故九三昧大用故十难思解脱故指归云一无定相故二唯心现故三如幻事故四如梦现故云云十名小异评曰指归合果德于因无限中开如梦现故为十大经疏合指归幻梦为第五合探玄八十为第十加第六如影像以为十即今钞次文所引者是然十忍品疏具七喻今唯三者以梦幻合为一以义稍同故影像别为一以法喻稍别故不用余四喻者以焰响化空多喻诸法不实不顺事事无碍故今略之耳然决释云影像者影字误也各今云镜像如释结皆约镜像会解从之评曰彼疏探玄指归皆云影像今疏亦然如钞所引彼经影像明矣若演义八云经十忍品但取影像以况性空虚无之义今取即入自在故明一切诸法具于镜像二义则知诸疏标云影像者顺经意故钞约镜像释者顺今即入自在义故问大经疏云明德用所因乃是十玄所因也何故今作事事无碍所因邪答清凉释周遍含容十门云十玄自此而出也由是亦即事事无碍所因为德相因下是出业用因征有十因今唯一四五六者如第三缘起相由唯是别教故今略明觉成就义故分具之耳。

　　［经不与法缚］

　　法缚即生死法脱即涅槃约迷悟之相持毁约久习初学约现在。

　　［疏眼识现量］

　　六七具三种分别第八前五唯自性分别即现量也今即前五之一。

　　［疏百千万亿此方下数］

　　清凉云此方黄帝算法有二十三数谓一二三乃至十百(十一数)千(十二数)万(十三即洛叉)亿(十四即俱胝)兆(十五)京(十六)垓(十七)梓(十八)壤(十九)沟(二十)涧(二十一)正(二十二)载(二十三)钞云一至十为十次有十三数十十为百十百为千等言载者天地不能容载也此方之数至二十三数外便云无数如常云无数劫者是也。

　　［经阿僧祇］

　　从万已去有三等数法谓上中下下数十十变中数百百数上数倍倍变言下数十十变者小乘以成住坏空各二十增减共八十小劫成一大劫为第一数十个大劫为第二数十个第二数为第三数乃至第六十为一阿僧祇劫小乘以此阿僧祇劫为无数然亦是有数之极故名为无数非不可算也小乘佛依此数定满三僧祇成实报身言中数百百变者自黄帝十三数起第一数以成住坏空各二十小劫为一大劫数至百万为一俱胝名第一数百俱胝为第二数如是至一百名一阿僧祇大乘始教佛依此数满三僧祇若教章云此取水火等大劫(同前以八十小劫为一劫)数至百千数此复至百千为一俱胝名第一数数此俱胝为第二数如是数至一百名一阿祇此即十大劫数中第一数也若僧祇品云百洛叉为一俱胝俱胝俱胝为一庚多清凉释云俱胝已去并是上等数法倍倍变之苑公华严音义云此经十百千万十十变之从万至亿百百变之亿已去亿倍变之评曰此与清凉同与经文亦同又清凉云此经有百二十四数倍倍变之故非余测(自十三数起)又云若兼取一十百千万下等数法通有一百三十七数评曰此与教章同又清凉云俱胝唐三藏译云百亿测法师深密记云俱胝相传释有三种一者十万二者百万三者千万是故诸说咸有不同言上数倍倍变者即华严数法自僧祇已去即心王所问十大数之始阿僧祇(一)无量(二)无边(三)无等(四)不可数(五)不可称(六)不可思(七)不可量(八)不可说(九)不可说不可说(十)倍倍变者谓僧祇僧祇为无量无量无量为无边云云。

　　［疏直至尽虚空］

　　至字误也大钞云直指。

　　［智照无二］

　　已具前文(八初)。

　　［等余七句注经有十句疏中用三］

　　大钞云等余六句或者取之错也钞虽引四句疏中唯用三句故云等余七句。

　　［发菩提心住故世界纯净］

　　起信云发心有三种一信成就发心二解行发心三证发心即第三证发心故世界纯净谓证发心之人所住也今经观行故成就世界净。

　　［坏有情类先坏阿鼻次坏鬼畜次四洲六欲］

　　从极苦种先坏次第坏之。

　　［疏佛是常住法身］

　　约位言之八地纯净约土言之唯法性土也自受用土同法性故亦净。

　　［疏始知即始觉］

　　本来成佛即大觉今约观成者说通二句经文若前钞四云二空观法界观成即始觉修习此心乃至本来成佛等即本觉与今疏义同但彼通约一章说问始觉合本成究竟觉功行已成后文后章何设邪答前文云正为未成者征而修之故若齐此观成知众生本来成佛者不假后经若观未成者或至此章终观行方成是故前钞通约一章至章末为本觉刚藏章亦然于此观成者自无碍不必刚藏腾疑启请有谓约法不须约人当尔然亦是一说。

　　［疏余成义含］

　　大钞云余或义含然今钞引起信涅槃二论以释始本不二本来平等皆义含之义耳成字或字义俱可通。

　　［疏语惊凡听愚夫多谤］

　　语惊凡听者诸经但说事成圆觉华严众生本成佛故愚夫多谤者大小权实渐顿之殊而圆顿教异诸宗故。

　　［经部即不为此计］

　　经部通大乘宗许有多人成佛不止悉达一人三祇行满。

　　［色究意天成正觉］

　　此约始教以色顶之佛为实报若终教以色顶之佛亦非实报如教章。

　　［华严说十信等］

　　此为第四者若约十信满即十住十行等满以是圆教即圆通之法故若约寄同终教十信满心初发心住成同此观行成就成佛此之第五顿悟无妄成佛延促有异故为第四门何者由第五门文殊章顿悟无妄拂迹入玄一念不生即名为佛时稍促故愿钞唯五门此加信满一门者此经待观方成与顿悟无妄有异与彼信满之义同故特加此门等寄同终教初发心住成与第三门终教何别者此门事同理成谓即时成终教虽亦事同理成乃化现成实未成也。

　　［如梦身相梦时非无悟即自身］

　　身相之下脱如牒二字然有无二字义虽皆通有则为优悟字依大疏当作寤字。

　　［亦无始觉之异］

　　约始本不二说。

　　［论云四相俱时］

　　约本来平等说问起信既说始本不异本来平等应属圆教邪答以圆教取彼故在彼则待相尽然后显故云终教则妄尽觉显演义九云起信既言始觉同本无复始本之异生佛本觉既同今佛始同本时全同众生本觉故全在众生心中若尔起信已有此义何以独詺华严为别教邪次释云起信虽明始本不二三大收同而是自心各各修证不言生佛二亦全收是则用起信之文成华严之义钞之至矣。

　　［疏六圆教本来成佛］

　　谓此成无有彼此旧来成佛故自身成佛八相见具时一切众生亦然非同终教约佛性体同自成即见彼成耳。

　　［疏菩萨摩诃萨应知自心念念常有佛成正觉等］

　　前即果门摄法无遗此即因门摄法无遗若诸情顿破此虽通诸教唯圆教说法界圆现无不已成谓本来成也今经约观成方知即当四五若约所知众生本来成佛则唯第六谓约行人修成义言之当四五两门谓信满成佛与第五顿悟无妄成佛若约所知义言之即当第六门圆教。

　　［经因地法行渐次方便］

　　上句即前所依圆照清净觉相次句即普贤普眼章修证观行若约四分之义则文殊章即圆信普贤章即圆解渐次方便准普眼观门。

　　［经慧日清净］

　　下大慧因肃净云慧日即能照也心镜即所照也观成知众生本来成佛故云慧日。

　　［经若诸众生本来成佛］

　　即复礼云真法性本净妄念何由起第三难即彼云妄从真法生此妄安可止若于前四五六门观行成就者知众生本来成佛决不作难乃观未成者疑也如大钞三云权渐之机于此圆顿之中难疑难了故问疏钞多云观未成者同彼权渐何故彼难疑而此能疑邪答约教则同彼权渐约位则观未成者同彼渐教地前今约疑了有异于彼彼权教之机难疑难了此观未成者能疑难了观虽未成皆了悟觉性故。

　　［疏疑谓真能生妄］

　　大钞云似谓先真后妄不应设先后之疑但谓众生不妨成佛成佛不妨生起无明故云真能生妄次句亦可谓不妨有妄不妨成佛。

　　［疏若无生中妄生起者］

　　通释三难之意上文叙初难云生本成佛何故复生烦恼即疑真生妄此叙第三难牒而纵之次文如来成佛还应起妄即责无穷之过。

　　［疏成佛义等］

　　钞引文殊章究竟圆满等彼正开解也普眼观门正修前解观行既成即究竟圆满而成故云成佛义等。

　　［生否］

　　下既成佛义等生烦恼不生烦恼生佛应齐上即立量。

　　［齐生］

　　下正叙难云若云生佛齐生烦恼果佛何尊齐不生(即齐否)烦恼则因违现事何者现见佛成正觉众生具足烦恼故然疏中不释第二说妄为真者中间但是前后相蹑而起别无义故疏中含之。

　　［约文叙起疑］

　　或云约字误也当用经字今谓正当约字大钞亦然谓疏约经文叙起疑之所以文有三疑云云。

　　［天真成佛无所不成］

　　辨疑误云天字误也正作夫字谓实教真成佛不同权宗除断妄染增净功德故云夫真成佛者不除染添净疏以真成同众生本来成也评曰虽大钞云夫真成佛成无所成恐大钞夫字之误然彼云成无所成差胜今钞无所不成。

　　［将彼对此］

　　彼文但是此中第三义如钞所注然彼云山河大地举所依也此云众生举能依也无明烦恼皆能依之类。

　　［五盖］

　　修证仪云盖有五种此五起时盖覆心慧任运惛浊不觉是非善恶故须永弃。

　　［一贪欲二瞋恚］

　　意根生欲谓能贪之欲心彼中先呵五欲后弃五盖重说贪欲者五欲即外五尘谓色声香味触色者男女娑媚之态金等珍贵之物红紫等色乃至声香味触能令愚人贪爱作业故入道之先呵之令离今约能贪之欲心谓内意根于前五欲境起贪着心故障于修道故令决断弃却瞋恚可知。

　　［三睡眠］

　　彼但云睡眠此多惛沉二字良以睡眠即惛沉故。

　　［四掉举恶作］

　　彼但云掉悔今云掉举恶作者由悔通恶作故彼云悔有二一因掉后生悔若掉时在缘中故后欲入定时方便悔前所作忧恼覆心故名为盖二如作大重罪人常坏怖畏悔箭入心坚不可拔法界次第中释云邪心动念曰掉退思忧悴曰悔。

　　［五疑］

　　痴心求理犹豫不决名之曰疑。

　　［疏若疑境界］

　　见生佛之殊故云疑境若悟唯心心外无法疑自断矣。

　　［疏若疑法性］

　　见生佛之相别者令观无得谓法性唯是一体何曾别耶谓诸法之性唯真如也。

　　［疏悔是不定之法］

　　谓悔眠寻伺此四百法中属不定法悔通善恶若悔善即悔真成妄今请永断疑悔即属悔恶谓永断恶作之悔。

　　［钞云悔谓恶作恶所作业追悔为性障止为业］

　　障止者正障奢摩佗行。

　　［今据五盖亦是定障］

　　谓彼此皆障定也入定时悔故若悔已不忧悔即是乐今云是病者忧恼覆心正障于定名之为过。

　　［不因掉后生悔］

　　大疏云悔即悔恶亦五盖数但在此不因掉也大钞云不因掉者五盖中悔有因掉后生悔掉有三一业谓身好游走乃至故名为盖二者如作大重罪常坏畏悔云云评曰大疏钞为优但彼大钞此修证仪多于一字误也又今此钞以二字为盖字畏字为思字皆误也余亦可通但二钞皆云掉时未在缘中彼云在缘中故以彼为正又今钞云方始悔前所作二处云方便悔前所作应便字之误然正义者五盖中悔通掉故悔恶作悔(谓畏悔)今云悔悔唯恶作以是不定法中之悔。

　　［疏佛于渐教中久默斯要］

　　约教即权渐教约位即地前佛于是久默斯要。

　　［以悟解力慧已清净等］

　　文殊章永断无明普眼章观行未成故云悟解力慧已清净然所知障慧清净者所知障清净故烦恼障心至弥勒章方清净由是刚藏知机腾疑请。

　　［方得二皆解脱］

　　成二转依果此亦解悟至净慧等章方是证悟。

　　［经念念相续］

　　念念相续理唯界今云通二界者能依必有所依故但举能依首楞云俱证成国土即斯义也此即智相相续相。

　　［经种种取舍皆是轮回］

　　此即执取计名二相。

　　［疏厌苦粗障等］

　　此即人天粗浅之行举粗以例细也约教则通拣权渐约位则终教唯拣地前就当经则观行未成三惑未除者是也。

　　［折破粗色］

　　细末不念方便已见前文(十初)。

　　［此文兼情］

　　今钞义亦可通但障晦耳大钞云何妨彼经云世界则唯有情此云世界则唯非情如何定知此文通情非情评曰大钞之意彼经世界唯有情此经世界通情非情文义显然今从大钞。

　　［创变者一念云云］

　　染缘起也谓最初于本觉上一念不觉动心便成业相转相现相即赖耶变起根身器乃至境界相也。

　　［证极］

　　者净起也对上创变约迷悟而说即翻三细成始觉分齐故约以实对权而拣故云权教觉人计染净等。

　　［现行者能计心境相应时］

　　能计之下脱所计二字大钞有之。

　　［境不独立故皆指也］

　　此拣凡夫下文动息俱迷方兼拣小乘指字依释义及大钞当用止字意云念若不起境即止也以境不独立故。

　　［无想定或无想天］

　　上句举因下句举果。

　　［疏惑业袭习］

　　约业则唯小乘如成住坏空皆共业所造故约惑业则兼大乘约惑业苦通相言之则凡夫外道小乘权教终教地前当宗观未成者皆是循环往复。

　　［贪等根随烦恼］

　　根本烦恼有六大随有八中随有二小随有十具如下文(十二中)。

　　［二取习气俱］

　　谓相分见分或名与色或心王心所等具如前文(五)。

　　［经譬如动目能摇湛水］

　　修证仪颂云有人闲暇临阶坐阶下澄澄一小池动转眼睛时顾视乍如波浪被风吹池水何曾波浪起波由眼动岂关池池喻众生成佛处波如流转生死时。

　　［或[丘*頁]倒转动］

　　大钞云倾侧义俱通。

　　［经诸旋未息］

　　即极转运移疏举眼目云舟者以能目所也谓目是能摇眼是能转等。

　　［经譬如幻翳］

　　翳无体故转以幻喻疏钞略不释幻义或者举幻字标之却作患义所释不知其可也。

　　［疏翳亦速起速停念念候之故云不可］

　　谓不可念念候之更起大疏云翳亦速起速停是故经中遮之故云不可然二俱可通。

　　［经翳华二法非相待故］

　　翳有华空故非相待谓华本空故遍计本空故云华非有也。

　　［经亦如空华灭于空时等］

　　华具本空今空二义今既灭于空时不复再生也何者翳差故华亡翳不再起华岂再生华不再生何得果位还迷。

　　［非但疑于法之文义］

　　大钞云非但疑于法义然二钞义不相远但今钞多之文二字不若大钞。

　　［经当知虚空非是暂有等］

　　暂有即昔迷时暂无即今悟时虚空本来离有离无故云非暂有无觉性亦尔本来平等离有无相。

　　［况复］

　　者进显虚空尚平等不同空华有无起灭况复圆觉又是虚空之体性岂有华相。

　　［疏觉为空性者佛顶云空生大觉中］

　　列子云天地乃是有形中之最巨者空中之细物此谓万物虽有形状而不如天地之形最大若以万物观之则天地为大若以无边虚空观之则天地未足为大乃是虚空中之细物何者谓虚空又包含天地也然道家所谈止此而已吾佛不然空生大觉中如海一沤发谓虚豁无知觉之顽空生于广大灵明觉性之中如大海中之净沤耳故列子之说焉足为比哉悫疏云首楞叹虚空之小圆觉嗟法性之宽比之常谈海形中迹若以列子所谈虚空比之觉性其由蹄涔比于大海耳。

　　［经金非销有］

　　喻本有佛性虽假观智修成其觉性则旧来本有故释成云不应说言本非成就。

　　［疏金喻觉性］

　　觉性即法身。

　　［炼出晶光］

　　四智菩提即报。

　　［随匠随模］

　　即化身。

　　［疏前就圆悟之理生佛俱是本真成前本来成佛义］

　　问普眼章圆悟众生本来成佛即是圆教今此所答既生佛本真成前众生本佛义应亦圆教邪答普眼观成通二义一约所知义言之即圆数二约观行修成义言之即顿教今约次义故云生佛本真。

　　［疏但用前喻等］

　　圆顿宗不昧因果若但用空华喻则令末世众生拨迷悟因果之相故加金矿之喻拣异无相宗及南宗因果溺于无修者圆顿宗本来自离若但用金矿喻似令末世众生本觉性上本来有染故加空华之喻拣异法相宗及此宗着事乖宗缚于修习者良由圆顿之教空有理事圆融无碍故悟本有佛性而不妨修证惑业本空而不妨除断与其溺于无修缚于有得者岂同年而语哉。

　　［经妙圆觉心本无菩提等］

　　双遮显绝待谓先标宗本后方拂迹菩提涅槃二转依之号皆因妄而得故成佛不成佛轮回非轮回并待之法觉性之中都无此事皆同拂之耳。

　　［疏举胜彰劣］

　　胜即声闻约愚法及回心亦兼缘觉劣即三种疑心菩萨问菩萨胜于声闻今何相反耶答今云菩萨即观行未成者有思惟心同凡夫故劣于声闻。

　　［经终不能至彼之亲证所现涅槃］

　　问二种涅槃正是彼之亲证何云不能亲证邪答但约生空智而说谓沉空滞寂灰身灭智故不能造彼之亲证所现有余无余涅槃真实灭谛之理也。

　　［小圣真智］

　　真字或云多却然次疏亦云真智。

　　［疏正同金刚四果］

　　今经举胜况劣彼是举劣况胜为例是同但彼是愚法声闻。

　　［经非实心体］

　　实心体即坚实心拣集起缘虑心。

　　［疏都结第三一段］

　　都刚藏一章即依解修行中第三段。

　　［经若能了此心然后求圆觉］

　　了此心即开解然后求圆觉即依解起行然此相犯初章开解之义若信解行证科经此即解也。

　　疏第三(弥勒章)

　　［疏深究轮回之根］

　　问逸多问断转回请修悲智既具二科何得但云究轮回邪答修菩提即是智有智故入尘即同体大悲悲智双运必断轮回然此章逸多请问者良由此门深究爱根荡除细惑穷其展转根源推其差别种性弥勒是等觉菩萨一生补处表除细惑故。

　　［经开秘密藏］

　　开显众生本有觉性故。

　　［经无畏道眼］

　　深悟轮回即慧眼分别邪正即法眼慧眼即根本智证真法眼即后得智达俗天台以根本智为拙智只证得自己之性故以后得智为巧智能鉴机逗教分别邪正说法度众生故道眼具上二智。

　　［经于大涅槃］

　　前云本无菩提涅槃者拂对待之妄名不拂其体今云涅槃者是圆觉之体。

　　［经生决定信］

　　信大涅槃不信于余名决定信次前疏云即信根成就初发心住。

　　［经起循环见］

　　见即遍计今云无复重随断遍计也疏云不执但不执遍计未空依佗五眼前二是色法后三约智。

　　［肉团有清净色］

　　能见即胜义根如蒲萄朵即浮尘根。

　　［经有几种性］

　　请问无差之种性还几种。

　　［疏具足三德］

　　此即体深义能建大义是用广义。

　　［不住涅槃］

　　即无住处大涅槃。

　　［四弘誓］

　　已见前文(三末)。

　　［经慧目肃清照耀心镜］

　　慧目即能照心镜即所照又心是法即本有灵知镜是喻具鉴照义照耀通能所又慧目是始觉心镜是本觉照耀即始本不二之时也。

　　［随俗说之方如拂拭］

　　即北宗随俗之意方如者比方拂尘磨镜也大钞云不妨拂拭义亦通卢能本颂云心如净明镜身如明镜台本来无一物何得惹尘埃传灯云菩提本非树心镜亦非台本来无一物何假拂尘埃评曰盖后人改之耳本颂乃直显性之宗圆顿之教理数当然后学反以密意破相显性遮诠之义谓之深玄故特改之不明宗旨之过也。

　　［双开菩提涅槃］

　　已具前文(九)。

　　［经心悟实相具无生忍］

　　依仁王五忍一伏忍即三贤二信忍即初三地三顺忍即四五六地四无生忍七八九地五寂灭忍即十地至妙觉彼七地已上证无生是初发心住。

　　［真性无生本来清净］

　　如疏云云。

　　［今乃三章经文］

　　于前四章除普贤一章余皆明无明本空问前三章说无明本空此章说有岂不相违邪答前是开解故说本空今为观未成者说令其起行当究而断之。

　　［新熏五性］

　　遇诸教而修造有五性若能了悟觉性必无五性之别又一切众生皆有觉性由未了悟故有轮回熏成五性问今章既谈五性何异权教邪答今谈五性非令依而修之意令知之莫随五性当以菩提为本是故科云明种性令知。

　　［爱细贪粗］

　　细者如内有爱心未必即取为己有故爱而不贪贪则得之不足必粗于爱。

　　［前是分别之爱此即俱生之爱俱生之处方能助润］

　　等分别俱生前后倒置却若大钞云流爱是微细无明故云俱生助润是粗惑故云分别然俱舍约小乘说润七反生死是修惑今岂同彼邪彼二果人分别见惑已尽唯以俱生修惑助润今约凡夫而论当云分别惑方能助润也良由流爱是种子故云俱生纳想是现行故云分别说云方能助润受生故知是分别惑如楞严疏四之一辨疑误亦曰今钞之误应后人改之耳。

　　［同业］

　　即共异熟果也若楞严疏云父母与子三处情想互相交合互相遘遇引发吸取界趣同业令归一处结成胎藏故云交遘发生吸引同业。

　　［今为人畜等］

　　大钞云今为误也。

　　［疏慧赍］

　　(洛代切)与也赐也大疏云慧赍误也。

　　［天属之恩谓天生自然相属亲爱非由强结情爱］

　　如异类亦于父母知其情爱不因教习而然此即天属之恩爱非强结情爱之谓。

　　［刘向云不缘生得天属亲肯向仇仇结方寸］

　　意云除天属之亲爱肯向仇仇迷怨强颜结好而情爱邪嗟时强颜之谓耳。

　　［疏若约妄简心则皆为过患］

　　爱涅槃犹为法爱况顺境乎次前不简顺理之境者且约凡夫粗相说故今约妄简心即简迷妄之情谓法爱存心者是也不简法爱不存心者由了悟觉性具悲智故。

　　［太康］

　　夏禹第四帝好畋猎十旬不反五子作歌之由是失位其弟仲康即位。

　　［前三乖性之损后之法爱不存心］

　　前三即三爱也。

　　［后之］

　　大钞曰后云不若之字。

　　［受生差别］

　　即四种生之别或云依上差别。

　　［思业为因］

　　思业者谓动身发语及思之当体此三是行业即托胎之亲因卵胎湿化为缘若约受生则业识为因父母为缘。

　　［但依染心］

　　染心通四种余三各有所托谓托卵㲉胎藏托湿气而生唯化生但依染心及业受生无别所托。

　　［疏或胎卵或湿化］

　　修罗亦具四生属四道一鬼道护法乘通入空即卵生二人道从天贬坠邻居日月胎生三执持世界与四王天梵王帝释斗战天趣收化生四海居游空畜收湿生。

　　［疏六受欲交抱执手笑视淫］

　　约相言之从重至轻若约心言之后后重于前前如楞严经说。

　　［佛地论］

　　误也愿钞云地持论大钞云地论脱一持字。

　　［疏欲助成因］

　　由尘欲牵起爱心故贪欲以贪着故造业造业故生死相续又业是受报之亲因欲爱助之是故略钞四中以此指爱为本欲助成因二科经文配执取计名即我执由发业故(是此前义)大钞五中以此二科配智相相续相即法执由润业故(是此次义)具如前文(六中)。

　　［羁鞅］

　　广韵云马绊曰羁又络马头曰羁络牛头曰鞅。

　　［疏展转更依］

　　欲与爱互相资假成一报命于此异熟一报之上又互资假成命展转不已。

　　［人天别执苦业］

　　或云人天字误宜云三涂今谓大分言之总报。

　　［罪行］

　　准三涂今以人天中别报苦业亦名罪行谓下品者是也以结云皆名罪行故苦罪行唯三涂。

　　［皆名］

　　两字何设如人中衣不盖形食不充口一生极苦难等岂非亦别报之罪行乎。

　　［经由于欲境起诸违顺等］

　　前科但指爱为本欲助爱心更相资假流转不已今科正说起业受报谓由欲境牵起内心造种种业受善恶不动业报。

　　［三界恶果］

　　三界字误宜云三涂又苦取罪行亦通人天此苦三界义可通又亦可三涂是三界中恶果不必改也。

　　［淫盗绮语生不善业偏增］

　　生字误也当作三字。

　　［十重配十恶］

　　已具前文(九末)。

　　［因贪瞋破戒皆名爱罗刹］

　　罗刹啖人以爱故啖然贪是爱义可见瞋是违义何名爱者亦有因爱而瞋者如护色故瞋亦是爱也又十使中前五钝使即爱后五利使即见故知瞋亦具爱义。

　　［因痴破戒名见罗刹］

　　生于异见拨弃因果由痴故如钞云其所依罪相亦不离杀盗等。

　　［经知欲可厌］

　　一怖彼三涂苦报故厌二善法熏闻故厌。

　　［经复现天人］

　　天即欲天华严云下品十善人天因中品十善声闻因上品十善菩萨因上上品十善佛因。

　　［疏人间二苦］

　　二字误大钞云八苦今钞亦然。

　　［五衰］

　　有大小五衰今即大五衰小五衰者正法念经云人中不持五戒虽生天上天福尽时感五衰相一天女夺其庄严奉余天子由不持盗戒故二诸天女等皆悉舍天子共相娱乐由不持邪淫戒故三闻于诸天所说言音生颠倒解以谓恶骂由不持妄语戒故四其心迷乱失于正念由不持饮酒戒故五奇命短促速疾命终还堕恶趣由不持杀戒故。

　　［复受陵蔑］

　　华严音义云陵侵也蔑轻也。

　　［死堕苦］

　　上二界亦有死堕之苦如无闻比丘生无色界天还亦死堕又有天福尽者投于驴腹因受三归再复天身。

　　［疏舍法即四禅八定］

　　通论则四禅八定皆舍法别论则唯第四禅今约通论。

　　［疏乐舍之心］

　　即行苦所收。

　　［不动］

　　者因果皆不动因中不动修寂静行故果中不动三灾不能坏故然第四钞注云舍即禅定有将舍恶乐善之义释却云注之非者误也(已见六本)。

　　［八定四禅］

　　(已见三末)。

　　［同以善等持为自性故］

　　七种定中第五云心一境性谓定心前后相似不易故云心一得境之自性故名境性正唯第四禅根本定约总相言之通于八定俱舍出体云是善性摄心一境性同以善等持为自性故(具如七末)具支不具支别故就别言之色界具支故曰禅无色界不具支但曰定(依此唯四禅四定)支即四禅支支者因义分义合此支分为禅定故大钞(十九)云诸论所释不同然禅支共有十八初禅有五寻伺喜乐定二禅有四内净喜乐定三禅亦五舍念慧乐定四禅亦四舍念受定若十地论每禅有四支即离障等三其第四云彼二依止即对治利益二支之依止谓定也所离障无行体故不言止观均别故。

　　［梵语禅那此云静虑］

　　静即止虑即观即止之观即观之止故止观均也是故四禅即禅即定若四无色定有静无虑止观不均有止无观但名定而不名禅也。

　　［入二乘］

　　入字误也大钞又字为正谓以六行方便欣三厌三欣三谓净妙离厌三谓苦粗障四禅四空各各具此六行。

　　［注欣上净妙离］

　　大钞云静妙利误也。

　　［有寻有伺］

　　本用思(去声)字今直以伺字代之俱舍云寻伺心粗细寻谓寻求伺谓伺察即寻求伺察心之粗性名寻心之细性名伺能令一心成不粗不细之性故曰寻伺古经论名觉观智论云恶觉为粗善觉为细。

　　［虽欲恶不善法有寻有伺离生喜乐住初禅］

　　离欲恶不善法即离障支有寻伺即修行对治支由此为因故获加行究竟果(是定)离生喜乐即修行利益支已获得所希义故言欲恶不善法者瑜伽云一烦恼欲二事欲谓烦恼欲因所生种种恶不善法即身口意恶行此意则总弃欲界诸恶不善离生喜乐离者离欲恶乐者轻安义得大轻安身心调畅有堪能故住者即安住义灭寻伺。

　　［内净一心定生喜乐住二禅］

　　灭寻伺即离障支以此粗动乱二禅故须离也此在初禅为能治在二禅却是所治内净一心即对治支以舍念正知为体(此三法力微故合为一支)但离外寻伺今名内净相复曰一心唯意识行法尘故。

　　［定生喜乐］

　　者觉观心息故定生内修此定喜乐生即利益支智论云欲界无定故初禅但离生喜乐今由舍寻伺定故从初禅定生喜乐住二禅。

　　［离喜住舍有念正知身受乐住三禅］

　　离喜即离障支二禅喜心分别想生动乱三禅转寂故须除遣住舍有念正知者即对治三支舍即行舍即是大善中舍受谓舍彼喜过故有念者即明记不忘故谓念前喜过守心一境正知者即慧谓正慧能对治喜踊浮动身受乐者即利益支谓正对二禅喜心浮动故离喜凝寂虽是心乐亦名身受。

　　［断乐先除苦喜忧灭不苦不乐舍念清净住四禅］

　　断乐先除苦喜忧灭者即离障支三禅殊胜之乐于此为害以障四禅故须除遣先除者忧苦喜三如次初二三禅已舍离今但断乐而得此定不苦不乐者即利益支(利益在对治之前者所对乐近忧苦远故宜便对之)舍念清净者即对治二支然于色顶有二岐路已见前文(十中)。

　　［超过一切色想灭有对想不念种种想入无边虚空住无边虚空处］

　　超过一切色想者谓超有见有对粗色想此色是眼识所取故云过眼识相小乘意云以在欲色界修起此定不可便无色身但灭色想大乘亦曰实唯灭想若超色相说无色者后灭空识应无空识邪(虽得四空处定还在下二界受身唯想色空故)。

　　［灭有对想］

　　者谓灭无见有对色想即耳鼻舌身四识和合想灭也。

　　［不念种种想］

　　者谓不念无见无对细色之想即意识和合想灭也法界所摄之法是意识所缘之色故是色想灭即离障支不念含对治义。

　　［入无边虚空］

　　者即利益支谓三色想绝则入空理廓尔无边故。

　　［住无边虚空处］

　　者即对治利益二支之依止谓外法所摄其相无边以假想胜解观察照了无边空相而修加行引起初无色定故说此名虚空无边处处者正理云四空名处者诸有情生长处故。

　　［超空入无边识处住］

　　第二识处超空即离障支谓超一切虚空无边处须超彼空者以外念粗故见彼外念粗成分别过患(义含治支)对。

　　［入无边识］

　　者即利益支前明舍外今辨缘内由假想力思惟观察无边识相由此加行为先得入根本(即根本定谓心一境性也)。

　　［超识入无所有处住］

　　第三无所有处超识即离障支见所离事念粗故成分别过患(含对治支)。

　　［入无所有处］

　　者即利益支前以舍外缘内故为粗念今无能取所取内外皆无是故此处为最胜舍不复乐作无边行想心于所缘舍诸所有寂然而住故。

　　［超此住非想非想处］

　　即第四非想非非想处或名非有想非无想。

　　［超此］

　　者超无所有处即离障支见彼所离无所有想亦是粗念分别过患即对治支。

　　［非想］

　　者先入无所有处定超过一切所有想今复超过无所有想故。

　　［注无下七地明了之想］

　　者出非有想之相三界九地非非相当第九地今约八定而论自第二地当初禅离生喜乐地至此是所离所超故云无下七地等。

　　［非非想］

　　者非如无想及灭尽定一切诸想皆悉灭尽唯有微细想缘无想境转故即于此处起胜解则超近分而入根本。

　　［注有昧劣想］

　　者出非非想之相前三是加行得名此即当体受称。

　　［经不成圣道］

　　若对人天而言不成出世三乘圣道。

　　［疏云不了自心］

　　者约顿宗言之谓不成圆顿圣果也。

　　［心者发心也］

　　发字下脱一业字。

　　［疏如是贪欲有名鬼伦无名天趣］

　　彼经云如是地狱饿鬼畜生人及神仙天洎修罗精研七趣皆是惛沉乃至皆由杀盗贪欲如是贪欲云云彼疏(九上)云举四恶三善之二结轮转也有贪欲杀盗名鬼伦无则名天趣有无相待互成倾夺升而复坠。

　　［若释始终云］

　　大钞云前释始终云次文既曰又云前字为正。

　　［若但取文用］

　　大钞云文同误也。

　　［经显出五性］

　　前有四问一问轮回根本二问有几种性三问修佛菩提几等差别四问回入尘劳几种方便今科四问来为二事谓断轮回心修悲智行二科各二以成四问四答初科二答初推本末令断答初问。

　　［二明种性令知］

　　令知答次问次科二答初悲答第四问二智答第三问大疏依此科外别约一义前五道业报答第二轮回种性此五性答第三修佛菩提以文中说修证故前问几等此答五种故后文不言几种非答此故有此三义应答菩提然有五义故今科为正一本疑修行者轮回不疑五道(疑云经教只说五道轮回今何说三乘皆是轮回故问修行者轮回有几种)二文中标以贪欲释以二乘外道不应是答佛菩提三结云是名众生五性不言菩提五等四本问轮回有二初问断轮回根本后问轮回有几种性佛言爱为根本即答第一断轮回根本至此显出五性便答第二轮回有几种性次答第四回入尘劳几种方便(即大悲科)次答第三修佛菩提几等差别(即大智科)若将此五性为答菩提问令剩一段经文也问本问修佛菩提几等差别今答不云几等何耶答如答回入尘劳几种方便亦云唯以大悲方便皆将一道摄于差别悲智例等不应疑也(上即疏文钞释云)一道摄差别者唯称觉性用心是修佛菩提中一道唯以大悲方便是教化众生中一道发愿求支离邪断障解脱证觉是菩提中差别示现种种形相逆顺境界是化生中差别皆一道而起差别方是真修菩提真度众生悲智例等者悲谓化生智谓菩提以疏科二问束为悲智故此云耳皆问几答唯一道故云例等五若将菩提性及最后文修证俱答菩提二文何异经宗简要岂合重繁合取行相虽同根本全别五性中修证由本贪欲后文说修证依大圆觉起增上心故依今科之则文不重繁但缘不了本觉问五性是此经说今指学者不了本觉何邪答五性之人是过去今生习学三乘权教之者此经但说彼差别之人从凡至圣修证行相不是此经令依五性习学也故下偈云不因差别性皆得成佛道即知佛意泯彼五性令悟性耳。

　　［注顿宗了众生本有觉性］

　　问今拣何教邪答若约五性定别唯拣法相终教显如来藏性非五性定别故不拣之若约顿宗了悟觉性之机创初发意唯是菩萨有异于渐亦拣终教何者从教所被是三乘渐机故。

　　［经一者理障碍正知见］

　　取根本无明及六染中一分不觉义为现障之体。

　　［经二者事障续诸生死］

　　唯取六染中一分相生义为事障之体二障有体有义义同唯识此经二障体在起信义同唯识体在起信者若别指配即次前所释若总指者即根本无明及六染心各二义是此经二障体义同唯识者今经理障即彼所知障即事障即彼烦恼障染心等各一分义。

　　［注今取相生也］

　　多却今取以下五字何者若大疏总指已别指配云今取相生义即此经事障取余一分不觉义及根本无明皆是此经理障今钞无别指配岂当着此五字校勘之误也或云染心各一分义之六字并余所注亦多却然此说颇有理但恐是别指配义传写之脱略义不全耳。

　　［亦无所因由］

　　多一所字。

　　［注若准依法相宗说则二障数同用别］

　　准字误也大钞用唯字二障属俱生约人执法执引生二障具如次文。

　　［染心义者名烦恼碍能障真如根本智故］

　　起信约相违义故烦恼碍障根本智烦恼碍是对散动义根本智是寂静义动静相违故立为障。

　　［注即经中智字等］

　　今经约能所迷义故以根本智断理障以后得智断事障由根本智即经中知字后得智即经中见字故又经虽但云理障而实通于理事故知见俱通谓理障即知见之性事障即知见之相无明为智碍能障自然业智无明是闇钝义后得智是聪明义明闇相违故立为障经虽但云理障而实通于理事无明不但为理障亦通事障起信局于事取无明为事障今经但云理事障释义兼通事障。

　　［问准论配经障真如智全合取为理障等］

　　全合取者谓若取烦恼碍能障真如智全合取二分为理障等当用全字若取无明为智碍能障世间智但云合取谓合当也不必用全字大疏既无今钞多却又此中问意若以论配经合当全取烦恼碍为理障智碍为事障如何如上配经与起信不同邪答意云缘此经二障体虽同起信义同唯识故与论参差义同唯识者由彼烦恼所知二障义与此经同故以此参差(然今二义后义为正)。

　　［注与唯识义意稍殊］

　　唯识所知障以法执为体唯障大乘圣道不招生死即次五染彼烦恼障即我执为体通障三乘圣道能招生死即第一染谓计名执取然彼事障不到三细理障不到三细之前其所障之心即妄心若性宗根本无明在三细之前事障通之理即真心故云稍殊。

　　［注即前上对］

　　前即指次前然通释理事二障等文即前上对者理事二障俱名无明。

　　［即前下对］

　　者理事二障俱名烦恼。

　　［注成前上句］

　　即次前文六染却障真如智。

　　［成前下句］

　　者即次前文无明却障世间智。

　　［疏此皆新熏不同法相宗本有之说］

　　性相二宗皆说新熏本有但相宗新熏有五本有亦五性宗则新熏有五本有无二(已见五末)。

　　［四同一异］

　　前钞所列第五无性今云外道性者前据权宗今据当宗故由彼权宗实有五性故立无性阐提永不成佛性宗本有无二故云五性俱可成佛立外道性以示其邪熏耳。

　　［但是傍说有五类人］

　　大钞云一类人义虽俱通不若五字。

　　［非佛教示令如是如是修证也］

　　菩萨问云于诸轮回有几种性科答云明种性令知谓说此五性名相令知不是究竟非佛教令如是修证。

　　［不者甚难］

　　不(上声)大钞则云不然则义甚难然则义俱可通。

　　［疏未能除三细］

　　且就深义说其实智相相续相亦未除断声闻唯断第一执相应染不受分段生死故出离三界然障有事理执有人法烦恼有现行习气生死有分段变易此四对中二乘唯断于前未断于后。

　　［经声闻缘觉］

　　取理果同故合之教行别故开之由是经教或开或合芝园新记破圭峰者不善佗宗之失也。

　　［经欲泛如来大圆觉海乃至即入如来微妙圆觉满足菩提］

　　即五性中菩萨性问经云即入圆觉疏云约入地等以非所拣也细评经意岂非令如是修证邪答钞中明言但是明分别五性非令如是修证彼之受熏欣趣虽有浅深由不先了悟觉性故俱属所拣虽属所拣除病不除法。

　　［经皆证圆觉疏云译经讹也应云证诸众生皆有圆觉］

　　谓以己自证圆觉知一切有情无不是觉非众生皆证也相传云有人举此问一禅德圭山云证诸众生皆有圆觉当否答云净名经云众生如草木如彼若可改此亦改又手鉴举圭峰疏已云噫圭山疏序既云心本是佛那得辄改经云一切众生即寂灭相故知译经不讹议曰疏主正依华严经云一切众生具有如来智慧德相但以妄想颠倒执着不能证得以此证之即知具有与证得安得非异今约修证圆觉岂与具有佛性雷同者哉然疏主独于此经英悟绝伦前无古人后无求者岂与才所应议耶二公还敢加诬华严乎。

　　［经便有顿渐乃至皆成佛果疏云反明不遇胜缘成小文无者略也］

　　经标顿渐遇教及乎文中唯说不定性中菩萨顿成不言二乘渐入者由前已说二乘渐入故影略之耳。

　　［经遇邪见者］

　　此即邪师外道非十恶五逆愚痴邪见。

　　［疏既识轮回之病］

　　三涂外道心行俱除人天二乘已去俱除其心不除其行谓除病不除法也。

　　［疏即须依解修行］

　　文殊章是圆信普贤章已后至今悲智之前并属圆解今当修行悲智即内心修行即外行即约四科之势从先未证入者到此方是依解修行与三重因地大分是同今文即修菩萨行悲智已前近止佛答弥勒所问即发菩提心文殊章即了悟觉性。

　　［疏唯用此二］

　　此二即大悲方便方便是智若无方便之智即成爱见之悲。

　　［经住佛圆觉］

　　具大智故发大誓愿住佛圆觉又圆解即是住佛圆觉一切下凡终日圆觉而不能住持圆觉者由不能圆解故。

　　［经莫值外道及与二乘］

　　前说五性三乘俱是轮回今唯不随二乘外道不拣菩萨者约事唯破二乘之谓也。

　　圆觉疏钞随文要解卷第十一
卍新纂续藏经第 10 册 No. 0250 圆觉经疏钞随文要解


　　圆觉疏钞随文要解卷第十二

　　沙门凊远　述

　　［所作不是随情情者］

　　次情字上脱一随字大钞者有之义俱可通。

　　［五陵烟月］

　　五陵皆在长安之北即古帝王山陵所在也如高帝葬长陵惠帝葬安陵景帝葬阳陵武帝葬茂陵昭帝葬平陵坡诗云五陵多豪士古诗云五陵烟月多年少往往或容豪杰之葬或贬谪于此或弃官隐遁于此者。

　　［疏略分修证之位］

　　若一道竖论此章属解威德已下属行今取普贤已下四章是上根修证缘普眼观成同佛刚藏发难佛答种种取舍皆是轮回已显觉智之源故弥勒所问复究轮回之本但是普眼章中余义既起观行必有修证位次从凡至圣如何差别故云修证位次言略分者如华严璎珞等经广明地位今经略明之耳。

　　［经不思议事］

　　大疏云何名不思议心言罔及故何法不思议谓前轮回本末种性差别即经事字何故不思议同今疏云云彼具三义今唯第三。

　　［疏立相迢然破相俱绝］

　　但拣立相破相不拣终教者约空性相三宗对说故(迢字宜作条)。

　　［疏此之前］

　　此字误也大疏云比之。

　　［疏荡除细惑］

　　弥勒章断二障根本微细惑故得大饶益。

　　［序及玄谈已明言此是别教一乘］

　　问序及玄谈何处说是别教耶答序即性起为相处谓别教性起义结指所诠以归当部等玄谈即乘摄中一乘所摄处谓是会三所归之一等如大钞七云经含性相权实是圆顿宗具在教起因缘第七段中已如前说(二初二末)有谓大钞云顿教今云顿别教者别字之错即是顿字今谓大钞止有顿渐净秽二对故云顿教今钞加同别一对而谓别字之错者何止别字之错乎亦多却一乘非法华通教等十五字也有谓别教者即别为一类离念之机故云别教非同别今谓此是古人之陈言知其非者适足以发笑岂应犹坐比邪吾宗止有圆别之别天台有历别不谓又立离念之机之别若尔诸祖立教处何不言邪殊不知吾宗有此说者正缘天台不立顿教故云五时之外二十余部顿经别为一类离念之机而说不有此门逗机不足若见此别字便谓以此立别教者亦何异易简折薪遇同字即谓同教耶有谓此经是异时三乘属法华破会者犹可笑也其异时三乘即戒贤三时之初二时也祖师已将法华难破岂当特违耶又况圭山谓是别教一乘对拣法华同教一乘谓是顿教对拣汝谓属彼通教破会何参商之太甚乎去情思之。

　　［经非性性有］

　　非性者非前五性及差别之性同金刚十七疑法身非相好谓金师子色性有者差别性皆有圆觉同彼相好非不法身谓师子有金也又非性是以理夺事性有是依理成事。

　　［经循诸性起］

　　循者随也谓觉性不守自性随诸差别之性差别性起时全觉性起觉性平等无取证者如眼自不见眼耳。

　　［对待得名］

　　大钞云对待假名然二俱可通。

　　［倒似岸移隐于住相］

　　大钞云倒似执蛇隐于绳相然义意不别但以字不若似字此是遍计义镜像修证是依他义。

　　［疏一分尘尽］

　　顿教顿断障习今云一分者约行布义故。

　　［疏梦渡大河］

　　大经疏(三十八)八地经显七地已前皆梦中修道具云譬如有人梦中见身堕在大河为欲渡故发大勇猛施大方便即便觉寤既觉寤已所作皆具息云云疏云喻前正行广大也论云示此行护彼过想者非无此地无功智故如从梦寤虽无梦想非无寤想但此行寂灭故云所作皆息钞云即喻前意虽无梦想喻护彼过想。

　　［小乘果别］

　　今约成佛义小乘不成佛故云果别。

　　［唯识五位］

　　为回心二乘说一资粮位资益己身之粮方至彼果即福德智慧二种是菩提涅槃道路之资粮唯识论云从发深固大菩提心乃至未起顺决择识求住唯识真胜义性齐此皆资粮位即地前四十心谓信住行向然彼已前八六四二十千劫皆不入此即外凡位亦云远方便谓十千劫修十信等言已前不入者会声闻回心向大耳。

　　［为趣正觉等］

　　释资粮顺解脱为求菩提故为度有情故修习福智二种资粮勤求解脱由此亦名顺解脱分此菩萨因依善友于唯识义虽深信解未能了能所取空多住门外于二取随眠犹未能伏灭令其不起现行言二取者即能所取也随眠者二取习气也随逐有情眠伏藏识二障种子(二现行虽伏其细者及二随眠止观力微故未能伏断)。

　　［二加行位］

　　顺解脱分既圆满已随顺通达真如舍离二种能所取故证无所得能入见道加行者以近见道故是见道之加行故。

　　［寻思］

　　寻思有四谓寻思名(一也)义(二也)自性(三也)差别(四也)假有实无谓推求行相方便因相说名寻思名者谓色受等名推求诸法名身句身文身自相皆不实名召诸法胜故但云寻思于名义者如名身等所诠蕴处界等得若体若义总名为义由义宽通故但名寻思于义此中唯观妄情所执能诠所诠谓所取无故空于遍计所执无非依佗故言假有实无一切有为法皆义中摄自性通二谓名自性义自性差别亦二谓名差别义差别开之成六今合之为四。

　　［暖注依明得定发下寻伺］

　　(次前及大钞用思字却恐人作平声故用义大同)明得是定寻思是慧故名为发明是无漏慧初得无漏慧之明相故云明得明得之定也明与暖从喻为名明者如日初出先有明相暖者如钻火欲出先有暖触圣位见道如日如火故谓慧日道火也。

　　［顶注依明增等］

　　观所取名义等四法皆自心变假施设有实不可得但以伏除所取难故分上下二位寻思位极故复名顶顶是极义明相转盛复名明增。

　　［忍注依印顺定发下如实智等］

　　前暖顶观所取假有此智忍可前境离识非有所取空已复能遍知能取亦空了知内识及所变相互不相离如幻事等。

　　［忍］

　　者乐也印也顺也顺通二义一乐唯中忍二印顺初后合但言印顺定也又差别相言之下忍名印前所取无故中忍名乐顺乐无能取顺修彼故上忍但名印顺印能取无顺彼故合三忍名印顺定。

　　［世第一注依无间定发上如实智等］

　　前上忍唯印能取空今二空双印(邻于见道故)从此无间必入见道故立此名(无间即定无间之定二义皆通)异生法中此最胜故名世第一法。

　　［印无二取］

　　者暖顶及下忍伏除所取中忍上忍伏除能取今双伏除二取言伏除二取者唯分别及二现行非俱生及二种子顺决择分者决择是智即择法也决择即分名决择分决拣疑品彼犹豫故择拣见品彼不择故疑品择而不决见品决而不择故此智品名决择分分是支义因义即择法觉支。

　　［三通达位］

　　初照理故亦名见道位地有三心谓入心住心出心此初地入心见道有二一真见道以无分别智为体实证二空所显真理实断二障分别随眠(种子)二相见道有二一辨三心二辨十六心(十六心亦同小乘四谛行相)具如大钞(二十一)。

　　［四修习位］

　　从初地住心至金刚无间分齐即十地满等觉位中金刚喻定现在前时无间道中惑尽解脱道中得究竟果今是因位故至无间道为欲证转依果故数数修习无分别智故名修习位。

　　［断除障］

　　除字误也大钞云余障此是见道所断二障分别随眠余之障故云余障即俱生二障种。

　　［证二转依］

　　有二一总为别依二本为末依(谓转舍转得转灭转证)初总为别依者论云此能舍彼二粗重故便能证得广大转依依谓所依即依他起与染净为依(染即遍计净即圆成)转谓二分转舍转得由数修习无分别智断本识中二障粗重故能转舍依他起上遍计所执及能转得依佗起中圆成实性(流转还灭依也即所舍所得)由转烦恼得大涅槃转所知障证无上菩提二本为末依者(即真如为迷悟所依也)或依即是唯识真如生死涅槃之所依故迷此真如受生死苦悟此真如得涅槃乐今由断二粗重故转灭依如生死转证依如涅槃此修习位说能证得非已证得以是因位摄故要成佛方证故。

　　［五究竟位金刚心后］

　　者出前因位也。

　　［解脱道］

　　者得二果之初也尽未来际皆此位收。

　　［摄论四地］

　　一胜解脱行地慈恩以此地摄唯识资粮加行二位大钞云今详诸文初地但是三贤无加行地也余三地同前谓见道地修道地究竟地然此三地亦不全同(云云)瑜伽七地为直进人始教以信成位故开为一位一种性地(十信)二胜解行地(三贤)三净胜意乐地(初地)四行正行地(二至七地)五决定地(八地)六决定行地(九地)七到究竟地(十地及佛)又彼瑜伽说十二住与七地大略相似但开依十二一种性住(十信)二胜解行住(三贤)三极喜住四增上戒住五增上心住六觉分相应增上慧住七诸谛相应增上慧住八缘起流转止息相应增上慧住(上三合之总名增上慧住)九无相有功用住十无相无功用住十一无碍解住十二最上菩萨住十三最上如来住或十二住就因位说或十三住通果位说第三已去如次是十地此上摄论四地瑜伽七地十三住等并不立加行仁王璎珞华严等所说地位悉不立加行以十地中地地有加行为入地方便故如华严地地有文皆在当地文初所说问初地加行许非圣人二地已去加行岂是凡夫耶答二地已去各未证本地真如时何妨有漏心同凡夫以非一人次第而证故(大钞二十一)。

　　［仁王五忍］

　　演义引彼经云佛言大王五忍是菩萨法谓伏忍上中下(三贤)信忍上中下(初三地)顺忍上中下(四五六地)无生忍上中下(七八九地)寂灭忍上中下(十地等觉妙觉)然彼十五忍今钞寂灭忍注唯言上下大钞亦引彼经所结十四忍又云是十四法门此彼不同者瑜伽十二十三之谓也伏忍唯三贤不开十信者由终教以本位摄方便故没于信名以方便摄本位故即十住名十信彼经偈云伏忍圣胎三十人十信十止十坚心又彼十三法师亦不开信只以十信为种性位义同伏忍一习种性二性种性三道种性(已上三贤)四善觉(初地)五德慧(二地)六明慧(三地)七尔𦦨亦云𦦨慧(四地)八胜达(五地)九常现真实(六地)十玄达(七地)十一等觉(八地)十二慧光神变(九地)十三观佛菩萨(义当十地及等觉佛除也)。

　　［璎珞六种性］

　　即本业经别译亦不开信一习种性二性种性三道种性(已上三贤)四圣种性(十地)五等觉性六妙觉性(前四总收大位后二因圆果满)复名六坚谓信坚法坚修坚德坚顶坚觉坚复名六忍谓信忍法忍修忍正忍无垢忍一切智忍复名六慧复名六观(云云)。

　　［天台六即］

　　一理即一念心即如来藏如故即空藏故即假理故即中二名字即理虽即是日用而不知以未闻三谛全不识佛法如牛羊眼不解方隅于名字中通达了知一切法皆是佛法是为名字即菩提三观行即若但闻名口说如虫食木偶得成字是虫不知是字非字既不通达宁是菩提必须止观明了理慧相应所行如所言所言如所行心口相应是为观行即菩提四相似即逾观逾明逾止逾寂如射邻的名相似观慧一切世间生产事业亦不违背是为相似即菩提五分真即因相似观力铜轮位初破无明见佛性开宝藏显真如名发心住乃至觉无明微薄智慧转着如十四夜月光垂圆闇卒尽能八相成道等六究竟即等觉一转入于妙觉智光圆满不复可增名等提果总以譬喻如贫家宝藏而无知者(理即)知识示之即得知(名字)耘除草秽而掘出之(观行)渐渐得近(相似)近已藏开(分真)尽取用之(究竟)见大经疏(二十七)钞(二十五)。

　　［顿教无位之位注无位者乃至本来平等同一觉故经即就实无证］

　　谓无取无证等科云圆觉无证又。

　　［约妄说别］

　　经云。

　　［众生迷倒乃至于灭未灭妄功用中便显差别］

　　科云对机说证然即此已见无位之位行相何必异说广如前辨(三初)。

　　［注后两重说平等因果］

　　重字误也当用品字自第二会说十信已后次第说住行向地至第七会初六品说等觉即差别因第七会中品说妙觉即差别果(不思议法品随好品十身相海品)第七会中普贤行品说平等因出现品说平等果故云后两品。

　　［解心破倒正等法为解］

　　破字误也大钞用数字又多却等法二字虽大钞有之除却为妙或者移等法二字于倒正之上义亦可通。

　　［不妨有悟人］

　　人字误也大钞云悟入。

　　［此句我见者是第七识中四惑之一数］

　　疏有二义一上句我体元无妄想为有次句由妄执故生爱二约能所执以释谓上句我体即所执下句我见即能执我见是第七识中四惑之一数又亦可二句通配四惑然大疏初义是同第二义约能所执文相亦同所不同者云我见是别境中慧故无著金刚论以为法执又亦二句通配四惑全同今钞良由能执可通第七识中四惑之一亦可通别境中慧故影略之耳辩疑误谓后人改易自是第七识乃至有此四惑故二十六字应削去却添大疏我见是别境中慧等十七字今谓若非疏主自意后人焉敢若此。

　　［日光隙尘之喻］

　　渐宗坐禅人初学坐者白师云自从息念已来想念纷然不知是何恶业师云如隙中日光光中有无量轻尘纷扰然满屋总是此尘但闇时不觉遇日光则见汝藏识心念数如尘沙此迷不觉今因息念分有功用故觉之耳。

　　［释偈义意开而用之］

　　开字误也大钞用间字。

　　［证理行相］

　　此下脱二十四字大钞有二证理行相往往传写者误就次证理行相下写之耳今依大钞补云就初地证遍行真如断异生性障处明之以例余地证理行相。

　　［疏因教筌心］

　　筌字误也大钞用诠字。

　　［以此忘言象而得意］

　　此误大钞用比字。

　　［标指］

　　指字音志帜字误也大钞云标指者标谓标举又标者亦是指示之义指者即标指天月之手指故云标月之指今依大钞。

　　［不是且看后始弃之］

　　圆顿之宗正闻法看教之时便勿滞情于文字不同权渐之教且看文字然后忘诠会旨。

　　［讲听二士］

　　大钞云讲听之士义虽俱通不若之字。

　　［注昨日前日今日识故］

　　今日二字误也大钞云木心。

　　［疏智明圆觉］

　　明字误也大钞用冥字。

　　［唯真妄俱真并无真妄俱妄］

　　止云无非解脱皆名涅槃不云无非缚着皆名生死故云俱真不云俱妄。

　　［智慧菩提］

　　提字误也大钞用萨字经中智慧对愚痴菩萨对外道其义甚明。

　　［疏前由普示］

　　大钞云由前普示义虽俱通不若大钞。

　　［终不可免却得不如处阴影灭］

　　大钞云不可抛得却不如处阴影灭大钞颇优。

　　［故次后云］

　　大钞云故次复云。

　　［就大乘中］

　　大钞云复有权教所说禅定实教所说禅定今钞缺实教一句。

　　［就实教中］

　　大钞云复有理定事定顿修之定渐修之定今钞缺渐修一句者影略之耳。

　　［大𦦨相续］

　　大字误也即火字。

　　［疏心静即现如来］

　　大疏云心净又次云此约心静故然法中由心静故于观心中现正约取静为行义喻中约镜磨莹现像或者取喻又取钞中别释现义的从自净心中显现故以净字为正今取法说静字为正。

　　［方能对机］

　　大钞云方能对境对机今缺对境二字从略故。

　　［略于中间谓成时］

　　成字上脱一观字大钞有之。

　　［经彼观幻者非同幻故］

　　观彼观约眼外观(平声)约智内观(去声)今作去声又能观曰观(平声)所观曰观(去声)亦通平声也如观十六观经上观字约能观(平声)下观字约所观(去声)若汉书云霸王观(去声)于汉王注云言其审谛观之也若观音经云真观清净观广大智慧观四明疏并作去声评曰今经能观是智所观心性是识科云简滥谓简识殊智当作去声又观经云是故应当一心系念谛观彼佛令心眼见亦作去声下文作是观正观邪观例然。

　　［经无知觉明］

　　今经云所了身心大疏云异乎身心二钞所释皆云此观所造异于前观前观以了知身心为境故无知者异于心无觉者异于身若尔大疏异乎为正若取所无之义谓无知觉三字即上所了者此云所了义亦甚当二疏互显耳。

　　［若云无知便是真知亦无］

　　大钞云若云无知知便为浅科释明其所用有本就释明所用便分法喻合三却于正显体中分所遮所表然不若今本为正。

　　［诃为邪小者］

　　此下大钞脱二行半文有谓今钞后人添之非彼脱也今谓钞有二诃为邪小必然传写大钞正书前诃为邪小误于后诃为邪小文下写之但于传写脱文多应若此。

　　［约妄计三四等］

　　即三种四种涅槃。

　　［身心尘域等乃至故云超过也］

　　一行半大钞无或云今钞多却今谓于第三意中兼之此义以后文配释碍无碍境应疏主持用增辉其义略钞反更增广文相前后颇多不必疑也。

　　［合起幻等］

　　大钞云今超幻等误也。

　　［毗卢遮那是法界身］

　　身字误也大钞用义字。

　　［经如器中锽切韵云训和训乐］

　　(音洛)宋韵云训和训乐亦钟声也今疏三释初义闇合宋韵依此回润当云如器中声锽锽出外声是体锽锽是声之相当先言其体也然依宋韵锽锽是声只依先译义亦可通但疏主不见宋韵疑故以三义释之若见宋韵必不加后二义耳悫疏依大钟释之即是鐄也不出经中锽字义相故云未免媕婀辩疑误云疏钞三解皆失经意而悫疏意却相符今谓且未论不领悟疏主三解忝是孙牟何太孟浪乎故芝漩澓尝云某凡听笑庵三讲至此三破并之谛祖悖德神明贻祸三招逆意之事告尔后学切宜诫诸。

　　［疏楼拘钟相形碍管声］

　　疏云谓彼又疑镛不是锽故罗之以管不的云锽训何物为当是镛为当是锽正作管籥之管破之或曰即拘管之管疏主误也令谓拘钟相碍管声对偶既明若作拘管义释者管字无用与碍字义无别放疏主若尔之不明乎尔则辩疑误谓经与悫意俱失应果然耶故知此说断然不可。

　　［但云寂不云灭］

　　有本寂灭二字倒置误也。

　　［故寂之灭之］

　　大钞云非故寂之(灭之应改不字作亦字)。

　　［悟净圆觉心也］

　　大钞心字上添以净觉心三字今钞从略义亦不缺。

　　［今证彼也］

　　今字误也大钞用令字。

　　［但以顿悟渐修故］

　　有本大钞无悟字传写之脱也有人取彼今谓前文云俱是顿悟渐修但前是上根通修若无悟字应前是顿修此是渐修耶。

　　［故不分别］

　　大钞云故不别分误也此是中下根故开作三观前是上根故但作二空法界观故云不分别。

　　［赴心］

　　赴字误也本钞云起心。

　　［无十相故名大涅槃］

　　彼经云师子吼言无相定者名火涅槃以何因缘名为无相善男子无十相故何等为十所谓色相声相香相等(如钞所列)。

　　［若有比丘数数修习三种相者则断十相］

　　数数修习三昧定相数数修习智慧定相数数修习舍相是名三相然彼经以二乘定多菩萨慧多世尊定慧均等名为舍相以今三观配者奢摩他者名为能灭故名定相毗钵舍那名为正见是名慧相忧毕叉者名为平等是名舍相定。

　　［三昧若取色相不能观色常相等］

　　师子吼言云何名为定慧舍相定名三昧者一切众生皆有三昧云何修习三昧若心在一境即名三昧若更余缘不名三昧乃至慧舍亦复如是佛言如汝所言是义不然如是余缘亦一境故又言众生先有三昧是亦不然言三昧者名善三昧一切众生真实未有云何而言不须修习以住如是善三昧中观一切法名善慧相不见三昧智慧异相名舍相(正同不取幻静绝待之义)善男子若取色相不能观色常无常相是名三昧(大钞注不能观色常无常者现量而观心一境故故名三昧观色常无常者拣择分别故名慧也)鲁鱼云不能观色等者亲检涅槃经即无不字乃是后人擅加应知若取色相一句贯通下足三相也评曰今谓若取色相不能观色常无常相反显不取色相正唯三昧如次文云。

　　［此初名止取静澄神］

　　彼云但不取色相是故定相当用不字慧相则无不字义理甚明良由彼经南北本别应所捡之本异耳。

　　［注驾驷迟疾］

　　具云如善御驾驷(四马车谓一乘四马而驾也)迟疾得中故名舍相(即同中观)。

　　［注世尊定慧等故见佛性］

　　合驾驷也。

　　［名曰平等注不诤］

　　大疏云不净或曰当云不静静字甚当。

　　［注生大憍慢］

　　具云菩萨或因说法而生憍慢或因布施而生憍慢或因贵人所敬而生憍慢(云云)当知尔时不宜修智应修定是名菩萨知时非时(有憍慢者若智慧增憍慢转盛故宜修定以伏之耳)。

　　［注精勤未益］

　　具云菩萨勤修精进未得利益涅槃之乐以不得故生大悔心以钝根故不能调伏五情诸根诸垢等当知尔时不宜修定宜应修智是名菩萨知时非时(怀疑及悔不堪入定宜以智慧观察对治)。

　　［注能见五阴生灭之相］

　　修证仪云但彼渐门观阴法等故云小异也彼是渐教故今取大同之义耳。

　　［疏此明行人用心方便彼则推穷诸法性相］

　　净觉云推穷诸法性相是唯识观复有真如观等岂非用心耶已具前文(三末)。

　　［生金银］

　　胡夏双彰也胡云生像此云金银。

　　［闻慧等者缘三界］

　　闻字误也大钞云三慧。

　　疏三(辨音章)　钞十一　大钞二十三

　　［经令悟实相］

　　前是起行之悟即解悟今修证而悟即证悟亦通悟。

　　［疏观网交罗］

　　二十五种互相交络如网故。

　　［经便入涅槃］

　　即无住处涅槃。

　　［兼能释观名］

　　能字误也大钞云兼解。

　　［随流分异］

　　随字误也大钞云滓流。

　　［经于陀罗尼］

　　此云总持总持寂静谓不失寂念及静慧故。

　　［锽等之声］

　　若依注当用锽字若据释相大钞钟字为优。

　　［随犍应响］

　　具云犍(巨寒)椎(音地)声论翻为磬亦翻钟亦一切法器之通称资持云诸律论并作犍槌(亦音地)又羯磨钞直云犍地或作犍椎者误也。

　　［疏及后一圆］

　　三观齐修顿具三观故名为圆教也。

　　［疏初中士观］

　　士字误也即七字。

　　［廓尔清虚］

　　古本云澄虚正释湛海澄空澄亦通且从今钞故云波澜不动等此是牒疏故等字误也大钞云疏云不动者今依大钞。

　　［如波不起］

　　起字下缺波不起三字大钞有之。

　　［此门与前虽法体无别先动后静之喻亦无别意］

　　无别者多却无字大钞云虽法体别谓先幻后静先幻后寂静寂有异故云法体别也所喻法体虽别能喻之相先武后文功成退职大意不别故云亦无别意。

　　［经圆合一切］

　　此之一轮圆修三观故云圆合。

　　［疏云圆融和合一切事理性相真妄色空等乃至双遮双照遮照同时是为圆觉］

　　又静观是理幻观是事寂观双具理事又静观是双遮幻观是双照寂观遮照同时于是中道现焉或曰双存即同教也得非此经属同教乎今谓作是说者犹见同字而谓同教之谓也当知此是今经所具遮照同时之义也如华严中所具双遮双照存泯无碍亦同教乎。

　　［经经三七日］

　　佗经局定斯限今经不定若下根三期中根三七日上根不作方便。

　　［疏积习］

　　积字误也大钞云即习。

　　［亦障通门观故］

　　门字误也大钞用明字。

　　［经便知顿渐］

　　齐修圆修是顿单修是渐。

　　疏第四(净业章)

　　［疏远成所答文殊之问］

　　指经之来意云远成文殊所问然亦可指前章彼云三世修行者无不因此法而得成菩提故。

　　［疏炳然齐现如琉璃瓶盛多芥子］

　　炳然齐现华严十三之一也谓微细相容安立门若尔与彼何别耶答彼是德相法尔如是今经观成一念顿具耳。

　　［经因何染污迷闷不入］

　　前章三观既成似不当如此设问今约观未成者问之例如法界观成之后刚藏所难耳。

　　［经一切众生妄想执有我人等］

　　即权教及实教地前若依疏云生盲之喻即邪定聚众生问疏云未曾悟故前章纵未观先开解岂曰未悟耶答先曾开解未证悟故又若约所问末世众生即未解悟者若邪定聚众生亦未解悟者。

　　［疏迷识境］

　　即六七识中惑谓六七识执第八识为内自我故金刚四相皆情识所计故云迷识境即地前机今是登地机所迷智境具如前说(三末)。

　　［我所度］

　　彼论云我所取然所取者即取于所度也。

　　［疏总当二乘宗中生灭四谛］

　　二乘宗通大小乘小乘即生灭四谛大乘即无生四谛等已见前文(四中)。

　　［二乘］

　　者此是牒疏者字上缺一宗字大钞有之。

　　［注业烦恼］

　　谓业障与烦恼障名集即世间之因逼迫名苦即世间之果。

　　［经由有无始本起无明］

　　问我执即中间二粗何故指根本无明耶答有二意一此上根凡夫我执未断故于此断之此四相亦即法义我除此四相即除二我同论生相已尽又亦同彼渐教登地如云罗汉未晓故知非止中间二粗也。

　　［经为憎爱心养无明故］

　　问此是凡夫境界与法执何相预乎答今取憎爱熏无明故由是为障道也。

　　［尘沙无明］

　　问尘沙无明是事惑今是理障何得与彼是同耶答不取所障但取能执无明之体是同故。

　　［通于有情事］

　　大钞云通于有情无情然取文义备如大钞云事境通有情义亦不缺。

　　［经心所证者］

　　问既迷智境何不云智慧所证者答智无分别故能所无二今云心者以有分别未忘能所故问此是何心耶答大疏云心者谓第七识所证者即第八见分一切众生任运执为内自我故此相难可自见约事证知(云云)。

　　［第三能所俱泯矣］

　　行愿钞二云二明能所无二者即法性宗证道谓大乘终教也三能所俱泯者即大乘教中证道谓即体之用故涅槃即觉所泯也即用之体故觉即涅槃能泯也今既证得涅槃不忘能所即是我相谓无明妄我以妄见有涅槃所证故非法身真我。

　　［即妄见有涅槃等］

　　即字误也大钞用既字。

　　［疏除能悟之累］

　　除字误也有本即余字然文云所悟非我悟亦如是。

　　［疏云同前非也］

　　谓超过证者虽绝所证之过尚余能悟之累故云人相也尔则余字为正。

　　［疏不取能所故］

　　大疏云圆悟者不取能所然此正释圆悟二字当于圆悟之下注之今注差误也。

　　［疏谓前二相］

　　前字上脱一了字大疏有之。

　　［经非彼我故］

　　大疏先双释彼我云此显于自于彼次单释云非彼我者非彼人之我也今疏先单释已后双释云又显于自于彼然今疏云又显大疏云此显有谓大疏误者今谓不然大疏当云此显今疏当云又显单双所释前后异故。

　　［经若心照见一切觉者］

　　疏云通二若大疏云能觉所觉谓心照是自然业智即能觉一切觉者即所觉今疏略彼义亦不释。

　　［疏正同华严多劫六度不名菩萨］

　　在华严则通拣前四并属三乘显二宗差别何者此菩萨在华严为假名在彼三乘为真实复古谓探玄云假名菩萨者但依权教修行未到一乘实行也非约地前地上若其如此则不能分二宗差别矣然今云正同华严者如前云是圆别故谓同彼通拣前四何者圆顿合论顿即圆故。

　　［经认一切我］

　　谓四相是也又于一切有为无为之法认之皆是我故。

　　［疏犹此贫穷］

　　犹子误也大疏云由此。

　　［经有我爱者］

　　我是俱生种子爱是俱生现行然此虽非五欲之爱所爱之心无别五欲之爱者是生死根本故。

　　［经以己微证为自清净］

　　错认解悟为实证故若实证者必无我无我即无瞋喜今既赞喜谤瞋知非实证既非实证我未尽故然不闲圣教者错认解悟以为证悟将谓到家自误误人者多矣。

　　［经赞喜谤瞋］

　　问瞋喜是粗惑今云存我即是细惑何故用此耶答约事验我其犹因苗识根因粗发现明知细者犹在第八识至根身为自内我微细不可知经意由赞喜谤瞋得藏识我执坚强故云我相坚执潜伏藏识问前云第七执第八见分为我今何云藏识坚执耶答约始教定分八识之别故云是第七所执今则不然即藏识中微细惑故是第八坚执又第七即第八之用体无别故所言微细者即俱生种子。

　　［外执器界］

　　大钝云外变器界义虽俱通外变为正。

　　［钝根者亦有闻思二慧］

　　对前普眼观门所被上根次即钝根钝根即别明观行之机于中复分利钝利者威德净慧章三观功成修慧已发钝者此净业章已去方起观行修慧方发。

　　［改首换面］

　　大钞云改号换面。

　　［经末世众生不了四相］

　　四相乃观行之障何故云末世邪答由根机渐劣在观不了便同末世又不妨兼通世修行众生。

　　［疏纵令信解法门］

　　此即随相信钞云未能称实信故谓约信解言教也问今论行人已历前章正说观行之病何不云悟解耶答疏主且约今时随相信心对真证说彼犯重此无犯未得谓得未证谓证根本戒中大妄语彼是业道故犯重此是惑道故累于悟解于戒则无犯。

　　［玄义章十五门］

　　(三实章同卷)只有十门多却五字。

　　［经末世众生无令求悟唯益多闻］

　　不了自心广学义解唯益多闻心既不通我见增长便同末世此即观行中障。

　　［疏云唯宗名数］

　　者钞云且据相宗人也以经云唯益多闻增长我见意顺此故。

　　［疏断惑成因］

　　无惑之惑不妨无断而断(无位之位可例此知之宁一向无位耶)。

　　［疏根本烦恼中三］

　　本颂云烦恼谓贪瞋痴慢疑恶见是为根本六也爱即贪摄非其六数贪者于有有具染着为性于有者谓后有即异熟三有果也有具者即中有并烦恼业及器世间等是三有具故瞋者于苦苦具憎恚为性于苦者即三苦爱其乐受乖离瞋亦依之生故苦具者一切有漏无漏法但能生苦者皆是苦具然无漏不顺苦具者具如大钞(二十一)。

　　［经求善知识］

　　免成邪见之过亦是起后二章故普觉所问求何等人依何等法同前刚藏章云先断无始轮回根本弥勒便蹑迹而问云何当断轮回根本。

　　［七慢九慢］

　　已见三中九慢如大钞二十四小随烦恼有十忿恨覆恼嫉悭谄诳害憍中随烦恼有二谓无惭无愧此二遍不善故名中大随烦恼有八谓失正念不正知放逸掉举惛沉散乱不信懈怠此八遍于染心故云大谓大随是根本之等流中小是根本之差别分位共为二十。

　　［疏刹是世界］

　　然刹者具云刹摩此云土田世界之谓也。

　　［经快说禅病］

　　我人众生寿者四相是也远取前章约相三观别说者奢摩佗是上即定之初门三摩钵提是观即慧之初门禅那云静虑定慧均等若通而言之三种皆禅三种皆观三种偏修或功行不成者即是禅病。

　　［经除去何病］

　　除去(并作去声)除亦平声。

　　［经将发大心］

　　前已发心今又云者即举前发心之时求善知识心无憍慢故云将发。

　　［香城敲骨］

　　大品般若云菩萨多波仑(此云常啼)菩萨欲求般若不惜身命空中有声汝但东行莫惮劳苦即当得闻菩萨念言令我东行何时何处当闻般若即住啼泣经于七日空中有佛语云从此东方五百由旬有城名寻香彼有菩萨名昙无竭(此云法尚亦云法勇)宣说般若常啼欲见法勇自念贫乏何以供养遂欲卖身中路有城而帝释化为婆罗门云我欲祀天须人血肉骨髓汝可与之当酬汝直常啼遂刺左臂出血割右髀肉复敲骨出髓有长者女搂上遥见遂问其故供给所须许共同往时帝释复天身云我相试汝欲求何愿云我欲求无上菩提释言非我所能遂令其身还复如故常啼既至彼城(云云)演义(二十三)。

　　［镜枭］

　　西汉郊祀志云春解祠祠黄帝用一枭破镜注云枭恶逆之鸟令神仙之帝食恶逆之物使天下为逆者破灭无有遗育也以枭食母故五月五日作枭羹以赐百官以其恶鸟故食之也破镜兽名食父如貙虎眼黄帝欲绝其类故使百吏祠皆用之楞严经七云如土枭等附块为儿及破镜鸟以毒树果抱为其子子成父母皆遭其食疏云冤对相仇连环不止托至亲之父子发至怨之杀害岂不怪哉又说文云枭不孝鸟也列宿(音秀)中有星名枭(音憍)辰谓倒食也。

　　［注求不得］

　　求字误也大钞云永不得文云。

　　［非长无边际］

　　然长即永也。

　　［空而无过］

　　无过误也大钞云无碍。

　　［竉臣献奇果］

　　史书云惠帝三子弥子瑕初窃马剩归供母帝闻之谓孝矣又于园中窃一桃尝之觉美遂绝一半献之帝亦嘉其诚后因事怒之以窃马剩献残桃而及罪之。

　　［中私］

　　中字误也大钞云衷私。

　　［唯见他恳切］

　　唯见误也大钞云虽见。

　　［经应离四病］

　　前章四相是俱生微细惑即入道之病障于内证此是修行之病障于外行故不同也。

　　［疏此病从前幻观中来］

　　幻观成就者即无此病良由钝根观未成者故有斯病疏结云失彼文意成此作病。

　　［疏积上聚沙］

　　上字误也即是土字彼经渐中极畅会权归实方说此经今经创初入道顿了觉性本圆所作无不相应圆觉渐顿斯见矣。

　　［看经即见不得引］

　　得字大钞待字(皆误应作备字)。

　　［甘脆］

　　脆字即肥字。

　　［降杀］

　　(所介切)周礼注云杀衰小也。

　　［下怨中乐中怨上乐］

　　七品行慈降杀七等前三如钞一云上亲上乐中亲中乐下亲下乐二云中亲上乐下亲中乐不怨不亲下乐三云下亲上乐不怨不亲中乐下怨下乐四云不怨不亲上乐下怨中乐中怨下乐钞云。

　　［中怨上乐］

　　误也五云下怨上乐中怨中乐上怨下乐六云中怨上乐上怨中乐七云上怨上乐言七品者谓上中下亲不怨不亲下中上怨也第一品亲以上乐奉之颇易第七品上怨以上乐奉之甚难非菩萨身心不能行也然约怨亲言之故云降杀一等约与乐之行言之后后胜于前前以后后难行故。

　　［若以即时之心犹是宿习之性］

　　宿习之性者恶习纯熟故忘己济物之行即时难行。

　　［经应当发心］

　　诸病既除次令发心者亦由弥勒章先断爱根方说悲智。

　　［疏入于无余涅槃各随宗故］

　　彼是三乘宗故无余涅槃唯拣二乘灰断之余今是顿宗超于权渐。

　　钞十二　大钞二十五

　　［大树之下坐禅］

　　大钞云坐草今云坐禅义虽可通经云大子坐菩提树下将成正觉吉祥童子施软草如来坐已成正觉尔则坐草为正。

　　［谓智身遍坐法性道场］

　　华严云佛身恒遍坐一切道场疏释云佛身谓智身法身报身化身言智身者冥证之智体名为智身证所证之理即涅槃也此身遍坐法性道场乃至化身坐水月道场。

　　［此二俱从佛灭后方说住世年载］

　　此二者谓正像也年载者谓佛灭后正法一千年像法一千年若佛住世之时不在言其年载以是法住故法住者对佛灭后法灭而言也。

　　［钞云法主］

　　误也今依大钞文中但言末法具足应云若佛灭后正法像法末法之时译师巧妙经文简当以佛灭后三字当其正像也。

　　［闻法界等流法］

　　已由闻法故现世转更乐闻于法也此约自心说若约业相说者乐善者善业增长乐亦然行愿疏钞未具明等流果等。

　　［五性之中必皆是具者］

　　大钞云未必皆是意云汝宗立五性定别于中唯一分半是有性即知学习者未必皆是具佛性者枉功者多矣故云应合有多分人枉功修学尔则大钞为正。

　　［菩提心者第二重］

　　此下脱二十一字今依大钞补云菩提心者第二重也随分思察及道场加行即第三重修菩萨行也三重因义如文殊章初已释。

　　［利而精进者上期］

　　此下脱二十七字亦依大钞补云利而精进者上期进堪久故障有粗细未成佛时本未尽故就钝根者钝而精进者上期钝而怠者下期评曰前为重字此为期字而脱文凡所脱文多应如此不补苦无利害但文义不备耳。

　　［疏礼忏仪式］

　　或曰释礼忏仪式中应分四科一释经助缘二释经三七日等今缺初科收悬诸幡华一句经疏不尽评曰随相用心经文分三科各加释字乃经疏同科此释礼忏仪式虽曰总科以释经助缘附之故不别开此例有多。

　　［疏总有八重］

　　重字误也当用种字。

　　［三四障］

　　常谈加见障为四见及烦恼利钝分异前五钝使名烦恼障后五利使名见障若通而言之十使总成烦恼以所知为见障。

　　［恳到］

　　祷然到字义亦可通佗处多用。

　　［注皆发等流愿也］

　　皆发者通指前五等流愿者此五现生决求果遂故。

　　［若无意拟运身口］

　　前未是正答但言为例不齐以核定其非自此方是正答云无意作杀盗事既无过无意运身口礼佛那有功德邪应须礼时作此无相观智方可。

　　［正智观之无性即是一真法界］

　　于此便说一真法界者若拣之唯在缘起今以后三门皆同一真之礼故。

　　［古德集此名无相礼何不于第四门引之］

　　古德指勒那三藏引经证成也彼于第四无相门引之今于第七门引之者答意云无相之言通后四门随空性二宗取之不同今取双遮内外拂故即顿教之义于此第七门引之耳。

　　［不得无所观］

　　大钞云不别得名无所观等言等者等余九偈一一皆云敬礼无所观也以大钞为正。

　　［疏六中观礼第一义谛佛等］

　　此约真体而显配天台中道观即双照显中道义。

　　［疏不取真弃假泯绝无寄故］

　　此约三观三谛配释义相泯绝无寄即双遮显中道义。

　　［疏具云忏摩此云悔过若别说者忏云陈露先罪等］

　　钞云翻忏为悔但是一义经云忏悔华梵双彰别说者忏悔两字各是一义忏名陈露先罪(义翻)悔名改往修来状(二义钞意是同愿钞亦同)。

　　［佛名经云忏是忏谢之名(亦义翻亦似华言)悔以悔责为义西塔律疏(即叶素律师)云兴善伐恶为忏(亦义翻)追变往愆为悔］

　　义净三藏云梵语忏摩此云请忍亦云忍恕(亦义翻)天台忏悔即首伏也(亦义翻)若唐韵不取借谶字用之宋韵取之训自陈悔也(明作华言)。

　　［大而为论］

　　大钞云大而为语义虽不远语字颇扰。

　　［独头无明］

　　即根本无明非实教不说。

　　［能发是身业］

　　身字误也大钞云三业言能发者谓贪瞋痴能发于身口意三业所发是身具身口意是作业之具度。

　　［此三障者更相由藉］

　　释相如文首楞云如恶叉聚者是也恶叉此云线贯珠或即树名其子如没食子生必三颗同带以喻惑业苦也。

　　［疏若约责心三障俱忏］

　　大钞云四障俱忏及至忏悔亦唯忏三障。

　　［注自弄等］

　　四分律云若比丘故弄阴失精彼此媒嫁持男女意为成妇事及为私通事僧伽婆尸沙(即十三僧残之数也)。

　　［若对小夏阙无礼足］

　　若小夏为五德而耆年比丘不应于小夏比丘边礼足。

　　［摩那埵］

　　此云意喜亦云折伏贡高。

　　［除罪还成令净］

　　成字误也即戒字文又不次大钞云还令戒净。

　　［十人已还］

　　修证仪云通十人缺则许俗人入有于律中彼以四人为众足以结磨。

　　［疏若天台等］

　　问彼是渐宗所修所显此是顿宗何得多配同彼耶答前文云若约通论三观诸轮道场加行具南宗北宗天台止观若约别论唯具北宗由南宗修证隐密故天台止观属经论中义相非顿悟后修故(具如三中)。

　　［经过三七日一向摄念］

　　天台四七以初七为方便及乎正修不异方便今顿宗则不然三七日是方便摄念是正修于中或有魔障起则礼忏而已降斯己外专于摄念于正修三期限内遇夏安居依次科式经夏首显春夏秋冬皆通。

　　［经不假徒众疏云不必六和］

　　乃单己无众之谓也又于大伽蓝可容十人外不须故云不假徒众谓不假大众大乘以十人已还为大众故。

　　［经作如是言］

　　大疏云作如是言亦在下也意云此句属下三正陈辞句今疏云言在下也唯指言字义属下文耳如行愿经云复次善男子言礼敬诸佛者言字义属下句。

　　［经优婆塞夷］

　　疏云即三归五戒之士女也小乘局于二众大乘通道俗然大乘既通道俗便有四众通而言之具有九众小乘唯七众七众者比丘比丘尼式叉摩尼沙弥沙弥尼优婆塞优婆夷九众者加白衣士女塞夷以亦能仅事故愿钞又云亦可戒律言之有七通而言之有九彼约白衣不受戒善男女说今约起行以大小乘对说。

　　［经以大圆觉为我伽蓝］

　　问疏中配四智或云今是安居行相与五八果上成颇不相类何得配之邪答冥心觉体尽法界为大伽蓝即是镜智佛果之谓也。

　　［身心安居］

　　者身安即成所作智心安即妙观察智其平等性智经文显然疏以前七识与觉体一如故配后三智也。

　　［疏比以四惑相应等］

　　四惑即第七识中四惑也如疏次云今既所缘性寂能缘七识自如如即平等性智矣。

　　［大中示现］

　　大钞云文中示现此正大小相对大中为正。

　　［便形对小乘说故］

　　理本离念等岂待安居道场然后不起念等耶今约示现安居故形对小乘而说也若小乘身出界外方是破相今即在当处念起即出圆觉伽蓝已是破相故云形对小乘而说。

　　［疏总标加行等］

　　若信解行证四科言之今当证也若约当章言之前是信解今是行证故云总标加行中所证之境诫其邪谬谓诫其邪谬取证也。

　　［疏且学悲心］

　　疏有二义一此观在前威德章约大悲化生在此约大智求佛二但忆想佛菩萨且随学大悲心故将起化用。

　　［疏先用数息观门］

　　(数去声)疏约二义初依天台数息观二约所知生灭心念即是数门谓心王心所俱名为数也故钞云或因息数而入心数或不由息但入心数故但入心数者唯观王所生灭之念也。

　　［经心中了知］

　　观成故能了知众生心数即此是所观之境也然三观在前章正修不立所观之境今是方便修证故亦立所观之境耳幻观知佛菩萨此知众生心数不妨凡圣交彻。

　　［药病］

　　药即数门也病即思觉以是正障禅那之病故。

　　［提婆菩萨］

　　(婆去声)。

　　［三种绝于对待之念］

　　种字误也大钞云三重三重者唯指威德章绝待灵心观文相三重也谓不取幻化及诸静相等一重也不依诸碍永得超过等二重也便能内发寂灭轻安等三重也然或取威德章三观为三种绝待或取威德辨音今章三寂观为三种盖取舍不同也往往挍证本今钞云三种者取后二义之一故。

　　［今云寂观但取文少］

　　大钞云取文少异以彼为正。

　　［根本自性如真如涅槃等］

　　大钞无涅槃二字未捡大经。

　　［疏直见心源］

　　者此下脱中也二字大钞有之以直见心源一句正属中观以大钞为正。

　　［经贤善首］

　　若华严此菩萨在十信若取邻极亚圣在三贤今是流通分摄地前入于地上故当此菩萨问。

　　［经不思议事］

　　疏近庆道场远该一部既云远该一部其不思议事指前十一章耳或云指经题目不思议然与疏相违未知其可也。

　　［疏说释思修］

　　讲说解即流布斯教思惟修习即观智加行。

　　［疏一说即是多说］

　　具云说此经佛既是真身真身无碍尘沙同体故一说即是多说乃至指同华严尘说刹说等若科拣者如修证仪云有一类顿机见佛常说不断但无主伴圆明因陀罗网耳。

　　［念念常说］

　　即华严十缘中依时之义此不指同者此经缺此义故。

　　［经三世诸佛之所守护］

　　钞云华严及此经是诸佛自护良由根本法是诸佛师故又次云诸教所说一切染净皆是圆觉妙心中派流生起故达此法则诸法皆通然将此经为枝末法轮者请去情思之。

　　［经十二部经清净眼目］

　　修证仪云十二部经清净眼除却华严无并肩。

　　［经圆觉陀罗尼］

　　显密双彰又二无别故如经云有大陀罗尼门名为圆觉相即之谓也。

　　［疏非器不闻］

　　非圆顿之器不悟故但闻声音不闻法也。

　　［疏随器异闻］

　　随圆顿之器而闻有异权教所闻。

　　［经如来藏自性差别］

　　约终教以释自性差别又自性是真如门即顿教差别是生灭门即终教如来藏者释论十种如来藏中当还转如来藏并与与相总相如来藏以此经含圆分圆故。

　　［经汝当奉持］

　　疏云已悟者文字性离而持法未悟者无离文字而持义是奉持之相也此二十六字大疏在从此开悟亦摄渐修一切群品下用今疏用之于此钞亦于后用之异说颇众今谓若约断文取义此之一句即答奉持若约顿悟是真奉持故次文顿机众生从此开悟乃正答奉持有此两势不同是故二疏互彰非错误也。

　　［受持大乘仪式有五门］

　　即华严三昧章。

　　［经渐次增进至于佛地］

　　依解修行至于佛地又从十法行至于佛地。

　　［经顿机众生］

　　纯一乘机不历三时五时权渐直从凡夫顿入故。

　　［经从此开悟］

　　问经云开悟何故科云答奉持之问邪答此约开悟于心方真奉持如修证仪颂云耳。

　　［经亦摄渐修等］

　　问前云超于权渐此文何故亦摄渐修耶答前拣此收疏云宗是顿教事具渐门即兼为收而不拣之谓也。

　　［经乃至蚊虻及阿修罗］

　　修罗是大身众生故总喻权实教菩萨皆堪奉持问蚊虻喻二乘修罗喻菩萨或取此谓斯经所被三乘机者当否答疏云宗是顿教事具渐门今从疏主。

　　［经汝善男子当护等］

　　前是佛护持今是菩萨护持后是神王等护持。

　　［经尼蓝婆金刚］

　　陀罗尼集经云是青色金刚此经唐高宗永徽二年译疏主合应见之应遗忘耳。

　　［经若后末世］

　　当会及观行者亦护今经但云末世者以是流通故又偏护末世以多障故又末世尚护当世可知。

　　［经吉槃荼］

　　或云鸠槃华严音义云翻盛此人阴藏甚大如冬爪故古译云冬爪。

　　［经八部眷属］

　　问净土所说之经唯登地菩萨能见闻何有八部鬼神答有二意一结集流通于秽土故二大菩萨权现故如修证仪云耳然此八部有二种一阿修罗等谓天龙八部一阿修罗王二迦楼罗王三紧那罗王四摩睺罗伽王五夜叉王六龙王七鸠槃荼王八乾闼婆王二四天王各领二部谓八部鬼神大经疏六云八部四王众前四杂类后四四王所统谓能统是四天所统是八部初阿修罗王此云非天二迦楼罗王此云金翅谓金翅鸟王三紧那罗王此云疑神顶有一角似人面四摩睺罗伽王此云大腹行即蟒之类五夜叉王北方毗沙门天王此云多闻领二部一夜叉王此云轻捷二罗刹王此云可畏(能领是天王所领是夜叉罗刹)六龙王西方毗楼博叉天王此云丑目亦云广目领二部谓龙王及富单那王此云热病鬼七鸠槃荼王南方毗楼勒叉天王此云增长领二部谓鸠槃荼王薜荔多王此云厌魅鬼八乾闼婆王东方提头赖吒天王此云持国所领二部谓乾闼婆王即帝释之乐神此云寻香寻香而往执乐故毗舍阇王此云啖精气。

　　［于今凡夫］

　　大钞云于今只作凡夫。

　　［次即知断除贪爱］

　　即字误也大钞云既知。

　　［疏本末无遮顿演说］

　　钞云顿者是化仪之顿也问前云此是逐机顿非化仪顿今云化仪顿何异华严耶答顿有三说前云是逐机顿者拣异华严不逐机宜对待故今云化仪顿者化仪顿通有二义具如前文(四末)。

　　绝笔颂

　我今所述众微言　　赞助流通圆顿教
　回兹胜善普庄严　　实际菩提四生界

　　圆觉疏钞随文要解卷十二(终)
