卍新纂续藏经第 10 册 No. 0251 御注圆觉经


　　No. 251-A

　　淳熙十年二月乙丑
圣旨赐(臣宝印)
御注大圆觉经一部。(臣)九顿首。薰香伏读。如在　灵山亲闻。无有少异。(臣)具表谨谢。仍进山颂。歌咏圣德。乞就径山开板。流通四方。使天下衲子发明心地同泛如来大圆觉海。蒙圣恩俞𠃔。(臣)谨稽首拜手言曰。圆觉自性非性者直指也。　圣人不言而言者方便也。维
诸佛于大光明藏。光严住持。即是一切众生净觉心地。当此时说听已周。法义已具。而婆伽世尊。答文殊以圆觉本有无明本空。为法行之正因。免众生之邪见。乃见直指根源。更无枝叶。普贤诸大菩萨。为物之故。于无疑处起种种疑。而如来各随其机。于无应处能种种应。所谓都城非一门而入。大厦非一木而支也。谓之圆觉。觉无不圆。谓之了义。义无不了。然十二部经之所共诠者。以此为之眼目。三十五祖之所单传者。以此为之骨髓。(臣)愚谓。具足圆觉而住持圆觉者凡夫也。终日圆觉而未尝圆觉者如来也。虽与裴休之说相为冰炭。唯亲证者乃能知之。恭惟我
今上皇帝陛下。得佛心法。广大周遍。灵明昭彻。仁如天。智如神。静而圣。动而王。岂非圆觉一心之妙用乎。万机之暇。游戏于大光明藏。肆笔成书。显扬
圣意。寔以佛佛道同。不言而言言直指也。(臣)谨按。佛法流入中国。唯
唐太宗文皇帝亲制序文。冠于大般若经。而未尝注释。今我
皇帝陛下。显示一心之法。注释大圆觉以悟群迷。真冠乎百王。超出前代一人而已。昔圭峰禅师宗密。附以疏钞。但其文浩繁。今
陛下所注。言简而义丰。词约而理尽。自有圆觉以来。盖未有此书也。(臣)谨以
赐本。锓板传之无穷。
上以祀延
两宫圣寿无疆。次以均福四海。亦使见者闻者知幻即离离幻即觉。如是开悟。永断轮回。此(臣)对扬休命之万一也。

　　临安府径山兴圣万寿禅寺住持传法
(臣)僧(宝印)稽首拜手谨言

　　(颂)

　古佛与今佛　　同一广长舌　　于无途辙中
　为物启途辙　　拨开千障云　　放出一天月
　普令大地人　　言下尽昭彻　　觉亦无可圆
　幻亦无可灭　　只此无亦无　　红炉一点雪
　稽首佛与佛　　字字无异说

　　No. 251

　　御注大方广圆觉修多罗了义经上

　　(大方广者。无量无边之广也。盖圆觉性体。周遍法界。如大方之广故也。圆者圆满具足。觉者虚明灵照。修多罗者。按诸注疏。乃总指诸经之辞了义经者。赞此一经。是究竟了达之义)。

　　大唐罽宾沙门佛陀多罗译

　　如是我闻。

　　(阿难谓。如是经教。亲从佛闻)。

　　一时。

　　(佛说此经之时)。

　　婆伽婆。

　　(藏经曰佛之异称)。

　　入于神通大光明藏。

　　(佛入大定中。神通光明无穷无尽。故名曰藏)。

　　三昧正受。

　　(三昧者。正定中自得之妙。正受者。不受诸受。名为正受)。

　　一切如来。

　　(金刚经曰。如来者。无所从来。亦无所去。故名如来)。

　　光严住持。

　　(光严者。光明庄严也。住者常住不住。持者受持无失)。

　　是诸众生清净觉地。

　　(佛与众生。本同一性故。诸佛光严住持处。即众生净觉心地)。

　　身心寂灭平等本际。

　　(既证寂灭。圣凡体同。方见本来真际。了无差等)。

　　圆满十方。

　　(觉性圆满。遍法界故)。

　　不二随顺。

　　(虽顺诸缘。觉性常一)。

　　于不二境现诸净土。

　　(佛一性中。名不二境。以无著无染之法。接化众生)。

　　与大菩萨摩诃萨十万人俱。

　　其名曰文殊师利菩萨。普贤菩萨。普眼菩萨。金刚藏菩萨。弥勒菩萨。清净慧菩萨。威德自在菩萨。辨音菩萨。净诸业障菩萨。普觉菩萨。圆觉菩萨。贤善首菩萨等。而为上首。与诸眷属。皆入三昧。同住如来平等法会。

　　于是文殊师利菩萨。在大众中即从座起。顶礼佛足右绕三匝。长跪叉手。而白佛言。大悲世尊。愿为此会诸来法众。说于如来本起清净因地法行。

　　(本起者。佛从凡夫时最初所起之心。因地者。佛之初地。法行者。佛之妙行)。

　　及说菩萨于大乘中发清净心远离诸病。

　　(诸病者诸幻也)。

　　能使未来末世众生求大乘者不堕邪见。作是语已。五体投地。如是三请。终而复始。

　　(五体者。头与四肢也。三请者。礼之至也)。

　　尔时世尊告文殊师利菩萨言。善哉善哉。善男子。汝等乃能为诸菩萨。咨询如来因地法行。及为末世一切众生求大乘者。得正住持不堕邪见。汝今谛听。当为汝说。时文殊师利菩萨奉教欢喜。及诸大众默然而听。

　　善男子。无上法王。

　　(佛之尊称也。佛悟最上乘法。为万法之主。更无在其上者故也)。

　　有大陀罗尼门。名为圆觉。

　　(陀罗尼门者。藏经曰总持门也。今圆觉为大陀罗尼门者。总摄八万四千陀罗尼门故也)。

　　流出一切清净真如。

　　(真空妙性如如不动者是也。裴休亦曰不妄不变故曰真如)。

　　菩提。

　　(此翻觉也。六祖曰。前念着境即烦恼。后念离境即菩提。非觉而何)。

　　涅槃。

　　(此翻寂灭)。

　　及波罗蜜。

　　(此云到彼岸。亦云事究竟)。

　　教授菩萨。

　　(佛指教传授诸菩萨故)。

　　一切如来本起因地。皆依圆照清净觉相。

　　(皆依者皆因也。圆照者圆明寂照。清净者一切无染。觉相者无相之相。傅大士曰。有身非觉体。无相乃真形者是也)。

　　永断无明。方成佛道。

　　云何无明。

　　(众生妄想迷失明悟真觉之性。故曰无明)。

　　善男子。一切众生。从无始来种种颠倒。犹如迷人四方易处。

　　(众生自无始劫来。以妄为真。正如迷路之人。东西南北不知定处)。

　　妄认四大为自身相。

　　(地水火风假合而成幻体。众生颠倒认为自身实相)。

　　六尘缘影为自心相。

　　(色声香味触法。六种尘缘之影。众生颠倒。认为自心实相。)。

　　譬如彼病目见空中华及第二月。

　　(妄认身相心相。譬如翳者妄见空华。捏目者妄见两月)。

　　善男子。空实无华。病者妄执。

　　(诸幻本空。众生妄认为有。如空华本无翳者妄执为有也)。

　　由妄执故。非唯惑此虚空自性。亦复迷彼实华生处。

　　(众生因妄执之故。不唯迷惑自己虚空之性亦且不知彼之翳目实是空华生处也)。

　　由此妄有轮转生死。故名无明。

　　(因此种种颠倒。遂妄有轮转生死也。本无轮转生死。故曰妄有)。

　　善男子。此无明者。非实有体。

　　(无明因妄而起。非实有体相也)。

　　如梦中人梦时非无及至于醒了无所得。

　　(此论众生迷时深以无明为实。觉悟之后方知无明是幻)。

　　如众空华灭于虚空。不可说言有定灭处。何以故。无生处故。

　　(无明之灭。如空华之灭。不可指说灭处者。盖无明本无生处故也)。

　　一切众生于无生中妄见生灭。是故说名轮转生死。

　　(众生妄见幻身有生灭相。故佛说名轮转生死。说名者非实有也)。

　　善男子。如来因地修圆觉者。知是空华即无轮转。

　　(初修圆觉者。知生灭相。如彼空华。生灭顿空。即无轮转)。

　　亦无身心受彼生死。

　　(既无轮转。身心亦空。身心既空。生死安寄)。

　　非作故无。本性无故。

　　(非作为然后无。性本清净无故)。

　　彼知觉者。犹如虚空。

　　(觉上起知。所觉亦妄。如彼虚空了非佛性)。

　　知虚空者。即空华相。

　　(心执顽空。还归色相)。

　　亦不可说无知觉性。

　　(不起断灭之念)。

　　有无俱遣。是则名为净觉随顺。

　　(有知无知一无所著。故曰有无俱遣。净觉随顺者。觉性清净。不立我相。故能随顺一切。无所迷执。如孔子之绝四是也)。

　　何以故。虚空性故。常不动故。

　　(盖由性如虚空。常不动念之故)。

　　如来藏中无起灭故。无知见故。

　　(如来藏中。即净觉性中也。净觉性中。本无生灭相。本不立知见故也)。

　　如法界性。

　　(圆觉性体。如法界之广故曰如法界性也)。

　　究竟圆满遍十方故。

　　(众德具足。无有边际)。

　　是则名为因地法行。菩萨因此。于大乘中发清净心。末世众生依此修行。不堕邪见。

　　尔时世尊欲重宣此义而说偈言。

　文殊汝当知　　一切诸如来　　从于本因地
　皆以智慧觉　　了达于无明　　知彼如空华
　即能免流转　　又如梦中人　　醒时不可得
　觉者如虚空　　平等不动转　　觉遍十方界
　即得成佛道　　众幻灭无处　　成道亦无得
　本性圆满故　　菩萨于此中　　能发菩提心
　末世诸众生　　修此免邪见

　　于是普贤菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。愿为此会诸菩萨众。及为末世一切众生修大乘者。闻此圆觉清净境界。云何修行。世尊。若彼众生知如幻者。身心亦幻。云何以幻还修于幻。

　　(既知一切如幻。则身心亦是幻也。何故复以幻身幻心。修彼幻法)。

　　若诸幻性一切尽灭。则无有心。谁为修行。云何复说修行如幻。

　　(若灭诸幻性。则冥然无心。亦无修行之人矣。其性既不可灭。则修行非幻也。何故复谓修行如幻。此菩萨设问之意)。

　　若诸众生本不修行。于生死中常居幻化。曾不了知如幻境界。令妄想心云何解脱。

　　(若谓本来不须修习。则常在幻中。不明幻境。令彼妄心何由解脱)。

　　愿为末世一切众生。作何方便渐次修习。令诸众生永离诸幻。作是语已。五体投地。如是三请。终而复始。

　　尔时世尊告普贤菩萨言。善哉善哉。善男子。汝等乃能为诸菩萨及末世众生修习菩萨如幻三昧。方便渐次。令诸众生得离诸幻。汝今谛听。当为汝说。时普贤菩萨奉教欢喜。及诸大众默然而听。

　　善男子。一切众生种种幻化。皆生如来圆觉妙心。犹如空华从空而有。幻华虽灭。空性不坏。

　　(妙心未明。诸幻竞起。譬如空华。从空而有。及至幻灭妙心独。存譬如灭。华空性无损)。

　　众生幻心。还依幻灭。

　　(彼幻心者。因幻而起。复因幻智。方得除灭)。

　　诸幻尽灭。觉心不动。

　　(诸幻悉灭。圆觉本性。元不曾动)。

　　依幻说觉。亦名为幻。

　　(离幻说觉。尚在幻中依幻而言。故宜为幻)。

　　若说有觉。犹未离幻。说无觉者。亦复如是。

　　(本来觉性。不属有无。若说有无。皆未离幻)。

　　是故幻灭。名为不动。

　　(幻灭之后。觉性如如)。

　　善男子。一切菩萨及末世众生。应当远离一切幻化虚妄境界。由坚执持远离心故。

　　(远离一切幻境者。本由坚固执持。永无一切幻心)。

　　心如幻者。亦复远离。

　　(我之灵心如幻化者。亦当远离。不可执着)。

　　远离为幻。亦复远离。

　　(远离诸幻之心亦是一幻。亦当远离)。

　　离远离幻。亦复远离。

　　(欲遣远离之心亦是一幻。亦当远离)。

　　得无所离。即除诸幻。

　　(尽离一切幻心。则幻无所容矣)。

　　譬如钻火两木相因。火出木尽灰飞烟灭。以幻修幻。亦复如是。诸幻虽尽。不入断灭。

　　(以木钻火。木为火焚。木火俱尽。独有地存。如以幻心复修幻法。诸幻尽灭。觉性常在)。

　　善男子。知幻即离。不作方便。

　　(心知是幻。即当远离。何假方便)。

　　离幻即觉。亦无渐次。

　　(尽离诸幻。即是真觉。顿悟本心。更无渐次)。

　　一切菩萨及末世众生。依此修行。如是乃能永离诸幻。

　　尔时世尊欲重宣此义而说偈言。

　普贤汝当知　　一切诸众生　　无始幻无明
　皆从诸如来　　圆觉心建立　　犹如虚空华
　依空而有相　　空华若复灭　　虚空本不动
　幻从诸觉生　　幻灭觉圆满　　觉心不动故
　若彼诸菩萨　　及末世众生　　常应远离幻
　诸幻悉皆离　　如木中生火　　木尽火还灭
　觉则无渐次　　方便亦如是

　　于是普眼菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。愿为此会诸菩萨众。及为末世一切众生。演说菩萨修行渐次。云何思惟。

　　(如何思惟。方为正念)。

　　云何住持。

　　(如何住持。方得无失)。

　　众生未悟。作何方便。普令开悟。

　　(亦同法华欲令众生开示悟入修何方便)。

　　世尊。若彼众生无正方便及正思惟。

　　(般若经。以不堕无为。为正方便。以断妄想为正思惟今曰无正方便者是堕于无为也。无正思惟者是不断妄想也)。

　　闻佛如来说此三昧。心生迷闷。即于圆觉不能悟入。愿兴慈悲。为我等辈及末世众生。假说方便。

　　(前章说知幻即离不作方便。众生未悟。故普眼请佛假说方便)。

　　作是语已。五体投地。如是三请。终而复始。

　　尔时世尊告普眼菩萨言。善哉善哉。善男子。汝等乃能为诸菩萨及末世众生。问于如来修行渐次。思惟住持。乃至假说种种方便。汝今谛听。当为汝说。时普眼菩萨奉教欢喜。及诸大众默然而听。

　　善男子。彼新学菩萨及末世众生。欲求如来净圆觉心。应当正念远离诸幻。

　　(正念者。无念也。无一切念。诸幻自远。修圆觉者。应当如是)。

　　先依如来奢摩他行。

　　(此翻为止。即定也。圆觉疏曰。奢摩他行者。至静为行)。

　　坚持禁戒。

　　(一切禁戒。皆当坚持。因戒入定故也)。

　　安处徒众。

　　(我之徒众。皆令安处。我心无恼。可以办道)。

　　宴坐静室。恒作是念。我今此身四大和合。

　　(安坐静室。于一切时中常自念云。我今幻身。乃地水火风和合而有尔)。

　　所谓发毛爪齿皮肉筋骨髓脑垢色。皆归于地。唾涕脓血津液涎沫痰泪精气大小便利。皆归于水。暖气归火。动转归风。四大各离。今者妄身当在何处。

　　(自念四大。各归其源。今之幻身。当在何处)。

　　即知此身毕竟无体。和合为相。实同幻化。

　　(四大散灭之后。方知幻体本空。假合成形。实同幻化。列子言堰师所造之倡善于歌舞。及其剖之。则革木所为尔。正此谓也)。

　　四缘假合。妄有六根。

　　(四缘者。四大也。四大假合之后。遂有眼耳鼻舌身意六根也)。

　　六根四大。中外合成。

　　(中有四大。外有六根中外假合。成此幻身)。

　　妄有缘气。于中积聚。

　　(缘气者。虚妄色心从缘而现者也。于中积聚者于幻身之中。聚而不散也)。

　　似有缘相假名为心。

　　(缘气积于中。缘相形于外。似有者。非实有此相。假名者。非真有此心)。

　　善男子。此虚妄心。若无六尘。则不能有。

　　(一切妄心。若无色声香昧触法六种幻尘诱之于外。则此心从何而起)。

　　四大分解。无尘可得。

　　(四大坏时。所染诸尘。并无一尘可得而有)。

　　于中缘尘各归散灭。毕竟无有缘心可见。

　　(四缘六尘散灭之后。所谓缘心了不可见)。

　　善男子。彼之众生。幻身灭故幻心亦灭。幻心灭故幻尘亦灭。

　　(幻身既灭则幻心无所依止。故散灭也。幻心既灭则幻尘无染著者。故亦散灭也)。

　　幻尘灭故。幻灭亦灭。

　　(幻尘既灭。诸幻悉空。幻灭之迹。亦复无有)。

　　幻灭灭故。非幻不灭。

　　(诸幻尽灭。幻灭亦灭。觉性非幻。终不断灭)。

　　譬如磨镜垢尽明现。

　　(镜喻本性。垢喻诸幻。垢尽明现幻尽性明)。

　　善男子。当知身心皆为。幻垢。

　　(幻身幻心。障我觉性譬如垢秽染污净物)。

　　垢相永灭。十方清净。

　　(身心垢相。既已永灭。于十方界。清净无染)。

　　善男子。譬如清净摩尼宝珠。映于五色。随方各现。

　　(圆觉钞曰。梵语摩尼珠者。如意珠也。珠体明净。映彼五方之色。如圆觉心湛然清净。应现十方也)。

　　诸愚痴者。见彼摩尼实有五色。

　　(愚人不知珠体明净映现五色。乃谓珠中实有五色。正如众生谓佛实有色相也)。

　　善男子。圆觉净性现于身心。随类各应。

　　(圆觉净性。化现身心。随众生类。各各应现。如观音之三十二应。是也)。

　　彼愚痴者。说净圆觉实有如是身心自相。亦复如是。

　　(愚人见佛现诸身心。乃谓净圆觉中实有如是色相而自己色相。亦复如是。可谓真愚痴也)。

　　由此不能远于幻化。

　　(众生由此迷执之故。不能远离诸幻)。

　　是故我说身心幻垢。

　　(因彼迷执身心故佛说云幻垢)。

　　对离幻垢。说名菩萨。

　　(对离幻垢者以觉除幻。如对病与药之谓也。今对幻之觉能离幻垢。佛说是人。名为菩萨)。

　　垢尽。

　　(身心幻垢。悉皆永灭)。

　　对除。

　　(对幻之觉亦复无有)。

　　即无对垢。

　　(无对幻者。亦无幻垢)。

　　及说名者。

　　(说名菩萨亦是幻名。今对垢两空岂有此菩萨相也)。

　　善男子。此菩萨及末世众生。证得诸幻灭影像故。尔时便得无方清净。

　　(诸幻影像皆灭。即得无方清净。无方者。不拘方所也)。

　　无边虚空觉所显发。

　　(既得无方清净。则无边际之虚空。因觉而显矣)。

　　觉圆明故显心清净。

　　(所证之觉。既已圆明。方显自心本来清净)。

　　心清净故见尘清净。见清净故眼根清净。根清净故眼识清净。

　　(欲有所见。皆是尘念。故曰见尘。眼为见之本源。故曰眼根。眼能分别诸色。故曰眼识)。

　　识清净故闻尘清净。闻清净故耳根清净。根清净故耳识清净。

　　(欲有所闻。皆是尘念。故曰闻尘耳为闻之本源。故曰耳根。耳能分别诸声。故曰耳识)。

　　识清净故觉尘清净。如是乃至鼻舌身意亦复如是。

　　(心有所觉。亦是尘念。故曰觉尘鼻舌身意各有尘根识。皆因自心清净之故。悉得清净)。

　　善男子。根清净故色尘清净。色清净故声尘清净。香味触法亦复如是。

　　(六根既已清净。则色声香味触法六种幻尘。亦皆清净)。

　　善男子。六尘清净故地大清净。地清净故水大清净。火大风大亦复如是。

　　(六尘既已清净。则地水火风四大妄缘。亦皆清净)。

　　善男子。四大清净故。十二处。

　　(六根六尘。合为十二处。六根者。眼耳鼻舌身意。六尘者。色声香味触法)。

　　十八界。

　　(般若经云。六根六尘并六种分别之识是也)。

　　二十五有清净。

　　(庄椿录曰。欲界色界无色界中。有二十五种之有。其名为四洲者。东胜身洲。西牛货洲。南瞻部洲。北俱卢洲也。六欲天者。四王天。忉利天。夜摩天。兜率天。化乐天他化自在天也。四恶趣者。地狱饿鬼。畜生。阿修罗也。四禅天者。初禅天。二禅天。三禅天。四禅天也。四空天者。空无边处天。识无边处天。无所有处天。非想非非想处天。也又有一梵王天一无想天一净居天总为二十五种之有。总名为有者。皆属有漏故也。今因自心清净之故。悉得清净)。

　　彼清净故。十力。

　　(般若经曰。一是处非处如实力。二知三世报业力。三知诸禅解脱三昧力。四知诸根上下力。五知众生种种欲力。六知世间种种性力。七知一切道至力。八得宿命智力。九得天眼能观一切力十得漏尽智力)。

　　四无所畏。

　　(般若经曰。一一切智无畏。二漏尽无畏。三说障道无畏。四说苦尽道无畏)。

　　四无碍智。

　　(一义无碍智。二法无碍智。三词无碍智。四乐说无碍智。宝积经说。义无碍者。谓成就第一义智。法无碍者。谓于诸法如实了知。词无碍者。谓以善言种种分别乐说无碍者。谓随机演说。不作二相)。

　　佛十八不共法。

　　(般若经曰。一无有误失。二无卒暴音。三无忘失念。四无不定心。五无种种想。六无不择舍。七志欲无退。八精进。无退。九忆念无退。十般若无退。十一解脱无退十二智见无退。十三若智若见于过去世无著无碍。十四若智若见于现在世无著无碍。十五若智若见于未来世无著无碍。十六一切身业智为前导随智而转。十七一切语业智为前导随智而转。十八一切意业智为前导随智而转此即佛十八不共法也。不共者唯佛独得。不与二乘共也)。

　　三十七助道品清净。

　　(般若经曰。四念处。四正勤。四神足。五根。五力七觉支八圣道支。总为三十七品也。四念处者。观身不净观受是苦观心无常。观法无我。四正勤者。精进根。精进觉。精进力。正精进。四神足者。定根。定觉。定力。正定。五根者。信根。念根。精进根。定根。慧根。五力者。信力。念力。精进力。慧力。定力。七觉支者。念觉择法觉。精进觉喜觉除觉。定觉。舍觉。八圣道支者。正语。正业。正命。正思惟。正方便。正念。正定。正见)。

　　如是乃至八万四千陀罗尼门一切清净。

　　(藏经曰。陀罗尼门者。总持门也。盖众生有八万四千尘劳。故有八万四千法门。今自心清净。迥脱尘劳。故此法门悉皆清净)。

　　善男子。一切实相性清净故一身清净。

　　(前所说根尘四大及三十七品等性如实有相。故曰实相性。金刚经曰。是实相者。即是非相。是故如来说名实相者。是也。此等之性。清净无染。故一真法身。全体清净也)。

　　一身清净故多身清净。

　　(一真法身。既已清净。一切化身亦皆清净。如法华经说。佛化身遍往河沙佛土皆是佛身者。岂非一身清净则多身清净也)。

　　多身清净故如是乃至十方众生圆觉清净。

　　(多身清净之故。遍观十方众生之性。悉皆如此圆觉清净。圆觉疏亦曰。此乃一人悟性。知一切众生本性清净。非谓一人修道多人成佛)。

　　善男子。一世界清净故多世界清净。

　　(一世界中既已清净。众多世界无不清净。如维摩诘经说。佛土清净。如自在天宫。及佛以足指按地。则三千大千世界。悉皆严净者。岂非一世界清净则多世界清净也)。

　　多世界清净故。如是乃至尽于虚空圆裹三世一切平等清净不动。

　　(多世界清净之故尽无量无边世界。悉皆一等清净不动也。圆裹三世者。谓上下横周。虚空世界。尽在其中。非谓过见未来之三世也)。

　　善男子虚空如是平等不动。当知觉性平等不动。四大不动故当知觉性平等不动。如是乃至八万四千陀罗尼门平等不动。当知觉性平等不动。

　　(虚空四大。及诸法门。泯然一等。了无动相。当知觉性亦复如是)。

　　善男子。觉性遍满清净不动圆无际故。当知六根遍满法界。根遍满故当知六尘遍满法界。尘遍满故当知四大遍满法界。如是乃至陀罗尼门遍满法界。

　　(圆无际者。觉性圆满。浩无边际也。此性遍满法界。则根尘四大等。亦莫不然)。

　　善男子。由彼妙觉性遍满故。根性尘性无坏无杂。根尘无坏故。如是乃至陀罗尼门无坏无杂。

　　(圆觉妙性。遍满法界。则根尘诸法之性。皆如虚空。不相染着。故无所变坏。亦无所混杂)。

　　如百千灯光照一室。其光遍满无坏无杂。

　　(灯光论根尘等性。一室论无边法界)。

　　善男子。觉成就故。当知菩萨不与法缚。不求法脱。

　　(觉性圆明。名为成就。于一切法。非缚非脱)。

　　不厌生死。不爱涅槃。

　　(觉既成就。则知生死涅槃皆如空华。故无所厌。亦无所爱)。

　　不敬持戒。不憎毁禁。

　　(觉性圆明。照了诸境。正如眼光晓了面前之境无所憎)。

　　不重久习。不轻初学。

　　(觉既成就。则视诸学者。平等无二。故不以宿习而加重。不以新学而加忽。如孔子于升堂之子路则抑而教之。洁己之童子则与而进之也)。

　　何以故一切觉故。

　　(八者皆无憎爱。盖由一切是觉)。

　　譬如眼光晓了前境其光圆满得无憎爱。

　　(觉性圆明。照了诸境。正如眼光晓了面前之境。盖其光明圆满具足故。得豁然尽见无所憎爱)。

　　何以故。光体无二无憎爱故。

　　(眼光觉光。同一空体。兼无憎爱。故可比喻)。

　　善男子。此菩萨及末世众生。修习此心得成就者。于此无修。亦无成就。

　　(修习圆觉既已成就。方知本无所修。亦无所得也)。

　　圆觉普照。

　　(圆觉光明。遍照法界)。

　　寂灭无二。

　　(寂则无念。灭则无相。清净本源。湛然常一)。

　　于中百千万亿阿僧祇。

　　(藏经曰。阿者无也。僧祇者数也。合而言之。乃无数也)。

　　不可说恒河沙诸佛世界。

　　(恒河沙者。恒河中所有沙也。金刚经曰。恒河尚多无数。何况其沙盖喻圆觉性中有如此无数佛土)。

　　犹如空华乱起乱灭。

　　(诸佛世界本无住相。如空中华随起随灭)。

　　不即不离。

　　(所现世界起灭无常者。初不即近圆觉亦不远离圆觉。皆在大圆觉中。不可以离即论也)。

　　无缚无脱。

　　(本无所缚。于解何有)。

　　始知众生本来成佛。

　　(修证至此已成佛果。方知众生本来之性。见成是佛)。

　　生死涅槃。犹如昨梦。

　　(既知本性见成是佛。方知迷时之生死。悟后之涅槃。皆如梦中事尔)。

　　善男子。如昨梦故。当知生死及与涅槃。无起无灭。无来无去。

　　(生死涅槃。既如昨梦。则起灭来去之相。亦何有哉)。

　　其所证者。无得无失。无取无舍。

　　(所证圆觉。本是自性。既不可得而得。亦不可得而失。既不可得而取。亦不可得而舍)。

　　其能证者。无作无止。无任无灭。

　　(能证圆觉者。无作用心无止息心无任彼自然心无毕竟寂灭心。有此四心。即为四病)。

　　于此证中。无能无所。

　　(无能证之智。无所证之相)。

　　毕竟无证。亦无证者。

　　(本无可证之法。亦无证之之人)。

　　一切法性平等不坏。

　　(修证圆觉。至于人法两忘。则一切根尘诸法之性。亦皆平等无二。永不变坏矣)。

　　善男子。彼诸菩萨。如是修行。如是渐次。如是思惟。如是住持。如是方便。如是开悟。求如是法。亦不迷闷。

　　尔时世尊欲重宣此义而说偈言。

　普眼汝当知　　一切诸众生　　身心皆如幻
　身相属四大　　心性归六尘　　四大体各离
　谁为和合者　　如是渐修行　　一切悉清净
　不动遍法界　　无作止任灭　　亦无能证者
　一切佛世界　　犹如虚空华　　三世悉平等
　毕竟无来去　　初发心菩萨　　及末世众生
　欲求入佛道　　应如是修习

　　于是金刚藏菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。善为一切诸菩萨众。宣扬如来圆觉清净大陀罗尼因地法行渐次方便。与诸众生。开发蒙昧。在会法众承佛慈诲。幻翳朗然。慧目清净。

　　(此菩萨赞佛于前三章善说因地法行渐次方便)。

　　世尊。若诸众生本来成佛。何故复有一切无明。

　　(此设第一问也)。

　　若诸无明众生本有。何因缘故如来复说本来成佛。

　　(此设第二问也)。

　　十方异生。本成佛道后起无明。一切如来。何时复生一切烦恼。

　　(此设第三问也。十方异生者。十方世界异类众生也)。

　　惟愿不舍无遮大慈。为诸菩萨开秘密藏。

　　(开秘密藏者。开说秘密佛语也。其妙义广大无尽。故名曰藏)。

　　及为末世一切众生。得闻如是修多罗教了义法门。

　　(正谓圆觉了义一经)。

　　永断疑悔。

　　(永无疑惑退悔之心)。

　　作是语已。五体投地。如是三请。终而复始。

　　尔时世尊告金刚藏菩萨言。善哉善哉。善男子。汝等乃能为诸菩萨及末世众生。问于如来甚深秘密究竟方便。是诸菩萨最上教诲了义大乘。能使十方修学菩萨及诸末世一切众生得决定信永断疑悔。汝今谛听。当为汝说。时金刚藏菩萨奉教欢喜。及诸大众默然而听。

　　善男子。一切世界。始终生灭。前后有无。聚散起止。

　　(圆觉大疏曰。创变为始。极证为终。新新而起曰生。念念落谢曰灭。过去名前。未来名后。现在住劫名有。空劫名无。成劫名聚。坏劫名散。现行为起调伏。为止)。

　　念念相续。循环往复。种种取舍皆是轮回。

　　(不断始终生灭等念。虽能取真舍妄取净舍尘。亦皆是轮回之见)。

　　未出轮回。而辨圆觉。彼圆觉性即同流转。若免轮回。无有是处。

　　(在轮回中。辨别圆觉。其圆觉性亦属轮回。若更起念欲免轮回。则妄上增妄。了无是处)。

　　譬如动目能摇湛水。

　　(妄念不停。迷惑本性。如动目之能摇湛水也)。

　　又如定眼犹回转火。

　　(性为妄念所惑。如定目之见火轮安得不随而转也)。

　　云驶月运。舟行岸移。亦复如是。

　　(云舟论妄念。月岸论本性。妄念未息。本性似乎不定)。

　　善男子。诸旋未息。彼物先住。尚不可得。

　　(诸旋者。眼目云舟也。彼物者。水火月岸也。谓眼目云舟其动未息。则水火月岸。安能先住)。

　　何况轮转生死垢心曾未清净。观佛圆觉。而不旋复。是故汝等便生三惑。

　　(未能净染污之心复圆觉之性。前之三惑。安得不生。三惑者。金刚藏之三问。是也)。

　　善男子。譬如幻翳妄见空华。幻翳若除。不可说言此翳已灭何时更起一切诸翳。

　　(幻翳既灭。不可说言何时更起者。正答金刚藏所问如来何时复生烦恼之说)。

　　何以故。翳华二法非相待故。

　　(翳非待华而有。华非待翳而生)。

　　亦如空华灭于空时不可说言虚空何时更起空华。

　　(空华既灭。不可谓何时更起者。正如妄念既空不可谓何时更有也)。

　　何以故。空本无华。非起灭故。

　　(空华本无。安有起灭)。

　　生死涅槃。同于起灭。

　　(彼空中华。实无起灭。生死涅槃亦复如是)。

　　妙觉圆照。离于华翳。

　　(证圆觉者。心境两空。如彼净目了无华翳)。

　　善男子。当知虚空非是暂有。亦非暂无。况复如来圆觉随顺。而为虚空平等本性。

　　(虚空历劫不变。非乍有乍无也。况圆觉本性。与虚空一等。湛然真常。岂有变易)。

　　善男子。如销金矿。金非销有。

　　(矿本是金。因销而现。非因销而有。性本是佛因修而悟。非因修而得)。

　　既已成金。不重为矿。经无穷时。金性不坏。不应说言本非成就。如来圆觉亦复如是。

　　(矿已成金。永不变坏。不可谓矿本非真金也。性已觉悟。永无迷惑。不可谓性本非圆觉也)。

　　善男子。一切如来妙圆觉心。本无菩提及与涅槃。亦无成佛及不成佛。

　　(圆觉性中。万法空寂。菩提涅槃等皆是假名)。

　　无妄轮回及非轮回。

　　(妄入轮回及出轮回圆觉性中。都无此事)。

　　善男子。但诸声闻所圆境界。身心语言皆悉断灭。终不能至彼之亲证所现涅槃。

　　(声闻者。闻声教而悟者也。所圆境界者。所悟境界也。以彼所悟境界。虽灰身灭智。亦不能造佛寂灭之妙)。

　　何况能以有思惟心。测度如来圆觉境界。如取萤火烧须弥山终不能着。

　　(灰身灭智。莫造佛地。况以妄心。测度佛境。譬如须弥至高至大岂可以萤火烧之乎)。

　　以轮回心生轮回见。入于如来大寂灭海。终不能至。

　　(以此妄心。生此妄见。入佛寂灭。终不能到。寂灭之义。广大深妙。故以海论)。

　　是故我说一切菩萨及末世众生。先断无始轮回根本。

　　(佛谓妄念为轮回本。一切众生。当先断念)。

　　善男子。有作思惟。从有心起。皆是六尘妄想缘气。非实心体。已如空华。用此思惟辨于佛境。犹如空华复结空果。展转妄想。无有是处。

　　(六尘者。色声香味触法也。缘气者。虚妄色心从缘而现者也。此心已如空华。本不曾有。况以此心。辨别圆觉何异望空华之结实也)。

　　善男子。虚妄浮心。多诸巧见。不能成就圆觉方便。

　　(妄心巧见。障圆觉故)。

　　如是分别。非为正问。

　　(前之三问。佛始曰善哉者。美其起教。终曰非正者。显其实理)。

　　尔时世尊欲重宣此义而说偈言。

　金刚藏当知　　如来寂灭性　　未曾有终始
　若以轮回心　　思惟即旋复　　但至轮回际
　不能入佛海　　譬如销金矿　　金非销故有
　虽复本来金　　终以锁成就　　一成真金体
　不复重为矿　　生死与涅槃　　凡夫及诸佛
　同为空华相　　思惟犹幻化　　何况诘虚妄
　若能了此心　　然后求圆觉

　　于是弥勒菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。广为菩萨开秘密藏。令诸大众深悟轮回。

　　(菩萨赞佛于前章开说秘密深妙之义。如定目湛水等论。及说种种取舍皆是轮回也)。

　　分别邪正。能施末世一切众生无畏道眼。

　　(此赞佛于前章辩说种种邪正。令诸众生道眼清净不畏魔恼也)。

　　于大涅槃生决定信。无复重随轮转境界起循环见。

　　(大涅槃者。不生不灭广大法门也。决定信者。信受此法。绝无疑悔也。其信心如是坚固。又岂复入妄境起诸妄见。循环见者。即前章所谓念念相续循环往复者。是也)。

　　世尊。若诸菩萨及末世众生。欲游如来大寂灭海。

　　(涅槃之道。广大深妙。故以海喻)。

　　云何当断轮回根本。

　　(前章佛说先断无始轮回根本。故菩萨于此问修断之因)。

　　于诸轮回有几种性。

　　(诸轮回者。四生六道诸轮回也。轮回之相甚多。未审有几种性)。

　　修佛菩提几等差别。

　　(修证圆觉之法。共有几等差别)。

　　回入尘劳。当设几种教化方便度诸众生。

　　(佛化身复入尘劳中。当设几种教法。普度众生)。

　　惟愿不舍救世大悲。令诸修行一切菩萨及末世众生。慧目肃清。照耀心镜。

　　(清净之智照了诸相。故曰慧目。心如镜明。廓然莹彻。故曰心镜)。

　　圆悟如来无上知见。

　　(圆悟者。圆满具足。无所不悟也。无上者。佛之知见。最尊最胜也)。

　　作是语已。五体投地。如是三请。终而复始。

　　尔时世尊告弥勒菩萨言。善哉善哉。善男子。汝等乃能为诸菩萨及末世众生。请问如来深奥秘密微妙之义。令诸菩萨洁清慧目。及令一切末世众生永断轮回心悟实相具无生忍。

　　(实相者。无相之相也。金刚经曰。是实相者。即是非相是故如来说名实相者。是也。无生忍者。于无生中。坚忍不动也。般若经曰。无生法忍。能令烦恼不生诸法不起者。是也)。

　　汝今谛听。当为汝说。时弥勒菩萨奉教欢喜。及诸大众默然而听。

　　善男子。一切众生从无始际。由有种种恩爱贪欲。故有轮回。

　　(佛名经云。有爱则生。爱尽则灭。故知生死贪爱为本。又法华云。诸苦所因贪欲为本)。

　　若诸世界一切种性。卵生胎生湿生化生。皆因淫欲而正性命。

　　(一切种性者诸种类性也。卵生则从卵壳中生。胎生则从胞胎中生。湿生则由湿气而生化生则因变化而生。如此种类之性。皆由染着淫欲。有此性命也。圆觉疏曰。但是情染总得名淫。纵使化生。亦因业染故。总曰皆因淫欲也)。

　　当知轮回爱为根本。

　　(一切轮回皆从爱起)。

　　由有诸欲助发爱性。是故能令生死相续。

　　(因有一切可欲之境。助发一切贪爱之心。彼此染着。随业受报。所以生死不息。)。

　　欲因爱生。

　　(一切欲心。皆从爱起)。

　　命因欲有。

　　(众生身命。因欲而有)。

　　众生爱命。还依欲本。

　　(众生爱命。念念不舍。是谓复依淫欲之本)。

　　爱欲为因。爱命为果。

　　(始爱欲而受生。故为因也。终爱命而受报。故为果也)。

　　由于欲境起诸违顺。

　　(因彼可欲之境。有违我者。有顺我者。故违顺之境。杂然而起也)。

　　境背爱心。而生憎嫉。造种种业。

　　(所见之境。或违我之爱心。则心生憎嫉。小则骂辱大则杀害。种种恶业。从此而有)。

　　是故复生地狱饿鬼。

　　(既有恶业即受恶报。随业受生。堕于恶道)。

　　知欲可厌。

　　(知欲是恶因。深可厌离也)。

　　爱厌业道。

　　(爱彼厌离恶业之道也。圆觉疏亦曰。于离恶法门。深生爱乐)。

　　舍恶乐善。复现天人。

　　(舍诸恶业。乐修善业。善业既熟。即现天人之果。天人者天道人道也)。

　　又知诸爱可厌恶故。弃爱乐舍还滋爱本。

　　(既知种种爱心可厌可恶乃弃诸爱。专乐舍法。不知此心亦生于爱。故曰还滋爱本)。

　　便现有为增上善果。

　　(既有弃爱乐舍之因。即现声闻缘觉之果。因修而得在诸善果之上。故曰有为增上)。

　　皆轮回故。不成圣道。

　　(谓恶果。善果。及有为增上善果。皆属轮回。不成佛道)。

　　是故众生欲脱生死免诸轮回。先断贪欲。及除爱渴。

　　(生死轮回。贪爱为本。欲免此苦。先断贪爱。爱渴者。谓众生爱心如渴故也)。

　　善男子。菩萨变化示现世间。非爱为本。但以慈悲。令彼舍爱。假诸贪欲。而入生死。

　　(菩萨示现受生。非本于爱也盖起慈悲心。摄化众生。令舍诸爱故假借淫欲之事。入于生死海中。与之同事。而化之尔。非实有贪欲心也)。

　　若诸末世一切众生。能舍诸欲。及除憎爱。永断轮回。勤求如来圆觉境界。于清净心便得开悟。

　　(无一切念。即免轮回。净圆觉心。豁然开悟)。

　　善男子。一切众生由本贪欲。发挥无明。显出五性差别不等。

　　(因本来贪欲之心。发扬一切妄幻。遂显出五种差别不同之性。圆觉䟽之论五性。一曰二乘性。二曰菩萨性。三曰不定性。四曰外道性。五曰无性)。

　　依二种障。而现深浅。

　　(理障在心故曰深。事障在境故曰浅)。

　　云何二障。一者理障。碍正知见。

　　(修证之理。一有所执。正知正见。曷能明了)。

　　二者事障。续诸生死。

　　(一切有为。皆名事障。随业受报生死相续)。

　　云何五性。

　　(已解在前)。

　　善男子。若此二障未得断灭。名未成佛。

　　(既为事理所障。安得成就佛果)。

　　若诸众生永舍贪欲。先除事障。未断理障。但能悟入声闻缘觉。未能显住菩萨境界。

　　(于事虽不攀缘。于理尚有所执。但能悟入声闻缘觉之道。未能显然安住菩萨境界也传心法要曰。因声教而悟者名声闻。观因缘而悟者名缘觉)。

　　善男子。若诸末世一切众生欲。泛如来大圆觉海。先当发愿勤断二障。二障已伏。即能悟入菩萨境界。

　　(二障已伏者。谓理事已平不作障碍也。止能悟入菩萨境界者二障虽平。尚未尽灭故也)。

　　若事理障已永断灭。即入如来微妙圆觉。满足菩提及大涅槃。

　　(二障俱空。即成正觉)。

　　善男子。一切众生皆证圆觉。

　　(圆觉妙性。众生本有)。

　　逢善知识。依彼所作因地法行。尔时修习便有顿渐。

　　(利根之人。便能顿悟。钝根之士。须假渐修)。

　　若遇如来无上菩提正修行路。根无大小。皆成佛果。

　　(大根者顿悟。小根者渐悟。若遇圆觉法门。不拘根器大小。皆得成佛)。

　　若诸众生虽求善友遇邪见者未得正悟。是则名为外道种性。邪师过谬。非众生咎。

　　(唯信邪师。不明自性。是名外道种性。外道种性者。非佛性也。此乃邪师熏习之过。非众生之过也)。

　　是名众生五性差别。

　　(圆觉钞曰。习近声闻。则成声闻性。习近缘觉则成缘觉性。习近菩萨。则成菩萨性。习近三乘。则成不定性。都不习近。则成无性。此即众生五性差别也)。

　　善男子。菩萨唯以大悲方便。入诸世间。开发未悟。

　　(菩萨以大慈悲心。方便化身。入诸尘劳。开发一切未悟众生也)。

　　乃至示现种种形相。

　　(菩萨变化示现种种形相。随机接化。如观音之示现三十二身。是也)。

　　逆顺境界。与其同事。化令成佛。

　　(所恶之境曰逆。所爱之境曰顺。佛化身于此二境中。与众生同在尘劳。而摄化之。令证佛果)。

　　皆依无始清净愿力。

　　(菩萨接化众生。皆乘无始劫来清净愿力。清净者。于一切法。无所染着也。愿力者。誓愿深固。魔不能坏也)。

　　若诸末世一切众生。于大圆觉起增上心。当发菩萨清净大愿。

　　(修证圆觉。起增进向上之心。当发清净广大誓愿)。

　　应作是言。愿我今者住佛圆觉。求善知识。莫值外道及与二乘。

　　(菩萨发愿时。当曰。愿我今者安住圆觉最上乘法。亲近大善知识。以为师友。永不遭值一切外道邪师。及声闻缘觉二乘也)。

　　依愿修行。渐断诸障。

　　(依清净愿。修行圆觉。渐次断除一切障碍)。

　　障尽愿满。便登解脱清净法殿。证大圆觉妙庄严域。

　　(诸障既除。本愿圆满。一切处解脱清净。故曰法殿。一切处圆觉光明。故曰妙庄严域)。

　　尔时世尊欲重宣此义而说偈言。

　弥勒汝当知　　一切诸众生　　不得大解脱
　皆由贪欲故　　堕落于生死　　若能断憎爱
　及与贪瞋痴　　不因差别性　　皆得成佛道
　二障永消灭　　求师得正悟　　随顺菩萨愿
　依止大涅槃　　十方诸菩萨　　皆以大悲愿
　示现入生死　　现在修行者　　及末世众生
　勤断诸爱见　　便归大圆觉

　　于是清净慧菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。为我等辈。广说如是不思议事。

　　(菩萨谓佛前章所言皆是不可思惟不可拟议之事)。

　　本所不见。本所不闻。

　　(佛所说不思议事。菩萨等本来不曾得见。本来不曾得闻)。

　　我等今者蒙佛善诱。身心泰然。得大饶益。

　　(承佛诱诲。无诸疑惑善诱者即论语循循然善诱人之说)。

　　愿为诸来一切法众。重宣法王圆满觉性。

　　(菩萨请佛重说圆觉法门也。佛为万法之主。故曰法王。圆觉妙性。广大圆满。故曰圆满觉性)。

　　一切众生及诸菩萨如来世尊所证所得。云何差别。

　　(菩萨又请佛说众生菩萨佛所证悟处差别不同之理)。

　　令末世众生闻此圣教随顺开悟渐次能入。

　　(欲令众生闻佛说此圣妙之教。顺而不违开悟本性。渐次修行。入于圆觉)。

　　作是语已。五体投地。如是三请。终而复始。

　　尔时世尊告清净慧菩萨言。善哉善哉。善男子。汝等乃能为末世众生。请问如来渐次差别。汝今谛听。当为汝说。时清净慧菩萨奉教欢喜。及诸大众默然而听。

　　善男子。圆觉自性。

　　(佛谓圆满觉性。乃本来自性。非从缘而有也)。

　　非性性有。

　　(前说五性皆非圆觉自性。故曰非性。诸非性中。圆觉自性。一一具足。故曰非性性有)。

　　循诸性起。

　　(圆觉自性随顺诸缘。故五性起时。觉性亦起。圆觉疏亦曰。圆觉随缘。遍诸差别之性诸性起时觉性亦起)。

　　无取无证。

　　(圆觉妙性。廓然清净。无可取者。无可证者)。

　　于实相中。实无菩萨及诸众生。

　　(圆觉空性。无一切相。故曰实相。此实相中。一切无有。岂有菩萨众生之相)。

　　何以故菩萨众生皆是幻化。幻化灭故。无取证者。

　　(菩萨众生所有身心。非有真实不灭之相。故曰皆是幻化。幻化身心既已寂灭。则一切取证之相。悉皆无有)。

　　譬如眼根不自见眼。

　　(众生不见自性。如人之眼根不自见其眼也)。

　　性自平等。无平等者。

　　(一切法性本自平等。初无凡圣之异。亦无能平等之者)。

　　众生迷倒。未能除灭一切幻化。

　　(众生迷惑颠倒。未能除灭诸幻)。

　　于灭未灭妄功用中。便显差别。

　　(一切幻化。欲灭未灭之间。凡所修为。皆是虚妄。于此等功用中。有顿有渐。即显出五种差别性也)。

　　若得如来寂灭随顺。实无寂灭及寂灭者。

　　(妄功用中若悟寂灭随顺之理。寂然无念。灭而无相。随顺一切。不执我见则实无寂灭之法。亦无寂灭之人。可谓人法两忘也)。

　　善男子。一切众生。从无始来。由妄想我。

　　(我体元无妄想为有)。

　　及爱我者。

　　(爱我者。执着我相之心也)。

　　曾不自知念念生灭。

　　(众生妄心。执着我相。不知此心念念之间旋生旋灭。本无坚固不坏之相。维摩诘经曰。是身如电。念念不住者是也)。

　　故起憎爱耽着五欲。

　　(圆觉疏曰。由执我故。顺我则爱违我则憎。故着五欲也。五欲者。一财。二色。三食。四名。五睡也)。

　　若遇善友教令。开悟净圆觉性。发明起灭。即知此生性自劳虑。

　　(众生因教悟性。发明妄念起灭之理。方知此生本有之性空自劳役思虑也)。

　　若复有人劳虑永断。得法界净。

　　(永息思虑。则一切处皆得清净。故曰得法界净)。

　　即彼净解为自障碍。

　　(以净为净。是为净解。为彼解心障碍自性)。

　　故于圆觉而不自在。

　　(作意于觉。故不自如)。

　　此名凡夫随顺觉性。

　　(众生谓觉性本来清净。故起净心。随顺修习。不知此心亦为障碍。此乃凡夫之见。非菩萨见心)。

　　善男子。一切菩萨见解为碍。

　　(见前净解为障碍故)。

　　虽断解碍。犹住见觉。

　　(净解虽除不作障碍。正在觉位。复为觉碍)。

　　觉碍为碍。而不自在。

　　(圆觉大疏曰。所觉是碍故。能觉亦碍。由存此迹还碍觉心。故不自在)。

　　此名菩萨未入地者随顺觉性。

　　(如此随顺本性。乃菩萨未入佛地者之见也)。

　　善男子。有照有觉。俱名障碍。

　　(有照者。即前之净解心也。有觉者。即前之觉碍心也。圆觉性中。皆名障碍)。

　　是故菩萨常觉不住。

　　(湛然常觉。不住于相。金刚经所谓菩萨应生无所住心者。是也)。

　　照与照者同时寂灭。

　　(谓所照之境与能照之智悉皆寂灭。此乃已入佛地者也)。

　　譬如有人自断其首。首已断故无能断者。则以碍心。自灭诸碍。碍已断灭。无灭碍者。

　　(以净觉心灭除诸碍诸碍已除。觉心亦泯。如彼世人自断其首。首已断绝。别无能断之人也)。

　　修多罗教如标月指。若复见月。了知所标毕竟非月。

　　(因指见月。见月忘指。因教诠心。悟心忘教)。

　　一切如来种种言说开示菩萨。亦复如是。

　　(诸佛开说法性。正如以指标月)。

　　此名菩萨已入地者随顺觉性。

　　(如此随顺本性。乃菩萨已入佛地者之见也。入地者入佛之地位者也)。

　　善男子。一切障碍。即究竟觉。

　　(菩萨初发心时名本始觉。圆觉成就名究竟觉。今见诸障碍即究竟觉者。盖已入佛地。无一切差别心也)。

　　得念失念无非解脱。

　　(得念是无念。失念是有念。佛知诸念本空了无得失。故皆得解脱)。

　　成法破法。皆名涅槃。

　　(进修曰成。毁谤为破。佛知诸法本空了无成坏。故皆名涅槃)。

　　智慧愚痴。通为般若。

　　(智慧者。已悟之性。愚痴者。未悟之性。究其本源同一佛性。故曰通为般若)。

　　菩萨外道所成就法。同是菩提。

　　(菩萨外道所立之法。虽有邪正之殊。皆是菩提觉性)。

　　无明真如无异境界。

　　(真妄一体性本解脱)。

　　诸戒定慧及淫怒痴。俱是梵行。

　　(戒定慧是净。淫怒痴是染。佛于染净。无分别心故曰俱是梵行)。

　　众生国土。同一法性。

　　(涅槃经云。我以佛眼。遍观三界。有情无情。一切人法。悉皆究竟。究竟者。即法性也)。

　　地狱天宫。皆为净土。

　　(佛知善恶二报皆如空华。故谓苦乐二境皆为净土)。

　　有性无性。齐成佛道。

　　(有性三乘也。无性阐提也。佛眼观之悉皆是佛)。

　　一切烦恼。毕竟解脱。

　　(佛谓烦恼本空。故云毕竟解脱)。

　　法界海慧照了诸相。犹如虚空。此名如来随顺觉性。

　　(法界海慧者佛之智慧。如法界之广。如大海之深故也。其慧光照了诸相。如太虚空廓然无碍。方为佛之随顺觉性。此之随顺。如孔子之无可无不可。是也)。

　　善男子。但诸菩萨及末世众生。居一切时。不起妄念。

　　(不起妄念者。不起一切念也)。

　　于诸妄心。亦不息灭。

　　(妄心即是真心。不必求其息灭)。

　　住妄想境。不加了知。

　　(于此妄想境界。不起了知之心)。

　　于无了知。不辨真实。

　　(知心既寂即是真实何必更起辨别之念)。

　　彼诸众生。闻是法门。信解受持。不生惊畏。是则名为随顺觉性。

　　(众生修此无念法门。不惊不畏者。乃修其本来无念之性。无所迷执故也)。

　　善男子。汝等当知。如是众生。已曾供养百千万亿恒河沙诸佛及大菩萨。植众德本。

　　(众生于过去劫中。曾供养无数诸佛菩萨。种种善根。方得闻此法门)。

　　佛说是人。名为成就一切种智。

　　(名为成就者。性本圆成。假名成就尔。种者种性。智者智慧)。

　　尔时世尊欲重宣此义而说偈言。

　清净慧当知　　圆满菩提性　　无取亦无证
　无菩萨众生　　觉与未觉时　　渐次有差别
　众生为解碍　　菩萨未离觉　　入地永寂灭
　不住一切相　　大觉悉圆满　　名为遍随顺
　末世诸众生　　心不生虚妄　　佛说如是人
　现世即菩萨　　供养恒沙佛　　功德已圆满
　虽有多方便　　皆名随顺智

　　御注大方广圆觉修多罗了义经上
卍新纂续藏经第 10 册 No. 0251 御注圆觉经


　　御注大方广圆觉修多罗了义经下

　　于是威德自在菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。广为我等。分别如是随顺觉性。

　　(菩萨赞佛于前章善说凡夫菩萨如来等随顺觉性)。

　　令诸菩萨觉心光明。承佛圆音。不因修习。而得善利。

　　(闻佛宣说心即开悟不待修行。先获利益。圆音者。佛音一震。四众普闻也)。

　　世尊。譬如大城。

　　(喻圆觉性)。

　　外有四门。

　　(喻诸行门)。

　　随方来者非止一路。

　　(东西南北之人。各由一门而入。岂止一路而已。盖喻悟入圆觉者。非止一法也)。

　　一切菩萨庄严佛国。及成菩提非一方便。

　　(庄严佛地。及成圆觉方便法门。非一而已)。

　　惟愿世尊广为我等。宣说一切方便渐次。

　　(请佛宣说一切行门)。

　　并修行人总有几种。

　　(又请佛说诸修行者)。

　　令此会菩萨及末世众生求大乘者。速得开悟。游戏如来大寂灭海。

　　(涅槃之道。广大深妙。故以海喻)。

　　作是语已。五体投地。如是三请。终而复始。

　　尔时世尊告威德自在菩萨言。善哉善哉。善男子。汝等乃能为诸菩萨及末世众生。问于如来如是方便。汝今谛听。当为汝说。时威德自在菩萨奉教欢喜。及诸大众默然而听。

　　善男子。无上妙觉。遍诸十方。出生如来。

　　(无上妙觉之性。大包太虚。故曰遍诸十方。众生悟此妙性。方证佛身。故曰出生如来)。

　　与一切法。同体平等。

　　(既证佛身。则无染无净无凡无圣也)。

　　于诸修行。实无有二。

　　(诸修行者。实无二法)。

　　方便随顺。其数无量。

　　(随顺修习。方便甚多)。

　　圆摄所归。循性差别。当有三种。

　　(周圆收摄。归于一性。随性差别。则有奢摩他三摩钵提禅那也)。

　　善男子。若诸菩萨悟净圆觉。以净觉心取静为行。

　　(既悟圆觉。本来清净。则当以此心专取寂静。以为法行)。

　　由澄诸念。觉识烦动。

　　(因以寂静。澄诸念虑。故清净之识显矣)。

　　静慧发生。

　　(因静生慧故云静慧。昔昧今显。故云发生)。

　　身心客尘从此永灭。

　　(非性所有。故曰客尘。永无此相。故曰永灭)。

　　便能内发寂静轻安。

　　(内发者。非自外得也寂静轻安者。至寂至静。无累无恼也)。

　　由寂静故。十方世界诸如来心于中显现。如镜中像。

　　(因寂静故。空性湛然。十方佛心。悉皆如是故假云于中显现如镜中像也。盖谓镜净则像现。心净则佛现故也)。

　　此方便者。名奢摩他。

　　(圆觉疏曰。此翻云止。寂静义也。又名泯相澄神观)。

　　善男子。若诸菩萨悟净圆觉。以净觉心。知觉心性及与根尘。皆因幻化。

　　(心既开悟。则知能觉之心。所觉之性。及眼耳鼻舌身意六根。色声香味触法六尘。皆因妄幻化现而有也)。

　　即起诸幻。以除幻者。

　　(起诸幻智。方便修习。灭彼身心等幻也)。

　　变化诸幻。而开幻众。

　　(随机化现种种幻法。开示众生也。大涅槃经曰。瞿昙譬如幻师幻作王身沙门等身或说无常或说有常者。是也)。

　　由起幻故。便能内发大悲轻安。

　　(因起幻智。开示幻众。但生悲济之心。别无烦恼之念)。

　　一切菩萨从此起行。渐次增进。

　　(从此观门。起诸法行。渐渐增修。至于佛果)。

　　彼观幻者。非同幻故。

　　(慧目清净观见诸幻者非与诸幻同体故也)。

　　非同幻观。皆是幻故。

　　(所观之智。不与幻同者。亦皆是幻。不可执着)。

　　幻相永离。是诸菩萨所圆妙行。

　　(于诸幻相。永不染着。是名菩萨所成妙行)。

　　如土长苗。

　　(菩萨圆此妙行。如土之长苗也。苗日增长。必致结实。妙行增进。必致成佛。故偈曰如幻三摩提。如苗渐增长也)。

　　此方便者。名三摩钵提。

　　(圆觉疏曰。此云等至。盖谓凡圣一等。至于胜定也。又名起幻销尘观)。

　　善男子。若诸菩萨悟净圆觉。以净觉心。不取幻化及诸静相。

　　(不取幻化及诸静相者。谓不取三摩钵提之幻观。及不取奢摩他之静观也)。

　　了知身心皆为挂碍。

　　(既离幻静二观。了知幻身幻心在觉性中皆是挂碍)。

　　无知觉明。

　　(无知觉者。非顽然如木石也。但圆觉净性。不起一切知觉心尔。明明不昧。如镜之净。故曰无知觉明)。

　　不依诸碍。

　　(不依者。无所染着。诸碍者。身心等幻)。

　　永得超过碍无碍境。

　　(既离诸碍。则有碍无碍之境。一时超过)。

　　受用世界及与身心。相在尘域。如器中锽声出于外。烦恼涅槃不相留碍。

　　(世界身心等相。虽在尘域。然觉性圆通。不为烦恼涅槃之所碍。譬如器之中空者。金铁为实。声达于外。不为器之所隔也。锽字说文音皇)。

　　便能内发寂灭轻安。

　　(觉性圆通。一切无碍。则自心寂灭。无累无恼)。

　　妙觉随顺寂灭境界。

　　(妙觉之性。随顺本来寂灭境界。不起一切生灭念也)。

　　自他身心所不能及。

　　(自之身心。即我相也。他之身心。即人相也。盖妙觉随顺寂灭境界。非我相人相所能至也)。

　　众生寿命皆为浮想。

　　(我相人相。尚不能及佛境界。如众生相寿命相。非虚浮妄想而何)。

　　此方便者。名为禅那。

　　(圆觉疏曰。此云静虑。又名绝待灵心观)。

　　善男子。此三法门。皆是圆觉亲近随顺。

　　(三法门者。奢摩他。三摩钵提。禅那也。始依圆觉。而起观行。终因观行。以证圆觉。始终不离。故云亲近随顺)。

　　十方如来因此成佛。

　　(因此者。因修此三法门也)。

　　十方菩萨种种方便。一切同异。皆依如是三种事业。

　　(修习虽有异同。究竟不离三法)。

　　若得圆证。即成圆觉。

　　(三法圆修。即证圆觉)。

　　善男子。假使有人修于圣道。教化成就百千万亿阿罗汉辟支佛果。不如有人闻此圆觉无碍法门。一刹那顷随顺修习。

　　(成就百千万亿小乘之果。不如暂修圆觉无碍法门)。

　　尔时世尊欲重宣此义而说偈言。

　威德汝当知　　无上大觉心　　本际无二相
　随顺诸方便　　其数即无量　　如来总开示
　便有三种类　　寂静奢摩他　　如镜照诸像
　如幻三摩提　　如苗渐增长　　禅那唯寂灭
　如彼器中锽　　三种妙法门　　皆是觉随顺
　十方诸如来　　及诸大菩萨　　因此得成道
　三事圆证故　　名究竟涅槃

　　于是辨音菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。如是法门。甚为希有。世尊。此诸方便。

　　(如是法门。及诸方便。皆谓奢摩他三摩钵提禅那也)。

　　一切菩萨于圆觉门有几修习。

　　(修证圆觉观门。共有几种修习)。

　　愿为大众及末世众生。方便开示。令悟实相。

　　(圆觉空性。无一切相。故曰实相)。

　　作是语已。五体投地。如是三请。终而复始。

　　尔时世尊告辨音菩萨言。善哉善哉。善男子。汝等乃能为诸大众及末世众生。问于如来如是修习。汝今谛听。当为汝说。时辨音菩萨奉教欢喜。及诸大众默然而听。

　　善男子。一切如来圆觉清净。本无修习及修习者。

　　(诸佛本性。圆觉清净实无可修之法。亦无能修之人)。

　　一切菩萨及末世众生。依于未觉。幻力修习。

　　(因未觉悟之故。以诸幻力。修习圆觉)。

　　尔时便有二十五种清净定轮。

　　(二十五轮者。即奢摩他三摩钵提禅那之三观。或单修。或齐修。或先修。或中修。或后修或圆修。共有二十五种名也。曰清净定轮者。盖觉性无染。能转万法。及摧辗诸幻故也)。

　　若诸菩萨唯取极静。由静力故永断烦恼。究竟成就。

　　(唯取奢摩他至静一法。永断无明。终得成就)。

　　不起于座。便入涅槃。

　　(即就坐处。便证寂灭。言其不待别法修习也)。

　　此菩萨者。名单修奢摩他。

　　(此乃专修静观)。

　　若诸菩萨唯观如幻。以佛力故。变化世界。种种作用。备行菩萨清净妙行。

　　(观一切法。皆如幻化。故变化作用。起三摩钵提之妙行)。

　　于陀罗尼不失寂念及诸静慧。

　　(在圆觉总持法中。不失禅那之寂念。不失奢摩他之静慧也)。

　　此菩萨者。名单修三摩钵提。

　　(此乃专修幻观)。

　　若诸菩萨唯灭诸幻。不取作用。独断烦恼。烦恼断尽便证实相。

　　(唯欲灭除诸幻。不取三摩钵提之作用。独以禅那寂观。断诸无明。即证圆觉无相之相也)。

　　此菩萨者。名单修禅那。

　　(此乃专修寂观)。

　　若诸菩萨先取至静。以静慧心。照诸幻者。便于是中。起菩萨行。此菩萨者。名先修奢摩他后修三摩钵提。

　　(先取奢摩他之至静。故云先修。后起三摩钵提之妙行。故云后修)。

　　若诸菩萨以静慧故证至静性。便断烦恼。永出生死。此菩萨者。名先修奢摩他后修禅那。

　　(先以奢摩他之静慧取证。故云先修。后以禅那断烦恼而出生死。故云后修)。

　　若诸菩萨以寂静慧。复现幻力。种种变化。度诸众生。后断烦恼。而入寂灭。此菩萨者。名先修奢摩他中修三摩钵提后修禅那。

　　(先有奢摩他之静慧。故云先修。中现三摩钵提之幻力。故云中修。后入禅那之寂灭。故云后修)。

　　若诸菩萨以至静力。断烦恼已。后起菩萨清净妙行。度诸众生。此菩萨者。名先修奢摩他中修禅那后修三摩钵提。

　　(先有奢摩他之静力。故云先修。中以禅那断尽烦恼。故云中修。后起三摩钵提之妙行。故云后修)。

　　若诸菩萨以至静力。心断烦恼。复度众生。建立世界。此菩萨者。名先修奢摩他齐修三摩钵提禅那。

　　(先有奢摩他之静力。故云先修。于禅那断灭烦恼时。就起三摩钵提之幻行。建立世界。故云齐修)。

　　若诸菩萨以至静力。资发变化。后断烦恼。此菩萨者。名齐修奢摩他三摩钵提后修禅那。

　　(先以奢摩他之静力。助发三摩钵提之变化。故云齐修。后以禅那。断除烦恼。故云后修)。

　　若诸菩萨以至静力。用资寂灭。后起作用。变化世界。此菩萨者。名齐修奢摩他禅那后修三摩钵提。

　　(先以奢摩他之静力。资助禅那之寂灭。故云齐修。后起三摩钵提之作用。变化世界。故云后修)。

　　若诸菩萨以变化力。种种随顺。而取至静。此菩萨者。名先修三摩钵提后修奢摩他。

　　(先以三摩钵提之幻力随顺。故云先修。后取奢摩他之至静。故云后修)。

　　若诸菩萨以变化力。种种境界。而取寂灭。此菩萨者。名先修三摩钵提后修禅那。

　　(先有三摩钵提之幻力。故云先修。后取禅那之寂灭。故云后修)。

　　若诸菩萨以变化力。而作佛事。安住寂静。而断烦恼。此菩萨者。名先修三摩钵提中修奢摩他后修禅那。

　　(先以三摩钵提之幻力。而作佛事。故云先修。中则安住奢摩他之寂静。故云中修。后以禅那寂灭之道。断除烦恼。故云后修)。

　　若诸菩萨以变化力。无碍作用。断烦恼故。安住至静。此菩萨者。名先修三摩钵提中修禅那后修奢摩他。

　　(先以三摩钵提之幻力。无碍作用。故云先修。中以禅那寂灭之道。断除烦恼。故云中修。后则安住于奢摩他之至静。故云后修)。

　　若诸菩萨以变化力。方便作用。至静寂灭二俱随顺。此菩萨者。名先修三摩钵提齐修奢摩他禅那。

　　(先以三摩钵提之幻力。方便作用。故云先修。后则奢摩他之至静。及禅那之寂灭。悉皆随顺修习。故云齐修)。

　　若诸菩萨以变化力。种种起用。资于至静。后断烦恼。此菩萨者。名齐修三摩钵提奢摩他后修禅那。

　　(先以三摩钵提之幻力。种种起用。资于奢摩他之至静。故云齐修。后以禅那寂灭之道。断除烦恼。故云后修)。

　　若诸菩萨以变化力。资于寂灭。后住清净无作静虑。此菩萨者。名齐修三摩钵提禅那后修奢摩他。

　　(先以三摩钵提之幻力。资于禅那之寂灭。故云齐修。后以奢摩他安住清净不起静念。故云后修)。

　　若诸菩萨以寂灭力。而起至静。住于清净。此菩萨者。名先修禅那后修奢摩他。

　　(先有禅那寂灭之力。故云先修后起奢摩他之至静。住于清净。故云后修)。

　　若诸菩萨以寂灭力。而起作用。于一切境。寂用随顺。此菩萨者。名先修禅那后修三摩钵提。

　　(先有禅那寂灭之力。故云先修。后起三摩钵提之作用。随顺一切。故云后修)。

　　若诸菩萨以寂灭力。种种自性。安于静虑。而起变化。此菩萨者。名先修禅那中修奢摩他后修三摩钵提。

　　(先有禅那寂灭之力。故云先修。中则种种自性安于奢摩他之静虑。故云中修。后则起三摩钵提之变化。故云后修)。

　　若诸菩萨以寂灭力。无作自性。起于作用。清净境界。归于静虑。此菩萨者。名先修禅那中修三摩钵提后修奢摩他。

　　(先有禅那寂灭之力。故云先修。中则不动自性。起三摩钵提钵作用。故云中修。后则清净境界。归于奢摩他之静虑。故云后修)。

　　若诸菩萨以寂灭力。种种清净。而住静虑。起于变化。此菩萨者。名先修禅那齐修奢摩他三摩钵提。

　　(先有禅那寂灭之力。故云先修。后则住于奢摩他之静虑。而起三摩钵提之变化。故云齐修)。

　　若诸菩萨以寂灭力。资于至静。而起变化。此菩萨者。名齐修禅那奢摩他后修三摩钵提。

　　(先以禅那寂灭之力。资于奢摩他之至静。故云齐修。后起三摩钵提之变化。故云后修)。

　　若诸菩萨以寂灭力。资于变化。而起至静清明境慧。此菩萨者。名齐修禅那三摩钵提后修奢摩他。

　　(先以禅那寂灭之力。资于三摩钵提之变化。故云齐修。后起奢摩他之至静。故云后修。清明境慧者。至静之中。境智俱净也)。

　　若诸菩萨以圆觉慧。圆合一切。

　　(以圆觉性中之智慧。圆摄一切法也)。

　　于诸性相。无离觉性。

　　(既是圆合一切。则于种种性相。皆不离圆觉妙性)。

　　此菩萨者。名为圆修三种自性清净随顺。

　　(三观齐修是为圆觉)。

　　善男子。是名菩萨二十五轮。一切菩萨修行如是。

　　(菩萨修行。不出此二十五轮。唐僧惟悫。以此二十五轮。为二十五观。第一名澄浑息用观二庖丁恣刃观。三呈音出碍观。四运舟兼济观。五湛海澄空观。六首罗三目观。七三点齐修观。八品字单双观。九独足双头观。十果落华敷观。十一先武后文观。十二功成退职观。十三幻师解术观。十四神龙隐海观。十五龙树通真观。十六商那示相观。十七大通宴默观。十八宝明空海观。十九虚空妙用观。二十舜若呈神观。二十一饮光归定观。二十二多宝呈通观。二十三下方腾化观。二十四帝青含变观。二十五如意圆修观)。

　　若诸菩萨及末世众生依此轮者。当持梵行。寂静思惟。

　　(持梵行者。持佛戒行也。寂静者。自澄其心也。思惟者。审察邪正也)。

　　求哀忏悔。经三七日。

　　(恐为业力障蔽净心。故求哀忏悔。以二十一日为期也)。

　　于二十五轮。各安标记。至心求哀。随手结取。

　　(如探筹然不可拣择)。

　　依结开示。便知顿渐。

　　(结得前单修三轮及圆修一轮。即是顿门。结得余二十一轮。即是渐门)。

　　一念疑悔。即不成就。

　　(苟有疑悔之心。观行终不成就)。

　　尔时世尊欲重宣此义而说偈言。

　辨音汝当知　　一切诸菩萨　　无碍清净慧
　皆依禅定生　　所谓奢摩他　　三摩提禅那
　三法顿渐修　　有二十五种　　十方诸如来
　三世修行者　　无不因此法　　而得成菩提
　唯除顿觉人　　并法不随顺　　一切诸菩萨
　及末世众生　　常当持此轮　　随顺勤修习
　依佛大悲力　　不久证涅槃

　　于是净诸业障菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。为我等辈。广说如是不思议事。

　　(谓前所说二十五轮。皆是不可思惟不可拟议之事)。

　　一切如来因地行相。

　　(二十五轮。即诸佛初地观行之相)。

　　令诸大众得未曾有。

　　(大众闻所未闻。故云得未曾有)。

　　睹见调御历恒沙劫勤苦境界一切功用。犹如一念。我等菩萨深自庆慰。

　　(大众自见旷劫修行功用如在一念间也)。

　　世尊。若此觉心本性清净。因何染污。使诸众生迷闷不入。唯愿如来广为我等开悟法性。

　　(迷惑之时。总称本性。开悟之后。方名法性)。

　　令此大众及末世众生作将来眼。

　　(现未众生。闻佛开示。尽未来际。永无迷惑)。

　　说是语已。五体投地。如是三请。终而复始。

　　尔时世尊。告净诸业障菩萨言。善哉善哉。善男子。汝等乃能为诸大众及末世众生。咨问如来如是方便。汝今谛听。当为汝说。时净诸业障菩萨奉教欢喜。及诸大众默然而听。

　　善男子。一切众生从无始来。妄想执有我人众生及与寿命。

　　(众生从无始劫来。妄想执着。以为有我相人相众生相寿命相也)。

　　认四颠倒为实我体。

　　(妄认四相。为实我体。不知此四颠倒本来无有)。

　　由此便生憎爱二境。

　　(由执四相为我体故。所以顺我则爱。违我则憎)。

　　于虚妄体重执虚妄。

　　(四大幻体已是虚妄。更执四相。妄上增妄也)。

　　二妄相依。生妄业道。

　　(二妄者。即四大并四相也。二者相因。作业受报。故曰生妄业道)。

　　有妄业故。妄见流转。

　　(既有妄业即受轮回本无轮回。故曰妄见)。

　　厌流转者。妄见涅槃。

　　(厌彼轮回。欲证涅槃。本无涅槃。故云妄见)。

　　由此不能入清净觉。非觉违拒诸能入者。

　　(因彼妄见所障。不能悟入净觉。非是净觉障拒入者)。

　　有诸能入非觉入故。

　　(众生能悟入于觉尔。非觉来入众生性中也。孔子谓。人能弘道。非道弘人者。是也)。

　　是故动念。及与息念。皆归迷闷。

　　(诸念动时。固不能觉纵使止念。亦无入处)。

　　何以故。由有无始本起无明为己主宰。

　　(动静皆迷闷者。由无始劫来无明妄想为我之主故也)。

　　一切众生生无慧目。

　　(有生以来。不见自性。故曰生无慧目)。

　　身心等性皆是无明。

　　(既无慧目。则四大五蕴。一切幻性。皆是无明执着之心)。

　　譬如有人不自断命。

　　(众生妄执无明不肯除灭。譬如世人不肯自杀)。

　　是故当知。有爱我者。我与随顺。

　　(彼有爱我者。我亦随顺彼境。而生爱心)。

　　非随顺者。便生憎怨。

　　(非随顺彼境。而生爱心。则往往怒其违己。起憎怨心)。

　　为憎爱心。养无明故。相续求道。皆不成就。

　　(种种憎爱。增长我见。念念不断。成道愈难)。

　　善男子。云何我相。谓诸众生心所证者。

　　(众生之心。无所取证。则不着我相。才有所取证。即执此心。以为自己。故曰我相也)。

　　善男子。譬如有人百骸调适忽忘我身。

　　(此论众生无所取证时不知有我相也)。

　　四肢弦缓。摄养乖方。微加针艾。则知有我。

　　(此喻众生才有所取证方知有我相也)。

　　是故证取。方现我体。

　　(证是我证。取是我取。故证取时我体发现)。

　　善男子。其心乃至证于如来毕竟了知清净涅槃。皆是我相。

　　(我心未断虽能入佛涅槃。亦皆是我相尔)。

　　善男子。云何人相。谓诸众生心悟证者。

　　(人相者。悟我是空。能不执着也。心悟证者。悟所证之我相为非故也)。

　　善男子。悟有我者。不复认我。所悟非我。悟亦如是。

　　(虽我相为非不复执着我相。然所悟我既是非我。则其能悟者亦非我矣。非我之相。即人相也)。

　　悟已超过一切证者。悉为人相。

　　(使此悟心胜彼一切证我相者。亦皆是人相尔)。

　　善男子。其心乃至圆悟涅槃俱是我者。心存少悟。备殚证理。皆名人相。

　　(虽能圆悟自性涅槃备极一切取证之理。然尚有一毫悟心。亦是人相尔)。

　　善男子。云何众生相。谓诸众生心自证悟所不及者。

　　(众生别发一心。自谓前所证之我相。所悟之人相。未能及此。不知此心乃众生相也)。

　　善男子。譬如有人作如是言。我是众生。则知彼人说众生者。非我非彼。

　　(此假借人言。以谕己为众生相。则非我相。非人相也)。

　　云何非我。我是众生。则非是我。云何非彼。我是众生。非彼我故。

　　(曰非我者。盖己是众生。则非是我也。曰非彼者盖己是众生。则非是人也。非彼我者非彼人之我也)。

　　善男子。但诸众生了证了悟皆为我人。

　　(了知前所证者为我相前所悟者为人相也)。

　　而我人相所不及者。

　　(了知己之所见胜彼我人二相)。

　　存有所了。名众生相。

　　(了心未忘。故名此相)。

　　善男子。云何寿命相。谓诸众生心照清净觉所了者。

　　(觉所了者。觉前执众生相时了心未泯也。此觉心绵绵相续。欲不断灭。故曰寿命相)。

　　一切业智所不自见。犹如命根。

　　(一切觉心。皆是清净业智。然此智幽微不能自见。所以念念不断。如命根之不可断也)。

　　善男子。若心照见一切觉者。皆为尘垢。

　　(心光发明。见种种觉。在净性中。悉为尘垢)。

　　觉所觉者。不离尘故。

　　(照心觉心。皆是尘念故也)。

　　如汤销冰。无别有冰知冰销者。存我觉我亦复如是。

　　(存我则如水之为冰。觉我则如汤之销冰。冰汤虽异。同归一水。别无能知冰销者。所以存我觉我同归一性。别无能知我觉者)。

　　善男子。末世众生不了四相。虽经多劫勤苦修道。但名有为。终不能成一切圣果。

　　(不能了达我人众生寿命之相。虽经累劫勤修。亦不能证无为圣果)。

　　是故名为正法末世。

　　(圆觉疏曰。正法之时。修则皆证。末世之时人多取相。今既取相。虽是正法亦同末世也)。

　　何以故。认一切我为涅槃故。有证有悟。名成就故。

　　(何故名为正法末世。盖由执着诸相为寂灭之道有所证悟及有成就之名故也)。

　　譬如有人认贼为子。其家财宝终不成就。

　　(盖谕取相修行终不成佛)。

　　何以故。有我爱者。亦爱涅槃。伏我爱根。为涅槃相。

　　(爱我即爱涅槃。究竟未离于爱。但能降伏我之爱心。使之不起尔。不起之相。似涅槃相。其实非真涅槃也)。

　　有憎我者。亦憎生死。

　　(既憎我相。必憎生死。憎心未忘。终不解脱)。

　　不知爱者真生死故。

　　(本爱涅槃。拟除生死。不知爱心真生死根本也)。

　　别憎生死。名不解脱。

　　(既起爱涅槃之心。已为生死所缚别更起憎恶生死之念。是名真不解脱)。

　　云何当知法不解脱。

　　(此等憎爱心。在圆觉法中。非解脱之见故也)。

　　善男子。彼末世众生习菩提者。以己微证。为自清净。由未能尽我相根本。

　　(在己小有所证。便为自心清净。盖由未能忘我也)。

　　若复有人赞叹彼法。即生欢喜便欲济度。若复诽谤彼所得者。便生瞋恨。则知我相坚固执持。

　　(闻毁誉而生瞋喜者盖由坚执我相)。

　　潜伏藏识。游戏诸根。曾不间断。

　　(执我之心。潜伏于藏识而游戏于六根。念念不断故也。宗镜曰。识即是心。不守自性。随染净缘。不合而合。能含藏一切真俗境界。故名藏识)。

　　善男子。彼修道者不除我相。是故不能入清净觉。

　　(不能断除我相。安能悟入净觉)。

　　善男子。若知我空。无毁我者。

　　(若知我体本空。则知彼之毁我者亦无立处)。

　　有我说法。我未断故。

　　(才作我见。演说诸法。皆是我相未断灭故)。

　　众生寿命。亦复如是。

　　(我相未除。有此过患。若执人相众生相寿命相。其患一同)。

　　善男子。末世众生。说病为法。是故名为可怜愍者。

　　(我相人相众生相寿命相。乃是四病。众生愚痴。说此四病。以为正法。诚可愍也)。

　　虽勤精进。增益诸病。是故不能入清净觉。

　　(执相修行。愈勤愈病。何由悟入净觉)。

　　善男子。末世众生不了四相。以如来解及所行处为自修行。终不成就。

　　(不能了达我相人相众生相寿命相。虽以佛之见解及佛所行之道为自己修行之法。终亦不能成佛)。

　　或有众生未得谓得。未证谓证。

　　(未有所得自谓已得。未有所证。自谓已证。如此妄语之人。盖由未断我见)。

　　见胜进者。心生嫉妒。由彼众生未断我爱。是故不能入清净觉。

　　(见胜己而进道者。便生忌心。盖由爱我之心念念不断故也。如此之人。安能悟净觉)。

　　善男子。末世众生。希望成道。无令求悟。惟益多闻。增长我见。

　　(望成佛果者。不使求悟自性。唯令广学多闻。则彼之我见转加增长矣)。

　　但当精勤降伏烦恼。

　　(望成佛果者。不必广学多闻。但须精勤禁制妄念)。

　　起大勇猛。未得令得。未断令断。

　　(当发广大勇决之心。佛果未得。当令必得。妄念未断。当令必断)。

　　贪瞋爱慢。谄曲嫉妒。对境不生。彼我恩爱一切寂灭。佛说是人渐次成佛。

　　(若无此等妄心。必可渐成佛果)。

　　求善知识。不堕邪见。

　　(更须亲近善人。方得绝诸邪见)。

　　若于所求。别生憎爱。则不能入清净觉海。

　　(若于所求善知识处。不能信受其法。别生憎爱。则不能成就圆觉广大之果)。

　　尔时世尊欲重宣此义而说偈言。

　净业汝当知　　一切诸众生　　皆由执我爱
　无始妄流转　　未除四种相　　不得成菩提
　爱憎生于心　　谄曲存诸念　　是故多迷闷
　不能入觉城　　若能归悟刹　　先去贪瞋痴
　法爱不存心　　渐次可成就　　我身本不有
　憎爱何由生　　此人求善友　　终不堕邪见
　所求别生心　　究竟非成就

　　于是普觉菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。快说禅病。

　　(赞佛于前章善说四相也)。

　　令诸大众得未曾有。心意荡然。获大安隐。

　　(使诸法众。闻所未闻。心意豁然获大利益)。

　　世尊。末世众生。去佛渐远。贤圣隐伏。邪法增炽。使诸众生求何等人。依何等法。行何等行。除去何病。云何发心。令彼群盲不堕邪见。

　　(菩萨起此五问。请佛开示群迷)。

　　作是语已。五体投地。如是三请。终而复始。

　　尔时世尊告普觉菩萨言。善哉善哉。善男子。汝等乃能咨问如来如是修行。能施末世一切众生无畏道眼。

　　(能使众生道眼清净。不畏魔恼)。

　　令彼众生得成圣道。汝今谛听。当为汝说。时普觉菩萨奉教欢喜。及诸大众默然而听。善男子。末世众生将发大心。求善知识。欲修行者。当求一切正知见人。

　　(发无量广大之心。亲近大善知识。欲修圆觉者。当择正知正见之人。一切正知见者。种种知见。悉无染着。者是也)。

　　心不住相。

　　(正知见人。心不著相)。

　　不着声闻缘觉境界。

　　(正知见人。心不执着二乘境界。传心法要曰。因声教而悟者名声闻。观因缘而悟者名缘觉)。

　　虽现尘劳。心恒清净。

　　(正知见人。虽化身于尘劳之中。其心未尝有所染着)。

　　示有诸过。

　　(正知见人。示诸过患者。欲与众生同事而摄化之也。维摩诘经曰。示行贪欲。离诸染着。示诸烦恼。心常清净者。是也)。

　　赞叹梵行。不令众生入不律仪。

　　(虽示现种种过患。亦常赞叹真实梵行。不使众生入于不依戒律之仪式中也)。

　　求如是人。即得成就阿耨多罗三藐三菩提。

　　(发心修行者。求此正知正见之人。以为师友。方得成就无上正等觉也。藏经曰。阿者无也。耨多罗者上也。三藐者正也。三者等也菩提者觉也)。

　　末世众生见如是人。应当供养不惜身命。

　　(见此正知正见之人。须当供养参问其法。不可顾惜身命也。古人立雪齐腰断臂求法者。正是此意)。

　　彼善知识四威仪中常现清净。乃至示现种种过患。心无憍慢。

　　(善知识行住坐卧四威仪中。常现清净之行。忽然现出一切过患。则学者之心。不可便生憍慢)。

　　况复抟财妻子眷属。

　　(求法之人。尚不可顺惜身命。况抟聚财宝妻子眷属身外之物耶)。

　　若善男子。于彼善友不起恶念。即能究竟成就正觉。

　　(一切疑心。皆名恶念。学者于善知识。不起此等恶念。方能成就佛果)。

　　心华发明。照十方刹。

　　(心光发现。照诸刹土)。

　　善男子。彼善知识所证妙法。应离四病。云何四病。

　　(修证圆觉不可起作止任灭之心。有此四心。即为四病)。

　　一者作病。若复有人作如是言。我于本心作种种行。欲求圆觉。彼圆觉性非作得故。说名为病。

　　(作种种行者。修一切有为之行也。圆觉妙性。非因有为而得悟。故曰非作得故。圆觉疏亦曰。既是造作生情。岂合无为寂照)。

　　二者任病。若复有人作如是言。我等今者不断生死。不求涅槃。涅槃生死无起灭念。任彼一切。随诸法性。欲求圆觉。彼圆觉性非任有故。说名为病。

　　(谓如不断轮回。不求寂灭。不起诸念。亦不灭念随缘任性。欲证圆觉。不知圆觉妙性非因此任心而能悟。故曰非任有故。圆觉疏亦曰。设令善恶不拘。即名无记之性)。

　　三者止病。若复有人作如是言。我今自心永息诸念。得一切性寂然平等。欲求圆觉。彼圆觉性非止合故。说名为病。

　　(谓如永止诸念得种种性。寂然不动。平等无二。求证圆觉。不知圆觉妙性非止心之所能合。圆觉疏亦曰。性本无止。止亦违性)。

　　四者灭病。若复有人作如是言。我今永断一切烦恼。身心毕竟空无所有。何况根尘虚妄境界。一切永寂。欲求圆觉。彼圆觉性非寂相故。说名为病。

　　(谓如永断诸幻身心本空。六根六尘等悉皆寂灭。求证圆觉。不知圆觉妙性非灭相之所能证。圆觉疏亦曰。住寂之心。何能契合)。

　　离四病者。则知清净。

　　(无作止任灭之心。方知本性清净)。

　　作是观者。名为正观。若他观者。名为邪观。

　　(清净无染。即名正见。别生见解。即堕于邪)。

　　善男子末世众生欲修行者。应当尽命供养善友事善知识。

　　(欲修圆觉者。若遇真善。友真善知识当须不惜身命承事供养)。

　　彼善知识欲来亲近。应断憍慢。

　　(见善知识。有相亲之意。不得生憍傲慢易之心)。

　　若复远离。应断瞋恨。

　　(见善知识。有远我之意。不得生瞋怒怨恨之心)。

　　现逆顺境。犹如虚空。

　　(凡善知识。现违我顺我之境。而我视之。犹如虚空。了无憎爱)。

　　了知身心毕竟平等。与诸众生同体无异。如是修行方入圆觉。

　　(了知自己身心。与彼虚空平等无二。与诸众生同一真体。方能悟入圆觉)。

　　善男子。末世众生不得成道。由有无始自他憎爱一切种子故未解脱。

　　(无始劫来。于自则爱。于他则憎。此一等心。能发生一切憎爱。故名曰种子。既有此等种子。安得解脱)。

　　若复有人观彼怨家。如己父母。心无有二。即除诸病。

　　(视冤如亲。爱无一切憎即)。

　　于诸法中。自他憎爱。亦复如是。

　　(心既平等。则一切法中。种种爱己憎他之心。亦复无有)。

　　善男子。末世众生欲求圆觉。应当发心作如是言。尽于虚空一切众生。我皆令入究竟圆觉。

　　(初修行时。即当发此广大誓愿)。

　　于圆觉中无取觉者。

　　(圆觉光中。明明不昧未尝起心取证圆觉)。

　　除彼我人一切诸相。

　　(不着我相人相众生相寿命相)。

　　如是发心。不堕邪见。

　　(一无自他憎爱。二愿众生成佛。三不取证圆觉。四不执着诸相。发此四心。方为正见)。

　　尔时世尊欲重宣此义而说偈言。

　普觉汝当知　　末世诸众生　　欲求善知识
　应当求正见　　心远二乘者　　法中除四病
　谓作止任灭　　亲近无憍慢　　远离无瞋恨
　见种种境界　　心当生希有　　还如佛出世
　不犯非律仪　　戒根永清净　　度一切众生
　究竟入圆觉　　无彼我人相　　常依正智慧
　便得超邪见　　证觉般涅槃

　　于是圆觉菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。为我等辈。广说净觉种种方便。令末世众生有大增益。世尊。我等今者已得开悟。

　　(此赞佛善说修证圆觉之法令彼开悟也)。

　　若佛灭后末世众生未得悟者。云何安居修此圆觉清净境界。

　　(请说将来众生如何安住修证此法)。

　　此圆觉中三种净观。以何为首。

　　(请说初修奢摩他之静观三摩钵提之幻观禅那之寂观云何起行)。

　　惟愿大悲。为诸大众及末世众生。施大饶益。作是语已。五体投地。如是三请。终而复始。

　　尔时世尊。告圆觉菩萨言。善哉善哉。善男子。汝等乃能问于如来如是方便。以大饶益施诸众生。汝今谛听。当为汝说。时圆觉菩萨奉教欢喜。及诸大众默然而听。

　　善男子。一切众生。若佛住世。若佛灭后。若法末时。有诸众生具大乘性。信佛秘密大圆觉心。欲修行者。若在伽蓝。安处徒众。

　　(具大乘性者。具足佛之根性也。伽蓝者藏经曰。此云众园。盖今之僧舍也)。

　　有缘事故。随分思察。如我已说。

　　(既为缘事所拘。当随己分量修习可也)。

　　若复无有他事因缘。即建道场。当立期限。若立长期。百二十日。中期百日。下期八十日。

　　(佛谓日久则凡心易厌。日促则妙行未圆。故立三期。以为中制)。

　　安置净居。

　　(安置道场。当于清净之地)。

　　若佛现在。当正思惟。

　　(若佛住世之时。当正心思惟。绝诸妄想可也。般若经中。亦谓断除妄想为正思惟)。

　　若佛灭后。施设形像。心存目想。生正忆念。还同如来常住之日。

　　(生正忆念者。无念之谓也。盖谓虽对佛像。亦当如佛现在。不可起妄念也)。

　　悬诸幡华。经三七日。

　　(幡华供养。经二十一日也)。

　　稽首十方诸佛名字。求哀忏悔。

　　(至心稽首。称扬佛号。求佛哀悯。忏悔三业)。

　　遇善境界。得心轻安。

　　(念佛忏悔之后。或见佛像。或见光明。及一切善境。即得自心轻安畅适)。

　　过三七日。一向摄念。

　　(越二十一日之后。更不念佛忏悔。一向收摄正念不令放逸也)。

　　若经夏首。三月安居。当为清净菩萨止住。

　　(若遇夏初。即当结夏。安居观室。三月不出。是名清净菩萨止住之观)。

　　心离声闻。不假徒众。

　　(传心法要曰。因声教而悟者名声闻。今既安居净观。何待声教也。故曰心离声闻既是心离声闻。何假徒众之助)。

　　至安居日。即于佛前。作如是言。我比丘比丘尼优婆塞优婆夷。

　　(安居净观之日。即对佛作此誓也。比丘者。圆觉疏曰。一名怖魔二名乞士。三名净戒。比丘尼者。女比丘也。优婆塞者。行者也。优婆夷者。尼童也)。

　　某甲。踞菩萨乘。修寂灭行。

　　(自谓按菩萨大乘之法修习妙行也)。

　　同入清净实相住持。

　　(悉皆悟入无相之相。住持无失)。

　　以大圆觉为我伽蓝。

　　(伽蓝者。众圆也。今曰以圆觉为伽蓝者。盖明我众不依倚别法也)。

　　身心安居平等性智。

　　(身心安居于大圆觉中。性与智慧。泯于一等)。

　　涅槃自性无系属故。

　　(寂灭本性廓然自在。无所系缚。亦无所统属故也)。

　　今我敬请。不依声闻。当与十方如来及大菩萨三月安居。为修菩萨无上妙觉大因缘故。不系徒众。

　　(不依倚声闻小乘之法。至心敬请诸佛菩萨。三月安居。修此广大圆觉法门。又岂在乎徒众也)。

　　善男子。此名菩萨示现安居。

　　(前说三月安居者。乃菩萨示现安居之相)。

　　过三期日。随往无碍。

　　(长期百二十日中期百日。下期八十日。安居修行者。过此三期日数。微往他所。亦无妨碍)。

　　善男子。若彼末世修行众生。求菩萨道入三期者。非彼所闻一切境界。终不可取。

　　(正在禅定中。忽然别有他念起时。当以智慧观察。非上所闻三期正行之外。若善若恶一切境界。皆名邪见。并不可取着。后皆仿此)。

　　善男子。若诸众生修奢摩他。先取至静。不起思念。静极便觉。

　　(修奢摩他之静观。则先断思念。静力既极自然开悟)。

　　如是初静。从于一身至一世界。

　　(初习静观。始则一身内外了无动念。渐觉静性遍满于一世界中矣)。

　　觉亦如是。

　　(静极而觉。则亦先悟身相本空。渐觉法身遍满于一世界中矣)。

　　善男子。若觉遍满一世界者。一世界中有一众生起一念者皆悉能知。百千世界亦复如是。

　　(我觉性与虚空同体。而众生者皆在我觉性中。故所起念。无不知者)。

　　非彼所闻一切境界。终不可取。

　　(已解在前)。

　　善男子若诸众生。修三摩钵提。先当忆想十方如来。十方世界一切菩萨。依种种门。渐次修行勤苦三昧。

　　(修三摩钵提之幻观。则先须思想诸佛菩萨。使心不乱。然后依诸法门。渐修正定)。

　　广发大愿。自熏成种。

　　(广发至大之愿。以自熏习成佛之种性也)。

　　非彼所闻一切境界。终不可取。

　　(已解在前)。

　　善男子。若诸众生修于禅那。先取数门。

　　(修禅那之寂观。先须自知种种妄念之分剂头数。故曰数门。圆觉疏亦曰所知生灭心念便是数门)。

　　心中了知生住灭念分齐头数。

　　(妙明心中。了然自知生住异灭四种念头也。生者初起之念。住者现在之念。异者差别之念。灭者寂灭之念。经中无异字者。取其成句故略之尔。圆觉疏中。亦如是说)。

　　如是周遍四威仪中。分别念数无不了知。

　　(行住坐卧四威仪中。种种念数无不了知也)。

　　渐次增进。乃至得知百千世界一滴之雨。犹如目睹所受用物。

　　(行住坐卧念念是觉。则觉力渐进体无不周。故诸世界中。有一满雨。亦如亲见也)。

　　非彼所闻一切境界终不可取。

　　(已解在前)。

　　是名三观初首方便。

　　(奢摩他之取静。三摩钵提之忆念。禅那之数门。乃三观最初起首之法)。

　　若诸众生遍修三种勤行精进。即名如来出现于世。

　　(圆修三观。精进无怠。如此众生无异出世之佛)。

　　若后末世钝根众生。心欲求道。不得成就。由昔业障。

　　(根性顽钝学道不成者皆由宿业所障故也)。

　　当勤忏悔常起希望。

　　(勤忏已往之业。常起成佛之心)。

　　先断憎爱嫉妒谄曲。求胜上心。

　　(断诸恶念。发无上心)。

　　三种净观。随学一事。此观不得。复习彼观。心不放舍。渐次求证。

　　(三种净观者。即奢摩他之静观。三摩钵提之幻观。禅那之寂观也。随学者心。精习一观不可兼学他观也。此精习心。若不放逸。渐渐增进。可证。圆觉)。

　　尔时世尊欲重宣此义而说偈言。

　圆觉汝当知　　一切诸众生　　欲求无上道
　先当结三期　　忏悔无始业　　经于三七日
　然后正思惟　　非彼所闻境　　毕竟不可取
　奢摩他至静　　三摩正忆持　　禅那明数门
　是名三净观　　若能勤修习　　是名佛出世
　钝根未成者　　常当勤心忏　　无始一切罪
　诸障若消灭　　佛境便现前

　　于是贤善首菩萨。在大众中。即从座起。顶礼佛足。右绕三匝。长跪叉手。而白佛言。大悲世尊。广为我等及末世众生开悟如是不思议事。

　　(赞佛于前十一章演说圆觉妙义开悟众生皆是不可思惟不可拟议之事)。

　　世尊。此大乘教。

　　(谓此圆觉大乘经教)。

　　名字何等。

　　(请问此等教法是何名字)。

　　云何奉持。

　　(请问此等教法如何受持)。

　　众生修习得何功德。

　　(请问众生修此教法获何利益)。

　　云何使我护持经人。

　　(请问如何使我卫护受持此经之人)。

　　流布此教至于何地。

　　(请问此圆觉经教流传分布至于何处)。

　　作是语已。五体投地。如是三请。终而复始。

　　尔时世尊告贤善首菩萨言。善哉善哉。善男子。汝等乃能为诸菩萨及末世众生。问于如来如是经教功德名字。汝今谛听。当为汝说。时贤善首菩萨奉教欢喜。及诸大众默然而听。

　　善男子。是经百千万亿恒河沙诸佛所说。

　　(佛谓此圆觉经教。无数诸佛。悉皆如是宣说)。

　　三世如来之所守护。

　　(佛谓过去现在未来三世诸佛。悉皆守护此经)。

　　十方菩萨之所归依。

　　(佛谓法界诸菩萨等。无不敬信此经)。

　　十二部经清净眼目。

　　(佛谓此经清净明了。为十二部经之眼目也。十二部经者。一名修多罗。二名祗夜。三名授记。四名伽陀。五名优陀那。六名尼陀那。七名阿波陀那。八名伊帝目多伽。九名阇陀伽。十名毗佛略。十一名阿浮陀达磨。十二名优波提舍)。

　　是经名大方广圆觉陀罗尼。亦名修多罗了义。亦名秘密王三昧。亦名如来决定境界。亦名如来藏自性差别。汝当奉持。

　　(佛谓此经有此五名。汝等菩萨。应当受持)。

　　善男子。是经唯显如来境界。唯佛如来能尽宣说。

　　(此经独能显示佛境。唯佛宣说。曲尽其妙)。

　　若诸菩萨及末世众生。依此修行。渐次增进。至于佛地。

　　(若依此经修行。渐渐增进。必至佛之地位)。

　　善男子。是经名为顿教大乘。

　　(此经名为顿悟之教大乘之法)。

　　顿机众生从此开悟。

　　(利根众生。有圆顿之机者。皆因此经。而得开悟)。

　　亦摄渐修一切群品。

　　(钝根众生。须假渐修。而此经教。无不圆摄)。

　　譬如大海不让小流。

　　(大海者。喻顿教大乘。不让小流者。喻能摄一切渐修之法)。

　　乃至蚊虻。

　　(此喻渐修众生)。

　　及阿修罗。

　　(此喻顿机众生)。

　　饮其水者。皆得充满。

　　(此喻顿渐之徒。修此经教。悉得圆满)。

　　善男子。假使有人纯以七宝积满三千大千世界以用布施。不如有人闻此经名及一句义。

　　(以至多之宝布施者。其福报有尽。闻此经义而修证者。其智慧无穷)。

　　善男子。假使有人教百恒河沙众生得阿罗汉果。不如有人宣说此经分别半偈。

　　(阿罗汉果。盖是小乘之法。此经与偈乃是大乘之教)。

　　善男子。若复有人闻此经名信心不惑。当知是人非于一佛二佛种诸福慧。如是乃至尽恒河沙一切佛所。种诸善根。闻此经教。

　　(闻此经名。深信不疑者。盖曾于无数佛处。种诸福慧及诸善根方得闻尔)。

　　汝善男子。当护末世是修行者。

　　(佛令菩萨卫护将来如是信心修行之人)。

　　无令恶魔及诸外道恼其身心令生退屈。

　　(障碍觉性之事。皆为恶魔。非其同志之人。皆为外道。今菩萨护持此修行者。不可令此二害恼彼身心使之退转)。

　　尔时会中有火首金刚摧碎金刚尼蓝婆金刚等八万金刚。并其眷属。即从座起。顶礼佛足。右绕三匝。而白佛言。世尊。若后末世一切众生。有能持此决定大乘。我当守护如护眼目。

　　(此诸金刚欲守护受持此经之人也。决定大乘者。谓此大乘经教。乃决定成佛之义)。

　　乃至道场所修行处。我等金刚自领徒众晨夕守护。令不退转。

　　(金刚又欲守护道场内修行此等大乘法处。令修行者无退转心)。

　　其家乃至永无灾障。疫病销灭。

　　(金刚又欲守护其家。令无灾害)。

　　财宝丰足。常不乏少。

　　(办道资粮。常令不阙)。

　　尔时大梵王。

　　(圆觉疏曰。即初禅天王也)。

　　二十八天王。

　　(欲界色界无色界。共有二十八天。每天各有一王。其号曰四王天王。忉利天王。夜摩天王。兜率天王。化乐天王。他化自在天王。梵众天王。梵辅天王大梵天王少光天王。无量光天王。光音天王。少净天王。无量净天王遍净天王。福生天王。福爱天王广果天王。无想天王。无烦天王。无热天王。善见天王。善现天王。色究竟天王。无边空处天王。无边识处天王。无所有处天王。非非想处天王)。

　　并须弥山王。护国天王等。即从座起顶礼佛足。右绕三匝。而白佛言。世尊。我亦守护是持经者。常令安隐心不退转。

　　(大梵王等。皆欲守护受持此经之人)。

　　尔时有大力鬼王名吉槃茶。

　　(圆觉疏曰。吉槃茶者。亦云鸠槃茶。食人精血其疾如风。变化稍多。住于林野)。

　　与十万鬼王。即从座起。顶礼佛足。右绕三匝。而白佛言。世尊。我亦守护是持经人。朝夕侍卫。令不退屈。

　　(诸鬼王等亦欲守护受持此经之人)。

　　其人所居一由旬内。

　　(藏经曰。一由旬者。四十里也)。

　　若有鬼神侵其境界。我当使其碎如微尘。

　　(为护法故尽其威力)。

　　佛说此经已。一切菩萨。天龙鬼神。八部眷属。

　　(八部者。一天神。二龙神。三夜叉。四乾闼婆。五阿修罗。六迦楼罗。七紧那罗。八摩睺罗伽)。

　　及诸天王梵王等。一切大众。闻佛所说。皆大欢喜。信受奉行。

　　御注大方广圆觉修多罗了义经下(终)

　　No. 251-B

　　今上皇帝御注圆觉经。赐临安府径山。被
旨流通。而福州双柏庵白莲社诸比丘等。得所拓本。恭睹
圣制。各深庆幸。谨命工锓板。仰祝
圣寿无疆。　国泰民安。风调雨顺。
佛日增辉。法轮常转。一切有情同证圆觉。

　　淳熙戊申季夏初吉恭题
