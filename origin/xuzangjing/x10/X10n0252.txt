卍新纂续藏经第 10 册 No. 0252 圆觉经类解


　　No. 252-A 用圭峰圆觉修证义十二章颂分各成一颂

　　镜庵释行霆

　　序分说仪

　　圆觉先须了说仪不同秽土混凡机婆伽梵主身全现大光明藏处希奇百千大士同斯会十二真人欲问时不二境中圆镜像何殊光莹净琉璃。

　　颂文殊章

　　妙德初征本起因曾知离病可修真陀罗尼门周法界大圆觉海绝涯津无明梦里迷缘影翳眼华中妄执身忽然梦醒翳华灭何曾动着本来人。

　　颂普贤章

　　普贤次问渐修真通为三根审行门幻匪觉心心外物华非空性性中存觉心不动妄华寂妄境无生智孰论幻尽觉圆真体现灰飞烟灭火无因。

　　颂普眼章

　　普眼圆融因果相身心影像体随妄先了二空清净门次修三观圆顿行能所兼忘凡圣情爱憎宁复论差当曾知本有摩尼珠五色青黄焉可状。

　　颂金刚藏章

　　金刚执难圣凡身本悟缘何有妄因三问连环分别见诸门开喻性元真空华起灭元由妄金矿销融永绝尘若要测量圆觉海入思惟地倍沉沦。

　　颂弥勒章

　　弥勒推究轮回本若断贪爱生死尽爱欲为因过既深爱命为果缘难泯二障就于五性分四生遂成六道蕴若亲善友爱见亡自然悟入无生忍。

　　颂净慧章

　　净慧伦排证悟人强分四位顺天真凡贤圣果虽然异悟迷染净与谁亲先明依位循诸性次辨忘心顿证因一智了然超脱处有无情尽觉芽春。

　　颂威德章

　　威德请开三种观中根始此分章段四门开处任方来三类修时非杂乱静镜圆明全显彰幻苗增长无涯畔器中锽可喻禅那三法能起生死岸。

　　颂辨音章

　　辨音又问几般轮几种修持可证真单复圆门虽有异静幻寂观要区分各安标记欲探结先慕求哀悔罪根二十五轮依幻觉无修习处示修因。

　　颂净业章

　　净业断除人我执俱缘四相妄迷习无明主宰为我根心存证者乃人立寿命业智潜续存众生我人所不及由兹憎爱烦恼生死觉城昧此何能入。

　　颂普觉章

　　普觉离病托师亲当依端正知见人行住坐卧迹莫计作止任灭病非因自他除病不除法供事舍财及舍身憎爱直须无种子始于圆觉可修真。

　　颂圆觉章

　　圆觉道场圆证悟下根于是开真路三期限量可随宜四众安居绝缘故以大圆觉为伽蓝踞菩萨乘行愿度曾知证入总该前诸佛共依如是住。

　　颂贤善首章

　　善首流通正法门五名于是为区分十二部经真了义百千诸佛共谈论佛境佛地已开演顿教机今得闻傥解百川归大海何妨一法被多根。

　　颂判摄

　　圭山才悟即流通却依贤首以弘宗傍探四疏明差当遍究群诠定有空顿教收经佛自判圆门兼属义堪从若将经教论相摄克体全收终顿中。

　　十二章来意

　　文殊章顿悟本有圆觉妙心本无无明生死方名信解成发起因普贤章以悟修之理难明故须征释令解用心普贤章开示身心无性二空理显根尘诸法普净普遍见境同佛刚藏章令深悟轮回分别邪正故乃征释弥勒章穷展转根元推差别种性令断贪爱净慧章已知圆觉染净无殊辨随顺修证威德章众生根性不同烦恼厚薄不等立三观门随根趣入辨音章就前三观示观网交罗随宜各契净业章约计浅深分我四相若除我执便是圆觉普觉章由前除障修习用意依善知识免溺四病及诸细惑圆觉章道场克期加功用行以求证入上中下根普归圆觉贤善首章正宗之法法义已周欲使广益佗方远沾来世流传通泰展转无穷一部诸章大旨若是阅者预可知始末。

　　No. 252

　　圆觉经类解卷第一本

　　圆觉了义经实顿悟修证之要法也唐圭峰禅师造广略疏章凡六十余卷映前绝后而学者卒难讨寻或望涯而退吴兴沈应辰得西蜀复庵讲义专用圭山疏要傍类经子禅语直销文义大意欲信者自近之远诚有济于见闻乃命传教释行霆削繁补漏刊版流通以其例引名言符合疏旨故目为类解仍示其大略焉。

　　大方广圆觉修多罗了义经

　　经题十一字以八义释之一约体用二法义三能所四名义五立名六取舍七问难八总收第一体用者于中又有从体起用及摄用归体谓大之一字属体方广二字属用此从体起用也其次圆觉二字属体上大方广三字属用此摄用归体也第二法义者欲释诸经论必须明释法义依法解义义即分明以义照法法即显著今经题中圆觉二字属其法大方广三字属其义谓当体虚明广大常住本觉法上有此之大义方义广义其次经之一字属其教法上修多罗了义五字是叹教法胜能之义也第三能所者谓修多罗了义经六字属能诠之文大方广圆觉五字属所诠之义就能诠中又有总别修多罗属总谓总指一代时教了义经三字属别谓别叹此圆觉经谓此乃是一代时教中诸部宣说胜谛决了究竟之义非是宣说世俗因果不了之义所以云修多罗总指诸部了义者则叹斯文第四名义者又分为二初唐后梵谓大方广圆觉了义经八字即此方唐言也修多罗三字即西域梵语也大以当体得名常遍为义当体觉性无边强名为大常则竖通三际遍则横遍十方方以就法得名轨持为义轨则轨生物解使众生悟入佛之知见持则任持自性于生死海中而此性不曾生灭广则从用得名包博为义包则无外博则普遍圆以不偏得名满足周备为义觉以不昏得名虚明灵照为义此皆就唐言释名义也其次修多罗此翻契经契谓契合合机合理也经者有贯串义有摄持义谓贯串诸佛所说之法摄持一切众生之机故称大方广圆觉修多罗了义经也第五立名者且诸经得名或佛自立或结集人立或兼斯二者立今经题目据下贤首章中有其五名一名大方广圆觉陀罗尼二名修多罗了义三名秘密王三昧四名如来决定境界五名如来藏自性差别以此推之是知此经之名乃佛自立也第六取舍者经中虽有五名首题唯取其二者良以宗本体用是法义之宏纲诠指功能乃言像之皎镜事周义尽须建五名以要标题且存两号遂存前二略去后三此译人巧意也第七问难者又分为二初难本题后难别题难本题曰修多罗与经但唐梵之文有异今双置题目岂非重叠耶答上则总指诸部此则唯目当经对总叹别故非重也次难题中又分为二初难法义后难三大难法义云且大方广华严经彼经题目以大方广三字为法佛华严三字为人今经何故却以大方广三字为义耶答彼经对人故称法此经对法故称义也难三大云华严经说三大起信论说三大与今经说三大是同是别耶答配属三大约法则同释义随宗则别起信论就凡上建立三大为宗华严经就玄上及事上建立三大为宗(凡一字皆具十义)今经就本觉体上建立三大为宗故不同也所以起信约凡以为心圆觉约佛以标名华严不遂机宜直显一真法界也又起信大分约因位说圆觉与华严大分约果位说第八总收者意谓此二十八纸能诠之文乃是吾佛大圣人于一代时教诸部中时为顿机之者宣说决了究竟真实常住之义欲使后代顺佛法修行之人诵此能诠之文解此所诠之理如说修行于一切处决𤴯溃痈挑痾去毒遣障除疑证自己广大虚明真实常住圆觉之体于此体上发起如是大义如是方义如是广义从此超凡入圣一得永常尽未来际自利利他受用无尽也。

　　罽宾国三藏法师佛陀多罗奉诏译

　　译师也梵语佛陀多罗此云觉救罽宾者即北印度也由西域有五印度此觉救三藏乃是北印度罽宾人也初于东都白马寺译此经不载年月译之一字乃是度语之称又译者易也大底变易以成华言郑氏注曰王制五方之民言语不通嗜欲不同达其忠通其欲因是命通言语之官曰象胥盖象胥有才智也又东方官曰寄南方官曰象胥西方官曰狄鞮北方官曰译今据经多从西来今用北方之官名者但汉时多与北狄交通然北方译官兼善西方之语佛法初自西来乃用北方之官翻之自此佛经咸称译也。

　　唐圭峰定慧禅师宗密述疏钞科节

　　疏主也圭峰即终南之别山定慧京禅师即唐宣宗追谥之号此经前后造疏解者有京报国寺惟悫法师先天寺悟实禅师荐福寺坚志禅师北京道诠法师今圭峰皆备讨各有所长悫邈经文简而可览实述理性显而有宗诠多专于他词志可利于群俗然圆顿经宗未见开拓性相诸论迢然不干故圭峰之疏俱不依也大凡佛说一代时教皆有三分一序分二正宗分三流通分今经从如是我闻至平等法会名序分自文殊至圆觉共十一章经文并是正宗分最后贤善首章经文属流通分今先序分。

　　科者科含半义乃是包括酌量一部经文大意故曰科也。

　　如是我闻一时婆伽婆。

　　经首必具六种成就若六缘不具教法不兴谓一信成就二闻成就三时成就四主成就五处成就六众成就今此一段文具前四也如是者信成就佛法大海信为能入若信则言是事如是若不信言是事不如是又信则所言之理顺顺则师资之道成是知信之一字乃信顺之辞如人有手取物则得华严经云信是道源功德母长养一切诸善根断除疑网出爱河开示人天涅槃路我闻则闻成就我有四种一凡夫实我二外道神我三菩萨假我四佛之真我今当假我也闻从耳根发识既是耳闻今何称我处耳之别从我之总故曰我也又唯识家解如是二字作指定之辞谓指定下来所说之教法阿难二十年中为佛侍者亲从佛闻所以云如是玄义我亲得闻亲光菩萨将此六种成就谓之经前五事信散在闻时主众处中也一时乃时成就谓此时不定但是师资会合听说之时也婆伽婆乃主成就此具六种义一自在二炽盛三端严四名称五吉祥六尊贵如是六种义差别应当总名婆伽婆大底教家有五不翻一秘密不翻即神咒等二多含不翻即罗汉须菩提等三此方无故不翻如阎浮提树苾刍等四顺古不翻如阿耨多罗等五生善故不翻如佛般若菩萨等若云觉此方人轻薄不生善故今婆伽婆于五不翻中当多含故不翻也然婆伽婆即是佛若出其体乃是圆觉也。

　　入于神通大光明藏三昧正受。

　　乃处成就谓佛入法性源现无边无碍刹土亦不定分自他受用故曰依真所以大疏云经宗既诠实境教主须明真身故受用身居受用土为诸大士说圆觉经然此经说处及说教之主与别经不同金刚经处即是舍卫国给孤独园说主乃是丈六化身今此经不然说处则定中乃是依真实之境说主则法身与报身不分乃是真身说也神则妙用难测通则自在无壅大光明藏有三义故一拣滥二破名三显理何谓之拣滥谓一代时教中佛所说有如来藏有自性清净藏有法身藏有法界藏恐滥彼故今谓此是大光明宝性神通之藏何谓之破名佛恐后人不知法体本来平等于平等中强生分别以谓十方诸佛如来大光明藏大包天地光明烜赫无所不照无所不包无所不摄无所不容有如此之名相若作如此见解遂成两个故破其执心即相无相故无大字名相无光字名相无藏字名相也何谓显理此一义妄尽觉明大明眼于一切处圆陀陀净髁髁赤洒泗头头是物物全尽十方世界无不融通如大日轮升空天下洞明此所谓显理虽然如是更须亲行一步始得话圆所以论云心性不起即是大智慧遍照也三昧者梵语此云正受即唐梵双举此即入定正受者不受诸受故曰正受正以拣邪义受以领纳义若眼领纳色耳领纳声鼻香舌味身触意法以至一切时领纳爱喜乐舍等者此名邪受唯是入定之时于所缘境审正思察眼不领纳色乃至身触意法以至一切时爱喜乐舍等法然后不妨眼炽然见色耳炽然闻声乃至鼻舌身意炽然等所以贤首云虽空空绝迹不妨义天之星像灿然湛湛亡言岂碍教海之波澜浩瀚只如上至十方诸佛下及六道众生皆有此大光明藏三昧正定且如何得入但向十二时中息诸妄想攀缘颠倒分别之心智与理冥境与神会便入得大光明藏三昧正受脱或不然只知门外走宁识在其中。

　　一切如来光严住持。

　　一切者普该之言如来者其义有四一约法身者谓无所从来亦无所去也二约报身者谓过去修因来成佛果也三约化身者谓乘如实道来成正觉也四约理智如谓本觉来谓始觉因本觉而有不觉因不觉而有始觉始本不二故曰如来又十方诸佛悟此真如之理故曰如来六道四生迷此真如之理故曰如去不得称来今如来者即指化身也光严者重重交光照耀炳着妙相之上定住住持永绝攀缘不曾遗失所以序云具足圆觉住持圆觉者如来也。

　　是诸众生清净觉地。

　　上文明圣同此文明凡同是字乃指定之辞诸则不一之义众生者以色受想行识五蕴众缘和合而生故曰众生又云有多生死故曰众生清净者离烦恼障离所知障垢不能染妄不能变故曰清净觉是法地是喻此谓之法喻双举谓一切众生迷真失湛徇相执名妄见众生然妄体元空全是本觉此之本觉体上能出生一切河沙功德喻如大地能生一切物等问众生分上何不称住持耶答诸佛证此境故得称住持众生不证此境但具佛性故不得称住持二字但指其分上有此清净本觉之地所以序云终日圆觉而未尝圆觉者凡夫也首楞云虽终日行而不自觉抂入诸趣在禅家谓之终日焚香不知身道场在周易谓之百姓日用而不知在孟子谓之终身由之而不知其道者众也在老氏谓之不善人之所保亦同意也又法灯和尚云无根兮得活离地兮不倒日用尚不知更向何处讨。

　　身心寂灭平等本际圆满十方不二随顺。

　　身即所执之妄身心即所执之妄心寂灭是毕竟空义圆则不偏满则具足谓上文举一切如来光严住持又举是诸众生清净觉地乃是立宗盖此经以心境空寂凡圣平等为宗妄情等佛观行速成为趣恐行人不知觉性本来平等生分别之心以谓凡是凡圣是圣若如此解何时了悟故云有心分别一切皆邪无意攀缘万途自正又云心异则千差竞起心平则法界怛然此之执心能作诸佛能为众生能作天宫能为地狱是知着其相则凡圣有霄壤之隔故不平等若以性观之则凡圣染净一相而诸法当体悉皆空寂便见圆觉本际之性本来平等本来无欠少非唯无四圣之高亦无六凡之下人人具足个个圆成心佛及众生是三无差别所以道如瓶已漏更不再添佛佛道齐法法平等此之觉性在东全东南西北方亦复如是包于天地充塞六虚遍满法界六通四辟大小精廉无乎不在此谓竺土大仙心东西密相付庄子齐物篇亦云其形若槁木其心若死灰忘物忘智则万物一府死生同状又云自其异者观之肝胆楚越也自其同者观之万物皆一也不二随顺者随则不乖顺则相应且说有二二是两个不二是一个二即是凡夫顺生死二乘趣涅槃凡夫迷圆觉之体失圆觉之用起惑造业轮转大苦海中万死万生头出头没无有解脱此时被妄法之所染着不能趣于涅槃无量劫中只在生死此岸所以望于二乘涅槃彼岸为二其二乘之人见三界无安犹如火宅希求出离如救头然如獐跳不顾后群虽然出得生死脱离三界又一向灰身灭智沈空滞寂堕解脱坑卧涅槃城有其三义一者心狭劣二者怖三界三者缺大悲只解如是去不解如是来又被空之所留滞在空理望凡夫生死此岸为二是二人太过不及皆不处手中道唯吾佛大圣人证无住处大涅槃以大悲故常在生死而不住涅槃以大智故而不住生死常在涅槃在此岸不妨常在彼岸在彼岸不妨常在此岸此是佛之用处谓之不二随顺若学者说时即于十二时中妄想攀缘念念无明生死根本不是执凡便是执圣不是执真便是执妄不是执有便是执无与佗凡夫二乘一般唯是一切处一切时不着凡圣真妄有无然后在真全真在妄全妄打成一片方合得他随顺不二。

　　于不二境现诸净土。

　　于者依也教家谓之境声就境上得此于字之声不二境即上文说中道随顺不二之境诸者随类普应曰诸净土乃对秽土之称然此土有四一法性土法身所居二受用土于中又分为二一自受用土唯佛自见二他受用土唯地上菩萨见地前小乘不见三变化土丈六化身所居今经统唯二种谓净土及秽土佛说此经之时地前大众见佛化身居于娑婆世界瓦砾荆棘坑坎堆阜秽土之中说圆觉经地上大众见佛陀受用报身居于琼林玉树宝殿金台净土之中为其说圆觉经所闻之法则一所见之人各别岂非吾佛于中道不二境中随类普应乎注云地前大众得佛加被方见报身不蒙加被即不见又前说凡圣一体者此是从自受用土入法性土今此应诸菩萨现诸净土者此即从法性土现他受用土故次文云与大菩萨等是也。

　　与大菩萨摩诃萨十万人俱其名曰文殊师利菩萨普眼菩萨金刚藏菩萨弥勒菩萨清净慧菩萨威德自在菩萨辨音菩萨净诸业障菩萨普觉菩萨圆觉菩萨贤善首菩萨等而为上首与诸眷属皆入三昧同住如来平等法会。

　　上文皆处成就此即众成就与并也大者拣小义即持登地大菩萨菩萨是不全梵语全云菩提此云觉萨埵此云有情谓此人既能自觉亦复觉他有情众生但行二利之人总可谓之菩萨摩诃即大也谓此有情信大法解大义发大心趣大果修大行证大道之人皆是指诸上菩萨也皆入三昧者谓佛既入大光明藏三昧正受而十二菩萨与诸眷属亦皆入定同止住释迦如来凡圣平等因果不二法性之会今将正宗分中十一章问答束之为二谓初一问答令信解真正成本起因后十问答令依解修行随根证入也今先纶贯一经途辙初一问答令信解真正成本起因者盖文殊表解普贤表行夫欲运心修行先须信解真正解若不正所修一切皆邪纵使精勤徒为劳苦人也若是愚教始教终教多先且修行后方顿悟若华严与此经仪式则不然先且顿同佛解然后修行盖先要了悟自心所以华严云若不了自心云何知正道由彼颠倒慧增长一切恶是知有信须得解有解须得信何以知之华严三圣观云有信无解增长无明有解无信增是邪见信解圆通方为行本如今有般人虽有信心无正解乃是中无主既然是中无主一被邪魔外道顽朋败友相诱将去到底只染得外道知见增长一切无明种子又一般人有邪解悟事事会得却无信心一向拨无因果增长邪见是知信解二字如车两轮如鸟两翼此不可缺今此第一文殊章通为上中下三根之人开解第二普贤章通为上中下三根之人开行第三普贤章依文殊之解普贤之行教示上根之人运心入二空观兼仿修法界观行人入观方有疑念故有第四刚藏一章起疑既有疑必推究轮回根本故有第五弥勒一章既知轮回之本必须断之既断轮回根本方证入圆觉才证入便自然有阶差地位安排故有第六清净慧一章安排地位从凡入圣如是六章经文中二空观只了得上根之人其次更有一类中根之人虽闻佛说开解已竟只是根劣于二空观不能证入于是故有威德菩萨为中根之人请问三观虽蒙佛开示三观行相未知有几种修习故有辨音请问蒙佛开示二十五轮被二十五种机行人既入三观诸轮方犯着四相故有净诸业障请问断除四相既除四相四病未亡故有普觉请问令依师离作止任灭四病四相既除四病已去如是一类中根之人一时悟道更有一类下根之人根劣障重又于三观诸轮不能证入于是故有圆觉请问蒙佛开示道场加行三期练修被及下根所谓一法巧被三根也问华严经科云举果劝乐生信分此经科云初一问答令信解真正成本起因何故彼经就果上发信此经就解上发信耶答彼经以事事无碍为宗故就事上发信此经以理为宗故就体上发信不同也。

　　于是文殊师利菩萨在大众中即从座起顶礼佛足右绕三匝长跪叉手而白佛言大悲世尊愿为此会诸来法众说于如来本起清净因地法行。

　　此乃伸请也于是者盖指平等法会之处连前起后之辞梵语文殊此曰妙吉祥从座而起者乃是从法空座而起悲济之用悲愍众生起教之故顶礼佛足者以至尊至贵之顶礼世尊至卑之足此敬之至右绕者表顺佛法之理不背三匝者表归依三宝断三毒等长跪者表安危不易叉手者表人境交参又从座而起至三匝此表洗身业长跪叉手表洗意业而白佛言已下并表口业也此一段文皆是结集人缀缉也大悲世尊方是文殊赞佛也大以拣小为义慈能与乐悲能拔苦问何故不云大智言大悲耶答盖文殊请问意为末代众生行利他之行不是自利故赞云大悲且如小乘之人有智无悲大乘之人悲智双运唯佛全行利他之行得称大悲譬如有人落水若小乘人见之便不肯救由小乘人已知无量劫来轮转生死海中受大苦恼自一脱离三界之后更不敢再入所以不救若菩萨人见之便先自着脚然后救之乃自利利他也若佛见之即便入水令速出离到安稳处故谓之大悲也世尊者具上九号为世所尊故曰世尊愿为此会诸来法众者愿以希求乐欲为义法众即十方大众也文殊白佛者告佛慈悲方便宣说当初未成佛时创初根本本起清净因地法行也大凡圆顿之教修行仪式必先发三重因地何谓三重因地一了悟觉性二发菩提心三修菩萨行谓先顿悟自己分上本有灵明广大真实圆觉之性顿信本无无明顿信本无生死此谓之了悟觉性然后方发菩提心梵语菩提此云觉既了悟觉性却于行住坐卧折旋俯仰起居问讯动容笑语一切处一切时常起觉悟之心此之悟心要得念念与最初所悟本觉相应所以本生和尚云只这动转施为还合得本来主人也无若也合得十二时中无虚弃底道理若合不得吃茶说话往往作茶话会若得契合此谓之发菩提心便是大智之心其次方修菩萨行者谓于一切处念念慈念念悲利乐有情饶益群品教化成熟不舍摄受一切众生修菩萨行如华严经中善财童子先见文殊了悟觉性遂乃南游一百一十城参见五十三人善知识凡见一善知识皆先自云我已先发菩提心而未知菩萨修何等法行何等行云何发心又如起信论了二觉发三心修五行亦同今来经文谓请问我佛世尊于无量劫中未曾成等正觉之时创初根本因地如何发起一念修习心地法门如何行清净离相称性法行何故文殊始初发问便问此事却为最初发心修行一着最为要紧切宜子细寻得真正路然后方行所谓见道方修道不见复何修若还不辨邪正忽被朋友引去熏得邪见无明种子才到眼光落地之时沦入地狱百劫千生无由解脱如人种瓜须是预先子细寻取好种若错用苦种之时纵是得瓜还成苦殊何以知之圭峰云夫欲求果者必先观于因因若不真果还是妄又楞严云因地不直果招迂曲所以华严云不能了自心云何知正道由彼颠倒慧增长一切恶宗门中谓之打头不遇作家到老翻成骨党纵饶精进勤苦一时错了所谓不省这个意修行徒苦辛以此推之是知文殊大智首先问佛最初发心修行一着开示利益后代众生岂小补哉。

　　及说菩萨于大乘中发清净心远离诸病能使未来末世众生求大乘者不堕邪见。

　　谓非唯说世尊最初根本因修心地称性法门更告佛说一切菩萨于大乘觉悟心中发清净菩提之心大以拣小乘以运载能运载一切众生离生死此岸度烦恼中流到涅槃彼岸妄不能变垢不能染离烦恼障离所知障故曰清净远离诸病者谓著有着无见妄见真分能分所并四相四病但是离心之外皆是病也上初一段文正是教示行人了悟觉性此发心离病一段文当第二发菩提心第三修菩萨行即下普眼章也意令能使末世求于大乘之人依此开悟依此修行于本始觉中不堕落邪见如何谓之邪见但本心之外见妄见真皆是邪见由唯此一事实余二则非真傥乖清净之心必堕偏邪之见。

　　作是语已五体投地如是三请终而复始。

　　尔时世尊告文殊师利菩萨言善哉善哉善男子汝等乃能为诸菩萨咨询如来因地法行及为末世一切众生求大乘者得正住持不堕邪见汝今谛听当为汝说时文殊师利菩萨奉教欢喜及诸大众默然而听。

　　此乃展诚许听也默然者谓洁己虚心收视反听如渴思水如病思药也此等科段下文例然更不重释。

　　善男子无上法王有大陀罗尼门名为圆觉。

　　此显真宗本体也善则顺理男子则刚断为义此即指对告文殊菩萨为善顺刚断之男子也无上法王者法以轨则为义无明烦恼一切不净垢浊当用无上真空轨则之法洗去王者自在为义无上者谓世间之法莫能先之故曰无上且例如铁轮王之法但于一天下而得自在铜轮王之法但二天下而得自在银轮王之法但三天下而得自在金轮王之法四天下而得自在以至梵王帝释之法但三界内而得自在出三界外便不得自在唯佛之法王不但三界内三界外以至刹刹尘尘无数世界而得自在故曰无上法王此即指佛也大之一字乃绝对待之大非拣小之大梵语陀罗尼此云总持门以出入无壅为义圆觉者谓众生十二时中虽具有此圆字只是不觉何以知之序云终日圆觉而未尝圆觉者凡夫也菩萨念念证此觉字又不圆何以知之序云欲证圆觉而未极圆觉菩萨也唯是吾佛圣人有圆有觉以有圆故则德无不周以有觉故则灵源不昧何以知之序云具足圆觉而住持圆觉者如来也然此圆觉上至四圣下及六凡无有一众生不具但以凡夫尘经未出宝藏犹埋既不自知抂受贫苦唯十方诸佛证此全得其用故今但标无上法王有大圆觉也。

　　流出一切清净真如菩提涅槃及波罗蜜教授菩萨。

　　此显圆觉之德用也流出者觉性本无出入去来动静非有别法从圆觉中流出于外但是依此圆觉之性显发示现诸门功德无有穷尽应用无有疲厌名为流出一切者普该之言此正是总标清净者必竟空义谓离烦恼障离所知障妄不能变垢不能染非诸有漏之法故曰清净所以大般若经始自色心终至无上菩提八十余科皆谈清净此谓小乘怖空故曰清净此二字又总下文真如菩提涅槃波罗蜜真如者谓真实显非虚妄如谓如常表无变易谓一真之理也此之真字非是对伪之真如者似也若将此真字顿在佛界尽十方世界都是佛若将此真字顿在菩萨界尽十方世界都似菩萨若将此真字顿在声闻缘觉界尽十方世界都似声闻缘觉若将此真字顿在天上地狱饿鬼畜生修罗界者则此真字便似天人地狱饿鬼畜生修罗等何也为此真理之上具二义故一者随缘义二者不变义梵语菩提此云觉乃是本觉及始觉此之觉上本无无明本无生死梵语涅槃此云圆寂谓觉性既圆无法不寂又云涅者不生槃者不灭不生不灭故曰涅槃菩提即果上之智涅槃即果上之理理即体智即用梵语波罗此云彼岸蜜多此云到若要回文顺此方俗应云到彼岸此波罗蜜有十种何谓之十一布施二持戒三忍辱四精进五禅定波罗密六智慧七方便八愿九力十智问此十度其义如何谓辍己惠人曰施防非止恶曰戒堪受诸法逆顺忘怀曰忍炼心于法为精精心务达为进虚心寂静为禅推求拣择为慧方法便宜为方便希求乐欲为愿不可屈伏为力如实决断为智然吾佛圣人始以六度对治六蔽为悭贪故说布施为毁禁故说持戒为嗔恚故说忍辱为懈怠故说精进为散乱故说禅定为愚痴故说智慧若据华严经中开此六度为十度对治十地十种障亦只就六度中智慧一度中开出方便度愿度力度智度良由第六智度具根本智与后得智故开出后得智也谓吾佛圣人有大圆觉于中流出一切清净真如清净菩提清净涅槃清净波罗蜜真如菩提涅槃皆属果十度波罗蜜属因因果不同故曰及字非唯流出因亦及流出果教示付授欲使后代顺佛法修行菩萨断障遣疑从因至果反妄归真然菩萨是所教之人上因果皆是能教之法也尝考诸经所谈门之一字有四谓教理行果何以知之如法华经曰以佛教门出三界苦此是教门楞严曰十方薄伽梵一路涅槃门此是理门又曰我今犹如旅泊之人忽蒙天王赐与华屋虽获大宅要因门入此属行门又华严行愿品曰若欲成就此功德门者应修十种广大行愿一者礼敬诸佛二者称赞如来此属果门谓吾佛圣人有一法门总持教理行果四法教示付授与一切菩萨所以佛性和尚云包凡育圣摄巨含纤为一总持号大自在。

　　一切如来本起因地皆依圆照清净觉相永断无明方成佛道。

　　此一经安布有类华严先本后末只如华严经首先便云尔时世尊于菩提场处师子座一切法上成等正觉智入三世悉皆平等其身充满一切世间其音普顺十方国土普见一切众生悉皆成佛此谓之一口吞尽十方世界更无凡圣其间众生根劣障重承当不得遂放开一线曲为今时故说十信十住十行十回向十地等觉妙觉此正是渐该枝末今经亦尔于此段经文亦一口吞尽十方世界恐无人承当下遂便与开解开行为上根人说二空观为中根人说三观诸轮为下根人说道场加行此是渐该枝末皆依圆照者此简二乘及菩萨偏局之照若了得圆照便是佛佛是圆照者于十二时中条丝不挂廓尔无依念念常光现前念念常住里许依倚圆照永无间断所谓以无缘境上起无缘智以无缘智缘无缘境如镜照像像非外缘如珠发光光还自照照见内身外境山河大地色空明暗所照之处莫不尽是十方诸佛广大无漏无染清净妙觉之相十方诸佛三世诸佛等创始因地修行莫不皆依倚此圆照永断无明而成正觉所以肇论云内有独鉴之明外有万法之实圆照是能照之用觉相是所照之体问圆觉体上本无能所今何却言觉相是所圆照是能耶答但以初悟之时似有能所到悟之后即无能所此正如华严会上第六十一卷经中善财童子初于福城东际大塔庙前见文殊文殊遂指善财南游历一百一十城见五十三善知识最后于庄严楼阁中参见弥勒受弥勒之教再欲求见文殊却不能得见其身是时文殊遂伸右手过一百一十城摩善财顶此意与今经说初分能所悟后无能所一同且初见文殊者表信智再见文殊表证智证智绝能所故所以不见文殊能所既绝尽十方世界只是自己是一颗明珠是大解脱法门到此岂有无明不断岂有烦恼不除岂有佛道不成就如是则只用此一段经文已答文殊前问了悟觉性发菩提心修菩萨行三重因地皆毕。

　　圆觉经类解卷第一本

　　圆觉经类解卷第一末

　　云何无明。

　　此乃欲推穷妄宰故此一句征问谓之连前起后之辞佛恐后代修行之人闻说永断无明便谓实有无明可断然此无明以痴为体虽有本觉光明而无始觉照了故曰无明除却无字只此一明字便是灵灵不昧了了常知之明才一念不觉面前不明只在黑地里走便是无明大涅槃经云若与烦恼诸结俱者名为无明若与一切善法俱者名之为明华严经云第一义谛不了故名无明此之无明毕竟自何处起当如起信论说三细六粗从细至粗而起三细者一业相二转相三现相六粗者一智相二相续相三计名相四执取相五起业相六业系苦相谓才于本觉上一念动心不觉谓之业相才有所见谓之转相境界现谓之现相此三细也起分别心谓之智相念念相续不断谓之相续相此上五相皆为法执也于分别中此是名此是利此是善是恶此是亲此是疏此是青黄赤白等谓之计名字相好之则喜恶之则嗔随所好处而生执着之心谓之执取相此之二相即我执也既执物为我相就五蕴之上或嗔喜或打骂或更相杀害互为冤仇造种种恶谓之起业相既造恶业业果成就似镜照像如影随形便被业缚随业受报于六道四生大苦海中无由解脱谓之业系苦相也今经从云何无明已下经文直至轮转生死三细六粗一时具足良由一念不觉便是无明此谓之独头无明横从空起如天或云如镜忽尘更不假触境遇缘。

　　善男子一切众生从无始来种种颠倒犹如迷人四方易处。

　　此即按定其非也众生者乃色受想行识五蕴众缘和合而生蕴者以积聚为义或称阴者以盖覆为义且色以质碍为义受以领纳为义想以取像为义行以迁流造作为义识以了别为义此众生除去了悟觉性之人其余一时收在里许无始者以西天外道六师执一切法皆从冥谛出以为有始楞严中吾佛圣人为对治彼故说无始颠倒者此从喻得名颠即是首向上曰正向下曰倒此以喻说若以法说者心识狂乱曰颠背觉合尘曰倒倒有所执颠但荒狂庄子谓之倒置之民种种者非是一也若通说则不过是执我执法故曰种种若就今经则迷身迷心有四对何谓四对且四大非我执为我法身真我而不信此是第一对其次四大如幻本无而见有法身真实本有而见无此是第二对其次缘念生灭为真心真心了然而不自识此是第三对其次缘念如珠中黑色全空而执有真心如珠中明相实有而见无此是第四对第一第三对乃属我执第二第四对乃属法执既四对不同故曰种种又人之倒执其相非一楞严中谓执悟中迷号性颠倒皆同其义犹如迷人四方易处者上文先举法以是举喻四方即东西南北易者转也改也处者所也上文征起云何是众生无明此便按定其非云一切四生九类众生只缘自从无始旷大劫来与天地同生与日月并明与诸佛同体与万像同源所以诸佛已成正觉而众生轮转者良由于十二时中心识狂乱甲徇小怀私背觉合尘离根失本种种取舍种种攀缘种种颠倒于一切时一切处无过是执我执法如人乍入川原之中忽然迷失道路将东作西以南为北是时东西不辨南北不分殊不知正迷之时方所只在旧处不曾移转也。

　　妄认四大为自身相六尘缘影为自心相。

　　此即正释其相也妄认者虚妄执认四大者地水火风六尘者色声香味触法缘影即是六识此是于六尘境上起能攀缘之妄心非是真心但是揽尘成体如身中之影如镜中之像如水上之泡脱体是空前文云种种颠倒犹如迷人四方易处此是案定四生六道一切众生定不是了譬如世人捉得一人已定是贼次当出其罪犯今此经亦然上文既案定其罪而未明过咎行相今云不合妄执地水火风百骸九窍不实之法作自己清净无漏法身又不合妄执色声香味触法虚幻不实颠倒之境并中间所起分别攀缘不实妄心作自己广大清净无漏真心只此便是四生六道一切众生所迷行相殊不知壳漏子因过去于本觉上一念不觉迷真逐妄接入父母胞胎是时便就天地中假借地水火风和合在此譬如世人阙债相似莫教一旦被主人索债之时一化而为臭腐再化而为尘垢虽一指一爪一毛一发欲存不得是时方知平生念念保惜四大皆是错用其心叹作见矿不识金入炉方知错虽悔之何益于事所以吾佛圣人慈悲之故于此章经首痛警末代一切众生然佛金口宣说真说实语如语不诳语不异语可不信乎所以裴相云呜呼后之学者当取信于佛无取信于人当取信于本法无取信于末习也。

　　譬彼病目见空中华及第二月善男子空实无华病者妄执。

　　此乃就喻释也虚空喻真身空华喻四大妄身第一月喻真心第二月喻缘影妄心此喻如世间之人心疑生暗鬼眼病见空华不知空本无华但是眼中病翳而妄见有华古人云一翳在眼千华乱空天唯一月本无第二但因捏目而见有之喻如一切众生于广大清净真身中本无四大妄身又真心中本无妄心但是因起分别执心而妄见有所以道真法本有众生迷而为无妄法本空众生执而为实若全其经者更加一句云天唯一月捏者妄见也。

　　由妄执故非唯惑此虚空自性亦复迷彼实华生处。

　　此乃展转倒见也由者因也故字出所以谓妄执见空中有华所以之故盖眼无二用只见空中有华却失了广大虚空之性非唯惑此虚空之性亦复迷彼实华生处者非者不也唯者独也不独是迷惑虚空广大之性又却迷彼实华生处要知实华生处者只在眼翳上而生此就喻说若法说之时因妄执四大幻身所以之故便失了广大灵明真空之性不独是失了自己真空之性又且不知四大幻身来处要知四大幻身来处者只在一念不觉无明妄心之上也然此一段经文之意法喻未全今分开此段经文为二初本喻后补喻本喻中又二一空华喻显二四大法合一空华喻显者良由妄执空华所以之故不独是失了广大虚空之性又且不知实华生处未审实华自何而生只在眼翳上生何以知之岂不见道眼病见真华二四大法合者良由妄执四大幻身所以之故不独是失了自己无漏无为清净法身又且不知四大幻身来处未审四大为身自何而来只在一念不觉执心上起后补喻中又二一第二月喻显二缘影法合一第二月喻显者良由妄执第二月所以之故不独是失第一月又且不知第二月生处未审第二月自何而生只在捏目上生何以知之岂不见道天唯一月捏者妄见二缘影法合者良由妄执六尘缘影所以之故不独是失了自己常住真心又且不知六尘缘影来处未审六尘缘影自何而来只在一念不觉执心上起如此方见经文法喻俱全也。

　　由此妄有轮转生死故名无明。

　　此乃出其过患以结之也轮以摧碾为义良由因此妄执之故所以落在三界轮回生死海中头出头没变形易质改头换面为人为鬼为畜为兽其间或眉横或鼻直或抟冀或戴角或分牙或布爪或仰顽或伏走人间八苦天上五衰如汲井轮互为高下种种摧碾百杂千碎至今主人公不知落处古云或受焰口针喉之体经劫而饥火焚烧或作披毛戴角之身触目而网罗萦绊或堕无间狱抱剧苦而常处火轮或生修罗中起斗诤而垣雨刀剑或暂居人界刹那而八苦交煎或偶处天宫倏忽而五衰陷堕长沈三障不出四魔故名无明乃结归妄原也。

　　善男子此无明者非实有体。

　　此乃显性本空先标定也此因前云永断无明方成佛道恐谓真个有无明可断不知无明本空以此遂告云只这无明脱体是虚妄无明既无实体皆是本来圆觉妙心故楞严云汝身汝心外及山河虚空大地咸是精真妙明中所现物。

　　如梦中人梦时非无及至于醒了无所得如众空华灭于虚空不可说言有定灭处何以故无生处故。

　　此喻释也由前种种过患皆归无明今又云无体道理难见言语路绝故约喻以释教家以四法判梦一曰无明熏习二曰旧识巡游三曰四大偏增四曰善恶先兆又如列子曰神遇为梦形接为事只如夜间阴气盛则梦涉水阳气盛则梦涉火阴阳气俱壮则梦生杀虚疾梦顽空实疾梦溺火饱则梦与饥则梦取种种恐惧怕怖如此之时恰似真有说无不得及至觉时一切皆无故龙牙云在梦那知梦是虚觉来方觉梦中无迷时恰似梦中事悟后还同睡起夫又永嘉云梦里明明有六趣觉后空空无大千然一切众生但是迷时见有四大幻身六尘缘影悟后即无四大幻身六尘缘影虽然如是正当迷时向佗说无亦不得也问前说无明既无实体如梦中事醒时了不可得未审从何灭去故次答云如众空华灭于空时不可说言有定灭处又问若无灭处即当还在以何因由所以之故却言一时空无故次答云此华当初本无生处故也。

　　一切众生于无生中妄见生灭是故说名轮转生死。

　　此断疑也前就横见故说是有此就实论故说本无不合于无生死真性之上妄计横见有生有死是故指前文说名生死所以寿禅师云向不迁境上虚受轮回于无缚法中自生系缚上文皆是顿信本无生死顿信本无无明且文殊一章经文之意大分不出于四段其四段者一标示真宗二推穷妄宰三释成因地四结牒问词且标示真宗者以顿宗之法先且就圆觉体上上至四圣下及六凡具有此之觉性此之觉性上无菩提可求下无众生可度中无万行可修心佛与众生是三无差别然后方说迷真逐妄遂推穷妄宰之源返妄归真悟此圆觉之性其次释成因地者方答文殊请问世尊昔日创初起一念如何修清净心地法门之文答意既周故乃结牒所问之词也。

　　善男子如来因地修圆觉者知是空华即无轮转亦无身心受彼生死非作故无本性无故。

　　显示此即依真悟妄顿出生死也修圆觉者牒前所标即依真也知是空华者此悟妄也即无轮转者此无生死之法也亦无身心受彼生死者此无生死之人也此上皆顿出生死前文殊请问如来本起因地法门如何修证此下方牒答云十方诸佛创初根本发起一念因修心地圆觉者莫不皆如上文宣说依真悟妄顿出生死谓语知五蕴十二处十八界一切诸法皆如空华阳𦦨梦幻泡影非真实有便免得生死轮转何也还丹一粒点铁成金至理一言转凡成圣到此境界非唯无生死之法抑亦无生死之人所以疏云外遗世界内脱身心不计身故身同虚空不计心故心同法界也非作故无本性无故者世尊到此所谓一等为人须为彻又恐一切众生疑情以谓十方如来于无量劫中入观修六度万行方得无生死且凡夫不曾入观修行如何使说得无生死故告之曰不是诸佛入观造作而后方得无生死自是本性之上从本已来无欠无余无修无证无生无死所以道莫将闲学解埋没祖师心懒㦫云妙性及灵台何曾受熏炼圭峰昔在遂州任灌家读到此处忽然大悟何以知之大钞云读到一二纸忽然大悟其一二纸正当此之。

　　彼知觉者犹如虚空知虚空者即空华相亦不可说无知觉性有无俱遣是则名为净觉随顺。

　　此因上文知是空华一句又恐修行之者错会坐在有知有觉之中遂于此虚展转拂去其能执踪迹文有四重一拂觉妄之智二又泯其能拂之心三遮断灭之见四总结离过依此四重拂迹离过用心方是真正创初根本因地如文云彼知觉者犹如虚空此第一重也知虚空者即空华相此第二重亦不可说无知觉性此第三重有无俱遣此第四重意谓彼知是空华之人虽然悟知得地水火风四大虚幻之法皆当体即空如大虚空中都无有物虽然觉知妄法皆无只这能知如虚空之心亦不是真实便与前不觉空华一般由前不觉之心是于觉性上添得一个浓色空华此觉知之智又是于觉性上添得一个淡色空华浓淡虽异而空华即同谓之太山虽去微尘犹存又谓之前念是凡后念是圣前念是病后念是药病已虽除药岂存之乐天云未悟病时须去病已知空后莫依空如僧问赵州沉沉绝照时如何州云堕坑落堑了也晦堂云妄病若忘真药尽洞然明白旧时人古云药是病病是药到头两事俱拈却到此又不可说是我分上一时无虚虚真知真性若作此解何异外道断见然则于十二时中毕竟如何用心但将前不觉妄执四大之心并次知觉执无之心一时拂去情尽见除面前依然露堂堂活鱍鱍迴避不及底道理便是本来面目圆觉之性可以随顺勿背逆可以保护勿遗失可以承当勿蹉过如是则与心运行扣寂谋虚合掌低头聚沙画地莫不皆以成佛道如斯修习岂非正因所以修山主云是柱不见柱非柱不见柱是非已去了是非里荐取。

　　何以故虚空性故常不动故如来藏中无起灭故无知见故如法界性究竟圆满遍十方故。

　　此征起拂迹之所以释归圆寂也谓以何义故前妄认四大此念是幻则可言拂去今彼知觉者此念是智与觉性相应何故亦拂去耶遂出所以云虚空性故常不动故虚空说不动约寂说大凡佛书故字在句末者乃是出所以今有二故字是也譬如虚空之中山河大地草木丛林种种之物有盛有衰有兴有废有生有死而此虚空之性寂然不动本无生灭本无去来心于一心本无变易本无动静非已去非未来非现起所以道诸法从本来寂灭无所动楞严云佛告阿难汝观世间可作之法皆从变灭然终不闻烂坏虚空此上二句乃诸法不动之义下文并是显上亦复如是如来藏者在缠谓之如来藏出缠号大法身及在有情数中曰如来藏在无情数中曰法界性其理则一藏有隐覆义含摄义谓一切众生皆有此如来之性被贪嗔痴无明烦恼之所隐覆不能发现虽然如此而此藏中常含摄一切河沙功德又如来藏是总下无起灭故无知见故是别此是空如来藏如法界性究竟圆满遍十方故此亦是别此是不空如来藏然脱离一切烦恼谓之空如来藏具过河沙不思议佛法谓之不空如来藏且空如来藏即是离过不空如来藏即是具德又如来藏即是因中之果何谓因中之果谓因地中便能含摄果地中一切德以如来是果藏是众生烦恼所覆曰藏为此藏中有如来故名如来藏此六释之中当有财释何谓之有财释恐相滥大凡作释有滥方作释无则不必作此有财释者恐谓藏便是如来而藏不是如来为藏中有如来故曰如来藏如柜不是金缘柜中有金故曰金柜无起灭者此释前妄认四大为自身相等文此是起能执迷心见有生有死无知见者此释前彼知觉者犹如虚空等文此是能起觉悟之智达无生死谓见生死起时即云执情达生死灭时即云知觉今如来藏中迷时生死不曾起此乃无迷悟时生死不曾灭此乃无悟无迷故无起灭无悟故无知见所谓实际理地不受一尘更无一法可当情如法界性者此下乃不空如来藏法界性与如来藏其体则同其义则别别有二意在有情数中名如来藏在无情数中名法界性究则初也竟则终也从初到终竖穷三际始终常然圆则周遍虚空满则众德具足意谓此不空如来藏竖穷三际横遍十方从本已来自性满足一切功德所谓自体有智慧光明义遍照法界义真实识知义自性清净义常乐我净义清凉不变义具足如是过于恒河不离不断不思议佛法无有阙少更不须减旧添新灭惑生智所以古德云汝等诸人但先觅一个悟门若悟之后所有世间工巧伎艺书数算计文章道德种种奇特之事一时具足但令心得应真神通相好不求自至更不须苦志劳形役心去学便与黄面老子若合符节以是离过具德合于本觉将此为本修行始得名为正因。

　　是则名为因地法行菩萨因此于大乘中发清净心末世众生依此修行不堕邪见。

　　此结牒问词盖初文殊请问了悟觉性及发菩提心并为末代众生世尊到此结答云如我上来所说此无明者非实有体知是空华即无轮转乃至有无俱遣如来藏无迷无悟只此便是因地只此便是发心只此便是末代众生修行之要路除此之外余皆落邪见。

　　尔时世尊欲重宣此义而说偈曰。

　　文殊汝当知一切诸如来从于本因地皆以智慧觉了达于无明知彼如空华即能免流转又如梦中人醒时不可得觉者如虚空平等不动转觉遍十方界即得成佛道众幻灭无处成道亦无得本性圆满故菩萨于此中能发菩提心末世诸众生修此免邪见。

　　大凡偈有四种一曰数即西域以三十二字为一偈如云华严十万偈等二曰讽颂即孤起不与长行相应者三曰应颂与长行相应故四曰集施以少言摄多义故今即第三梵云祇夜此云应颂颂长行故或为钝根重说或为后来之徒或为增明前说今先以长行及偈讽相望有五对谓长有偈无长广偈略长离偈合长先偈后长隐偈显亦可反是言之只如此偈中云能发菩提心一句此是长隐偈显长行只云发清净心是也其他以偈词照长行则文义可见后偈中皆例此(矣)。

　　解行伦贯先举类以显大疏云此经人法仪式悬符华严且说人仪式同者华严经首先是文殊起请次是普贤其次诸菩萨今此经亦然首先亦是文殊请问次普贤又次普眼诸菩萨此谓之人仪式与华严同法仪式与华严同者且华严八十卷经不出是信解行证第一菩提场说经六品十一卷举如来依正之果劝一切众生忻乐生信此属信经第二普光明殿说经六品四卷第三忉利天宫说经六品三卷第四夜摩天宫说经四品三卷第五兜率天宫说经三品十二卷第六佗化自在天宫说经一品六卷第七重会普光明殿说经十一品十三卷共四十一卷经乃修因契果令人生解此属解经第八三会普光明殿说经一品七卷乃托法进修令人成行此属行经第九逝多林说经一品二十一卷乃依人证入法界成佛之德此属证经今此经亦然第一文殊章经文通为上中下三根开发信解第二普贤一章经文通为上中下三根开行然后次第分三根证入且上根人二空观法界证入中根之人三观诸轮证入下根之人道场加行证入此之仪式与华严同约教相配二菩萨者先问云如华严九会之中文殊则出会请问普贤只在会中更不动何也谓普贤表理文殊表智由智有回转之义能和会顿教终教始教愚教归于一乘别教也今文殊一章是顿解悟普贤一章二空观是顿证悟三观诸轮是渐证悟且如先悟后修者如日出孩生先修后悟者如服药病痊先悟后修者譬如欲往他方必先遥见所在然后褁粮而行先修后悟者如先行然后忽到窃见今人多有将解悟非证悟只是解到诸佛解处行全未有一旦忽遇逆顺境界无明烦恼则生灭之心依前尚在与凡夫何异要敌生死不得要须依解起行方得证入此经正对治此等禅病也。

　　于是普贤菩萨在大众中即从座起顶礼佛足右绕三匝长跪叉手而白佛言大悲世尊愿为此会诸菩萨众及为末世一切众生修大乘者闻此圆觉清净境界云何修行。

　　此征修行也言普贤者此有三释一约自体谓体性周遍曰普随缘成德曰贤二约诸经曲齐不遗曰普邻极亚圣曰贤三约当经德无不周曰普调柔善顺曰贤然学道之人阙文殊普贤不得须得智慧眼睛于一切处一切时觑破一切障碍境界故云毗卢遮那如来以金刚王宝剑授与文殊文殊常用此剑挥斫此是文殊大智也其次要得坚固道力克荷如来付属之重担使后五百岁中佛种不断又云普贤行愿遍满虚空此是大行普贤今此门中依圆觉妙心征幻法而明正行故当此菩萨请问大乘者大以简小乘以运载大乘以本始二觉为体愿者希求乐欲闻此圆觉清净境界者指在文殊章中闻佛宣说广大灵明圆觉境界也修行者譬如道路久被指坏当修慗令平坦使一切人长行此道今此亦然无量劫来熏习无明生灭种子分彼分此憎爱我慢种种损坏今当除去令此心地坦平然后十二时中常行此道问未审此平坦心道其行相如何答华严经云佛子于一切时当慈念众生故饶益众生故安乐众生故怜愍众生故摄受众生故不舍众生故成就众生故调伏众生故教化众生故觉悟众生故清净众生故。

　　世尊若彼众生知如幻者身心亦幻云何以幻还修于幻。

　　此问幻幻何修也若彼众生指前当根之人知如幻者身心亦幻此领文殊章知是空华之解云何以幻还修于幻此问起行以幻者即幻智于幻者即妄幻意谓于文殊章中闻佛宣说知是空华即无轮转既知妄身及妄心皆如幻师作幻术故以巾结为兔马并皆不实只此能知之智亦是不实我今云何以智幻却道其妄幻普贤意谓若以真遣妄则合其理何故以妄遣妄耶然理则顿悟乘悟并消事非顿除因次第尽普贤设此一问特为后代拨无因果不肯修行之人除执故也。

　　若诸幻性一切尽灭则无有心谁为修行云何复说修行如幻。

　　二问断灭修也诸幻即上文说妄幻与智幻若以前妄执身相妄幻之心与彼智觉之智幻心都拂尽之时我则无有起修行之智心如此之时都成断灭外道见解遣谁修行若此所见何得成佛若要成佛须假起智之心修行既要起智修行世尊又却如何重说起智之心亦是妄耶。

　　若诸众生本不修行于生死中常居幻化曾不了知如幻境界令妄想心云何解脱。

　　三遮不修之失也此恐惑者云一切如幻无不是觉觉性无生本来清净但知便了安用修行故此遮云若谓一切众生本性之上本来清净圆满无修无证之时争奈一切众生见今轮回生死大苦海中受种种形耽着五蕴十二处十八界幻化不实颠倒境界谓此是我此是彼乃至田园屋宅尽将作真实之事曾无一人了达觉悟知是虚妄不实之境譬如幻师结成兔马等由幻化者无而忽有谓之幻有而忽无谓之化只是幻师以术之故将手巾作兔马此是无而忽有才到解术之后兔马依前只是手巾此是有而忽无此约喻说之若法说之时一切众生未入父母胞胎亦无此身既一念不觉入胎之后便有百骸四大五蕴九窍此如将手巾结成兔马也才到一口气不来一化而为臭腐再化而为尘垢虽一指一爪一毛一发欲存之而不可得此是幻师解术兔马还空也既然不觉不悟耽着虚妄颠倒之境认为实有于一切处一切时前念续后念后念续前念尽是尘劳妄想情状万点颠倒分别计度之心如此之时如何得悟理见性弃背生死解脱于涅槃所以圭峰云从来不达事妄想不解脱今还不了知如何得解脱。

　　愿为末世一切众生作何方便渐次修习令诸众生永离诸幻作是语已五体投地如是三请终而复始尔时世尊告普贤菩萨言善哉善哉善男子汝等乃能为诸菩萨及末世众生修习菩萨如幻三昧方便渐次令诸众生得离诸幻汝今谛听当为汝说时普贤菩萨奉教欢喜及诸大众默然而听。

　　诚请许听也言如幻三昧者如幻不实前喻中释三昧此云正受疏云不受诸受故曰正受受以领纳为义如明镜当台而镜中本无青黄赤白长短大小阔狭之相此虽不受而不碍青黄长短大小阔狭之相发辉菩萨修如幻三昧亦然于平等觉性之上上无菩提可求下无众生可度中无万行可修虽可求可度可修亦不碍饶益有情利乐群品度脱众生广修万行只要如梦如幻相似且如见有一蚁落水之时不见有能救之人所救之物此谓之修如幻三昧也又如学道之人于十二时中行时不得作行会住时不得作住会乃至坐卧看经礼拜慈悲方便并不得作一丝毫情见执有然后不妨行住坐卧等所以道修习空华万行宴坐水月道场降伏镜里魔军成就梦中佛事。

　　善男子一切众生种种幻化皆生如来圆觉妙心。

　　答文有四今一标幻从觉生以为义本也言众生大凡也种种幻化即五蕴十二处十八界皆是有漏之法如来即佛也圆者离相不偏觉者空而不空妙者染而不染心者梵云干栗驮此云坚实心不同缘虑集起之心此心之一字今约五教明之愚教假说一心谓小乘人不知心外无法执心外有境故若始教以第八阿赖识为一心谓心外无境故若终教以如来藏为一心理事无二故若顿教以泯绝染净但是一心破诸数故若圆教以总该万有即是一心谓理事本末无别异故今此心乃是泯绝染净但是一心之心也谓此顿宗呵教劝离毁相泯心生心即妄不生即佛更不依倚地位渐次意谓一切众生五蕴十二处十八界内之一身外之万物一切有漏之法并从十方诸佛广大虚明妙心之上生起此是妄从真起此中便是起信三细六粗也问之圆觉妙心凡圣平等今经何故不云众生妙心耶答诸佛已证故众生性具故所以独标佛也。

　　犹如空华从空而有幻华虽灭空性不坏。

　　此下二明幻尽觉满以释前疑三中一举喻释也前说种种幻化皆生如来圆觉妙心似人缘眼病之故所以妄见空中有华故曰一翳在眼千华乱空一妄在心河沙生灭眼翳若除空华即灭而此广大虚空之性本无损坏所谓翳瘥华亡众生即佛故起信论云一切境界唯依妄念而有差别若离妄别则无一切境界之相华严云了达三界依心有十二因缘亦复然生死皆由心所造心若灭时生死尽。

　　众生幻心还依幻灭诸幻尽灭觉心不动。

　　二法合本义幻心即妄幻也幻灭即智幻也谓众生既起妄执四大六尘缘影之幻心如何除去须是依倚彼知觉者幻智之心而灭去也此谓之明来暗谢智起惑亡如秤两头低昂不昂虽然灭前妄幻之心尚存能觉幻智之心未忘更须妄幻与智幻都拂却到诸幻尽处方始见本来圆觉妙心无去无来寂然不动其犹波因水起波灭水存幻从觉生幻灭觉满方是行到水穷处坐着云起时到这般田地方许移身转步十字纵横万化千变而无穷楔此一段文盖普贤前问幻幻何修今答云不妨以幻修幻正如以楔出楔因声止声也。

　　依幻说觉亦名为幻若说有觉犹未离幻说无觉者亦复如是是故幻灭名为不动。

　　三兼拂问幻之觉拂有三重第一若谓对妄幻说有觉悟之心者此是对待之法只此能觉之心亦是幻也第二若谓前来之觉乃是对幻之觉今不对幻觉自别有一真觉者若起此心又未离幻与前依幻说觉一般前是犯着粗病此是犯者细病第三若更谓前说自别有一觉乃是著有今和此有觉一切智无只这说无底心亦是幻也何故若谓自己分上有此一段殊胜奇特之事充塞六虚遍满法界此是于圆觉性上分外着一个有遂成两个若谓只这奇特殊胜之事都无又是于圆觉性上分外着一个无亦是两个所以道舍一取一终无了日将以唯心转见病深又云弃有着空病亦然还如避溺而投火云门道光不透脱有两般病一切不明面前有物是一也透得一切法空隐隐地似有个物亦是光不透脱是二也是与么也不得不与么也不得然则毕竟如何用心但将前对幻说觉之心与不对说觉之心及说无觉之心诸幻一时拂去之后方是不染二边清净无去无来不生不灭之觉性也故金刚云如如不动又云有无俱去处恃地好乾坤。

　　善男子一切菩萨及末世众生应当远离一切幻化虚妄境界由坚执持远离心故心如幻者亦复远离远离为幻亦复远离离远离幻亦复远离。

　　此下三展转离幻显觉其文有四重一离妄二离觉三遣离四遣遣前二是我执后二是法执文从善男子至虚妄境界此第一重离妄也谓世尊召普贤及一切众生修行之者合当如我所说劝诫于十二时中远离五蕴十二处十八界幻化虚妄不实之境界所谓出乎阴阳造化形器度数之外用心是也由坚执持至亦复远离此是第二重离觉也虽然妄法皆舍犹尚坚执能觉之心确然不舍只此能觉之心又是虚幻不真实心亦当离却远离为幻亦复远离此是第三重遣离也虽然离得能觉之心尚有能离之心未忘此犹是细病只此能离之心亦当再遣也离远离幻亦复远离者此是第四重遣遣也然虽遣得能离之心尚有微细能遣之心未忘只此能遣之心亦当更遣遣之又遣以至于无遣譬如遇着冤家但莫与佗共住即得无患大凡学道之人于十二时中常以观慧念念不断如鸡抱卵须是暖气相接得又须知有细病若坐在情执中弃舍不得之时唤作碍膺之物所以药山告李翱曰大守欲得保任此事直须向高高峰顶立深深海底行闰合中物舍不得俱为渗漏所以道学道先须细识心细中之细最维寻可中寻到无寻故方信凡心是佛心。

　　得无所离即除诸幻。

　　后密显真觉也言密显则经中无觉字故上则四重虚幻之法一时遣尽之后又却依前面前活鱍鱍地动地放光在在处处回避不得此方是本来真觉之性全体独露无一丝毫是外物到此境界诸天捧华无路外道潜觑不见圭峰云灵灵自觉元无物援援他缘尽是空白乐天云前后际断一念不生时才更生心动念即乖法体失正念故。

　　譬如钻火两木相因火出木尽灰飞烟灭。

　　喻显也木喻妄火喻觉灰喻离烟喻遣合是烟灭然后灰飞此译人之倒谓前文四重离妄离觉遣离遣遣之意喻如大地生木丙木相因势性才发则火出烧却木橛既然烧了虽然有灰也被风吹去烟亦灭了而大地不曾动着却将大地喻圆觉性金无起灭龙牙云学道如钻火逢烟且莫休直得星星现归家始到头般子云夜静水寒鱼不食满船空载月明归。

　　以幻修幻亦复如是诸幻虽尽不入断灭。

　　此合喻也以幻即前文殊章第二番智幻修幻即前文殊第一番妄幻意谓用智幻修习妄幻之时亦如世人钻火相因两木火出木烧灰飞烟灭虽然用智幻遣得妄幻尚有智幻存更将智幻一时遣尽然后遣不去处方不虚豁不同断灭外道空无之见古云妄起即觉妄灭觉灭觉妄俱灭即是真如问一切尽灭则无心佛答诸幻虽尽不入断灭。

　　善男子知幻即离不作方便离幻即觉亦无渐次一切菩萨及末世众生依此修行如是乃能永离诸幻。

　　四辨幻觉不俱结酬其请也此普贤前问作何方便次修习令诸众生永离诸幻今答云但照见五蕴十二处十八界一切有漏之法是幻妄非实即是离幻更不必作方便譬如世人梦见身疮百计千般求药疗治才睡觉之后此疮本无更求何药学道之人但离得幻法即幻便是真觉更无地位渐次阶级所以云一念顿悟便是观音弹指回心立为妙德但得雪消去自然春到来更劝嘱云一切菩萨及末世顿机众生但依我教法修行便可永超梦幻出离轮回直趣无上佛果菩提也。

　　尔时世尊欲重宣此义而说偈言。

　　普贤汝当知一切诸众生无始幻无明皆从诸如来圆觉心建立犹如虚空华依空而有相空华若复灭虚空本不动幻从诸觉生幻灭觉圆满觉心不动故若彼诸菩萨及末世众生常应远离幻诸幻悉皆离如木中生火木尽火还灭觉即无渐次方便亦如是。

　　普贤章毕

　　圆觉经类解卷第一末
卍新纂续藏经第 10 册 No. 0252 圆觉经类解


　　圆觉经类解卷第二本

　　经起普眼章。

　　自下广明行相有九章经初四乃通明观行上根修证今普眼一章乃开示观门同佛也言普眼者由此法门令观身心无体根识尘境世及出世自身他身一切清净遍满法界普同诸佛观行成就顿见如此境界是真普眼也此含悲智谓普见诸法清净是大智普眼普见众生成佛是大悲普眼此章依文殊之解及普贤之行入二空观并做修法界观然则科谓之通明观待者通指三根之人别明观行者上中下三根各各不同根有上中下不同机即是顿机也然疏中谓此诸章前前不假后后后后必蹑前前也。

　　于是普眼菩萨在大众中即从座起顶礼佛足右绕三匝长跪叉手而白佛言大悲世尊愿为此会诸菩萨众及为末世一切众生演说菩萨修行渐次云何思惟云何住持众生未悟作何方便普令开悟世尊若彼众生无正方便及正思惟闻佛如来说此三昧心生迷闷则于圆觉不能悟入愿与慈悲为我等辈及末世众生假说方便作是语已五体投地如是三请终而复始。

　　尔时世尊告普眼菩萨言善哉善哉善男子汝等乃能为诸菩萨及末世众生问于如来修行渐次思惟住持乃至假说种种方便汝今谛听当为汝说时普眼菩萨奉教欢喜及诸大众默然而听。

　　请问之内先标请修行渐次者良由前章普贤所问幽微深远世尊之答又称理而告先便消除心病然后万行齐修又恐前闻世尊知幻即离不作方便亦无渐次便谓但知之则已何必更修今普眼欲使教门圆足故此请问思惟即思慧住持即修慧伫听等即闻慧此乃从凡入圣返妄皈真必假三慧故楞严云从闻思修入三摩地今问云若彼众生无正方便及正思惟闻佛如来说此三昧心生迷闷即于圆觉不能悟入意云必由方便等得入故疏云反显请也此指文殊章及普贤章开解行之人此三昧即普贤章离幻法门迷则不悟闷则不入若据悟入二字深浅不同豁然明了曰悟修行契证曰入所以道大开曲示始悟修入也牒请等科例前可解。

　　善男子彼新学菩萨及末世众生欲求如来净圆觉心应当正念远离诸幻。

　　答文有四一起行方便也正念者即文殊开解远离诸幻者即普贤章开行所以前云第三普眼菩萨依文殊之解普贤之行入观乃指此文何谓正念即无念谓之正念有念是魔业无念即法印分别魔军炽忘机佛道隆又云离念相者等虚空界谓一切诸法皆因妄念而有差别若离妄念即无一切境界是知无念为正念若考诸经皆各有方便且华严以修诸行门皆无所得而为方便金刚以无住为方便禅门以离念为方便此经以正念为方便良以外存一法则内起缘念内有缘念则外见有法远离诸幻即普贤章四重遣遣之文也。

　　先依如来奢摩他行坚持禁戒安处徒众宴坐静室。

　　二观行也文有二节今先戒定也奢摩他此云止止即定义何谓之止盖止绝一切妄想观诸法性空何以知之起信云若修止者住于静处端坐正意不依气息不依形色不依于空乃至不依地水火风不依见闻觉知一切诸想随念皆除能除之心此谓之止也坚持禁戒者谓一向绝缘的不毁犯曰竖持防禁根门戒约身口禁戒戒则防非止恶独标如来奢摩他行者以简不是小乘及菩萨之定大底学道之人莫不皆由三无漏学而成圣果此文已具谓奢摩他即定坚持禁戒即戒下二空观即慧若持三归五戒便出三途生在人天若修定者即超六欲若修慧者便出三界如二乘人是也古云戒出三途定超六欲慧出三界又云定慧等学明见佛性此就法说若就喻说者戒如捉贼定如贼缚慧如杀贼问诸经皆言戒定慧今经何言定戒慧耶答有二故一者行人若用乱心持戒不堪入此观门故先言定后言戒二者此经教人先了悟觉性次修菩萨行所以持戒居定之后此属行安处徒众者即同见同闻同学论量佛法之众宴者默也静室喻圆觉意谓若行人欲入二空观之时必先依倚十方诸佛之定及十方诸佛之戒约束禁制身口六根然易伏猛兽难降寸心学道之人初虽有悟门而无量劫来习气种子尚在于十二时中当以诸佛清净之戒防护无令犯人苗稼然后安然出处在于同学之中心地默默常如在静室中圭峰云坐为摄身身住则心安心闲则境寂经云一切业障海皆从妄想生若欲忏悔者端坐念实相见画跏趺坐魔王尚惊怖何况入道人端坐不倾动下经云无碍清净慧皆因禅定生从定生慧其理必然。

　　恒作是念我今此身四大和合所谓发毛爪齿皮肉筋骨髓脑垢色皆皈于地唾涕脓血津液涎沫痰泪精气大小便利皆皈于水暖气皈火动转皈风四大各离今者妄身当在何处。

　　二观慧也又有二章今先二空观自此已下先观我空也世尊教示行人于行住坐卧中常作寻求伺察之正念观我今一个形骸并是假借天地之中地水火风和合成形子细思量毕竟阿那个是汝真身所以庄子云百体九窍五脏六腑胘而存焉吾谁与为亲汝皆悦之乎其有私焉今此一段文亦然初云我今此身四大和合此是总举其次所谓下文皆是别举所谓二字评量之词评量如今此身之上发毛爪齿皮肉筋骨髓脑垢色都是质碍之物自当皈还于地大又发毛爪齿皮肉筋骨髓脑血津液涎沫痰泪精气大小便利皆是润湿之物自当皈还于水大身上所有暖气自当皈还于火大于十二时中回转上下折旋俯仰起居问讯自当皈还于风大然四大假合缺一不可若唯有地大无水火者如握干灰终不成团若唯有水大无地大者譬如油水无有坚实若唯有地大与水大无火大者譬如夏月阴处肉团无日光照即便坏烂若唯有地水火大无风大者则不能得增长何故为风能长万物既然四大各各别有所属之时今汝等一切众生为复地大是你水大是你火大是你风大是你若作此见之时地水归水火归火风归风四大各离离者空义则又不知前妄执之身当在何处此时捉败四大壳漏子虚幻不被渠瞒方是正念解正行也。

　　即知此身毕竟无体和合为相实同幻化。

　　此乃因前入寻伺观观四大妄身皆无妄尽方见真如实理也智度论云佛在世时有一人远行独宿空舍夜中忽有一鬼担一死人来放着其前复有一鬼逐来瞋骂云死人是我物汝何担来先鬼言是我物我自担来二鬼各捉一手一足争之不已前鬼言此间有人可共问之后鬼问曰是死人是谁担来是人思惟此二鬼力大若实不实俱不免死不如实说乃曰是前鬼将来后鬼大怒捉其人手拔出着地前鬼愍之急取死人一臂附之即着如是两臂两脚两手头胁举身皆易于是二鬼遂将所易人身对坐共吃却拭吻而去以此推之即知一切众生之身毕竟无实体俱是死人之尸摧时补在此岂非幻化虚妄不实之物乎庄子云托异物以成体不其然乎。

　　四缘假合妄有六根六根四大中外合成妄有缘气于中积聚似有缘相假名为心。

　　前则观身无我此则观心无我也四缘即地水火风六根为外四大为中缘气者此即于六尘之上起能攀缘之心此心是真心上一分之气与真心气分契合意谓之一身但是地水火风四缘假合而成既是于中妄有四大则外妄有六根既有六根必有六尘既有六尘则牵惹引起中间分别缘气之妄心于四大六根之间积聚似有形相一般遂破云但是假合为心不是真实之心此乃勘破无量劫来颠倒妄想攀缘之心所以楞严会上庆喜执此心而无据七处茫然世尊告阿难云咄哉此非汝心此是前尘分别妄想颠倒非汝真心与此同意也。

　　善男子此虚妄心若无六尘则不能有四大分解无尘可得于中缘尘各皈散灭毕竟无有缘心可见。

　　此妄心牒前缘气之心此能分别妄心若外无色声香味触法之六尘则中便无分别之心故傅大士云未有无心境曾无无境心若正观之时四大分解各空无六尘可得于中四大及六尘各散皈空之后到底毕竟亦无能缘分别之心可见前章云妄认四大为自身相到此我空观中经文从恒作是念至实同幻化处一时破之又妄认六尘缘影为自心相到此经文从四缘假合至无有缘心可见又一时破之故得妄身妄心皆同实相也。

　　善男子彼之众生幻身灭故幻心亦灭幻心灭故幻尘亦灭幻尘灭故幻灭亦灭。

　　前则我空观此则法空观彼则指前开解起行众生到此入我空观之后则觉四大幻身皆空非唯身空中间缘气幻心亦空幻心灭故者此一句牒上起下非唯幻心空则幻尘亦空此六尘属法非唯法空幻灭亦灭此智亦空故心经云无眼耳鼻舌身意无色声香味触法乃至无智亦无得盘山云心月孤圆光含万像光非照境境亦非存光境俱亡复是何物。

　　幻灭灭故非幻不灭。

　　前皆破执此方显二空真如理也文亦有二此举法也行人前既修二空观破我法二执执尽见除证圆觉二空真理故曰非幻不灭既不是前身心法智数重之幻岂可灭耶若谓可灭即落断见古云心法双亡性即真即斯旨也。

　　譬如磨镜垢尽明现。

　　此举喻也为上文法说恐人难明遂将世间可见之物譬喻垢喻我法二执磨喻寻伺观现喻我法二执空明喻圆觉二空理显磨镜本是磨尘今取文顺谓前说破我法二执执尽见除真理既现由如世人以药措尘镜上尘垢既尽镜里光明发现大凡磨尘二字亦有多说谓或近善知识听闻大乘忏除业障或对治烦恼或跏趺正定或心法一境或呵欲弃盖皆是磨尘也上文皆二空观向下经文乃法界观。

　　善男子当知身心皆为幻垢垢相永灭十方清净。

　　此乃印前显后也当知身心皆为幻垢此印前也垢相永灭十方清净此显后也幻谓虚幻无有实体垢谓尘垢坌污为义佛告普贤菩萨言汝等当须觉知此之四大妄身及能觉分别缘影妄心皆是幻化不实之法譬如尘垢有坌污真身真心义既知是幻不执人法便是垢相永灭以何得知盖人执曰垢相法执亦曰垢相既我空法寂何所不通便见十方世界都是本有离相无染妙觉所谓山河及大地全露法王身。

　　善男子譬如清净摩尼宝珠映于五色随方各现诸愚痴者见彼摩尼实有五色。

　　此设喻也摩尼此云雨宝谓世间摩尼之珠其中圆明莹洁本无形色随方各现若将此珠顿在东方时彼珠中即现青色若顿在中央方时彼珠中即现黄色若顿在西方时彼珠中即现白色若顿在北方时彼珠中即现黑色然珠中之体圆明莹净本无青黄赤白黑等色相但随处发现耳然世有愚人东西不辨南北不分真谓摩尼珠中实有如是五色此乃就喻说若法说者五色喻五道青色喻饿鬼黄色喻人道赤色喻畜生白色喻天道黑色喻地狱道问镜之与珠同耶别耶答别也盖前举磨镜者但喻修二空观破二执显二空之理今此举摩尼者用作下三重法界之宗故不同也何以知之且珠之体本来圆明莹净了无丝毫物污谓之真空绝相观而珠中所现诸像像不碍珠珠不碍像此谓之事无碍观不离诸像诸像全珠此谓之事事无碍观若以三性配之者摩尼喻圆成性即所显二空之理也各现色者喻依他性即所说诸幻愚人执为实有也五色者喻遍计性即前所说尘垢也然世尊一日以珠问五方天王云此珠作何色时五方天王互说异色世尊遂藏珠于袖中却抬手云此珠作何色天王云佛手无珠何处有色世尊叹曰汝何迷倒之甚吾将世珠示之便各强说青黄赤白吾将真珠示之便总不知时五方天王闻佛开示悉皆悟道然我等心珠还曾见么。

　　善男子圆觉净性现于身心随类各应彼愚痴者说净圆觉实有如是身心自相亦复如是。

　　前摩尼珠是就喻说此方就法上说合前喻文谓一切众生若将此圆觉净性顿在饿鬼道之时而此圆觉性中便见饿鬼形状直得眼光似电咽孔如针不闻浆水之名不见饮食之面肢节一时火起动转五百车声若将圆觉性顿在人道之时而此圆觉性中便现人之相貌相貌眉横鼻直头圆像天脚方似地其间若至尊至贵者食前方丈侍妾数百堂上一呼堂下百喏若至贫至贱者或居陋巷或处道途衣不盖形食不充口若将此圆觉性顿在畜生道者而此圆觉性中便现畜生形将或背翼或戴角或分牙或布爪或仰飞或伏走若将此圆觉性顿在天道者而此圆觉性中便现天仙之相或身长五百丈或寿八千年以龙起龙眠而为春秋以莲开莲合而为昼夜天男天女天香天乐常相围绕顾东忘西观南忘北快乐无穷若将圆觉性顿在地狱道之时而此圆觉性中便现地狱之相便乃刀林耸目剑戟参天沸镬腾波红炉起焰铁城尽掩铜柱夜燃煮鼻烹魂舂头捣脚受无量苦焚然此圆觉之性如是随类各各应现五道之中而此圆觉本体之上本无天人地狱饿鬼畜生之相但是不曾明悟心地愚痴之人妄执为有此种种差别之相亦如愚人执珠中有五色故云亦复如是所以古云珠中无五方之色因光所映性中无五趣之身随业而现迷珠者执珠中实色昧性者执性内虚身法喻皎然真伪可验然此五道非唯一向就外取之若一身之上亦具十法界何以知之六祖云汝若思恶法此心即化为地狱思善法即化为天堂毒害化为畜生贪嗔化为饿鬼修罗慈悲喜舍即化为诸佛菩萨是知万行由心一切在我内虚外终不实外细内终不粗善因终值善缘恶行难逃恶境取祸招仇固非天之所出亦非地之所生观斯之说修行之人若于十二时中安顿自己分上摩尼宝珠宜着好处勿使异日有噬脐之悔也。

　　由此不能远于幻化是故我说身心幻垢对离幻垢说名菩萨垢尽对除即无对垢及说名者。

　　此拂迹入玄幻化指身心此一段有人有法有能有所人是三能法是三所人是三能者一众生是能执也垢是所执也二菩萨是能离也垢是所离也三佛是能说也执垢离垢人法等皆是所说也意谓因众生妄执净圆觉性中实有如是四大六尘缘影不能远离虚幻不实境界以此之故于是世尊不得已遂有王宫降诞雪岭修行金刚座上悟道菩提树下降魔出世四十九年说法三百余会其说法者只说一切众生不知此身此心皆是幻化垢污对执幻垢说法便令如说修行断障离垢且众生未离垢之时即是凡夫若离垢之后便是菩萨虽然离得凡夫了而菩萨犹存凡夫如病菩萨如药病虽除去药尚犹存要须凡夫之垢尽后而对凡夫底菩萨亦须除去如病去药亦除凡圣俱尽便无对与垢非唯无凡夫与菩萨并对机说离垢世尊之相亦无此是拂迹皈真圭峰云法身说法义在兹矣若据大钞中经文到此有二种方便一者近方便二者远方便谓前二空观及摩尼珠乃是后三重法界观之远方便此拂迹入玄经文乃是法界观近方便顿教门中用此二方便诱引行人直造入华严不思议门法界观所以云此经正属顿教分属圆教且顿机若证二空观了便自然任运直造华严境界便是圆机若约喻释者顿教喻如门若开得门自然任运到得入也又今经顿教正以二空观为正途所以有法界观者即仿修也欲令行人仿效华严圆机修行何以知之后说周遍含容观了经云当知菩萨不与法缚不求法脱不厌生死不受涅槃不敬持戒不憎毁禁不重久习不轻初学何以故下若是修法界观者合当云事事无碍故今既不云事事无碍而乃告云一切觉故者此是归顿教宗旨凡学佛书者当晓其宗旨并其途辙也且法界二字论其体也无增无减语其用也遍在森罗一得永常尽未来际诸佛以此为师众生以此为体万像以此为源不可以貌识但是一心耳问既是一心何故又名法界答为一心之上有二义故一者轨持义故称盖性无分限事有千差然法之一字有随缘义若在理为理法界若在事为事法界若在理事为理事无碍法界若在事事为事事无碍法界此之法界当以法义分之且一真法界为法圭峰云未明理事不说有空直指本觉灵源故曰一真法界然后就此一真法界中分出理法界事法界理事无碍法界事事无碍法界此四重法界皆属义也昔唐初有帝心和尚乃文殊之应身用自己无尽之智见华严大经所说义理莫不一一是四重法界于是束其所诠之义为三重观门一曰真空绝相观二曰理事无碍观三曰周遍含容观第一真空观中有四句十门唯要拣去凡夫外道执断空实色之情显出一真法界之理虽然显出一真法界本来一真之理但得其体尚未明山河大地与自己是异是一遂用第二理事无碍观发起妙用顿见理即事事即理如千波即水万器同金此观中于理上说有随缘不变义而于事上说有成事体空义犹未造诸佛广大不思议境界又要第三周遍含容观中明一法遍在一切法中一切法全摄在一法内于一切事上一切境上说事事无碍如善财童子至毗卢遮那庄严藏大楼阁前白弥勒言唯愿大圣开楼阁门令我得入于是弥勒弹指其门即开命善财入入已还闭遂见楼阁中皆有弥勒一一弥勒前皆有善财一一善财悉皆合掌见一善财之身入一切善财之身一切善财摄入一善财内一楼阁为主一切楼阁为伴诸法重重无尽所以清凉云诸佛与众生交彻净土与秽土融通法法皆彼此该收尘尘悉包含世界相即相入无碍圆融具十玄门重重无尽问二空观破执与法界观中第一真空绝相观拣情是同是别耶若谓同世尊何故于二空观后又说真空绝相观若谓别岂有修二空观证入了又却修真空观方始拣去断空实色之情执决无此理答二空观中破执即是真空观拣情彼中拣情此中破执破执彼此各有所宗言不并出文不顿书理不顿显也但初于二空观后显理文云幻灭灭故非幻不灭一句说未尽者却于此处广说六根六尘六识外内四大世出世间诸法及自他依报正报七段经文皆谈清净广显出法界中真空绝相之理又前二空破执及摩尼珠是远方便并拂迹入玄是近方便此二方便不可不明色相空净一科即当彼真空观中第三空色无碍观一句也此是解终趣行其次空色同如一科即当彼真空观中第四泯绝无寄观一句也此正成行体即当彼法界中真空观中会色皈空及明空即色二句此是拣情显解也。

　　善男子此菩萨及末世众生证得诸幻灭影像故尔时便得无方清净无边虚空觉所显发。

　　经文显所引行人进入华严法界不思议境界承前二空境界所作功用由此功用之故所以得证入起于后文意谓世尊告普贤云入二空观菩萨并末世众生因何得证入法界观见十方清净良由所修二空观行成就悟得自心是幻化不实却又灭五蕴十二处十八界依他影像之法若执身心即有东西南北方所今既不执身心之时便见尽十世界无量无边虚空并是广大灵明圆觉之性无不开发也显谓空消觉现发谓妄尽心开所谓尽大地是沙门一只眼若未悟时见彼虚空便作虚空会了若悟之后即彼虚空便是本觉更不见有虚空之相此谓之浑虚空为体性乘愿行以弥纶故楞严云若有一人发真归源十方虚空悉皆销殒岂非此云无边虚空觉所显发乎。

　　觉圆明故显心清净心清净故见尘清净见清净故眼根清净根清净故眼识清净识清净故闻尘清净闻清净故耳根清净根清净故耳识清净识清净故觉尘清净如是乃至鼻舌身意亦复如是善男子根清净故色尘清净色清净故声尘清净香味触法亦复如是。

　　明六根六尘六识清净即色相空净中一内身根识也至六根清净下二外境六尘也根有生识之义尘有坌污之义识有了别之义且六尘中色之一字有三义一有见有对二无见有对三无见无对且有见有对者即眼所见之色也无见有对者即声香味触法虽然不见然有对也无见无对者唯法处所摄色也然眼所见粗色中又有三一显色即青黄赤白光影明暗等二形色即大小方圆粗细长短高下正不正等三表色即行住坐卧屈伸俯仰取舍分别好恶等声有执受义不执受义香有好恶和合等味有变易生熟可意等触有四大冷暖涩滑饱饥等法者意所知境除五尘外余皆是法也。

　　善男子六尘清净故地大清净地清净故水大清净火大风大亦复如是。

　　三内四大及外四大也然人之一身皆地水火风四大而成而在生之时随缘和合到死之后内外四大一切俱空也故云悉皆清净。

　　善男子四大清净故十二处十八界二十五有清净。

　　四世间法也十二处即六尘乃是心识生处十八界即六根尘识成十八也界以性分为义眼根与识为界识与色为界等问举十二处又言十八界岂非重叠耶答此三科法初举五蕴时即当六根次正举六尘带起六根谓之十二处后举六识带起六根六尘谓之十八界故非重也颂曰聚生门种族故说蕴处界五蕴者以色受想行识积聚为义十二处者是心识生处出入之门故或曰六入种族者眼与色为种族耳与声为种族等二十五有者四洲四恶趣四禅四空处无想及净居梵王六欲天为二十五有谓皆是有各约实报非正智摄故。

　　彼清净故十力四无所畏四无碍智佛十八不共法三十七助道品清净如是乃至八万四千陀罗尼门一切清净。

　　五出世诸法也言十力者能摧怨敌不可屈伏故就用分十种者一是处非处智力二者三世业智力三诸禅解脱三昧力四五根上中下力五种种欲乐智力六一切种智力七一切道智力八得宿命智力九天眼智力十漏尽智力也四无所畏者一一切智无所畏二漏尽无所畏三说法障道无所畏四说尽苦道无所畏也四无碍智者一法无碍智二义无碍智三词无碍智四乐说无碍智也佛十八不共法者一身无失二口无失三念无失四无异想五无不定心六无不知已舍七欲八精进九念十慧十一解脱十二解脱知见十三十四十五即一切身口意三业随智慧行十六十七十八以智慧知过未现在三世通达无碍也三十七助道品者助谓资助助正道故道即是因所谓止观品即是类正因类故亦云菩提分分亦因义三十七者谓四念处四正勤四神足五根五力七菩提八正圣道然三十七助道品属因余皆如来所证之法属果八万四千总持门者若未悟明心地之者即八万四千尘劳妄想悟了粙染为净为八万四千陀罗尼总持门者也。

　　善男子一切实相性清净故一身清净一身清净故多身清净多身清净故如是乃至十方众生圆觉清净。

　　言实相者即无相也法性本空假言实相一身等者第六正报也即人等形质或肥或瘦血气所聚心识了知之者也。

　　善男子一世界清净故多世界清净多世界清净故如是乃至尽于虚空圆褁三世一切平等清净不动。

　　此第七依报也谓所住屋宇床拓台观园林一切受用之物属依报圆则圆遍虚空褁则含褁三世此七段经物色相空净一科当法界观中第三空色无碍观钞云前七段文诸法即空净更不待除去诸法故当第三句也法界观注云虽有色空二字本意唯归于空以色是虚名虚相无缘毫之体可得只要显真空之理然迷时悟时并悉皆相蹑也。

　　善男子虚空如是平等不动当知觉性平等不动四大不动故当知觉性平等不动。

　　虚空与四大陀罗尼门皆属幻色觉性二字即真空此空色同如一科即当法界观真空观中第四泯绝无寄观上文总当真空绝相观也意显诸法当体本寂平等不动。

　　善男子觉性遍满清净不动圆无际故当知六根遍满法界根遍满故当知六尘遍满法界尘遍满故当知四大遍满法界如是乃至陀罗尼门遍满法界。

　　此理事无碍观觉性即法界真理六根六尘四大陀罗尼门皆属事法即理不碍事事不碍理互相融摄发起妙用所以理即事故无有智外如为智之所入事即理故无有如外智为如之所证六根遍满法界者此谓之六根门头各各动地放大光明照十方界佛果云若以眼见文殊横身若以耳闻观音彰用若以心知普贤当堂又高城云应眼时若千日万像不能逃影质凡夫只是不曾观何得自轻而退屈应耳时若幽谷大小音声无不足十方击鼓一时闻灵光炯炯常相续楞严云一根反原六根解脱乃至离即离非无是非是真正俱融依正平等在法界观理事无碍观有乎十门今经正当第二事遍于理门兼余门也前真空中俱摄事归理今则动静一一周遍起用。

　　善男子由彼妙觉性遍满故根性尘性无坏无杂根尘无坏故如是乃至陀罗尼门无坏无杂如百千灯光照一室其光遍满无坏无杂。

　　此周遍含容观妙觉二字为下事事之因由下六根六尘皆就事上为宗如法界观中第三观十门前三门谈理与事后七门皆下谈理只说无碍今经妙觉二字亦是彼中前三门之意也到此事事无碍中唤作见山依前是山见水依前是水见拄杖依前是拄杖更不许移易一丝毫许窦云不得动着动着三十棒兜率悦云要真尽属真立假全归假平地上行船虚空里走马然室喻法界灯喻真理光喻事法只如自己分上人人有一碗灯如是光明如是普照互相显烛不曾相碍不相杂坏不然试穷究看若识得此理便许你入华严大楼阁中亲见善财弘勒故演义云凡圣不碍状多镜以纳众形彼此无妨千差涉入而无碍问法界之中有何义故而得诸法融通如此耶答大疏有十义故一唯心所现故二法无定相故三缘起相由故四诸法融通故五如幻梦故六如影像故七因无限故八佛证穷故九深定用故十神通解脱故十中随举其一即见诸法融通无碍也。

　　善男子觉成就故当知菩萨不与法缚不求法脱不厌生死不爱涅槃不敬持戒不憎毁禁不重久习不轻初学何以故一切觉故。

　　此是用心见境一一称真顿同诸佛所见之境界也法缚即六凡以六凡被贪嗔痴之所缚也法脱即四圣法也生死即染法涅槃即净法持戒即奉持戒律也对八境之上不起胜劣之心便与十方诸佛之心一同更无两个所以晦堂云不用爱圣圣是空名不用厌凡凡是妄立但得圣凡情尽自然体露真常又僧问南阳忠国师如何是佛答云佛与众生一时放却当处解脱又征云以何义故四对八境得如此成就遂出所以云良由于一切处一切时念念常与本觉相应故梵云佛陀耶此云觉圭峰云我心元佛心齐旷劫沉沦只为迷梵云菩提此云觉觉心寂照是菩提其实与佛一同但觉与不觉耳永嘉云自从顿悟了无生于诸荣辱何忧喜。

　　譬如眼光晓了前境其光圆满得无憎爱何以故光体无二无憎爱故。

　　上文举法此是举喻眼是现量只如以眼洞达照了前面净秽高低一切境界而眼光岂有憎秽爱净憎下爱高乎以何义故得如此益眼之光体本无二故所以无憎无爱也眼光喻于本觉平等无自佗相。

　　善男子此菩萨及末世众生修习此心得成就者于此无修亦无成就圆觉普照寂灭无二于中百千万亿阿僧祇不可说恒河沙诸佛世界犹如空华乱起乱灭不即不离无缚无脱始知众生本来成佛生死涅槃犹如昨梦。

　　上明用心同佛此明见境同佛上之用心者即能观无分别之智非唯智与佛同然所观境上亦与佛同修习此心者指前观行及八境无修成者恐更向头上安头屋下架屋若实有修有成则有两个圆觉是总指寂灭乃圆觉之体普照乃圆觉之用等觉照寂妙觉寂照到此用即体体即用无二无二分无别无断故如空合空似水投水了无痕迹问何故此文不先言寂灭而先言普照耶答欲显行人在观中顿同佛故盖等觉与佛是同若妙觉者便是佛位何同之有故先言普照于中者于圆觉普照寂灭之中或百千万亿此皆是此方小数与大数阿僧祇此云无数劫不可说恒河沙此西域之数恒河方四十里其沙细如面将一个沙数一个诸佛世界如是许多世界于圆觉中犹如空中之华相似在空中乱起乱灭然而不作即圆觉会亦不作离圆觉会何故如是由不离故觉性夺之以成空华由不即故世界不妨有起灭此无缚无脱故楞严云根尘同源缚脱无二识性虚妄犹若空华到此境界方知三界四生九类本来是佛到此知诸佛众生其犹影像涅槃生死俱是强名所以禅宗云人人尽握灵蛇之珠个个皆抱荆山之璞无阙无余更不假修证然后却来观世间凡夫生死之法与出世间圣人涅槃之法一似夜来见梦中事还曾是实有乎此之梦字今依大智度论说有五义故一热气梦二冷气梦三风气多梦四见闻多梦五天神与梦今此梦乃是见闻多梦又此一段文配三种世间及三觉世者即器世间众生者即有情世间佛即智正觉世间此观行成就能融三种世间为一味法又始知者即始觉本来即本觉成佛即究竟觉约教者始知即顿教本来成佛即圆教若五教各有成佛且愚教说悉达太子一生成佛始教说三大阿僧劫修行成佛终教说相尽性显成佛顿教说一念成佛圆教说本来成佛谓初发心时便是佛也不可说者圭峰注云乃是华严大数也彼经云修菩萨行无数无量无边无等不可数不可称不可思不可量不可说不可说不可说今当第九数。

　　善男子如昨梦故当知生死及与涅槃无起无灭无来无去其所证者无得无失无取无舍其能证者无作无止无任无灭于此证中无能无所毕竟无证亦无证者一切法性平等不坏。

　　此称实同也谓于能观之智所观之境称其真实之理此文有四段一总标称实二别指能所三双拂能所四总结称实如昨梦故一句蹑前犹如昨梦故文当知生死及与涅槃无起无灭无来无去此是总标称实谓迷生死时如空华起悟涅槃时如空华灭既知一切法如梦之后岂有生死之起涅槃之灭乎非唯无起无灭亦无圣法新来凡法灭去其所证无分别理境上无得真无失妄非唯无得真无失妄亦无取妙舍粗之事所证理上既然如是能证无分别智亦无作止任灭之病此是别指能所也于此能证所证之中无能无所毕竟无所证之境与能证之智此是第三双拂能所下总结称实问如何得无上来能证所证一切诸病耶答良由行人入观于一切处一切时顿同诸佛用心顿悟一切或凡或圣或染或净或性或相或本或末种种诸法之性本来平等无坏无成老氏云人成不缺楞严云歇即菩提胜净明心不从人得古人云本来具足无阙无余皆斯义也若尔则本是净洁人狂来泥里污。

　　善男子彼诸菩萨如是修行如是渐次如是思惟如是住持如是方便如是开悟求如是法亦不迷闷。

　　此结牒问辞前普眼设七段问后此结答但依世尊教示令汝等先入定持戒修二空观兼仿修三重法界观如是用心修行如是渐次如是方便如是开悟若能如是入观用心即不迷闷便能悟入圆觉境界同佛知见矣。

　　尔时世尊欲重宣此义而说偈言。

　　普眼汝当知一切诸众生身心皆如幻身相属四大心性皈六尘四大体各离谁为和合者如是渐修行一切悉清净不动遍法界无作止任灭亦无能证者一切佛世界犹如虚空华三世悉平等毕竟无去来初发心菩萨及末世众生欲求入佛道应如是修习。

　　偈中一切悉清净与不动二字皆颂真空观遍法界三字颂理事无碍与事事无碍观也无作止下颂顿同佛境等也。

　　于是金刚藏菩萨在大众中即从座起顶礼佛足右绕三匝长跪叉手而白佛言。

　　此征释迷悟始终金刚者从喻得名金刚不取青黄大小贵贱等唯取其金刚体上有坚义利义金刚之体坚一切物不能坏金刚之用利能坏一切万物今此菩萨之智亦然此之智体坚一切烦恼不能侵一切魔境不能动此之智用利能断疑能遣障能证体能起用藏者有含摄义能断疑尽即具一切无量功德故曰藏良由行人于普贤章中入观观中遂起三重难难佛互相发扬以消末世之疑故当此菩萨请问。

　　大悲世尊善为一切诸菩萨众宣扬如来圆觉清净大陀罗尼因地法行渐次方便与诸众生开发蒙昧在会法众承佛慈诲幻翳朗然慧目清净。

　　此乃庆悟也因地者蹑文殊章问本起因地此是一切行位之根本后必蹑前也蒙昧者蒙则蒙蔽昧则昏昧扬子曰天降生民倥侗颛蒙恣于情性聪明不开承者受也幻翳者幻喻生死之相翳喻无明之执慧目即根本智此智达理照一切法无不清净。

　　世尊若诸众生本来成佛何故复有一切无明若诸无明众生本有何因缘故如来复说本来成佛十方异生本成佛道后起无明一切如来何时复生一切烦恼。

　　此金刚藏起三疑难问佛一疑真能生妄二疑说妄为真三牒而纵之责无穷过也世尊若诸众生本来成佛此是蹑前普贤章中闻世尊云始知众生本来成佛二句也何故复有一切无明此二句是疑真能生妄也若诸无明众生本有何因缘故如来复说本来成佛此五句是疑说妄为真也谓世尊既说一切众生本来自成佛了以何义故如今现见一切众生妄认四大为自身相六尘缘影为自心相于一切处一切时触境对事依然却有无明烦恼耶莫是真能生妄否若谓一切无明烦恼众生本性上本来自有之时便说作佛不得又以何义故世尊却说一切众生本来成佛了何故如此自语相违反复不定耶莫是说妄为真否第三牒世尊说纵起无明便举十方如来已成佛了不知几时却生烦恼如是责难于世尊也十方异生本成佛道二句是牒也后起无明一句是纵也一切如来何时复生一切烦恼此六句责无穷之过十方异生者即十法界中众异类生也谓且说十法界中异类众生人人具足个个圆成先成佛了后方起一切贪瞋痴无明烦恼之时此说且置一边只如三世诸佛十方如来如今都已成佛了又不知从此去几时再起无明烦恼耶且十方诸佛已成圣人岂有复为凡夫乎下文佛答非为正问也然金刚藏非真有此疑盖为后代之人起疑生正信也。

　　惟愿不舍无遮大慈为诸菩萨开秘密藏及为末世一切众生得闻如是修多罗教了义法门永断疑悔作是语已五体投地如是三请终而复始。

　　秘密藏者有秘藏有密藏秘藏者如不开柜密藏者说一法中含一切法今文不简末世众生则是开秘藏显了而说则是开密藏疑则于真谛理中生二心犹豫也然此疑有三种一疑自二疑师二疑法譬如有病之人疑自疑医疑药若如此者则所患之病终不能愈金刚藏之疑乃疑法也悔是不定之辞悔善则恶悔恶则善今是悔恶也。

　　尔时世尊告金刚藏菩萨言善哉善哉善男子汝等乃能为诸菩萨及末世众生问于如来甚深秘密究竟方便是诸菩萨最上教诲了义大乘能使十方修学菩萨及诸末世一切众生得决定信永断疑悔汝今谛听当为汝说时金刚藏菩萨奉教欢喜及诸大众默然而听善男子一切世界始终生灭前后有无聚散起止念念相续循环往复种种取舍皆是轮回。

　　答中总标轮回之所以一切世界者此世界通举有情世界并器世界有情者即众生器世界即山河国土何以知之此世界二字通指情器如金刚经十三分所说三千大千世界所有微尘天亲论以世界为器世界无著论以世界为众生受想行识四蕴之心以微尘为众生一蕴之色以此证之是知今经世界二字通举有情与器二世界也始终生灭者此二对属情世界并器世界也前后有无聚散者此三对唯属器世界也起止者此一对唯属有情世界也始谓创变谓一切众生于本觉上一念不觉动心便成业相现相此迷真遂妄也终谓极证[車*胃]转相一切众生因遇佛教如说修行断疑遣障地位满足舍微细烦恼成等正觉生谓新新不住灭谓念念落谢前谓过去后谓未来有谓住劫无谓空劫聚谓成劫散谓坏劫起谓现行之念如金刚说现行疑同止谓端坐调身调息捺伏其以上说有情无情世界皆因一念妄心分别相续不断而有便见器世界成了复坏坏了复成有情世界生了复死死了复生所有一切众生惑业袭习报应轮轮改形易质受种种苦尘沙劫波莫之遏绝其间或取我身或厌离我身或舍粗障或取净妙或厌生死或取涅槃或厌舍娑婆或乐生净土或舍有或取无种种生心动念此之妄念便结云皆一是众生颠倒轮回系缚不能出三界之心也问极证则出轮回何以总结云皆是轮回耶答此六对皆是所计之幻境能计之心是轮回故所计之境亦流转也。

　　圆觉经类解卷第二本

　　圆觉经类解卷第二末

　　未出轮回而辨圆觉彼圆觉性即同流转若免轮回无有是处。

　　此真随妄转谓若用前始终生灭前后有无聚散起止种种取舍不出轮回三界之心明辨如来广大圆觉之时便妄见如来圆觉之性亦同妄心有始有终有生有灭有前有后有有有无有聚散起止动转流散然而圆觉之性本不曾流散动转但是不合将妄心凑泊妄见耳譬如世人将箸搅水中之月一般正当搅时却见水中之月百杂千碎随手中箸流转而本月何曾动静今行人若将妄心凑泊圆觉真性欲超梦幻出轮回如此用心一时错了岂有是处此上经就法说之也。

　　譬如动目能摇湛水又如定眼犹回转火云驶月运舟行岸移亦复如是。

　　次就喻眼转火者即以手旋火成轮此盖眼识迟钝妄见成轮驶者奔流急走之义此四克取亲所见之物为喻然水成波火成轮但是眼目定动喻于圆觉见凡见圣但是流转妄心岸移月运云驶船行亦同此意亦复如是一句总结四喻合前法也此四喻亦如行人将未出轮回妄心而明辨圆觉便妄见圆觉之性亦同流转然此四喻不必配法但用眼前可见之物譬之令其易晓。

　　善男子诸旋未息彼物先住尚不可得何况轮转生死垢心曾未清净观佛圆觉而不旋复。

　　此一段文先合喻次合法诸旋未息至尚不可得此合喻也诸旋者指喻中眼目云舟彼物指水火月岸也眼目云舟喻前始终生灭等生死垢心水火月岸喻圆觉世尊告金刚藏云且如世间之人不肯住目只要湛水不摇动尚不能得又如定却眼睛只要旋火不成轮尚不能得又如天上云奔流急走不肯住只要月不运行尚不能得又如江河水上之人不肯住船只要两岸先住尚不能得此皆是世间容易粗浅不难之法尚自千难万难要他先住尚不可得又岂况凡夫之人直将无量劫来始终生灭前后有无聚散起止种种取舍分别计度轮回生死垢污之心求觅十方诸佛广大不可思议清净圆觉境界如何得妄见佛之圆觉不随汝等妄心旋复流转耶。

　　是故汝等便生三惑。

　　此结指前疑以是上来所说因之故刚藏等便生三疑一疑由真能生妄二疑说妄为真三疑先真后妄上来之文且是佛先为刚藏等标举建立答问之义便令息如上之念即前疑自亡也下文将空华一喻通答三疑金矿一喻则答第三疑牒而纵之责无穷过也。

　　善男子譬如幻翳妄见空华幻翳若除不可说言此翳已灭何时更起一切诸翳何以故翳华二法非相待故。

　　幻之一字若据圭峰疏云谓不知华因翳有妄执华从空生推此之意谓譬如世人眼才有翳便见空中有华法上心若有妄便见轮回所谓一翳在眼千华乱空一妄在心河沙生灭谓眼疮有患翳便见空中有华眼翳若差空华即灭既灭之后又不可更说此眼翳已除不知此去几时眼中更生翳耶譬如人睡起梦觉又更云何妨明夜再梦今此翳差华亡众生即佛人罕能华知又征云以何义故不可说此翳更起耶却为眼中翳才差而空中便无华此之二法同时而起同时而灭非是一个先去一个尚在此相待等决无此理翳喻无明华喻生死如众生若有无明执心便见有生死此心若除便见无生死岂可此无明去后又有生死者也所以圭峰云众生本自不生空华毕竟不起莫将翳待莫以迷求此之谓也。

　　亦如空华灭于空时不可说言虚空何时更起空华何以故空本无华非起灭故。

　　前说翳不再起此说华不再生乃是通答前刚藏三疑谓又如空华在虚空中灭了汝等又不可更作此见解谓空中此去几时更再起华征云以何因由所以之故不得言空华再起耶为虚空中本自无华既本不曾有华必无华起华灭之理今法上亦然十方诸佛成等正觉之后岂更再作凡夫所以圭峰云空华既不再起果位何得再迷。

　　生死涅槃同于起灭妙觉圆照离于华翳。

　　此时法合喻云但是众生迷时见有生死如空华起悟时见有涅槃如空华灭但是见有凡夫见有圣人并是生心动念即乖法体失正念故殊不知十方诸佛不思议妙觉圆照之体本无眼翳之无明本无空华之生死所以楞严云真净界中云何更容他物禅宗云他家无如是事。

　　善男子当知虚空非是暂有亦非暂无况复如来圆觉随顺而为虚空平等本性。

　　列子云天地乃是有形中之最巨者空中之细物此谓万物虽有形状不如天地之形最大若以万物观之则天地为大若以无边虚空观之则天地未足为大乃是虚空中之细物尔何也谓虚空又包却天地据他道教所谈止此而已今我佛于楞严中说则又不然经云空生大觉中如海一沤发谓虚豁无知无觉顽空生在十方诸佛广大灵明圆觉妙性之中如大海中一浮沤或沈或浮相似大海即喻妙觉一沤即喻虚空是知此说又过于列子之说故壳法师云首楞叹虚空之小圆觉嗟法性之宽比之常谈海形牛迹若以寻常列子之说比于世尊之说世尊之说如海之形广大深远无穷无尽列子之说如牛迹之狭真浅有限谓汝等须知外面顽空乃是世间粗浅之法尚不同空华暂起暂灭暂去暂来何况诸佛广大真实常住随顺圆觉之性而能与虚空混同一体无二无别平等之性岂有同凡夫之迷同二乘之悟如空华起灭耶此意明觉性无迷无悟无染无净无去无来无生无灭湛然常住廓尔无私里许无一丝毫许是生灭法永嘉云大千沙界海中沤一切圣贤如电拂。

　　善男子如销金矿金非销有既已成金不重为矿经无穷时金性不坏不应说言本非成就如来圆觉亦复如是。

　　此再举喻也如人以炉冶销去其矿镕出真金金在矿中须假镕出金既出后金性之体本自有之又不是因销而复有若是销因方有金者试将瓦砾土石等物销之又不见有金是知此之金性本自有之既然成金之后岂更有再作矿之理假使经无穷之时此金性应无改变损坏楞严云又如金矿杂于精金其金一纯更不成杂到此谓之病去药除矿销金见若如此之时不当说言此之金性本不成就喻说也如来圆觉亦复如是此二句就法法合也意谓十方诸佛已于三祇修炼得成正觉不复再为凡夫也然刚藏前起三疑世尊遂以前段空华一喻通答三疑又以此段金矿一喻别答第三疑者盖第三疑牒而纵之责无穷过所以须将金矿一喻别答第三疑者盖第三疑疑诸佛成等正觉之后却再作凡夫此疑过患甚深所以别答之此两喻如两服药相似修行之人皆要服之若世尊但用前空华一喻即令后代众生阐提拨无因果迷悟之相便成邪见若但用金矿一喻即令一切众生本觉性上有染不清净滞在修习以谓自是凡夫未曾修行如何是佛失真常理亦成邪见又前空华一喻对治大即病不即不离方处手中道故也。

　　善男子一切如来妙圆觉心本无菩提及与涅槃亦无成佛及不成佛无妄轮回及非轮回。

　　妙则染而不染圆者离相觉者不空心者常住真实之心何谓染而不染此圆觉性若在佛果之时即全同诸佛而圆觉之性不是佛若在菩萨界即全同菩萨而圆觉性不是菩萨乃至若在声闻缘觉天人地狱饿鬼畜生即全同天人饿鬼畜生等而此觉性非声闻畜生等此谓染而不染何谓之圆者离相谓此圆觉体上非青黄赤白阴阳高下长短方圆邪正等相此谓之离相何谓觉者不空谓此圆觉性不是无知无觉虚豁断灭顽空而里许有大智慧光明义遍照法界义真实识知义清凉不变义常乐我净义具足如是过于河沙无量无边功德一时满足此谓之不空也心者无像无名无依无住细入无间之中而不可言其小大包乾象之外亦不可语其宽处圣称真在凡号俗如金作器随器得名在指曰镮饰臂曰钏不可以智知不可以识识此谓之心也此是先标十方如来圆觉妙心为宗下方拂迹也本无菩提及与涅槃者及与涅槃者谓因地转烦恼果上证菩提因地转生死果上证涅槃此是二转依号此名皆是因妄而得而圆觉中本无此事也又成佛不成佛轮回非轮回两对四双皆是对待之法而觉性之中亦都无此若存小见则迷圆觉华严云于法若有见此则未为见若无有见者如是乃见佛圭峰云灵灵自觉元无物扰扰他缘尽是空。

　　善男子但诸声闻所圆境界身心语言皆悉断灭终不能至彼之亲证所现涅槃。

　　声闻之人皆于鹿野苑请佛三转法轮闻声悟道故曰声闻三转法轮者初曰示转二曰劝转三曰证转初示转者佛告云此是苦此是集此是灭此是道次劝转者此是苦汝应知此是集汝应断此是灭汝应证此是道汝应修次证转者此是苦汝已知此是集汝已断此是灭汝已证此是道汝已修此谓之三转法轮也此声闻之人于音声中而得闻解闻佛宣说苦集灭道四谛法门于是悟道今且将此比较谓声闻圆修有余涅槃并无余涅槃之境界不执四大五蕴妄身并六尘缘影妄心一切所有言句皆悉断灭无执着之心一向沈空滞寂灰身灭智如此修行尚不能造到声闻亲证所现有余涅槃并无余涅槃也有一种声闻人作如是言我梵行已立所作已办不受后有已出三界已无生死不妨留此身飞行自在与一切众生供养此谓之证有余涅槃所以肇云余缘不尽余迹不泯业报犹魂圣智尚存又一种声闻人作如是言我梵行已立所作已办不受后有已出三界已无生死安用此身于是自放三昧火焚之归无此谓之证无余涅槃所以肇云夫圣人灰身灭智扫形绝虑内无机照之勤外息大患之本超然与群有永分浑尔与太虚同体冥冥长往莫知所之问既是声闻人身心语言皆悉断灭何故楞严经云如何三有众生及出世间声闻缘觉以所知心测度如来无上菩提用世语入佛知见耶答二经意同但语言别尔盖二乘人于今经中断灭所知之心尚不能证自己之道岂况楞严经中许有所知用世语言入佛知见愈不许也。

　　何况能以有思惟心测度如来圆觉境界。

　　前证我空之理及证我空之智是声闻小乘人如此加功练行妄情泯迹修行尚未能到岂况凡夫之人直用前始终生灭前后有无聚散起止种种取舍未出轮回思惟分别计度识心便要拟测度量十方诸佛广大圆觉清净不思议界中湛然常住廓尔无私亘古亘今不生不灭岂可以心测度也若根身器界种子许第八识缘若有漏无漏二法及四我许第七识缘若三性通内外一切差别之法许第六识缘若色声香味触许前五识缘此圆觉不可思议若以思惟心学法者譬如幻刀斫石若雾染空相似终不能得所以圭峰云百僚尚畏宰相百姓岂亲天子百僚者喻声闻宰相者喻所现涅槃百姓者喻凡夫思惟妄心天子者喻如来圆觉也古云自古上贤犹未到造次凡流那得知此二段文谓之举声闻之胜彰凡夫之劣凡事莫不胜从劣显顺由逆彰也。

　　如取萤火烧须弥山终不能着以轮回心生轮回见入于如来大寂灭海终不能至。

　　萤火即凡夫思惟妄心须弥山亦云妙高峰此喻圆觉然此山出水八万四千逾缮那入水八万四千逾缮那又安可用不真之火而拟燎者哉经云如人聚集于萤火欲烧四宝大峰峦纵使勤劳经累劫岂能损着一毫端楞严云阿难汝今云何于中措心以诸世间戏论名相而得分别如以手掌撮虚空祇益自劳虚空云何随汝执捉次文法合可见但寂灭喻圆觉境界也。

　　是故我说一切菩萨及末世众生先断无始轮回根本。

　　此劝止息思惟妄心根即举喻喻如树根也本即举法爱为本也古云伐树不尽根数数更生树断爱爱不尽数数得生苦。

　　善男子有作思惟从有心起皆是六尘妄想缘气非实心体已如空华用此思惟辨于佛境犹如空华复结空果展转妄想无有是处。

　　有作思惟者即再显前始终生灭前后有无聚散起止种种取舍思惟计度之心此心从第六意识上起问何故有此识心耶答为因有色声香味触法六尘之法遂牵引起中间能攀缘分别之心此心乃是真心上起一分缘虑影像妄心如水上之泡如镜中之像如空中之华此心常与真心气分契合所以楞严会上庆喜执心而无据直得七处茫然此并不是真实之心体一似空中之华且空中华是实是虚耶只此自是一重妄想而修行之者又不知觉悟却用此思惟妄心要求辨别明了十方诸佛广大圆觉不思议境界却是两重妄想如见空华已是不是又见结果又是一重妄想如此展转相依一时错了有甚是处所以楞严云汝等皆是迷中倍人又云观相元妄无可指陈犹邀空华复结空果诚哉是言得不铭心者哉。

　　善男子虚妄浮心多诸巧见不能成就圆觉方便。

　　此指金刚藏前三疑皆是无量劫来熏习颠倒妄想分别虚浮不实特地生出巧伪之见终不得断障遣疑证入成就十方诸佛广大圆觉方便之法门也。

　　如是分别非为正问。

　　此结三疑谓于佛法中不是真正当理之问也。

　　尔时世尊欲重宣此义而说偈言。

　　金刚藏当知如来寂灭性未曾有终始若以轮回心思惟即旋复但至轮回际不能入佛界譬如销金矿金非销故有虽复本来金终以销成就一成真金体不复重为矿生死与涅槃凡夫及诸佛同为空华相思惟犹幻化何况诘虚妄若能了此心然后求圆觉。

　　偈云譬如销金非销故有此二句说本有之法对治有修金矿执虽复本来金终以销成就此二句对治无修执思惟犹幻化此颂长行中有作思惟从有心起至已如空华何况诘虚妄此颂用此思惟辨于佛境谓前思惟之心自是虚妄幻化岂况又将此虚妄之心诘辨分别圆觉境界如是分别展转不是也。

　　于是弥勒菩萨在大众中即从座起顶礼佛足右绕三币长跪叉手而白佛言。

　　此深究轮回之根也弥勒此云慈氏乃是其姓也良由此门深究爱根荡除细惑穷其展转根元推其差别五种之性弥勒是等觉菩萨一生补处表除细惑大凡教中说等觉位方断四事四事者一劣无漏二微细习气三分段生死及变易生死四内外转依断此四事方入妙觉故当弥勒请问。

　　大悲世尊广为菩萨开秘密藏令诸大众深悟轮回分别邪正能施末世一切众生无畏道眼于大涅槃生决定信无复重随轮转境界起循环见。

　　深悟轮回即慧眼分别邪正即法眼然慧眼证真法眼达事又慧眼即根本智法眼即后得智然天台以根本智为拙智谓只证得自己之性以后得智谓能鉴机逗教分别邪正说法度生言道眼即具上二眼也决定信者即能信之智大涅槃者即所信之法无复重随轮转者即指前云驶月运等也。

　　世尊若诸菩萨及末世众生欲游如来大寂灭海云何当断轮回根本于诸轮回有几种性。

　　此举法以请先断轮回也大则绝对待之大性本自静曰寂相本自寂曰灭海是喻喻如大海体深用广具河沙功德游者不住即指无住处大涅槃也当断轮回根本者由前刚藏章闻佛说末世众生先断无始轮回根本今请问未审是那个根本如何断绝并诸轮回六趣之中有几般种性之人也。

　　修佛菩提几等差别回入尘劳当设几种教化方便度诸众生。

　　此请悲智也修佛菩提几等差别此当大智回入尘劳至众生此当大悲又初则从假入空观次则从空入假观又初当无边法门誓愿学次当无边众生誓愿度上文说云何当断轮回根本者此当无边烦恼誓愿断然诸佛有无量无边门亦要学之何谓之无边法门只如一代时教修行法门以至禅门诸方尊宿接人差别之智各自不同既知诸法之门便须依文解义悟理见性之后此方是自行无边事然后却要行利他之行何故却要行利他之行耶缘为根本智只了得自己边事谓之理孤事寡终不圆通只翼单轮岂能飞运譬如一水无以和其味一木无以成大厦一衣无以称众体一药无以疗殊疾一彩无以为纹绣一声无以谐琴瑟一言无以劝众善一戒无以防多失只如华严会上大海龙王置十千之间普慧并申二百之疑若遇斯机当如之何所以释迦老子有后得之智遂为龙王开八万尘劳之门答普慧大士二千乐说之辨今欲鉴机说法行利他行者亦复如是直须要会于无言说中假以言说于无方便中假立方便于无譬喻假立譬喻念念慈念念悲行无缘慈作不请友广开方便饶益有情利乐群品以此推之后得智者真巧智也所以禅宗道大凡参玄之士须具二眼一己眼明宗二智眼辨惑序云佛称种智修假多闻又寿禅师云百川虽润何妨大海广含五岳自高不碍大阳普照也。

　　惟愿不舍救世大悲令诸修行一切菩萨及末世众生慧目肃清照曜心镜圆悟如来无上知见作是语已五体投地如是三请终而复始。

　　慧目即能照也肃清则尘缘影像一切境界皆不杂坏也照曜即所照也心是举法镜是举喻谓欲使末世修行之人于十二时中能照之智及所照之境如镜对像互不相瞒于中不受不拒物来斯照物去斯忘应变无穷卷舒自在若能如是即圆满证悟十方如来无上智见也圆悟即无能所世间之法莫能先之故曰无上然无上知见者谓见闻觉知也此举初后摄中间耳何谓之无上知见古云有所知有所不知无所知无所不知有所见有所不见无所见无所不见且有所见有所不见者如夜秉烛相似有所照有所不照也无所见无所不见如日轮升空天下洞然也且行时若见有行底则不见住时底坐时若见坐时底则不见有卧时底唯是行时不见行住时不见住以至坐卧时不见坐卧底乃至见闻觉知于一切处一切时不妨行住坐卧见闻觉知千差万别一时坐断触目对境无非是登解脱清净法殿无非是证大圆觉妙庄严域这个唤作无上知见岂有世间虚幻之法而过得此法也如是会者方始有大利益所以古云无心则十方诸佛千里同风有知则十方诸佛对面胡越又老子得此道理乃曰不出户天知天下不窥牖见天道若约教家配者无上知见圣涅槃性菩提即涅槃法也。

　　尔时世尊告弥勒菩萨言善哉善哉善男子汝等乃能为诸菩萨及末世众生请问如来深奥秘密微妙之义令诸菩萨洁清慧目及令一切末世众生永断轮回心悟实相具无生忍汝今谛听当为汝说时弥勒菩萨奉教欢喜及诸大众默然而听。

　　心悟实相实相具无生忍者实相者于一切法上不动乃无相之相若出其体即圆觉也忍者有五若资粮位伏忍见道位初地谓之信忍修道位二地至六地谓之顺忍通达位七地至九地谓之无生忍无学位十地至妙觉谓之寂灭忍当五忍中无生忍也谓前章说一切众生未悟轮回妄见生灭今既悟实相了妄心既不生轮回永绝如是即可名无生忍也。

　　善男子一切众生从无始际由有种种恩爱贪欲故有轮回。

　　答中别释爱本中约欲以标指此指四生九类种种者或天属之恩如父母等或感事之恩或任运生爱或因敬成爱因恩成爱恩之与爱种种不一今贪欲者的指淫欲也。

　　若诸世界一切种性卵生胎生湿生化生皆因淫欲而正性命当知轮回爱为根本。

　　二约受生即欲界六天及五趣杂居之中正者受也古云爱不重不生娑婆念不一不生净土生娑婆者皆因爱欲之心重也且如忉利天以交抱为行欲兜率天以执手为行欲化乐天以戏笑为行欲他化自在天以相视为行欲以至鸦以觜传气鹊以枝传绕此皆因淫欲受身命也凡世间之人临命终时若一生作善法之人先从下冷上至脐自顶以上暖气后尽者即生人道若至头面热后尽者此人即生天道也若一生造十恶者与此相反从上至腰热后尽者堕于鬼趣从腰至膝热气后尽者堕于畜生中从膝已下乃至脚热气后尽者堕地狱中无学之人入涅槃者或在心暖或在顶暖又死之后若一生善法功德多者即生善道恶业重者即堕恶趣善恶相半未定者遂于暗昧之处谓之中有身须四十九日自定之如秤秤物相似若善业稍胜即先受善趣若恶业稍胜即先受恶报后受善报满足之后复还受生临受生时所有诧生之处虽远由业力故见在目前有福之者或闻大众歌舞声钟铃罗鼓声兼寂静美妙种种可意之声无福之者或闻风雨雷电声江河泛涨声及纷乱种种不可意之声是时或妄见自身入台观宫殿之中或见身入荆棘丛林声芦华之中若变成男者于母胎中即起男人欲心背外而面向内在其左胁若变成女者即于父身上起女人欲心背内而面向外在其右胁是时父精母血和合己灵即生欢喜乃托彼生矣在母腹中生脏之下热脏之上母啖一坏热食之时其体如在镬汤母饮一坏冷水之时其体犹如寒冰切身母饱之时迫窄体痛不可具言母饥之时腹中亦似倒悬其苦无量此说卵胎受生若湿化二生者则又不然湿生但染香故若至生处此香或净或不净堕其宿业所感也若化生者但爱乐所依之处或好或恶亦随宿业所感俱舍云颠倒处欲境湿化染香处凡在胎中三十八个七日方得出生一七如生酪二七如凝酥三七如药杵四七如温石五七体形渐现六七现肘膝七七生手足八七现二十指九七生眼耳等十七如浮囊十一七身孔通十二七生肠骨十三七生饥渴想十四七生筋十五七生诸脉十六七诸孔出气十七七眼鼻等明净十八七诸根长十九七具三根二十七生诸骨二十一七生肉二十二七生血二十三七生皮二十四七生肤二十五七生肉增长二十六七生发毛爪甲二十七七各随善恶业苦相一一觉知二十八七生颠倒想二十九七现形色三十七毛爪增长三十一七至十五七人相具足三十六七生厌离想三十七七生五种恶想三十八七欲生之时母腹风起或上或下转其儿身令倒悬头向于产门犹如两石夹山其身福者时心自念言我投浴池水中游戏如堕高床华香之处其无福者时心自念言吾从高山堕落悬岸沟坑溷中或如地狱罗网荆棘之上及旷野石间剑戟之中愁忧无量又欲生之时母危儿怖生堕草上身体细软风草触身犹如履刀剑之上忽然失声大叫其痛苦亦无量出生之后一七日内身中方生八万户虫以此推之四生九类莫不皆因淫欲中而受其身以至竛竮五趣匍匐四生无由解脱者皆由爱欲为根本根是举喻本是举法何以知之伐树不尽根数数更生树断爱不尽本数数得生苦良可为证。

　　由有诸欲助发爱性是故能令生死相续。

　　欲助成因也由者因也诸欲即境爱性即无量劫来种子由外尘境牵起爱心种子所以十二时中爱绳万结情网千重因此爱心贪欲故造业造业故受报由此生死不断因缘相牵譬如磁石吸针针乃北方铁此属阴石乃南方之物南属阳由阴阳相感耳楞严云我爱汝色汝怜我心以是因缘百劫千生常在缠缚肇云众生所以久流转者皆由着欲故也若欲止于心无复生死也。

　　欲因爱生命因欲有众生爱命还依欲本爱欲为因爱命为果。

　　此明因欲故因果展转更相依倚不断欲谓贪淫命谓身命若无爱欲则不生此身当知一切众生欲从能爱之心上有既于过去因有淫欲生得此身今生又就此身之上又生爱惜保护贪着之心由爱此身所以之故又依傍此身作来生淫欲之因因此又感来生生死果报如是展转相续无穷故云爱命为果。

　　由于欲境起诸违顺境背爱心而生憎嫉造种种业是故复生地狱饿鬼。

　　此恶业招苦报也违者不可意顺者可意由爱彼境境不顺心便生热恼憎嫉起嗔之故或杀或害或打骂凌辱种种恶业若境顺爱心而生染着淫盗饮啖侵夺绮妄种种恶业若于十二时中如此用心者遂感三途之报若起嗔心感地狱之报若起痴心感畜生之报若起贪心感饿鬼之报不言畜生者有二义故一欲成文二举初后摄中间也。

　　知欲可厌爱厌业道舍恶乐善复现天人。

　　此造善招乐报也谓前文说众生则不知不觉起惑造业堕于恶道今已知觉悟前来起贪欲之心非是善道深可厌舍念念即是爱厌于三途恶业之道遂舍去能造十恶之心却起乐十善法功德之心修信进念定慧得十善之法若于十二时如此用心遂感人间及六欲天福报虽然如是亦未为善何也为人间有八苦天上有五衰八苦者一生苦二老苦三病苦四死苦五爱别离苦六怨憎会苦七求不得苦八五阴炽盛苦五衰者一衣垢染二华鬘萎悴三两腋汗流四体便臭秽五不乐本座广说五衰八苦见文殊章。

　　又知诸爱可厌恶故弃爱乐舍还滋爱本便现有为增上善果。

　　此感色界不动业也依报谓又不知其前来爱造恶及爱造善之心但未免苦轮遂弃彼爱心及乐修善心一时皆舍去又不知此之舍心与彼爱心一般依前润起爱心之本如此用心乃是有为之心感得色界渐渐增上无色界正报俱舍论云梵王天人身长十由旬无色界天人身长三十六由旬不动业者谓因不动果不动也因则不被下欲界境之所动果则不被四禅心定之所动也如初禅不被欲界境之所动二禅又不被初禅境界之所动三禅又不被二禅境界之所动如是渐增至四空处天也。

　　皆轮回故不成圣道。

　　此总结也以是上来所说爱欲之心不断受三途之报舍心不断受上二界之报此皆三界生死出六道轮回者必先依佛所说断除贪淫之心及能起爱渴之心爱心喻渴求水之谓报应云事起必由其心报应必由其事是故自报以观事而事可变举事以责心而心可反譬如世人欲要流干先须竭其源欲要汤不沸先须除其火所以古云拥其流者未若在其源扬其汤者未若扑其火由源出于水源未在而水无穷火沸于汤火未扑而汤谁息故有在源之客不拥流而自干有扑火之宾不扬汤而自止类斯而谈可得详矣厌其果者未若绝其因怖其苦者未若惩于恶因滋于果因未绝而果未穷恶生于苦恶未惩而苦讵息故使绝因之士不厌果而自亡惩恶之贤不怖苦而自离凡百君子书而诫欤所以道一切众生轮回根本只是贪欲及爱三字也前文殊章无明为生死根本此即发业也今弥勒章以贪爱为轮回根本此即润业也诸经或说发业未若此经文简而具备矣。

　　善男子菩萨变化示现世间非爱为本但以慈悲令彼舍爱假诸贪欲而入生死。

　　此通妨慈能与乐悲能拔苦恐有此疑害其观智只如庞居士岂是真个萦妻育男养女贪着世间之事耶又如猪头和尚等皆菩萨化现但是示现受生同于凡夫为欲利益调伏摄受教化一切众生故也。

　　若诸末世一切众生能舍诸欲及除憎爱永断轮回勤求如来圆觉境界于清净心便得开悟。

　　此显觉也一切众生能舍诸欲及除增爱永断轮回者此一段文约禅宗说之乃是熟处放教生其次勤求如来圆觉境界于清净心便得开悟者乃是生处放教熟约教宗说者先是出矿后方成金已上经文总答弥勒前问欲游如来大寂灭海云何当断轮回根本今告云爱欲二字也。

　　善男子一切众生由本贪欲发挥无明显出五性差别不等依二种障而现深浅。

　　二明种性中总标因依发则显发挥则挥散无明即根本烦恼谓一切众生因背觉合尘贪欲之故遂发显挥散根本无明是时便显出声闻性缘觉性菩萨性外道性不定性各各差别不同何故如此为始初遇着邪师教者则于人法二我上坚执不舍此障对于二乘为深若遇二乘之教说人空理虽已知人空其于法执未忘对前邪师为浅若遇菩萨之教对二乘又为浅也然此众生觉性之上本无深浅之障但随其所薰习耳。

　　云何二障一者理障碍正知见二者事障续诸生死。

　　此所依二障也凡夫有我执即前妄认四大为自身相故曰事障所以竛竮四生匍匐六道二乘有法执故曰理障所以有智无悲左此二障若在起信论谓之我执法执盖起信说初于本觉上一念不觉动心为业相有所见为转相境界现为现相起分别心为智相此心不断为相续相此五皆谓之法执起取着之心为执著相于执着处计度其名字为计名字相此二相属我执若在唯识谓之烦恼障及所知障为烦恼障障心心不解脱所知障障慧慧不解脱若在此经谓之理障事障若二障之体在起信论二障之义在唯识论二障之名在今经也天台教烦恼曰界内见思所知曰界外见思注曰我执即一蕴之色法执即四蕴之心在参同契谓之执事犹是迷契理亦非悟故楞严经云初伏客尘烦恼又云永断根本无明大意皆同。

　　云何五性。

　　此征问也性字从心从生谓从心而生谓之性。

　　善男子若此二障未得断灭名未成佛。

　　此简未熏之者正当楞伽经中无性此经本以发心修证约二障故成五性此一种人都未曾闻佛教未熏修性二障未曾断故不当其五性中之数也。

　　若诸众生永舍贪欲先除事障未断理障但能悟入声闻缘觉未能显住菩萨境界。

　　五性中此当第一声闻性第二缘觉性此之声闻缘觉皆是三乘之数于中声闻乃闻佛三转四谛法门而悟道当二乘中钝根之人所以华严经云随他语解故号声闻辟支迦此云缘觉此人出无佛世但观四时迁变代谢而悟道更不假师绳所以道春观百华开秋观黄叶落此当二观恐乘中一利根者也此二乘之性不先求了悟觉性但知生死苦遂止息攀缘先除事障已除我执尚有法执理障未除虽云超出三界于台教四土之中约居方便土未到菩萨境界此人一向厌下苦多障欣上净妙离也。

　　善男子若诸末世一切众生欲泛如来大圆觉海先当发愿勤断二障二障已伏即能悟入菩萨境界若事理障已永断灭即入如来微妙圆觉满足菩提及大涅槃。

　　此第三菩萨性先当发顾者似令修证不是分别五性此译人之讹今文只要分别出五性差别不同当云唯先发愿又悟入者当作顺入此中亦只先愿断障不先了心未觉了真性而二障又已伏之不行此当地前菩萨霍伏自然潜同菩萨故云顺入永断者此约地上果位盖地上方䨥断也大涅槃者即无住处大涅槃也。

　　善男子一切众生皆证圆觉逢善知识依彼所作因地法行尔时修习便有顿渐若遇如来无上菩提正修行路根无大小皆成佛果。

　　此第四不定性问既是四生九类已皆证入十方如来圆觉了何故更要依倚善知识所教示修习因地法门耶据圭峰注以谓译师讹之当云证诸众生皆有圆觉谓吾佛大圣人普为一切众生保任作证人人具有此广大灵明圆觉之性此之性上本无菩提可求下无众生可度中无万行可修所以道人人壁立千仞个个常光现前一道恩光何人无分人人并眉佛祖各各鼻孔辽天本来具足本来无阙但以妄想执着而不证得于是有褁粮笈拨草瞻风寻师访道之事或逢个知真识妄知病识药底善知识之教因修心地法门行称性法行也若遇顿师教之则成顿证若遇渐师教之则成渐证然彼众生觉性之体与佛一般初无顿渐也若遇如来之教并许成佛良由此不定性之人遇善则善遇恶则恶如一张白纸相似褁香则香褁臭则臭孟子所谓人之性其犹于水决诸东则东流决诸西则西流论语所谓中人已上可以语上也可以语下也老子谓中士闻道若存若亡也又如大智度论云昔王不立厩于寺者谓此王有象可敌诸国每有争战庄严器杖令象前战无不克胜而诸国皆惧久而无敌遂立厩养僧寺之久闻僧众持念之声其象遂乃心善后有敌国兵众相侵依前以象前敌其象都不肯战其王忧愁虑国衰败有智臣白王言此象久处僧舍见闻善事与之俱化矣今可移处屠坊令常见杀住未经久其象恶心还起畜生尚尔况复于人近善不善近恶不恶耶故儒典亦常令学者择其所习可不信哉。

　　若诸众生虽求善友遇邪见者未得正悟是则名为外道种性邪师过谬非众生咎。

　　此第五外道性此有二义故若约事则西天有九十六种外道若约理则心游理外便谓之外道不必六师也邪师过谬者谓众生觉性本同诸佛正觉之性但是遇着邪师熏成杂种谓之外道此非众生之过乃邪师妄谬之过所以道我眼本正因师故邪故仁王经云天罗国有一太子名班足登位时有一外道名善施与王灌顶乃令班足取千王头以祀家间摩诃迦罗大黑天神班足自登位已得九百九十九王唯少一王地行万里见一王名普明班足欲取之普明乃曰愿听一日礼敬三宝饭食沙门班足许之普明遂敷百高座请百法师一日二时讲说般若班足闻已即证空定遂告诸王言我为外道邪师所误非汝等咎因以国付弟出家得果是知修行之人创初发意起心宜须拣择邪正也。

　　是名众生五性差别。

　　此结答弥勒前问世尊云于诸轮回有几种性今答有五种差别不同也。

　　善男子菩萨唯以大悲方便入诸世间开发未悟乃至示现种种形相逆顺境界与其同事化令成佛皆依无始清净愿力若诸末世一切众生于大圆觉起增上心当发菩萨清净大愿应作是言愿我今者住佛圆觉求善知识莫值外道及与二乘依愿修行渐断诸障障尽愿满便登解脱清净法殿证大圆觉妙庄严城尔时世尊欲重宣此义而说偈言。

　　此答前问修佛菩提几等差别今答云一切众生于十方诸佛广大圆觉性中发起决定趣向殊胜增上心更当发菩萨清净大愿愿我修此圆觉求知真识妄知病识药之人誓愿决定不随前五性中外道及小乘之人依发愿之力修行问今经属顿教何云渐断障耶销答若据理则顿悟乘悟并事非顿除因次第尽所以渐断诸障障尽则行住卧一切时中触向无非大解脱门故以法殿况之愿满则触目对境一切诸法无非是大圆觉故以庄严域喻之问法殿与妙庄严域何异耶答殿者乃王者之所居处今借用之然法王宫殿有二若受法乐即涅槃若令他同己即处慈悲宫殿今障尽常在解脱故喻如殿如华严第一卷中初以宫殿喻于涅槃涅槃者即解脱故解脱曰殿庄严者此未证真法之时但空但假然圆觉超绝空假迥然独立不名涅槃今愿满全证一境三谛一心三观观谛无二故诸法无非圆觉而圆觉性中具此无量无数一切诸法是庄严觉性也域者如国界王都三京触目皆是圆觉疆界境域然解脱是一向超绝之义那庄严之流类圆觉与诸法本末相摄离于诸法无别所在无可住处故与宫殿亦非流类以此二事各喻一法可见也问前弥勒请问者先问大智即修佛菩提几等差别文次问大悲即回入尘劳文今佛何故先答悲而后答智耶答悲智相即故若智不即悲者为小乘观智之所寂遂见三界无安犹如火宅希求出离如救头然如獐独跳不顾后群若悲不即智者在在处处不能离相起贪爱心即落凡夫爱见如楞严云我爱汝色汝怜我心以是因缘百劫千生常在缠缚若智即悲者不为小乘观智之所寂不妨在生死界中度脱众生饶益群品悲即智者不为凡夫爱见之所动终日度生而不见有众生可度也如金刚经前三纸经文教示行人悲智相即同意彼文从一切众生之类至而灭度之此正发大悲心又从如是灭度至得灭度者此兼发大智心此乃是悲即智又从复次须菩提不住于相此不住色与不住相皆正发大智心布施二字兼发大悲心此乃智即悲然对彼经文可解今意也。

　　弥勒汝当知一切诸众生不得大解脱皆由贪欲故堕落于生死若能断憎爱及与贪瞋痴不因差别性皆得成佛道二障永消灭求师得正悟随顺菩萨愿依止大涅槃十方诸菩萨皆以大悲愿示现入生死现在修行者及末世众生勤断诸爱见便皈大圆觉。

　　圆觉经类解卷第二末
卍新纂续藏经第 10 册 No. 0252 圆觉经类解


　　圆觉经类解卷第三本

　　心从凡入圣之差别故当此菩萨请问。

　　大悲世尊为我等辈广说如是不思议事本所不见本所不闻我等今者蒙佛善诱身心泰然得大饶益。

　　此文发者也广说如是不思议事此指弥勒章说轮回及五性不可以心思言议之事也谓名是言语道断法本无名故言议不及相是心之行处法本无相故心思不及所以云理圆言偏言生理丧法无相想思则乱生寻常佛说诸相法门有染有净破相法门染净俱绝此已亲睹已亲闻毕独未曾见未曾闻宣说如是顿教大乘染净二法融通法门也小乘破我空曰小饶益菩萨破二空曰大饶益也。

　　愿为诸来一切法众重宣法王圆满觉性一切众生及诸菩萨如来世尊所证所得云何差别令末世众生闻此圣教随顺开悟渐次能入作是语已五体投地如是三请终而复始。

　　此请问者也重宣法王者前文殊章已说无上法王等今重说也一切众生者即凡位也说菩萨者即三贤及十圣二位也如来世尊者即果位也此乃请问世尊凡贤圣果所证之法及所得涅槃中云何有差别次第。

　　尔时世尊告清净慧菩萨言善哉善哉善男子汝等乃能为末世众生请问如来渐次差别汝今谛听当为汝说时清净慧菩萨奉教欢喜及诸大众默然而听善男子圆觉自性非性性有循诸性起无取无证于实相中实无菩萨及与众生。

　　此明圆觉体上无修无证之理圆觉自性非性者谓十方诸佛圆觉自性本体上本无五性及贪爱轮回差别之性也性有循诸性起者则前差别之性皆有圆觉既有圆觉然圆觉之性有随缘义而圆觉不守自性能随诸差别性起遇声闻人则成声闻性遇缘觉人则成缘觉性遇菩萨人则成菩萨性遇不定性人则成不定性遇外道则成外道性然此圆觉性中本无取轮回本无证涅槃又于圆觉真实相中亦本无四圣及六凡所以永嘉云了了见无一物亦无人亦无佛大千沙界海中沤一切圣贤如电拂。

　　何以故菩萨众生皆是幻化幻化灭故无取证者。

　　此征释所以谓以何义故前文说无菩萨及众生耶良由菩萨与众生皆是对待之法得有其名亦名幻化不实之相但是约有垢故曰众生约离垢故曰菩萨到此菩萨与众生一道拂去故曰幻化灭故既然幻化灭尽于中非唯无取轮回之众生亦无取修证之菩萨所以道诸佛众生其犹影像涅槃生死俱是强名又云凡名圣号皆是假称殊相劣形并为幻化又云世间名字假称呼随顺瓶盘与钗钏是知不用憎凡凡是妄立不用爱圣圣是假名若得圣凡情尽自然体露真常。

　　譬如眼根不自见眼性自平等无平等者。

　　此恐未晓前文法说故此举前文说幻化灭故无取证者有喻似人之眼根而眼只能照见前种种差别之境不能照见自家之眼如刀不自斫指不自触镜不自照也若更将自家之眼见有一眼之时却成两眼然而圆觉性上本平等无二不可以加矣如瓶已满更不再添佛佛道齐法法平等里许全超独脱离相绝名无四圣之高亦无六凡之下所谓是法平等无有高下若于平等性上别生分别之心更觅平等之性便是头上安头是也大凡儒释道三教之书皆有举法举喻于举喻中不过如周易中说近取诸身远取诸物二义只如彼云近取诸身以干为首以坤为腹以震为足以巽为服以坎为耳以离为目以艮为鼻以兑为口也远取诸物者以乾为天以坤为地以震为雷以巽为木心坎为水以离为火以艮为山以兑为泽也又如道经近取诸身者为腹不为目也取诸物者三十辐共一毂也又如庄子云天地一指此即近取诸身万物一马此远取诸物今释书亦然只如第二普贤章云譬如钻火两木相因火出木尽灰飞烟灭者此远取诸物为喻此譬如眼不自见眼者此近取诸身为喻凡学圣人之书者不可不通此理也。

　　众生迷倒未能除灭一切幻化于灭未灭妄功用中便显差别。

　　此明对机说证众生无迷惑自己颠倒逐物则无有差别之义此迷倒即三细六粗既迷倒之甚不知五蕴十二处十八界一切之法皆是幻化不实执为实有觉前念为非不觉后念此是凡贤圣三位之人也妄功用中者此是圣位中第七地已前菩萨皆是梦中修道谓到此地之后方纯作无相观盖圆明证悟始知烦恼本无则见能断智慧功用已是虚幻譬如梦中以药治病得差窹后则药病俱无故言妄功用中也。

　　若得如来寂灭随顺实无寂灭及寂灭者。

　　此果位若证得十方诸佛一心寂灭相应无乖之理非独是不见有所证寂灭之法亦无能证寂灭之人到此谓之二边不滞能所俱绝一切处满满洒洒一切处密密弥纶八极峥嵘大千无处不周无刹不见所以道出头天外看谁是个般人此上皆是总标凡贤圣果四位不异下文方是开四位一信位息灭相二贤位息异相三圣位息住相四果位息生相大分与起信四位同也。

　　善男子一切众生从无始来由妄想我及爱我者曾不自知念念生灭故起增爱耽着五欲。

　　此十信位于中有二初具足贪嗔痴凡夫后十信凡夫今初此一段文乃是未入信位所以有此文者若不约凡迷即无信位故先释云众生者指四生九类也由妄想我者此是所执之体及爱我者此是能执之见谓一切众生九类自从无始旷大劫来因一念不觉妄想错入父母胞胎被父精母血包褁自己一灵之性三缘和合遂生得此身这个是所执着底我而今又不知因起所由又于妄想一身之上又生起爱着之见谓这个是我眼我耳我鼻此是我手我足我身我姓我名一切处不得动着我等争人我并不曾有一个于此自觉知十二时中前念续后念后念续前念念念生灭如灯之炎炎如水之涓涓尘劳妄想情状万态俱顺我则爱违我则憎于一切所耽着色声香味触法之五欲也。

　　若遇善友教令开悟。

　　即闻熏也。

　　净圆觉性。

　　即内熏也本然空寂如镜明洁物来则现物去则净了无挂阂祖师道性上本无性为对求人说于法既无得何怀决不决。

　　发明起灭。

　　慧照朗然显发心性无始妄习一时悟现如窹时觉梦然迷时即起灭妄念是我故妄念不自见于妄念如眼不自见今既开悟心冥真觉不以妄念为我故以冥真之慧照于起灭之念起之与灭念念皆知翻前曾不自知念念生灭。

　　即知此生性自劳虑。

　　即此生灭之心迷性之时性即起灭妄念还自劳役心虑千营万计念念不停此明息妄随真然有真则有妄无妄则无真性自劳虑者正在此也张拙秀才参石霜悟道云光明寂照遍河沙凡圣含灵总一家一念不生全体现六根才动被云遮断除烦恼重增病趣向真如亦是邪随顺世缘无挂阂涅槃生死是空华。

　　若复有人劳虑永断得法界净即彼净解为自障碍故于圆觉而不自在此名凡夫随顺觉性。

　　既知生灭之念有害于道遂止绝驰求造作之心因息妄心妄不起处得法界净法界有二一理法界二事法界若法界净者于本性之上本来离相绝名无可分别并劳虑六尘之境并皆不生若事法界净者于五蕴十二所十八界外及山河大地草木丛林诸法当体即空良由心净则净心秽则秽古云心虚境寂念起法生水浊波浑潭清月朗然粗念既除得□安净于安净持心生爱著作净见解便被净解之相自穿了鼻孔非于外有尘境而来挠之故曰自所以于大圆觉无为寂照之中不得纵横自在古云莫向白云深所坐切忌寒灰煨杀人此乃是十信凡夫常与本觉之性相应不背之者也。

　　善男子一切菩萨见解为碍虽断解碍犹住见觉觉碍为碍而不自在此名菩萨未入地者随顺觉性。

　　此十信十行十回向三十位三贤之人此谓之资粮位然三贤之人见解又高于十信之人遂觉十信之人所见之解是障碍之境于是便断除着净之解虽得除净解犹有能见能觉之心遂住着能觉不知放舍只此能觉之心又是障碍故于圆觉无为寂照之中不得自在此谓之地前菩萨未入初地之人与觉性相应者也。

　　善男子有照有觉俱名障碍是故菩萨。

　　此十圣位也上菩萨有照者指前信位之人净解有觉者指前贤位之人解见之觉是二皆是障碍之境此谓之悟前二位之人所见皆非只如达磨欲西反之际命弟子各呈己见时有道副出曰如我所见不执文字不离文字而为道用达磨曰汝得吾皮尼总持曰我今所解如庆喜见阿閦佛国一见更不再见达磨曰汝得吾肉道育曰四大本空五阴非有而我见所无一法可得达磨曰汝得吾骨此三大士皆是有照有觉法执未除者也。

　　是故菩萨常觉不住照与照者同时寂灭。

　　常觉者常则常常不变之称即无分别之智照者即能照智也与照者即所照之境寂灭即空义谓此入地菩萨无分别智不住着能照之智及将照之境能所俱空二执并离所谓从本已来离心缘相离文字相离分别相离能所相此谓之以无缘智缘无缘境以无缘境起无缘智如水投水似空合空了无痕迹何以知之唯识云若时于所缘智都无所得尔时住唯识离二取相故所以盘山云光非照境境亦非存光境俱忘复是何物到此境界风吹不入水洒不着清寥寥白滴滴脱于是非之表本仁和尚谓清镜云高山顶上无可与道者啖啄如二祖出礼拜了依位而立达磨曰汝得吾髓唯二祖是照与照者同时寂灭者也。

　　譬如有人自断其首首已断故无能断者。

　　此举喻喻如世人头未断之时头为所也手为能也既自将剑斩断之时头为所断手为能断自家之头既以断了岂更分能断之手所断之头乎决无是理东坡先生云首断更无能断者冰消那复更知冰。

　　则以碍心自灭诸碍碍已断灭无灭碍者。

　　此合也碍心者即能觉碍之觉诸碍者即所觉之碍谓既用能觉之碍心觉去所觉碍之觉心更将能觉之心一时拂去即无能灭碍之心亦是能所俱忘经文从常觉不住至此皆明地上菩萨不住着能证所证也。

　　修多罗教如标月指若复见月了知所标毕竟非月。

　　此下明不住静也今初标喻梵语修多罗此云契经总目一代时教也疏云夫设言象在于得意无言象而倒惑执言象而迷真故以标月之指喻于言教谓见月须籍指端悟心须依佛教因指见月见月忘指因教诠心悟心忘教存指则失真月执教则失本心肇云善言言者求言所不能言善迹迹者寻迹所不能迹祖云如来一切法除我一切心我无一切心何须一切法佛言我说三乘十二分教如空拳诳小儿如黄叶止啼相似何以知之庞居士云孩儿正啼哭母言来与金捻他黄叶把便即止啼音禅云见人须弃敲门物得□仍忘堠子名大凡未入地之人须假教法修行才人地见道之后登地证理更不假教法也。

　　一切如来种种言说开示菩萨亦复如是。

　　此法合也谓十方诸佛种种方便种种言说种种譬喻开发教示一切菩萨一切众生亦如标月之指良由一代时教皆是不得已为众生方便之故演说诠显本性若复见性之人了知一切言说毕竟非性自然不复执著文字语言泥著文言经云了法不在言又云拈得鼻孔失却口晦堂云五千文字唯标指用指因观月在天月落指忘无别事醉眠醒坐但随缘庄子云筌所以在鱼得鱼忘筌罤之所以在兔得兔忘罤言之所以在意得意忘言经云但有言说都无实义不然则载空言以求道则去道之远矣若将佛祖言教而为奇特者大似猛虎入㩜灵凤投笼有甚快活岂不见洞山云若是上流应不将祖佛言教贴在额头若贴在额上者如龟负图自取丧自之兆。

　　此名菩萨已入地者随顺觉性。

　　此结前不住证及不住教此是入地菩萨与觉性相应如此也。

　　善男子一切障碍即究竟觉得念失念无非解脱成法破法皆名涅槃智慧愚痴通为般若菩萨外道所成就法同是菩提无明真如无异境界诸戒定慧及淫怒痴俱是梵行众生国土同一法性地狱天宫皆为净土有情无性齐成佛道一切烦恼毕竟解脱。

　　此当等觉妙觉果位也前则十圣之人但只换骨洗肠绝清绝点一向与么去不解与么来所谓出得魔界入魔界不得唤作离物遗人颓然吉凶之外打净洁毯子抱得不哭孩儿才到果位非唯解与么去亦解与么来非唯出得魔界抑亦入得魔界到此天堂地狱虎穴魔宫月下风前淫坊酒肆刀山剑树尽是安身立命之所所以禅宗云翻身魔界转脚邪途又净名云不离烦恼而得涅槃天女云不出魔界而入佛界此一段经文共有十对一识知对二成破对三愚智对四邪正对五真妄对六染净对七依正对八苦乐对九有无对十缚脱对一切障碍即究竟觉者此二句是总总标下十对之别谓到佛位智冥圆觉并无胜劣分别之心所以下十对之法皆同真实一性又若见有障可断断已名为觉者此觉非究竟不见有障可断障碍即觉方名究竟矣得念即智也谓十二时中正念现前之时则前五识遂成成所作智第六意识成妙观察智第七识成平等性智第八阿赖耶识成大圆镜智失念者若失正念则四智翻成八识今明念本自空非是无念故皆解脱此谓识智一对也成法者即修行精进也破法者即不修进毁于律仪也又曰众生缘会曰成缘离曰破缘无自性成破一如此谓成破一对也智慧即智也愚痴即愚也大宝积云痴从分别生分别亦作有痴性与佛性平等无差别此谓之愚智一对也外道即邪也菩萨即正也思益经云住正道者不分别是邪是正古云一念心不生六根总无过此谓邪正一对也无明即妄法也真如即真法也古云迷则真如是妄想悟则妄想是真如此谓真妄一对也戒定慧无漏三学即净法也淫怒痴三毒即染法也谓三毒本空俱是净行诸法无行经云贪欲即是道恚痴亦复然如是三事中有无量佛法此谓染净一对也众生即正报也国土即依报也涅槃经云我以佛眼遍观三界有情一切人法悉皆究竟究竟者即法性也此谓之以性融相融相皆性即依正一对也地狱即苦也天宫即乐也若造极恶业就之时身虽所天宫即地狱也若造极善业就之时身虽在地狱即是天宫二业之念由心地狱天宫岂实故云心能作诸佛心能作众生心能作天堂心能作地狱心异则千差竞起心平等则法界坦然心凡则三毒萦缠心圣则六通自在如谷应声语雄而响厉似镜鉴像形曲而影凹故知万行由心一切在我善因终感善缘恶行难逃恶境傥一心不生万法无咎此谓苦乐一对也有性有三乘性也无性即未曾闻熏教法阐提性也以正眼观来非唯他日回心现今已齐成佛道此谓有无一对也烦恼即缚法也解脱即脱法也然烦恼但是依识性上起识性既当体即空烦恼何缚之有智度论云若有人言我当得一切种智是为戏论我当断一切烦恼是为戏论亦可缚之一字属六凡脱之一字属四圣故楞严云根尘同源缚脱无二识性虚妄此如空华与此同意此缚脱一对也已上十对名相之境虽异其意不殊何也但以佛证圆觉之心此心更无胜劣取舍由此之故故得一切诸法普同圆妙一一称性普融无碍所以华严到此说事事无碍法界清凉云诸佛与众生交彻净土与秽土融通法法皆彼此该收尘尘悉包含世界相即相入无碍圆融具十玄门重重无尽也。

　　法界海慧照了诸相犹如虚空此名如来随顺觉性。

　　上文十对皆明所证之境即无差别之理此则明能观之心即无分别之智法界即妙觉之用其体用深广如海故称海此法喻双举问十对境上何故得事事无碍今答云良由用离合深广法界海慧照彻了达前之十对诸境之相皆如梦如幻如泡如影如镜像如水月如龟毛如兔角如干城如阴晴如黑白脱体皆空所以心不碍心心境融通理事一致岂不见寿禅师云截琼枝而寸寸是玉折旃檀而片片皆香又云末后一句始到牢关也此明十方如来入妙觉果位常为觉性相应也上来凡贤圣四位深浅各各不同对文可见。

　　禅教同归今时学者彼此迷源修心者以经论为别宗讲说者以禅门为别法闻谈因果修证便推属经论之家不知修证正是禅门之本事闻说即心即佛便推属胸臆之禅不知心佛正是经论之本意以参学为户牖各自开张以禅教为干戈互相攻击情随𨧧矢而迁变法逐人我以高低是非纷拏莫能辩扸譬如一父而生两子其一子爱其父右足若左足之子出则其右足之子遂以利刃刺其父左足若右足之子出则其左足之子亦然是二子不知左右之足皆其父之一体今之佛弟子亦然不知禅是佛心教是佛语然诸佛心语必不相违脱会参禅者必不谤教会学教者必不毁禅岂不见子由撰龙井记云禅而不知教是在所入之门教而不知禅是不识家也辨戈法师于教得禅口说如澜翻而不失道根心湛如止水德风辄灿然何也只如禅家云禅和子汝未出行脚之时见山只是山见水只是水见柱杖只是柱杖洎手摆脱尘缘担簦负笈拨草胆风见善知识行脚之后忽然得个悟门是时见山不是山见水不是水见柱杖不是柱杖直饶到这般田地方是小歇场打净洁毬子抱不哭孩儿颓然于吉凶之外未解竿头进步悬崖撒手要得依前似未行脚时相似见山依前是山见水依前是水见柱杖依前是柱杖是法住法位世间相常住不得移易一丝毫许方是七从八横得大自在无障无碍安乐解脱大歇场也所以禅宗云莫谓胡须赤更有赤须胡今此经亦有这个消息只如第一文殊章文云妄认四大为自身相六尘缘影为自心相者此正是禅和子未出行脚之时见山是山见水是水见柱杖是柱杖也其次普眼章云宴坐静室恒作是念我今此身四大和合所谓发毛爪齿皮肉筋骨髓脑垢色皆皈于地乃至幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭者此是行脚之后悟道捉败内之一身外之万物一时百杂碎都尽是自己本来面目恁么时见山不是山见水不是水柱杖不是柱杖也最后经文到此云一切障碍即究竟觉等乃是依前见山是山见水是水见柱杖是柱杖也又如佛印四牛图表行住坐卧者亦与此经之意符合且第一牛全黑第二牛半白半黑第三牛全白第四牛又成黑颂其一曰初学看牛日牛儿尽力争爱从荒草去又向坦途行转鼻绳难拽加鞭恨转生而教犯苗稼由要及时耕二曰蓦地转头来胸腰黑渐开出栏差笛引归晚野歌催见斗情犹坟逢群目尚抬良由鞭索在心地渐成灰三曰且喜全躯白安眠露地中身心如土木闻见若盲聋一朵云生谷成团雪堕空皓然无异色不与众牛同四曰已白仍回黑还君旧日牛乱山闲放纵千古更无忧渴饮逢饥啖和光亦混流迢迢凡圣外谁敢向前收然此四牛只如妄认四大为自身相等此即黑牛其次普眼章初入我空观者即半白半黑牛其次证得二空之理见六根清净六尘清净乃至内四大依报正报世出间法八万四千陀罗尼门悉皆清净此露地白牛到此十对之境混融一致此即最后黑牛是知一心之法穷本极末禅教无异始终一同但以闇证禅人徇文学士自以为肝胆楚越尔呜呼是说是以息诤不然则转增后人之病何利益之有哉是宜察焉。

　　善男子但诸菩萨及末世众生居一切时不起妄念于诸妄心亦不息灭住妄想境不加了知于无了知不辨真实。

　　此忘心顿证也谓前说凡贤圣果地位阶降渐次乃就机说有深浅不同又恐后人随语生执执实有地位定存渐次若如此者则悟入无期故又示之以安心随顺也令人速证圆觉所以永嘉云直截根源佛所印摘叶寻枝我不能也文三初妄心入觉内一指示心文有四节言居一切时不起妄念此第一节于诸妄心亦不息灭此第二节住妄想境不加了知此第三节于无了知不辨真实此第四节世尊到此复告清净慧菩萨云善男子但诸菩萨及末世众生居处一切行住坐卧之时不得起妄想之念行时不得起行念住时不得起住时念坐时不得起坐时念卧时不得起卧时念一念不生前后际断然后于诸妄心亦不息灭何也既知是妄即全妄为真以至举足下足鸟道无殊坐卧经行莫非去路譬如波外无水前若不止息无量劫来颠倒攀缘分别妄想生死之心者即是着常见此则若更止息真心者又落断见所以云我师说法常依二谛定有着常定无著断是故智者不着断常所以禅宗云死蛇拈得作狞龙粪土握来成至宝也住妄想境不加了知者谓此行住坐卧着衣吃饭妄想境界全是圆觉妙境更不可分别此是生灭畜生饿鬼地狱人天生死凡夫之境界也于无了知不辨真实者谓于无分别了知境界之中亦不辨别此是真实涅槃是诸圣人境界所以道衲僧行履要周旋坐卧经行触处圆举步直教千圣外抬眸常在月明前也盖第一则不起妄第二不灭真第三不作凡见第四不作圣解凡圣俱尽一念不生即是圆明妙觉之心此谓之忘心顿证也亦可一忘妄二忘灭三忘知四忘辨也问此忘心顿证未审就何处耶答只就前凡贤圣果四位之中忘矣若于地位中能忘其差别之相名顿证也亦可行人以此安心于一切法悉得般若现前也。

　　彼诸众生闻是法门信解受持不生惊畏是则名为随顺觉性。

　　二依法顿入也是法门即忘心顿证法门惊则初心怖则相续心畏则决定心闻则闻慧信解则思慧受持则修慧谓彼当根之众若闻此方便法门心无疑惑体达领受任持则怛然合道与本觉相应也。

　　善男子汝等当知如是众生已曾供养百千万亿恒河沙诸佛及大菩萨植众德本佛说是人名为成就一切种智。

　　此验果知因也如金刚经曰非于一佛二佛三四五佛而种善根已于无量千万亿佛所种诸善根此谓以今生得闻得信得解之果验过去曩劫种植善根之所以也。

　　佛说是人名为成就一功种智。

　　此即成佛智然此智有三种一切智道种智一切种智且一切智者即自觉道种智觉他一切种智即觉满然初即小乘次即菩萨后即佛也。

　　尔时世尊欲重宣此义而说偈言。

　　清净慧当知圆满菩提性无取亦无证无菩萨众生觉与未觉时渐次有差别众生为解碍菩萨未离觉入地永寂灭不住一切相大觉悉圆满名为遍随顺末世诸众生心不生虚妄佛说如是人现世即菩萨供养恒河佛功德已圆满虽有多方便皆名随顺智。

　　偈中初一偈圆觉无证次二偈就机说证后二偈顿悟圆满贯前后章意者。

　　第一文殊一章通为上中下三根之人开解第二普贤一章通为上中下三根之人开行第三普贤一章依文殊之解及普贤之行入二空观兼仿修法界观既入观方有疑故有第四刚藏一章发起三疑请问于佛既有疑心推究轮回根本故有第五弥勒一章请问断除轮回根本佛令断贪爱之心既断贪爱之后行人到此行解具足必有所证故有第六清净慧一章。

　　凡贤圣果地位阶降掇送行人从凡入圣所以道因解起行因行入观因观起疑因疑有断因断有证问云行人于普贤章入二空观证入圆觉成佛否答成佛又难云既入二空观已成佛了何故更有刚藏之疑情弥勒章之贪爱清净慧章之地位耶答能所分故谓普贤一章即行人能观之智刚藏与弥勒二章皆是行人观中所断之惑清净慧一章亦是行人观中所证之地位是故此三章经文皆是观中所除之节病病尽只就观中成佛离观之外更无别有经文也又难云既是观中去节病之经何故却于观后宣说耶答此谓之言不并出文不累书理不顿显所以在后今威德章者由世尊广开方便说法度人或有一类上根之人于前六章经文中闻佛开示二空观行相并断贪爱轮回根本及示证入地位阶级莫不一时踊跃欢喜悟明心地证入圆觉譬如出厩良驹才见鞭影而行也其间更有一类上根之人亦于六章经文中闻佛如是开解如是开示观门如是遣疑断惑如是证入差别但以根劣执粗不能入二空等观譬如大宝埋在尘土之中于是威德自在菩萨伤迷救悟接下垂方以此之故遂起请问世尊作何方便救度中根之人故有此章经文又所云别明观行者此别之一字乃对前通明观行得名此有二义一则由一类上根之人已依前二空观门证入毕更不假修三观诸轮故称别二则此三观诸轮各各自别只如三观或是一人具修三观或只修一观或修二观或单复交络遂成二十五轮被二十五种人故称别也于中前二章经三观修行后二章经两重除障今威德章即正明三观行相也。

　　于是威德自在菩萨在大众中即从座起顶礼佛足右绕三匝长跪叉手而白佛言。

　　言威德者此有二义一约事说二约理说且事说者譬如有人有威故令下畏之有德故令下慕之理说者威字如道如德盖威即圆觉体德即圆觉用何以知之华严法界观序云甚矣众生之迷也身反在于心中若大海之一沤耳而不自知有广大之威神而不能用又道德经云民不畏威则大威至解云小威者死生也大威者道体也由此门三观成就功用猛利邪魔不能挠妄惑不能侵故表菩萨于圆觉体用中得大自在故曰威德。

　　大悲世尊广为我等分别如是随顺觉性令诸菩萨觉心光明承佛圆音不因修习而得善利。

　　广为我等分别如是随顺觉性者此是领前章依凡贤圣果地位渐证之经文也令诸菩萨觉心光明至而得善利者此领前章居一切时不起妄念等忘心顿证之经文也觉心光明者谓前闻佛说渐证顿证法门使一切菩萨了达本觉真心之体于此体上起大光明遍照法界之妙用此之觉心光明显发者有类楞严云如我按指海印发光若就事说即佛手指上有纹印也若理说则表能入之智海印者即表所入之定即体也发光者表于体上起大妙用也承佛圆音承受也圆音者于一音中具一切音谓之圆者此是佛说圆顿之音也不因修习而得善利者谓闻此法门尚更不假三大阿僧祇修行而便克获成就圆觉胜善利益何况勤而行之者也此谓之不历化城便跻宝所楞严云狂心顿歇歇即菩提胜净妙心不从人得何藉劬劳肯綮修证。

　　世尊譬如大城外有四门随方来者非止一路一切菩萨庄严佛国及成菩提非一方便惟愿世尊广为我等宣说一切方便渐次并修行人总有几种令此会菩萨及末世众生求大乘者速得开悟游戏如来大寂灭海作是语已五体投地如是三请终于而复始。

　　此中先立理也唯愿下乃正请也譬如大城至非止一路此先举喻也一切菩萨至非一方便此次举法也大城者喻圆觉也四门者喻行门也何谓之行门即信解行证也只如有一大城欲东门入者当示之以东路欲从西门入者当示之以西路南北亦然今一切菩萨亦复如是于三界之中度脱一切众生掇送直至无上等正觉庄严诸佛国土岂是一方便而能了得此大事因缘然欲从信门入者当示之以信法欲从解门入者当示之以解法行证亦然良由病有千门药生多品投机随器不得一同宗镜云根机莫等乐欲匪同然四门入所虽殊在一真见时无别如获鸟者罗之一目不可以一目为罗理国者功在一人不可以一人为国此之谓也教中说凡度得一人成佛曰庄严者由佛果本具藉因饰成也。

　　尔时世尊告威德自在菩萨言善哉善哉善男子汝等乃能为诸菩萨及末世众生问于如来如是方便汝今谛听当为汝说时威德自在菩萨奉教欢喜及诸大众默然而听善男子无上妙觉遍诸十方出生如来与一切法同体平等于诸修行实无有二。

　　称性标本也无上妙觉在东则全东在西则全西南北上下亦然所谓六通四辟糠秕瓦砾小大精粗其运无乎不在所以华严云法性遍在一切所一切众生及国土三世悉在无有余亦无形相而可得且一切诸佛果上得号为如来者盖因地莫不因修此妙觉同证此妙觉皆从此妙觉而出也非唯一切如来从此而出乃至五蕴十二所十八界外及山河大地色空明暗一多大小凡圣染净心境种种诸法亦尽从此妙觉而出也何以知之且如一切众生于十二时中大开眼见时且道天为谁高地为谁厚山为谁青水为谁碧以至春为谁暄夏为谁热秋为谁凉冬为谁冷庄子云孰主张是孰维持是孰居无事而行乐是以此推之一切法尽从自己一段光明中发现称自己之性与自己之性同一真体平等无二无二分无别无断故一切菩萨若于此中起行修行更无两个路皆是修前二空观门于此观中莫不破疑断爱根尘普净悲智双行离境离心无能无所前后诸佛皆如是修行岂有二法乎。

　　方便随顺其数无量圆摄所皈循性差别当有三种。

　　此约随机之行以举数也若据佛说一代时教法门皆是用方便法宜对机治病其数自有无量无边卒难穷尽今且圆融收摄循随此中根众生之性差别不同者当有三种也良为众生根性利钝不同烦恼厚薄沉掉不等随其机性设教多端若不如此则难为趣入故楞严云所说非所应于彼为非说彼彼诸病人良医为处方今此中根众生其性虽有万差而静幻寂三门一时收尽也。

　　善男子若诸菩萨悟净圆觉。

　　此下正示三观初泯相澄神观中初标本也此乃于前经开解谓若欲入此观者当须先且了悟自己分上本有灵明圆觉也。

　　以净觉心取静为行由澄诸念觉识烦动。

　　此正释起行也上悟净圆觉者属解此以净觉心取静为行者属行有解无行如有目无足有行无解如有足无目单轮只翼不能飞运既了悟觉性此是行本必须依解而修方为妙行譬如膏明相赖目足更资意谓用了悟清净本觉真心为本于十二时中一向取静悄悄地为所行之行禅云一念万年去古庙香炉去寒灰枯木去一条白练去所以达磨云外息诸缘内心无喘心如墙壁可以入道又宝藏论云夫入道之径内虚外静如水澄凝万象光映其意不沈其心不浮不出入湛寂自如此乃还家捷径治病神方前来十二时中一向用动底心此之动心是识所以不见识今内澄故息种种攀缘妄念心中才静静即是智以此之故方始觉知无量劫来分别业识前念续后念后念续前念如此烦动元不曾少住也。

　　圆觉经类解卷第三本

　　圆觉经类解卷第三末

　　静慧发生身心客尘从此永灭便能内发寂静轻安。

　　此功成也前因澄息诸妄念方始知分别识心烦乱躁动不觉知停由是觉来觉去识心才静即到极静之境界静才极便自然妙慧发生既妙慧发生则勘破六根六尘六识之妄法故云静极光通达寂照含虚空却来观世间犹如梦中事此之十八界非是主人公譬如行客出入无定若是主人本无攸往尘以坌污为义今既静慧发生则一时捉败故云永灭灭者无也如明来暗谢智起惑忘便能内发寂静清虚轻安调畅此是于静中得个悟门如乾卦刚健中正可以辟邪降魔圆觉寂静轻安可以存心入道良不虚矣。

　　由寂静故十方世界诸如来心于中显现如镜中像。

　　此感应也由良寂静之故遂得妙慧发生所以感应便见十方三世诸佛之心在行人心中显现历历可见如镜照像了了分明故云镜明则像像历然智显则心心交彻永嘉又云心镜明鉴无碍廓然莹彻周沙界问行人入此观悟明心地之后当知唯是一心心外更无境界今何却言十方如来之心来行人心中显现耶答孟子云说诗者不以言害辞不以辞害志以意逆志为得之矣今此非谓有十方如来心来行人观中现但是行人才明悟心地之后便知十方如来同信此心同解此心同修此心同悟此心即是于中显现古云不烦问师匠心王应自知老氏云不出户知天下不窥牖见天道同意问镜中真个有像否答云镜中岂有像乎既云镜中无像今何故见有耶答云虽然见有而脱体是空久已知矣何故现见耶既有像须有来处岂不见晦堂云镜像若是有揽之不盈乎镜像或谓无分明俨然图今有何义故如此耶答今约慈恩宗法相家说者谓镜之光明莹净孤洁不受外之光明然眼之光明亦莹净孤洁不受外之光明我将眼光去照彼时却被彼之光明倒射我眼光却自照见我面一似在镜中然镜本无像水中亦尔若无光明之物无所现之像即反是说矣。

　　此方便者名奢摩他。

　　此结观名也梵语奢摩他此云止止即定谓止绝一切妄想境界观法性诸空所以起信云若修止者住于静处端坐正意不依气息不依形色不依于空不依地水火风见闻觉知一切想念皆除亦遣除想当知唯心之外别无境界也。

　　善男子若诸菩萨悟净圆觉。

　　万物一体也现乎天地之间随其所禀诧质起名故多分别返照归源默而不怠其体也如镜之明物来则现物去则净了无挂阂其用也似圆月当空无所不照倘纤虚之所覆光不透通则阴矣。

　　以净觉心知觉心性及与根尘皆因幻化。

　　心性依识识若不去炽然无著则心性无动六识才有所到即从六根随六尘三和合有为幻化幻化者起灭也幻者起也化者灭也知起灭者净觉心也。

　　即起诸幻以除幻者。

　　正明起行也诸幻即幻智也幻者即根本无明能幻之者除幻者依如幻始觉力分觉根本不觉始息灭相才息生想即是除幻。

　　变化诸幻而开幻众。

　　随机应化说法开示如幻众生也若观心者变起差别幻智遍观八万尘劳之众一一称真清净非障非蔽即为开也。

　　由起幻故便能内发大悲。

　　根尘既消自他无二故能内发同体大悲。

　　轻安。

　　从性空起非是凡夫爱见故得轻安畅适此是闹处有个悟门也。

　　一切菩萨从此起行渐次增进。

　　此结通也此明菩萨莫不皆从此幻观门方能起于悲智乃至佛果也。

　　彼观幻者非同幻故非同幻观皆是幻故。

　　彼观幻者即幻法非同幻观即幻智此一段文恐有相滥故令拣之前文云即起诸幻以除幻者尚未幻智与真觉相去如何今拣去说使入此观观彼六根六尘六识皆是幻法此能观之智不同前来幻法只此说不同底心又是虚幻故楞严云将欲复真欲真已非真真如性非真求复宛成非相真须和此知幻之心一时拂去。

　　幻相永离是诸菩萨所圆妙行如土长苗。

　　此总结也种喻觉心土喻幻法苗喻幻智谓此菩萨所以圆融修此观妙行者乃是依妄起智入觉所以道大平本是将军置不许将军见太平譬如依土长苗弃苗收子法喻皎然也。

　　此方便者名三摩钵提。

　　此结观名也此即幻观亦云三摩钵底此云等至等谓齐等离沉掉故至谓至到到胜定故沈者乃是坐禅之时昏沉瞌睡也掉者乃是醒来举心纷飞妄想也若于坐处不瞌睡者即离昏沉若于行处不纷飞攀缘逐物者即离掉举既离昏沉掉举方到得此观胜妙之定处且前静观即门内做工夫此幻观即门外千差万别处做工夫何以知之起信云若修观者当观一切世间有为之法无得久停须臾变坏一切心行念念生灭应观过去所念诸法恍惚如梦应观现在所念诸法犹如电光应观未来所念诸法犹如空云欻尔而起应观世间一切有身悉皆不净种种秽污无一可乐如是常念一切众生从无始来皆因无明所熏习故念念生灭已受一切身心大苦现在即本无量逼迫苦未来所苦亦无量难舍难离而不觉知众生如是甚为可愍作是思惟即应勇猛发大誓愿愿令我心离分别故遍于十方修行一切诸善功德尽未来际以无量方便救拔一切苦恼众生令得涅槃第一义乐此谓之修幻观所以禅宗到此云虽然鼻孔辽天也要脚跟点地。

　　善男子若诸菩萨悟净圆觉以净觉心不取幻化及诸静相了知身心皆为挂碍无知觉明不依诸碍永得超过碍无碍境受用世界及与身心相在尘域如器中锽声出于外烦恼涅槃不相留碍。

　　此下第三绝待灵心观也先标本起行也既了悟觉悟次当起行谓了悟清净本觉之心不取着第二三摩钵提乃不取着第一奢摩他何故如是谓此之寂观离前二观处手中道到此境界便了达知觉四大妄身与缘影妄心并不是无为寂照虚通之理皆是能所障碍之境以了知是能身心是所才有能所有真妄并是障碍之法也无知觉者心缘曰知身触曰觉既了知能所皆是挂碍之法若入此观中境界便无能知所知所觉既无能所唯是一心此之一心明明不昧了了常知尽未来际常住不灭所以道心月孤明乾坤都一照此明之一字正显灵妙绝待之体然此灵体之上上无顶下无底傍无边中无在既无当中有何东西南北上下四维乎欲言空寂不似大虚欲言相用不同缘起欲言知见异于分别欲言质碍异于木石欲言其觉不同醒悟之初欲言其明不同日月之类肇云夫菩提之道高而无上广不可极渊而无下深不可测大包天地细入无间故谓之道上引诸说只显灵心绝待今此入观恐知字引惹分别之心故本觉但云明不依诸碍即身心能所今不依者谓入此观时更不依倚身心及能所直造灵明本觉禅宗谓之单刀直入独步丹霄又如金翅鸟擘海直取龙吞寒山云男儿大丈夫作事莫卤莽径捷铁石心直取菩提路邪道不须行行之转辛苦言永得超过碍无碍境者永得乃究竟之辞超过迫殊对得碍即前幻观此观涉于烦恼无碍境者即前静同于涅槃谓修此观证入之时便永得超过前幻观与静观之境界非唯超过前二观和自己资缘所受用之物并国土世界一时超出既然一时超出之后又不可一向打净洁毬子抱不哭孩儿一时空空去落在无事界中黑山下坐死水里淹须知宛然依旧还他身有地水火风四大宛然还他心存见闻觉知此之六根六尘六识之相宛然只在尘域之中而此之灵明觉性出乎阴阳造化形名度数之外如金器中钟之声若一击着则其声锽锽出乎其外若到此境界之时且凡夫烦恼生死之法与圣人涅槃出世之法皆不能留滞障碍然此之涅槃属理故云留烦恼属事故云碍今先明锽字初以唐韵未修故圭峰疏中准切韵训乐不是器中声今取其声势不取训字此应是金石等器中声相今且现闻击钟磬之声其声锽锽然即知锽字是声之相状泽人四润稍拙应云如金器声锽锽出外故诗云钟鼓锽锽其义可见也次取大钟乃器中之大者其声远闻今见行广韹再经修定故于注下添云大钟也与疏正同意今文中正取大钟而兼用声相也后正释喻旨以锽喻世界身心声喻于灵明观智谓从器声出器不能拘故声闻四远器局本处以喻观智约身心修之身心所不能拘观智廓尔无边身心不离旧处但以法喻相当不必扄喻所依物也。

　　便能内发寂灭轻安妙觉随顺寂灭境界自他身心所不能及众生寿命皆为浮想。

　　到此功成也功成之后不取静相静相即寂不取幻相幻相即灭便能内发离前二观轻安得个悟门才方悟入便与佛寂灭一心境界一般故云妙觉随顺此是在观时同佛所以初地菩萨在观同诸佛出观同凡夫寂灭境界者一心也故楞伽云寂灭者名为一心非是息动之寂灭也自他身心所不能及者谓依体起智曰自根尘发识曰他若到此境不可以智知不可以识识故曰自他身心所不能及众生寿命皆为浮想者回观一切众生所执我相人相众生相寿者相皆是虚妄浮想之所执持其实本无实体故华严云一切众生但想所持其犹空云云是空之浮气了虚空者即知浮云毕竟非空喻如众生寿命是真上之浮想了真寂者即知众生毕竟非真也。

　　此方便者名为禅那。

　　梵语禅那此云静虑盖静是静观虑是幻观若修此寂观不即前二观亦不离前二观谓正当静时不见有静悄悄底相便如闹浩浩处然亦不妨全不静处正当闹时不见有闹浩浩底相便如静悄悄处然亦不妨全在闹处如是则在静不见有静静只是渠谓之动静一源往复无间何以知之疏云即虑而静故无散动即当定义即静而虑故非无记即当慧义定慧平等故曰禅那然此三观若约所配亦有多说初观即体次观即用后观即相若约悲智初观即智次观即悲后观即悲智双运若约定慧初即定次即慧后即定慧平等若约三谛初即真谛次即俗谛后即真俗不二第一义谛若约所照初照空次照有后不空不有也若天台教初即空观次即假观后即中观若天台教约义理则同若约意趣则别此三观明行人用心方便彼三观则推穷诸法相又此多约心成行故不立所观之境彼多约义生解故对观所三谛也若约修初小乘次菩萨后佛若约对治初即对治凡夫著相次即对治小乘不发大悲后双治凡夫小乘也又如弄珠吟云正当弄时其珠不住空不落地不在手既不在三处亦不住一处不住空中即喻不住空观不落地上即喻不住假观不在手里即喻不住中观既不住三亦不成一则非一非三而三而一斯为妙矣若约禅家譬如猫儿捉鼠相似若于穴前瞌睡之时则鼠出不知若于穴前叫唤之时则鼠亦不出唯是于穴前不睡不叫为得之矣穴前睡者即入静观而昏沉不得悟道穴前叫者即入幻观而散乱亦不能悟不睡不叫者者即入后观中非唯不昏沉亦不掉举斯为得之矣此约前二不得意者形对而云若各得入处即成三观耳。

　　善男子此三法门皆是圆觉亲近随顺十方如来因此成佛十方菩萨种种方便一切同异皆依如是三种事业若得圆证即成圆觉。

　　此显圆修也法门者指前三观圆觉是一心之法门是三观乃为圆觉之门户盖门有出入义悟此法即入此门迷此法即出此门然此三法门皆是依倚悟净圆觉而起观行观行皆趣入圆觉始终不相舍离故云亲近随顺然佛及菩萨同修此三观同证此圆觉也然随机随事行相各异或多人同修一门或一人具修多行若三四五若千百种同之与异随类难准然必皆依此三种事业也圆证者三观齐修方得圆证若但修一者为偏矣。

　　善男子假使有人修于圣道教化成就百千万亿阿罗汉辟支佛果不如有人闻此圆觉无碍法门一刹那顷随顺修习。

　　此校量显胜也梵语阿罗汉此有三义一无贼二应供三不生此乃第四果也梵语辟支迦此云独觉亦谓之缘觉此是小乘中利根之人是二小乘所作已辨梵行已立不受后有永出三界具足六通八解且如劝得一人二人持于五戒十戒据诸经说福已甚多何况令尔许亿人成就辟支罗汉之果此福与前之福譬如海形牛迹又不可以比校虽少然如是都不如有人暂得闻此十方诸佛广大灵明圆觉大自在无障碍一心法门于刹那极促顷刻之间用不背心于闻思修三慧熏修习学圆觉之功德何故如是以此法门能令行人不历三祇便登佛位如法华说龙女献珠一生成佛也。

　　尔时世尊欲重宣此义而说偈曰。

　　威德汝当知无上大觉心本际无二相随顺诸方便其数即无量如来总开示便有三种类寂静奢摩他如镜照诸像如幻三摩提如苗渐增长禅那唯寂灭如彼器中锽三种妙法门皆是觉随顺十方诸如来及诸大菩萨因此得成道三事圆证故名究竟涅槃。

　　偈文初七句标举次六句颂三观后七句引例。

　　于是辨音菩萨在大众中即从座起顶礼佛足右绕三匝长跪叉手而白佛言。

　　佛以一音逗于万类其所说法者说一乘法而众生心地差别之故遂见佛所说之法各各不同如娑竭龙王一念降雨于一切处所见不同若大海中见雨清净水名为无断绝他化天雨箫笛乃种种音乐名为美妙化乐天雨大摩尼珠名为放大光明兜率天雨大庄严具名为乘髻夜摩天雨众妙香名为悦意四天王天雨天宝衣名为䨱盖龙王宫雨赤真珠名为涌出光明阿修宫雨诸兵仗名为降伏怨敌北郁单越雨种种华名曰开敷以龙王一味之雨各随诸天所感不同今佛亦然但说一乘之法若声闻在座之时其所听者乃是四谛法若缘觉在座之时其所听者乃十二因缘法若菩萨在座之时其所听者乃六度万行法然诸文但说一心法门随众生所闻时有差别今前门虽统明三观而随机单复不同故二十五轮各有证入此菩萨善能辨别随类圆音故当其问也。

　　大悲世尊如是法门甚为希有。

　　此指前三观法门甚是希奇少有也。

　　世尊此诸方便一切菩萨于圆觉门有几修习涅也请法也。

　　此诸方便者即指前三观于圆觉者指前所依了悟觉性之行本也有几修习者谓前威德章中蒙佛开示三观行相分明并已知了尚未审诸菩萨所修为复是一人具修三观为复是三人各修一观为前修为后修为同时修为不同时修为依次第为超次第故云有几修习也意问威德章中三观如何而修矣。

　　愿为大众及末世众生方便开示令悟实相作是语已五体投地如是三请终而复始尔时世尊告辨音菩萨言善哉善哉善男子汝等乃能为诸大众及末世众生问于如来如是修习汝今谛听当为汝说时辨音菩萨奉教欢喜及诸大众默然而听。

　　无相之相故曰实相出体即圆觉也。

　　善男子一切如来圆觉清净本无修习及修习者一切菩萨及末世众生依于未觉幻力修习尔时便有二十五种清净定轮。

　　此答文举意标数也一切如来者即指三世诸佛与十方诸佛广大灵明圆觉清净体上本无所修之人既然无修无证因甚诸教所说一切菩萨及末代众生又有修有证耶良由于本觉上一念不觉迷真背湛丧本受轮以诸佛所说者但依不觉故说有幻力修习遂有修有证此之修习以被机之故便有二十五种清净定轮轮有权义谓能摧惑障令正智轮故名为轮言二十五轮者且初三观单修次三七二十一轮交络复修后一轮圆修三观悫法师疏中于二十五观约喻各立一名而圭峰疏中全用之以管经文令行相显著。

　　若诸菩萨唯取极静由静力故永断烦恼究竟成就不起于座便入涅槃此菩萨者名单修奢摩他。

　　若菩萨等此下二十五轮皆有标列结亦应一一标云悟净圆觉以为起行所依之本今为前观既标列有了今恐文繁故略不载又此三观行相前已具释了今但要分成二十五数被二十五种机并显单复之相故略去不存今此澄浑息用观也此观譬如浊水先且澄令清洁清洁后则可于中以见于物今修此静观亦复如是谓行人自从无量劫来只用此无明烦恼一切业障妄想颠倒攀缘分别之心未曾暂歇今既入此观当以定力止息调伏勿令再起如人执杖视牛勿犯人苗稼唯取极静者此明一味静念更不依倚形色不依地水火风及见闻觉知良由静念沈虑之力遂觉身心悉皆空寂至于瞥尔之念尚无烦恼如何得有既烦恼不起即全是觉心故云究竟成就不起于座便入涅槃者谓不起当体法空之座便入诸佛寂灭涅槃真如理也。

　　若诸菩萨唯观如幻以佛力故变化世界种种作用备行菩萨清净妙行于陀罗尼不失寂念及诸静慧此菩萨者名单修三摩钵提。

　　此庖一恣刃观也本出庄子养生篇彼文乃寓言一著者姓庖名丁为文慧君解牛三年之前所见无非是牛三年之后不见有全牛其杀牛之刀十九年更不曾少损有若新刃初发于硎石之上也夫牛之百体有离有合有曲有直有窍有穴至于毫毛之末莫不各有法界而况解于细骨之间独无修理乎且离处因而离之合处因而合之曲处横而理之直处从而通之有窍则行无窍则止若夫解牛至此则犹土解也始动而百已判矣尚何用力于其间哉若然则牛已不伤而刀复如故盖牛譬于物也刀譬于生也善解牛者所解之牛虽众而刀初不少损善遇物者所遇之物虽繁而生元不伤也十乃阴数九乃阳数此见其年岁之往已久也三年之前见牛者此不见道而见物也三年之后不见有全牛者此见道而不见物也夫以吾之一生而处于无穷事变之间苟非顺性命之情以颐养之则残生伤性伐德损寿与死为邻其能久而精神不耗魂魄不劳乎据庄子之意以牛喻世上高名厚利及荣华富贵酒色财气种种虚幻不实之物以刀喻吾之一身以一身顺万物凡事付之以自然不越性分之理者则能保养一身远乎患难终乎天年尽其寿考不夭斤斧处于中道分经之意即不然以牛喻万行以刀喻灵明观智喻如菩萨入此观时利益众生广修万行应缘入俗种种施为于自己灵明观智之上常明明常历历全超独露初无亏缺一念不在家之时便是损己智刃故以庖丁恣刃譬之也经言佛力即觉悟之力备行菩萨清净妙行者即戒广度群品备学法门不失寂念者即定及诸静慧即慧也。

　　若诸菩萨唯灭诸幻不取作用独断烦恼烦恼断尽不假诸行也此正是绝待之义便证实相此明便证实相此菩萨者名单修禅那。

　　呈音出碍观此前寂观云如器中锽声出于外悫法师疏云如万钧之镛星楼受碍摇杵一击声振寰宇自体兼他不能留碍岂以楼拘钟相使响不通形碍管弦令音不透者也唯灭诸幻不取作用者以诸幻境无边难可穷究故直云灭灭者绝念也作用施为又妨禅寂故云不取独断烦恼者者但与灵心本觉相应烦恼自无所有所断既空无所有处即便是证悟此上静幻寂三观乃是单修然静与寂何以异耶由静是二乘境寂是佛境又静是禅定寂是涅槃故不同也。

　　次二十一轮分为三类类各有七轮也第一先用静观为首幻观与寂观兼修乃是先修后修有二轮先修中修后修有二轮无修齐修后修有三轮共成七轮第二却用幻观为首静寂兼修亦是先修中修后修二轮先修齐修后修三轮共成七轮第三却用寂观为首静幻兼修如前次第也故共成三七二十一轮今当第一静观为首也。

　　若诸菩萨先取至静以静慧心照诸幻者便于是中起菩萨行此菩萨者名先修奢摩他后修三摩钵提。

　　一运舟兼济观谓此菩萨修定以出尘即运舟发慧以化物即兼济也先取至静者标首由至虚极守静笃也故此标静观为首以静慧心从静蹑迹起行以者运也静慧心者即舟也照诸幻者便于是中起菩萨行者此兼修幻观若无静则自居幻化何能照幻者而度脱之如舟自沈焉能救溺此菩萨者名先修奢摩他后修三摩钵提即结名此是先修并后修第一轮也。

　　若诸菩萨以静慧故证至静性便断烦恼永出生死此菩萨者名先修奢摩他后修禅那。

　　二湛海澄空观湛海则波澜不动先静观以反流澄空则水性清明后寂观以显性若诸菩萨以静慧故静也证至静性性即寂也蹑静而兼修寂矣便断烦恼永出生死二观功用断烦恼是因亡以出生死是果丧此菩萨者名先修奢摩他后修禅那此结名是先修及后修第二轮也。

　　若诸菩萨以寂静慧复现幻力种种变化度诸众生后断烦恼而入寂灭此菩萨者名先修奢摩他中修三摩钵提后修禅那。

　　三首罗三目观也此三观俱修如摩醯首罗面上三目若诸菩萨以寂静慧静也复现幻力种种变化度诸众生幻也后断烦恼而入寂灭寂也此菩萨者名先修奢摩他中修三摩钵提后修禅那结名此是先修中修后修一轮也。

　　若诸菩萨以至静力断烦恼已后起菩萨清净妙行度诸众生此菩萨者名先修奢摩他中修禅那后修三摩钵提。

　　四三点齐修观也三点者梵书伊字∴也悫疏云一人具修三观即名为齐非是同时若诸菩萨以至静力静也断烦恼已寂也后起菩萨清净妙行度诸众生幻也烦恼既尽爱见已亡故所起行无不净妙可解他缚此菩萨者是先修中后修第三轮也。

　　若诸菩萨以至静力心断烦恼复度众生建立世界此菩萨者名先修奢摩他齐修三摩钵提禅那。

　　五品字单双观也上单静观如上一口后双明寂幻如下两口故云单双若诸菩萨以至静力静也心断烦恼复度众生建立世界此菩萨者名先修奢摩他齐修三摩钵提禅那此乃齐兼幻寂也初句是静后二句是幻寂也此是先修齐修后修第一轮也。

　　若诸菩萨以至静力资发变化后断烦恼此菩萨者名齐修奢摩他三摩钵提后修禅那。

　　六双头独足观也白泽图中有山精头如鼓有两面前后俱见此喻静幻双照二利齐运如双头也单寂观如独足也若诸菩萨以至静力资发变化齐标静幻以至静力资助策发变化之力以度众生也后断烦恼此菩萨者名齐修奢摩他三摩钵提后修禅那者此寂也前二利备故入中道此段与前段经文异前则静独为初后始兼寂幻此则静与幻齐为初从始单修于寂也欲易见者前则上单下双此则上双下单此是齐修后始修第二轮也。

　　若诸菩萨以至静力用资寂灭后起作用变化世界此菩萨者名齐修奢摩他禅那后修三摩钵提。

　　七果落华敷观既以静定之树结寂灭中道之果后华敷者复以幻观入有情界度诸众生同令获得涅槃之果若诸菩萨以至静力用资寂灭齐灭也后起作用变化世界此菩萨者名齐修奢摩他禅那后修三摩钵提兼幻也此是齐修第三轮也次七轮一一标幻为首次兼余二。

　　若诸菩萨以变化力种种随顺而取至静此菩萨者名先修三摩钵提后修奢摩他。

　　今初先武后文观也谓武王先兴兵收伐纣王之后倒载于戈归马于华山之阳放牛于桃林之野铸戈戟为农器偃武修文也喻此菩萨先变化种种随顺度脱众生已后入静观若诸菩萨以变化力种种随顺此标幻而取至静此菩萨者名先修三摩钵提后修奢摩他静也此是先后第一轮也。

　　若诸菩萨以变化力种种境界而取寂灭此菩萨者名先修三摩钵提后修禅那。

　　二功成退职观也此喻如秀才及第之后于朝廷立大功成大名至于功成名遂身退拂衣皈闲依前只是旧时秀才也喻菩萨发慧利物度生毕即是功成习寂内修名为退职若诸菩萨以变化力种种境界此幻也而取寂灭此菩萨者名先修三摩钵提后修禅那兼寂也此是先后第二轮也。

　　若诸菩萨以变化力而作佛事安住寂静而断烦恼此菩萨者名先修三摩钵提中修奢摩他后修禅那。

　　三幻师解术观谓先起变化作术法后皈静体寂故曰解术幻静此是先中后一轮也。

　　若诸菩萨以变化力无碍作用断烦恼故安住至静此菩萨者名先修三摩钵提中修禅那后修奢摩他。

　　四神龙隐海观谓起幻化生如神龙布云雨也归体入静如隐海也此先中后第二轮也。

　　若诸菩萨以变化力方便作用至静寂灭二俱随顺此菩萨者名先修三摩钵提齐修奢摩他禅那。

　　五龙树通真观也谓先起幻后皈静寂如龙树初行幻术广化邪途后习真乘自阶圣果其名龙树者传灯云西印度城北有大树荫覆五百大龙其树王名龙树常为众说法初入佛道之时九十日念尽如来一代时教遂高声唱言孰谓如来言教广博遂入龙宫诵出下本华严十万余偈今现传于世者也此先齐第一轮也。

　　若诸菩萨以变化力种种起用资于至静后断烦恼此菩萨者名齐修三摩钵提奢摩他后修禅那。

　　六商那示相观也商那和修即优波鞠多之师也先以神力示相降伏鞠多弟子慢心后乃入定皈寂此是齐后第二轮也。

　　若诸菩萨以变化力资于寂灭后住清净无作静虑此菩萨者名齐修三摩钵提禅那后修奢摩他。

　　七大通宴默观也大通如来即佛也先用利物后则皈寂此齐后第三轮也。

　　后七轮一一标寂为首次兼余二。

　　若诸菩萨以寂灭力而起至静住于清净此菩萨者名先修禅那后修奢摩他。

　　今初宝明空海观也佛顶经云同入如来宝明空海今灵心观即本觉明如宝明也后静观如空海也又宝明即慧空海即修此是先第一轮也。

　　若诸菩萨以寂灭力而起作用于一切境寂用随顺此菩萨者名先修禅那后修三摩钵提。

　　二虚空妙用观也谓灵心之体如虚空起化即妙用此先后第二轮也。

　　若诸菩萨以寂灭力种种自性安于静虑而起变化此菩萨者名先修禅那中修奢摩他后修三摩钵提。

　　三舜若呈神观也出楞严经舜若即虚空神遇日光映之暂现如修此观先寂次静后幻此先中后第一轮也。

　　若诸菩萨以寂灭力无作自性起于作用清净境界皈于静虑此菩萨者名先修禅那中修三摩钵提后后修奢摩他。

　　四饮光皈定观也即大迦叶亦云大龟氏昔为金师善明金性使其柔伏以金涂佛感得金色此观先证体次起神通后乃皈定也此先中后第二轮也。

　　若诸菩萨以寂灭力种种清净而住静虑起于变化此菩萨者名先修禅那齐修奢摩他三摩钵提。

　　五多宝呈通观也以多宝佛先成道证真如体后于塔中发起出法华经中如静幻无碍此是先齐第一轮也。

　　若诸菩萨以寂灭力资于至静而起变化此菩萨者名齐修禅那奢摩他后修三摩钵提。

　　六下方腾化观也出法华六万菩萨从下方现此是齐后第二轮也。

　　若诸菩萨以寂灭力资于变化而起至静清明境慧此菩萨者名齐修禅那三摩钵提后修奢摩他。

　　七帝青含变观也出华严偈云譬如帝青宝照物皆同色众生见佛时同佛菩萨色此宝含诸物像对即变应应而还空如灵心观成包含德用应缘起幻而复安静此是齐后第三轮也。

　　后一轮圆修三观。

　　若诸菩萨以圆觉慧圆合一切于诸性相无离觉性此菩萨者名为圆修三种自性清净随顺。

　　此名如意圆修观如如意宝珠四方俱照大智顿觉三观齐修然如意珠世人得者一切所欲皆如其意应心所求无不皆现今圆修此亦复如是于诸法中举体相即无不全具于诸性者即静观相字即幻观觉性即中道寂灭观以圆觉慧圆合一切者此是从体起用于诸性相无离觉性者此是会皈体也谓若菩萨用广大灵明圆觉之慧圆融和合一切或理或事或性或相或真或妄或色或空或本或末种种诸法举体全真以何义故良由以觉合理理即非理故全即事又由以觉合事事即非事故全即理到此境界全理全事全性全相全真全妄全色全空全本全末全得全失全彼全此双遮双照体用无二寂照同时是为圆融无上妙觉此菩萨者下皆结名也。

　　善男子是名菩萨二十五轮一切菩萨修行如是若诸菩萨及末世众生依此轮者当持梵行寂静思惟求哀忏悔经三七日于二十五轮各安标记至心求哀随手结取依结开示便知顿渐一念疑悔即不成就。

　　此总示修习梵行净也此即戒学寂静者此即定学思惟即慧学此是三无漏学也大凡学道之人莫不皆因三学而从凡入圣如庄子云宇泰定发乎天光与此同旨谓修此二十五轮之时于事相中威仪法式及用心方便必须持戒防非止恶入定对治动乱发慧辨邪别正是非真妄等法如是修行必定成佛傥若观中有碍宜须于三七日中哀告投十方诸佛忏露先罪改往修来书写二十五轮五字文句安置道场之中礼念䖍诚精祈一行若是于三观之中已的乐修一观者即便随意修习更不必求若心于犹豫不决胜劣难分即当凭仗圣力以卜之不宜拣择但依所捻结开而看之而顿渐自知休贪别观若更怀疑则失前功不可等闲轻于事相也。

　　尔时世尊欲重宣此义而说偈言。

　　辨音汝当知一切诸菩萨无碍清净慧皆依禅定生所谓奢摩他三摩提禅那三法顿渐修有二十五种十方诸如来三世修行者无不因此法而得成菩提唯除顿觉人并法不随顺一切诸菩萨及末世众生常当持此轮随顺勤修习依佛大悲力不久证涅槃。

　　偈中二偈标意及观纲也次一偈结因后二偈拣示云唯除顿觉人并法不随顺此二句长行既无此偈即显谓独除却上根圆顿悟解之人并及于一切定相之法不随顺者则不必依二十五轮及道场探结等法不随顺者不取相也既不随相即随真觉此乃顿入圆明触目合道遇缘即宗本自无伤不可加之以绳索也是知前普贤章知幻即离不作方便等类故拣之矣又下文云随顺勤修习者此指下根人前不随即不随倒法此不随即不随正法若下根之人其可不随正法乎后六句总示也。

　　圆觉经类解卷第三末
卍新纂续藏经第 10 册 No. 0252 圆觉经类解


　　圆觉经类解卷第四本

　　经起净诸业障。

　　于是净诸业障菩萨在大众中即从座起顶礼佛足右绕三匝长跪叉手而白佛言。

　　谓行人入前三观诸轮才有证便执着四相四相者一我相二人相三众生相四寿命相谓证心不忘曰我相悟心不忘曰人相了证了悟了心不忘曰众生相前三相俱尽唯是一味觉照现前觉心不忘曰寿命相然一切业障皆依四相而生今此问答除之诸业自然清净故当此请问也。

　　大悲世尊为我等辈广说如是不思议事一切如来因地行相令诸大众得未曾有睹见调御历恒沙劫勤苦境界一切功用犹如一念我等菩萨深自庆慰。

　　前总明观行一向称理而修犹可领解今于一味之中广张诸轮屈曲差别虽然差别不乖一味之法此尤为难见故曰不可心思言议也因地行相者此指文殊章问本起清净因地法行也睹见调御历恒沙劫下此是悟因地所行之行也夫果德称真约理可照因地治染体解是难今蒙佛开示观门有所悟入其昔所修因地勤苦境界一念之中备知炳然齐现如琉璃瓶盛多芥子故深庆慰然楞严说众生洞观不过分寸阿那律见阎浮提如掌中果菩萨见百千世界十方如来穷尽微尘清净国土今既入观以观智之力所以彻见如来因地恒沙劫中修行之事也问此之调御未审十号之中当第几号耶答云当第七号也然十号者一如来者仿同先迹号二应供者堪为福田号三正遍知者达伪通真号四明行足者果从因得号五善逝者妙往菩提号六世间解者穷尽法界号七无上士调御丈夫者降生成道号八天人师者应机说法号九佛者三觉圆明号十世尊者出世独尊号以此证之是知调御二字当十号中第七号也谓能调伏一切众生心猿意马也。

　　世尊若此觉心本性清净因何染污使诸众生迷闷不入。

　　此中问意不说本来都迷意明已知觉性圆明诸法清净何得凡心宛在所作所为情犹憎爱未审有何之法染污令我用心异于诸佛迷则不悟闷则不证入本觉也。

　　惟愿如来广为我等开悟法性令此大众及末世众生作将来眼说是语已五体投地如是三请终而复始。

　　唯以遮尽一切法为义愿以希求乐敬为义法性者乃诸法之性若直谈本体则名觉性若推穷差别之法皆无自体同于一性即名法性今此章破四相豁融诸法皆同觉性故云开悟法性从前经文但云觉性此段云法性意在兹矣。

　　尔时世尊告净诸业障菩萨言善哉善哉善男子汝等乃能为诸大众及末世众生咨问如来如是方便今谛听当为汝说时净诸业障菩萨奉教欢喜及诸大众默然而听善男子一切众生从无始来妄想执有我人众生及与寿命认四颠倒为实我体。

　　此中说四相有二义一总叙过由二别释其相今且先总叙其执中相之过由谓四生六道二乘菩萨一切众生自从无始旷大劫来用妄想颠倒攀缘分别之心执认有我相人相众生相寿命相不过是真我本有迷之为无妄我本空执之为实横计此四是真实我之身体所以楞严云一切众生无始以来迷己为物失于本心为物所转轮转苦海丧本受轮皆由此也然此四相有二说一凡夫迷识境四相二菩萨迷智境四相且识境四相者谓执取自体为我相此妄认四大云是我也计我转趣于余趣为人相此谓我若作善得生人天若作恶得生三途也计我盛衰苦乐种种变异为众生相此谓我一身生在世上百岁之中或少壮或衰败苦乐得失种种相续之事也计我一报命根不断而住为寿相者谓我舍此一报之身死后便生张三李四家常住不断灭也此乃金刚中说四相也今此亦可总收在内下文别释四相方是菩萨迷智境四相至文可见。

　　由此便生憎爱二境于虚妄体重执虚妄二妄相依生妄业道有妄业故妄见流转厌流转者妄见涅槃。

　　谓因执四相为实我体所以于自他憎爱妄生执着顺我者即爱之违我者即憎之所以道同我者为是异我者为非如是憎爱是非不同者皆因反合执我也既有憎爱之心未免于虚妄身上又生一重妄想何故如是为这个四大五蕴百体九窍乃是于过去本觉之上一念不觉背湛迷真之后错撞入父母胞胎被色受想行识众缘假合在此唤作托异物以成体借他家而权住只此一身已是虚妄了那堪今生又于此身之上执着我人四相即是两重虚妄所以楞严云汝等皆是迷中倍人既不知是两重虚妄未免就此二妄之中不过是憎是爱于憎爱上或毁或谤更相杀害在为冤雠雠家于爱上被形体坏男根为地狱种作无间业生起造作种种无边之业牵入苦乐之趣譬如道路能引人至地头故□曰既业成就即受生死流转此谓之一念受染地狱门开瞥起姿心刀锋耸立化书云至淫者化为妇人至暴者化为猛虎楞严云多淫之人化为火聚此上皆是四生六道因执我故轮转生死苦海之中不能解脱也其次二乘之人厌三界无安犹如火宅希求出离如救头然息缘断惑如獐独跳不顾后群才超出三界后一向趣寂耽定灰身灭智妄见涅槃寂净之理可证殊不知此正是化城未至宝所大钞云趣寂缠定化城非实宝藏云譬如困鱼止泺病鸟栖芦其二者不识于大海不识于丛林二乘之人趣乎小道亦然以小安而自安不以大安安禅家到此谓之纵饶脱得髑髅前未免堕在黑山下一向黑雾罩定这个唤作焦谷芽败种子永不发生此一段文总有十句初四句由迷起惑次二句造业次二句受报后二句虽出三途却堕二乘之境然此十句经文总当二乘宗中生灭四谛法门谓初由此便生爱憎二境至二妄想依生妄业道者此当集谛有妄业故妄见流转者此当苦谛厌流转者此当道谛妄见涅槃者此当灭谛初二谛乃世间之因果后二谛乃是出世间之因果也。

　　由此不能入清净觉非觉违拒诸能入者有诸能入非觉入故。

　　由此不能入清净觉者此正是结答前问云若此觉心本性清净因何染污使诸众生迷闷不入今答云只应不合执认四相展转生过纵离六道复堕二乘皆是执我故不能得证入圆觉也非觉违拒诸能入者能入即信解行证前问云因何使诸众生迷闷不入今答云不是本觉违背拒敌使令不得证入自是一切众生因执我之故所以不入譬如夜间梦见别有一身或往或来或于种种之事然此梦身既然未忘毕竟不能合于本身亦非是本身违背拒敌使之不合但是梦未醒所以僧问龙牙云佛祖还解瞒人否牙云你道江湖还有碍人心否又云江湖虽无碍人之心为时人过不得佛祖虽无瞒人之意为时人透不得所以道自是不归之便得五湖渡有谁争此则形无妨而人自妨之物无滞而人自滞之悲文而诸能入非觉入故者意谓若悟入圆觉之时自是因信解行证之故所以得证入而圆觉本无出入入与不入初不干本觉之事只如参禅之人或十年二十年处处不悟明心地者此不干主人公事自是你不肯做工夫一旦忽然悟道之时此亦不干主人公事自是你因夜以继日坐以待旦䇿发进修加功练行做工夫而悟若是与么人何愁与么事不是与么人莫怨与么事此之谓也。

　　是故动念及与息念皆皈迷闷。

　　动念即前苦集二谛息念即前灭道二谛谓以是上来所说道理因由所以之故动念是凡夫苦集二谛之法息念又是二乘灭道二谛之法纵舍凡夫境界又堕二乘境界所以皆归迷闷不悟圆觉不入圆觉也。

　　何以故由有无始本起无明为己主宰。

　　此征云动念既是背觉息念即合契真今以何义故俱称迷闷耶答云良由动念是我动息念是我息我相既在动息俱迷所以不能证入此皆是无始世来于最初根本所起独头无明此之无明不待对境自然于无事平常中而起如天忽云如镜忽尘以此无明作自己主宰耽着我相主是无明之体宰是无明之用有运用判宰之义也。

　　一切众生生无慧目身心等性皆是无明譬如有人不自断命。

　　是此一段文却转释前文良由四生六道一切众生有无始本起独头无明为己主宰之故不能悟入圆觉类如世上有一般人若是十岁二十岁之后盲却其眼虽眼不见物说之则能了知若在胎中便无目生出来便盲之时则对色之时种种为说终无所益如涅槃云如盲不识乳色便问他言乳色何似答曰色如白贝盲人复问是乳色者如贝䩕耶答云不也复问贝色复何似耶答曰犹如稻米末又问乳色柔软如稻米末耶稻米末者复何所似答曰犹如雨雪复言彼稻米末冷如雨雪雨雪复何所似答曰犹如鹄是生盲人闻说如是四种譬喻终不能得识乳真色所以寒山诗云因缘都未详盲人问乳色如是则盲人问乳跛者访路与此同意身心等性皆是无明者前文殊章得本起因地则所修之法皆是佛因今用本起无明则所管一切法皆是魔业又前以觉圆明故根尘普净所以经云一切是觉今以无明为本故云皆是无明前如以金为千器千器皆金此如以土为器器皆瓦也譬如有人不自断命者此之认我之相不觉不知不能自断有似世间卑贱之人纵饶卑陋六根不具衣不盖形食不充口曾肯自断着性命否于是不肯此一喻又可喻于后段爱我之言及养无明之语后段血脉连环故此通前后文也。

　　是故当知有爱我者我与随顺非随顺者便生憎怨为憎爱心养无明故相续求道皆不成就。

　　此一道总结前文从无始来生此皆之障道之所以有爱我经者我与随顺者此对顺境生爱心以明有我非随顺者便生憎怨者此对违境以起憎心以明有我也用上来憎爱二心长养无明种子及现行种子所谓种子熏现行现行熏种子不过是见不超色听不出声境起心随攀缘不息以至念念憎爱念念取舍念念相续以此之心求悟圆觉成就佛道者无有是处纵令勤苦经劫种种行门但转助得无明所谓钻冰觅火掘地寻天缘木求鱼蒙沙作饭狂用工夫终不能成此上经文皆是总叙过由下文方别释四相也。

　　善男子云何我相谓诸众生心所证者。

　　此下文乃别释菩萨迷智境四相今且征云如何是菩萨犯着我相耶答云谓之一字乃评量之词评量菩萨大心众生才入初地用第七识心证第八识然第七末那识是能证第八阿赖识为所证假令修道舍妄证真只此能证之心不忘便谓之我相然第七识属见分第八识属相分也盖梵语末那此云染污根四惑者我痴我慢我爱我见。

　　善男子譬如有人百体调适忽忘我身四支弦缓摄养乖方微加针艾则知有我是故证取方现我体。

　　弦即紧急缓即慢此皆是支体不调手足失度之状方法也针艾譬逆顺境界经云诸有智者以譬喻得解如世上之人百骸调和顺适之时则暂忘我身肢体紧慢之相此况境无违顺暂忘我相也至于调摄保养乖失方法宜寒则遇热宜热则反受寒其肢体弦缓之相宛然一朝医来或加以针或炙以艾则肢体觉痛此况逆顺境来喜根心起便是我相也今学道之人亦然或燕居静室或隐处深山离物遗人颓然于吉凶之外心绝经营境无违顺习闲成性暂得忘情不觉自他便谓我得道已无我相了也这般人假使世间高名厚利荣华富贵酒色财气皆动此人不得但以赞叹其所得之法所悟之法即便欢喜若毁谤无所得之法即便嗔恨只此喜心怒心便是我相也以自谓舍妄证真一时无我了才被人以逆顺之境来取之我相依前在也。

　　善男子其心乃至证于如来毕竟了知清净涅槃皆是我相。

　　上文并是粗相此结指细相也其心乃至证于者此属能也如来毕竟了知者此属所也所中又如来毕竟了知是能清净涅槃是所意谓非但了知二乘涅槃为我相设使了知如来涅槃亦是我相也然如来涅槃但是虚无圆照无为觉体非别可证今既证得涅槃不忘能所即皆是我相所以古德云纵饶穷到底犹是涉风波。

　　善男子云何大相谓诸众生心悟证者善男子悟有我者不复认我所悟非我悟亦如是悟已超过一切证者悉为人相。

　　心悟证者此觉悟前证心不是也者之一字正名人相意谓此之入地众生到此又悟知前来证心是我相既知证心是我相更不肯再作证底道理解会故谓之不复认我今来所悟之心更无我相了殊不知只这所悟底心依前只是人相之我与前我相一般前证心是粗底识此悟心是细底识纵饶谓此之悟心超出过越前来一切证心未免皆属人相何也尚有能绝能除之心存焉。

　　善男子其心乃至圆悟涅槃俱是我者心存少悟备弹证理皆名人相。

　　不取能所故曰圆悟无非不尽故曰备弹意谓此之众生用第七识心不取能所之相而前能所之相俱是有我直饶圆悟涅槃备尽得证心之理不取能所者此尚有少能悟之心不忘前故曰人相何也为少悟之智不是差别之心故曰少也。

　　善男子云何众生相谓诸众生心自证悟所不及者。

　　此又征云如何是众生相谓觉前能悟是所觉悟既成所觉又名能展转无穷皆成能所能所及处皆是相待了此无定故能所离前非计所不及谓免诸过不觉此计又是众生众生者不定执一之谓也谓前证心不及此心前悟心亦不及此心者之一字便是了心不忘。

　　善男子譬如有人作如是言我是众生则知彼人说众生者非我非彼云何非我我是众生则非是我云何非彼我是众生非彼我故。

　　此举喻释通此一段文但借世人语词以为义势以显众生相不妨义理至浅近而文且幽隐今为子细分扸于慈世尊召净业云善男子要知众生者譬如世上有一人口中自作如是之说问说道如何说道云我此一身不是张三亦非李四若我是张三则便有彼之李四为对待若我是李四则便有彼之张三亦为对待今我自是色受想行识众缘和合而生也则知彼人说众生者此却是佛说也谓彼人既道我这一身自是众缘而和合生之时而世尊便知彼说众生之人已无自我了非唯无自我亦无彼我也既不执是我即无彼我对待之法上文征释己自可见了世尊又恐后代众生不会再来将非我非彼一句分开为两段征释使其易晓今先征起非我二字云上文说非我如何是非我答云彼人适来自道我这一身自是众缘和合而生既道我是众生即便无自我了又征起非彼二字云上文说非彼如何是非彼答云彼人适来自道我这一身自是众缘和合而生既道我是众生即便无彼我了虽然于自我彼我都无了尚不合有执众生之心也无自我者即无初证心无我相也无彼我者即无第二悟心无人相也尚有众生者即此能了之心不忘也大凡佛书有文易意难意易文难者有文意俱难者文意俱易者此乃文难意易也。

　　善男子但诸众生了证了悟皆为我人而我人相所不及者存有所了名众生相。

　　此合喻对辨也意谓但是地上众生虽然了达得第一证心是我相又达得第二悟心是人相而了心不忘便是众生相也了疏云了证者空则我不及了悟者空则人不及不及之处存有一个所了之心岂非众生相乎此谓之灵龟曳尾拂迹迹生也。

　　善男子云何寿命相谓诸众生心照清净觉所了者一切业智所不自见犹如命根。

　　才有证心证心不忘便谓之我相才有悟心悟心不忘便谓之人相了得证心了得悟心了心不忘谓之众生相前三相俱尽唯是一味照觉现前觉心不忘谓之寿命相今且先征起云如何是寿命相答谓等觉位大心众生修行到此用即心之照此之即心之照全是自己光明里许离烦恼障离所知障无一丝毫污染遂觉前来我相人相众生相一切皆尽照彻真源于一切处一切时全是此之一觉更无两个便拟将此作用之智修习一切无漏之业业即业用或自利或利他种种等行此之智照正是微细染识谓之细中之细一似人之命根常常相续不能自断又不能自见之如楞严云阿难此湛非真如急流水望如恬静流急不见非是无流禅宗谓之命根不断不到牢关亦谓之智照现前犹是真常流注又云万里不挂片云虚空正好吃棒何故如是只为到此境界不合犹有依倚在犹涉廉纤在唤作着得华鬘严身璎珞又唤作百尺竿头未能放步万仞洪岸未能撒牛尚有佛法存于胸中所以僧问古德云牛头未见四祖时为什么百鸟衔华答云闻时富贵又云见后为什么不衔华答云见后贫穷今此寿命相正是牛头未见四祖时底时节又僧问赵州云朗月当空时如何州云犹是阶下汉僧云请师一接州云待月落了来相见只如古人有降龙伏虎诸天送供百鸟献华者皆在此相中收也。

　　善男子若心照见一切觉者皆为尘垢觉所觉者不离尘故。

　　若以此法门智照照见前前三相一切觉者皆是尘劳垢污者只此能觉所觉之智依前不离尘劳妄想何也为更有能觉之智未忘所以与前病一般孟子所谓以五十步笑百步虽五十步未免是亦走尔。

　　如汤消冰无别有冰知冰消者。

　　此举喻譬如世上之人用百沸汤泼水相似汤至而冰即泮同成一水虽然冰消去了尚有能知冰之人只如言尽便是不尽水喻真性水喻四相汤喻智慧所以东坡云首断更无能断者冰消那复更知冰。

　　存我觉我亦复如是。

　　今存能觉之我觉前三相所觉之相虽然遣除前三相之我无别有我不合更存此能觉我尽者便是寿命相喻中知冰反合更存知冰消者也若依他教约地位说此四相者第一我相即初地菩萨所犯第二第三人相与众生相即二地至十地菩萨所犯最后寿命相即等觉位菩萨所犯此寿命相谓之贴肉汗衫子最后方脱得此一相便入妙觉位即佛矣。

　　善男子末世众生不了四相虽经多劫勤苦修道但名有为终不能成一切圣果是故名为正法末世。

　　此下皆是明有我失道谓既将此四相立心修行则行行皆带能所此皆是有为生灭之法故不成圣果正同华严云多劫六度不名菩萨非唯不成圣果亦谓正宗佛法中末世何以故夫正法一千年像法一千年末法一万年且正法之时人不取相修则皆证末世之时人多取相今既取着其证相之时虽是正法亦同末世若遇此顿教了达病源则虽末世还同正法庄子曰世丧道矣道丧世矣。

　　何以故。

　　此一句征起云前来修行之者劫数既多行又勤苦以何义故不证圣果耶。

　　认一切我为涅槃故有证有悟名成就故。

　　此明认我为真答云谓只因不合认我以为涅槃有悟有证有了有觉故所以虽多劫勤苦终无所益譬如认梦身以为自己勤于家业种种疲劳终无一事益于资产。

　　譬如有人认贼为子其家财宝终不成就。

　　此举以显前文疏云贼若在外犹可堤防养之为儿如何捡护又知贼是贼贼无能为认之为儿宇免破败以喻六根取境犹可制御藏识妄我难以辨明所以楞严云阿难汝今现前眼耳鼻舌及与身心六为贼媒自劫家宝由此无始众生世界生缠缚故于器世间不能超越寿禅师云认妄贼为真子劫尽家珍收鱼目以作骊珠空迷智眼又永嘉云损法财灭功德莫不由斯心意识学人不了用修行深成认贼将为子庄子云贼莫大于德有心而心有眼故圣人去之。

　　何以故。

　　前征何以多劫不证答云由认我取证故此又征云涅槃是万法之真性即我体性亦是涅槃纵使认我取证以何因由所以之故便妨于道耶。

　　有我爱者亦爱涅槃伏我爱根为涅槃相有憎我者亦憎生死不知爱者真生死故别憎生死名不解脱。

　　疏云夫生死轮回本由憎爱欲求解脱须尽二源今憎生死亦是本憎弃苦欣乐虽殊憎爱元是本习带之修道佛果岂成伏我爱根为涅槃者由调伏之故爱根不起之处相似涅槃之相以似为真本爱涅槃拟除生死爱心既在即生死根爱根憎苗岂名解脱谓只此爱涅槃心便是生死之心又却安用别生一个憎生死之心只此一心在两处用既用此心憎生死又用此心爱涅槃也。

　　云何当知法不解脱。

　　法之一字即涅槃因前云爱涅槃者名不解脱故此又征起云若爱生死即是系缚今悟涅槃是寂灭一心之法以何相状得知云不解脱耶。

　　善男子彼末世众生习菩提者以己微证为自清净由未能尽我相根本。

　　以己微证为自清净者佛法大海无量无穷其能入之者渐入渐深今彼众生方且外知根尘假合内觉性体寂然殊未有大彻大悟之门而我相根本必不能尽除何以知之下文用境验之即知也。

　　若复有人赞叹彼法即生欢喜便欲济度若复诽谤彼所得者便生瞋恨则知我相坚固执持潜伏藏识游戏诸根曾不间断。

　　只如庄子云宋荣之为道也举世而誉之而不加劝举世而非之而不加沮今彼众生未能臻乎此境遇赞则喜遇毁则嗔以此验知我相犹在何也然世境违顺粗重易明唯就法门最难觉察但言为法真彼度此不知此心元是我相此之我相暂时潜伏藏在第八阿赖耶识中若触着逆顺境界依前于六根门头炽然发现常常永不曾有间断休歇古德云聊将柱杖轾轾拨烧印□手与大千□□□□者属第八识种子诸根者即属眼识耳识鼻识舌识第六意识第七末那识现行种子重现行熏种子常无间断若约此中赞毁者乃属八风称利衰毁誉讥苦乐也。

　　善男子彼修道者不除我相是故不能入清净觉。

　　此结前所说至是存我失道所以不能得悟入清净圆觉也。

　　善男子若知我空无毁我者有我说法我未断故众生寿命亦复如是。

　　此下乃是说病为法此恐闻前佛说赞之则喜毁之则嗔嗔喜未忘便是我相今此便拟忍受不嗔用为无我以谓我今一身自是众缘和合而成毕竟无我我已空了汝毁何人念汝无知之故今为汝种种说我空之法只此见有无毁之人便是未得我空只此为彼说法便是未断我相然我人众生寿者亦复如是疏云毁者是彼说者是我经文于毁者言无此是反明过也于说法者言有此是顺明过。

　　善男子末世众生说病为法是故名为可怜愍者虽勤精进增益诸病。

　　此结成存我失道所以不能悟入圆觉病者即四相也四相若存总名为病今彼众生皆是以四相之病作十方诸佛一心圆觉之法门所谓认鸡作凤拾砾为玉诚可哀怜然虽勤苦精进转增其病譬如将薪投火以水助冰。

　　是故不能入清净觉。

　　此结障道谓彼修道之人不合以上来所说之病为法故遂不能证入清净圆觉也。

　　善男子末世众生不了四相以如来解及所行处为自修行终不成就。

　　此下文说将凡夫以滥圣人先抑圣同己疏云佛说了义称理法门皆言心境本空惑业本净凡圣不异因果皆圆就佛见之理实如此且众生迷倒已久种习根深纵令信解法门现用元来随念但以分别心识解他无碍言教谓言佛意亦秪如此便乃叹天同地拨无因果不信有修有证若作如此见解者永寿所谓豁达空拨因果莽莽荡荡招殃祸又譬如贫人数他财宝自无半钱分不能成就圆觉方便也。

　　或有众生未得谓得未证谓证。

　　上文抑圣同自己此乃是聘自己齐圣人或者不定之称谓有一般聘己齐圣之人未曾得圣入所谓之理己谓得了未曾证圣人所证之智己谓证了若未证而言证者根本戒中犯大妄语罪所以佛于楞严会上告阿难言我教比丘直心道场于四威仪一切行中尚无虚假云何自称得上人法譬如贫人妄号帝王自取诛灭况复法王如何妄窃因地不直果招迂曲庄子云是今日适越而昔至也。

　　见胜进者心生嫉妒。

　　疏云夫圣人用心他己无二见他胜进或教法流行以念念欢喜必能随顺自验内心如此或即证悟不虚何以故十方诸佛日夜常放毫光伺候一切众生断恶修善若有一人发菩提心学佛法者十方诸佛则生无量欢喜若自觉己衰他盛则生嫉妒己盛他衰则生欢喜者纵令深解妙境但是心之所缘勿错认之谓得谓证者也。

　　由彼众生未断我爱是故不能入清净觉。

　　此结成障道谓皆因前抑圣同己及聘己齐圣两类众生皆是未曾断去我爱由我爱故所以不能悟入清净圆觉此净业菩萨前问若此觉心本性清净因何染污使诸众生迷闷不入今答云有三过咎一不合认我为真不能入清净觉二不合说病为法不能入清净觉三不合将凡滥圣不能入清净觉观此之意是谁之过欤。

　　善男子末世众生希望成道无令求悟唯益多闻增长我见。

　　此明趣果迷因希望成道者此即趣果唯益多闻者此即迷因大凡顿教宗旨先须了悟觉性然后方可多闻广其智慧不妨如龙得水似虎靠山序云医方万品宜选对治海宝千般先求如意然末世之人多迷此意唯宗名句一向徇文寻枝摘叶不务了心心既不了假饶记得河沙会书尘墨于己何益楞严云欲漏不先除畜闻成过误则所见所闻尽是增长一切诸恶论云多闻无智慧是不知实相譬如暗中有宝而无目诸教说声闻人唯观于果不观于因如狗逐块不逐于人又如列子说大道以多岐亡羊学者以多方丧生庄子亦云夫道不欲多多则杂杂则扰扰则忧忧则不救此皆责不先了心然后多闻列子说(符篇)云扬子之邻人亡羊既率其党又请扬子之竖追之扬子曰噫亡一羊何追者之众邻人曰多岐路既返问获羊乎曰亡之矣曰奚亡之曰岐路之中文有岐焉吾不知所之所以返也扬子戚然变容不言者移时不笑者竟日门人怪之请曰羊贱畜又非夫子之有而损言笑者何哉扬子不答门人不获所命弟子孟孙阳出以告心都子心都子他日与孟孙阳偕入而问曰昔有昆弟三人游齐鲁之间同师而学进仁义之道而皈其父曰仁义之道若何伯曰仁义使我爱身而后名仲曰仁义使我杀身以成名叔曰仁义使我身名并全彼三术相反而同出于儒孰是孰非耶扬子曰人有濵河而居者习于水勇于泅操舟鬻渡利供百口褁粮就学者成徒而溺死者几半本学泅不学溺而利害如此若以为孰是孰非心都子默然而出孟孙阳让之曰何吾子问之迂夫子答之僻吾惑愈甚心都子曰大道以多岐亡羊学者以多方丧生学非本不同非本不一而末异若是唯皈同反一为亡得丧子长先生门习先生之道而不达先生之况也哀哉芙蓉颂云休将闻见学玄宗学得徒劳狂用工争似无为闲放旷廓然豁尔自圆通。

　　但当精勤降伏烦恼起大勇猛未得令得未断令断贪瞋爱慢谄曲嫉妒对境不生彼我恩爱一切寂灭佛说是人渐次成就求善知识不堕邪见。

　　此劝断惑方成正因意谓世尊劝诫一切众生欲成就十方诸佛广大圆觉者但当如我所说降伏烦恼起大勇猛增胜之心若未得圆觉真实境中大智慧光明义遍照法界义真实识知义清凉不变义常乐我净义一切妙用者当使令克护成就得之若未断去凡夫颠倒境中贪嗔爱慢谄曲嫉妒一切障碍虚妄之法者当使令断除一切恩爱悉皆空寂则无上佛果自然成就更须求善知识以为证明导师不堕落邪见何也疏云商人入海须假导师学者修行必资善友所以禅宗云威音王已前无师自悟威音王已后无师自悟者尽是天魔外道贪嗔爱慢者此即根本烦恼中生也爱无别性贪数所摄谄曲嫉妒即小随烦恼也。

　　若于所求别生憎爱则不能入清净觉海。

　　上文乃顺释此文乃反释反明不生憎爱则得证入圆觉憎爱者于自生爱于他生憎所以道但莫憎爱洞然明白。

　　尔时世尊欲重宣此义而说偈言。

　　净业汝当知一切诸众生皆由执我爱无始妄流转未除四种相不得成菩提爱憎生于心谄曲存诸念是故多迷闷不能入觉城若能皈悟刹先去贪瞋痴法爱不存心渐次可成就我身本不有憎爱何由生此人求善友终不堕邪见所求别生心究竟非成就。

　　觉成者以城喻觉即法喻收举也城有三义一防外敌二养人众三开门引摄谓一了心性众惑不入如防外敌二见恒沙功德万行圆增如养人众三道无不通自他引摄如开门引摄也若能归悟刹者刹即梵语刹那此云世界此如率土之滨无非王土行人既悟法法属悟如云邪人说正法正法亦成邪正人说邪法邪法亦成正法爱者即涅槃也我身本不有者我身即憎爱之本欲除憎爱莫执妄身所依既空能依何立其由皮既不存毛将安附。

　　于是普觉菩萨在大众中即从坐起顶礼佛足右绕三匝长跪叉手而白佛言。

　　行人前有我相未可施功到此前诸过已离四相既除方堪修习于修习用意中复有是非既有是非觉犹未普故此令依师免溺四病既除觉性无瑕觉方普矣又云普觉本末普觉粗细普觉浅深故当请问也。

　　大悲世尊快说禅病令诸大众得未曾有心意荡然获大安隐。

　　禅病即前说四相乃是行人入禅观中之病也荡然者如水之荡荡深远之貌大安隐者对二乘与菩萨分证分断分觉此乃小安稳也唯佛满证般若为大安稳耳。

　　世尊末世众生去佛渐远贤圣隐伏邪法增炽使诸众生求何等人依何等法行何等行除去何病云何发心令彼群盲不堕邪见作是语已五体投地如是三请终而复始。

　　此明请问之意如人有子病者偏忧菩萨大悲先哀末世贤圣隐没正法将沈而外道邪法攘臂于其间如火炽然盛行于世正当佛种累卵危及天伤之际未审使一切众生求何等人前云善知识故令问也二依何等法三行何等行四除去何病使末世群盲无目众生依此诸法不堕六师邪见然群盲者但是不见道之人皆谓之群盲如瞽却两眼不见一切纵有谈说亦非真实涅槃经云譬如有王告不臣言汝牵一象以示盲者时大臣受敕乃集众盲以象示之时彼众盲各以手触触已而大臣即还而白王言臣已以象示群盲竟大王即唤众盲各各问言汝见象耶众各言我已得见王言象是何类其触牙者即言象形如芦菔根其触耳者言象如箕其触头者言象如石其触鼻者言象如杵其触脚者言象如木臼其触脊者言象如状其触腹者言象如瓮其触尾者言象如绳所谓群盲摸象各说异端若使群盲开眼分明照境验象真体终不说其尾牙等也今经举群盲即此类矣问前云发心与此发心何异答前发信心此发住心故不同也。

　　尔时世尊告普觉菩萨言善哉善哉善男子汝等乃能咨问如来如是修行能施末世一切众生无畏道眼令彼众生得成圣道汝今谛听当为汝说时普觉菩萨奉教欢喜及诸大众默然而听善男子末世众生将发大心求善知识欲修行者当求一切正知见人心不住相不着声闻缘觉境界虽现尘劳心恒清净示有诸过赞叹梵行不令众生入不律仪求如是人即得成就阿耨多罗三藐三菩提。

　　此答指示明师令伏事之也将发大心者拣二乘之人发小心也此属正因求善知识者此属正缘然因亲缘疏譬如种子即因水土等即缘因在内缘在外而种子虽自有之若不假水土则不发生水土虽能发生若无种子之时而水土亦不能使有今行人学法亦然虽内有佛性若不假师教开导则佛性亦不能发显如土木瓦砾等本无佛性则为师之者亦能使之有是知因亲缘疏今此行人内既发大心外求善知识者乃是因缘具备因缘既备佛道方成何以知之华严经中文殊告善财云亲近供养诸善知识是具一切智最初因缘故光赞般若经云欲学六度波罗蜜者当与真善知识相随常当承事正知见人也当求一切知见人者谓善解深法空无相无作无生无灭了达一切诸法从本已来离言说相离心缘相离能所相究竟平等不可破坏无业无报无因无果性相如如住于实除然后于毕竟空中不妨炽然建立一切诸法此名正知见人也心不住相者此离凡夫烦恼境界也不着声闻缘觉境界者此离二乘滞寂境界也经云宁在地狱经百千劫终不发二乘之心法华云若以小乘化我则堕悭贪此事为不可谓此正知见人于十二时中常远离凡夫及二乘境界虽然示现贪嗔痴在三界尘劳深境之中而心不曾染着也亦同华严说婆须女爱水而不溺无厌足王嗔火而不烧胜热婆罗门痴邪而不惑又云菩萨在家与妻子俱未曾舍离菩提之心示有诸过赞叹梵行谓此正知见人以无量劫来愿力欲度有过众生之故遂假以同事相摄爱令其心不相疑等与相亲近心既相亲方堪受教可以教之当告之曰若起淫怒痴等者此是过当堕三涂若修戒定慧者此是超梦幻出轮回真实清净之行如是种种赞叹梵行常当使一切众生入佛法律仪轨则中来不使他从魔邪外道凡夫无律仪轨则中去大底有轨则者谓之佛法无轨则者是外道法问今佛法未审有何轨则耶答有真空轨则之法此之轨则之法能令行人断障破疑证体起用若求如此正知见人受教者即便克获成就无生正觉也。

　　末世众生见如是人应当供养不惜身命。

　　此举内财之难舍尚当舍之谓若决择真实正见之人便当舍身己泡幻之躯以贸金刚不坏之质如将瓦器以换金瓶即雪山童子是也涅槃经云我念过去作婆罗门在雪山中修菩萨行时无佛亦无经法时天帝释观见即下试之以变身作罗刹像甚可怖畏住菩萨前口说半偈云诸行无常是生灭法菩萨闻偈心生欢喜即从座起以手举发四向顾观唯是罗刹即便往问云大士何处得是半偈义乃是三世诸佛正道罗刹言汝不须问我不食来经多日饥渴苦恼心乱谬语非我本心之所知也菩萨曰若能为我说是偈竟我当终身为汝弟子刹言汝智大过但自爱身都不见念我今饥逼实不能说菩萨曰汝食何食答曰我所食者唯人暖肉血菩萨曰但为我具足说是偈竟我当以身奉施刹言谁信汝为八字故弃所爱身菩萨曰我今释梵四王为我作证刹即许之遂脱皮衣为数法座白言和尚愿坐此座善为我说刹即说云生灭灭已寂灭为乐说是偈已菩萨深思然后于处处石壁遂书写此偈竟即上高树投身而下未至地顷时空中出种种声时刹复帝释身接取菩萨安置平地忏悔顶礼而去。

　　彼善知识四威仪中常现清净乃至示现种种过患心无憍慢。

　　四威仪者即行住坐卧也常现清净者即前顺行也种种过患者即前逆行也所以永嘉云或是或非人不识逆行顺行天莫测疏云夫菩萨化现权道难测但依法门莫疑其迹不以顺行即䖍处诚或睹逆行便生憍慢禅家亦云但摘取果莫问其树故智度论云于诸师尊如世尊想若有开释深义解散疑结者于我有益则当尽心敬之不念余恶如弊囊盛宝不得以囊恶故不取其宝又如夜行险道弊人执炬不得以人恶故不取其壬照菩萨亦复如是于师得智慧光明亦不计其恶然为师之难为徒不易勿因此诫错敬粗人欲验真虚如前拣择依此遵承又此药治徒师勿错服服之增病无药可治只如经云剃头着袈裟持戒及毁戒天人常供养常令无所乏如是供养彼名为供养我又云破戒诸比丘犹胜精进诸外道此乃俗徒所服之药佛弟子不得服之即入地狱又云破戒之人五百大鬼常遮其前扫其脚迹不得于国王地上行不得饮国王水宁以铁磓碎其身如尘及热铁缠身种种诸苦破戒身口不得受信心檀越衣服饮食卧具此乃比丘所服之药俗徒不得服之服之亦入地狱后代缁白切宜善解佛语也。

　　况复抟财妻子眷属。

　　此例外财之易舍也此抟字圭峰注云此译人之讹略古来西天不使匙箸以手抟而食之谓之抟食后唐时义净三藏以谓此抟收法不尽只如水浆湿物且抟之不得遂改抟字作段字谓如此方一分一段之食楞严亦用此段字今经用古抟者乃是讹略也当更添一食字云况复段食此方不讹略也今只有抟字是略也食有四种一段食二触食三思食四识食然段食以变化为相触食以触为相思食以希望为相识食以增胜为相不离前三食也财即钱财疋帛也妻子即最亲眷属即仆从等意谓若遇前之知真识妄知病识药正知见人者而自己一身难舍之物尚自能舍而供养之岂况身外分段之食及钱财疋帛妻子仆从易舍之物而不布施者哉。

　　若善男子于彼善友不起恶念即能究竟成就正觉心华发明照十方刹。

　　此显亲近善友有大利益谓若于善友处或逆顺不得起憍慢之心若起恶念便生障覆自心于法不能得入自古为师不等闲受法非容易法句经云若善知识诸有所作不应起于毛发疑心不得正受甚深法句庄子渔父篇尚云遇长不敬失礼也见贤不尊非仁也彼非至人不能下人下人不精不得其真故长伤身惜哉不仁之于人也祸莫大焉既无恶念障覆则得善友欢喜诱喻无上妙道依彼之教究竟法门克获成就十方诸佛无上正觉此之正觉不离一心觉心既明慧光开发触处无染朗然明白如百华开敷尽十方世界中无所不照无所不烛从此反本还源超凡入圣一得永常尽来际受用无尽是知亲近善友岂小补哉。

　　善男子彼善知识所证妙法应离四病云何四病。

　　此下分别四病令除四病者一者作病二者止病三者任病四者灭病此且先总标起云彼善知识所证妙法此法是所依之体上脱离作止任灭四病然心病无边要唯此四随有其一即不堪为师又征起云如何是四病下文答之一一辨示其相也。

　　圆觉经类解卷第四本

　　圆觉经类解卷第四末

　　一者作病若复有人作如是言我于本心作种种行欲求圆觉彼圆觉性非作得故说名为病。

　　疏云谓或思惟揣度计校筹量兴心运为拟作行相造塔起寺供佛供僧持咒持经僧讲端然宴坐种种施为止息深山俗讲游历世界勤忧衣食谓是道缘故受饥寒将为功德观空观有爱身厌身于多行门随执其一托此一行欲契觉心既是造作生情岂合无为寂照之理此病从前幻观中来彼云一切菩萨从此起行至诸轮中皆云度生起行今失彼文意成此作病也。

　　二者任病若复有人作如是言我等今者不断生死不求涅槃涅槃生死无起灭念任彼一切随诸法性欲求圆觉彼圆觉性非任有故说名为病。

　　疏云前则驱驰觅佛此乃放纵身心也意谓生死是空更何所断涅槃本寂何假修求不厌不忻无作止念但于一切法上任真自然如天高地厚火热水湿风摇土静松直棘曲鹄白乌玄各各差别之类此是其性自然今时有一般人云妄从他妄真任他真各称其心何必改作作亦任作好闲任闲逢饥即餐遇衣即着好事恶事一切不知任运而行信缘而活睡来即卧兴来即行东西南北何定去住谓言闲即契道殊不知是病所以腾腾和尚云不用广学多闻不要辨才听俊不知月之大小不管岁之余闰人来问我若为不能共伊谈论寅朝用粥充饥齐时更餐一顿今日任运腾腾明日腾腾任运此病因前辨音章文云圆觉清净本无修习及修者失彼文意自谓已觉何必作幻故成任病也。

　　三者止病若复有人作如是言我今自心永息诸念得一切性寂然平等欲求圆觉彼圆觉性非止合故说名为病。

　　疏云前则生心恐非次则随情虑失今但止息其妄妄尽则自然平等即真何须别照由息念故离相离相故得性此性是诸法无性性非即觉性也此病从前静观中来迷彼取静为行及澄诸念之言因成此止病也。

　　四者灭病若复有人作如是言我今永断一切烦恼身心毕竟空无所有何况根尘虚妄境界一切永寂欲求圆觉彼圆觉性非寂相故说名为病。

　　疏云前但止息心念令寂此则计于身心根尘本来空寂又则前不妨见有根尘但不随念爱染故云止息此则根尘亦无坚持空寂之相由见空无故云除灭意云烦恼之本即是身心若执身心烦恼何断故标断烦恼释以身空又断烦恼空却身心身心尚空根尘何有身等本空故名永寂诸相既泯寂相现前拟将此心求证圆觉夫觉体灵明不唯寂灭今灭惑住寂岂得相应况圆觉体非动非静双融动静恒沙妙用无碍难思住寂之心何能契合言即似近理即全乖与理相违故成灭病此病从前寂观中来彼诸轮中皆云寂灭及断烦恼迷彼成此此之四病皆缘不以圣教为绳墨不以师友为指南但自举心作如是意所以经首皆云若复有人作如是言也。

　　离四病者则知清净作是观者名为正观若他观者名为邪观。

　　此总结前四病真伪也离四病者则知清净者疏云但将前四行自验其心随落一门则知是病故言离者则知清净然其四门皆是诸经劝赞况前三观具有斯文今此以为病者有其二意一者四门中皆无观慧二者但以率心偏住一行不穷善友圆意不究佛教圆文才悟一门之义便不能久事明师才见一经妙文便不能广穷圣意但贪单省执一为圆是以经文总呵为病也作是观者离四病也故名正观若他观者取四病也故名邪观外典有曰适尧舜之道者正道也非尧舜之道他与此同意然此四门但除其病不除其法若未见道之时此四皆成执病若见道之后此四皆可入道自然终日作而未尝作终日止而未尝止终日灭而未尝灭禅宗唤作不改旧时人只改旧时行履处只如昔释迦在于僧中演无上道与僧不异维摩在俗说解脱果与俗无殊胜鬘女说大乘法与女人形不改善星比丘行阐提行僧相不移又如世间仕官之人为迁职改官官高岂即貌别服此诸说但去内之执心何关色身男女相貌衣服好丑等事耶若言形随证改貌逐悟迁是圣人者则瞿昙改形方成释迦维摩迁相乃成金粟若不达此理纵是脚蹈莲华亦同魔作问此之四病为说拣师师离四病耶为说学人自离四病耶若说师病者何以问中别举并又结云作是观者名为正观若说学人病者云何标中云彼善知识所证妙法应离四病答二皆不异既闻经识病须求离病之师既事此师即修离病之行若师若徒病无别相也。

　　善男子末世众生欲修行者应当尽命供养善友事善知识彼善知识欲来亲近应断憍慢若复远离应断瞋恨现逆顺境犹如虚空了知身心毕竟平等与诸众生同体无异如是修行方入圆觉。

　　此办事师心答前问行何等行何以知之后结云如是修行方入圆觉然法句经说善知识有二十十种譬喻一知父母二眼目三脚足四梯橙五饮食六宝衣七桥梁八财宝九日月十身命等乃结云善知识者有如是无量功德是故教汝亲近大众闻已举声号哭自念旷劫已来常为善知识之所陶铸守护保庇摄受种种恩德言欲来亲近者此现顺也若复远离者此现逆也夫善友种种方便俯就物机相亲相近愚者无识憍慠怠慢之心便生或遇异缘相去相离便生嗔恨云疏我亲彼说爱说憎既一念才瞋百万障起非唯失道亦堕三涂也胜鬘经云应摄受者而摄受之应折伏者而折伏之则佛法久住也意谓末世众生希求乐欲修圆觉妙行者合当尽其身命恭敬供养承事善友知识若彼善友知识或来亲近或有远离此乃是现逆顺之境相试不得起憍慢乃嗔恨之心况诸佛用心或慈或威或定或慧救拔众生得大自在此时用心犹如虚空湛然常住廓尔无私更无改变当以观智了达彼善知识身心之中具广大灵明佛性此之性上有如此坚通有如此横遍有如此真常有如此绝迹有如此不变有如此随缘有如此普天币地有如此逼塞虚空非唯善友身心之中如是且自己与一切众生身心中亦有如此竖通如此横遍如此真常如此绝迹如此不变如此随缘如此普天币地如此填沟塞壑自己不二彼我无差同体平等更无有别此谓之发同体大悲心故华严云若有欲知佛境界当净其意如虚空远离妄想及诸取令心所向皆无碍脱或不然则虽知菩提之道世间所尊可进可求而不能折伏我慢不能屈节事师虽知萨埵众生可悲而不能忘躯弘道故所以世尊于此痛言教示之若能依此教示修此所说之行方许证入圆觉反明若不如是修行则不能入圆觉也。

　　善男子末世众生不得成道由有无始自他憎爱一切种子故未解脱。

　　此明除病之行也自他憎爱者前已频明今复说者是种子故即入道之微细病也谓舍此取彼憎妄爱真盖现行粗而易觉种子细而难明故偏指之夫四之与三而众担妄生喜怒非之与是而世人竞起爱憎悲夫。

　　若复有人观彼怨家如己父母心无有二即除诸病。

　　此等自己之心观一切之人若将上怨同上亲观之者即得无上法乐也。

　　于诸法中自他憎爱亦复如是。

　　此等自己之心观涅槃之法前既云怨家父母无二例此观法应云涅槃生死不殊不殊则无自他憎爱故知诸病只由爱真憎妄见自见他故不肯久事宗师但自生情起行今既断种子则诸病自除所以前云即除诸病此文亦复如是由与能观人除病之意一同也。

　　善男子末世众生欲求圆觉应当发心作如是言。

　　此下经文答显发心深广答前问云何发心也谓十方诸佛本起因地皆发此四心依愿修行方成正觉若无愿力䇿发则所修之行亦不成就四心者一广大心二第一心三常心四不颠倒心弥勒颂云广大第一常其心不颠倒此之四心与金刚经发四心同也故下依颂节释也。

　　尽于虚空一切众生。

　　此发广大心也金刚云所有一切众生之类若卵生若胎生若湿生若化生至若非无想此是三界四生九类今经云尽于虚空一切众生与彼同也。

　　我皆令入究竟圆觉。

　　此发第一心也金刚云我皆令入无余涅槃而灭度之谓三界四生九类菩萨之人不择怨亲发第一心皆以真如寂灭之理而普便修行同证入十方诸佛不生不灭涅槃之理若不如此即与二乘无异今此经云我皆令入究竟圆觉者各随其经宗旨以举法也。

　　于圆觉中无取觉者。

　　此发常心也金刚云如是灭度无量无数无边众生实无众生得灭度者谓此真如寂灭之理普度三界四生九类了不见有能度之人亦不见有所度众生能所俱忘若见有能度所度即不平等既不平等岂能常常运如是心耶常之一字即平等之义今经云于圆觉中无取觉者疏云我入觉时我即圆觉众生亦尔意谓我证圆觉即以此圆觉度脱一切众生皆入圆觉众生既圆觉我即不见一切众生因我度之而入圆觉若见有众生因我度之而入圆觉者乃是取著相即非平等之心也。

　　除彼我人一切诸相如是发心不堕邪见。

　　此发不颠倒心也金刚云何以故须菩提菩萨有我相人相众生相寿者相即非菩萨谓设或见有能度之人所度之者又有何因由所以之故便妨于道耶由若见有能度与所度者须菩提此菩萨之人即着我人众生寿者四相即不是菩萨用心乃是凡夫用颠倒之心反明不见有能度与所度者须菩提此菩萨之人方无我人众生寿者四相此乃是菩萨用不颠倒心今经云除彼我人一切诸相者谓若不见有众生因我入圆觉者方除我人众生寿者四相并一切能所之相若离四相即是菩萨不颠倒心前发五问今垂五答一问求何等人答云当求一切正知见善知识二问依何等法答云当依倚圆觉妙法三问行何等行答云应当尽命供养善友辨事师之心不见逆顺境界不得憍慢及起嗔恨如是修行四问除去何病答云当除去自他憎爱一切种子五问云何发心答云当如前发广大心第一心常心不颠倒心其次序来历对文一一可见。

　　尔时世尊欲重宣此义而说偈言。

　　普觉汝当知末世诸众生欲求善知识应当求正见心远二乘者法中除四病谓作止任灭亲近无憍慢远离无瞋恨见种种境界心当生希有还如佛出世不犯非律仪戒根永清净度一切众生究竟入圆觉无彼我人相常依止智慧便得超邪见证觉般涅槃。

　　戒根永清净者此颂前能治也以所治憎爱见犯戒因故云未得解脱。

　　证觉般涅槃者梵语此云入证觉者即唐言也涅槃者即梵语此云灭度即唐梵并举也。

　　通前纶贯于此一部经文大意血脉者盖第一文殊一章经文通上中下三根之人开解第二普贤经文通为上中下三根之人开行为文殊是能证之智普贤是所起之行遍周法界若唯有解而无行者一似沙井而无润若有行而无解者似空有云而无雨唯是解行相应方可进修入道譬如结网而终是取鱼褁粮而必须前进故有普贤开行其次第三普眼一章经文依文殊之解及普贤之行修我法二空观兼仿修华严三重法界观既入观门恐有疑情故有第四刚藏菩萨起三疑请问第一疑云众生本来成佛何故复有一切无明莫是从真起妄否第二疑众生无明本有何因缘故复说本来成佛莫是说妄为真否第三疑云十方异生本成佛道后起无明一切如来何时复生一切烦恼莫是先真后妄否故牒而纵之责无穷过既刚藏有此三疑而世尊将空华一喻通答三疑以金矿一喻别答第三疑然刚藏有此情者皆由无始轮回根本未曾断也故疑有第五弥勒菩萨请问云何当断轮回根本审审如何是轮回根本世尊遂告云轮回根本莫不皆由贪爱二字使令断去贪爱贪爱既断即便有证入既证入必有差别不同故有第六清净慧菩萨请问一切众生及诸菩萨如来世尊所证所得云何差别世尊遂告之以凡贤圣果四位阶降当时会中有一类上根之人闻佛如是广开方便种种法门便能如是信如是行如是证一时超梦幻出轮回直趣无上佛果菩提所谓良马见鞭影而行其次在座更有一类中根之人虽于前六章经文中闻佛如是开解了但以根劣故不能证入二空之观于是有威德菩萨请问于佛譬如大城外有四门随方来者非止一路且如上根之人已证入二空及法身观而中根之人未审更有何方便而得证入世尊遂示之以奢摩他三摩钵提禅那静幻寂三观行相既知此三观行相之后而尚未知一人具修三观三人各修三观为复有次第故有辨音菩萨请问云此诸方便于圆觉门云何修习世尊遂告之以单修复圆修共有二十五轮被二十五种机行人既入三观诸轮必有所悟既有所悟便犯我相人相众生相寿者相故有净业菩萨一章经文持为行人除去四相四相既除方可用心修习而用心之处觉由未普复有是非若不依师指教即随四病故有普觉一章经文为行人除去作止任灭四病四相既除四病亦遣其觉方普当时于佛会中在座有一类中根之人闻佛开示如是四章经文便能依如是信如是解如是行如是证入圆觉其次在座更有一类下根之人虽已于初六章经文中闻佛说二空等观并其次四章经文中三观诸轮于观中断障遣惑除病破疑种种法门悉皆开解但障重习深不能证入由此经若只接得上根之人接中根之人不得时不谓之圆觉若接得上根及中根之人不得不能接得下根之人亦不谓之圆觉唯是上中下三根之人一时普被是觉之圆故曰圆觉于是故有圆觉菩萨为下根之人请问佛云我等今者已得开悟若佛灭后末世众生未得悟者云何安居修此圆觉世尊遂告之以上中下三期道场于道场中加功练行策发进修不过亦是修前静幻寂三观也当时在座一类下根之人闻佛宣示道场加行法门能依如是信如是解如是行如是证入所以云一法巧被三根经云譬如大海不让小流乃至蚊虻及阿修罗饮其水者皆得充满方谓之圆觉也然大科云初四问答通明观行上根修证次四问答别明观行中根修证后一问答道场加行下根修证也。

　　于是圆觉菩萨在大众中即从座起顶礼佛足右绕三匝长跪叉手而白佛言。

　　此当后一问答道场加行下根修证疏云然此正宗中诸菩萨等与佛问答发扬本意欲显圆觉但缘节节过患未尽义意未圆收机未普故表法菩萨未标圆觉之名今此有其三意得名圆觉一前虽病尽理圆仍恐下根难入此又曲开方便三期道场即上中下根普得圆觉二由前节缘行解已圆至此名为证极证极之境更无别体唯是圆觉三最初标指圆觉为陀罗尼门者此乃是从本起生也今显法义已圆还标圆觉者此乃摄末皈本表此三意故当此菩萨请问也。

　　大悲世尊为我等辈广说净觉种种方便令末世众生有大增益。

　　此指前二空观及三观诸轮种种方便法门也。

　　世尊我等今者已得开悟若佛灭后末世众生未得悟者云何安居修此圆觉清净境界此圆觉中三种净观以何为首惟愿大悲为诸大众及末世众生施大饶益作是语已五体投地如是三请终而复始。

　　此有二问初问道场经云未得悟者云何安居修此圆觉次问加行经云此圆觉中三种净观以何为首是也。

　　尔时世尊告圆觉菩萨言善哉善哉善男子汝等乃能问于如来如是方便以大饶益施诸众生今谛听当为汝说时圆觉菩萨奉教欢喜及诸大众默然而听善男子一切众生若佛住世若法末时有诸众生具大乘性信佛秘密大圆觉心欲修行者若在伽蓝安处徒众有缘事故随分思察如我已说。

　　先答道场也若法末世者即末法一万年具大乘性者即宿有闻熏种也缘事者即利他之事也随分思察如我已说者此指前普眼法门及三观诸轮所说谓圆机菩萨不滞空闲种种施为作诸利益广度群品备学法门随其闲暇无事时分之中则便思察三观故云随分非是见解未圆为随分也。

　　若复无有他事因缘即建道场当立期限若立长期百二十日中期百日下期八十安置净居。

　　此即道场期限也无有他事因缘谓菩萨之人但是逢著有益于人之事即便为之遇着善缘即趣之也今无此二事故曰无有他事既无利他之事当入三期克志加功以期圣果为自行边事此三期者若太过则行人情生疲倦若少则行人功行未圆所谓敏则伤于太过钝则愧乎不及故量三克期亦无别义然约三根配之有其二意一约障尽难易者长期乃下根中期乃中根下期乃上根二约精进懈怠者即反于此盖根有利钝期有远近对病设药斯之谓欤安置净居者此欲内外清净身心洁白事理称可也。

　　若佛现在当正思惟若复灭后施设形像心存目想生正忆念还同如来常住之日悬诸幡华经三七日稽首十方诸佛名字求哀忏悔遇善境界得心轻安。

　　此明道场行相然行相之中又有二意一随相用心二离相用心今乃是随相用心若佛现在当正思惟者只如此经十方之人皆是佛现在之时当机之者既有此机又遇在世亲闻佛所说法即正念思惟一切诸法不离一心当知唯心之内则无境界若佛灭后施设形像者此明如来大师已入涅槃不睹真仪但设以形像谛观引心入法相即无相即见如来亦可想佛真身常住不灭也此是约事说若约理说者行人若观行无间断名为佛现在若观行间断之时名为佛灭后也断后复作观者名为施设形像也所以大珠和尚云身口意清净是名佛出世身口意不清净是名佛灭度今既为下根之人设教且从初事相释也悬诸幡华下即礼忏之仪式也三七日者此但是去其久近无别所表方等经说极少七日矣稽首者谓以头稽留于地少时方起故曰稽首忏即梵语忏摩悔即唐言悔过谓忏则陈露先罪悔则改往修来若离垢慧菩萨所问礼佛法僧中说总有八重一供养二赞佛三礼佛四忏悔五劝请六随喜七回向八发愿今略唯有其二者即礼佛忏悔也然文虽略法中亦具也遇善境界得心轻安者此感应也或见仙像或睹光明不作圣心名善境界若作圣解即受群邪故下文云非彼所闻一切境界终不可取也若天台之意只许与信解行证相应。

　　善境界如楞严云又以此心成就清净净心初极忽见大地十方山河皆成佛国具足七宝光明遍满又有恒沙诸佛如来遍满空界楼殿华丽下见地狱上观天宫得无障碍此名忻厌凝想日深想久化成非为圣证不作圣心名善境界若作圣解即受群邪。

　　过三七日一向摄念。

　　此明离相用心摄念者起信云若修止者住于静处端坐正意乃至心若驰散即当摄来住于正念正念者当知唯心无外境界也。

　　若经夏首三月安居当为清净菩萨止住心离声闻不假徒众至安居日即于佛前作如是言。

　　为清净菩萨止住者此指大乘菩萨也声闻即小乘也徒众即六和之众也六和众者一身和二口和三意和四戒和五利和六见和长芦祖照颂云身和共住非所勿去诸上善人同会一处口和无诤非礼勿听同气相求同声相应意和同知勿受便宜不善厌作心不可欺戒和同修慎勿贪求防非止恶莫结冤仇利知同均平等最亲你分八两我得半斤见和同作莫生轻薄不恃己长大家安乐今则依大乘而修不假须此徒众也。

　　我比丘比丘尼优婆塞优婆夷某甲踞菩萨乘修寂灭行同入清净实相住持以大圆觉为我伽蓝身心安居平等性智涅槃自性无系属故今我敬请不依声闻当与十方如来及大菩萨三月安居为修菩萨无上妙觉大因缘故不系徒众。

　　梵语比丘此贪三义谓一怖魔二乞士三净戒比丘尼即尼师也尼者女也优婆塞此云近事男即行者学法之人也优婆夷此云近事女即学法女也然小乘局于二众大乘道俗俱沾也某甲则各称其名踞者居也菩萨乘者拣羊鹿车也修寂灭行者拣四谛也实相住持者非事相住持也伽蓝此云众园园是众所居之处故圆觉为万德之所依此一段文据圭峰疏云意乃转八识为四智也问何谓之八识耶答眼耳鼻舌身即前五识也第六意识第七末那识第八阿赖耶识也然前五识属外即用也后三识属内即体也又前五识属后得智后三识属根本智也何谓四智答一成所作智二妙观察智三平等性智四大圆镜智也今转者谓菩萨之人才登初地方转得第六意识成妙观察智此智善达诸法也然此第六识中具善性不善性无记性为三性乃分别一切法也其次入二地至十地方转得第七末那识成平等性智此智乃是翻因得名盖因执我不平等故须翻之也然末那此云染污根谓此识内执我痴我慢我爱我见外执有凡有圣有高有下有彼有此不能平等也然上二识乃是菩萨之人因地于十地之中转也其次于等妙二觉果位上方转得第八阿赖耶识成大圆镜智此智乃是从果得名然此第八识执内身外境山河大地根身器界种子也今则譬如大圆镜光明圆满也如第十七祖一日遇一童子手持一鉴祖问曰汝手中以何所表童子曰诸佛大圆镜内外无瑕两人同得见心眼皆相似此是果上转也第八识成大圆镜智而前五识只就果上一道转成成所作智此智作诸佛事也所以祖师云大圆镜智性清净平等性智心无病妙观察智是非功成所作智同圆镜五八六七果因转但用名言无实性若于转处不留情繁兴永处那伽定虽云六七因中转五八果上圆但转其名不转其体也今经身安即成所作智也心安即妙观察智也此以四惑相应妄计赖耶为自内我于平等理中起不平等见今既所缘性寂能缘七识自如如性皆同故成平等性智也次大圆觉者此大圆镜智也岂不见乎普融示众云德山入门便捧此岂不是成所作智玄沙与天龙游山见虎此岂不是平等性智临济示众云有一无位真人在汝等面门入出未证据者看看此岂不是妙观察智雪峰示众云我这里似一面古镜相似胡来胡现汉来汉现此岂不是大圆镜智意谓用一圆觉为我一个住处既以圆觉为所住之处则一切识性尽成圆觉之智即是十方诸佛生死本涅槃自性此之涅槃自性以顺理故六通四辟大小精粗其运无乎不在更无方所可系着不似小乘系着方所也大菩萨者地上大乘菩萨也大因缘者不指小节之谓也。

　　善男子此名菩萨示现安居过三期日随往无碍。

　　道场三期已满小乘夏限未终以本非小乘安居故不妨随往无碍也。

　　善男子彼末世修行众生求菩萨道入三期者非彼所闻一切境界终不可取。

　　此总标于加行境所证境中诚观不得取着邪谬境界故般若经云魔能入一切众生心令皈依魔党如漆身断手截臂不能为难魔力之故人皆信伏又法华云深着虚妄法坚受不可舍此皆非是观中所闻所见若夫信解行证虽然阶级不同而所信所解所行所证之法始终无别若不是最初根本了悟觉性三重因地之法不应取着也谓解则解其所信修则修其所解证则证其所修也下文方列三观谓静幻寂也。

　　善男子若诸众生修奢摩他先取至静不起思念静极便觉如是初静从于一身至一世界觉亦如是。

　　众生念者世界既全成觉而众生全在觉中故所起之念无不了达如影入镜镜照无遗如像入壶壶应无惑。

　　非彼所闻一切境界终不可取。

　　此诫取邪境也天台教云凡在定中若见善相者当以三法验之一以定研磨二依本修治三以智慧观察譬如世上之人欲知真金以三法试之一烧二打三磨也如楞严钞中说昔有禅师在山中坐禅忽见一孝子擎一死尸来向师前着便哭云如何杀我阿母师知是魔思之此是魔境我将斧斫却可不解脱便于拄上取斧遂斫一斧孝子走去后觉服上湿便看之乃见血出不期自斫也亦有一禅师坐禅时忽见一猪来在面前师谓是魔则捉擎猪鼻唱叫把火来小师来看乃见和尚自把其鼻唱叫斯乃皆是正坐禅时心中起见遂感外魔来入也所以楞严经中于五阴说有五十种魔者良由此也。

　　善男子若诸众生修三摩钵提先当忆想十方如来十方世界一切菩萨依种种门渐次修行勤苦三昧广发大愿自熏成种。

　　此幻观也前至静观不假外缘今于幻观门中须凭圣境前威德章幻观即约大悲化生今道场之内且自克修故约大智求佛也发愿者谓䇿励运意为发希求乐欲为愿谓众生无始已来念念希求五尘境今已了悟故发心念念乐欲悲智六度等境熏心成习也。

　　非彼所闻一切境界终不可取。

　　此诫取邪境也。

　　善男子若诸众生修于禅那先取数门心中了知生住灭念分剂头数如是周遍四威仪中分别念数无不了知。

　　此寂观也数门者数字上声呼此即数息观也谓调和气息令不涩不滑若数则从一至十想心在数不令驰散也良由数息之故息调心净遂乃了达知觉心中生住异灭四相粗细妄念本末分剂头绪数量无有不知者何也为心静则觉动也今经无异字者即脱略也以论中所说十信凡夫觉灭相三贤觉异相十地觉住相位满觉生相也生相者动念都尽唯是一心也上文则坐时觉智非唯坐时觉知是妄幻乃于行住坐卧四威仪中四相之念粗细本末头绪数量一时知之知则无患譬如妖魅所欲着人若知其名自然消灭所谓知贼是贼贼无能为此数门者乃五停心中之一门也何谓五一多贪众生佛令入不净观二多瞋众生入慈悲观三多散乱众生入数息观四多痴众生入因缘观五多障众生入念佛观。

　　渐次增进乃至得知百千世界一滴之雨犹如目睹所受用物。

　　谓净心是圆觉自体而世界本在其中观行成就全合根源知雨滴数固宜本分非唯雨滴万物皆然举一例诸且标雨滴也然凡夫之类迷此真心随念所知故失其用也荀子尚云君子。

　　一之微处一之危危微之机君子能知之尚书云人心惟危道心惟微惟精惟一允执厥中华严经说龙王行雨摩醯首罗尚知滴数况行人入观乎若究竟者直到佛位方知之今约观中妙慧发生故许所见同佛耳。

　　非彼所闻一切境界终不可取是名三观初首方便。

　　是名三观初首方便者前圆觉菩萨问云三种净观以何为首故此结答云单修静幻寂为初首方便也。

　　若诸众生遍行三种勤行情进即名如来出现于世。

　　此即遍修也何谓遍修乃圆修静幻寂三种观也良由三观既备万行已圆故就此行人分上便是诸佛出世也又即此人本觉离念名为佛出佛即觉义圭峰云我心元与佛心齐旷劫沉沦只为迷菩萨乃梵语也唐言觉觉心寂照即菩提也。

　　若后末世钝根众生心欲求道不得成就。

　　此下互修也互修即复修也今初明钝根之人修观未成也。

　　由昔业障当勤忏悔常起希望先断憎爱嫉妒谄曲求胜上心。

　　此重发誓愿决心欲证加功励志忏业断惑也。

　　三种净观随学一事此观不得复习彼观心不放舍渐次求证。

　　此正明互修也序云别遍互习者指此及上文也疏云有人被色相所碍空静之观难成先观色幻幻即全空静观方成复有执定实色碍于心识难修幻观先知其体本无而不妨睹相方成假幻复有修中难成绝待先知假全空而无假空全假而无空空假俱无绝于对待方成寂灭其中又有人直见心源方知诸法即性故空不坏相故假或但从性现故假无别所现故空今意若修静观不得者却许修幻观若修幻观不得者却许修静观二观皆修不得者却许修寂观也只如天台教云破一切惑莫甚乎空建一切法莫甚乎假究竟一切性莫甚乎中故一空一切空无假无中无不空一假一切假无空无中无不假一中一切中无假无空无不中反意可类。

　　尔时世尊欲重宣此义而说偈言。

　　圆觉汝当知一切诸众生欲求无上道先当结三期忏悔无始业经于三七日然后正思惟非彼所闻境毕竟不可取奢摩他至静三摩正忆持禅那明数门是名三净观若能勤修习是名佛出世钝根未成者常当勤心忏无始一切罪诸障若消灭佛境便现前。

　　于此上十一章经文并属正宗分竟其顿渐悟修者盖此经文殊一章是顿解悟普眼观成是顿证悟三观诸轮是渐证悟圆觉一章道场加行是渐修悟耶尝考禅家有二句之义一者最初句二者末后句初句即初发明之谓也须得末后句始到牢关今经亦然初文殊章顿解悟即最初句也普观成顿证悟即末后句也如善财初见文殊与未再见文殊其意一同。

　　第三流通分谓正宗分中法义已周欲使广益他方远沾来世流传通泰展转无穷故有此分而来若都无人传是不流流则不住不滞或传之遇其障难是不通通则不壅不塞如水之流无碍也。

　　于是贤善首菩萨在大众中即从座起顶礼佛足右绕三匝长跪叉手而白佛言。

　　贤则亚圣谓地前三贤位次十圣位地上菩萨也善则顺理首是头首然欲便万善齐与俱顺真理成因正位上次圣果者必藉经教流通经教流通是贤善之首故流通分当此菩萨请问也。

　　大悲世尊广为我等及末世众生开悟如是不思议事。

　　不思议事者近庆道场远庆一部也谓一部经内世尊为上根人开示二空观为中根人开示三观诸轮为下根人开示道场加行如是种种法门离于精粗之域出于形质之外脱于言意之表故云不可思议之事而儒典尚云夫子之道上有出乎天之高下有入乎地之深瞻之在前忽然在后不可以形貌求不可以聪明□□□此不思议同意也。

　　世尊此大乘教名字何等云何奉持众生修习得何功德云何使我护持经人流布此教至于何地作是语已五体投地如是三请终而复始。

　　然正宗分中但问所诠法义虽已圆备凡心难可任持闻□□时领会分明过后恐还遗忘事须持教贯穿文既不遗随文解义依义起观方成真正修行故此问经名字也云何奉持者前虽已说即持法也今此问所者即持教也谓自遵奉行为人持说也流布此教者此行十法行也谓若人一向于此了义经教供养写施听受读诵说释思修如是分布流传末代未审此人智慧功德毕竟至于何位地有菩萨地有佛地也。

　　尔时世尊告贤善首菩萨言善哉善哉善男子汝等乃能为诸菩萨及末世众生问于如来如是经教功德名字汝今谛听当为汝说时贤善首菩萨奉教欢喜及诸大众默然而听善男子是经千万亿恒河沙诸佛所说三世如来之所守护十方菩萨之所皈依十二部经清净眼目。

　　说此经佛既是真身无碍尘沙同体故一说即一切说三真身世一时说无说无不说如华严经云我不见有佛国土不说此经若不知了义教者则随方有说不说也三世如来之所守护者如法华云我等诸佛护持此法令未来世一切菩萨未曾闻者皆悉得闻十方菩萨之所皈依者谓因行之中无不从此法而成佛十二部经清净眼目者良以推穷迷本照彻觉源是以理贯群经义无不尽于此若解则诸教焕然可见如指诸掌眼目者如人有眼一切境界历历可见也十二部经者亦谓之十二分教一契经二应颂三授记四讽诵五因缘六自说七本事八本生九方广十未曾有十一譬喻十二论议此谓之十二部经也今此经即属契经及方广二分所摄也前诸佛所说如来守护菩萨归依者此即定圆觉之法也十二部经眼目者此印定为一切经之宗也所以序云印定之法为一切经之宗也即指此文也问此经对三时五时之教否答顿教不论先后处所但遇顿机即说故不对三时五时之教也又难云既不对教者法华经云是法华经诸佛神力之所守护此又如何分耶答法华诸佛神力守护者即属正宗也此经诸佛守护者即属流通分也若彼经守护在流通分者即许不可拣之彼既属正宗分是知不同也。

　　是经名大方广圆觉陀罗尼亦名修多罗了义亦名秘密王三昧亦名如来决定境界亦名如来藏自性差别汝当奉持。

　　前问此大乘教名字何等云何奉持此答之有五名也然此经题者乃佛自立也且诸经得名有七种或体或用或果或彼人为目或以法为名人有请说等殊法有法喻等别或体或用或果或因或能诠或真或妄或境或智乍复乍单不同今经五名已含多种大者体也方广者用也圆觉者果也秘密者因也王者喻也三昧者法也修多罗了义者是叹能诠也余皆所诠如来是能证人也决定境界者即所证境也如来藏者即属总乃在缠之名则真妄和合也又自性即空如来藏也差别即不空如来藏也斯则人法总彰法喻皆举具体具用有果有因诠旨双题真妄俱显方诸经目莫备于斯了义之名题显然矣而世尊遂敕令依此名法而持谓已悟而持谓已悟明心地者文字性离即是解脱不妨满纸放光而持也若不悟明心地者迷一切诸法真实之性向心外取法而起文字之见见还将文字对治示其本来之性如以声止声以橛出橛以机夺机以毒攻毒无离文字如说修行而持义也。

　　善男子是经唯显如来境界唯佛如来能尽宣说。

　　前云是诸众生清净觉地又说无明贪爱四病四相今云唯显如来境界者既云唯显佛之妙觉不思议境界独佛方能尽其所说其所说者何耶谓说众生无明皆无所有止是佛境佛境若不显现众生岂得皆空生若不空岂彻觉地故华严信位即佛境皆是此意也然后代浅识劣解之人以谓佛法止此此者□观是说也。

　　若诸菩萨及末世众生依此修行渐次增进至于佛地。

　　前问流布此教至于何地今答云良由此经唯显佛境故修十法行之者必至佛地佛地即妙觉位也所谓不住化城便跻宝所在禅家谓之不动凡夫便登佛位。

　　善男子是经名为顿教大乘顿机众生从此开悟亦摄渐修一切群品。

　　贤首国师以一大藏教深浅之义判为五教五教者一小乘教即四阿含经是二大乘始教即八部般若是三大乘终教即楞严涅槃宝积等是四大乘顿教即圆觉楞伽等是五大乘圆教即华严是今经乃属顿教独被顿机众生于顿机中又分为上中下三根也疏云宗门是顿教事具渐门既顿渐俱收则迟速皆益会与不会入与不入皆可留心所以修山主云会得甚奇特不会也相许。

　　譬如大海不让小流乃至蚊虻及阿修罗饮其水者皆得充满。

　　此举喻也大海喻顿教小流喻渐教蚊虻喻二乘阿修罗喻菩萨饮其水等者喻二乘之人受持此经皆得悟入疏云大海有无量之水而饮之者则量腹多小圆觉有无边之法门而受持之者随器顿渐。

　　善男子假使有人纯以七宝积满三千大千世界以用布施不如有人闻此经名及一句义。

　　此显福也法会既终所谈上中下三根及谈因果法义复恐后代众生不信修如是因感如是果遂于此流通分中一道较量功德叹使后人生信忻乐也如金刚经中两重因果三番较量之意梵语檀波罗蜜此云布施谓运心宽广曰布辍己惠人曰施此布施一度众行皆摄华严经说有十度一布施谓财法无畏无不皆舍二持戒谓防非止恶内外无瑕三忍辱违顺不干谛察忍可四精进离身心相万法增修五禅定念虑皆忘安理境六般若□无分别善达心空七方便涉有常空施为无□八愿度上求下化穷尽未来九力度思修成功万境不动十智度决断无惑证法颐神今以布施一度以较量经福也一句义者此显胜七宝也意谓虽以金银琉璃赤珠等宝不为自己求安乐之故普施与一切众生者是有为有漏之因感得人天果报譬如仰箭射虚空势力尽箭还坠招得来生不如意今若闻此经一句合宜之义如说修行断惑遣疑是无漏最上之因便能超梦幻出轮回直趣无上佛果菩提所以此功德胜过前七宝布施功德也疏云世珍盈刹能为漏果之宝妙法一字必获菩提之报禅家亦云识得一句一生参学事毕在教家亦云教典千文一心能贯之在书云诗三百一言以蔽之在记云通于一万事毕在说云吾道一以贯之古诗云学虽不多可齐止□如是则归同反一一处既通千处万处一时透脱所以道一叶落天下秋一尘起大地收一华开天下春一事寂万法真与此一句义同意也。

　　善男子假使有人教百恒沙众生得阿罗汉果。

　　此显劣智也梵语阿罗汉此有三义谓不生应供无贼也恒河者方四十里其沙细如面假饶教得一百个恒沙中许多数之人克获成就小果圣人者其福非是究竟故乃劣也。

　　不如有人宣说此经分别半偈。

　　上文举劣此显胜也意谓使教百恒沙众生得阿罗汉果所得功德不如有人代佛宣扬此经半偈之功德也疏云凡全偈者所谓四句句有二种一文句二义句若约文句即两句为半偈若约义句即说一切法本来空寂是半偈也显空体不空是全偈他。

　　善男子若复有人闻此经名信心不惑。

　　此明闻信也不惑即不疑惑也然大乘教法无量劫来难见难闻或时闻已不信不顺不悟不入者有之矣所以论语云人无信不知其可也夫圆觉深旨一心妙门非大智而不能观非大根而不能信观即举佛智也信之即入圆觉但恳志无疑决取于成办也。

　　当知是人非于一佛二佛种诸福慧如是乃至尽恒河沙一切佛所种诸善根闻此经教。

　　此验宿因也金刚经云当知是人等于一佛二佛三四五佛如而种善根已于无量千万佛所种诸善根闻是章句乃至一念生净信者诸善根者不过是贪嗔痴三毒发闻思修三慧也然此经宗信者必是即解之信信该果海不是小缘故验其宿因曾积信种。

　　汝善男子当护末世是修行者无令恶魔及诸外道恼其身心令生退屈。

　　前问云何护持今答云但莫令恶魔外道恼其身心者即是护持也近有人撰其偈词添入经中盖不知此是流通分故阅者幸勿疑焉。

　　尔时世尊欲重宣此义而说偈言。

　　贤善首当知是经诸佛说如来善护持十二部眼目名为大方广圆觉陀罗尼现如来境界依此修行者增进至佛地如海小流水饮者皆充满假使施七宝积满三千界不如闻此经若化河沙众皆得阿罗汉不如宣半偈汝等于来世护是宣持者无令生退屈尔时会中有火首金刚摧碎金刚尼蓝婆金刚等八万金刚并其眷属即从座起顶礼佛足而白佛言世尊若后末世一切众生有能持此决定大乘我当守护如护眼目乃至道场所修行处我等金刚自领徒众晨夕守护令不退转其家乃至永无灾障疫病消灭财宝丰足常不乏少。

　　此下禀命加卫外护流通也火首者此神头有火焰手中执金刚杵也。

　　尔时大梵王二十八天王并须弥山王护国天王等礼佛足右绕三匝而白佛言世尊我亦守护是持经者常令安隐心不退转。

　　大梵王者即初禅天主也二十八天王者即三界主也须弥山王者即帝释也护国天王者即别指四天王也。

　　尔时有大力鬼王名吉槃茶与十万鬼王即从座起顶礼佛足右绕三匝而白佛言世尊我亦守护是持经人朝夕侍卫令不退屈其人所居一由旬内若有鬼神侵其境界我当使其碎如微尘。

　　吉槃茶者亦鸠槃茶此鬼食人精气其疾如风管林野诸鬼众一由旬者即四十里也。

　　佛说此经已一切菩萨天龙鬼神八部眷属及诸天王梵王等一切大众闻佛所说皆大欢喜信受奉行。

　　疏云良由文殊所问经说有三种义欢喜奉行一能说者清净不取著名利所染故二所说法清净以如实知法体故三得果清净即说益也问经首信成就与此信是同是别耶答前信浅此信深何以知之大智度论云如是我闻生信也信受奉行生智也信为能入智为能度又云信为入法之初机智为究竟之至要虽深浅之不同在智信一贯则无别也。

　　圆觉经类解卷第四末(终)

　　No. 252-B

　　应辰伏闻性均一天本无间断识昧六尘遂分迷悟赖有圆觉性海明顿渐之所归了义真乘混圣凡而同际指众生要径示诸佛真源是故一切众生闻所未闻得所未得然理藏于隐则闻者晦妙入于玄则得者艰故曰圆觉未尝圆觉应辰□分湔薄资性愚蒙周尝览圭峰之微言波翻巨海得复庵之类解雾廓晴天敬勤诸版愿广其传庶几口诵目击意悟心开咸住大光明藏共登妙圆觉场所期妙利恭愿祝奉两宫无疆之寿报双亲罔极之恩凡在见闻悉沾余润。

　　淳凞己亥长至日　承信即沈　应辰　谨识

　稽首十方佛　　经法并僧众　　愿以书写力
　广度于一切　　先报亡亲恩　　及酬师匠德
　普济诸群品　　同证于种智
