卍新纂续藏经第 10 册 No. 0255 圆觉经序注


　　No. 255

　　大方广圆觉修多罗了义经注序

　　龙沙章江禅院传法沙门如山　注序

　　金紫光禄大夫守中书侍郎尚书门下平章事充集贤殿大学　裴休　撰

　　裴公河东济悬人登进士甲科应贤良方正官至平章政事先世名许玄度建越州塔未终而化后托梁武之孙姓萧名察因访昙彦禅师为入定观明其宿因师云许玄度来何暮昔日浮屠今如故后众请师修龙江大殿师云非吾所为三百年后自有非衣功德主遂铭之至唐三生为裴休果如其言。

　　夫血气之属必有知凡有知者必同体所谓真净明妙虚彻灵通卓然而独存者也。

　　血气滋运一切同体故曰属血气既同必同有知所谓真净明等皆具足于同体中有圣不增有凡不减故曰独存。

　　是众生之本源故曰心地是诸佛之所得故曰菩提。

　　二是字皆指上文真净明等总是诸佛众生心地菩提本源同得故经注云诸佛光严住持即众生净觉妙明心地是也。

　　交彻融摄故曰法界。

　　会上十法界身心圣凡交彻理事融摄同归寂灭平等本际。

　　寂静常乐故曰涅槃不浊不漏故曰清净不妄不变故曰真如离过绝非故曰佛性护善遮恶故曰总持。

　　护善有不失之功内持万德遮恶有不入之义外遣百非梵语陀罗尼此云总持。

　　隐覆含摄故曰如来藏。

　　真如隐覆在藏识之中亦能含摄恒沙性功德。

　　超越玄闷故曰密严国。

　　超越重玄之闷证秘密妙庄严域此上十义收归别教之极谈。

　　统众德而大备烁群昏而独照故曰圆觉其实皆一心也。

　　总结上文义皆归圆觉之妙心。

　　背之则凡顺之则圣迷之则生死始悟之则轮回息亲而求之则止观定慧推而广之则六度万行。

　　亲近随顺止观定慧是本觉之内薰推究止观定慧而开广之则成六度万行是圆觉之妙用。

　　引而为智然后为正智依而为因然后为正因其实皆一法也。

　　引依六度万行为正因上来皆以任持自舍成究竟觉从因至果皆遵禀一法之规范也。

　　终日圆觉而未尝圆觉者凡夫也。

　　下凡真随妄转唯背无顺持珠作丐所谓众生日用而不知也。

　　欲证圆觉而未极圆觉者菩萨也具足圆觉而住持圆觉者如来也。

　　欲证者谓菩萨历地位阶梯等觉已前细念未断故曰未极具足而住持者唯佛与佛乃能究尽安住任持也。

　　离圆觉无六道舍圆觉无三乘。

　　反显六道性中皆具足圆觉终日圆觉而未尝圆觉之义六道受生更无别法谓迷此本觉妙心派成三界业果故云离圆觉别无六道可得三乘圣位亦非别法但悟此觉心断惑证真成无上道。

　　非圆觉无如来泯圆觉无真法其实皆一道也。

　　裴公该而收之不出一道。

　　三世诸佛之所证盖证此也如来为一大事出现盖为此也三藏十二部一切修多罗盖诠此也。

　　三世诸佛同证圆觉非别有法如来为一大事因缘故出现于世亦无别事即此圆觉为一大事也三乘十二分教一切契经皆诠圆觉更无别法。

　　然如来垂教指法有显密。

　　显说修多罗密示陀罗尼。

　　立义有广略。

　　就辨音章二十五轮为广就威德章三观行相为略粗可明矣。

　　乘时有先后。

　　华严顿开智眼不历诸渐乘时先也涅槃直指人心不务速说乘时后也。

　　当机有深浅。

　　对文殊破无明言简而当机深者也对金刚藏破无明辞繁而备机浅者也圆觉一法而该备八义。

　　非上根圆智其孰能大通之故如来于光明藏与十二大士密说而显演潜通广被以印定其法为一切经之宗也。

　　密说则非器不传潜通后进显演则观机授法广被当来以圆觉一印印定为诸经之宗。

　　圭峰禅师。

　　终南一峰其形如圭师遁其下故以称焉。

　　得法于荷泽嫡孙南印上足道圆和尚。

　　西京河南府有荷泽寺因祈雨得验故名荷泽神会禅师居之乃六祖高弟先六祖曰吾有一物无名无字神会出云是诸佛之本源神会之佛性祖云唤作一物即不中汝唤作佛性若此子有片瓦遮头只是成这个知解宗徒会乃自立为七祖此下滋州法如禅师如出为荆南惟忠禅师传法法如之印盖出南能宗下故曰南印道圆和尚乃南印之门人圭峰于道圆得法此明起教之因。

　　一日从众僧斋于州民任灌家居下位以次受经。

　　染削之后随众赴供以﨟小居下位。

　　遇圆觉了义卷未终轴感悟流涕归以所悟告其师师抚之曰汝当大弘圆顿之教此经诸佛授汝耳禅师既佩南宗密印受圆觉悬记于是阅大藏经律通唯识起信等论。

　　经律论为三藏唯识乃戒贤法师所传起信是马鸣菩萨所造。

　　然后顿辔于华严法界宴坐圆觉妙场究一两之所沾穷五教之殊致。

　　后阅华严如来良马顿䇿其辔更不他适详其本末与圆觉无差遂游心于法界宴坐于妙场究如来一味之法雨五教者小乘教始教终教顿教圆教差别不同故云殊致。

　　乃为之疏解凡大疏三卷大钞十三卷略疏两卷小钞六卷道场修证仪一十八卷并行于世。

　　在智炬寺并退居草堂造此疏钞等。

　　其叙教也圆其见法也彻其释义也端如折薪其入观也明若秉烛。

　　剖释其义如折薪折宗从斧径直分破故曰端毛诗云南山折薪匪斧不克今以疏喻于斧经喻于薪入三观之妙门如秉炬火。

　　其辞也极于理而已不虚骋其文也扶于教而已不苟饰。

　　辞研性理不是虚诞驰骋文扶圣教不是苟间花饰。

　　不以其所长病人故无排斥之说不以其未至羞人故无胸臆之论。

　　不以己长而疾恶他人所短故无毁斥之说若以己短而盖覆彼人所能是为臆度之论圭峰皆离此过。

　　荡荡然实十二部经(注见经中)之眼目三十五祖之骨髓。

　　竺干四七唐土二三兼之荷泽。

　　生灵之大本三世之达道后世虽有作者不能过矣其四依之一乎或净土之亲间乎何尽其义味如此也。

　　涅槃四依品云依法不依人依义不依语依智不依识依了义不依不了义又唐称生肇融睿四法师为四依故裴休亦称美圭峰为四依之一或有净土与十二大士亲闻如来所说乎。

　　或曰(设难)道无形视者莫能睹道无方行者莫能至况文字乎在性之而已。

　　悟性之者不立文字直指人心。

　　岂区区数万言而可诠之哉对曰噫是不足以语道也前不云乎统众德而大备烁群昏而独照者圆觉也盖圆觉能出一切法一切法未尝离圆觉今夫经律论三藏之文传于中国者五千余卷其所诠者何也戒定慧而已修戒定慧而求者何也圆觉而已圆觉一法也张万行而求之者行众生之根器异也。

　　上根之士不待言诠中下根劣故广张义相引令悟入。

　　然则大藏皆圆觉之经此疏乃大藏之疏也。

　　大藏既是一大圆觉今疏圆觉者即是一大藏也。

　　罗五千轴之文而以数卷之疏通之岂不至简哉何言其繁也及其断言语之道息思想之心忘能所灭影像然后为得也固不在诠表耳。

　　此结答前难者说谓今以数卷之疏该通一藏可谓省力若能绝言思忘能所了无相状是即圆觉清净境界何用诠表耳。

　　呜呼生灵之所以往来者六道也鬼神沈幽愁之苦鸟兽怀獝狘之悲修罗方瞋诸天正乐可以慗心虑趣菩提唯人道为能耳人而不为吾未如之何也已矣。

　　鬼神者此说地狱饿鬼二道常没于幽暗哀愁之苦獝者鸟惊飞㒵狘者兽走㒵畜生道中唯知畏死贪生何由出离修罗以瞋业好战何暇进修诸天耽乐不了妙觉明心福尽还堕上五不可惟人界中可修苦心劳虑摄归正念趣向菩提师教闻薰前言住行悟入圆觉虽六道皆为苦趣然作佛作祖亦从人道但尽凡心别无圣解人而不为无奈之何也已矣。

　　休常游禅师之阃域受禅师之显诀无以自敩辄直赞其法而普告大众耳其他备乎本序云。

　　公既入禅师之阃奥受显了妙诀无以自效亲传之报直赞美圆觉之法其佗备尽经中纶贯之旨请观圭峰本序。
