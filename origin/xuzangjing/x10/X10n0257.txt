卍新纂续藏经第 10 册 No. 0257 圆觉经集注


　　No. 257-A 圆觉经集注序

　　潼川沙门居简　述

　　觉而不圆者有矣夫未有圆而不觉者也圆而不觉者有矣夫未有觉而不圆者也昭昭日用之间而不知也一性圆具不知故不觉也性之所具曰圆圆也者凡愚不亏圣神不盈自本自根与生俱生圆同太虚而无欠无余太虚同受而与之俱化良由习与性离情与智违背大明处即大闇室悠悠长瞑不了此觉纵复亦了觉而不圆惟其不圆其证亦尔遂有修证之目为三种行证之所以别也所修者何修此者也所证者何证此者也所修不同所证则一也所觉不同所圆则一也故曰一切众生皆证圆觉非觉之以妙觉则止于其所觉非圆之以至圆则止于其所圆自四十一地以前皆止于其所止而不知其所由止也不修何以达其证不证何以明其修亡证而亡修而妄冀夫所谓圆觉者是今日适越而昔至也修而后能证证而后能忘则十二大士未始有问也十万大众未始有闻也六尘不濯而清净四病不药而瘳也静幻寂非一而非三单复圆无前无后也如是乃至圆裹三世清净平等皆光明藏也圭峰发明此经造疏数万言反约于广博浩繁之中略为别本由唐至今广略并行西南学徒家有其书於戏盛哉江淮荆蛮稍若不竞天台再造于五季纠离之际鼓行吴越间作者辈出巉然见头角由是二家之言肝胆楚越咫尺云壤彼所宗尚我得排斥我所宣演彼得指议异己之卓识与共𡑡堵必群而咻之务其说之不售同己之固陋远在万里必引而嗾之欲其喙之必信使二家之道不沦于必争之口者几希此吾古云粹师所以愤悱慨慷集注此经而示其同也以本宗之义发他示之言以他宗之奥揭本宗之玄本诸其理不本诸其宗参诸其心不参诸其人党非其同伐非其异平持其衡婉立其言俾滞于一曲者知夫师子手足一金也江河淮济一水也毋求异于圭峰亦毋以求同也异其所异而同其所同也后五百世有自圭峰而得古云或自古云而得圭峰者天也非一人之私所能也。

　　No. 257-B 大方广圆觉修多罗了义经集注上(并序)

　　苕水沙门元粹　述

　　大哉觉性圆裹十方魔佛同游色心交彻有见皆成妄想无言犹在半途一相不存万机齐赴故我薄伽梵住圣凡之本际振行证之宏纲文殊问本起之因遍吉咨如幻之行克彰圆照尽扫疑情普眼章三学相资观虽圆而渐助金刚藏众生本佛金混矿而须销弥勒穷流转爱源净慧扣证修地位此下方法不定圆摄有三威德闻行体思修辩音启定轮交互证悟了觉之执相酬净业以令除作止任灭之病根示普觉而择友圆觉禀三期而垂轨善首持五目以流通华贯环连金声玉振将规法利盍阐义门准天台一宗探圭峰诸疏萃乎精要补以前闻庶因言遣言得月忘指者矣。

　　时宋嘉定七年岁在甲戌九月九日序

　　圭峰禅师宗密疏钞

　　鄣南法师神焕疏

　　东阳法师居式疏

　　竹庵法师可观手鉴

　　慈室法师妙云直解

　　苕水沙门元粹集诸疏精微窃加私注

　　No. 257

　　大方广圆觉修多罗了义经集注上

　　夫经有总题揽别文旨意而立今法王自唱五名备见贤善首章结集者撮要举五前二又略陀罗尼三字此十一字十是别名异群典故经字通名圣教通称故以通从别唯冠此部竹庵释曰圆觉一性也大方广一性之有体有相有用也圆觉一性其体大故绝诸分别大小无外竖通三世横遍十方无一法先此圆觉圆觉即一切法先天地而生包天地而大虽太虚空于此圆觉中亦细物尔其相方故轨持该摄任持自在虽流浪生死受种种身而此圆觉曾不失之故本经云一切众生皆证圆觉虽依因善友真正信解而此圆觉亦未尝得故本经云圆觉流出一切菩提涅槃及波罗蜜教授菩萨得失皆圆觉相其用广故此圆觉性潜兴密应无有休息无有边际故本经云觉性遍满圆无际故六根遍满八万四千陀罗尼门遍满法界以此大方广义称叹诠显圆觉一性具足如是体相用也更无一法在圆觉外离一切相等虚空界即是如来清净法身依此法身无所不摄故此圆觉亦名如来藏此经诠显如是之法总号一经名修多罗契理说也此经直指诸法根源高超一切故名了义无过上也经者指此一经始末所说题目分明故名大方广圆觉修多罗了义经(祖述圭峰)今按天台宗教须列五章谓释名辨体明宗论用判教也盖经之有名名下必有所诠之法为体约何修行为宗得何功力为用然后区别何时之所说何教之所收渐顿偏圆乃为教相故此五义凡释题目阙一不可又约人法喻三单复具足七种立题此经单法为名觉性为体圆照觉相为宗断惑成佛为用方等圆顿为教相第一单法为名者大方广圆觉召所诠之理修多罗了义标能诠之教理教俱法简非人喻大者法身周遍方谓般若轨持广则解脱无碍离念之觉即三名圆极圣不增下凡无减毗卢身土阿鼻色心尽大方广无非圆觉言圆觉者直指法体以大方广彰其德量即具大方广之圆觉耳梵语修多罗华言契经契机契理义通诸教此说圆极特称了义即修多罗中之了义也经者训常训法常不可易法乃同遵广示翻译有无及教行理三经通别如天台大部问修多罗与经华梵之异双置题目岂非重繁曰上则总指诸部此则唯目当经对总叹别故非重也又修多罗等是佛自唱经之一字结集体式理当安尔第二觉性为体者经云无上法王有大陀罗尼门名为圆觉又曰圆觉自性亦曰净圆觉性斯为主质宗用所依虽究竟于法王亦本成于凡下亡名绝朕横亘竖穷举一即三至三即一万行之元首一部之指归免蹈群邪当冥此体第三圆照觉相为宗者修行之要是曰经宗经云一切如来本起因地皆依圆照清净觉相既识圆觉当起圆照圆照智也觉相境也由境发智以智照境境智冥契觉体斯圆幻翳无明当处寂灭一经众行莫不皆然虽不定渐修未乖圆照第四断惑成佛为用者宗成显体惑破果圆经云永断无明方成佛道因观觉相达妄本虚不待转除名虚为断断无断处即佛道成阐教度生于兹备矣第五方等圆顿为教相者总判诸经立以四教三藏唯谈生灭正为二乘通教诠示无生衍门初首别明破显圆彰即具被机进否复有五时华严兼别说圆鹿苑但施三藏方等弹诃遍逗四教并明般若带通别二正说圆教至若法华涅槃开权显实扶律谈常结会化源卒难备举伏读此典当方等部圆顿教摄经云是经名为顿教大乘顿机众生从此开悟又云是经唯显如来境界此圆教义又云愿我今者住佛圆觉求善知识莫值外道及与二乘又云当求一切正知见人心不住相不着声闻缘觉境界文既鄙斥小乘义归方等问经文有云亦摄渐修一切群品得非此部兼偏小耶曰秪一圆教云渐修者圆中之渐耳正如天台圆顿渐次不定三种止观俱缘实相尽是大乘约行乃用渐不定助至下释经此义当见问既唯圆顿何异法华曰法华开权非所拟也五章成列一经大义可举而行览者悉之。

　　罽宾沙门佛陀多罗译

　　罽宾梵语亦云羯湿弥罗北印度边鄙之名此翻贱种本贱役人自立君长故也沙门此翻勤息勤行众善止息诸恶出家之都名按大藏开元目录沙门佛陀多罗唐言觉救北印度罽宾国人于东都白马寺译圆觉经一部不载年月续古今译经图纪贞元目录亦同又北都藏海寺道诠法师疏云羯湿弥罗三藏法师佛陀多罗以长寿二年龙集癸巳持梵本至神都于白马寺译成两卷总二十八纸其度语笔授证义润文诸德具如别录译之言易也易梵为华耳周制达四方之言东方曰寄南方曰象西方曰狄鞮北方曰译今翻西语而云译者由汉世多事北方而译官兼善西语摩腾始至译四十二章经因以称焉又寄等四别也译言通也如东夷西戎南蛮北狄通谓四夷故周礼通称象胥氏。

　　○经文大分三段始如是我闻止平等法会为序分于是文殊师利下至圆觉章末为正宗分于是贤善首下讫经为流通分。

　　△初序分者若例诸经必具通别二序东阳云今但通序虽无发起可用入定集众兼之以众集不徒然必有异闻略疏云序中证信便是发起谓佛入大光明藏与一切佛同住众生清净觉地现诸净土菩萨主伴皆入三昧同一佛境以表因果无异凡圣同源显发此经旨趣如是鄣南云入定同闻俱属别序通序略于住处及集众二事具足应云一时婆伽婆在某处与若干大众俱梵本或具译师略之私谓经文明婆伽婆入定现土集众同住语势连属若就中间节为别序巉绝不可况佛出同居其现净土必依舍卫耆山等处经家不云者表发意殊至下更释今且准圭峰东阳初序分为六。

　　初所闻法。

　　如是。

　　且兼我闻合释即指法之辞也如是之法我从佛闻佛地论云谓结集时诸菩萨众咸共请言如汝所闻当如是说传法菩萨便许可言如是当说如我所闻离释如是者信成就也肇公云信顺之辞若就当经凡圣因果不异圆觉名如唯此因果方离过非为是(圭峰)文如而理是如名不异是曰无非通指一经所传所诠皆所闻体约四教简今独在圆(私注)。

　　二能闻人。

　　我闻。

　　即指阿难为能闻人圣人无心随世称我我是耳主总摄众缘一根二境三空四作意故论云耳识四缘生四缘和合故称闻也(私注)若约此经旨趣传法菩萨以我无我不二之真我根境非一异之妙耳闻真俗无碍之法门也(圭峰)。

　　三闻法时。

　　一时。

　　师资合会说听究竟总言一时异余时也又诸方时分延促不同故但言一时若约当宗即心境泯理智融凡圣如本始会此诸二法皆一之时(圭峰)。

　　四说法主。

　　婆伽婆。

　　佛地论云薄伽梵声依六义转一自在二炽盛三端严四名称五吉祥六尊贵五不翻中即多含不翻(私注)涅槃云能破烦恼名婆伽婆如来之异号也亦名薄伽梵梵音楚夏耳此经教主四教三身当是何佛圭峰云法报不分非应化矣如此定身有何准的今谓决是他受用报法性尊特但尊特有二一曰现起华严所明藏尘相是二曰示现即应娑婆三十二相但约业识中道感应一一称性相相无边法华光明尊特身是此经既现净土被圆顿机非示现尊特孰为教主(慈室)五说法处。

　　入于神通大光明藏三昧正受一切如来光严住持是诸众生清净觉地身心寂灭平等本际圆满十方不二随顺于不二境现诸净土。

　　藏即宝性法界藏起信心真如是诸佛众生之本源神通光明之性体尘沙德用并蕴其中百千通光皆从斯起故云藏也亦名法性土亦名常寂光息诸分别智与理冥名为入矣安住藏中不受诸受名为正受(圭峰)此经说处即事而真匪离娑婆别论常寂为表正宗所谈觉性平等故入于大定即首楞严禅三德理藏此藏圆具凡圣同源横亘竖穷不思议一然理不自显从理垂教教主身土全体起用故曰于不二境现诸净土所现净土即说法处通序兼别意亦可了古德皆谓大光明藏是经说处又文关西答舒王曰顿乘所演直示众生日用现前不属古今非干时处且楞严等亦明住处非顿乘乎前云一时岂无时他又光明藏乃现土之本何得据本便为说处昧所现土耶二说不可今释分二。

　　初入冥觉性二于不二下即体现土初又三。

　　初标三德妙定二一切下显凡圣体同三身心下明称体圆遍神通光明定慧用也藏即法身体也二用即体三德具足称秘密藏智冥此境故名为入三昧正受华梵双彰不堕邪思故名正受一切如来光严住持者同一圆明交参互照安住不失也是诸众生清净觉地者真妄一际染体元空始本同依也平等本际竖深也圆满十方横遍也不二随顺者常一不移以身心依正生佛自他俱寂灭故现诸净土者即寂光体随类普应见三土也此经对告俱是法身正当实报经末亦有八部杂众通余二土然此现土岂离娑婆义同法华三变之净问土既现净佛岂常身曰现起无文示现何爽法华亦尔于此勿疑问法华开权可云示现昔经安得从劣辨胜曰二乘在昔弹斥淘汰故须现起方曰尊特今对菩萨现与不现无妨化意圭山谓不二随顺译者回文不尽应云随顺不二焕师谓不二体也随顺用也直解谓诸字训于恐皆未允读者详之(私注)。

　　六同闻众。

　　与大菩萨摩诃萨十万人俱其名曰文殊师利菩萨普贤菩萨普眼菩萨金刚藏菩萨弥勒菩萨清净慧菩萨威德自在菩萨辨音菩萨净诸业障菩萨普觉菩萨圆觉菩萨贤善首菩萨等而为上首与诸眷属皆入三昧同住如来平等法会。

　　初标数列名二与诸下同佛入定菩萨等者具云菩提萨埵摩诃萨埵菩提翻觉萨埵翻有情摩诃大也此有情信大法解大义发大心趣大果修大行证大道故华严中地前云摩诃萨今是地上(圭峰)列十二名者敬依天台章疏用三观解观是菩萨万行之本故文殊师利此云妙德大经云了了见佛性犹如妙德等观合三德秘密圆备故名妙德又云妙吉祥普贤大论观经同名遍吉今居伏道之顶其因周遍曰普断道之后邻于极圣曰贤苟非三观一心岂阶众伏之顶普眼者三观研心普见诸法生佛无二此含悲智谓普见诸法清净名大智普眼普见众生成佛名大悲普眼金刚藏者金刚具三义坚则物不能坏利则能碎一切明则体上莹彻观心三德具足名藏弥勒此云慈氏慈有三种生缘法缘无缘以对三观又慈从姓名阿逸多此云无胜三观能净三惑名清净慧三观能摧伏三障四魔名威德自在由三观故获三陀罗尼四无碍辩名辩音三观对治三道名净诸业障三观遍观诸法同归实际名普觉亦即圆觉贤善首者贤则亚圣善则顺理三观顺理为万善首也(东阳)同住如来平等法会孰为其主孰为其伴孰为问者孰为答者无非游戏大圆觉海(竹庵)此经入定若比余经存没三异一者余经出入此但语入会末无出定之相二者余经但言定体如法华云无量义处金光明云甚深法性今经具言体用入于神通大光明藏体也于不二境现诸净土用也三者余经教主自入此经主伴同入何故尔耶此经既谈圆觉止观之义非禅不智故首尾在定况十二菩萨发起此经必先入定鉴现未机然后启请又具二种庄严故能问能答也纯被圆机见那伽常在定何出之有定慧体合必有妙用法华虽亦纯圆既非专止观正欲开显小乘故须出定不明定用小机未了岂同入三昧耶(鄣南)经末流通既有杂众岂应主伴尽入三昧恐语菩萨同佛入耳况最后无起定之文与光明异未应说听始终在定问者既云起座礼佛教主一一赞许发扬但恐序末译人略起定文耳佛境难思后贤审之又法华光明但言定体者且放光现瑞出叙经王亦何局体耶今虽非要不可不知(私注)。

　　△二正宗分有十一问答圭峰判初一明信解后十明行证复论上中下根东阳分为七科咸师以初章同止观开解后十章拟对十乘略评如鄣南疏鄣南自作广略二门初五番略明圆觉后六番广明圆觉其分科生起甚详慈室以前二章开解后九章修行今谓诸师各擅其美不暇广评谨准北峰例天台三种止观俱是大乘同缘实相约行收机以渐不定助大分三段初二章明圆觉行证次四章明渐次行证后五章明不定行证初又二。

　　○初文殊章正明圆顿行证二初请问三。

　　初进问威仪。

　　于是文殊师利菩萨在大众中即从座起顶礼佛足右绕三匝长跪叉手而白佛言。

　　此结集家叙也于是二字圭山谓之指法之辞慈室谓蹑前之语又以于是显通序兼别求之过矣下诸章初皆云于是又如何解即从座起者曲礼云请业则起请益则起右绕西竺礼也长跪者有云双膝至地与翘跪异下请于上曰白(私注)即从座起等者从法空之体起悲济之用以己最胜之顶礼佛最卑之足敬之至也敬是意业意业无状故以身口表之经标白言及下叹大悲即口业矣右绕随顺义也表顺觉性三匝者敬佛一体三宝灭我三道等恶长跪者安危不易叉手者信解合体心境交参(圭峰)天台章疏多以叉手表权实合(东阳)二正述请问三。

　　初问如来因行。

　　二问菩萨发心三问末世离见问文殊位阶等觉云何问发心义耶答若约顺机发起权设此问则无往不可若约实行竖深犹有后心十乘十境横论亦容不达同浅位发问故诸佛要集经文殊不能起离意女定下去诸大士疑问例此可通(鄣南)。

　　初问如来因行。

　　大悲世尊愿为此会诸来法众说于如来本起清净因地法行。

　　果具万德偏举大悲者咨询法要本为众生故具足十号称世间尊求证圆觉故名法众佛昔初发菩提之心圆照本源染体悉净依此造入无上觉城故云本起清净因地法行夫求佛者必正其因因若非真果终不克故下如来广申此问余二略结(私注)过去菩萨乃现在如来之因地现在菩萨实未来如来之因地以至永永若欲断无明成佛果谁不由斯正道乎故下曰能使末世众生不堕邪见(慈室)。

　　二问菩萨发心。

　　及说菩萨于大乘中发清净心远离诸病。

　　大乘之体是本始觉于觉悟中发菩提心正念真如故清净矣偈中直云菩提心也华严云忘失菩提心而修诸善根魔所摄持既为所摄即过患众多故请发心因缘令得永离且中间忘失犹被摄持况都未发心诸行岂离彼业一发之后永无忘失无忘失故魔惑不娆下佛答有无俱离觉照亦泯能所绝等即离诸病此乃不发一切心名真发清净心也(圭峰)夫大教发心当信一切法唯心体具全心发生互遍互收即遮即照离性离相皆真皆如心佛众生三无差别是则尘劳妄想即大圆觉苟不如是非阿耨多罗三藐三菩提心矣(私注)。

　　三问末世离见。

　　能使未来末世众生求大乘者不堕邪见。

　　佛灭度后正法像法各一千年末法万年末法即为末世去圣遥远深可悬忧故显益中偏垂结指(圭峰)末世发心多滞偏权及杂魔外若无正解宁免着邪(私注)三三展虔诚。

　　作是语已五体投地如是三请终而复始。

　　正语而礼非仪也五体四支及头若惟一度未展虔诚若过于三礼烦则乱故三周终始显示真心佛虽已知垂范应尔(圭峰)请至三者敬人重法之至也(东阳)。

　　二佛答三。

　　初赞许。

　　尔时世尊告文殊师利菩萨言善哉善哉善男子汝等乃能为诸菩萨咨询如来因地法行及为末世一切众生求大乘者得住正持不堕邪见汝今谛听当为汝说。

　　先赞后许再言善哉者智论释云善之至也善男子者顺理曰善男子刚断汝等者虽一人之言言众人之意得正住持者安心觉海任持万行诫令审谛勿杂余缘(圭峰)净名曰无以生灭心行说实相法既不可以生灭心说亦不可以生灭心听(东阳)。

　　二受旨。

　　时文殊师利菩萨奉教欢喜及诸大众默然而听。

　　既蒙许说愿乐欲闻洁己虚心收视反听而寂然也赞许伫听之文下十一段皆同此释(圭峰)三正答二初长行二初广答初问二初总示二别释总示中三义圆觉经体也圆照经宗也永断无明经用也此则依体修宗宗成有用至别释中先示无明次明觉智后显觉体则是达妄成修修必依体总别相映览者应知初标示二。

　　初依体立教。

　　善男子无上法王有大陀罗尼门名为圆觉流出一切清净真如菩提涅槃及波罗蜜教授菩萨。

　　如来于法自在更无有上陀罗尼翻总持谓圆觉体中有尘沙德用从本以来持之不失故大即当体无边门者出入义也荷泽云知之一字众妙之门名为圆觉者上述义相今指法体也非别有法从中流出于外但依觉性显示诸门功德无有穷尽应用无有疲厌名为流出菩提翻觉涅槃义翻称为圆寂谓觉性既圆无法不寂及波罗蜜者此云彼岸到翻对六蔽略有六种总翻诸染即八万四千非但流出理果亦及因也依之修行能生物解名为教授(圭峰)囊中之宝探以示人故云流出究竟十界故云一切拣异在缠故云清净真如中也菩提真也涅槃俗也及波罗蜜者依上三谛之境起八万行门也教授菩萨者教所被机也(鄣南)无上法王究竟果佛也夫中道总持复名圆觉何人不具何法不然克论证知故言佛有即此圆觉当体为门全性起修依理设教义言出耳所谓从无住本立一切法世教亦云谁能出不由户何莫由斯道也慈室以圆觉为能通门今所不韪(私注)。

　　二照性断惑。

　　一切如来本起因地皆依圆照清净觉相永断无明方成佛道。

　　觉相性也圆照修也全性发修以修契性性非染污故云清净无明体空修恶即性毕竟寂灭故云永断成道者觉智遍满一成一切成诸法同体而成一人发真虚空销殒方是圆佛成道之义一佛既尔十方三世诸佛咸然(私注)。

　　二所释三初委明惑相体虚二。

　　初明惑相三。

　　初征。

　　云何无明。

　　不了一法界故名曰无明有通别枝本正使习气今约圆照正断根本别惑通及二习无不该摄(私注)。

　　二释二。

　　初标定。

　　善男子一切众生从无始来种种颠倒犹如迷人四方易处。

　　三教九界未能了性尽属一切中摄起无初相故名无始以悟为迷故名颠倒情窦一凿狂澜肆流错乱多途计执非一故云种种(慈室)今且按定其非但云颠倒未显其相倒有所执颠则荒狂如人乍至川原或入聚落忽然心惑以东为西既一方迷余三俱转故云易处正迷之时方亦不转忽然醒悟还是旧方返推此迷了无踪迹无本来处无今去处(圭峰)。

　　二释相二。

　　初法喻示相。

　　妄认四大为自身相六尘缘影为自心相譬彼病目见空中华及第二月。

　　四大和合假名为身缘虑之心因尘故有如影逐形生故云缘影众生不知常住真心性净明体亘彻三际周遍刹尘妄执身心起诸结惑如弃百千澄清大海认一浮沤尔上明颠倒且喻迷方今执身心故譬华月翳目所喻即上颠倒颠倒故执由翳见华文意法理莫不如是(私注)翳眼观空里无华妄见华捏目望月轮月边别见月空华幻月皆喻妄见亦可别配二喻谓华喻认身月喻认心(圭峰)。

　　二即喻显迷。

　　善男子空实无华病者妄执由妄执故非唯惑此虚空自性亦复迷彼实华生处由此妄有轮转生死。

　　空本无华而执谓有故曰惑此虚空自性华从翳生而不自省故曰迷彼实华生处从执为实故名实华(慈室)月喻例华亦应云月实无二捏者妄执经文影略故不具之既执华从空生不知从翳而起翳则实是华生之处非真实华但怪空里有华不觉眼中有翳外嫌身心苦恼不知内畜迷情(圭峰)由惑造业因业受报往来六道生死循环不识妄源云何解脱(私注)。

　　三结。

　　故名无明。

　　二显体虚三。

　　初标体虚。

　　善男子此无明者非实有体。

　　修恶即性障体元虚(私注)。

　　二约喻显。

　　如梦中人梦时非无及至于醒了无所得如众空华灭于虚空不可说言有定灭处何以故无生处故。

　　先约梦事喻无明本空次提空华显梦无生灭无生处故者前据能见翳目称实华生处今约所对虚空生灭叵得矣圭峰约迷悟料拣焕师不取焕却以妄华为实华今亦未然(私注)。

　　三结流转。

　　一切众生于无生中妄见生灭是故说名轮转生死。

　　虽曰无生由妄见故说名轮转(私注)。

　　二释成圆照觉智二。

　　初达妄本空。

　　善男子如来因地修圆觉者知是空华即无轮转亦无身心受彼生死非作故无本性无故。

　　修圆觉者牒前所照知者照达之谓(私注)即无轮转无生死法也亦无身心无生死人也既知空华岂有轮转还丹一粒点铁成金真理一言点凡成圣照五蕴空度一切厄外遗世界内脱身心不计身身同虚空不计心心同法界(圭峰)无明本来自性空寂非由今日灭破方无智者云阴入皆如无苦可舍尘劳本清净无集可断以性夺修诸行无作(鄣南)。

　　三结成妙观。

　　彼知觉者犹如虚空知虚空者即空华相亦不可说无知觉性有无俱遣是则名为净觉随顺。

　　知觉空者泯彼能观知能观空亦空华相如前火之木然诸薪已亦复自然此空观也亦不可说无知觉性假观也有无俱遣中观也言虽前后用在一心言虑顿忘故云净觉觉智契理故云随顺又称净觉之随顺乃即境之照也据此等文是圆行相如何圭山科为信解(私注)。

　　三征显所依觉体。

　　何以故虚空性故常不动故如来藏中无起灭故无知见故如法界性究竟圆满遍十方故。

　　前明妙观必全境发境若不显观无所依是故征显令谛观一又观是圆照境即觉相观若非觉照不名圆境若不圆此相非觉虚空性故常不动故者真谛也真性如空本来不动如来藏中等俗谛也体具诸法清净本然生灭既亡知见宁及如法界性等中道也究彻三际圆遍十方绝待难思互融互摄是三即一举一即三魔佛同途依正何别前云有无俱遣中观双遮此曰究竟圆满中谛双照观谛互显佛言妙矣圭山谓法界性与如来藏体同义别在有情中名如来藏在非情中名法界性此涉宗眼学者悉之(私注)。

　　二结酬三意。

　　是则名为因地法行菩萨因此于大乘中发清净心末世众生依此修行不堕邪见。

　　上问有三广答因行而牒酬之无余蕴矣(私注)二重颂非孤起偈也或为钝根重说或为未来之徒或为增明前说凡言长行偈颂相望例有五对谓有无广略离合先后隐显今经问目皆长有偈无答皆长广偈略余随相当对文当指(圭峰)长行备偈中略赴机宜乐耳亦以略摄广令易忆持故分二。

　　初标举。

　　尔时世尊欲重宣此义而说偈言。

　　二正颂二初颂广答三。

　　初颂圆照觉智。

　文殊汝当知　　一切诸如来　　从于本因地
　皆以智慧觉

　　二颂惑有体虚。

　了达于无明　　知彼如空华　　即能免流转
　又如梦中人　　醒时不可得

　　长行先释无明偈中先颂觉智以智照惑故言了达(私注)。

　　三颂所依觉体。

　觉者如虚空　　平等不动转　　觉遍十方界
　即得成佛道　　众幻灭无处　　成道亦无得
　本性圆满故

　　即得下二句长先偈后成道亦无得长无偈有(圭峰)又如梦中人下四句颂空也觉遍下二句颂假也一佛成道法界无非此佛之依正故云遍十方众幻下三句颂中也具乎遮照众幻灭无处遮空也成道亦无得遮假也本性圆满故双照二边无所缺减也问下威德自在章方立三观如何此中便具出之答下文为未了者特立显名名出下文义贯初后(鄣南)。

　　二颂结酬。

　菩萨于此中　　能发菩提心　　末世诸众生
　修此免邪见

　　○二普贤章决疑的示顿相圆顿法行已示宏纲次在斯章决疑令喜分二初请问三。

　　初进问威仪。

　　于是普贤菩萨在大众中即从座起顶礼佛足右绕三匝长跪叉手而白佛言。

　　二正述请问三。

　　初总问起。

　　大悲世尊愿为此会诸菩萨众及为末世一切众生修大乘者闻此圆觉清净境界云何修行。

　　前明圆照觉相永断无明谛观体如修证义足今复问云何修行者但决余疑复疏前义耳(私注)二别征难三。

　　初难以幻还修于幻。

　　世尊若彼众生知如幻者身心亦幻云何以幻还修于幻。

　　此问从前知是空华即无轮转等文而来意云身心既如幻能知亦是幻将幻还除幻幻幻何穷尽幻者谓世有幻法依草木等幻作人畜宛似往来动作之相须臾法谢还成草木然诸经教幻喻偏多良以五天此术颇众见闻既审法理易明及传此方翻成难晓今依古师解华严如幻之文法喻各开五法喻中五者如结一巾幻作一马一所依巾二幻师术法三所幻马四马有即无五痴执为马法中五者一真性二心识三依他起四我法即空五迷执我法下诸幻喻皆仿此知(圭峰)。

　　二难幻灭无修幻人。

　　若诸幻性一切尽灭则无有心谁为修行云何复说修行如幻。

　　若以幻故一切皆空能所总无遣谁修习(圭峰)。

　　三难不修云何解脱。

　　若诸众生本不修行于生死中常居幻化曾不了知如幻境界令妄想心云何解脱。

　　众生正觉理具情迷若非全性起修无从解脱故难虽有三意归修行(私注)问前具三观三谛之义如何此中但问真空一义耶答三观俱幻何独真空如二十五王三昧皆具三谛(鄣南)。

　　三申问意。

　　愿为末世一切众生作何方便渐次修习令诸众生永离诸幻。

　　论云若人唯念真如不以方便种种熏修终无得净对于暂离故言永离谓初观一体虽觉全真后遇八风纷然起妄行如穷子解似电光何法修治永离诸病(圭峰)此虽问于方便渐次然意且明圆顿行证故下世尊违问而答云知幻即离不作方便离幻即觉亦无渐次永离诸幻修恶即性极在妙觉(私注)。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告普贤菩萨言善哉善哉善男子汝等乃能为诸菩萨及末世众生修习菩萨如幻三昧方便渐次令诸众生得离诸幻汝今谛听当为汝说。

　　末世众生下义有问于如来之句(私注)。

　　二受旨。

　　时普贤菩萨奉教欢喜及诸大众默然而听。

　　三正答二初长行三。

　　初略示所依。

　　善男子一切众生种种幻化皆生如来圆觉妙心。

　　法华云知法常无性佛种从缘起净名曰从无住本立一切法故知九界实造佛界权施皆圆觉性之所发现诸大乘教诠旨咸然是则以幻心观幻境皆依觉性称性无作名为幻行此行具足诸法三谛圆融幻尽觉圆了无增减故曰并由理具力有事用若不先明觉性为行所依纵云修幻乃偏教中无体空耳(私注)今文且约机应分对故以众生为幻如来为觉种种幻化者九界三道依正假实也圆觉妙心者佛界三百法门也(焕相对云三百圆具即三千)。

　　二广释前难二初明幻灭觉存释前二难三。

　　初喻显。

　　犹如空华从空而有幻华虽灭空性不坏。

　　上文云空本无华病者妄执今云华从空有者欲显华灭空现故略于眼翳径将华对空说其实因眼有翳故见空中生华应知病眼见空华时其华全体是空翳除华灭而虚空之体本无增损(慈室)幻华虽灭者阐提断修善诸佛断修恶也空性不坏者性之善恶阐提与佛莫断纤毫(鄣南)。

　　二法说。

　　众生幻心还依幻灭诸幻尽灭觉心不动。

　　上说幻从觉生染缘起也此明幻尽觉满净缘起也(圭峰)上二句释前初难以幻修幻下二句释前次难幻灭无心既知幻从觉生从真起妄即识返迷归悟全性起修则以幻修幻无可疑也况觉性圆常俱体俱用诸幻虽尽不入断灭则幻灭无心谁为修行难亦自释又诸幻尽灭者复性名灭非破灭也(私注)众生幻心还依幻灭者创心修观莫不以见思王数为发观之始从真起妄本无明心返妄归真亦无明心如以声止声以楔出楔也觉心不动者虽三惑所熏之心有生有灭而能观三种妙观未始改张故云不动(鄣南)。

　　三拂迹。

　　依幻说觉亦名为幻若说有觉犹未离幻说无觉者亦复如是是故幻灭名为不动。

　　觉性平等离诸言相对幻说觉或有或无咸成语见幻觉顿忘有无俱泯则不动觉体当处显现(私注)。

　　初二句正示次二句牒上对幻说觉后二句示无觉亦幻此亦作下以幻修幻之张本幻灭不动者再结觉体(慈室)依幻说觉亦名为幻者对幻说觉犹属顺迷相待之义既涉言思觉成不觉学者应知创心入道对境立观之日须分幻觉用观照境之时真妄泯合若说有觉犹未离幻者未离见思也说无觉者亦复如是者未离尘沙也是故幻灭者二边心灭即断无明中道得立三观皆中方名不动(鄣南)二约劝修幻行释第三难三。

　　初法。

　　善男子一切菩萨及末世众生应当远离一切幻化虚妄境界由坚执持远离心故心如幻者亦复远离远离为幻亦复远离离远离幻亦复远离得无所离即除诸幻。

　　一切菩萨等标指当机也应当者诫劝也离幻有四一离诸幻之境境为所离智为能离二离离幻之心由坚执有能离之智此智亦幻故曰心如幻者亦复远离三遣离幻之离离前能离此离亦幻故云远离为幻亦复远离四遣离离之离离前第三此心亦幻故云离远离幻亦复远离此之四番皆是以幻修幻列虽次第修在一心所谓一念不生前后际断得无所离即除诸幻者结示得体除幻学者果能向幻觉未兆之前如来未说示处体之照之觉性本然得无所离则何德不显何幻不除天台谓之本自二空圆离四性下文云若得如来寂灭随顺本无寂寂及寂灭者是也(慈室)先示阴境一切幻化虚妄境界者一切虽多不出九界三科之阴内境则心外境则色因此妄境生起妄能伐树得根诸幻息矣次示妙境由坚执持远离心故心如幻者亦复远离者坚执是见思心远即达真谛也远离为幻亦复远离者达尘沙即俗谛也离远离幻亦复远离者达无明二边即中道双遮也得无所离即除诸幻者结成妙境损之又损以至于无为(鄣南)大圆觉体动念即乖分别不生方能契合故结云得无所离即除诸幻同上是故幻灭名为不动变其辞耳(东阳)。

　　二喻。

　　譬如钻火两木相因火出木尽灰飞烟灭。

　　如有一段干木以一木燧钻之火出还将却烧二木木火既尽烟自然灭既成灰烬任运飞散木段喻所修幻妄木燧喻能修幻智烟喻离火喻遣经文先云灰飞译之倒也(圭峰)钻火之喻喻上观境两木即境观火出喻见理木尽喻能所俱忘灰飞喻惑落烟灭喻情亡圭峰云经文先云灰飞译之倒也合是烟先灭余灰飞散式师云灰犹有实烟最浮虚亦不须责译文之倒但今谓约喻喻法何须难喻(鄣南)。

　　三合。

　　以幻修幻亦复如是诸幻虽尽不入断灭。

　　上二句正合今劝修幻行释第三难举初难之词为合法者盖问虽有三意归修行故也下二句重结所依觉性常住使修行者永无疑网(私注)。

　　三顿相结酬。

　　善男子知幻即离不作方便离幻即觉亦无渐次一切菩萨及末世众生依此修行如是乃能永离诸幻。

　　修圆观者造境即中不假事禅方便三观一心亦无渐次知幻即离结妙境也离幻即觉结妙观也一切下结酬所请(鄣南)前云作何方便渐次修习故佛结答不作方便亦无渐次会通问文也能知是幻已名为离但得离幻即元是觉更无阶级渐变为觉如人梦见身疮问医求药窹来既知是梦更欲作何方便若待方便修之渐离即是实法何名幻化若执实有还是妄计何名修行(圭峰)二重颂二初标举。

　　尔时世尊欲重宣此义而说偈言。

　　二正颂四。

　　初颂所依觉体。

　普贤汝当知　　一切诸众生　　无始幻无明
　皆从诸如来　　圆觉心建立

　　无明之言长无偈有(圭峰)。

　　二颂幻灭觉存。

　犹如虚空华　　依空而有相　　空华若复灭
　虚空本不动　　幻从诸觉生　　幻灭觉圆满
　觉心不动故

　　展转拂迹长有偈无(圭峰)。

　　三颂劝修幻行。

　若彼诸菩萨　　及末世众生　　常应远离幻
　诸幻悉皆离　　如木中生火　　木尽火还灭

　　合法之文长有偈无(圭峰)。

　　四颂结顿修相。

　觉即无渐次　　方便亦如是

　　亦如是者不作方便也颂略结酬(私注)。

　　○二渐次行证者天台止观云渐初亦知实相实相难解渐次易行先修归戒翻邪向正止火血刀达三善道次修禅定止欲散网达色无色定道乃至后修实相止二边偏达常住道是为初浅后深渐次止观相(文)今普眼请云演说菩萨修行渐次答中具明戒定观慧结酬又云如是修行如是渐次既与止观大同所谓解圆行次也(私注)于此分四初普眼章正明渐次行证二初请问三。

　　初进问威仪。

　　于是普眼菩萨在大众中即从座起顶礼佛足右绕三匝长跪叉手而白佛言。

　　二正述请问二。

　　初正请。

　　大悲世尊愿为此会诸菩萨众及为末世一切众生演说菩萨修行渐次云何思惟云何住持众生未悟作何方便普令开悟。

　　前闻顿行不作方便恐渐次机谓知之即已都不假修故复请渐行修戒定慧开悟圆觉思惟者系缘法界达阴本空住持者安心实相不起妄念禀戒习定助成观慧故云方便圭峰谓思惟是思慧住持是修慧下伫听为闻慧焕疏谓思惟请慧住持请定方便请戒式师谓思惟是观住持是止方便即正修之前二十五法今谓下结酬中牒六如是诸疏分对未必全然况二十五法答中无文义说成曲读者详之(私注)思惟请示所修也住持请示所证也但思惟必藉方便住持必由开悟故复请之其修行渐次亦当摄归所修请虽有六秪是修证(慈室)。

　　二述意。

　　世尊若彼众生无正方便及正思惟闻佛如来说此三昧心生迷闷即于圆觉不能悟入愿兴慈悲为我等辈及末世众生假说方便。

　　为迷闷者重扣所修故略开悟住持只言方便与思惟耳又假说方便者上请六事无非出于善巧故今结请只以方便兼之于无修证中强言修证故云假说(慈室)。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告普眼菩萨言善哉善哉善男子汝等乃能为诸菩萨及末世众生问于如来修行渐次思惟住持乃至假说种种方便汝今谛听当为汝说。

　　二受旨。

　　时普眼菩萨奉教欢喜及诸大众默然而听。

　　三正答二初长行三。

　　初标意。

　　善男子彼新学菩萨及末世众生欲求如来净圆觉心应当正念远离诸幻。

　　夫净圆觉心众生本具诸佛究显今返迷从悟故指如来(私注)应当正念远离诸幻者圭峰云指前征释离幻用心为起行本若执定实观行不成故须蹑前为方便矣正念者无念也智论云有念是魔业无念是法印与下离幻反覆相成离幻故正念正念故离幻式师云正念即诃五欲弃五盖行五法亦调摄五事若不然者非住正念咸师云二边皆中故云正念远离诸幻者指前标后也今谓秪是总标耳正念即标戒定慧诸幻即三学所离污戒之瑕玷障定之事性迷理之惑也(鄣南)二广释二初戒定。

　　先依如来奢摩他行坚持禁戒安处徒众宴坐静室。

　　奢摩他翻止止定也下文云至静为行如来行此已显圆觉故令依之又标如来简非邪小戒定兼学堪入观门虽安处徒众互相策勤必屏息攀缘宴居静室宴默也安也夫欲修定慧必摄身心则宴坐之言成前止行成后观慧故下即云恒作是念等若以天台二十五方便拟释今文则似初具五缘但缺衣食一缘耳坚持禁戒持戒清净也安处徒众近善知识也宴坐静室即闲居静处及息诸缘务也文多止行者欲明渐次行证直云戒定方便助成观慧三学相由即答渐次之问然佛祖垂轨广略随宜未应一准东阳慈室谓此文具二十五法强以义求今所不用(私注)入道之首故曰先依戒为能依奢摩他为所依圆教三学并称无作盖依中理而行特言如来者性德三如来也徒众者同行同见人也互相雕琢为长道缘圭峰引净名云不必是坐为宴坐也今谓净名以圆斥小故诃身子云不起灭定现诸威仪是真宴坐今文正令宴坐静室岂得却以不坐而释之然此中但标身仪不云定相以能显所应入根本四禅如常坐三昧问经何不言答根本四禅佛之常谈但举身仪即知此定(鄣南)二观慧诸疏皆以生法二空科释今考不尔分二初托阴明观二初约法推二初推穷阴境二。

　　初约四大观身如幻。

　　恒作是念我今此身四大和合所谓发毛爪齿皮肉筋骨髓脑垢色皆归于地唾涕脓血津液涎沫痰泪精气大小便利皆归于水暖气归火动转归风四大各离今者妄身当在何处即知此身毕竟无体和合为相实同幻化。

　　恒作是念者意止观中不得暂舍言四大者净名记云四大为所造四微为能造以四微和合造成四大名四大造色问微义可知大义云何答地水火风遍处皆有故名大也大论云如佛说四大无处不有故名为大各离者从昔妄想执四大为身约俗谛和合而言今约真谛破之故云各离此中应用不自他等四句推之毕竟无体能执情尽也(鄣南)和合者坚湿暖动假和合也宝积经云此身生时与其父母四大种性一类歌罗逻身若唯地大无水界者譬如有人握干麨灰终不和合若唯水界无地界者譬如油水无有坚实即便流散若唯地水无火界者譬如夏月阴处肉团无日光照即便烂坏若唯地水火无风界者则不增长精气暖气者气是四大之本不唯是风故水火中亦云气也动转归风者净名曰是身无作风力所转皆云归者既合大为身今推身无主故云归也各离者约观名离非谓命终故知四大相违未审我身属于何大若总相属即是四我若总不属离四无我见如实理知四大假合毕竟无体(圭峰)经文约四大推身盖破实法略疏约四大亡我我属假名然大乘圆观身心既空我执亦尽但说有阙具不可不分(私注)二约根尘观心寂灭二。

　　初根对心生。

　　四缘假合妄有六根六根四大中外合成妄有缘气于中积聚似有缘相假名为心。

　　身本无身缘四大有故名四缘六根依身而具一往名中四大从外而揽一往名外中外围空而心又在中间空处牢结故云于中积聚此缘即能缘心也不实如气同上缘影皆显体虚也无体则无相又岂有名今且以生灭见之故言似且以虑知召之故言假诸文只云名色者亦此意也(慈室)中外合成者圭峰云四大为中六想为外今谓意根亦在于内发毛爪齿亦在于外岂得例分之耶妄有缘气者圭峰云此虚妄心虽假缘生不离真心气分故云缘气今谓缘气即能执妄情既云妄有何谓真心于中积聚者对法尘领纳前境也(鄣南)窃详中外之释且准慈室缘气者即第六识能造心王谓妄身既成根必对境即有缘虑之气分此心于中起受想行善恶无记念念不息故云于中积聚此所起心相俱非实有故云似有缘相王所俱心但有名字故云假名为心(私注)。

　　二尘消心寂。

　　善男子此虚妄心若无六尘则不能有四大分解无尘可得于中缘尘各归散灭毕竟无有缘心可见。

　　若以从真起妄无明生法为言必先有不觉之心方有根尘世界今就日用核之意显因境有心无尘则无心也四大分解者不止谓四大各归本性此文须以请观音经地无坚性水性无住风性无碍火大不实释之方显无体(慈室)缘尘者四缘六尘也心托六尘尘依四大四大无体六尘即空故云散灭缘尘既灭心体即空故决判云毕竟无有言缘心者即前缘气之心也(圭峰)毕竟无有者情尽垢除不复更起也(鄣南)于中者非对外言指法之辞耳焕疏谓缘尘者即能缘之心所缘之尘非经文意宜依略疏(私注)。

　　二结成观相。

　　善男子彼之众生幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭。

　　彼之众生指前修观人也前破身心及六尘境故此结云幻身灭等灭谓寂灭即空观也幻尘灭故幻灭亦灭者生死既空涅槃亦寂假观也后二句中道常住所谓诸幻虽尽不入断灭然此观相三智一心无惑不破如大圆镜明像宛然常不离故(私注)二约喻显二初明幻灭观成二。

　　初喻。

　　譬如磨镜垢尽明现。

　　修观如磨智体如明身心顿忘则种智圆矣(私注)夫镜性本明非从外得尘覆则隐磨之则显隐显虽殊明性不异(圭峰)。

　　二合。

　　善男子当知身心皆为幻垢垢相永灭十方清净。

　　既以身心合幻垢则人执法执性之与相皆属幻垢十方乃十界也清净乃本具觉性显现合上非幻不灭也(慈室)二诫迷真执妄二。

　　初喻。

　　善男子譬如清净摩尼宝珠映于五色随方各现诸愚痴者见彼摩尼实有五色。

　　摩尼体性莹净绝瑕都无色相由性净故一切色相对则现中青黄赤白黑五色各各随方而现五色喻五道随方喻随业愚人不了珠体但见全是青黄故华严云凡夫见诸法但随诸相转不了法无性以是不见佛(圭峰)五色喻五道喻法对当一往虽便然九界众生皆背性成迷俱是认色未识珠体(东阳)摩尼此翻离垢即如意珠也珠体本无五色因色而映珠体圆觉一性也五色身心五阴也(竹庵)。

　　二合二。

　　初正合迷真。

　　善男子圆觉净性现于身心随类各应彼愚痴者说净圆觉实有如是身心自相亦复如是。

　　随迷染之气类应现而有也亦复如是乃合上喻(慈室)幻从觉生幻全是觉昧觉执幻非痴而何其犹结水为冰讵可见冰而忘水也(私注)。

　　由此不能远于幻化是故我说身心幻垢对离幻垢说名菩萨垢尽对除即无对垢及说名者。

　　本以众生妄执幻化故佛说云幻垢众生依教离垢故复说名菩萨所离之垢既无对离之智何立者字贯通两句谓对垢者菩萨也说名者佛也既无对治之智何有起智之人深浅之执本无何有说教之者故俱无也(圭峰)理绝假名依幻说觉觉圆幻尽则能所忘矣(私注)。

　　二观成历法二初总明证理。

　　善男子此菩萨及末世众生证得诸幻灭影像故尔时便得无方清净无边虚空觉所显发。

　　幻身为主外见东西我相既无更何方所然虚空离识亦非实有故首楞严云若有一人发真归源十方虚空一时消殒谓迷情所覆觉处见空尘影既消空元是觉显谓空消觉现发谓妄尽心开翻覆观之俱无边际(圭峰)顿了实法假名性相等执当体如幻故云证得达缘影之心见镜像之身本无故名为灭无方即无方所横遍也无边即无边际竖深也由清净故如虚空如虚空故得清净此乃觉体显发正是开悟之相所发之体也(慈室)达诸法虚幻如影像不实全是觉性当处寂灭得显此性清净如空遍一切处亦无所在既曰证得必入圆位位通浅深观行相似及分真也(私注)二历示三谛三初真谛世出世间自他依正一一遍达盖三千果成咸称常乐也分二初别显真净四初世间诸法四。

　　初根识。

　　觉圆明故显心清净心清净故见尘清净见清净故眼根清净根清净故眼识清净识清净故闻尘清净闻清净故耳根清净根清净故耳识清净识清净故觉尘清净如是乃至鼻舌身意亦复如是。

　　清净即空之异名大论云毕竟空即毕竟清净以人畏空故言清净(鄣南)见尘者不单说外色名尘亦不说根识名尘根尘识三自有文故此见尘体还是我执之心就取相生过而别立名下皆牒见字不言尘者足显即见是尘非外尘也闻等亦然根者识所依故能发识故识者随事攀缘分别六尘(圭峰)见尘者此尘非外境指胜义根体是妄染故名为尘眼根等者正指浮尘根也既云鼻舌身意则觉知己在其中细详识清净故觉尘清净二句似多(慈室)性觉圆明即心而显历观诸法莫不咸尔既云心净复言意者先观一念例显余心重举意根非无谓也天台止观破法遍后例余阴入义亦同此觉尘清净下应更牒云觉清净故身根清净等略云乃至举觉尘后次方及根义势当尔直解谓多二句者不然(私注)。

　　二六尘。

　　善男子根清净故色尘清净色清净故声尘清净香味触法亦复如是。

　　六皆名尘者坌污心识故(圭峰)。

　　三四大。

　　善男子六尘清净故地大清净地清净故水大清净火大风大亦复如是。

　　四总例。

　　善男子四大清净故十二处十八界二十五有清净。

　　上明根识及六尘净今复举十二处十八界者以阴入界三随根开合欲遍融泯故重总例(私注)四洲四趣四禅四空无想净居梵王六欲为二十五有然梵王在初禅无想净居在第四禅四禅位中别举此者梵王有见外道无想净居唯圣异余天故(圭峰)。

　　二出世间法。

　　彼清净故十力四无所畏四无碍智佛十八不共法三十七助道品清净如是乃至八万四千陀罗尼门一切清净。

　　十力者一知是处非处力二业力三定力四根力五欲力六性力七至处道力八宿命力九天眼力十漏尽力四无所畏者一一切智二漏尽三说障道四说尽苦道四无碍智者一义二法三辞四乐说十八不共法者一身无失二口无失三念无失四无异想五无不定心六无不知已舍七欲八精进九念十慧十一解脱十二解脱知见上六皆云无减十三至十五身口意业随智慧行十六至十八以智慧知过去未来现在三十七品者此有七科一四念处二四正勤三四如意足四五根五五力六七觉支七八正道谓三四二五单七只八总三十七也此十力等具释如天台法界次第乃至者超越多法三身四智五眼六通等八万四千陀罗尼门总持一切法门对治八万四千尘劳故天台妙玄第一引贤劫经具论法数(私注)前该六凡此含四圣则显十界清净具足般若广示八十一科法门始自色心终至无上正等菩提此中略说故云乃至(慈室)从上觉圆明故展转蹑前相由以显世出世间诸法清净至此五段历法备周余六七两段但是结通他身他界更无别义(圭峰)。

　　三自他正报。

　　善男子一切实相性清净故一身清净一身清净故多身清净多身清净故如是乃至十方众生圆觉清净。

　　智论云照色等空即名实相实相本来自性清净诸段清净皆牒前文唯此独指实相以为净之所以既于自身证实相理亦见一切众生同一清净实相以观一切众生不取于相同圆觉性故非谓一人修道多人成佛(圭峰)一身多身盖显彼我一体故十方亦应以十界释之方与上凡圣清净一致也(慈室)。

　　四一多依报。

　　善男子一世界清净故多世界清净多世界清净故如是乃至尽于虚空圆裹三世一切平等清净不动。

　　国土净秽皆由自心众生劫烧我土安隐况乃心冥觉性识智无生身土依真染净俱泯亘通法界清净湛然圆谓圆遍虚空裹谓含裹三世三世者竖极虚空者横周也一切者横竖总该平等者本末味同清净乃都结七段不动者冥于一如(圭峰)妙圆觉心本周法界唯心唯色非外非中互具互收谁依谁正迷情强隔复本一如故以自观他以依例正莫不称性平等清净不动(私注)。

　　二例明不动。

　　善男子虚空如是平等不动当知觉性平等不动四大不动故当知觉性平等不动如是乃至八万四千陀罗尼门平等不动当知觉性平等不动。

　　前即色空无碍此当泯绝无寄法界观云动念即乖法体返显法体本不动也虚空者蹑前起后由前云尽于虚空等(圭峰)前历诸法别显清净今以不动例明诸法四大总世间陀罗尼总出世间虚空之言总该依正及三世也经文避繁略云乃至下亦例此十界因果依正色空一切诸法既皆全性而作性本不动法亦同如矣净与不动总当真谛前文殊章亦以平等不动转是空(私注)二俗谛二初体量遍满。

　　善男子觉性遍满清净不动圆无际故当知六根遍满法界根遍满故当知六尘遍满法界尘遍满故当知四大遍满法界如是乃至陀罗尼门遍满法界。

　　此亦兼摄十界依正遍满即假也文殊章亦以觉遍十方界是假(慈室)觉性无际故遍满性遍满故诸法遍也(私注)。

　　二体德无坏。

　　善男子由彼妙觉性遍满故根性尘性无坏无杂根尘无坏故如是乃至陀罗尼门无坏无杂如百千灯光照一室其光遍满无坏无杂。

　　根性尘性者此指自性非谓泯根摄尘归于一性如百千灯等者如一灯光已满一室更有一灯光亦全满百千灯光一一如是各不相坏亦不混杂室中之空喻于法界灯之光相喻以根尘谓一灯光容多光相即一光相遍多光中一一皆然重重无尽(圭峰)三中谛三。

　　初亡憎爱。

　　善男子觉成就故当知菩萨不与法缚不求法脱不厌生死不爱涅槃不敬持戒不憎毁禁不重久习不轻初学何以故一切觉故譬如眼光晓了前境其光圆满得无憎爱何以故光体无二无憎爱故。

　　觉者圆觉也成就者牒上开悟也缚脱约惑生死涅槃约报持戒毁禁约业久习初学约人喻取能照前境之眼光(慈室)于四对法无胜劣心同佛于三念之境同之所由经自征释云一切觉故眼光者光即眼识现量所得故无憎爱首楞严云其目周视但如镜中无别分析汝识于中次第标指云其目者意取眼识云汝识者即是意识亦可但随凡俗情见以目瞳为是(圭峰)宅心中道造境皆如憎爱是非更谁分别眼光者即胜义根也楞严第四云见精映色结色成根根元目为清净四大因名眼体如蒲萄朵彼以见精为胜义根今之眼光即彼见精也(私注)根尘既能复本清净楞严云根尘同源缚脱无二生死涅槃持戒毁禁久习初学性平等故无非圆觉(竹庵)。

　　二亡修证。

　　善男子此菩萨及末世众生修习此心得成就者于此无修亦无成就圆觉普照寂灭无二于中百千万亿阿僧祇不可说恒河沙诸佛世界犹如空华乱起乱灭不即不离无缚无脱始知众生本来成佛生死涅槃犹如昨梦。

　　圆觉普照寂灭无二者自心已空但有觉照宁有凡圣差别之二冥一如之无心即万动之恒寂故普照是用寂灭是体佛之所极极于寂照于中者寂照中也阿僧祇此云无数是华严十大数之首十者谓阿僧祇(一)无量(二)无边(三)无等(四)不可数(五)不可称(六)不可思(七)不可量(八)不可说(九)不可说不可说(十)不可说即当第九经论多用故此举之恒河沙者河中沙数也此河于阿耨池东面流出初出象口周四十里金沙混流沙细如面诸佛世界者百千万亿僧祇等数之河一一河中一沙一界显世界多矣然尽虚空遍法界所有世界莫算其数为欲引机造无边境故假增积多数尔又净秽等土皆佛统之故云佛界犹如空华乱起乱灭者缘无自性全体即真一切世界皆依妄念念既刹那不住界亦起灭不停又成住坏空虽各二十增减而世界无量无数故总观起灭缤纷问法华云我此土安隐天人常充满云何通答彼据理即事门此约理夺事门二皆无碍不即不离者世界不即圆觉亦不离圆觉如华与空如金与器由不离故觉性夺之成空华由不即故世界不妨有起灭无缚无脱者文通上下上则世界无净秽故下则众生本成佛故始知等者始知即始觉本成即本觉始之与本非二觉故然说生本成佛语惊凡听理越常情佛既罕言愚夫多谤唯是圆觉华严余义含耳(圭峰)修习成就者全性起修无修无成者全修成性无二者中道双亡寂照平等于寂照中依正迷悟无非一如故喻空华及昨梦也(私注)。

　　三亡能所。

　　善男子如昨梦故当知生死及与涅槃无起无灭无来无去其所证者无得无失无取无舍其能证者无作无止无任无灭于此证中无能无所毕竟无证亦无证者一切法性平等不坏。

　　迷时生死无起涅槃无灭悟时非灭却生死发起涅槃称体而观都无起灭圣法非新来凡心非灭去又直言体无起灭来去所证之境非得真失妄舍粗取妙能证之心都无分别离于四病(圭峰)所证者全由性发故无得失取舍能证者亦性德行故无作止任灭此且于能所中离相离病尚存能所故又云于此证中无能无所亡所故云毕竟无证亡能故云亦无证者(私注)。

　　三结酬。

　　善男子彼诸菩萨如是修行如是渐次如是思惟如是住持如是方便如是开悟求如是法亦不迷闷。

　　二重颂二。

　　初标举。

　　尔时世尊欲重宣此义而说偈言。

　　二正颂三。

　　初颂观阴。

　普眼汝当知　　一切诸众生　　身心皆如幻
　身相属四大　　心性归六尘　　四大体各离
　谁为和合者

　　二颂历法。

　如是渐修行　　一切悉清净　　不动遍法界
　无作止任灭　　亦无能证者　　一切佛世界
　犹如虚空华　　三世悉平等　　毕竟无来去

　　三颂结酬。

　初发心菩萨　　及末世众生　　欲求入佛道
　应如是修习

　　○二金刚藏章释成本来成佛由上普眼章末云始知众生本来成佛故此疑问若本是佛何须前说发心修行断无明耶分二初请问三。

　　初进问威仪。

　　于是金刚藏菩萨在大众中即从座起顶礼佛足右绕三匝长跪叉手而白佛言。

　　二陈词请问三。

　　初庆前所悟。

　　大悲世尊善为一切诸菩萨众宣扬如来圆觉清净大陀罗尼因地法行渐次方便与诸众生开发蒙昧在会法众承佛慈诲幻翳朗然慧目清净。

　　陀罗尼慧性因地法行定性(鄣南)此是一切行位根本后必蹑前故重指也(圭峰)。

　　二正述三疑。

　　世尊若诸众生本来成佛何故复有一切无明若诸无明众生本有何因缘故如来复说本来成佛十方异生本成佛道后起无明一切如来何时复生一切烦恼。

　　初二句蹑前文为疑本也三疑者初疑真能生妄次若诸下疑说妄为真三十方下牒而纵之责无穷过也此三难意者本来是佛烦恼何生若无生中妄生起者如来成佛本同无生无生之中还应妄起成佛义等生否应齐齐生则果佛何尊齐否则因违现事进退不可故有斯云(圭峰)楞严第四富楼那亦有斯难云若复世间一切根尘阴处界等皆如来藏清净本然云何忽生山河大地诸有为相次第迁流终而复始(同今初难但彼兼报今唯约惑)后复难云若此妙觉本妙觉明(今云本成佛道)与如来心不增不灭无状忽生山河大地诸有为相(今云后起无明)如来今得妙空明觉(今云一切如来)山河大地有为习漏何当复生(今云何时复生一切烦恼)考彼答文与今不远深求问意无越修性若谓一切众生本来成佛皆如来藏清净本然者此约德性不变凡圣平等无迷无悟无始无终拟作思惟俱成妄见法华所谓知法常无性天台所谓理具三千也若曰本成佛道后起无明如来今得妙空明觉者此约二修随缘缘有染净佛界顺修九界逆修既立悟迷强分终始法华所谓佛种从缘起天台所谓事造三千也今金刚藏据性德不变难逆顺二修(本来成佛性德也异生如来二修也)发起世尊之答释成前说至佛释中以性泯修约修显性三疑俱遣觉智斯圆为诸菩萨最上教诲信不诬矣焕疏谓问但有二初真妄互难二生佛互难只谓此章不问从真起妄乃问真妄不合并立至下净业章方问从真起妄耳今谓不问从真起妄此说可尔合三为二其义不然佛自结云是故汝等便生三惑读者宜审(私注)。

　　三结意请答。

　　惟愿不舍无遮大慈为诸菩萨开秘密藏及为末世一切众生得闻如是修多罗教了义法门永断疑悔。

　　通论疑者犹豫为性能障信心别显五盖中疑有三一疑自谓己不能入理二疑师谓彼不能善教三疑法谓于所学为令出离为不出离如有病人疑自疑医疑药病终不愈今三疑中即疑法也悔是不定之法悔善则恶悔恶则善今请永断即属恶也然入道人若未通决生佛同异则或用功多时反自疑悔(圭峰)。

　　三三展虔诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告金刚藏菩萨言善哉善哉善男子汝等乃能为诸菩萨及末世众生问于如来甚深秘密究竟方便是诸菩萨最上教诲了义大乘能使十方修学菩萨及诸末世一切众生得决定信永断疑悔汝今谛听当为汝说。

　　二受旨。

　　时金刚藏菩萨奉教欢喜及诸大众默然而听。

　　三正答二初长行四初反责起疑之本三。

　　初总指轮回。

　　善男子一切世界始终生灭前后有无聚散起止念念相续循环往复种种取舍皆是轮回。

　　一切世界总指情器也若不约情何成轮回次下六对辨其轮回谓但住有为即属轮回心也始终者创变极证(钞云世界最初从心变起直至成佛方得终尽即此计度是轮𢌞见)生灭者新新而起念念落谢前后者过去未来有无者住劫空劫聚散者成劫坏劫起止者现行调伏念念相续者情界器界皆依妄念既所依不断故能依亦然循环往复者器界空已复成情界灭已复生惑业袭习报应纶轮尘沙劫波莫之遏绝取谓取着执我我所舍谓舍离厌苦所依又于根身则厌苦粗障为舍欣净妙离为取于器界则厌此娑婆为舍欣彼极乐为取若取若舍种种不同皆是颠倒妄心变现轮回之相(圭峰)凡夫舍空取有二乘舍有取空菩萨离边求中皆轮回也(东阳)一切世界即三种世间该乎九界始终下六句初三句明轮回心初句约现在十二支明始终生灭二句约过未十二支过去约前未来明后有无即上生灭义也三句约成住坏空住劫名聚坏劫名散成劫名起空劫名止四句约烦恼故云念念相续五句约苦道故云循环往复六句约业道故云种种取舍如屈步虫取一舍一圭峰何意约舍秽取净消经耶(鄣南)始终等相既是轮回举世间法莫不皆然只如一人之身始生终灭或前有后无或前无后有四大之聚散心识之起止烦惑相续苦报循环种种境界或取或舍一身既尔诸法例知未必须约创变极证成住坏空十二因缘等配对而解又焕式二疏通取三乘九界释轮回相今谓变易生死其义虽通准下弥勒章显示轮回根本且齐五道问法界唯心本无净秽倘存取舍由是妄情判属轮回有何不可曰核夫欣厌取舍虽谓迷真而起过亦能顺教以成功马鸣立为始觉之基智者称为净土之渐但达修即性则欣厌本空况安养一门诸佛共赞往来法界弥显唯心托彼胜缘速登宝觉实生物归栖之正路乃圣人汲引之妙权苟惑教宗未之可也(私注)二真随妄转三。

　　初约法。

　　未出轮回而辨圆觉彼圆觉性即同流转若免轮回无有是处。

　　能观是轮回之心故所观圆觉亦尔如梦见宝物物亦是梦故(圭峰)。

　　二举喻。

　　譬如动目能摇湛水又如定眼犹回转火云驶月运舟行岸移亦复如是。

　　由目数动湛水如波摇如人动转眼睛或手研捏眼角故所见物颠倒转动也次眼识迟钝旋火成轮相如人火烧杖头以手旋之眼识不能迅速趁及即见赤轮之相岸移月运但是云驶舟行驶者奔流急走之相(圭峰)四喻者初二喻真妄同源后二喻未出轮回动目摇湛水喻妄中真定眼随转火喻真中妄云月舟岸喻圆觉性即同流转也(鄣南)直解谓犹乃似也火只一块以眼瞪视之见其回旋似于圆相略疏作由字更详(私注)。

　　三法合。

　　善男子诸旋未息彼物先住尚不可得何况轮转生死垢心曾未清净观佛圆觉而不旋复。

　　诸旋者目眼云舟喻生死垢心彼物者水火月岸喻于圆觉何况下正合也(圭峰)上亦复如是一句义似已合前文此但提譬况结之耳(私注)。

　　三结指前疑。

　　是故汝等便生三惑。

　　指前三疑为三惑非见思尘沙无明之惑(私注)二喻释现起之疑二初约性德离妄通释三疑三。

　　初譬喻。

　　善男子譬如幻翳妄见空华幻翳若除不可说言此翳已灭何时更起一切诸翳何以故翳华二法非相待故亦如空华灭于空时不可说言虚空何时更起空华何以故空本无华非起灭故。

　　不知华因翳有妄执从空而生不知迷真故妄横执真能生妄既得翳差都不见华因除迷心故得清净又执早晚更迷犹说何时更翳故云不可问翳差之者或时更起未必永无如何为喻答夫喻者但取当日一席之事不说终身譬如梦觉岂可难云何妨明夜更睡还梦翳华二法非相待故者翳不与华期华不随翳生但翳故妄见非华实生也(圭峰)幻翳生华翳除华灭虽翳华起灭而空非有无是知迷悟始终俱成妄见其妙圆觉性生佛同如楞严亦曰此迷无本性毕竟空亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空本无华妄见生灭见华灭空已是颠倒敕令再出斯实狂痴经旨炳然若合符节何有三惑而不破也(私注)初翳华喻能对六根妄除次空华喻所对六尘妄灭(鄣南)。

　　二法合。

　　生死涅槃同于起灭妙觉圆照离于华翳。

　　迷见生死似华起悟得涅槃似华灭言圆觉离华离翳则双拂生死无明虚空非暂有无觉性何关迷悟众生既知华起约谁更难无明无明生死既空何责本来成佛空华终不再起果位何得还迷由己计度不休见他觉性流转若如是解顿遣三疑三疑钩锁连环不是三科别答下金矿喻即唯答佛不再迷此疑过深故重喻也(圭峰)生死涅槃随缘事也妙觉圆照不变理也若知即事即理则不动一法俱入实际荆溪曰离泯照故全泯照是(私注)。

　　三结况。

　　善男子当知虚空非是暂有亦非暂无况复如来圆觉随顺而为虚空平等本性。

　　此以世空喻真空也(鄣南)虚空世法尚不同华起灭况如来随顺圆觉湛然真常是虚空之体性耶觉为空性者佛顶云空生大觉中又云寂照含虚空复言平等者然圆觉虽是虚空之性而冥合不分周遍法界无分无限无别能依所依故云平等此意者空在觉中空尚常寂况觉为空性岂增减耶喻犹不及故云况复(圭峰)。

　　二约修德显真别申后难。

　　善男子如销金矿金非销有既已成金不重为矿经无穷时金性不坏不应说言本非成就如来圆觉亦复如是。

　　金在矿中销矿金现非销始有若因销有销顽石等亦应得金故知虽假炉冶销镕金性要须本有既已成金等者此明在矿则隐出矿则显隐显虽殊金性常一不应说言本非成就者释成金性本有也如来圆觉亦复如是者合也前就圆悟之理生佛俱是本真以成普眼段中众生成佛之义故举空华元来不起非后始灭法合云生死涅槃同于起灭所以俱通三难今就不坏因果之相故说销矿出金华则始终本无矿乃因销始尽意云圆顿之理虽齐迷悟不妨成异既有多生习障还须背习显真真显则究竟清净若但用前喻即拨无迷悟因果之相便成邪见若但用此喻即成众生觉性本来不净失真常理亦成邪见道理微妙一喻难齐故说两事故此喻唯答第三难也(圭峰)此一喻意虽正释第三佛不再迷之难然既云金非销有不应说言本非成就义亦兼通前之二难俱为释成本来成佛至下重颂略举一喻盖以此也虽兼释前正意还是别申后难如首楞严释富楼那第二番疑亦举此喻云又如金矿杂于精金其金一纯更不成杂问众生本佛背性成迷今日闻熏返迷归性是则真妄宛有始末经论何云无始无明曰觉理圆澄初非迷悟教门指决似有始终然生性虽真奈从本不达以本不达故无明无始也荆溪染净不二门取喻云浊水清水波湿无殊清浊虽即由缘而浊成本有浊虽本有而全体是清指要解曰浊水喻迷中染心清水喻果后净心波喻三千俱用湿喻三千俱体水之波湿常无增减若其清浊必各由缘虽象入则浊珠入则清而其浊缘与水俱有从来未悟故浊在前如山抱玉如沙有金矿朴本有水虽本浊浊非水性故全体是清智者以譬喻得解请勿再惑(私注)此章征释迷性始终若了此问答何必唐复礼法师说真妄偈问天下学者清凉圭峰皆有偈答若了佛答何必有偈若有始终无非妄见此之妄见起必无因故云有思惟心测度如来圆觉境界如取萤火烧须弥山终不能著有所疑者皆轮回心妄见尽处唯一圆觉销金之喻未免涉修须知金性本不假销不可以喻喻真解脱(竹庵)。

　　三示性令息妄心三初觉性元常。

　　善男子一切如来妙圆觉心本无菩提及与涅槃亦无成佛及不成佛无妄轮回及非轮回。

　　妙圆觉性平等常住即一切法离一切相(私注)先标觉心为宗后方拂迹者明非断灭拂有三节菩提涅槃拂转依之名也由转烦恼生死故曰菩提涅槃体虽即真名因妄得次二节皆双拂对待圆觉性中都无此事若有少见则迷圆觉(圭峰)。

　　二思惟罔测二。

　　初举况。

　　善男子但诸声闻所圆境界身心语言皆悉断灭终不能至彼之亲证所现涅槃何况能以有思惟心测度如来圆觉境界。

　　此举劣况胜也无余涅槃身智俱寂有思惟心终不能至何况能测圆觉境界(私注)举胜彰劣文有两对初小圣理智对二凡心真觉对意云小圣真智尚不能亲到小圣之理况凡心劣于前智真觉又超前理转转悬隔何能造耶如百僚尚畏宰相百姓岂亲天子(圭峰)。

　　二喻显。

　　如取萤火烧须弥山终不能着以轮回心生轮回见入于如来大寂灭海终不能至。

　　须弥翻妙高此山四宝所成轮回心即思惟也(私注)。

　　三指前劝诫。

　　是故我说一切菩萨及末世众生先断无始轮回根本。

　　若远指前文即文殊章先断无明或指余经皆如是说(圭峰)取舍皆是轮回意令先断今重举以劝诫也(慈室)四结斥疑情非问三。

　　初展转妄想。

　　善男子有作思惟从有心起皆是六尘妄想缘气非实心体已如空华用此思惟辨于佛境犹如空华复结空果展转妄想无有是处。

　　二不成方便。

　　善男子虚妄浮心多诸巧见不能成就圆觉方便。

　　指前疑情为浮心巧见(私注)。

　　三结非正问。

　　如是分别非为正问。

　　前赞善哉者美其起教此责非正者显其实理此一段疑最障修证若不征起末世长迷刚藏所征意在佛责故知责此之过始彰征起有功乍看似前后乖违细详乃始终符合可审玩味妙在斯焉(圭峰)二偈颂二。

　　初标举。

　　尔时世尊欲重宣此义而说偈言。

　　二正颂四。

　　初领反责疑本。

　金刚藏当知　　如来寂灭性　　未曾有终始
　若以轮回心　　思惟即旋复　　但至轮回际
　不能入佛海

　　长行先举妄想偈文先举实性(圭峰)。

　　二颂喻释现疑。

　譬如销金矿　　金非销故有　　虽复本来金
　终以销成就　　一成真金体　　不复重为矿

　　略不颂空华影在后段故(圭峰)。

　　三颂示性息妄。

　生死与涅槃　　凡夫及诸佛　　同为空华相

　　向明觉性元常与喻中合文意同故空华喻义通前后(私注)。

　　四颂结斥疑情。

　思惟犹幻化　　何况诘虚妄　　若能了此心
　然后求圆觉

　　初二句长行云用此思惟辨于佛境犹如空华复结空果诘者辨也次二句依解起行与前结非正问互显(私注)。

　　○三弥勒章显示轮回根本由前章云先断无始轮回根本今穷根本及能断性分二初请问三。

　　初进问威仪。

　　于是弥勒菩萨在大众中即从座起顶礼佛足右绕三匝长跪叉手而白佛言。

　　二陈词正请三。

　　初庆前闻。

　　大悲世尊广为菩萨开秘密藏令诸大众深悟轮回分别邪正能施末世一切众生无畏道眼于大涅槃生决定信无复重随轮转境界起循环见。

　　轮回者前说始终生灭等说妄名邪圆觉名正循环见者如前三惑(私注)二述今问问意有四先问轮回根本次问轮回种性三问行门深浅四问度生方便总而言之不出所断及能断也分二。

　　初问所断轮回。

　　世尊若诸菩萨及末世众生欲游如来大寂灭海云何当断轮回根本于诸轮回有几种性。

　　云何当断轮回根本者虽问当断意在根本下文即指恩爱贪欲如伐树求根灸病须穴也于诸轮回有几种性者上总云种种取舍皆是轮回今究种种之言的有几等堕轮回数答中即指四生六趣是也圭山于此章科判偶乖起复故准焕疏先此示之(私注)。

　　二问能断行愿。

　　修佛菩提几等差别回入尘劳当设几种教化方便度诸众生。

　　初二句问意者道虽平等行有浅深故下答以依二种障五性差别回入尘劳等者即请下大悲方便化他愿力也(私注)。

　　三结请意。

　　惟愿不舍救世大悲令诸修行一切菩萨及末世众生慧目肃清照曜心镜圆悟如来无上知见。

　　慧目如如智也心镜如如境也(慈室)。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告弥勒菩萨言善哉善哉善男子汝等乃能为诸菩萨及末世众生请问如来深奥秘密微妙之义令诸菩萨洁清慧目及令一切末世众生永断轮回心悟实相具无生忍汝今谛听当为汝说。

　　实相者离虚妄也生死涅槃俱寂灭故无生忍者忍是印可决定之义证得诸法常住名无生忍以位对之圆教初住(私注)。

　　二受旨。

　　时弥勒菩萨奉教欢喜及诸大众默然而听。

　　三正答二初长行二初广答二初答所断轮回三初指根本。

　　善男子一切众生从无始际由有种种恩爱贪欲故有轮回。

　　对五尘境起贪欲心三有沈回无时断绝法华云诸苦所因贪欲为本故须离爱方免轮回(私注)恩爱即惑也贪欲即业也实由烦恼润业业能润生故有生死是知轮回通以惑业为根本(慈室)二明种性二初总示四生三。

　　初命因于欲。

　　若诸世界一切种性卵生胎生湿生化生皆因淫欲而正性命。

　　既标云一切种性显是答前于诸轮回有几种性之问诸疏失考唯鄣南得之四生性命者果也淫欲因也故下结云爱欲为因爱命为果(私注)以四生配六道者天及地狱化生鬼通胎化谓鬼子及地行罗刹是胎余皆化生人畜各四人具四者毗舍佉母卵生三十子胎则常人湿则奈女(从枯老奈树中湿处而生)化则劫初畜具四者金翅及龙余兽皆胎余鸟皆卵然着地飞空若水若陆微细蠢动或卵胎或湿化不可具分品类皆因淫欲而正性命者淫谓淫染爱着但是情染总名为淫纵使化生亦依业染且约欲界轻重者六受欲交抱执手笑视淫(居地交夜摩抱兜率执手化乐笑他化视)四洲之人同四王界余诸异类卵湿胎形心染气传难具分析受性禀命莫不由之(圭峰)。

　　二欲滋于爱。

　　当知轮回爱为根本由有诸欲助发爱性是故能令生死相续。

　　虽四生性命以欲为因然欲因爱生以爱为本复由诸欲滋发爱性故使苦报轮转相续(私注)。

　　三结成因果。

　　欲因爱生命因欲有众生爱命还依欲本爱欲为因爱命为果。

　　众生爱命还依欲本者爱谓爱心命谓身命虽欲从爱生命从欲有然由欲业滋助于爱受报无穷故曰还依欲本(私注)。

　　二别明六趣二初别示三初恶趣。

　　由于欲境起诸违顺境背爱心而生憎嫉造种种业是故复生地狱饿鬼。

　　违顺皆是造业之境种种业者莫非三品贪嗔痴(慈室)由爱彼境境不顺心便生热恼憎嫉憎嫉故起嗔嗔故杀害逼恼打骂陵辱种种恶业从此便兴亦可境称爱心而生耽着淫盗饮啖侵夺绮妄种种恶业文无者略也言种种者十不善等无畜生者取其文顺成句以二例知亦可翻译传写脱漏义必合有故华严云十不善业道上者地狱因中者畜生因下者饿鬼因(圭峰)。

　　二天人。

　　知欲可厌爱厌业道舍恶乐善复现天人。

　　知欲可厌者离恶道因爱厌业道者于舍恶法门深生爱乐舍恶乐善者舍十恶乐十善也天人乐报也华严云十善业道是人天受生因判云乐报粗相言之若论人间八苦天上五衰地居斫截残害驱摈岂能免苦若于天鬼畜中开出修罗即成六道(圭峰)厌业之道五戒十善也(慈室)。

　　三定地。

　　又知诸爱可厌恶故弃爱乐舍还滋爱本便现有为增上善果。

　　知其爱恶爱善俱未免苦弃彼爱心乐修舍法即四禅八定而不知乐舍之心还同彼爱故云还滋爱本增上善果者上二界殊胜依正二报也由于欲界修得此定各随其地而生彼天(圭峰)色无色界虽是有为对下欲界故名增上乐舍者趣举四禅八定之舍支而此乐舍之心本出于爱(慈室)。

　　二总结。

　　皆轮回故不成圣道。

　　三劝令断三。

　　初正劝。

　　是故众生欲脱生死免诸轮回先断贪欲及除爱渴。

　　贪欲爱渴是业惑因欲出轮回先除此二因若不断苦报无穷爱渴者爱心至切如渴须饮(私注)。

　　二释疑。

　　善男子菩萨变化示现世间非爱为本但以慈悲令彼舍爱假诸贪欲而入生死。

　　恐有疑云既令舍爱云何菩萨亦有贪爱故受生耶故此通云示现受生非爱为本但以大悲同事利物故净名云众生病则菩萨病(圭峰)。

　　三显益。

　　若诸末世一切众生能舍诸欲及除憎爱永断轮回勤求如来圆觉境界于清净心便得开悟。

　　先能除舍方可勤求如出矿金始堪为器前但云贪爱此云憎爱者爱境违情故生憎也是知憎亦由爱故虽兼憎意但说爱(圭峰)前云境背爱心而生憎嫉故兼言耳(鄣南)能断三障即名勤求三障断处心即清净(慈室)二答能断行愿二。

　　初行性差别二初总标。

　　善男子一切众生由本贪欲发挥无明显出五性差别不等依二种障而现深浅。

　　发挥无明者发扬分布令显彰也然根本无明但迷真而已本无差别由贪欲不同故熏发之令成五别(圭峰小钞)一切众生枉受轮转只为一念无始贪爱发挥一切无明境界佛名经云有爱则生无爱则灭故知生死贪爱为本一切大教皆如是说浅深二障差别五性事障粗重为浅理障微细为深浅故先断深故后除此以障道近远名为事理五性者若相宗执权教说定性声闻定性缘觉及一阐提三无佛性菩萨及不定性二有佛性此取善恶性分也今取新熏闻教有所差别一声闻二缘觉三菩萨四不定性五外道性(竹庵)此段显示能断之行正答前修佛菩提几等差别之问夫行有深浅由障有理事依障论断故行显五性如病有轻重故治之不齐也贪欲无明即二障之体五性差别乃浅深之行又行约法五性约人寄人论法耳发挥者由本贪欲即发无始无明遂成二障盖牒前所断显今能断菩提行性荆溪祖师曰秪由忘智亲疏致使迷成厚薄迷厚薄故强分二惑义开六即名智浅深亦此意焉当知五性非轮回数亦非约障以论深浅旧解似误宜究经文(私注)。

　　二别释二。

　　初二障。

　　云何二障一者理障碍正知见二者事障续诸生死。

　　根本无明亲障中道名理障枝末无明牵生三界名事障约界内外对论事理小乘真理望大乘还属变易生死大乘变易生死对小乘属真理下明二乘先断事障即知是见思也(鄣南)界外非无生死以变易苦轻但云碍正知见见思亦障偏真以分段苦重但云续诸生死(东阳)二五性三。

　　初征。

　　云何五性。

　　一凡夫性二二乘性三菩萨性四不定性五外道性圭峰乃开二乘共为五性初凡夫性一段经文科云总明未熏非五性数今观经意岂以合四为五耶然亦未可会同相宗五性今经但云未成非永无成佛之义(鄣南)二释五。

　　初凡夫性。

　　善男子若此二障未得断灭名未成佛。

　　因缘生法所观之境六道凡夫也约此未断未证为一种显下趣向断证为四种尔(鄣南)闻教发心观智犹弱故事理障全未伏断莫阶贤圣且属凡夫也简异第五邪师过谬成外道性(私注)。

　　二二乘性。

　　若诸众生永舍贪欲先除事障未断理障但能悟入声闻缘觉未能显住菩萨境界。

　　同断见思同出三界但教有谛缘惑论正习缘觉侵习小异耳(私注)。

　　三菩萨性。

　　善男子若诸末世一切众生欲泛如来大圆觉海先当发愿勤断二障二障已伏即能悟入菩萨境界若事理障已永断灭即入如来微妙圆觉满足菩提及大涅槃。

　　发愿断障义兼四弘二障已伏即当圆教观行之位悟入者此是解悟二障永灭方是证悟事障若尽入圆十信理障若断圆教初住极至妙觉(私注)。

　　四不定性。

　　善男子一切众生皆证圆觉逢善知识依彼所作因地法行尔时修习便有顿渐若遇如来无上菩提正修行路根无大小皆成佛果。

　　一切众生皆证圆觉圭峰云以己证知一切有情无不是觉译经讹也应云证诸众生皆有圆觉噫圭峰疏序云心本是佛那得辄改此中经文亦有引经一切众生即寂灭相以证不讹然终未能了一切如来所修所证皆本性德若非性德则名别修别证非圆顿也皆证圆觉与夫本来成佛相去几何圭峰自谓教逢斯典心开于一言之下不谓此文偶乖经意(竹庵)略疏此解先德皆不取具如焕疏盖不明性具故尔学者当依法不依人可也言不定性者修习顿渐或前或后也性虽不定但遇佛圆觉无不趣极故曰根无大小皆成佛道(私注)。

　　五外道性。

　　若诸众生虽求善友遇邪见者未得正悟是则名为外道种性邪师过谬非众生咎。

　　本非外道由不遇真正善知识心行理外故名外道(竹庵)。

　　三结。

　　是名众生五性差别。

　　圭峰云若答菩提几等之文应云菩提五性差别今云众生五性即知义属轮回今谓非也且五性中菩萨性不定性皆悟圆觉岂得亦属轮回耶须知菩提乃所学之法众生是能学之人但造之有差遂成五别(鄣南)。

　　二悲愿度生。

　　善男子菩萨唯以大悲方便入诸世间开发未悟乃至示现种种形相逆顺境界与其同事化令成佛皆依无始清净愿力。

　　圆乘真出假位也(鄣南)大悲乃拔苦之本心方便为设化之通轨形相逆顺四摄化物无过于此清净愿力必兼四弘(慈室)形相者如观世音随类应身逆顺者或为亲友以引之或为怨家以怖之同事者四摄之一意该余三谓布施爱语利行清净愿力非希望报恩亦非爱见此同体大悲称性大愿性本具之非别新得(圭峰)。

　　二结酬。

　　若诸末世一切众生于大圆觉起增上心当发菩萨清净大愿应作是言愿我今者住佛圆觉求善知识莫值外道及与二乘依愿修行渐断诸障障尽愿满便登解脱清净法殿证大圆觉妙庄严域。

　　以增上心发广大愿皆无作四弘住佛圆觉即成佛道依愿修行即学法门渐断诸障即断烦恼发是三愿全在度生此是因行障尽下果证也清净殿庄严域皆是所证圆觉境界(慈室)圆信诸法即大圆觉名增上心普会自他俱入实际是菩萨愿一切胜行无愿不克如普贤十大愿王为无量智行之本也佛意深切智者勉诸(私注)二偈颂二初标举。

　　尔时世尊欲重宣此义而说偈言。

　　二正颂四。

　　初颂根本。

　弥勒汝当知　　一切诸众生　　不得大解脱
　皆由贪欲故　　随落于生死

　　二颂劝断。

　若能断憎爱　　及与贪嗔痴　　不因差别性
　皆得成佛道　　二障永消灭　　求师得正悟
　随顺菩萨愿　　依止大涅槃

　　初两句正颂劝断中显益之文因断必果亡故略不颂轮回种性又以断妄即得会真故连颂不定性菩萨性余三性略得正修行能断贪欲根无大小皆成佛果故曰不因差别性皆得成佛道因依也(私注)。

　　三颂悲愿。

　十方诸菩萨　　皆以大悲愿　　示现入生死

　　四颂结酬。

　现在修行者　　及末世众生　　勤断诸爱见
　便归大圆觉

　　大方广圆觉修多罗了义经集注上
卍新纂续藏经第 10 册 No. 0257 圆觉经集注


　　大方广圆觉修多罗了义经集注下

　　○四清净慧章判修证高下二初请问三。

　　初进问威仪。

　　于是清净慧菩萨在大众中即从座起顶礼佛足右绕三匝长跪叉手而白佛言。

　　二正陈词句二。

　　初庆前。

　　大悲世尊为我等辈广说如是不思议事本所不见本所不闻我等今者蒙佛善诱身心泰然得大饶益。

　　二请后二。

　　初正问位次。

　　愿为诸来一切法众重宣法王圆满觉性一切众生及诸菩萨如来世尊所证所得云何差别。

　　举所证觉性问能证位地觉心一味因果阶差二义既乖故须起问(圭峰)。

　　二愿益未来。

　　令末世众生闻此圣教随顺开悟渐次能入。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告清净慧菩萨言善哉善哉善男子汝等乃能为末世众生请问如来渐次差别汝今谛听当为汝说。

　　二受旨。

　　时清净慧菩萨奉教欢喜及诸大众默然而听。

　　三正答二初长行二初明六即位次有二谓理同故即事异故六若知理同迷悟平等免于退屈若知事异因果不滥免生上慢又此六即收凡圣尽九界三道属初理即闻圆顿教属名字即五品观行即十信相似即十住十行十回向十地等觉四十一位总为分真即妙觉则名究竟即也斯是天台圆教判位宛与经合初理同故即三初法二。

　　初正示理同。

　　善男子圆觉自性非性性有循诸性起无取无证于实相中实无菩萨及与众生。

　　圆满觉性三谛具足自性中也非性空也性有假也有是具义以性具十界循界性而缘起法法即性是则菩萨众生本是实相复何取证于其间哉平等真法界佛不度众生亦此谓也实相即是觉性异名(私注)非性者非前五性及贪爱等轮回差别之性性有者前差别性皆有圆觉循随也圆觉不守自生随缘遍诸差别之性诸性起时全觉性起故法身不增不减经云法身流转五道名曰众生无取无证者非当情之境(圭峰)。

　　二征释所以。

　　何以故菩萨众生皆是幻化幻化灭故无取证者。

　　以性夺修故菩萨众生二皆如幻指幻即性名幻化灭如荆溪谓本虚名灭也既皆即性同一圆觉故不复有能取证者(慈室)。

　　二喻。

　　譬如眼根不自见眼。

　　若不明随缘不变幻化即性只作遣荡释上文者何当此喻眼只是一谁为能见谁为所见(慈室)。

　　三合。

　　性自平等无平等者。

　　圆觉自性性自平等性不自谓无平等者(竹庵)平等一性天然如是是外无有能平等者若更云有心外见法今学道人谁不谈性只为尚存能平等者所以未能绝念归一(慈室)二事异故六二初总明大意二。

　　初迷悟差别。

　　众生迷倒未能除灭一切幻化于灭未灭妄功用中便显差别。

　　众生迷倒五住烦恼也一切幻化九界因果也不达三障即是三德故曰未能除灭灭未灭者达与未达矣耳五即名达理即未达复约五即前后相望论灭未灭(私注)迷即不觉迷必对悟悟即始觉觉有深浅故名字解心虚通观行伏而未断相似粗惑先落分真断而未圆此四位中以幻修幻皆妄功用至究竟果功用方息对前理即六位宛然故云便显差别(东阳)。

　　二复性一如。

　　若得如来寂灭随顺实无寂灭及寂灭者。

　　诸佛同证寂灭之理随顺者与本相应无乖违也后二句亡能所实无寂灭之法亦无能寂灭者灭之令寂(圭峰)已入无功用地心行处灭言语道断复性平等犹如虚空(竹庵)二别示六即六。

　　初理即。

　　善男子一切众生从无始来由妄想我及爱我者曾不自知念念生灭故起憎爱耽着五欲。

　　全体在迷名为理即纵禀权教觉性未明(东阳)不约凡迷即无地位故先标此翻之彰信我体元空妄想为有执为我故便生爱着我体所执我见能执(圭峰)妄想我者错认四大及爱我者执我之见既执此我保之为常生住异灭殊不自知从此身心遂造诸业憎爱造业心也五欲造业境也(慈室)。

　　二名字即。

　　若遇善友教令开悟净圆觉性发明起灭即知此生性自劳虑。

　　善友知识也教令禀教也开悟知解也知我身心是本觉性起亦圆觉灭亦圆觉解妄为真故云发明此生劳虑虽未能忘到此已知全性而起故曰性自(慈室)发明起灭慧照朗然显发心性无始妄习一时悟现以冥真之慧照起灭之念起之与灭念念皆知翻前不知念念生灭即知等者此生灭心迷性之时性即起灭妄念还自劳役心虑(圭峰)悟圆觉性不离起灭故曰发明即达日用现行烦恼全是如来根本大智此举果证以教初心故曰教令开悟后二句直解为优(私注)。

　　三观行即。

　　若复有人劳虑永断得法界净即彼净解为自障碍故于圆觉而不自在此名凡夫随顺觉性。

　　此位顿伏三惑观与理冥故云劳虑永断得法界净既伏必断名为永断然此观解尚存能所故障圆觉不自在也随顺只是相应之义结名凡夫者天台定为圆教外凡亦名五品位具出法华分别功德品(私注)。

　　四相似即。

　　善男子一切菩萨见解为碍虽断解碍犹住见觉觉碍为碍而不自在此名菩萨未入地者随顺觉性。

　　此能见前净解为碍故断解碍然能见智名曰见觉先断二惑(见思尘沙)得六根净似后真证如鍮比金住此见觉还名觉碍碍于圆觉不自在也天台十乘有离法爱离此见觉入后分真问前位顿伏三惑此何二惑先断曰初心用观事理顿忘三观一心故能圆伏然智有微着惑有粗细约智明断不无前后故譬冶铁粗垢先去(私注)五分真即四十一地分证三德分破无明始从初住终至金刚分三初证理三。

　　初法。

　　善男子有照有觉俱名障碍是故菩萨常觉不住照与照者同时寂灭。

　　有照有觉指前二位照是净解觉是见觉二皆有住故俱名碍称性之照故云常觉照而非照故云不住又照是所照者是能能所俱泯故云照与照者同时寂灭(私注)亦不可同凡夫故云常觉不同地前故云不住(圭峰)。

　　二喻。

　　譬如有人自断其首首已断故无能断者。

　　人喻能照首喻所照所照既寂能照亦亡(私注)。

　　三合。

　　则以碍心自灭诸碍碍已断灭无灭碍者。

　　实相无念有照即碍若立能照照达妄念还成以碍灭碍如以声止声也又能观观即无明是所观即前有照有觉故曰碍心自灭诸碍后二句泯能所(私注)二忘教。

　　修多罗教如标月指若复见月了知所标毕竟非月一切如来种种言说开示菩萨亦复如是。

　　夫设言象在于得意无言象而倒惑执言象而迷真故以标月之指喻于言教谓见月须藉指端悟心须假佛教因指见月见月忘指因教诠心悟心忘教存指则失真月执教则失本心意令证实忘标故云毕竟非月一切如来等者正明诸佛同以言诠显理故文殊般若云总持无文字文字显总持(圭峰)。

　　三结位。

　　此名菩萨已入地者随顺觉性。

　　若云入地方破无明是别教义今是圆位借别名耳又四十一位之所同依故总云地(私注)六究竟即三。

　　初示境。

　　善男子一切障碍即究竟觉得念失念无非解脱成法破法皆名涅槃智慧愚痴通为般若菩萨外道所成就法同是菩提无明真如无异境界诸戒定慧及淫怒痴俱是梵行众生国土同一法性地狱天宫皆为净土有性无性齐成佛道一切烦恼毕竟解脱。

　　初二句总标也列十对法皆同真实一识智对无念则得其正念是智也有念则为失念是识也念本自空元自无念故皆解脱二成破对众缘相会曰成缘离曰破又进修曰成毁谤曰破缘无自性成破一如故皆涅槃三愚智对四邪正对五真妄对六染净对无行经云贪欲即是道恚痴亦复然七依正对八苦乐对九有性无性对有性者三乘性也无性者阐提性也非唯他日回心现己齐成佛道十缚解对佛顶经云根尘同源缚脱无二上之十对名相虽异其意不殊但缘佛证觉心心无取舍故得诸法普同圆妙(圭峰)一切障碍即究竟觉者总标三障即三德下别约德障离成十对当准圭峰疏解但此经明二乘作佛不异楞伽密对菩萨也(鄣南)。

　　二明照。

　　法界海慧照了诸相犹如虚空。

　　平等大慧深广如海此慧离念诸相皆空(东阳)。

　　三结位。

　　此名如来随顺觉性。

　　结果位也起信论云如菩萨地尽满足方便一念相应觉心初起心无初相以远离微细心念故得见心性心即常住名究竟觉(圭峰)二显入位法门三初圆修行相二。

　　初的示安心。

　　善男子但诸菩萨及末世众生居一切时不起妄念于诸妄心亦不息灭住妄想境不加了知于无了知不辨真实。

　　文有四节每节二句妄念攀缘取着外法也念则违觉故令不起若求真舍妄犹弃影劳形若灭妄存真似扬声止响境从心现元是自心若加了知即迷现量能知既寂即真实知真实即知谁知真实如眼不自见等(圭峰)此举十二时中至要之术金刚般若云离一切相则名诸佛(鄣南)行者当知一切时处身心依正俱是法界常空假中如珠走盘无可留影性德妙行无越是矣(私注)。

　　二依法悟入。

　　彼诸众生闻是法门信解受持不生惊畏是则名为随顺觉性。

　　彼当机众若闻此方便心无疑惑体达分明领受任持则坦然合道亦同金刚经中不惊不怖不畏甚为希有等(圭峰)。

　　二宿植德本。

　　善男子汝等当知如是众生已曾供养百千万亿恒河沙诸佛及大菩萨植众德本。

　　验今开悟顿契佛心方达宿因曩承熏习(圭峰)。

　　三印成佛智。

　　佛说是人名为成就一切种智。

　　一切种智由斯而得因果相摄决定无疑是以如来印言成就(圭峰)二偈颂二。

　　初标举。

　　尔时世尊欲重宣此义而说偈言。

　　二正颂三。

　　初颂理同故即。

　清净慧当知　　圆满菩提性　　无取亦无证
　无菩萨众生

　　二颂事异故六。

　觉与未觉时　　渐次有差别　　众生为解碍
　菩萨未离觉　　入地永寂灭　　不住一切相
　大觉悉圆满　　名为遍随顺

　　初二句颂总标次一句观行次一句相似二句分证二句究竟缺理即名字亦可以觉未觉兼之(私注)。

　　三颂入位法门。

　末世诸众生　　心不生虚妄　　佛说如是人
　现世即菩萨　　供养恒沙佛　　功德已圆满
　虽有多方便　　皆名随顺智

　　后二句总颂位行虽差皆随顺智(私注)。

　　○三不定行证四。

　　○初威德章显示行体二。

　　初请问三。

　　初进问威仪。

　　于是威德自在菩萨在大众中即从座起顶礼佛足右绕三匝长跪叉手而白佛言。

　　二正陈词句三。

　　初庆前。

　　大悲世尊广为我等分别如是随顺觉性令诸菩萨觉心光明承佛圆音不因修习而得善利。

　　觉心焕发故曰光明一念顿忘即登圆住不藉劬劳肯綮修证也(私注)。

　　二请后二。

　　初举喻立理。

　　世尊譬如大城外有四门随方来者非止一路一切菩萨庄严佛国及成菩提非一方便。

　　城喻圆觉门喻行门前说观行理趣分明今复咨询忽涉非分故先立理请更投机(圭峰)。

　　二正请行法。

　　惟愿世尊广为我等宣说一切方便渐次并修行人总有几种。

　　方便渐次问所修之行总有几种问能修之人(圭峰)。

　　三显益。

　　令此会菩萨及末世众生求大乘者速得开悟游戏如来大寂灭海。

　　三三展䖍诚。

　　作此语已五体投地如是三请终而复始。

　　二佛答三。

　　初赞许。

　　尔时世尊告威德自在菩萨言善哉善哉善男子汝等乃能为诸菩萨及末世众生问于如来如是方便汝今谛听当为汝说。

　　二受旨。

　　时威德自在菩萨奉教欢喜及诸大众默然而听。

　　三正答二初长行四初指体标行二。

　　初指体开解。

　　善男子无上妙觉遍诸十方出生如来与一切法同体平等于诸修行实无有二。

　　夫大圆觉体最胜最妙遍一切法生佛一如十方如来皆由证此故云出生以理融行行无不同(东阳)无上妙觉者性德之体真妄同依遍诸十方出生如来者体量周含诸佛同证与一切法同体平等者体德遍具无非圆觉(私注)。

　　二标举数。

　　方便随顺其数无量圆摄所归循性差别当有三种。

　　随其根性设教多端循谓循随性谓根性众生根性虽有万差而此三门一切收尽(圭峰)一即无差三即是差此乃无差之差无非是性故云循性差别当有三种(慈室)性德之行随根修入根既不等法亦何穷如病有千源药生多品然核论性德三谛天然真谛者泯一切法俗谛者立一切法中道者妙一切法至三即一至一即三处凡为三因在圣为三德大论则曰一心三智天台则谓即空假中此经则以静幻寂为行相也盖依谛立观全性发修依真立空破一切惑依俗立假建一切行依中谛立中观究竟一切性法界绝待然此三观既全性发实匪修成故于一心宛有三用俱破俱立俱绝对待非次第而入非并别而观十方如来依此成佛无边行海圆摄无遗此经三种并存梵音一奢摩他华言翻止以寂静为相义当空观二三摩钵提此翻等至亦云等持以幻化为相义当假观三禅那此翻静虑双离静幻以寂灭为相义当中观说虽次第用在一心全三之一一必具三次章纵有单复前后实解圆而行不定耳故此皆标悟净圆觉下文亦曰踞菩萨乘修寂灭行同入清净实相住持又云是经名为顿教大乘顿机众生从此开悟亦摄渐修一切群品识此意矣不唐驾说又此三皆以观为名者圆觉章云修此圆觉三种净观是名三观初首方便三种净观随学一事三文称观敢不依凭若奢摩他翻止辨音章云清净定轮者须知寂而能照照不离寂譬如止水无波然后能鉴虽定慧不二从别名观又观所依定故称定轮后偈云无碍清净慧皆依禅定生楞严三名与此不异各从经意三皆名止涅槃中三名义少殊一奢摩他翻止二毗婆舍那翻观三优毕叉翻止观等虽二名不同体亦无别禅那以双遮为离优毕叉以双照为等也(私注)方便者所修习法皆以此为门户故由之而已治病以药病愈药何用哉圭峰依经立三观名一泯相澄神观二起幻消尘观三绝待灵心观同天台三观空假中也他云异者此明用心方便彼则推穷性相此不立境彼多生解今谓无有用观而不立境以观依境立故初心解则俱解后心行则俱行无非方便已如前说天台诸文推穷性相此依龙树遣荡观门为破执故执若已破何必推穷为求当理不敢分宗(竹庵)若不穷诸法性相妙观于何处用若不对乎三谛安知全境为智呜呼当宗尚昧况他人乎(慈室)。

　　二正明行相三初奢摩他三。

　　初标解。

　　善男子若诸菩萨悟净圆觉。

　　发心修行欲趣佛果先须了悟身中净圆觉性以为行本本即解也依解而修方为妙行膏明相赖目足更资故下标本皆同此矣(圭峰)此圆觉体万行根源苟非先悟则徒为苦行非涅槃因(东阳)此悟即解悟也(慈室)二释行二。

　　初修观破障。

　　以净觉心取静为行由澄诸念觉识烦动静慧发生身心客尘从此永灭。

　　觉心初建力尚尪微理宜取静安详方能展照以静澄念见分别之识烦劳动扰因静生慧故名静慧客非本性尘污自体身心尘妄不起名灭(圭峰)身心客尘者烦恼在心约取计说如身见等故云身心(鄣南)念境也觉观也若以三观对破三惑此当空观发一切智则客尘烦恼体是见思假破尘沙中破无明若准次章单修静行有曰永断烦恼究竟成就不起于座使入涅槃既云究竟涅槃合是三德秘藏以证验修必一观而三观三惑一体而破也楞严第一陈如委答客尘二字意指见思与今少异(私注)。

　　二行成显德。

　　便能内发寂静轻安由寂静故十方世界诸如来心于中显现如镜中像。

　　由离根境内心自闲寂静清虚轻安调畅喧尘永息粗重长袪十方佛心于中显现者此明感应众生圆明性体与佛无殊但以妄情凡圣似隔今身心相尽妄念不生圆觉妙心凡圣交彻理实而言我之身心亦能遍现十方佛中今但约入观者为主故云诸佛于中显现(圭峰)寂静即真谛之体菩萨证此非小乘固执故云轻安世界依报也佛心正报也见思粗垢既尽则中忘而外融任运与十界凡圣依正同一真空故能眼见障外色耳闻障外声楞严明返流全一六用不行十方国土皎然清净譬如琉璃内悬明月乃至一切如来密圆净妙皆现其中亦此位证相镜喻寂静像喻依正(慈室)妙圆觉体德量遍融心佛众生三无差别智明体显鉴净像生此亦三谛圆彰不止真空而已(私注)。

　　三结名。

　　此方便者名奢摩他。

　　此翻云止定之异名寂静义也谓于染净等境心不妄缘故寂静是显相止是释名此既修止三皆名观者此宗必具理事定慧皆无障碍故约止修观也(圭峰)定慧不二准文从别如前已示焕疏用三止释此行三观释幻行求之过矣今所不用(私注)二三摩钵提三。

　　初标解。

　　善男子若诸菩萨悟净圆觉。

　　二释行三。

　　初正示修发。

　　以净觉心知觉心性及与根尘皆因幻化即起诸幻以除幻者变化诸幻而开幻众由起幻故便能内发大悲轻安。

　　心性是识识与根尘各无自性故名幻化诸幻即幻智也幻者即根本无明是能幻之者除幻者依如幻始觉力分觉根本不觉变化等者随机应化说法开示如幻众生也根尘既消自他无二故能内发同体大悲悲从定起非其爱见故轻安畅适(圭峰)幻者即心识根尘大悲乃俗谛之体(慈室)觉知根尘幻化不实此定境也即起诸幻下正明修观起幻除幻自行断惑变化等者化他出假四教四门门门四谛知病识药授药方法一一投机故曰变化诸幻而开幻众然此幻相并须心观照知历历然后起用天台止观曰如来在昔以渐顿观心偏圆具足依此心观为众生说即其义也由起幻故下观成所发次章明单修幻行既曰不失寂念及诸静慧故不可单以俗谛定今所发(私注)。

　　二重明离相。

　　一切菩萨从此起行渐次增进彼观幻者非同幻故非同幻观皆是幻故幻相永离。

　　一切菩萨等复牒所修彼观下正明离相非同幻故者约智忘境非同幻观等能照亦寂谓非同幻境之观亦皆是幻能所俱遣药病两忘故云幻相永离(私注)。

　　三总结举喻。

　　是诸菩萨所圆妙行如土长苗。

　　土喻性德苗喻观行观行增进如土长苗圭峰云如种谷等依土长苗收子之时苗土俱弃种喻觉心土喻幻法苗喻幻智今谓经喻生长何以灭义消之耶况偈云如幻三摩提如苗渐增长(鄣南)。

　　三结名。

　　此方便者名三摩钵提。

　　亦名三摩钵底此云等至等持之中能至圣位故(圭峰)等至者幻智于彼所化之境平等普至也今直作假观释之(慈室)既前标圆解亦举一即三所谓一假一切假也圆觉章有云三摩正忆持(私注)。

　　三禅那三。

　　初标解。

　　善男子若菩萨悟净圆觉。

　　二释行二。

　　初明修相。

　　以净觉心不取幻化及诸静相了知身心皆为挂碍无知觉明不依诸碍永得超过碍无碍境受用世界及与身心相在尘域如器中锽声出于外烦恼涅槃不相留碍。

　　了知身心皆为挂碍者无知觉之明为能离也非心虑知非身觉触明者能离之体碍无碍境者能所俱遣亦可碍谓生死无碍涅槃也受用者属已资缘世界者共居国土相在尘域者依正互相由藉而住自五品来生身得忍皆住分段纵入变易亦未离阴此皆属碍即无碍故如器中锽也但法文中未见即无碍义须下喻显译者之巧也如器下喻烦恼下合圭峰云锽字不定恐译人错遂为三释一依锽字音横训和训乐非器中声取其声势击罄之类其声锽锽然译人稍拙二作矿音同即大钟也或写错以鐄为锽三作簧音黄即笙簧之类以有簧之器非一故不局笙中簧乃云器中簧也此则译人不善此方音韵文字故字与音俱错他疏皆依此解今谓圭峰之疏多罪译师盖伤于博达矣且一代翻译文质相称无出觉救所译此经岂错一字遂受不善方言音韵之责广韵注锽字云说文音皇何得专以横音为咎耶世人鞔鼓内藏铁锽二条取声韵之远今经正取器微声大以喻即碍处达无碍也(鄣南)不取幻静至永得超过碍无碍境显双遮二边正入中道受用下明中道观体周圆无际相在之相宜去声呼秪是身心等相一一即中虽局而遍(私注)。

　　二示观成。

　　便能内发寂灭轻安妙觉随顺寂灭境界自他身心所不能及众生寿命皆为浮想。

　　寂灭即中谛之体菩萨住此而不着故曰轻安(慈室)三谛俱中故名寂灭妙觉随顺寂灭境界者妙圆觉智契中道也自他等者此寂灭境虽遍一切法而离一切相计五阴名众生执长龄为寿命(私注)。

　　三结名。

　　此方便者名为禅那。

　　此云静虑正是双遮之体此亦直作中观释之(慈室)。

　　三总结彰圆。

　　善男子此三法门皆是圆觉亲近随顺十方如来因此成佛十方菩萨种种方便一切同异皆依如是三种事业若得圆证即成圆觉。

　　此三门皆依悟净圆觉而起观行观行亦皆趣入圆觉始终不离故云亲近随顺佛及菩萨同证同修随机随事行相各异或多人同修一门或一人具修多行然必皆依此三种业或具修三或单或复具如二十五轮所明(圭峰)既三皆圆觉又云圆证验非单浅次第之行随机同异行体唯三(私注)。

　　四较量显胜。

　　善男子假使有人修于圣道教化成就百千万亿阿罗汉辟支佛果不如有人闻此圆觉无碍法行一刹那顷随顺修习。

　　偏小属权圆乘称性日月爝火焉得与齐(私注)。

　　二偈颂二。

　　初标举。

　　尔时世尊欲重宣此义而说偈言。

　　二正颂三。

　　初颂标解。

　威德汝当知　　无上大觉心　　本际无二相
　随顺诸方便　　其数即无量　　如来总开示
　便有三种类

　　二颂行相。

　寂静奢摩他　　如镜照诸像　　如幻三摩提
　如苗渐增长　　禅那唯寂灭　　如彼器中锽

　　三颂总结。

　三种妙法门　　皆是觉随顺　　十方诸如来
　及诸大菩萨　　因此得成道　　三事圆证故
　名究竟涅槃

　　○二辩音章明不定相上三法门约机偏好次第渐修一念圆修或单或复前后更互故曰不定行虽不定解必依圆(私注)分二初请问三。

　　初进问威仪。

　　于是辩音菩萨在大众中即从座起顶礼佛足右绕三匝长跪叉手而白佛言。

　　二正陈词句三。

　　初庆前所闻。

　　大悲世尊如是法门甚为希有。

　　二问几修习。

　　世尊此诸方便一切菩萨于圆觉门有几修习。

　　前说三观虽行相分明未审菩萨所修为一人具三为三人各一为前后为同时为依次为超次(圭峰)。

　　三申请问意。

　　愿为大众及末世众生方便开示令悟实相。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告辩音菩萨言善哉善哉善男子汝等乃能为诸大众及末世众生问于如来如是修习汝今谛听当为汝说。

　　二受旨。

　　时辩音菩萨奉教欢喜及诸大众默然而听。

　　三正答二初长行三。

　　初叙意标数。

　　善男子一切如来圆觉清净本无修习及修习者一切菩萨及末世众生依于未觉幻力修习尔时便有二十五种清净定轮。

　　圆觉无修明所依本依末觉等明诸轮意轮者摧辗义能摧惑障令正智转(圭峰)本无修习所修之法及修习者能修之人性德无作也依于未觉幻力修习者依于不觉而有始觉修德之行也定轮者大经云能观心定名为上定(鄣南)。

　　二列示修习三初三轮单修二二十一轮互修三一轮圆修悫疏于此二十五轮约喻各立一名圭峰全用今但准经静幻寂相科释也(私注)。

　　初三轮单修三初静行。

　　若诸菩萨唯取极静由静力故永断烦恼究竟成就不起于座便入涅槃此菩萨者名单修奢摩他。

　　二十五轮皆有标列结亦应一一标云悟净圆觉文繁故略不起法空之座便入寂灭涅槃(圭峰)初门观行虽渐发心教法皆圆流通末章云顿机众生从此开悟亦摄渐修一切群品是矣只为圆法自在所以随机入门不妨单复修习从渐入顿也(竹庵)修时虽单所入涅槃既属圆顿岂不一即具三下二观准此(慈室)问单修一种舍余二否不舍非单舍则幻行云何不失寂念及诸静慧答存三用一非舍二轮(鄣南)。

　　二幻行。

　　若诸菩萨唯观如幻以佛力故变化世界种种作用备行菩萨清净妙行于陀罗尼不失寂念及诸静慧此菩萨者名单修三摩钵提。

　　欲尽化度须佛加被故云以佛力等寂念中也静慧空也(慈室)虽变化种种作用既标结云修合是观心所照妙假亦可自己觉力名为佛力陀罗尼者中道总持圆觉异名耳前文云有大陀罗尼门名为圆觉(私注)。

　　三寂行。

　　若诸菩萨唯灭诸幻不取作用独断烦恼烦恼断尽便证实相此菩萨者名单修禅那。

　　灭者绝念也独者不假诸行是绝待义(圭峰)灭幻者遮假岂不遮空既双遮入中又证实相一即具三弥为可信(私注)二二十一轮互修三初七轮静观为首幻寂兼修次七轮幻观为首静寂兼修后七轮寂观为首静幻兼修此三七中各有三意初二轮复修次二具足修后三轮齐修且初七轮依文分七初先静后幻。

　　若诸菩萨先取至静以静慧心照诸幻者便于是中起菩萨行此菩萨者名先修奢摩他后修三摩钵提。

　　二先静后寂。

　　若诸菩萨以静慧故证至静性便断烦恼永出生死此菩萨者名先修奢摩他后修禅那。

　　以静慧故静也证至静性寂也烦恼因亡生死果丧(圭峰)。

　　三先静次幻后寂。

　　若诸菩萨以寂静慧复现幻力种种变化度诸众生后断烦恼而入寂灭此菩萨者名先修奢摩他中修三摩钵提后修禅那。

　　四先静次寂后幻。

　　若诸菩萨以至静力断烦恼已后起菩萨清净妙行度诸众生此菩萨者名先修奢摩他中修禅那后修三摩钵提。

　　五先静齐幻寂。

　　若诸菩萨以至静力心断烦恼复度众生建立世界此菩萨者名先修奢摩他齐修三摩钵提禅那。

　　六齐静幻后寂。

　　若诸菩萨以至静力资发变化后断烦恼此菩萨者名齐修奢摩他三摩钵提后修禅那。

　　七齐静寂后幻。

　　若诸菩萨以至静力用资寂灭后起作用变化世界此菩萨者名齐修奢摩他禅那后修三摩钵提。

　　二七轮幻观为首静寂兼修七。

　　初先幻后静。

　　若诸菩萨以变化力种种随顺而取至静此菩萨者名先修三摩钵提后修奢摩他。

　　二先幻后寂。

　　若诸菩萨以变化力种种境界而取寂灭此菩萨者名先修三摩钵提后修禅那。

　　三先幻次静后寂。

　　若诸菩萨以变化力而作佛事安住寂静而断烦恼此菩萨者名先修三摩钵提中修奢摩他后修禅那。

　　四先幻次寂后静。

　　若诸菩萨以变化力无碍作用断烦恼故安住至静此菩萨者名先修三摩钵提中修禅那后修奢摩他。

　　五先幻齐静寂。

　　若诸菩萨以变化力方便作用至静寂灭二俱随顺此菩萨者名先修三摩钵提齐修奢摩他禅那。

　　六齐幻静后寂。

　　若诸菩萨以变化力种种起用资于至静后断烦恼此菩萨者名齐修三摩钵提奢摩他后修禅那。

　　七齐幻寂后静。

　　若诸菩萨以变化力资于寂然后住清净无作静虑此菩萨者名齐修三摩钵提禅那后修奢摩他。

　　三七轮寂观为首静幻兼修七。

　　初先寂后静。

　　若诸菩萨以寂灭力而起至静住于清净此菩萨者名先修禅那后修奢摩他。

　　二先寂后幻。

　　若诸菩萨以寂灭力而起作用于一切境寂用随顺此菩萨者名先修禅那后修三摩钵提。

　　三先寂次静后幻。

　　若诸菩萨以寂灭力种种自性安于静虑而起变化此菩萨者名先修禅那中修奢摩他后修三摩钵提。

　　四先寂次幻后静。

　　若诸菩萨以寂灭力无作自性起于作用清净境界归于静虑此菩萨者名先修禅那中修三摩钵提后修奢摩他。

　　五先寂齐静幻。

　　若诸菩萨以寂灭力种种清净而住静虑起于变化此菩萨者名先修禅那齐修奢摩他三摩钵提。

　　六齐寂静后幻。

　　若诸菩萨以寂灭力资于至静而起变化此菩萨者名齐修禅那奢摩他后修三摩钵提。

　　七齐寂幻后静。

　　若诸菩萨以寂灭力资于变化而起至静清明境慧此菩萨者名齐修那三摩钵提后修奢摩他。

　　三一轮圆修。

　　若诸菩萨以圆觉慧圆合一切于诸性相无离觉性此菩萨者名为圆修三种自性清净随顺。

　　圆顿妙观造境即中故云圆合一切之言该乎十界依正因果又十界性相法法皆实无非三谛故云于诸性相无离觉性绝念而观三谛觉性故云圆修三种自性清净随顺也(私注)。

　　三总结劝修。

　　善男子是名菩萨二十五轮一切菩萨修行如是若诸菩萨及末世众生依此轮者当持梵行寂静思惟求哀忏悔经三七日于二十五轮各安标记至心求哀随手结取依结开示便知顿渐一念疑悔即不成就。

　　此示修习法式梵行戒也寂静定也思惟慧也具戒定慧心在观门如是修行必定成佛忏悔等者多生业累恐障净心忏悔求哀发露先罪日数若少虑不精诚三七日中已彰恳祷书二十五轮名字文句置道场中礼拜䖍诚精祈一行若自的乐一门随便修习若胜劣难分不能自决即凭圣力以卜应信手取之不宜简择依所检结开而视之顿渐自知无贪余观心怀疑阻并失前功纵使再修稍难成就据根验理必在于兹无乃等闲轻于事相(圭峰)忏悔有三作法取相以无生为主语泪俱下故曰求哀(东阳)三七日非正修且决择所修耳标者纸签之类记则二十五名必束聚之次则哀祷我于何观有种何观相宜信手于中以一签结之然后取视或得二十四轮为渐后一轮为顿岂复疑此观不成悔彼观不得耶(慈室)后圆觉章云此观不得复习彼观以验诸轮渐顿不定(私注)二偈颂二初标举。

　　尔时世尊欲重宣此义而说偈言。

　　二正颂三。

　　初颂叙意。

　辩音汝当知　　一切诸菩萨　　无碍清净慧
　皆依禅定生

　　二颂修习。

　所谓奢摩他　　三摩提禅那　　三法顿渐修
　有二十五种　　十方诸如来　　三世修行者
　无不因此法　　而得成菩提　　唯除顿觉人
　并法不随顺

　　如来者长行不言且据因行今具举因果耳唯除顿觉人并法不随顺者此二长行亦无谓今明不定行证故约渐顿明二十五种若圆顿行证之人并于此法不信顺者则不可言无不因此得成菩提故曰唯除等圭山两解今用次义须者往捡(私注)。

　　三颂结劝。

　一切诸菩萨　　及末世众生　　常当持此轮
　随顺勤修习　　依佛大悲力　　不久证涅槃

　　○三净业普觉二章示法病二。

　　初净业章示我等四病二初请问三。

　　初进问威仪。

　　于是净诸业障菩萨在大众中即从座起顶礼佛足右绕三匝长跪叉手而白佛言。

　　二正陈词句三。

　　初庆前。

　　大悲世尊为我等辈广说如是不思议事一切如来因地行相令诸大众得未曾有睹见调御历恒沙劫勤苦境界一切功用犹如一念我等菩萨深自庆慰。

　　广说三种法门诸轮绮互乃于觉性无差别中而辨其相名不思议事调御者十号中一佛具万德名亦无量如华严名号品(东阳)此悟因行也夫果德称真约理可照因行治染体解是难今一念备知炳然齐现如琉璃瓶盛多芥子故深慰矣(圭峰)。

　　二今问。

　　世尊若此觉心本性清净因何染污使诸大众迷闷不入。

　　因闻上章圆觉清净本无修习故今得以扣请(慈室)染污者须约修德不觉而示性德本觉何染之有(鄣南)。

　　三请答。

　　唯愿如来广为我等开悟法性令此大众及末世众生作将来眼。

　　三三展䖍诚。

　　说是语已五体投地如是三请终而复始。

　　二佛答三。

　　尔时世尊告净诸业障菩萨言善哉善哉善男子汝等乃能为诸大众及末世众生咨问如来如是方便汝今谛听当为汝说。

　　二受旨。

　　时净诸业障菩萨奉教欢喜及诸大众默然而听。

　　三正答二初长行三初略示二初举过正酬二。

　　初从妄生妄。

　　善男子一切众生从无始来妄想执有我人众生及与寿命认四颠倒为实我体由此便生憎爱二境于虚妄体重执虚妄二妄相依生妄业道有妄业故妄见流转厌流转者妄见涅槃。

　　无始者未曾悟故故下有生盲之喻妄想者无中横计我人等者统为我相展转约义故有四名四名复有二相一迷识境二迷智境初者情识所计谓取自体为我计我展转趣于余趣为人计我盛衰苦乐种种变异相续为众生计我一报命根不断而住为寿者如金刚两论所说(天亲无著)迷智境者证悟觉性而带能所从粗至细展转遣之即此经说至文当知颠倒者真我本有迷之谓无妄我本空执之谓有由此下十句初四句由迷起惑次二句由惑造业次二句由业招报后二句反于三道堕于二乘又总当二乘宗中生灭四谛初六句集谛次二句苦谛次一句道谛后一句灭谛由此便生憎爱二境者由执四相为实我体所以于自生爱于他生憎顺我者爱违我者憎于虚妄体重执虚妄者四大五蕴迷性妄生众缘假合已是虚妄更于其上重执我人二妄生业至苦乐果故名为道业成即受生死流转厌流转者息缘断惑见涅槃者趣寂沈空(圭峰)三道流转此乃六凡妄见涅槃乃二乘界须知九界背性成迷尽成染污(慈室)此经四相对彼金刚谓迷智境若望中道究论能执亦是识情以众生无始未离念故故云妄想执有等又此虽约证悟了觉以辨四相似从粗至细展转浅深然详经意恐一一相各有粗细俱浅并深竹庵云此章除四颠倒我为根本我执有粗有细今现行粗执也至于地位中人微细执我自不知觉未能断除若尚在信解我相浩然况未真正粗执我相全同凡俗其增长我慢盖学佛者之大病也宜乎熟读此之一章现行执我如破家贼(手鉴文)憎爱二境者虽憎爱属心由心逐境迁以所显能故云也于虚妄体重执虚妄者认四颠倒为我体从我体起憎爱故云重执(私注)。

　　二障觉成迷。

　　由此不能入清净觉非觉违拒诸能入者有诸能入非觉入故是故动念及与息念皆归迷闷。

　　以妄想故障清净觉然本觉元如迷情自隔非觉违拒不容入也其能入者离念即觉亦非觉性挽之令入动念著有息念沈空是故动息皆归迷闷前明从妄生妄正答因何染污此段结酬迷闷不入也(私注)。

　　二重核妄本三。

　　初征牒。

　　何以故由有无始本起无明为己主宰。

　　动念既为背觉息念即合契真何故皆称迷闷由有无始根本无明为我主故动是我动息是我息我相既在动息俱迷(圭峰)。

　　二转释。

　　一切众生生无慧目身心等性皆是无明譬如有人不自断命。

　　背觉已来未逢师教动乖佛慧有若生盲身心诸法无非圆觉以不了故全是无明无明我执如人爱命不自断也(私注)。

　　三结过。

　　是故当知有爱我者我与随顺非随顺者便生憎怨为憎爱心养无明故相续求道皆不成就。

　　人若爱我则顺人若违我则憎以此之计滋养无明从始至今无由得断(慈室)相续者本从无明而憎爱憎爱还熏无明种子现行相续不断将此求道毕竟不成(圭峰)二广释二初列释四相略疏云然此我等行相殊常常者但约迷执初果已除此乃直就修证罗汉未晓一约事验我二悟我成人三了迹迹生四潜续如命又云虽约计执浅深说有四相差别然唯是我见故经文除别列四名之外节节皆有我字若除此执便是圆觉详夫略疏释此四相已非初心现行粗执钞指界外尘沙无明今准前文由执我等妄见流转后文不了四相经劫修道但名有为不成圣果经意正该见思粗垢则知圭山取义太过又约计浅深说四相者且初一相自有粗细浅深之判亦恐不尔窃谓初心学者偏乘暗证未得谓得展转横计无越四执是则证非绝念悟犹背性证悟既尔了觉亦然以皆存我俱妄想故故曰认四颠倒为实我体乃至动息皆归迷闷竹庵指为现行粗执似有眉目若地位中种智未满我执微在以金刚前皆属凡故故曰其心乃至证于如来毕竟了知清净涅槃皆是我相又曰其心乃至圆悟涅槃我人既然余二例尔经文存略读者应知俱浅并深匪敢诬也(私注)文为四初我相二初标显粗执二。

　　初约法标。

　　善男子云何我相谓诸众生心所证者。

　　舍妄证真名我相以执所证故(竹庵)者之一字正指我体(慈室)心所证者圭峰云心谓第七识所证即第八识见分一切众生任运执为内我今谓第七名二乘识沈空之心其位已深此文且约凡夫现行见思之我下文证于如来等方竖论七八识耳所言证者取着为义故下云是故证取(鄣南)。

　　二约喻显。

　　善男子譬如有人百骸调适忽忘我身四肢弦缓摄养乖方微加针艾则知有我是故证取方现我体。

　　弦急缓慢支体不调手足失度之状(圭峰)安则忘身针艾疼楚则认我也譬修行者无证则已有证则着故合云是故证取方现我体然金屑虽贵落眼成翳如下文云云何当知法不解脱彼末世众生习菩提者以己微证为自清净由不能尽我相根本此非凡鄙境界学佛高流所当深诚也(私注)。

　　二结指细相。

　　善男子其心乃至证于如来毕竟了知清净涅槃皆是我相。

　　心证是能如来下是所也又所证中了知是能涅槃是所不忘能所即是我相(圭峰)乃至等者非但凡时取证属我等觉后心转依之日尚有此我也(鄣南)。

　　二人相二。

　　初粗相。

　　善男子云何人相谓诸众生心悟证者善男子悟有我者不复认我所悟非我悟亦如是悟已超过一切证者悉为人相。

　　心悟证者觉前非也者字正名人相不复认我乃不作证心悟亦如是同前非也(圭峰)执能悟为人相(竹庵)。

　　二细执。

　　善男子其心乃至圆悟涅槃俱是我者心存少悟备殚证理皆名人相。

　　圆悟是能涅槃是所殚尽也既入地位虽尽除证理之执尚少存能尽之悟故成人相(私注)。

　　三众生相三。

　　初标示。

　　善男子云何众生相谓诸众生心自证悟所不及者。

　　觉前能悟悟是所觉悟既成所觉又名能展转无穷皆成能所能所及处皆是相待了此无定故离前非计所不及谓免诸过不觉此计又是众生众生者不定执一之谓也亦是众多生起不断绝义(圭峰)对上我人立此一名我相执所人相执能各计一边非众生义今众生相非我非人双义名众也(鄣南)。

　　二举喻。

　　善男子譬如有人作如是言我是众生则知彼人说众生者非我非彼云何非我我是众生则非是我云何非彼我是众生非彼我故。

　　借世人语以为义势显众生相非我非彼者以是众生故非我也既云我是复非彼也非彼我故者非彼人之我(圭峰)。

　　三结指。

　　善男子但诸众生了证了悟皆为我人而我人相所不及者存有所了名众生相。

　　了证者空则我不及了悟者空则人不及存有所了名众生相者心不忘故即上者字(圭峰)。

　　四寿命相二。

　　初正释。

　　善男子云何寿命相谓诸众生心照清净觉所了者一切业智所不自见犹如命根。

　　即心之照故云清净觉前三相名觉所了拟将此智修习一切无漏之业又业是业用一切作用之智名为业智虽能除妄而不自除故不自见不自见故犹如命根如命根者兼取相续之义(圭峰)执无漏智业相续不断犹如命根名寿者相非世有寿此取如一期报得暖息识三事连持命根不断以喻执我不断故名寿者(竹庵)忘前了见且云清净存能照觉复若命根者字正指能觉之见一切业智所不自见者恐是凡圣所修业智不自见此能觉微念(私注)。

　　二显妄。

　　善男子若心照见一切觉者皆为尘垢觉所觉者不离尘故如汤消冰无别有冰知冰消者存我觉我亦复如是。

　　若心照见前诸妄想称一切觉此觉未妄皆名尘垢以存能觉觉所觉故故云觉所觉者不离尘故尘垢只是染污之义经意正显能觉是妄略疏谓一切觉者是前三相读者详之汤喻能觉冰喻所觉所觉既尽能觉岂存故云无别有冰知冰消者若执有冰能知冰消则同存能觉我觉前我相故云存我觉我亦复如是略疏谓以喻反显以法顺合也问初章云圆照觉相永断无明如何此中照觉俱荡曰显理须照遣执须亡天台止观单复四见无言穷逐皆此例也又圆照者不动一法绝念而游事理顿忘圣凡平等言之不易行者方知(私注)。

　　二迷成法障三初有我失道三。

　　初标示。

　　善男子末世众生不了四相虽经多劫勤苦修道但名有为终不能成一切圣果是故名为正法末世。

　　前三教时长行远未生圆解终不能成圆教圣果以深况浅博地凡夫故可知矣(鄣南)正法末世者正宗佛法之末世也夫正法之时修则皆证末世之时人多取相今既取证相则正法亦同末世若遇此教了达病源则虽末世还同正法(圭峰)释迦法中正像各一千年理教行果四法俱备名为正法虽有教行证果者少名为像法但存理教行证俱无名为末法末法一万年非谓全无约多分说(东阳)。

　　二征释六。

　　初久修如何不证征。

　　何以故。

　　劫数既多行又勤苦以何义故不证圣果(圭峰)。

　　二认我取证非真释。

　　认一切我为涅槃故有证有悟名成就故譬如有人认贼为子其家财宝终不成就。

　　有何妄法不从我生故云一切(慈室)贼若在外犹可堤防养之为儿如何捡护又知贼是贼贼无能为认之为儿宁免破败(圭峰)。

　　三取证如何妨道征。

　　何以故。

　　纵使认我取证何以便妨于道(圭峰)。

　　四爱寂憎喧非脱释。

　　有爱我者亦爱涅槃伏我爱根为涅槃相有憎我者亦憎生死不知爱者真生死故别憎生死名不解脱。

　　夫生死轮回本由憎爱欲求解脱须尽二源今爱涅槃还是本爱今憎生死亦是本憎弃苦欣乐虽殊憎爱元是本习带之修道佛果岂成伏我爱根为涅槃者由伏不起似涅槃相以似为真故云尔也本爱涅槃拟除生死爱心既在真生死根爱根憎苗岂名解脱(圭峰)执我故起憎爱故云我爱及云憎我若以涅槃为二乘所证则爱是法爱即界外别惑真变易生死之根本也焕云二疏皆用此意但与下赞喜谤嗔义似有碍以证空者无嗔喜故(私注)。

　　五何知证法非脱征。

　　云何当知法不解脱。

　　法者涅槃由前释云爱涅槃者名不解脱故此征云若爱生死许是系缚今悟涅槃是寂灭法以何相知云不解脱(圭峰)六赞喜谤嗔验我释谓实证者必无我无我故即无嗔喜今为法嗔喜即知证法非真我未尽故文二。

　　初标我未尽。

　　善男子彼末世众生习菩提者以己征证为自清净犹未能尽我相根本。

　　征证清净正是我体(慈室)。

　　二以境验知。

　　若复有人赞叹彼法即生欢喜便欲济度若复诽谤彼所得者便生嗔恨则知我相坚固执持潜伏藏识游戏诸根曾不间断。

　　世境违顺粗重易明唯就法门最难觉察但言为法嗔彼度此不知此心元是我相潜伏藏识者种子也游戏诸根者现行也因对外境验得内心我执犹坚潜藏相续(圭峰)含藏种子正指第八识若据游戏诸根应是六识今就圆论通言黎耶(慈室)。

　　三总结。

　　善男子彼修道者不除我相是故不能入清净觉。

　　二说病为法二。

　　初有我说法。

　　善男子若知我空无毁我者有我说法我未断故众生寿命亦复如是。

　　因闻嗔喜是我妄计我空亡彼赞毁故云无毁我者亦应云无赞我者但文略耳然存我说法我还未断余之三相未尽亦然文无人字为成句故(私注)。

　　二说亦成病。

　　善男子末世众生说病为法是故名为可怜愍者虽勤精进增益诸病是故不能入清净觉。

　　四相若存总名为病以病为法诚可怜愍带病修行故增诸病(圭峰)三以凡滥圣二。

　　初抑圣同己。

　　善男子末世众生不了四相以如来解及所行处为自修行终不成就。

　　如来解行离句绝非住相而修岂能成就如执醍醐同毒药矣(私注)。

　　二起增上慢。

　　或有众生未得谓得未证谓证见胜进者心生嫉妒由彼众生未断我爱是故不能入清净觉。

　　未得于理未证于智谓得谓证者增上慢人若自知不证而言证者则根本戒中大妄语罪非此文意见胜生嫉验出凡情然诸圣人形类不定得与不得内证在心何以辨他未得未证故观心行以验真虚夫圣人用心己他无二见他胜进或法教流行念念欢喜必能随顺自验内心如此或即证悟不虚若自觉己衰他盛则嫉己盛他衰则喜纵令深解妙境但是心之所缘勿错认之谓得谓证并由我爱故成障觉(圭峰)未得三果未证四果谓言证得起增上慢如四禅比丘等(东阳)三诫劝三初诫勿求悟。

　　善男子末世众生希望成道无令求悟唯益多闻增长我见。

　　此诫以心待悟也凡言悟者初无实法心路绝处强名悟耳若将心求悟则愈盛于迷故诫云无令又缘以心求悟遂于经论言句上解会故云唯益多闻殊不知解会分明底正是我人情识故云增长我见(慈室)诸疏之意必先求悟今再考经窃取慈室苟或不当请驯旧辙无令者禁止之辞(私注)。

　　二劝令加行。

　　但当精勤降伏烦恼起大勇猛未得令得未断令断贪嗔爱慢谄曲嫉妒对境不生彼我恩爱一切寂灭佛说是人渐次成就求善知识不堕邪见。

　　但当之言与上无令相应得未得者决彻大法断未断者直截知见贪嗔等者对境忘情也如此操履岂可便认为道如来方与其进故云渐次成就(慈室)令断者即下所列贪嗔等也求善知识者商人入海须假导师学者修行必资善友(圭峰)世有滥学大乘唯言即心即佛既云心是佛心应须行同佛行设或空谈相即贪嗔益盛嫉妒弥隆昔时行处寸步不移将恐泥犁未能逃避希冀成佛缘木求鱼但恃天真不观力用讵可得也寄言后德抚臆论心勿负如来慈悲苦口(东阳)。

　　三约失重示。

　　若于所求别生憎爱则不能入清净觉海。

　　反显不生憎爱则入觉也(圭峰)二偈颂二。

　　初标举。

　　尔时世尊欲重宣此义而说偈言。

　　二正颂三。

　　初颂略示。

　净业汝当知　　一切诸众生　　皆由执我爱
　无始妄流转

　　二颂广释。

　未除四种相　　不得成菩提　　爱憎生于心
　谄曲存诸念　　是故多迷闷　　不能入觉城

　　城喻觉者法喻各有三义一了心性空众惑不入如防外敌二见恒沙德万行圆增如养人众三道无不通如开门引摄(圭峰)。

　　三颂劝诫。

　若能归悟刹　　先去贪嗔痴　　法爱不存心
　渐次可成就　　我身本不有　　憎爱何由生
　此人求善友　　终不堕邪见　　所求别生心
　究竟非成就

　　刹是世界如入唐国率土属唐蕃境亦尔若到悟境则法法属悟迷境亦尔痴则长无偈有慢则长有偈无文影略也法爱者爱涅槃也我身者憎爱之本所依既空能依何有悟刹我身皆长无偈有(圭峰)。

　　○二普觉章示作等四病二初请问三。

　　初进问威仪。

　　于是普觉菩萨在大众中即从座起顶礼佛足右绕三匝长跪叉手而白佛言。

　　二正陈词句二。

　　初庆前。

　　大悲世尊快说禅病令诸大众得未曾有心意荡然获大安隐。

　　禅病者四相(圭峰)禅岂有病在参者用心差错耳(慈室)。

　　二请后。

　　世尊末世众生去佛渐远贤圣隐伏邪法增炽使诸众生求何等人依何等法行何等行除去何病云何发心令彼群盲不堕邪见。

　　如人有子病者偏忧菩萨大悲先哀末世贤圣隐伏正法将沈欲令广益当来是故悬兴此问又由前云求善知识不堕邪见今问何等是善知识余文皆显令彼等者明所为也(圭峰)五问次第者夫学道必务师师必有法法贵修进修必离病病去行成利他有在复审其始如何发心天台有曰发心僻越万行徒施故以发心之问终焉然五问意求师为主余四皆因初问而发若不尔者前已屡明圆觉法门及三种行诸轮修相又令勤断贪嗔等病但发心义未广明耳何必至此重兴诸问详后答意初唯广上求善知识以防末世邪师过谬次答秪是圆觉妙法就法显离作等四病行乃依师安心觉理修法意归前诸观相病亦即上自他憎爱于今但加能治之法及发心等至文皆见圣慈愍物曲尽于斯又此诸意法为至要作止任灭未始发挥苟得大纲群目皆正故总科此章云示作等四病也(私注)。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告普觉菩萨言善哉善哉善男子汝等乃能咨问如来如是修行能施末世一切众生无畏道眼令彼众生得成圣道汝今谛听当为汝说。

　　二受旨。

　　时普觉菩萨奉教欢喜及诸大众默然而听。

　　二正答二初长行五初答求人二。

　　初教择师。

　　善男子末世众生将发大心求善知识欲修行者当求一切正知见人心不住相不着声闻缘觉境界虽现尘劳心恒清净示有诸过赞叹梵行不令众生入不律仪求如是人即得成就阿耨多罗三藐三菩提。

　　大心者简余乘也知识者善能知真识妄知病识药欲修行者为行求解正知见者法句经云深解法空无相无作无生无灭了达诸法从本已来究竟平等性相如如住于实际于毕竟空中建立佛法是名真善知识心不住相等者离凡夫烦恼及二乘滞寂现尘劳者即贪等也心清净者现染而不染也示诸过者以同事摄如净名云入诸淫舍亦同华严婆须蜜等赞叹梵行等者或为利益或有别缘所作非仪暂乖真教秪得贬己承非不得饰非说理以误凡下此乃不同邪人自造诸过复说非梵行事为其真实令无量人堕大险趣但为同事摄故虽现诸过常须赞叹真实梵行故论云坏见之人虽不坏行不堪与众生为其道眼虽坏行而不破见者是则人天真胜福田即得成就等结成大益(圭峰)今有影附圣迹者纵心所为食啖非法自谓得无碍道内实庸愚此即坏见坏行无惭之人惜哉然末世之中四依罕值但能心不住相不坏正见善谙境观者亦堪依止(东阳)正知见者深达实相不着二边也阿者翻无耨多罗翻上三藐翻正等亦云正遍三菩提翻正觉合云无上正等正觉亦云无上正遍知(私注)。

　　二劝承事。

　　末世众生见如是人应当供养不惜身命彼善知识四威仪中常现清净乃至示现种种过患心无憍慢况复抟财妻子眷属若善男子于彼善友不起恶念即能究竟成就正觉心华发明照十方刹。

　　不惜身命者如雪山舍身(涅槃童子)香城破骨(大品常啼)之类儒典尚有竭力事父致身事君何况为法常现清净顺行种种过患逆行心无憍慢者夫菩萨化现权道难测但依法门莫疑其迹不以顺行即效䖍诚或睹逆行便生憍慢故智论云于诸师尊如世尊想若有能开释深义解散疑结于我有益则尽心敬之不念余恶如弊囊盛宝不得以囊恶故不取其宝又如夜行险道弊人执炬不得以人恶故不取其照菩萨亦复如是于师得智慧光明不计其恶然为师之难为徒不易勿因此诫误敬粗人欲验真虚如前简择已谙其道如此遵承又此药治徒师勿错服服之增病无药可治以缚解缚无有是处抟财等者前举身命之难此况身外之易抟者食也财谓钱帛古译讹略应云段食不起恶念者由前无慢故也憍慢若起恶念便生障覆自心法何能入心华等者觉心既明即慧光开发触向无染故曰心华称体无边照十方刹(圭峰)抟财者圭峰钞云准经意的说财食也食有四种此当段食食总段别以段拣余古译经论讹云抟食今此三藏承古作抟又不分总别谓抟即食仍略食字故云抟财咸师云天竺不用匙箸唯沉香水一盂饭一盂百味一盂香水润手而抟饭食此非译误(鄣南)抟聚也聚财宝畜妻子眷属耳此以常伦况前极劣前云过患乃贪嗔淫妄靡所不为尚不可慢况示同常道而生恶念耶(慈室)今恐抟秪是食慈室之解未敢去取又咸师义尚须考据(私注)四威仪中常现清净者不动日用三业四仪不染诸法自然一切常现清净(竹庵)二答依法三。

　　初标法离病善男子彼善知识所证妙法应离四病。

　　标以妙法释依圆觉圆觉是所依法故此法离于四病方可依故除病之问下自有答法病无边要唯此四随有其一即不堪为师(圭峰)虽曰知识所证实为弟子所依故下结云作是观者名为正观又此妙法须明离病盖出世医王慈悲深至不令杂毒而混醍醐(私注)二释四病相二。

　　初征。

　　云何四病。

　　二释四。

　　初作病。

　　一者作病若复有人作如是言我于本心作种种行欲求圆觉彼圆觉性非作得故说名为病。

　　初句标名若复下辩相言者意言也彼圆下指体以破后句结名下三节同(圭峰)作种种行者兴心运为身口相助八万四千波罗蜜门既不能以性夺修并属偏邪苦行下任止灭意无别途(鄣南)。

　　二任病。

　　二者任病若复有人作如是言我等今者不断生死不求涅槃涅槃生死无起灭念任彼一切随诸法性欲求圆觉彼圆觉性非任有故说名为病。

　　任彼一切随诸法性者如火热水湿之类各各差别之性又谓妄从他妄真任他真各称其心何必改作前则驱驰觅佛此乃放纵身心设令善恶不拘即名无记之性(圭峰)。

　　三止病。

　　三者止病若复有人作如是言我今自心永息诸念得一切性寂然平等欲求圆觉彼圆觉性非止合故说名为病。

　　得诸法无性之性非即觉性非止合故者前云于诸妄心亦不息灭(圭峰)。

　　四灭病。

　　四者灭病若复有人作如是言我今永断一切烦恼身心毕竟空无所有何况根尘虚妄境界一切永寂欲求圆觉彼圆觉性非寂相故说名为病。

　　夫觉体灵明不唯寂灭今灭惑住寂岂得相应(圭峰)作则三学六度名种种行任则生死涅槃无起无灭止则息念达性灭则断惑归寂岂为之病才执此念欲求圆觉故皆名病作如是言欲求圆觉二句正是病体(慈室)。

　　三结示正邪。

　　离四病者则知清净作是观者名为正观若他观者名为邪观。

　　将前四行自验其心随落一门则知是病故言离者则知清净然上四门皆是诸经劝赞况前三观具有斯文今此以为病者有其二意一者四中皆无观慧二者但以率心偏住一行若能四皆通达不滞一门即此四中并皆入道故净名曰但除其病而不除法病除法在即正观也虽不取四病而慧解昭然不得惧落四中便不建志立节复有闻斯四过离四又更生情便任胸襟别为见解故云邪观又作是观者离四也他观者取四也(圭峰)若了性具之旨则诸行无作何四病之有乎是故情执则一切皆魔称性则四皆是药但乘之有法用之在人如贼为将此将须护将若为贼此贼岂存节节检之勿使生着依是修观则正反此则邪(私注)作止任灭无非妙药执之成病耳乃知得失其在谁乎正观邪观者肇论云见法实知故云正观若其异者便为邪观十六观经如此拣显以能诠文明观法故故云观也在此经正如肇论只取见法拣显邪正通名为观(竹庵)。

　　三答修行。

　　善男子末世众生欲修行者应当尽命供养善友事善知识彼善知识欲来亲近应断憍慢若复远离应断瞋恨现逆顺境犹如虚空了知身心毕竟平等与诸众生同体无异如是修行方入圆觉。

　　憍慢翳心即不入道又一念瞋百万障起非唯失道亦堕三涂故皆令断远离名逆亲近名顺又违情曰逆随情曰顺如虚空者心无改易(圭峰)标云欲修行者结云方入圆觉以所显能是圆觉行若论观相义备前章故知求师请法法是圆觉依法起行岂有异途初段重劝事师了知下示安心法重举师者乐道尊师又初心修行须求依止有咨疑地故身心平等者俱即法界众生同体者彼己一如妙圆觉行由斯进矣(私注)。

　　四答除病二初指病源。

　　善男子末世众生不得成道由有无始自他憎爱一切种子故未解脱。

　　自他憎爱前已频明今复说者是种子故是入道微细病故由此种子难契圆明(圭峰)才有憎爱圣道难成深究根源故云种子(鄣南)。

　　二示除法。

　　若复有人观彼怨家如己父母心无有二即除诸病于诸法中自他憎爱亦复如是。

　　怨亲等观故心无二心无二故即除憎爱自他依正真妄诸法若能圆观一切平等则诸法上憎爱亦尽故云亦复如是诸疏皆引行慈为释空烦法相(私注)。

　　五答发心。

　　善男子末世众生欲求圆觉应当发心作如是言尽于虚空一切众生我皆令入究竟圆觉于圆觉中无取觉者除彼我人一切诸相如是发心不堕邪见。

　　此同金刚经中具四心也弥勒颂云广大第一常其心不颠倒尽于虚空一切众生广大心也彼云四生九类我皆令入究竟圆觉第一心也彼云入无余涅槃于圆觉中无取觉者常心也彼云实无众生得灭度者除彼我人一切诸相不颠倒心彼云若有我人等相即非菩萨诸佛因地皆发此心依此愿修方成正觉(圭峰)二偈颂二。

　　初标举。

　　尔时世尊欲重宣此义而说偈言。

　　二正颂缺颂除病文四。

　　初颂求师。

　普觉汝当知　　末世诸众生　　欲求善知识
　应当求正见　　心远二乘者

　　二颂依法。

　法中除四病　　谓作止任灭

　　三颂修行。

　亲近无憍慢　　远离无瞋恨　　见种种境界
　心当生希有　　还如佛出世　　不犯非律仪
　戒根永清净

　　如佛出世长无偈有不犯非律仪戒根永清净乃追颂求师中不令众生入不律仪之文又今于事师起行中颂者经意互显师弟相成故(私注)。

　　四颂发心。

　度一切众生　　究竟入圆觉　　无彼我人相
　当依正智慧　　便得超邪见　　证觉般涅槃

　　末一句长无此有梵语般涅槃此名灭度肇师云大患永灭超度四流亦云圆寂贤首云德无不备称圆障无不尽称寂亦云寂灭生死永尽故(私注)。

　　○四圆觉章显示方轨二初请问三。

　　初进问威仪。

　　于是圆觉菩萨在大众中即从座起顶礼佛足右绕三匝长跪叉手而白佛言。

　　二正陈词句二。

　　初庆前。

　　大悲世尊为我等辈广说净觉种种方便令末世众生有大增益。

　　二请后。

　　世尊我等今者已得开悟若佛灭后末世众生未得悟者云何安居修此圆觉清净境界此圆觉中三种净观以何为首唯愿大悲为诸大众及末世众生施大饶益。

　　虽问灭后亦兼佛世故下答云若佛现在当正思惟安居者安置净居即道场也以何为首者问观首之方便(私注)。

　　三三展䖍诚。

　　作是语已五体投地如是三请终而复始。

　　二佛答三。

　　初赞许。

　　尔时世尊告圆觉菩萨言善哉善哉善男子汝等乃能问于如来如是方便以大饶益施诸众生汝今谛听当为汝说。

　　二受旨。

　　时圆觉菩萨奉教欢喜及诸大众默然而听。

　　三正答二初长行二初安居期限二。

　　初指前。

　　善男子一切众生若佛住世若佛灭后若法末时有诸众生具大乘性信佛秘密大圆觉心欲修行者若在伽蓝安处徒众有缘事故随分思察如我已说。

　　灭后兼正像性谓种性即了因也伽蓝此翻众园已说者普眼章云安处徒众宴坐静室(私注)。

　　二正说四。

　　初要制三期。

　　若复无有他事因缘即建道场当立期限若立长期百二十日中期百日下期八十日安置净居。

　　菩萨逢益即为遇缘且赴若无胜利须建道场克志加功以期圣果则三期皆是自行为简利他故名他事亦可王贼命难名为他事定三期者过则情生疲厌少则功行未圆故重克三期亦无别义然约三根配之有其二意一约障尽难易配长期下根中期中根下期上根二约精进懈怠配者即反于此根有利钝期有远近对病设药斯之谓欤安置净居者欲使内外清净身心洁白事理称可(圭峰)大圣制此三期为令行者自量己力能长能短何必须对三根耶又此但制日限不制身仪四三昧中即属诸经行法一科(鄣南)建道场法先当香泥涂地等故曰净居(慈室)。

　　二道场修法。

　　若佛现在当正思惟若佛灭后施设形像心存目想生正忆念还同如来常住之日悬诸幡华经三七日稽首十方诸佛名字求哀忏悔遇善境界得心轻安过三七日一向摄念。

　　佛若在世无劳设像佛既去世须假形仪大论引经云不于泥木生难思想安能知像性等虚空三身宛然四德无减如斯运想则与如来在日无异三七日者正修之前习方便也(东阳)设形像者或画或刻托以存想如佛不灭又须达相非相是心是佛方得名为生正忆念庄严供具要在尽诚从略只云悬幡与华三七等者三期摄念之前方便礼忏礼佛乞求加被露罪乞除夙障当如诸经行法具有十科见光睹华闻声感梦或宝字印臂或金手摩顶遇兹胜境身心愈进故曰轻安然遇此境犹属方便楞严所谓暂得如是非为圣证不作圣心名善境界若作圣解则受群邪是也一向摄念者正修圆觉应当正念远离诸幻三期所修如是而已(慈室)忏悔者具云忏摩此翻悔过若别说者忏名陈露先罪悔名改往修来其所忏法不出惑业报等三障摄念者起信论云若修止者住于静处端坐正意乃至心若驰散即当摄来住于正念正念者当知唯心无外境界(圭峰)若约文配三种忏法心存目想取相忏也稽首求哀作法忏也一向摄念无生忏也然修圆觉者先开妙解然后起行是故前二不缺无生又此三七圭峰科为限内修行诸疏皆曰期外方便今详经意一向摄念秪是修上三观诸轮故今重举辩音章末三七方便但加施设形像等广于前耳此中却缺二十五轮标记结取盖前后互显修者当以诸疏为准稽首者首至地也周礼太祝辨九拜此当其一一向摄念者三期之内独一禅床单复圆修无非摄念(私注)三遇夏安居或于期内遇夏安居虽修大乘未全废小故安居日对佛陈词然既不系徒众终成依大文为二初教令依大二。

　　初标意。

　　若经夏首三月安居当为清净菩萨止住心离声闻不假徒众。

　　然建道场或在伽蓝或于余处期限未满夏首已临入众安居则乖誓约作念结夏又杂观心道场中人由此疑惑如来远念故为辨明为俗乖律即非因大废小无失徒众者六和也(圭峰)若同布萨则妨摄念若不入众恐违律范故此决云不假徒众(鄣南)。

　　二作法律制安居二人对首作法云大德一心念我比丘某甲今依某处僧伽蓝大界内前三月夏安居房舍破修治故今依大对佛其词异焉。

　　至安居日即于佛前作如是言我比丘比丘尼优婆塞优婆夷某甲踞菩萨乘修寂灭行同入清净实相住持以大圆觉为我伽蓝身心安居平等性智涅槃自性无系属故今我敬请不依声闻当与十方如来及大菩萨三月安居为修菩萨无上妙觉大因缘故不系徒众。

　　比丘梵语此含三义一怖魔二乞士三净戒尼女也谓女比丘优婆塞此云近事男优婆夷此云近事女谓亲近比丘比丘尼而承事故即三归五戒之士女也小乘局于二众大乘道俗俱沾某甲者各称其名夫小大安居略有八异一所依异别界圆觉二假实异定实示现三住持异事相实相四结安异对首作法独自称名五成安异身不出界心不起念六失安异身出越界念起背本七还界异身不逾时及界念不间断而觉八所期异阿罗汉果无上菩提有此八异故云不依及为修等大因缘者不拘小节之意(圭峰)某甲者通慧僧录云借阴阳支干之数以拣昆仲之次物之始生曰甲则长称某甲物之初长其形未直曰乙故次称某乙此下至无系属故有三节初二句标次四句释后四句结实相圆觉平等性智涅槃自性其体一也盖以理为能表伽蓝等为所表不同小乘结界系属方所(鄣南)寂灭者佛行也同入下住持伽蓝安居等悉以理性简于事相故不局方所不系徒众(东阳)与佛菩萨三月安居故云同入平等性智者唯识论四智之一圭山引彼大圆镜智对今圆觉成所作智对身安妙观察智对心安则四智具足今谓唯识教道一途此是圆经虽一名偶同何烦曲会疏中此段故略不集(私注)。

　　二结示休期。

　　善男子此名菩萨示现安居过三期日随往无碍。

　　示现者谓安居日对佛陈词盖不废小权设如此(慈室)道场三期已满小乘夏限未终以本非小乘安居故不妨随往无碍(圭峰)。

　　四诫勿妄取。

　　善男子若彼末世修行众生求菩萨道入三期者非彼所闻一切境界终不可取。

　　三期所修不出三观彼所闻者前明内发寂静轻安大悲寂灭等其观成相尚不可着此外境界不可妄取(私注)二观首方便二初三观方便二初列示三初观至静二。

　　初正释。

　　善男子若诸众生修奢摩他先取至静不起思念静极便觉如是初静从于一身至一世界觉亦如是善男子若觉遍满一世界者一世界中有一众生起一念者皆悉能知百千世界亦复如是。

　　觉亦如是例于静也应云如是初觉从于一身至一世界(圭峰)修奢摩他静为初首静极便觉等方便功成也前文由寂静故十方世界诸如来心于中显现如镜中像今云众生起念皆悉能知足显生佛唯心二文一揆(私注)。

　　二诫妄。

　　非彼所闻一切境界终不可取。

　　二三摩忆持二。

　　初正释。

　　善男子若诸众生修三摩钵提先当忆想十方如来十方世界一切菩萨依种种门渐次修行勤苦三昧广发大愿自熏成种。

　　忆想有二意一乞垂加被二欲效修行发愿亦二意一设心广大二所期不退(慈室)三摩钵提从忆想入次起弘誓自熏成种若论功成应如前云便能内发大悲轻安文无者略(私注)。

　　二诫妄。

　　非彼所闻一切境界终不可取。

　　三禅那数息二。

　　初正释。

　　善男子若诸众生修于禅那先取数门心中了知生住灭念分齐头数如是周遍四威仪中分别念数无不了知渐次增进乃至得知百千世界一滴之雨犹如目睹所受用物。

　　修禅那者从数息门入心中了知下功用也生住灭念文略异相一滴之雨此举最微况诸法耳凡修此门须调气息不涩不滑或入或出安庠徐数从一至十摄心在数不令驰散天台六妙门暨禅波罗蜜具明修法及证相等非此可备行者住寻(私注)。

　　二诫妄。

　　非彼所闻一切境界终不可取。

　　三总结。

　　是名三观初首方便。

　　前问三种净观以何为首故具答已结云是名等也即知前段三观诸轮虽具释相趣入方便是此所期(圭峰)方便有二应以上文摄念之前三七礼忏为远方便以今三观初首为近方便(慈室)。

　　二利钝修习二。

　　初利根遍修。

　　若诸众生遍修三种勤行精进即名如来出现于世。

　　如来本所示生秪缘劝物修习今三观既备则万行已圆故就此人已名佛出又即此人本觉离念名为佛出(圭峰)。

　　二钝根随学。

　　若后末世钝根众生心欲求道不得成就由昔业障当勤忏悔常起希望先断憎爱嫉妒谄曲求胜上心三种净观随学一事此观不得复习彼观心不放舍渐次求证。

　　根钝障重故加忏愿而随学之若夙种不对故此观不得复习彼观(私注)二偈颂二。

　　初标举。

　　尔时世尊欲重宣此义而说偈言。

　　二正颂六。

　　初颂三期。

　圆觉汝当知　　一切诸众生　　欲求无上道
　先当结三期

　　二颂修法。

　忏悔无始业　　经于三七日　　然后正思惟

　　此下缺颂遇夏安居。

　　三颂诫妄。

　非彼所闻境　　毕竟不可取

　　四颂方便。

　奢摩他至静　　三摩正忆持　　禅那明数门
　是名三净观

　　五颂遍修。

　若能勤修习　　是名佛出世

　　六颂随学。

　钝根未成者　　常当勤心忏　　无始一切罪
　诸障若消灭　　佛境便现前

　　△大科第三流通正宗之分法义已周欲使广益他方远沾来世流传通泰展转无穷流则不滞通则不壅(圭峰)文四。

　　初善首请问三。

　　初进问威仪。

　　于是贤善首菩萨在大众中即从座起顶礼佛足右绕三匝长跪叉手而白佛言。

　　二正陈词句二。

　　初庆前。

　　大悲世尊广为我等及末世众生开悟如是不思议事。

　　近庆道场远该一部(圭峰)。

　　二正请。

　　世尊此大乘教名字何等云何奉持众生修习得何功德云何使我护持经人流布此教至于何地。

　　流布此教至于何地者若人于此经教供养写施听受读诵说释思修如是分布流传未审此人智慧功德毕竟至何位地(圭峰)请名意在奉持名既正则奉持有在矣故下无别答流布此教似问至何方所考后答文且依略疏(私注)。

　　三三展䖍诚。

　　作是语已五体投地如是三请终而复始。

　　二如来垂答三。

　　初赞许。

　　尔时世尊告贤善首菩萨言善哉善哉善男子汝等乃能为诸菩萨及末世众生问于如来如是经教功德名字汝今谛听当为汝说。

　　所问有五略提其二。

　　二受旨。

　　时贤善首菩萨奉教欢喜及诸大众默然而听。

　　二正答二。

　　初总叹。

　　善男子是经百千万亿恒河沙诸佛所说三世如来之所守护十方菩萨之所归依十二部经清净眼目。

　　此有四义前三约人叹谓诸佛说如来护菩萨归后一约法叹经之眼目也(鄣南)推穷迷本照彻觉源理贯群经义无不尽于此若解诸教焕然若不了之焉知正道故云眼目(圭峰)十二部经者发轸钞颂云长行重颂并授记孤起无问而自说因缘譬喻及本事本生方广未曾有论议俱成十二名广如大论三十七(私注)二别答四。

　　初答名字奉持。

　　是经名大方广圆觉陀罗尼亦名修多罗了义亦名秘密王三昧亦名如来决定境界亦名如来藏自性差别汝当奉持。

　　是经五名唯教行理第二约教第三显行余皆名理前二如上总题并文殊章已释秘谓真秘密即微密中道三昧统摄万行故名为王决定境界唯佛极证如来藏性本具诸法故云差别无差之差也敕领斯旨云当奉持(私注)。

　　二答至于何地。

　　善男子是经唯显如来境界唯佛如来能尽宣说若诸菩萨及末世众生依此修行渐次增进至于佛地。

　　是经既显如来境界故修行者必至佛地前问流布此答修行盖说者必行前后互显若以此段总答修习功德其义亦通但对问有缺故作尔释(私注)。

　　三答得何功德二。

　　初举教摄机。

　　善男子是经名为顿教大乘顿机众生从此开悟亦摄渐修一切群品譬如大海不让小流乃至蚊虻及阿修罗饮其水者皆得充满。

　　渐修者教既是顿乃解圆而行渐也如二十五轮最后圆修是顿余皆属渐不让小流者如百川会海咸失本名喻教之独圆不兼偏小蚊虻修罗喻渐顿机又淮南子云海不让水积小成大(文)此取海能容受让即拒义(云云私注)二较量显胜三初举施宝较闻名。

　　善男子假使有人纯以七宝积满三千大千世界以用布施不如有人闻此经名及一句义。

　　世珍盈刹能为漏果之资妙法一言必获菩提之报(圭峰)七宝者一金二银三琉璃四颇璃五砗磲六码瑙七真珠三千世界者小千中千大千广如俱舍(私注)。

　　二约证小较宣说。

　　善男子假使有人教百千恒河沙众生得阿罗汉果不如有人宣说此经分别半偈。

　　小乘极证犹属无明圆觉法门究竟实际小大权实比较天殊偈有四句两句为半(私注)。

　　三明闻信显宿种。

　　善男子若复有人闻此经名信心不惑当知是人非于一佛二佛种诸福慧如是乃至尽恒河沙一切佛所种诸善根闻此经教。

　　上但闻名今信不惑能信一切皆大圆觉岂是小缘非宿植深厚何以及此前问修习得何功德此但约闻名说偈信心为答则知修者其功尤胜(私注)。

　　四答护持经人。

　　汝善男子当护末世是修行者无令恶魔及诸外道恼其身心令生退屈。

　　前问云何护持答意但莫令魔外恼身心者即是护持然恼身心俱通魔外若以义配外道以邪智惑人令疑是恼心也魔以神力令种种不安乃至病等是恼身也故经说众魔乐生死外道着诸见二事皆令初心行人退屈实藉护持(圭峰)上请守护持经之人答云修行盖持必行问答相显也(私注)近世于此续入偈文且言得于南安军兜率大藏偈云贤首汝当知是经诸佛说如来善护持十二部眼目名为大方广圆觉陀罗尼显如来境界依此修行者增进至佛地如百川海纳饮者皆充满假使施七宝积满三千界不如闻此经若化河沙众皆得阿罗汉不如闻半偈汝等于来世护是宣持者无令生退屈或谓此偈后人擅作须知佛经正宗之中为顺机缘利钝取解故长行后复作偈颂天竺为散华贯华若入流通任欲传持正宗之说恐不须偈今复详偈文与上不合长行自云譬如大海不让小流意显今圆不兼偏小偈何得云如海纳百川上自云闻此经名及一句义偈何概云闻经上自云宣说此经分别半偈偈何云闻半偈闻与分别义岂泯齐况下天神闻佛付嘱即便禀命故云尔时文意连属中间岂容别有所说故今不敢书入正经更俟明眼一为决之(慈室)。

　　三天神禀命三。

　　初金刚众。

　　尔时会中有火首金刚摧碎金刚尼蓝婆金刚等八万金刚并其眷属即从座起顶礼佛足右绕三匝而白佛言世尊若后末世一切众生有能持此决定大乘我当守护如护眼目乃至道场所修行处我等金刚自领徒众晨夕守护令不退转其家乃至永无灾障疫病消灭财宝丰足常不乏少。

　　火首者头有火𦦨故尼蓝婆未详翻译金刚者执此杵故若取名者云露肩神此神初发心时常起大愿愿为力士护修行人其家等者在家众也凡发大心多有障难障难多种略举灾病故云乃至今由神护一切皆除财宝丰足备道资缘也不必富奢方云丰足故次但云常不乏少不乏少故进趣妙门不退屈矣(圭峰)二天王众。

　　尔时大梵王二十八天王并须弥山王护国天王等即从座起顶礼佛足右绕三匝而白佛言世尊我亦守护是持经者常令安稳心不退转。

　　大梵王者即指初禅王娑婆世界主二十八天王总指三界须弥山王别名帝释护国天王等别显四王所以标三类者由梵与释诸佛转法轮时皆为请主护世持国使灾害不生故总列外而更别明(圭峰)。

　　三鬼王众。

　　尔时有大力鬼王名吉槃荼与十万鬼王即从座起顶礼佛足右绕三匝而白佛言世尊我亦守护是持经人朝夕侍卫令不退屈其人所居一由旬内若有鬼神侵其境界我当使其碎如微尘。

　　吉槃荼者亦云鸠槃荼食人精气其疾如风变化稍多住于林野管诸鬼众故号为王来至道场而为上首其数十万一一若斯依附深山或居岩穴其形可畏通变极多不属天人住居鬼趣不退屈者无障难故一由旬则四十里一云十六里碎鬼神侵境界者护佛菩提心故(圭峰)金刚禳灾流通天王安隐流通鬼王折流通也(东阳)。

　　四经家总结。

　　佛说此经已一切菩萨天龙鬼神八部眷属及诸天王梵王等一切大众闻佛所说皆大欢喜信受奉行。

　　结会既云八部验上同闻不独菩萨又天龙等必内证法性外现此形亦是戒缓乘急皆预法会大欢喜者结闻经益无越悉檀复约四教简示今是圆教之欢喜也(慈室)。

　　大方广圆觉修多罗了义经集注下(终)

　　No. 257-C 大方广圆觉经略疏序

　　终南山草堂寺沙门宗密述

　　元亨利贞。干之德也。始于一气。常乐我净。佛之德也。本乎一心。专一气以致柔。修一心而成道。心也者。冲虚妙粹。炳焕灵明。无去无来。冥通三际。非中非外。洞彻十方。不灭不生。岂四山之可害。离性离相。奚五色之能盲。处生死流。骊珠独耀于沧海。踞涅槃岸。桂轮孤朗于碧天。大矣哉万法资始也。万法虚伪。缘会而生。生法本无。一切唯识。识如幻梦。但是一心。心寂而知。目之圆觉。弥满清净。中不容他。故德用无边。皆同一性。性起为相。境智历然。相得性融。身心廓尔。方之海印。越彼太虚。恢恢焉。晃晃焉。迥出思议之表也。我佛证此。愍物迷之。再叹奇哉。三思大事。既全十力。能摧树下魔军。爰起四心。欲示宅中宝藏。然迷头舍父。悟有易难。故仙苑觉场。教兴顿渐。渐设五时之异。空有迭彰。顿无二谛之殊。幽灵绝待。今此经者。顿之类欤。故如来入寂光土。凡圣一源。现受用身。主伴同会。曼殊大士。创问本起之因。薄伽至尊。首提究竟之果。照斯真体。灭彼梦形。知无我人。谁受轮转。种种幻化。生于觉心。幻尽觉圆。心通法遍。心本是佛。由念起而漂沈。岸实不移。因舟行而骛骤。顿除妄宰。空不生华。渐竭爱源。金无重矿。理绝修证。智似阶差。觉前前非。名后后位。况妄妄起灭。德等圆明者焉。然出厩良驹。已摇鞭影。埋尘大宝。须设治方。故三观澄明。真假俱入。诸轮绮互。单复圆修。四相潜神。非觉违拒。四病出体。心华发明。复令长中下期克念摄念而加行。别遍互习业障惑障而销亡。成就慧身。静极觉遍。百千世界。佛境现前。是以。闻五种名。超刹宝施福。说半偈义。胜河沙小乘。寔由无法不持无机不被者也。噫巴歌和众。似量腾于猿心。雪曲应稀。了义匿于龙藏。宗密髫专鲁诰。冠讨竺坟。俱溺筌罤。唯味糟粕。幸于涪上。针芥相投。禅遇南宗。教逢斯典。一言之下。心地开通。一轴之中。义天朗耀。顷以。道非常道。诸行无常。今知心是佛心。定当作佛。然佛称种智。修假多闻。故复行诣百城。坐探群籍。讲虽滥泰。学且师安。叨沐犹吾之纳。谬当真子之印。再逢亲友。弥感佛恩。久慨孤贫。将陈法施。采集般若。纶贯华严。提挈毗尼。发明唯识。然医方万品。宜选对治。海宝千般。先求如意。观夫文富义博。诚让杂华。指体投机。无偕圆觉。故参详诸论。反复百家。以利其器。方为疏解。冥心圣旨。极思研精。义备性相。禅兼顿渐。勒成三卷。以传强学。然上中下品。根欲性殊。今将法彼曲成。从其易简。更搜精要。直注本经。庶即事即心。日益日损者矣。
