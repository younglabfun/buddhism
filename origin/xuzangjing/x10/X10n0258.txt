卍新纂续藏经第 10 册 No. 0258 圆觉经直解


　　No. 258

　　大方广圆觉修多罗了义经直解卷上

　　唐罽宾国沙门佛陀多罗译

　　明匡山逸臾憨山释德清解

　　明新安　程梦旸觉我较阅

　　此经。以单法为名。一真法界如来藏心为体。以圆照觉相为宗。以离妄证真为用。以一乘圆顿为教相。以单法为名者。论云。所言法者。谓众生心。圆觉二字。直指一心以为法体。此有多称。亦名大圆满觉。亦名妙觉明心。亦名一真法界。亦云如来藏清净真心。楞伽云寂灭一心。即起信所言一法界大总相法门体。称谓虽多。总是圆觉妙心。唯此一心。乃十法界凡圣迷悟依正因果之本。为诸佛之本源。号为法身。为众生之心地。故名佛性。一切诸法。皆依此心建立故。单以法为名。其大方广。乃此心法所具体相用三大之义。然大即体大。谓此一心。包法界而有余。扩太虚而无外。横该竖遍。大而无外。故名大也。方即相大。又方训法也。谓此一心为众生之佛性。以有此性轨则。一闻佛性。便能生解。长劫轮回。持而不失。故曰轨物生解。任持自性。以无相真心。而为有相之法则故。方为相大也。广即用大。以称此心体周遍无遗。无刹不现。无物不周。故为用大也。以此法义圆备一心。以此经中直指此心。为生佛迷悟修证之本。故云单法为名也。修多罗。是梵语。此云契经。以凡是佛所说之经。通名契经。谓是契理契机之教。但应机有大小。为小乘人说者。名不了义经。为大乘人说者。名了义经。谓显了究竟之极谈。以题中通指此经。乃经藏中了义之经。非不了义经也。上十字。乃一经所诠之法义。下一经字。乃别指当经能诠之文字也。一真法界如来藏心为体者。经云。入于神通大光明藏。即如来藏清净心体平等不二。故曰一真。又云。如法界性究竟圆满。是则名为因地法行。首称大陀罗尼门。即一法界大总相法门体。为诸佛之因地菩萨之行本故。以此为一经之体也。以圆照觉相为宗者。经云。一切如来本起因地。皆依圆照清净觉相。永断无明。方成佛道。故以为一经之宗也。离妄证真为用者。经云。知是空华。即无轮转。又云。知幻即离。离幻即觉。故以此为用也。一乘圆顿为教相者。以此经纯谈觉性。圆修三观。顿证一心。虽列二十五轮。但是一心转换。并无阶级次第故。以圆顿为教相也。然此五重。乃天台释经之轨则。摄尽全经之旨趣故。学者开卷。了此则恩过半矣。

　　唐罽宾国沙门佛陀多罗译

　　此翻译名氏也。罽宾乃西域之国号。此云贱种。以此国开土乃贱人自立为君长故。相传为名。佛陀此云觉。多罗此云救。乃译师之名也。传译年代。具载别传。

　　匡山逸臾憨山释德清直解

　　初序分。

　　如是我闻一时。

　　此下至平等法会。总名证信序。以诸经之首皆有此序。名为通序。以阿难请问佛遗命立言证法有所授也。如是我闻者。谓阿难结集法藏时。口宣佛言。谓如是之法。我阿难从佛所闻。非臆说也。一时之言。本无定指。但是佛与弟子。机感会集之时。故凡说经。皆曰一时。

　　婆伽婆。

　　亦云薄伽梵。乃梵音楚夏耳。是佛之果号。此号。从来不翻。以含多义故不翻。谓此一语。具有六义。一自在。二炽盛。三端严。四名称。五吉祥。六尊贵。皆称佛德。若翻一名。则摄义不尽。故但存梵语耳。此五不翻之一例也。此为说法主。

　　入于神通大光明藏。三昧正受。一切如来光严住持。

　　此说经处也。佛有三身。谓法报化。所依土亦有三。谓寂光。实报庄严。及方便有余。法有佛依寂光土。报身佛依实报土。即卢舍那佛。住华藏土。与地上菩萨。说华严经。化身乃释迦佛。依人间灵山舍卫精舍等处。为人天等。说三乘法。今说经处。言大神通光明藏者。乃常寂光土。是法身所依。言三昧。此云正定。正受者。乃正定中受用。意显此经乃法报同体之佛所说正定正受乃自受法乐之处也。一切如来光严住持者。言法性土。乃诸佛所证常寂光土。以光为严。非余宝物庄严也。以此寂光乃法身之安宅。故云住持。即此说处依真。便非他佛余处可比。显法最殊胜也。

　　是诸众生清净觉地。

　　此言寂光。乃生佛平等之实际。谓诸佛之安宅。即是众生本有不迷之觉地。此显真妄不二之真境也。

　　身心寂灭平等本际。圆满十方。不二随顺。

　　此言寂光真境。乃诸佛众生。若身若心。皆同寂灭平等之实际。此体深也。圆满十方。谓用广。言其用圆满。含褁十方。广大无外也。不二随顺。文倒。应云随顺不二。谓一切圣凡。皆归此中平等一际。故云随顺不二。

　　于不二境。现诸净土。

　　上不二境。乃诸佛自受法乐之地也。以无身心之相。何有主伴之分。若无主伴。无说无示。则无说法之事矣。今言从不二境现诸净土者。正显从自受用现他受用土。乃为地上菩萨。说自性法之报土。此中乃有说听。然此土中。虽有说听。而如来尚在三昧。未曾出定。何以有说。意显此经乃法身如来所说之法。显示离心意意识境界相。此正如来最胜清净禅。殊非他经可比也。楞伽经中。法身说法。乃以法证佛。此经以处证佛。二经合观。良有深旨。此从来所未达者。请深观之。

　　与大菩萨摩诃萨十万人俱。其名曰文殊师利菩萨。普贤菩萨。普眼菩萨。金刚藏菩萨。弥勒菩萨。清净慧菩萨。威德自在菩萨。辨音菩萨。净诸业障菩萨。普觉菩萨。圆觉菩萨。贤善首菩萨等。而为上首。与诸眷属。皆入三昧。同住如来平等法会。

　　此标伴众列上首之名也。十二大士。旧解。皆以三观释其名。然各具其德。似不必拘。言皆入三昧者。以佛乃即法身之报相。土乃即寂光之报土。况佛自入三昧。说自性法。岂有听众散心而可入耶。故必入三昧。然后可同住此平等法会也。问曰。主伴皆在三昧。则无听矣。将何以显法耶。答曰。此不思议之妙法也。昔空生岩中宴坐。天帝散华赞为善说般若。空生曰。我实无说。天帝曰。尊者以不说说。我以绝听听。如此说听。是真般若。了此。可信三昧中善说善听也。旧说菩萨既有启请威仪必有出入之文。或译人略之。此说太拘。岂不闻。那伽常在定。无有不定时。岂独佛常在定而菩萨便不定耶。八地菩萨。现三昧乐意生身而度生。岂出定耶。若执必出定而有听受启请。则不起灭定而现诸威仪。岂非菩萨之事耶。因便及此。学者识之。

　　于是文殊师利菩萨。在大众中。即从座起。顶礼佛足。右绕三匝。长跪叉手。而白佛言。

　　此经家叙置问法之威仪也。

　　大悲世尊。愿为此会诸来法众。说于如来本起清净因地法行。及诸菩萨。于大乘中。发清净心。远离诸病。能使未来末世众生求大乘者不堕邪见。

　　此正陈请辞也。问有二意。一问如来因地发心。依何等法。修何等行。而得成佛。二问现在菩萨。于大乘中。已发清净愿成佛度生之心。但不知如何用心修行。得正知见。不堕偏邪之病。若蒙开示。则使未来末世众生有发大乘心者。即依今日所说而修。则不堕于邪见矣。此虽为现在而问。其实多为未来之机。此悲愿之心也。

　　作是语已。五体投地。如是三请。终而复始。

　　此叙置求法之恳诚也。

　　尔时世尊。告文殊师利菩萨言。善哉善哉。善男子。汝等乃能为诸菩萨。咨询如来因地法行。及为末世一切众生求大乘者。得正住持。不堕邪见。汝今谛听。当为汝说。

　　此赞善问诫听许说也。下仿此。

　　时文殊师利菩萨。奉教欢喜。及诸大众。默然而听。

　　此欣承法音。冥心伫听也。下仿此。以叙十二大士请法之仪。一一皆同。其文最整。故不重释。

　　善男子。无上法王。有大陀罗尼门。名为圆觉。流出一切清净真如菩提涅槃及波罗蜜。教授菩萨。一切如来本起因地。皆依圆照清净觉相。永断无明。方成佛道。

　　此直示本起因地也。如来因地。独标圆觉一法。而为行本。然称此圆觉。为陀罗尼门者。梵语陀罗尼。此云总持。谓总一切法。持无量义。以此圆觉。为十法界大总相法门体。一切圣凡。依正迷悟因果。皆依此圆觉一心。而为建立。以无一法而不具。故曰总。因果纤毫不失不坏。故曰持。一切圣凡无不由之。故称为门。流出者。即由此建立之义。然此觉体。为诸佛之法身。为众生本觉之心地。虽染而不染。故曰清净。从来不妄不变。故称真如。但以无明障蔽而不现。诸佛如来。于因地。依此本觉真心。发始觉之智。断尽无明。始本合一。名究竟觉。为得菩提之果。还归寂灭一心。名为圆寂。是称涅槃。是知诸佛果德。皆依此圆觉一心建立。故云流出。然不独佛果。即菩萨因地诸波罗蜜。亦从此出。故云及也。以诸佛之因地。为菩萨之行本。故云教授。是故。一切如来成佛本起之因地。更无别法。皆依此圆觉自性之光明。还照寂灭清净之觉体。相即性体也。以此圆满照彻无遗。则无明永断。圆证法身。唯此一法而已。故曰皆依圆照清净觉相。永断无明。方成佛道也。然圆照。即一心三观之智。清净觉相。即一心三谛之体。全经但发明此一句而已。

　　问曰。此云有大陀罗尼门名为圆觉流出一切云云等。与首楞严云有三摩提名大佛顶首楞严王等。语势似同。义有何别。

　　答曰。语虽似同。义有小别。以此经直指觉体为因地心。彼经以首楞严大定。为成佛初心之方便。此体彼用。为不同耳。然所同者。彼经先以不生灭心为本修因。依之建立首楞严大定。然不生灭心。即此觉体。彼首严定。即此圆照清净觉相。以此圆照即彼大定。此中觉相。即彼不生灭心。摄用归体。究竟无二。故皆为成佛之本。

　　问曰。佛言圆觉陀罗尼门。为如来本起之因地。又曰。清净真如。则为众生不迷之佛性。又曰。皆依圆照清净觉相。则本无无明可断也。忽曰。永断无明。方成佛道。则义不相蒙。敢问其旨。

　　答曰。此义幽深。非粗心可拟。请试言之。然圆觉妙心。乃诸佛众生平等无二之法身也。以法身流转五道。名曰众生。然清净真如。乃诸佛之法身。众生之佛性。良由最初一念无明不觉。迷此法身。而成五蕴幻妄之身心。则本有圆觉。而为不迷之佛性。以烦恼不能染故。曰清净本来不妄不变。故曰真如。故清净真如一语。直指众生迷中之佛性也。以诸佛因地同是众生。但能依本觉之佛性。发起始觉之智。断尽无明。始本合一。名得菩提。还证寂灭一心。故曰涅槃。是则诸佛菩提涅槃之果德。皆从迷返悟修而后得故。曰永断无明方成佛道。然修断之方。皆依圆觉自性之智光。还照寂灭清净之心体。故曰圆照清净觉相。以自性光明一照。则无明顿破。故曰永断。此实成佛之秘诀。顿悟顿证之妙门。为如来因地之法行。此经直指一心圆顿之旨。故首揭于此。为一经之宗趣。语义幽深。非浅识可了。故特发之。

　　云何无明。

　　此征释无明之体。将显圆照之功也。此征下释。

　　善男子。一切众生。从无始来种种颠倒。犹如迷人四方易处。妄认四大。为自身相。六尘缘影。为自心相。譬彼病目见空中华及第二月。

　　此释无明之元也。谓众生本有法身。元无生死。今因最初一念不觉之无明。迷本来之佛性。起贪嗔痴。造种种业。妄取六趣之生死故。云种种颠倒。虽在往来生死之中。而法身湛然不动故。如人迷方而方实不转也。所以迷者。以背法身。但认四大假合之幻身。为己身。妄认攀缘六尘影子妄想缘虑之心。为真心。譬如病目见空中华及第二月。病目喻无明。空华喻妄身。二月喻妄心。认妄失真。故云颠倒。

　　善男子。空实无华。病者妄执。由妄执故。非唯惑此虚空自性。亦复迷彼实华生处。由此妄有。轮转生死。故名无明。

　　此喻示无明之体也。谓法身本无身心之相。如空本无华。今妄认四大为身。如执空华为实有。由妄执故。不唯迷本法身。故云惑此虚空自性。亦复不知妄身从无明有。故云迷彼实华生处。由此颠倒故。有轮转生死。此乃无明之体也。

　　善男子。此无明者非实有体。如梦中人。梦时非无。及至于醒。了无所得。如众空华灭于虚空。不可说言有定灭处。何以故。无生处故。一切众生。于无生中。妄见生灭。是故说名轮转生死。

　　此释无明体空。以明生死本来不有也。以生死乃迷中之颠倒。如梦中事觉后即空。以生本无生故。灭亦无灭故。如空华无定灭处。

　　善男子。如来因地修圆觉者。知是空华。即无轮转。亦无身心受彼生死。非作故无。本性无故。

　　此的示顿悟妙门。以显圆照之功。唯一知字也。谓诸佛因地修行。唯以圆觉自性光明。圆照自心寂灭之体。一念了知身心世界。如空中华。本来不有。则生死当下顿断。以身心本空故。无可受生死者。此非造作而后无。特以本来自性元无故也。

　　彼知觉者犹如虚空。知虚空者即空华相。亦不可说无知觉性。有无俱遣。是则名为净觉随顺。

　　此拂能所对待之迹。以显圆照平等寂灭究竟一心净觉之智也。云彼知觉者。乃指上知是空华之知。即所谓圆照。乃自性本有之智光。为能照之智。者字指所照之境。即清净之觉相。如虚空乃喻所照之觉体。所谓清净法身。犹若虚空。谓此觉体。虽是本有。向被无明障蔽。从来不觉。今仗智光一照。则无明顿破。本体当下现前。则历劫生死。一时顿断。是所谓知是空华。即无轮转。此特显智照有功也。知虚空者。此者字。乃指上能照之智。意谓初以智照惑。惑灭则智亦不存。然所照既寂。若存能照之知。犹是无明。故须遣之。故云知虚空者。即空华相。此则能所双忘。寂照不二。到此唯有如智。照体独立。故云亦不可说无知觉性。直至心境两忘能所俱泯。故云有无俱遣。如此乃合寂灭一心。故云是则名为净觉随顺。此文倒。应云随顺净觉。即前云随顺不二也。

　　何以故。虚空性故。常不动故。如来藏中无起灭故。无知见故。如法界性。究竟圆满遍十方故。是则名为因地法行。

　　此征释所照寂灭心体。重显绝待真心。以示清净觉相也。何故要重重遣拂能所耶。以寂灭心体本来如虚空性。常住不动。此显空也。谓今虽有身心生死。本来如空中华。以如来藏中无起灭故。不容有知见故。此显假也。如者称也。谓称法界性。究竟圆满。周遍十方故。此显中也。此实妙觉明心之实际。如来因地唯此而已。

　　菩萨因此。于大乘中。发清净心。末世众生。依此修行。不堕邪见。

　　菩萨发心。当因此而发。则为真因。众生依此而修。则为正行。故不堕邪见。此结问答意也。

　　尔时世尊。欲重宣此义。而说偈言。

　文殊汝当知　　一切诸如来　　从于本因地
　皆以智慧觉　　了达于无明　　知彼如空华
　即能免流转　　又如梦中人　　醒时不可得
　觉者如虚空　　平等不动转　　觉遍十方界
　即得成佛道　　众幻灭无处　　成道亦无得
　本性圆满故　　菩萨于此中　　能发菩提心
　末世诸众生　　修此免邪见

　　偈颂对之。则有无广略可知。

　　于是。普贤菩萨。在大众中。即从座起。顶礼佛足。右绕三匝。长跪叉手。而白佛言。

　　请法威仪。

　　大悲世尊。愿为此会诸菩萨众。及为末世一切众生修大乘者。闻此圆觉清净境界。云何修行。世尊若彼众生。知如幻者。身心亦幻。云何以幻还修于幻。若诸幻性一切尽灭。则无有心。谁为修行。云何复说修行如幻。若诸众生。本不修行。于生死中。常居幻化。曾不了知如幻境界。令妄想心云何解脱。愿为末世一切众生。作何方便。渐次修习。令诸众生永离诸幻。

　　此普贤大士。闻前开示。蹑迹起疑。故特启请修行方便也。由前佛说知是空华即无轮转。亦无身心受彼生死。此乃一念顿悟。当下顿了生死。则不假修行。更无方便。此则太有径庭。非上上根人。不能领悟。奈何末世众生。上上根者少。若不假修行。必难悟入。若不假方便。不能造修。故此首问修行。以求方便渐次之法也。若谓知是空华即无轮转。然空华即幻妄也。若纵有众生。能知身心如幻者。若所知是幻。则此能知之身心亦是幻矣。云何以幻还修于幻耶。此一疑也。若所知之幻既灭。则能知之幻亦灭矣。如此能所皆灭。则无有心矣。又谁为修行之人耶。云何复说修行如幻。此二疑也。若诸众生。本不假修行。如此则于生死中。常居幻化。曾不了知如幻境界。是则令妄想心云何解脱耶。此三疑也。因此请问如来。愿说修行之方便。当令众生永离诸幻也。故向下世尊答。以众生幻心。还依幻灭。不妨以幻修幻。为一答。诸幻灭尽。觉心不动。不入断灭。为二答。知幻即离。亦无方便。离幻即觉。亦无渐次。为三答。然通释成前章顿悟顿修之意。

　　作是语已。五体投地。如是三请。终而复始。

　　此叙求法之恳诚也。

　　尔时世尊。告普贤菩萨言。善哉善哉。善男子。汝等乃能为诸菩萨及末世众生修习菩萨如幻三昧。方便渐次。令诸众生得离诸幻。汝今谛听。当为汝说。

　　此赞善问诫听许说也。

　　时普贤菩萨。奉教欢喜。及诸大众。默然而听。

　　此欣承法音。冥心伫听也。

　　善男子。一切众生种种幻化。皆生如来圆觉妙心。犹如空华从空而有。幻华虽灭。空性不坏。众生幻心还依幻灭。诸幻尽灭。觉心不动。

　　此答诸幻灭尽不入断灭。

　　依幻说觉。亦名为幻。若说有觉。犹未离幻。说无觉者亦复如是。是故幻灭名为不动。

　　此答以幻修幻。以释成不入断灭之意也。谓以觉觉幻。觉亦是幻。故云依幻说觉亦名为幻。若说幻灭而觉存者。此亦是幻。故云若说有觉犹未离幻。若更起一见。说幻灭而觉亦无者。亦复是幻何也。以未达究竟实际故也。直须有无俱遣。照体独立。故云幻灭名为不动。以种种幻化皆生圆觉妙心故。诸幻灭尽。觉心不动也。

　　善男子。一切菩萨及末世众生。应当远离一切幻化虚妄境界。由坚执持远离心故。心如幻者亦复远离。

　　此示离幻方便。以答永离诸幻之请。以遣离幻之心也。谓知是幻。方起能离之心。诸幻既灭。若坚执有能离之心。此心亦如幻者。故应亦复远离。此遣第一重能离之心也。

　　远离为幻。亦复远离。

　　此遣第二重离心之离也。谓初以知离幻幻灭。则遣能知之心。若能知已泯。则此离亦如幻。故云远离为幻亦复远离。

　　离远离幻。亦复远离。

　　此遣第三重离上远离之离。所谓遣遣也。

　　得无所离。即除诸幻譬如钻火。两木相因。火出木尽。灰飞烟灭。以幻修幻亦复如是。诸幻灭尽。不入断灭。

　　此言遣之又遣以至无遣。故云得无所离即除诸幻也。钻火喻诸幻智。灰飞烟灭以喻遣遣。唯有地存故。喻不入断灭。此总结答问意也。

　　善男子。知幻即离。不作方便。离幻即觉。亦无渐次。

　　此结示顿悟顿证。以显究竟一心之旨也。

　　问曰。上答以幻修幻。遣之又遣。皆是方便渐次之意。今结示云不作方便亦无渐次。岂佛自语相违耶。

　　答曰。此义幽玄。诚难体会。上云种种幻化皆生如来圆觉妙心。虽云重重遣拂。所遣拂者。总是一幻。谓此妙觉心中。凡有起心。动念丝毫。见处未忘。通皆是幻。若知到底是幻。则一切诸幻自离。但知而已。又何别作方便。若但存执着之心。即是知见未忘。便名微细法执。了达一切皆幻。则当下消亡全体自现。故云知幻即离离幻即觉。正如香象渡河。一踏到底。所谓不作方便。亦无渐次也。

　　一切菩萨及末世众生。依此修行。如是乃能永离诸幻。

　　此结酬问意也。谓必要如是重重遣拂。乃能永离诸幻也。

　　尔时世尊。欲重宣此义。而说偈言。

　普贤汝当知　　一切诸众生　　无始幻无明
　皆从诸如来　　圆觉心建立　　犹如虚空华
　依空而有相　　空华若复灭　　虚空本不动
　幻从诸觉生　　幻灭觉圆满　　觉心不动故
　若彼诸菩萨　　及末世众生　　常应远离幻
　诸幻悉皆离　　如木中生火　　木尽火还灭
　觉则无渐次　　方便亦如是

　　长行。但云种种幻化生于觉心。不知何者是幻化。故颂中补无明二字。谓种种幻化。皆无明也。

　　于是。普眼菩萨。在大众中。即从座起。顶礼佛足。右绕三匝。长跪叉手。而白佛言。

　　请法威仪。

　　大悲世尊。愿为此会诸菩萨众。及为末世一切众生。演说菩萨修行渐次。云何思惟。云何住持。众生未悟。作何方便。普令开悟。

　　此普眼。请开渐次之行。以释圆照清净觉相之义也。由前文殊章。直云知是空华即无轮转。亦无身心受彼生死。普贤章云。知幻即离。不作方便。离幻即觉。亦无渐次。此乃顿悟一心。当下顿证。不涉途程。不假修行。但一知字而已。此是上上根人方能了悟。奈末世众生。上上根少。中下者多。若不修行。则长在生死。若修行无正方便。则无门可入。若无渐次。亦难顿悟故。问思惟乃初心止观下手工夫。住持乃安心之法则。总是开悟之方便也。

　　世尊。若彼众生。无正方便及正思惟。闻佛如来说此三昧。心生迷闷。即于圆觉不能悟入。愿兴慈悲。为我等辈及末世众生。假说方便。

　　此重请必要方便。思惟者。以初心必假正方便入门。然后乃可得正思惟。且以方便为急故结请方便也。假说者。于无方便中。设方便故。为假说耳。按后答文初。依奢摩他持戒宴坐。乃正方便。恒作是念。止观双运。乃正思惟。非幻不灭。乃安住垢相永灭。十方清净。乃开悟也。

　　作是语已。五体投地。如是三请。终而复始。

　　三展䖍诚。

　　尔时世尊。告普眼菩萨言。善哉善哉。善男子。汝等乃能为诸菩萨及末世众生。问于如来修行渐次思惟住持乃至假说种种方便。汝今谛听。当为汝说。

　　赞许诫听。

　　时普眼菩萨。奉教欢喜。及诸大众。默然而听。

　　当机默伫。

　　善男子。彼新学菩萨。及末世众生。欲求如来净圆觉心。应当正念远离诸幻。

　　此总答问意也。普眼虽问修行渐次思惟住持等。然主意。单问离幻初心方便。故佛答以修行捷要。只是以正念为最初下手工夫。故云应当正念。然正念者。无念也。故凡起心动念。在圆觉体中。皆为幻化。意在一念不生。则诸妄自灭。故云远离诸幻。以前云种种幻化皆生如来圆觉妙心。故须离念乃得相应。论云。离念境界唯证相应故。此以为最初方便也。

　　先依如来奢摩他行。坚持禁戒。安处徒众。宴坐静室。

　　此示离念之方便也。梵语奢摩他。此云止也。然修行必以止为首者。以众生向认妄想攀缘之心。念念生灭。无暂停时。今欲一但离念。岂可得耶。故先修止行。以为最初工夫。为入禅之方便也。所言止者。按天台止有三止。谓体真止。方便随缘止。息二边分别止。以此三止。为前导。然后可入空假中之三观。今经之止。但是体真止也。若修此止。先将身心内外。一齐放下。放下又放下。放到无可放处。则诸想歇灭。内外一空。即此空处。便能体合真心。妄想不生。则念自离也。故以止为正念。若正念现前。则诸妄顿灭。故云远离诸幻。此为入禅之切要。学者应知。坚持禁戒者。此正楞严三渐次。先持四重。皎如冰霜。故曰坚持。宴坐静室者。以行人向在动乱境中。非宴坐。不能摄心。以此证之。既不动作。则单修体真止耳。然必安处徒众者。非要多人。但取同见同行。为依止。决择使行易成耳。

　　恒作是念。我今此身。四大和合。所谓发毛爪齿皮肉筋骨髓脑垢色。皆归于地。唾涕脓血津液涎沫痰泪精气大小便利。皆归于水。暖气归火。动转归风。四大各离。今者妄身当在何处。即知此身毕竟无体。和合为相。实同幻化。四缘假合。妄有六根。

　　此示入观之方。以答渐次思惟之问。先示假观也。今普眼渐次方便思惟之问。盖因文殊章云。妄认四大为自身相。六尘缘影为自心相。且云知是空华即无轮转。又云知幻即离不作方便。是乃顿悟顿证。第恐中下根人不能顿入。故有此请。世尊先示修止。为前方便。今示入观。正答思惟之问。先示假观之方。初教观身。次第分析。然后观心此示渐次之方也。然观亦有三。谓空假中。今依楞严。如幻三摩提。乃示先从假入空。次从空假入中。正显修心之渐次。此先观身如幻。故为假观。三观圆具一心。总释前知幻即离一知字。

　　六根四大。中外合成。妄有缘气。于中积聚。似有缘相。假名为心。

　　此示观心之方便也。六根为内。四大为外。即所造六尘。以根尘和合。识生其中。故云合成。妄有下。示心假也。谓现前之心乃妄想耳。非真心也。何以知之。以是六识攀缘前五尘。落谢影子。以缘气聚积。似有假相。乃是妄想影子。假名为心。以众生日用但认此假影为心耳。今观此心。离尘无体。苟不认假为真。则妄想自消。即妄想消处。不求真而真自复。故为假观之方便也。

　　善男子。此虚妄心。若无六尘则不能有。四大分解。无尘可得。于中缘尘。各归散灭。毕竟无有缘心可见。

　　此示假观之成功也。前云。妄认六尘缘影为自心相。若但知幻即离。不能顿离。故教先观此身四大是假各归散灭。内根既无。则外亦无尘可对。根尘既消。则缘心亦灭。此心亦假也。

　　善男子。彼之众生。幻身灭故幻心亦灭。幻心灭故幻尘亦灭。幻尘灭故幻灭亦灭。幻灭灭故非幻不灭。譬如磨镜垢尽明现。

　　此示从假入空观也。谓以观照根尘识三。俱已消灭。然所观既空。则能观亦泯。故云幻灭亦灭。以前云知虚空者即空华相。故观照亦不立。此则能所两忘。对待斯绝。唯一圆明清净真心。故云非幻不灭觉心不动。清净乃空之异名。故云空观。镜喻可知。

　　善男子。当知身心皆为幻垢。垢相永灭。十方清净。

　　此从空假以入中道也。初云皆依圆照清净觉相。但是一心。故名中道。

　　善男子。譬如清净摩尼宝珠。映于五色。随方各现。诸愚痴者。见彼摩尼。实有五色。善男子。圆觉净性。现于身心。随类各应。彼愚痴者。说净圆觉实有如是身心自相。亦复如是。由此不能远于幻化。是故我说身心幻垢。对离幻垢。说名菩萨。垢尽对除。即无对垢及说名者。

　　此显绝待真心。以示圆照清净觉相之体也。摩尼珠喻圆照净心。随现五色喻五蕴身心。旧注云喻五道。此指太宽。以经云身心自相。乃的指五蕴。而随类之言。意该五道。然正义的指五道众生。总一五蕴身心耳。谓妙圆觉心。本无五蕴。良由无明业幻所作。全从妙心所现故。如摩尼随现五色。众生不了真心。但认五蕴幻相故。如痴人执珠体实有五色也。以错认五蕴为我。以覆蔽真体。故为幻垢。今以观智。照破五蕴皆空。故名菩萨。以对待未忘。犹是无明故。真体未显。若对待一忘。能所双绝。乃显绝待真心耳。

　　善男子。此菩萨及末世众生。证得诸幻。灭影像故。尔时便得无方清净。无边虚空觉所显发。觉圆明故。显心清净。

　　此正显圆照之相也。谓此妙圆心体。本自灵明廓彻。广大虚寂。名为真空。初因一念无明。障蔽妙明。遂变真空之体。而为十方顽空。今无明既破。则十方虚空悉皆消殒。故观十方虚空。从觉心显发。然虚空既消。则妙明体露。故云显心清净。此心一净。则十法界无不清净矣。故下文。历明圣凡身心境界。一一皆清净。即前云清净觉相。然清净乃空之异名。从此已下至平等不动。总示空观义也。

　　心清净故见尘清净。见清净故眼根清净。根清净故眼识清净。识清净故闻尘清净。闻清净故耳根清净。根清净故耳识清净。识清净故觉尘清净。如是乃至鼻舌身意。亦复如是。

　　此显妙觉心体圆照之相。以示空体也。此见尘。特指无明妄见。乃八识之见分。圆映六门。此见即是尘。非色尘也。谓十法界迷悟心境。皆依妄见而有。今无明一破。妙觉圆明。心境双亡。能所斯绝。此见亦泯。故十法界荡然清净。由清净故。则一一周遍。唯一妙明。圆照法界。故下文。一一历言。六凡四圣心境。一一清净周遍也。据理。即一心圆照。圣凡影绝。但问示未悟。故下文次第一一历言。以显圆明周遍之妙耳。且先示六凡清净。

　　善男子。根清净故色尘清净。色清净故声尘清净。香味触法亦复如是。

　　此正言六尘清净也。以此言六尘。故知前见尘。非是六尘。盖指妄见即是尘耳。

　　善男子。六尘清净故地大清净。地清净故水大清净。火大风大亦复如是。

　　此言四大清净也。

　　善男子。四大清净故。十二处。十八界。二十五有清净。

　　此言通示六凡心境一切清净也。根尘识界乃凡夫根境。二十五有乃三界。为众生依报之地。总而言之。则身心世界。一切悉皆清净。此正与法华所言六根清净义同。彼经但言持经法师。乃观行位人。即得六根清净。此言顿悟唯心。则凡圣俱泯故。历出世四圣一切清净耳。上言六凡。下言四圣。

　　彼清净故。十力。四无所畏。四无碍智。佛十八不共法。三十七助道品清净。如是乃至八万四千陀罗尼门一切清净。

　　此历言出世四圣境界悉皆清净也。

　　善男子。一切实相性清净故一身清净。一身清净故多身清净。多身清净故。如是乃至十方众生圆觉清净。

　　将显根身世界圆满清净。此先举正报一身以及多身。凡是众生。无不清净。然十方众生圆觉清净。则众生如也。

　　善男子。一世界清净故多世界清净。多世界清净故。如是乃至尽于虚空。圆褁三世。一切平等清净不动。

　　此例观依报世界清净。如是则众生界空。圣凡齐泯。唯一清净圆明宝觉矣。楞严云。我以不生不灭。合如来藏。而如来藏非世间法。非出世间法。而一切法皆如来藏矣。故下一一皆云不动。

　　善男子。虚空如是平等不动。当知觉性平等不动。四大不动故。当知觉性平等不动。如是乃至八万四千陀罗尼门平等不动。当知觉性平等不动。

　　以虚空世界众生因迷觉性而有。今一切法。合乎圆觉。则平等平等。寂灭无二。故云不动。此但显泯一切法。当空观义也。由摄事归理。理遍则事亦遍。故下文云一一周遍。

　　善男子。觉性遍满。清净不动。圆无际故。当知六根遍满法界。根遍满故。当知六尘遍满法界。尘遍满故。当知四大遍满法界。如是乃至陀罗尼门。遍满法界。

　　此历十法界。以显事随理遍。当法界理事无碍门。示假观义也。

　　善男子。由彼妙觉性遍满故。根性尘性无坏无杂。根尘无坏故。如是乃至陀罗尼门无坏无杂。如百千灯光照一室。其光遍满无坏无杂。

　　此历十法界。以显事事无碍法界周遍含容观。当一心中道义也。此明法界一心相在无杂各不坏相故。成圆觉普照义也。

　　善男子。觉成就故。当知菩萨不与法缚。不求法脱。不厌生死。不爱涅槃。不敬持戒。不憎毁戒。不重久习。不轻初学。何以故。一切觉故。譬如眼光晓了前境。其光圆满。得无憎爱。何以故。光体无二无憎爱故。

　　此示寂灭一心平等不二。正显清净觉相也。以缚脱憎爱等皆二相也。由无明妄见故有二相。今以圆照。则一切皆觉。故无二也。眼光乃八识现量。圆照诸根。在眼最显故。取喻圆觉普照无二之体。

　　善男子。此菩萨及末世众生。修习此心。得成就者。于此无修。亦无成就。圆觉普照。寂灭无二。于中百千万亿阿僧祇不可说恒河沙诸佛世界。犹如空华乱起乱灭。不即不离。无缚无脱。始知众生本来成佛。生死涅槃。犹如昨梦。

　　此重释上圆觉普照寂灭无二之相。以显究竟一心之极证也。以如来藏中本无迷悟生死去来之相。然生死涅槃。皆无明梦中之事。今无明梦破。回视往事。如昨梦耳。

　　善男子。如昨梦故。当知生死及与涅槃。无起无灭。无来无去。其所证者。无得无失。无取无舍。其能证者。无作无止。无任无灭。于此证中。无能无所。毕竟无证。亦无证者。一切法性。平等不坏。

　　此重示寂灭一心究竟无二之体也。前云圆觉性中流出一切清净真如菩提涅槃诸波罗蜜。谓迷清净真如。而为五蕴之众生生死法也。菩提涅槃。乃所证之果。诸波罗蜜。为能证之行。以如来藏中本无去来迷悟生死故。生死涅槃。皆如昨梦。既如昨梦。则岂有修证得失取舍之事耶。既无修证。则无能所。一切影像。毕竟寂灭。如此法法。皆真常住不坏。此圆照法界清净觉相之极。则通释首章。皆以圆照清净觉相之义也。

　　善男子。彼诸菩萨。如是修行。如是渐次。如是思惟。如是住持。如是方便。如是开悟。求如是法。亦不迷闷。

　　此结酬请辞。指归正行。故皆云如是。

　　尔时世尊。欲重宣此义。而说偈言。

　普眼汝当知　　一切诸众生　　身心皆如幻
　身相属四大　　心性归六尘　　四大体各离
　谁为和合者　　如是渐修行　　一切悉清净
　不动遍法界　　无作止任灭　　亦无能证者
　一切佛世界　　犹如虚空华　　三世悉平等
　毕竟无来去　　初发心菩萨　　及末世众生
　欲求入佛道　　应如是修习

　　颂义如文可知。

　　于是。金刚藏菩萨。在大众中。即从座起。顶礼佛足。右绕三匝。长跪叉手。而白佛言。

　　请法威仪。

　　大悲世尊。善为一切诸菩萨众。宣扬如来圆觉清净大陀罗尼因地法行渐次方便。与诸众生。开发蒙昧。在会法众。承佛慈诲。幻翳朗然慧目清净。

　　赞谢也。因前佛云犹如翳目见空中华。以上开示根身世界一切清净。如空华影落。故此谢云。幻翳朗然慧目清净也。

　　世尊。若诸众生本来成佛。何故复有一切无明。若诸无明众生本有。何因缘故。如来复说本来成佛。十方异生。本成佛道。后起无明。一切如来。何时复生一切烦恼。惟愿不舍无遮大慈。为诸菩萨。开秘密藏。及为末世一切众生。得闻如是修多罗教了义法门。永断疑悔。

　　此金刚藏启请。因闻佛说众生本来成佛一语。顿起三疑。故兴此问。意谓。佛初说众生因无始无明。妄认身心。故有生死。且云永断无明方成佛道。此则无明乃众生本有也。云何复说众生本来成佛。若众生本来成佛。何故复有无明耶。若众生本来成佛。后起无明。则一切如来。是已成之佛何时复生一切烦恼耶。因闻众生本来成佛。与永断无明方成佛道之语。相违故。展转三疑。以致此问。

　　作是语已。五体投地。如是三请。终而复始。

　　三展䖍诚。

　　尔时世尊。告金刚藏菩萨言。善哉善哉善男子。汝等乃能为诸菩萨及末世众生。问于如来甚深秘密究竟方便。是诸菩萨最上教诲。了义大乘。能使十方修学菩萨及诸末世一切众生。得决定信。永断疑悔。汝今谛听。当为汝说。

　　赞许诫听。

　　时金刚藏菩萨。奉教欢喜。及诸大众。默然而听。

　　当机默伫。

　　善男子。一切世界。始终生灭。前后有无。聚散起止。念念相续。循环往复。种种取舍。皆是轮回。未出轮回。而辩圆觉。彼圆觉性即同流转。若免轮回。无有是处。

　　此意责问者不应以生灭心妄辩圆觉之体也。以十法界迷悟因果。皆生死边事。从妄见有。圆觉性中本无此事。若以妄见而辩圆觉。则此觉性亦同生死法矣。世界有三种。谓众生正报世间。依报世间。诸佛为智正觉世间。此总该十法界依正因果也。始谓迷本之因。终谓涅槃之果。生灭乃众生之身心。该住异之四相。前后乃三际前后。乃过未以该现在。有无聚散。乃世界成住坏空。有无乃住空。聚散乃成坏。起谓三界生死。止谓二乘涅槃。如上之事。乃妄见妄想。念念相续。从来生灭不停。循环往复。种种取舍。如此皆是轮回生死之妄见也。若以此妄见。而辩圆觉。而圆觉性。亦同生死之法矣。故云即同流转。若以妄见。而免生死。无有是处。此总责颠倒。下以喻详示。

　　譬如动目能摇湛水。又如定眼由回转火。云驶月运。舟行岸移。亦复如是。

　　此以四法喻妄见也。湛水无波。因动目而有波。定眼无轮。由旋火而有轮。月岸不移。因云舟而运动。湛水定眼月岸。通喻觉性。水波火轮云驶舟行。通喻妄见。

　　善男子。诸旋未息。彼物先住尚不可得。

　　此先合喻。诸旋。乃水波火轮云驶舟行。彼物。指湛水定眼月岸。谓旋若未息。而彼诸物。必难先住也。

　　何况轮转生死垢心。曾未清净。观佛圆觉。而不旋复。是故。汝等便生三惑。

　　此以浅况深。通责迷倒也。意谓世间浅近之事。若旋不止。而彼物必难先住。何况以生死妄见。而辨净妙常住之觉性。岂不堕彼流转耶。此三惑之兴。实由妄见分别耳。此总责三疑。下正答问义。

　　善男子。譬如幻翳妄见空华。幻翳若除。不可说言此翳已灭何时更起一切诸翳。何以故。翳华二法非相待故。亦如空华灭于空时。不可说言虚空何时更起空华。何以故。空本无华非起灭故。生死涅槃。同于起灭。妙觉圆照。离于华翳。

　　此以空华一喻。总答所问。以决三疑也。幻翳喻无明妄见。空华喻生死涅槃。虚空喻妙觉真心。此通显生死涅槃皆即狂劳颠倒华相。妙圆心中。本无此事。今刚藏之疑。因闻首章佛说无明乃众生妄认幻妄身心。为本有者。此则众生。的因无明。而有也。如此何以又说众生本来成佛。若众生本来是佛。后作众生。则是无明。从佛心中而有矣。如此则诸佛心中。何时更起烦恼。而作众生耶。此展转三疑。皆从妄见分别而有。特未悟妙圆真心耳。故先总责轮回颠倒之见。而以幻翳空华之喻。以总答之也。若悟空本无华。何疑众生本来成佛。若了华从翳生。又何疑成佛后起烦恼。此如来善巧开示。了此一喻。则三疑顿释矣。

　　善男子。当知虚空非是暂有。亦非暂无。况复如来圆觉随顺。而为虚空平等本性。善男子。如销金矿。金非销有。既已成金。不重为矿。经无穷时。金性不坏。不应说言本非成就。如来圆觉。亦复如是。

　　此特示妙圆常住真心。不属生死涅槃。以重释佛起烦恼之疑也。意谓。虚空尚不随于幻华起灭。何况妙觉明心。而为虚空本性。又岂随于生死涅槃起灭耶。苟悟觉性平等常住不动。诸佛证此。岂复生迷。故以销金之喻。以结示之。若了此喻。则众生虽本是佛。现在无明。不妨修而后成。如金虽本有。现在矿中。终以销而后见。所谓佛本是而勤修。惑元无而须断。若知金性不坏。又何疑佛更生迷。此喻约而义妙。故刚藏之疑。不俟一一而冰释矣。下的示了义。

　　善男子。一切如来妙圆觉心。本无菩提及与涅槃。亦无成佛及不成佛。无妄轮回及非轮回。

　　此的示圆觉性中本无生死涅槃之相。以决刚藏之疑也。若悟此性。自无起灭颠倒之见矣。

　　善男子。但诸声闻所圆境界。身心语言皆悉断灭。终不能至彼之亲证所现涅槃。何况能以有思惟心。测度如来圆觉境界。如取萤火烧须弥山。终不能着。以轮回心。生轮回见。入于如来大寂灭海。终不能至。是故我说。一切菩萨及末世众生。先断无始轮回根本。

　　此示圆觉妙性。非心思可及也。且二乘身心已灭。尚不能至自证涅槃。何况众生。以生灭心。欲入妙圆不生灭性。决不能矣。故喻如萤火烧须弥山终不能也。二乘身心语言皆灭者。以断六识分别之心。七识已伏不行故。无觉观语言。但所证涅槃。乃第八识全体无明。认为涅槃。以二乘人无明名字不知故。不能至亲证所现涅槃。意谓。二乘心行已灭。尚不能知自证无明境界。何况以生灭心。欲入如来妙圆觉心。此必不能也。故以萤火喻之。乃结示当断轮回根本。正指无明妄见也。

　　善男子。有作思惟。从有心起。皆是六尘妄想缘气。非实心体。已如空华。用此思惟。辨于佛境。犹如空华复结空果。展转妄想。无有是处。善男子。虚妄浮心。多诸巧见。不能成就圆觉方便。如是分别。非为正问。

　　此直示妄元。结责当机也。意谓。但凡夫起心动念。皆是妄想。非真心也。以此妄想思惟。辨于佛境。远之远矣。故如邀空华。复结空果。所以展转。但增妄想耳。如是虚妄浮心。岂能成就圆觉方便耶。故非正问也。

　　尔时世尊。欲重宣此义。而说偈言。

　金刚藏当知　　如来寂灭性　　未曾有终始
　若以轮回心　　思惟即旋复　　但至轮回际
　不能入佛海　　譬如销金矿　　金非销故有
　虽复本来金　　终以销成就　　一成真金体
　不复重为矿　　生死与涅槃　　凡夫及诸佛
　同为空华相　　思惟犹幻化　　何况诘虚妄
　若能了此心　　然后求圆觉

　　于是。弥勒菩萨。在大众中。即从座起。顶礼佛足。右绕三匝。长跪叉手。而白佛言。

　　请法威仪。

　　大悲世尊。广为菩萨。开秘密藏。令诸大众深悟轮回。分别邪正。能施末世一切众生无畏道眼。于大涅槃生决定信。无复重随轮转境界起循环见。

　　赞谢。

　　下正陈请辞。

　　世尊。若诸菩萨。及末世众生。欲游如来大寂灭海。云何当断轮回根本。于诸轮回。有几种性。修佛菩提。几等差别。回入尘劳。当设几种教化方便。度诸众生。惟愿不舍救世大悲。令诸修行一切菩萨及末世众生。慧目肃清。照曜心镜。圆悟如来无上知见。

　　此正陈问义有四。由上佛说菩萨修行。先断轮回根本故。此首问云何当断者。意谓何等是轮回根本也。故佛下答。以恩爱贪欲是轮回根本。二问轮回有几种性。佛答。以因二种障。有五性差别。三问修行有几种性。佛答。即以五性而显差别。四问菩萨度生有几方便。佛答唯以大悲同事愿力。然所问正为修行乃及利生者。以菩萨修行。本为度生而修行。亦不舍众生界。以度生即修行也。

　　作是语已。五体投地。如是三请。终而复始。

　　当机默伫。

　　尔时世尊。告弥勒菩萨言。善哉善哉。善男子。汝等乃能为诸菩萨及末世众生。请问如来深奥秘密微妙之义。令诸菩萨洁清慧目。及令一切末世众生永断轮回。心悟实相。具无生忍。汝今谛听。当为汝说。

　　赞许。

　　时弥勒菩萨。奉教欢喜。及诸大众默然而听。

　　伫听。

　　善男子。一切众生。从无始际。由有种种恩爱贪欲。故有轮回。若诸世界一切种性。卵生胎生湿生化生。皆因淫欲。而正性命。当知轮回。爱为根本。

　　此直答轮回根本也。无明有二。一发业无明。二润生无明。发业者。乃无始最初一念妄动。迷本圆明。故号无明。惟此但迷本有之法身。妄认五蕴幻妄身心为我者。乃前文殊章中所说。无始本起无明也。此虽迷真认妄。尚未续诸生死。但能发业而已。二润生无明。正是生死相续轮回之报本也。由前迷理无明。妄认五蕴身心为我。即于此幻身。复起男女好丑憎爱之见。而贪爱淫欲之想。因爱见而发。所谓汝爱我心。我怜汝色。以是因缘。百千万劫。长在缠缚。故众生迷法身慧命之真性。但以淫欲一事。而为受生禀命之正矣。故曰皆因淫欲而正性命。当知轮回。爱为根本。故今修行。欲超生死得免轮回。当以断淫为第一义也。此正与楞严所说。世出世间。生与无生。尽在淫心断与不断故。今经的指先断淫欲为修行之要。

　　由有诸欲。助发爱性。是故能令生死相续。

　　此正示爱欲为生死根本也。以众生五蕴身心。元因爱欲而有。但以爱欲为性命之正故。贪欲之境虽多。即种种诸欲。皆是助发爱性之本。又不止酒肉五辛为助因也。以爱根既深。而助发爱性者日厚。心心着欲。念念润生。是故能令生死相续也。下示轮回之本。

　　欲因爱生。命因欲有。众生爱命。还依欲本。爱欲为因。爱命为果。

　　此申明爱欲为生死根本也。欲因爱生者。上云由有诸欲助发爱性。盖言诸欲亦从爱而生也。以爱为根本。欲为助因故。然欲者贪也。爱者淫根也。以众生淫心所爱者。男女之美色。因爱其色。故贪种种。饮食厚味以养之。铅华锦绣以饰之。荐褥温软以适之。乃至声色以悦之。一切诸欲。皆从淫心而发也。故曰欲因爱生也。命因欲有者。以众生一生所欲染者。男女之色也。及死后舍命未受后报。尚有中阴身。此身别无所见。但求欲境故。千万里遥见男女交媾之处。若曾有宿染爱缘者。即速疾至前。则以男女之想。为己有。渴爱心极。则乘爱涎。流入母腹。守此精血。纳想不舍。遂结为胎。此受命之元故。曰命因欲有也。故资其生者。乃爱欲为因。及受后报之身。乃以爱命为果。此其所以生死相续而不休也。楞严众生相续发明此义。下示轮回之状。

　　由于欲境。起诸违顺。境背爱心。而生憎嫉。造种种业。是故复生地狱饿鬼。

　　此明三途恶报苦果皆因淫欲而有也。以爱心炽盛。奔趣欲境。然境有违顺若境顺其心。则爱益滋甚若境违心。便生憎嫉。乃至嗔怒打骂。甚至杀害。则无恶而不造。所以复招三途地狱之剧苦。皆因爱而致也。

　　舍恶乐善。复现人天。

　　此明由爱而感人天之果也。上言。造种种业。总之不出十恶业。谓身三杀盗淫。口四妄言绮语两舌恶口。意三贪嗔痴。此十恶业。皆由爱欲而发。若备造则感三途之报。若平平不造。则感生人道。若增修善品。则感生天上。盖人天由爱厌业道。亦从爱而致也。

　　又知诸爱可厌恶故。弃爱乐舍。还滋爱本。便现有为增上善果。皆轮回故。不成圣道。

　　上言人天。且指六欲天报。言六天全未断欲。但不作恶故。为十善所感。此明色界已上诸天爱染不生。精修梵行。然所修者。但知爱欲。是染是粗障。故深厌离。故云弃爱乐舍。且欣上是净是妙是离。故欣乐取证。然欣亦爱也。故云还滋爱本。由此但名有为增上善果。未超生死。故云皆是轮回不成圣道。良由以爱舍爱故。生死不断。所谓饶君修到非非想。也落禅家第二筹。以生死情根未断故也。

　　是故。众生欲脱生死免诸轮回。先断贪欲。及除爱渴。

　　此总结轮回根本皆贪欲渴爱之过患也。

　　善男子。菩萨变化示现世间。非爱为本。但以慈悲。令彼舍爱。假诸贪欲。而入生死。若诸末世一切众生。能舍诸欲。及除憎爱。永断轮回。勤求如来圆觉境界。于清净心。便得开悟。

　　此释疑显权也。恐有疑云。菩萨入诸生死。岂非贪欲之过耶。故此释云。菩萨但示贪欲。而入生死。以同事摄。令彼舍贪。乃是权现。非实事也。然修行者。必断贪欲。于清净心。方得开悟耳。

　　上答轮回根本。下答种性。

　　善男子。一切众生由本贪欲。发挥无明。显出五性。差别不等。依二种障。而现深浅。云何二障。一者理障。碍正知见。二者事障。续诸生死。

　　此下答轮回问有几种性也。谓理事二障。为轮回性。性体也。以理障乃发业无明。事障乃润生无明轮回生死。以二障为体。即修行差别。亦因无明厚薄二障浅深而显也。

　　云何五性。善男子。若此二障未得断灭。名未成佛。

　　此下正答修行有几种性。先征后释也。五性者。一凡夫种性。二二乘种性。三菩萨种性。四不定种性。五外道种性。此初凡夫种性也。

　　若诸众生。永舍贪欲。先除事障。未断理障。但能悟入声闻缘觉。未能显住菩萨境界。

　　此二乘种性也。以二乘人。但断六识三毒。离分段生死。故云永舍贪欲。经云。但尽生死。谓为灭度。其实未得一切灭度。

　　善男子。若诸末世一切众生。欲泛如来大圆觉海。先当发愿勤断二障。二障已伏。即能悟入菩萨境界。若事理障已永断灭。即入如来微妙圆觉。满足菩提及大涅槃。

　　此菩萨种性也。三贤伏二障。地上断二障。论云。分别二障极喜无。六七俱生地地除。若金刚道后。异熟已空。则二障永断。即入如来大涅槃海。

　　善男子。一切众生。皆证圆觉。逢善知识。依彼所作因地法行。尔时修习。便有顿渐。若遇如来无上菩提正修行路。根无大小。皆成佛果。

　　此不定种性也。若言一切众生皆证圆觉。则各各皆是如来种性矣。何有不定之差耶。但彼各人所遇善知识。依各自修因地法行而开示之。因此修习。则有顿渐不同。此不定性。在师不在根。所谓闻熏成种也。若遇大善知识。以如来正修行路开导修行。则根无大小。皆成佛果。此显佛性是一因师不定故。楞伽要亲最胜知识也。此则三乘皆不定摄。

　　若诸众生。虽求善友。遇邪见者。未得正悟。是则名为外道种性。邪师过谬。非众生咎。是名众生五性差别。

　　此外道种性也。既云一切众生皆证圆觉。无有不成佛者。何得有邪。良由所遇邪师邪教。故成邪耳。此但邪师之过。非众生佛性之过也。此经圆教大乘。无机不摄。以因师邪而邪。若舍邪归正。无一不成佛者。阐提作佛义见于此。

　　上答修习差别。下答化生差别。

　　善男子。菩萨唯以大悲方便。入诸世间。开发未悟。乃至示现种种形相逆顺境界。与其同事。化令成佛。皆依无始清净愿力。

　　此答菩萨回入尘劳有几方便之问也。谓菩萨利生方便虽多。唯以大悲为首。大愿持之。以同事摄之。是为妙行。然菩萨度生。以四摄法。所谓布施。爱语。利行。同事。此经重在断欲为首故。独称同事。为断爱之妙行也。苟非愿力所持。冒然同事。无不堕者。故要依无始清净愿力也。

　　若诸末世一切众生。于大圆觉。起增上心。当发菩萨清净大愿。应作是言。愿我今者。住佛圆觉。求善知识莫值外道及与二乘。依愿修行。渐断诸障。障尽愿满便登解脱清净法殿。证大圆觉妙庄严域。

　　此言不但菩萨利生依大愿力。即末世修行之人。亦当以大愿持心故。不堕邪见也。谓菩萨修行。于大圆觉。起增上心者。此乃决志成佛之人也。故先发愿言。我今住佛圆觉。志愿成佛。故所求知识。莫值外道邪师及二乘劣解坏我善根。愿得菩萨最胜知识。依教修行。渐断诸障。若得障尽愿满。则成就佛果矣。妙庄严域。乃佛之果海也。

　　尔时世尊。欲重宣此义。而说偈言。

　弥勒汝当知　　一切诸众生　　不得大解脱
　皆由贪欲故　　堕落于生死　　若能断增爱
　及与贪嗔痴　　不因差别性　　皆得成佛道

　　长行言。五性因二障而有差别。偈言。但能顿断烦恼。不拘五性差别。则当一时顿成佛果也。

　二障永消灭　　求师得正悟　　随顺菩萨愿
　依止大涅槃　　十方诸菩萨　　皆以大悲愿
　示现入生死　　现在修行者　　及末世众生
　勤断诸爱见　　便归大圆觉

　　于是。清净慧菩萨。在大众中。即从座起。顶礼佛足。右绕三匝。长跪叉手。而白佛言。

　　进问威仪。

　　大悲世尊。为我等辈。广说如是不思议事。本所不见。本所不闻。我等今者蒙佛善诱。身心泰然得大饶益。

　　赞谢。

　　愿为诸来一切法众。重宣法王圆满觉性。一切众生及诸菩萨如来世尊所证所得。云何差别。令末世众生闻此圣教。随顺开悟。渐次能入。

　　此问圆觉妙性圣凡平等因何而有修证差别也。因前云知是空华即无轮转。此则一超顿登佛地。不涉渐次矣。又云。一切众生皆证圆觉。此则本无差别之性矣。上问差别。佛答以因二障浅深而有。今问修证差别。意谓觉性既是平等。则二障亦不能为差别故。今问从凡至圣修证。云何而有差别也。

　　作是语已。五体投地。如是三请。终而复始。

　　当机默伫。

　　尔时世尊。告清净慧菩萨言。善哉善哉。善男子。汝等乃能为末世众生。请问如来渐次差别。汝今谛听。当为汝说。

　　赞许。

　　时清净慧菩萨。奉教欢喜。及诸大众默然而听。

　　伫听。

　　善男子。圆觉自性。非性性有。循诸性起。无取无证。于实相中。实无菩萨及诸众生。何以故。菩萨众生皆是幻化。幻化灭故。无取证者。譬如眼根不自见眼。性自平等。无平等者。

　　因问觉性是一云何圣凡修证差别不同。故佛先示以觉性本来平等无二。菩萨众生。亦无取证次第。自性无性故云非性。凡圣皆具故云性有。随缘而现故云循诸性起。本无修证次第。然后示以妄功用中便显差别也。眼不见眼。喻觉性本无能所对待。

　　众生迷倒。未能除灭一切幻化。于灭未灭。妄功用中。便显差别。若得如来寂灭随顺。实无寂灭及寂灭者。

　　此示因众生迷倒妄有差别。其实了无能所取证也。下示无差别之差别。旧解约天台六即以释之。谓性自平等。凡圣不二故云理即。上云觉性平等理本一味也。今因众生迷倒。幻化未灭。妄功用中便显差别。此显六即差别因迷而有也。若究竟穷源。寂灭无二。若委明六字。则不生上慢。若悟即字。则不生退屈。此天台之圆旨也。上总示圆理。下示六即。经义相符。故以释之。

　　善男子。一切众生。从无始来。由妄想我及我爱者。曾不自知念念生灭。故起憎爱。耽着五欲。

　　此示理即也。以众生全体在迷。约佛性在迷故云理。众生即佛故云理即。以迷觉性而为妄想。背法身而认五蕴故。云由妄想我。执妄身为我。我见坚固不舍故。云及爱我者。曾不自知念念生灭。造诸恶业。然造业者乃佛性也。故云理即。

　　若遇善友教令开悟净圆觉性。发明起灭。即知此生性自劳虑。

　　此名字即也。以众生迷己。不知本有佛性。若遇善知识开导。了悟自性。生即无生。知本是佛。以知名识字。即知之一字。即佛性也。故云名字即。

　　若复有人。劳虑永断。得法界净。即彼净解。为自障碍。故于圆觉。而不自在。此名凡夫随顺觉性。

　　此观行即也。此天台圆教五品观行位人。圆伏五住。先断见思故云劳虑永断。三毒不行。故云得法界净。耽着净境。故云净解为碍。无明全在。故于圆觉。而不自在。天台判圆观行位与别信位。同断见思。名为外凡。故结名凡夫。

　　善男子。一切菩萨。见解为碍。虽断解碍。犹住见觉。觉碍为碍。而不自在。此名菩萨未入地者随顺觉性。

　　此相似即也。三贤位人。观智增明。已见前净解为碍。今已断之。所断虽亡。能断观智名为见觉。此能见之见觉为碍。能所未亡。故于圆觉而不自在。结名未入地者。正指三贤也。

　　善男子。有照有觉。俱名障碍。是故菩萨。常觉不住。照与照者。同时寂灭。

　　此分真即也。照是所照之境。乃净解觉。是能观之智乃见觉。即前二位。以对待未亡故。俱名障碍。今地上菩萨。已证平等真如。以即体之智。还照寂灭之体。故照而非照。不住照功故云常觉不住。以理智一如故。同时寂灭。

　　譬如有人。自断其首。首已断故。无能断者。则以碍心。自灭诸碍。碍已断灭。无灭碍者。

　　此以喻明观智俱泯能所两忘也。人喻能照。首喻所照。所照既亡。能照亦泯。故喻无能断者。然以照为碍者。楞严云圆明照生。所以圆明体中本无能所。但起一照心。则形所相故以照为碍也。以诸无明通名诸碍。非照不灭故。以碍灭碍也。若诸碍已断。则照亦不立。故无灭碍者。

　　修多罗教。如标月指。若复见月。了知所标毕竟非月。一切如来种种言说。开示菩萨。亦复如是。

　　此显地上菩萨之实证也。谓菩萨修行。未悟自性故。佛假种种言教开示。为悟心之方故。如指指月。今既了悟自心。则一切言说皆剩法矣。故如见月知指非月也。以凡有修断观智能所之说。皆标月之指耳。今既证一心。则能所双忘。观照俱泯同时寂灭矣。

　　此名菩萨已入地者随顺觉性。

　　此结位也。此经单以圆照觉相为宗故。位次不说所断。但约观行浅深。以明位之高下。若对普贤章中云。应当远离一切幻化虚妄境界。由坚执持远离心故。即净解未忘。当观行位。心如幻者。亦复远离。即见觉为碍。当相似位。有觉有照。同时寂灭。即远离为幻亦复远离。当分真位。下言。一切障碍。即究竟觉。即离远离幻亦复远离。得无所离。名究竟觉。当究竟即。经旨了然。幸深观之。

　　善男子。一切障碍即究竟觉。得念失念无非解脱。成法破法皆名涅槃。智慧愚痴通为般若。菩萨外道所成就法。同是菩提。无明真如无异境界。诸戒定慧及淫怒痴。俱是梵行。众生国土同一法性。地狱天宫皆为净土。有性无性齐成佛道。一切烦恼毕竟解脱。法界海慧。照了诸相。犹如虚空。此名如来随顺觉性。

　　此究竟即。以示平等佛慧也。其得念失念等。十对等法。皆迷悟边事。良以圆觉妙性不属迷悟对待因果故。一切寂灭。平等一如。以妄见而观。则有二相。若以法界海慧照之。则犹如虚空。一切诸相。了不可得矣。

　　善男子。但诸菩萨。及末世众生。居一切时不起妄念。于诸妄心亦不息灭。住妄想境不加了知。于无了知不辨真实。

　　此的示平等安心之妙也。上言。位有高下。证有次第者。皆为不了寂灭心体。妄有修证。不忘能所对待故。悟有浅深。今示平等一心任运合道。乃圆悟顿证之妙旨也。以众生日用现证全是如来平等法身。若一念不生。全体自现。故云居一切时。不得故起妄念。以才起一念。即迷现量故也。谓众生妄想。本自无性。元是真心。若息妄求真。似斩头觅活。故云于诸妄心亦不息灭。以妄想境界本是一真不容拟议。若更加了知之心。即是扬声止响。故云住妄想境界不加了知。不加了知处即是真知。若起心更辨。别求真实。则头上安头。弥增颠倒。故云于无了知不辨真实。此道人日用安心的诀。苟能任运如斯。则心心合道。念念证真。不起灭定。而现度生事业矣。从上诸祖。未有不入此法门者。此参禅向上一路。所谓衲僧巴鼻也。

　　彼诸众生。闻是法门。信解受持。不生惊畏。是则名为随顺觉性。

　　此直指顿悟安心。乃修行之要也。此法门即上居一切时等。以此法难信难解难持。若闻而不生惊怖者。可谓善能随顺觉性也。

　　善男子。汝等当知。如是众生。已曾供养百千万亿恒河沙诸佛及大菩萨。植众德本。佛说是人。名为成就一切种智。

　　此结上顿悟任运合道之机。皆夙因深厚者。方能信受不疑也。此等之人。虽居因位。决定成佛无疑矣。

　　尔时世尊。欲重宣此义。而说偈言。

　清净慧当知　　圆满菩提性　　无取亦无证
　无菩萨众生　　此颂觉性平等本无差别
　觉与未觉时　　渐次有差别　　众生为解碍
　菩萨未离觉　　入地永寂灭　　不住一切相
　大觉悉圆满　　名为遍随顺

　　初二句总颂差别所以。众生一句观行即。菩萨一句相似即。入地二句颂分真即。大觉二句颂究竟即。然初句觉与未觉。亦该摄理即名字即也。

　末世诸众生　　心不生虚妄　　佛说如是人
　现世即菩萨　　供养恒沙佛　　功德已圆满
　虽有多方便　　皆名随顺智

　　末二句总颂位行虽差皆随顺觉性。

　　圆觉经直解卷上
卍新纂续藏经第 10 册 No. 0258 圆觉经直解


　　大方广圆觉修多罗了义经直解卷下

　　唐罽宾国沙门佛陀多罗译

　　明匡山逸臾憨山释德清解

　　明新安　程梦旸觉我较阅

　　于是。威德自在菩萨。在大众中。即从座起。顶礼佛足。右绕三匝。长跪叉手。而白佛言。

　　进问威仪。

　　大悲世尊。广为我等。分别如是随顺觉性。令诸菩萨觉心光明承佛圆音。不因修习。而得善利。

　　此庆闻赞谢也。以闻佛圆音。所流大智教光。灌大众心。神力所加。照破无明。各各自心光明顿现。此所以不因修习而得善利也。下请入门方便。

　　世尊。譬如大城外有四门。随方来者。非止一路。一切菩萨。庄严佛国。及成菩提。非一方便。惟愿世尊。广为我等。宣说一切方便渐次并修行人总有几种。令此会菩萨及末世众生求大乘者速得开悟。游戏如来大寂灭海。

　　此问行也。由上但闻所证之差别。未闻能证之行。故今特请入门之方便也。城喻圆觉。门喻所入之路。方便正是入证之行。即楞严之最初方便。所谓随方取便。乃下手之工夫也。渐次者。以初圆照二字。为成佛因地故。初云知是空华即无轮转。知幻即离不作方便。乃圆修顿悟故。不假方便。乃上上根人之行。今为中下故请渐次。意在开三观门。即下单复圆修二十五轮。皆渐次也。

　　作是语已。五体投地。如是三请。终而复始。

　　此叙求法恳诚。

　　尔时世尊。告威德自在菩萨言。善哉善哉。汝等乃能为诸菩萨及末世众生。问于如来如是方便。汝今谛听。当为汝说。

　　赞许诫听。

　　于是。威德自在菩萨。奉教欢喜。及诸大众。默然而听。

　　此欣承法音。冥心伫听也。

　　正示。

　　善男子。无上妙觉。遍诸十方。出生如来与一切法。同体平等。于诸修行。实无有二。

　　此示法性圆满本无迷悟平等无二。但契一真。不假多行。故云于诸修行实无有二。

　　方便随顺。其数无量。圆摄所归。循性差别。当有三种。

　　此正入证之门也。然觉性遍满一切诸法。则法法皆为入证之门。但随机圆摄。不无其要。故但有三门。然此三门。即楞严三观。谓空假中也。且二经列三名同一。梵语谓奢摩他三摩钵提禅那。古释奢摩他。此翻云止。以寂静为相。义当空观。三摩钵提此翻云等至。亦名等持。以幻化为相。义当假观。禅那此翻云静虑。双离静幻。以寂灭为相。下义当中观。然修证必须三观者。以如来藏心具三谛理。谓空。不空。空不空。此以三观。各照一谛。圆摄一心。故曰圆照。以一心圆照则为顿。三观次第各照故为渐。其实本无三一次第之差也。后文自明。

　　初奢摩他。

　　善男子。若诸菩萨。悟净圆觉。

　　此标行本。乃悟后称性修。非迷中修也。谓菩萨修行。先要了悟本有净圆真心。依此不生不灭真心。安立观行。净治历劫无明习气。以此为修。唯约称性为修耳。

　　以净觉心。取静为行。由澄诸念。觉识烦动。静慧发生。身心客尘从此永灭。

　　此示空观行相也。发觉初心以静为首。以未悟时一向妄想动乱。今既悟此心。即以所悟觉心。发起观照。返观不动之心体。故云取静为行。由此妄想消歇。则见阿赖耶中习气生灭之相。故云由澄诸念觉识烦动。久久观察。则自心光明。忽然发现。故云静慧发生。心光一发。则顿见身心幻妄本来不有。故如客尘。如此则内脱身心。故云永灭。此最初工夫。一念顿证无生也。

　　便能内发寂静轻安。由寂静故。十方世界诸如来心。于中显现。如镜中像。

　　此示入观之效也。以圆觉妙心。向以幻妄身心无明遮障。今身心既脱。则无明重担歇灭。故云内发寂静轻安。到此十方廓然。则本有法身挺露。故云。诸如来心显现。如镜中像。所谓诸佛法身入我性。我心还共如来合。乃妙契法身。此正楞严返流全一。六用不行。十方国土皎然清净。譬如琉璃内悬明月。乃至一切如来。密圆净妙。皆现其中。当圆教顿破无明之相也。

　　此方便者。名奢摩他。

　　结名也。奢摩他。此翻云止。寂静义。在因名止。在果名定。义当空观。

　　次三摩钵提。

　　善男子。若诸菩萨。悟净圆觉。

　　以所悟净圆觉心。而为行本。

　　以净觉心。知觉心性及与根尘皆因幻化。即起诸幻。以除幻者。变化诸幻。而开幻众。由起幻故。便能内发大悲轻安。

　　此示假观行相也。心性识也。谓依所悟净圆觉心。发起智照。照彼识与根尘。本来不有。皆因无明之所变现。虽有而性常自空。故云皆因幻化。然幻化指枝末无明也。既了自己识及根尘悉如幻化。则例观一切众生。一一如幻故。云即起诸幻以除幻者。诸幻谓幻智。此幻者。推根本无明。谓依如幻始觉之智。顿破根本无明。变化等者。谓除灭无明。自然而有不思议业用。故云变化诸幻。而开幻众。广作度生佛事。现十界身。普应一切。此出真涉假之行相也。由起幻等者。谓已证真如。从真如起利生事业。而以同体大悲。广化众生。不取众生之相。故云大悲轻安。

　　一切菩萨。从此起行。渐次增进。彼观幻者。非同幻故。非同幻观。皆是幻故。幻相永灭。

　　此示观行增进之相也。以证性未圆无明未净。渐渐深入。故云渐次。以对待未忘。先遣所观之境。犹存能观之智。故云彼观幻者非同幻故。观幻者。观即能观之智。幻者即所观之境。真智独存。故不同彼幻。然所观既妄。能观亦泯。若存能观。犹未离幻。故云非同幻观。皆是幻故。能所双忘。境智俱绝。唯一真心。故云幻相永离。

　　是诸菩萨所圆妙行。如土长苗。

　　此喻增进之相也。谓菩萨观行。境智双忘。一真独立。则法身真地。智种灵苗渐渐增长。土喻法身真地。本觉真如如种子。观智增明如苗长。

　　此方便者。名三摩钵提。

　　此结观名也。梵语三摩钵提。此云等至。等持之中。能至圣位故。

　　三禅那。

　　善男子。若诸菩萨。悟净圆觉。

　　此标行本。

　　以净觉心。不取幻化及诸净相。了知身心皆为挂碍。无知觉明。不依诸碍。永得超过碍无碍境。受用世界及与身心。相在尘域。如器中锽声出于外。烦恼涅槃。不相留碍。

　　此正示中观行相也。谓依所悟净圆觉心。建立观行。直观中道一心。外忘其境故云不取幻化。内忘其智。不取静相。境智俱忘。身心寂灭。皆无障碍。故云了知。知觉明。乃根本无明也。谓对待既忘。能所不立。则无明净尽。故云无知觉明。境智俱空。故云不依诸碍。以离境故超碍。离智故超无碍。毕竟寂灭。故云永得超过。锽乃钟鼓之声。言虽有体质。而不碍声之远达。正取器微声大。以明即碍处能达无碍。意谓向心境未忘。则身心世界为碍。今既了悟法身。即此幻妄身心世界不碍法身。故云受用世界及与身心相在尘域如器中锽声出于外。以喻法身出碍也。烦恼约生死法。谓身心世界也。涅槃约理智。唯一真心故。生死涅槃。不相留碍也。

　　便能内发寂灭轻安。妙觉随顺。寂灭境界。自他身心所不能及。众生寿命皆为浮想。

　　此示观行成益之相也。以生灭既灭。寂灭现前。三德圆证。涅槃常乐。故云寂静轻安。心心随顺妙觉寂灭。故云自他身心所不能及。众生寿命皆为浮想。此则二障永断。二死永忘。所谓究竟一心之极证也。

　　此方便者。名为禅那。

　　此结名也。

　　善男子。此三法门。皆是圆觉亲近随顺。十方如来因此成佛。十方菩萨种种方便一切同异。皆依如是三种事业。若得圆证。即成圆觉。

　　此总结方便之渐次也。谓此三法门。皆是随顺亲近圆觉之方便。即如来之因地。诸菩萨之万行。或渐次。或偏圆。皆依如是三种事业。或单复圆修。若一念圆证。即成圆觉。

　　善男子。假使有人。修于圣道。教化成就百千万亿阿罗汉辟支佛果。不如有人闻此圆觉无碍法门。一刹那顷。顺修习。

　　此结行显胜也。偏圆修习日劫相倍故。教多多二乘。不若暂闻此法。以是成佛正因故。

　　尔时世尊。欲重宣此义。而说偈言。

　　次以偈重宣。

　威德汝当知　　无上大觉心　　本际无二相
　随顺诸方便　　其数即无量　　如来总开示
　便有三种类

　　总颂标立三种观行。

　寂静奢摩他　　如镜照诸像　　如幻三摩地
　如苗渐增长　　禅那唯寂灭　　如彼器中锽

　　此颂三种行相。

　三种妙法门　　皆是觉随顺　　十方诸如来
　及诸大菩萨　　因地得成道　　三事圆证故

　　此总颂结名。

　　于是。辨音菩萨。在大众中。即从座起。顶礼佛足。右绕三匝。长跪叉手。而白佛言。

　　初进问威仪。

　　大悲世尊。如是法门。甚为希有。

　　庆赞。

　　世尊。此诸方便。一切菩萨。于圆觉门。有几修习。

　　此正陈问意也。谓前佛说三观。未审菩萨所修。为一人具三。为三人各一。为同时。为次第。故请开示。以便修习也。

　　愿为大众及末世众生。方便开示。令悟实相。

　　此问所为也。

　　作是语已。五体投地。如是三请。终而复始。

　　三展䖍诚。

　　尔时世尊。告辨音菩萨言。善哉善哉。善男子。汝等乃能为诸大众及末世众生。问于如来如是修习。汝今谛听。当为汝说。

　　诫听许说。

　　时辨音菩萨。奉教欢喜。及诸大众。默然而听。

　　伫听。

　　善男子。一切如来。圆觉清净。本无修习及修习者。一切菩萨及末世众生。依于未觉幻力修习。尔时便有二十五种清净定轮。

　　此总答问意也。圆觉净性。众生本具。不假修习。但今在迷中。以幻修幻。唯以幻力故。有二十五种之不同。盖三观一心。元无别异。第各随人。意要偏重。所习展转。而为二十五轮。非定有二十五种也。然二十五种不出三观。单复圆修而分差别。初单修三观。

　　若诸菩萨。唯取极静。由静力故。永断烦恼。究竟成就。不起于座。便入涅槃。此菩萨者。名单修奢摩他。

　　此单修空观也。然三谛本唯一境故。三观本乎一心。圆融该摄。举一即具三。言三体即一。所谓正偏带兼故。虽单修一观。必兼余二。虽不明说。义即全具。今言唯取极静。是以观空为主。由静力故。永断烦恼。则义该于假。以烦恼幻化以静力断之。若究竟成就。圆证一心。则摄中也。故不起于座。便入涅槃。此单以圆修空观而入也。能作如是观。义方满足。标名应有悟净圆觉四字。译人略耳。

　　若诸菩萨。唯观如幻。以佛力故。变化世界种种作用。备行菩萨清净妙行。于陀罗尼。不失寂念及诸静慧。此菩萨者。名单修三摩钵提。

　　此单修假观也。佛力者。谓自性本具真如佛性内熏之力故。发起种种变化作用。备修妙行。此依幻行。于陀罗尼。不失寂念。则全体起用。兼摄一心中道寂灭之体。而起空慧。照破无明。是以假摄中空也。

　　若诸菩萨。唯灭诸幻。不取作用。独断烦恼。烦恼断尽。便证实相。此菩萨者。名单修禅那。

　　此单修禅那中观也。唯灭诸幻。独断烦恼。乃摄假入中。烦恼断尽。便登实相。乃摄空入中。正遮照同时。以显中也。以唯灭断尽则双遮。独断便证则双照。此上单修三观也。下复修二十一轮。每观领七。故二十一。初空观颔七。先复二观二。

　　初先空后假。

　　若诸菩萨。先取至静。以静慧心。照诸幻者。便于是中。起菩萨行。此菩萨者。名先修奢摩他后修三摩钵提。

　　次先空后中。

　　若诸菩萨。以静慧故。证至静性。便断烦恼。永出生死。此菩萨者。名先修奢摩他后修禅那。

　　即体之智。故云静慧。还照寂体。故云证至静性。便断烦恼。永出生死。因亡果丧。圆证一心。故为中道。

　　次复三观二。

　　初先空。次假。后中。

　　若诸菩萨。以寂静慧。复现幻力种种变现。度诸众生。后断烦恼。而入寂灭。此菩萨者。名先修奢摩他次修三摩钵提后修禅那。

　　次先空次中后假。

　　若诸菩萨。以至静力。断烦恼已。后起菩萨清净妙行。度诸众生。此菩萨者。名先修奢摩他中修禅那后修三摩钵提。

　　次齐修三观有三。

　　初先静齐寂幻。

　　若诸菩萨。以至静力。心断烦恼。复度众生。建立世界。此菩萨者。名先修奢摩他齐修三摩钵提禅那。

　　次先齐静幻后寂。

　　若诸菩萨。以至静力。资发变化。后断烦恼。此菩萨者。名齐修奢摩他三摩钵提后修禅那。

　　后齐静寂后幻。

　　若诸菩萨。以至静力。用资寂灭。后起作用。变化世界。此菩萨者。名齐修奢摩他禅那后修三摩钵提。

　　上静观七轮已竟。

　　下幻观七轮。

　　初先幻后静。

　　若诸菩萨。以变化力。种种随顺。而取至静。此菩萨者。名先修三摩钵提后修奢摩他。

　　次先幻后寂。

　　若诸菩萨。以变化力。种种境界。而取寂灭。此菩萨者。名先修三摩钵提。后修禅那。

　　上复二。

　　后复三。

　　初先幻次静后寂。

　　若诸菩萨。以变化力。而作佛事。安住寂静。而断烦恼。此菩萨者。名先修三摩钵提中修奢摩他后修禅那。

　　次先幻次寂后静。

　　若诸菩萨。以变化力。无碍作用。断烦恼故。安住至静。此菩萨者。名先修三摩钵提中修禅那后修奢摩他。

　　后齐三观三。

　　初先幻静寂。

　　若诸菩萨。以变化力。方便作用。至静寂灭。二俱随顺。此菩萨者。名先修三摩钵提齐修奢摩他禅那。

　　次齐幻静后寂。

　　若诸菩萨。以变化力。种种起用。资于至静。后断烦恼。此菩萨者。名齐修三摩钵提奢摩他后修禅那。

　　后齐幻寂后静。

　　若诸菩萨。以变化力。资于寂灭。后住清净无作静虑。此菩萨者。名齐修三摩钵提禅那后修奢摩他。

　　三寂观领七。

　　复二有二。

　　先寂后静。

　　若诸菩萨。以寂灭力。而起至静。住于清净。此菩萨者。名先修禅那。后修奢摩他。

　　次先寂后幻。

　　若诸菩萨。以寂灭力。而起作用。于一切境。寂用随顺。此菩萨者。名先修禅那后修三摩钵提。

　　次复三有二。

　　初先寂次静后幻。

　　若诸菩萨。以寂灭力种种自性。安于静虑。而起变化。此菩萨者。名先修禅那中修奢摩他后修三摩钵提。

　　次先寂次幻后静。

　　若诸菩萨。以寂灭力无作自性。起于作用。清净境界。归于静虑。此菩萨者。名先修禅那中修三摩钵提后修奢摩他。

　　后齐三有三。

　　初先寂齐静幻。

　　若诸菩萨。以寂灭力。种种清净。而住静虑。起于变化。此菩萨者。名先修禅那齐修奢摩他三摩钵提。

　　次齐寂静后幻。

　　若诸菩萨。以寂灭力。资于至静。而起变化。此菩萨者。名齐修禅那奢摩他后修三摩钵提。

　　后齐寂幻后静。

　　若诸菩萨。以寂灭力。资于变化。而起至静清明境慧。此菩萨者。名齐修禅那三摩钵提后修奢摩他。

　　后圆修三观。

　　若诸菩萨。以圆觉慧。圆合一切。于诸性相。无离觉性。此菩萨者。名为圆修三种自性清净随顺。

　　此圆修三观。乃三观一心。一念具足。即初云圆照清净觉相。圆觉圆合。即圆照一切。则该十法界。于诸性相。无离觉性。即清净觉相。诸佛本起因地。唯一心圆照法界。以为妙行故。二十五轮。究竟归极于此。意显此一观以为圆修。其二十四。皆随根耳。

　　善男子。是名菩萨二十五轮。一切菩萨修行如是。若诸菩萨及末世众生。依此轮者。当持梵行寂静思惟。求哀忏悔。经三七日。于二十五轮各安标记。至心求哀。随手结取。依结开示便知顿渐。一念疑悔即不成就。

　　此总结劝修也。当持梵行者。所谓因戒生定。即楞严三种渐次。乃入禅之基本也。寂静思惟忏悔。即观罪性空。所谓若欲忏悔者。端坐念实相也。求哀结标。以验根之顿渐。乃请诸圣神力加持。起决定信耳。

　　尔时世尊。欲重宣此义。而说偈言。

　辨音汝当知　　一切诸菩萨　　无碍清净觉
　皆依禅定生　　所谓奢摩他　　三摩提禅那
　三法渐次修　　有二十五种　　十方诸如来
　三世修行者　　无不因此法　　而得成菩提
　唯除顿觉人　　并法不随顺

　　二十五轮。皆菩萨因行。颂言十方如来。意约所趣之果。此正如来因地法行也。顿觉人。则不须渐次法。不随顺者。乃阐提不信之人。则渐亦不能入矣。

　一切诸菩萨　　及末世众生　　常当持此轮
　随顺勤修习　　依佛大悲力　　不久证涅槃

　　此颂结劝也。

　　于是。净诸业障菩萨。在大众中。即从座起。顶礼佛足。右绕三匝。长跪叉手。而白佛言。

　　问法威仪。

　　大悲世尊为我等辈。广说如是不思议事一切如来因地行相。令诸大众得未曾有。睹见调御历恒沙劫勤苦境界一切功用。犹如一念。我等菩萨。深自庆慰。

　　此庆所闻也。谓从一心。建诸定轮。乃诸如来因地行相勤苦境界。一念具见。故深自庆也。

　　世尊。若此觉性本性清净。因何染污。使诸众生迷闷不入。

　　此正问也。上章佛说一切如来圆觉清净本无修习。然清净则本来无染。今因何有染污更假修耶。

　　唯愿如来。广为我等。开悟法性。今此大众。及末世众生。作将来眼。

　　此请意也。

　　说是语已。五体投地。如是三请。终而复始。

　　求法恳诚。

　　尔时世尊。告净诸业障菩萨言。善哉善哉。善男子。汝等乃能为诸大众及末世众生。咨问如来如是方便。汝今谛听。当为汝说。

　　赞许。

　　时净诸业障菩萨。奉教欢喜。及诸大众。默然而听。

　　默伫。

　　善男子。一切众生。从无始来。妄想执有我人众生及与寿命。认四颠倒实为我体。由此更生憎爱二境。于虚妄体重执虚妄。二妄相依生妄业道。有妄业故妄见流转。厌流转者妄见涅槃。

　　此正答染污所以也。一切众生从无始来妄想执有我人等者。正初所云。妄认四大为自身相。六尘缘影为自心相者也。由诸众生最初不觉迷本法身故。妄认五蕴幻妄身心。为实我体。故名我相。计我展转趣于余趣。故名人相。计我盛哀苦乐变异相续。为众生相。计有一期命根不断。为寿者相。以不达无我。执妄为真。故云颠倒。然执虚妄为我。已是颠倒。且于此妄我。起憎爱之心。故云重执虚妄。此起惑也。心境二妄相依造种种业。故云生妄业道。此造业也。故有妄业。必受苦报流转生死。此苦果也。惑业苦三。皆因妄认我执。以取三界轮回。故云流转。此分段生死也。若二乘人。厌生死苦。断烦恼集。出三界外。复妄见涅槃。以取变易生死之苦。皆由执我之故也。故云由此更生等。然此四相。有迷识迷智粗细之分。粗者迷识。乃凡夫妄认五蕴为我。妄生憎爱。乃金刚经前半所明者。是也。细者迷智。乃一切圣贤。妄有证得。能所未忘。即此经所说。乃金刚经后半所明者。是也。此中粗细二种我执。正属俱生。此经众生意该九界。此中先举凡夫之四相。以显三乘之四相。以凡夫四相由憎爱而有。三乘四相由证取而有。以证取发于爱根种子故。凡圣双举。

　　由此不能入清净觉。非觉违拒诸能入者。有诸能入。非觉入故。是故动念及与息念。皆归迷闷。

　　此正答不能入觉之所以也。由上所说妄执我故。染污真性。由此不能入清净觉。盖非觉性违拒不容入也。以执我能入觉故。云有诸能入。非觉入觉耳。若以觉入觉。则如空合空。又何拒之有。以我执未忘故。凡夫动念二乘息念皆归迷闷。

　　下重征释迷闷之本。

　　何以故。由有无始本起无明为己主宰。

　　此征释迷闷之根本也。本起无明。谓最初一念不觉生相无明也。法身无我。由一念无明。迷本法身。成陀那识。为我相根本。自此皆是无明用事。故云为己主宰。我者主宰义。谓从无始至今。一向皆是无明主宰。是为我相。自等觉已还。未破生相无明。异熟未空。皆属我相。然此我相。与诸教所说不同。后文自明。

　　一切众生生无慧目。身心等性皆是无明。譬如有人不自断命。

　　此重释无始无明至今难断之所以也。谓全体无明。变成五蕴身心。然此根本无明。非根本智照不能破。以诸众生从来未逢知识开发慧眼照破。岂有无明能断无明之理耶。故云譬如有人不自断命。

　　是故当知。有爱我者。我与随顺。非随顺者便生憎怨。为憎爱心养无明故相续求道皆不成就。

　　此序无明相续长劫之所以也。谓此无明相续长劫而难断者。以有憎爱二惑以滋养之也。以执我故则偏爱我。若有爱我者。则更增长我之爱见。若违我者必生憎怨。然憎怨亦从爱起。以不顺其爱故憎怨耳。以此憎爱。资熏无明种子。发起现行故。劫劫生生爱憎未断。故无明日厚。所以相续长劫生死耳。今以爱憎之心。而求佛道。岂有成道之理耶。故云皆不就。

　　下示相。

　　善男子。云何我相。谓诸众生心所证者。

　　此正示我相之体也。此我等四相。旧解都分粗细。今详佛意。指无始无明。为己主宰。是为我体。是则四相单约生相无明。今以观照研穷对待未忘。展转有四。原非粗细之分也。何以明之。谓妙性圆明本无能所。良由最初一念障此妙性。失其本明。故名无明。自尔以来。一向皆是无明为己主宰。而为我体。今以始觉观照。欲证圆觉。未能圆合。中间。皆因根本无明而为障碍。故对待未忘。即此所对所证者。乃是无明。非觉性也。故云心所证者乃我相也。按此始起无明为我。岂有粗细之分耶。永嘉一念中五阴。正此意耳。智者请深观之。下以喻明。

　　善男子。譬如有人百骸调适。忽忘我身。四肢弦缓。摄养乖方。微加针艾则知有我。是故证取方现我体。

　　此以喻明我相也。谓众生向以无明用事不知有我任运而已故。如人调适忘身。今以观照研穷方显无明之体故。如人针艾知有我身也。以观心所取证者。乃是无明非觉性也。故云取证方现我体前佛明言。无始无明为己主宰。乃的指根本无明为我。岂可以粗惑目之耶。

　　下结指。

　　善男子。其心乃至证于如来毕竟了知清净涅槃。皆是我相。

　　此结指我相根本也。意谓不独三贤十圣之所证者为我。乃至证于如来究竟涅槃。若一念证性未忘。乃生相无明未破。正是我相根本。云门云。法身亦有两般病。得到法身边。若法执不忘。己见犹存。亦是病。问曰。三乘教中说。俱生我执七地已破。其八地后乃俱生法执。破此法执即入妙觉。今经等觉后心犹未破我相。何相悬若此耶。答曰。然我法二执。总属一我。谓我之我。我之法。然俱生法执。正是我所执之法故。法亦名我。以异熟未空故。但约证取为我耳。此经不同诸说。以四相总属一我。故云皆是我相。

　　次人相。

　　善男子。云何人相。谓诸众生心悟证者。善男子。悟有我者。不复认我。所悟非我。悟亦如是。悟己超过一切证者。悉为人相。

　　此示人相也。谓前所证者是我。则不复认我。若存我能悟之心。即为人相。以约对我为人。非他人也。

　　善男子。其心乃至圆悟涅槃。俱是我者。心存少悟。备殚证理。皆名人相。

　　此释人相也。谓纵然悟得涅槃是我不自证取。即此能悟之心皆名人相。弹尽也。谓了悟涅槃极尽之理为我。若存丝毫悟心未忘。即名人相。

　　善男子。云何众生相。谓诸众生。心自证悟。所不及者。

　　此示众生相也。谓觉前证悟。二皆是妄。即此觉了之心名众生相。以此觉了之心。非证悟之可及者。以见有证悟之可离故。名众生相。

　　善男子。譬如有人。作如是言。我是众生。则知彼人说众生者。非我非彼。云何非我。我是众生则非是我。云云何非彼。我是众生非彼我故。

　　此借明众生相也。以凡夫之众生相。乃计我所感苦乐变异相续。为众生相。今圣人。但以了悟证取。两忘能所。只存能了之心。为众生相。以不属能所故。借世人彼此之语。以喻明之。谓言我是众生故。非我非彼。

　　下结指。

　　善男子。但诸众生了证了悟。皆为我人。而我人相所不及者。存有所了。名众生相。

　　此正示其相。谓了前证悟二皆不及。只此了心不忘。为众生相耳。

　　善男子。云何寿命相。谓诸众生心照清净觉所了者。一切业智。所不自见。犹如命根。

　　此示寿命相也。谓前能了之心。为众生相。今观智增明。照此了心。亦不可得。唯一清净觉体所谓觉心源故。名究竟觉。到此境智俱泯。一切俱离。谓以即心之智。还照寂灭之体。境智一如。如眼不见眼。故云一切业知所不自见。以返妄归真。至法身极。则处但守住寂灭。不能转位回机。所谓抱守竿头静沉死水宗门。名为尊贵堕。即此堕处。不能超越故。犹如命根。为寿命相。语云。百尺竿头坐的人。虽然得入未为真。百尺竿头重进步。大千世界现全身。故以坐守玄微。命根不断。前云不住生死不住涅槃。此正住涅槃相耳。

　　善男子。若心照见一切觉者皆为尘垢。觉所觉者。不离尘故。如汤消冰。无别有冰知冰消者。存我觉我。亦复如是。

　　此直示妄源也。一切觉者。前三相也。谓心照清净。觉前三相。皆为尘垢。即此觉心亦未离尘。然以真照妄。妄即是真。故如汤消冰冰即是汤。今存我觉我。则如冰知冰。以不能自遣。如不自断命。所以为寿者相也。

　　下明我为法障。

　　善男子。末世众生。不了四相。虽经多劫勤苦修道。终不能成一切圣果。是故名为正法末世。

　　此明我为障道之本也。谓末世众生。若不了此四相。纵多劫勤苦。终不能成圣果。以执我见而修故也。正法末世。谓末世众生。幸遇此圆教法门。可为正法。若错乱修习。与不修等。故无行证。所以为末法也。释迦法中。正法一千年。教理行果四法皆全。像法一千年。有教理行而证果者少。末法一万年。但有教理而无行证。今教理虽存。而徒劳无益者多矣。下有三征三释。此久修无证之义。

　　何以故。

　　此征何故久修无证耶。

　　下释。

　　认一切我为涅槃故。有证有悟名成就故。譬如有人认贼为子。其家财宝终不成就。

　　释义。谓所以久修不证者。以认一切我为涅槃故。以证悟未忘。得少为足故。言认一切我者。谓凡所修行皆依我见。将此我见。以为涅槃。故终不成就耳。认贼为子。喻终不成就。

　　何以故。

　　此征何故认我便妨于道耶。

　　有爱我者亦爱涅槃。伏我爱根为涅槃相。有憎我者亦憎生死。不知爱根真生死故。别憎生死名不解脱。

　　释义。所以认我妨道。者以我为爱憎之根本故也。谓凡执我者必爱我。今以我爱而求涅槃。则涅槃但资爱根。非真涅槃也。故云。伏我爱根为涅槃相。故非真也。凡不顺我爱者。必起憎心。以有憎我者。亦憎生死。然此憎心。本从爱起。不知此爱真生死本故。今修行人。不知断己爱根。而别憎生死。迷之甚也。故不解脱。然说认我妨道者。以爱资爱故也。

　　云何当知法不解脱。

　　此征。云何当知爱涅槃者本解脱法。何以返不解脱耶。

　　善男子。末世众生习菩提者。以己微证为自清净。犹未能尽我相根本。

　　释义。所以于涅槃法不解脱者。以执我而求。以取微证。便自以为清净。得少为足。未尽我相根本。故不解脱耳。

　　下以境验知不解脱处。

　　若复有人赞叹彼法。即生欢喜。便欲济度。若复诽谤彼所得者。便生嗔恨。潜伏藏识。游戏诸根。曾不间断。

　　此以违顺二境。以验我相未忘也。言修行人自谓已得涅槃法矣。假若有人。赞叹彼法则生欢喜。诽谤彼法则生嗔恨。然涅槃乃空法也。何有喜怒于其间。今闻赞诽而生喜怒。即此喜怒。本于我相。非涅槃也。以此验知。其人我相坚固执持。以此种子潜伏藏识。遇境击发现行。则游戏诸根。曾不间断。以此求道。云何而得解脱耶。

　　善男子。彼修道者。不除我相。是故不能入清净觉。

　　此总结执我求道之过也。

　　下翻显病源。

　　善男子。若知我空。无毁我者。有我说法。我未断故。众生寿命亦复如是。

　　此以法验病。翻显我相未忘也。然涅槃乃空法也。若果证涅槃。则我相必空。我相若空。则何有赞毁哉。今因赞毁其法。而生喜怒。正是我相未断。若我相未断。则人及众生寿命四相。居然全在。如此正是众生病根。又岂可为得涅槃耶。

　　下正示病源。

　　善男子。末世众生。说病为法。是故名为可怜愍者。虽勤精进。增益诸病。是故不能入清净觉。

　　此正示病源也。谓末世修行之人。未断我相。以认我为法故。所说者乃说其我相之病。非说涅槃之法也。故云说病为法。以此之故。虽精进修行但增益诸病。故不能入清净觉耳。是故名为可怜愍者下示执病之过。

　　善男子。末世众生。不了四相。以如来解及所行处。为自修行。终不成就。

　　此示执病为法之过也。谓修行之人。不了四相。但以如来解行。回为己有。非己亲证。故终不成就。

　　或有众生。未得谓得。未证谓证。见胜进者。心生嫉妒。由彼众生未断我见。是故不能入清净觉。

　　此示执病之过。必堕增上慢人也。其实未得未证。而自谓为证得。得少为足。故为增上慢。乃是我爱未断者。何以知之。但于见胜进者。心生嫉妒。然此嫉妒之心。发于我爱。故知此人乃未断我爱者。是故不能入清净觉。此甚言我爱为病根也。

　　下诫访过。

　　善男子。末世众生希望成道。无令求悟。唯益多闻。增长我见。

　　此深诫防过也。谓上执病为法之人。所以四相未除者。秪是将心待悟一事。为病根耳。苟有待悟之心。则必广求经教。执相似语。回为己解故。此但只增益多闻。增长我见。非真修也。末法志道之士。可不惧哉。

　　但当精进降伏烦恼起大勇猛未得令得未断令断。贪嗔爱慢谄曲嫉妒对境不生。彼我恩爱一切寂灭。佛说是人。渐次成就。求善知识。不堕邪见。

　　此劝真修也。真修之士。不必将心待悟。亦不必广求多闻。只当降伏烦恼。为第一行。亦不可得少为足。其未得涅槃必志得之。其于未断烦恼决欲断之。但历境验心。若贪嗔爱慢一切烦恼对境果然不生否。至若彼我恩爱果然一切寂灭否。如此自验其心。即如古德云。学道不必将心求悟。但于一切烦恼境界上透得过。便是悟处。故佛说此人渐次可以成就。虽然如是。更要求善知识。决择邪正分明。亦不堕于邪见。如此修行。方有少分相应耳。学者可不勉哉。

　　若有所求。别生憎爱。则不能入清净觉海。

　　此重勉真修。诫令离过也。谓必如上所说。乃是真修。若舍此外。别起欣厌取舍憎爱之心。则毕竟不能入清净觉矣。

　　尔时世尊。欲重宣此义。而说偈言。

　净业汝当知　　一切诸众生　　皆由执我爱
　无始妄流转　　未除四种相　　不得成菩提
　爱憎生于心　　谄曲存诸念　　是故多迷闷
　不能入觉城

　　城喻涅槃。谓此涅槃。魔外不能侵。万德之所聚。众圣之所归。万行之所入。故喻如城。

　若能归悟刹　　先去贪嗔痴　　法爱不存心
　渐次可成就　　我身本不有　　憎爱何由生
　此人求善友　　终不堕邪见　　所求别生心
　究竟非成就

　　刹乃世界之都称。亦取喻涅槃。心爱涅槃。故云法爱。余颂可知。

　　于是。普觉菩萨。在大众中。即从座起。顶礼佛足。右绕三匝。长跪叉手。而白佛言。

　　进问威仪。

　　大悲世尊。快说禅病。令诸大众得未曾有。心意荡然获大安隐。

　　赞谢。

　　世尊。末世众生。去佛渐远。贤圣隐伏。邪法增炽。使诸众生求何等人。依何等法。行何等行。除去何病。云何发心。令彼群盲不堕邪见。

　　此正陈所问也。此问有五。一问求何等人。下答求善知识。二问依何等法。三问依何等行。四问除去何病。此三总答。依所证法。应离四病。五问云何发心。末后发广大等心。下文俱明。

　　作是语已。五体投地。如是三请。终而复始。

　　三展翘勤。

　　尔时世尊。告普觉菩萨言。善哉善哉。善男子。汝等乃能咨问如来如是修行。能施末世一切众生无畏道眼。令彼众生得成圣道。汝今谛听。当为汝说。

　　赞许诫听。

　　时普觉菩萨。奉教欢喜。及诸大众。默然而听。

　　伫听。

　　下答有五。

　　初答求人。

　　善男子。末世众生。将发大心求善知识欲修行者。当求一切正知见人。心不住相。不着声闻缘觉境界。虽现尘劳心恒清净。示有诸过赞叹梵行。不令众生入不律仪。求如是人。即得成就阿耨多罗三藐三菩提。

　　此答求何等人也。善知识。谓善知众生根器。应机说法。知病说药。令得安隐也。正知见人。即心不住相。不着二乘之行者。虽现尘劳等六句。言善知识之行也。菩萨居尘不染。故云心恒清净。以同事摄。故云示有诸过。先以欲钩牵。后令入佛智。故云不令众生入不律仪。求如是人。即得成就无上正道也。

　　末世众生。见如是人。应当供养不借身命。彼善知识。四威仪中常现清净。乃至示现种种过患。心无憍慢。况复抟财妻子眷属。若善男子。于彼善友不起恶念。即能究竟成就正觉。心华发明。照十方刹。

　　此教承事知识之法范也。不惜身命。如雪山舍身常啼破骨乃至身为床座等。四仪常现清净者。乃善知识之顺行也。固当尽命承事。即有逆行。示现贪嗔痴等。如婆须密女无厌足王之类。亦不敢起憍慢心。况复抟财等耶。抟乃抟食。财乃财宝。意谓内现贪嗔。尚不敢慢。何况身外抟食财宝妻子眷属。乃人道之常。如净名之类。又岂可慢之耶。若修行者。于彼逆行知识。不起恶念。所谓依法不依人。即能究竟成就也。永断疑根。直心正念。故得心华发明。照十方刹。下答所依法。

　　善男子。彼善知识所证妙法。应离四病。

　　此答所依法。意在择师。乃求正知见人也。修行依法。法必依师。故在所择正知见人。乃可依也。如何得知是正知见人。但于法验之。若所说法。心住相者。则为法病。若离法病。则知见自正。故从上诸祖。拈情去缚。曾无实法系人。是为不住相者。若此乃可依也。

　　云何四病。一者作病。若复有人作如是言。我于本心作种种行。欲求圆觉。彼圆觉性非作得故。说名为病。

　　此征释四病之相。一作病也。然作为病者。以圆觉之性天然本具。不假作为。今以有作之修。而求圆觉妙性。且此妙性。岂作为而可求耶。故说为病。若复有人作如是言者。假若彼知识自作此言也。

　　二者任病。若复有人作如是言。我等今者不断生死不求涅槃。涅槃生死无起灭念。任彼一切。随诸法性。欲求圆觉。彼圆觉性非任有故。说名为病。

　　此示任为病也。然此任病。乃狂解之人。悠悠任性。纵放身心。自谓无拘无碍得大解脱。返借口本无生死可断本无涅槃可证。以为放逸之资。非真知见善知识也。若依此等之人。则堕狂妄。故说任性为病也。

　　三者止病。若复有人作如是言。我今自心永息诸念。得一切性。寂然平等。欲求圆觉。彼圆觉性非止合故。说名为病。

　　此示止为病也。然圆觉普照。大用无方。岂可以永息诸念耽着枯寂之行以求之耶。以圆觉妙性非止可合。故说为病耳。

　　四者灭病。若复有人作如是言。我今永断一切烦恼。身心毕竟空无所有。何况根尘虚妄境界。一切永寂。欲求圆觉。彼圆觉性非寂相故。说名为病。

　　此示灭为病也。觉性圆满。随缘应现。寂而常照。今以毕竟空无所有。则几沦断灭。以永寂灭而求圆觉。久则不沉。无想则堕二乘。故为病耳。

　　离四病者。则知清净。作是观者名为正观。若他观者名为邪观。

　　此结示正观也。初云。圆照清净觉相。以圆觉妙性本不属于作止任灭。今离此四。则自性圆明。本无欠缺。故云清净。然作止等四。皆属修行功用。今说为病者。以在未悟门头。此四皆药。今就圆觉自性言之。本自天然。不假功用。故说为病耳。古德云。修行即不无。染污即不得。所谓但形文彩即属染污。故离此四则名清净。作是观者。乃约法观人。非观智也。谓观离病之人。乃不住相。为正知见人。方取为师。可依之也。

　　善男子。末世众生欲修行者。应当尽命供养善友事善知识。彼善知识欲来亲近。应断憍慢。若复远离。应断嗔恨。现逆顺境。犹如虚空。了知身心毕竟平等。与诸众生同体无异。如是修行。方入圆觉。

　　此答修何等行也。此中修行。不说六度万行。但只事善知识断憍慢心一行为本。即如善财童子一生圆旷劫之果。唯以参善知识一事。即得圆满无量法门。所谓依善知识教。不生二念故。观合离逆顺之境。犹如虚空。且了知身心与众生平等。此无人我相。乃受道之器也。以此心此行。方与圆觉法体相应。故能入耳。

　　善男子。末世众生。不得成道。由有无始自他憎爱一切种子。故未解脱。若复有人。观彼怨家如己父母。心无有二。即除诸病。于诸法中自他憎爱。亦复如是。

　　此答除去何病也。众生所以流转生死者。以有无始无明爱憎种子。为障道之病根。故虽修行。未得解脱。今事善知识。不起憍慢嗔恨之心。则折伏现行。了知自己身心与众生平等。则了无人我。爱憎种子自伏。至若视怨如亲。则爱憎种子自断。而障道之病自断。故云即除诸病。此正除病之妙药也。

　　善男子。末世众生欲求圆觉。应当发心作如是言。尽一切虚空一切众生。我皆令入究竟圆觉。于圆觉中无取觉者。除彼我相一切诸相。如是发心。不堕邪见。

　　此答发何等心也。般若弥勒颂云。广大第一常。其心不颠倒。此言尽空一切众生。广大心也。皆入究竟圆觉。第一心也。于圆觉中无取觉者。常心也。除彼我人一切诸相。即除四病。不颠倒心也。凡诸行人。亲师授法修行之要。无出此者。舍此即堕邪见矣。故云如是不堕。

　　尔时世尊。欲重宣此义。而说偈言。

　普觉汝当知　　末世诸众生　　欲求善知识
　应当求正见　　心远二乘者

　　此颂求师。

　法中除四病　　谓作止任灭

　　此颂依法去病。

　亲近无憍慢　　远离无嗔恨　　见种种境界
　心当生希有　　还如佛出世　　不犯非律戒
　戒根永清净

　　此颂修行。不犯非律仪二句。长行言在师示现有过不令众生入不律仪。此中正言。弟子事师。倘见逆行。不得随之。便犯非律。必以戒根永清净。而为正行。旧解为追颂求师中文。非本指也。

　度一切众生　　究竟入圆觉　　无彼我人相
　当依正智慧　　便得超邪见　　证觉般涅槃

　　此颂发心也。五句颂四心因行。末句显果证。

　　于是。圆觉菩萨。在大众中。即从座起。顶礼佛足。右绕三匝。长跪叉手。而白佛言。

　　进问威仪。

　　大悲世尊。为我等辈。广说净觉种种方便。令末世众生有大增益。

　　庆前所闻。

　　世尊。我等今者。以得开悟。若佛灭后末世众生未得悟者。云何安居。修此圆觉清净境界。此圆觉中三种净观。以何为首。唯愿大悲。为诸大众及末世众生。施大饶益。

　　正陈请词。以何为首。即最初方便也。

　　作是语已。五体投地。如是三请。终而复始。

　　三展䖍诚。

　　尔时世尊。告圆觉菩萨言。善哉善哉。善男子。汝等乃能问于如来如是方便。以大饶益。施诸众生。汝今谛听当为汝说。

　　许说诫听。

　　时圆觉菩萨。奉教欢喜。及诸大众。默然而听。

　　默伫。

　　善男子。一切众生。若佛住世。若佛灭后。若法末时。有诸众生。具大乘性。信佛秘密大圆觉心。欲修行者。若在伽蓝。安居徒众。有缘事故。随分思察。如我已说。

　　此下正答所请也。性谓种性。犹根器也。以圆觉乃秘密妙心。非上根人。不能修习。故许具大乘根性者可修也。意谓若无外缘。则当安居伽蓝。与众同修。若有外缘不能安居者。则当随分思察也。已说者如前当观此身等。

　　若复无有他事因缘。即建道场。当立期限。若立长期百二十日。中期百日。下期八十日。安置净居。

　　此教结制规则也。意谓苟无外缘。必以安居为上。易入道也。三期随意。长短元无一定。但取克期进道耳。

　　若复现在。当正思惟。若佛灭后。施设形像。心存目想。生正忆念。还同如来常住之日。悬诸幡华。经三七日。稽首十方诸佛名字。求哀忏悔。遇善境界。得心轻安。过三七日。一向摄念。

　　此教安居进修之法则也。若如来在世。则当正思惟佛。若佛灭后。则当设像观佛法身。故云还同常住。悬诸幡华。广如楞严坛场。今此中至简故。但举幡华。言忏悔得善境界者。谓见光睹瑞感梦等。乃灭罪之相也。一向摄念。则修正观。应如二十五轮各安标记。结取单复圆修。乃正行也。

　　若经夏首。三月安居。当为菩萨清净住止。心离声闻。不假徒众。

　　此言入期之法。言菩萨住止意拣小乘之众也。前言三期。乃克定期限。今结安居。乃入期之法。西域佛制。三月安居通名结夏。今言夏首。乃入期之初也。律制。当结制时。必先集众布萨作法。然后安居。多小乘人。今言菩萨住止者。谓不同彼小乘多众。但随一类修观行菩萨自便。不必念彼小乘布萨法事。亦不假彼徒众也。此言不假小乘徒众。非与前文安处徒众相违也。

　　至安居日。即于佛前。作如是言。我比丘。比丘尼。优婆塞。优婆夷。(某甲)踞菩萨乘。修寂灭行。同入清净。实相住持。以大圆觉为我伽蓝。身心安居平等性智。涅槃自性无系属故。今我敬请。不依声闻。当与十方如来及大菩萨三月安居。为修菩萨无上妙觉大因缘故。不系徒众。

　　此示入期安心之法也。上言心离声闻。此正示菩萨所修。乃离相寂灭之行。不比声闻著相而修也。以大圆觉为伽蓝者。谓不依世界住止。乃住心境双忘平等寂灭之地。谓涅槃自性。本无身心世界可系属故。殊非声闻境界。故云不依。唯依如来法身实际故。为菩萨所修妙觉因缘。乃自觉圣智之境。为自证处也。此乃菩萨独诣之地。故云不系徒众。某甲者。以甲乙为名之次。乃当自称己名也。今诸方后进。见善知识。不自称名。但曰某甲。无知之甚也。

　　善男子。此名菩萨示现安居。过三期日。随往无碍。

　　此结示休夏也。言示现安居者。以上言菩萨修寂灭行安居平等性智。此又何假期限耶。然必以三期为限者。以示同权小引发未悟耳。过期随往无碍者。以小乘解制之后。有新学者。凡所出游。侣须三人。以妨误失。今菩萨以观知安心。不必伴侣。故云随往无碍。

　　善男子。若末世修行众生。求菩萨道。入三期者。非彼所闻一切境界终不可取。

　　此示妨误失也。所闻者。即上三观单复圆修二十五轮。及根尘识界一一清净等。乃正观也。若非所闻一切境界皆不可取。如楞严五十重阴魔及起信论中所说魔事。皆不可取。恐堕邪误也。初有二问。一问安居。二问三观。以何为首。上答安居竟。下答初首方便。

　　善男子。若诸众生。修奢摩他。先取至静。不起思念。静极便觉。如是初静。从于一身。至一世界。一复如是。善男子。若觉遍满一切界者。一世界中。有一众生。起一念者。皆悉能知。百千世界亦复如是。非彼所闻一切境界终不可取。

　　此答三观。初首先空观方便也。言修奢摩他先取至静者。以止为前方便也。言至静者。即天台三止中体真止。谓体合真空。故云至静。一念不生。故不起思念。静极光生。故云便觉。初从一身等者。谓内脱身心外遗世界。内外平等。寂然不动。以身心世界荡然一空。则与一切融为一心。一切世界合为一界故。凡众生起心动念。即从自心中现故。凡起一念。无不了知。所谓静极光通达。寂照含虚空。却来观世间。犹如梦中事。此空观之极则也。如此方名正观。非彼所闻。皆不可取。

　　善男子。若诸众生修三摩钵提。先当忆想十方如来十方世界一切菩萨依种种门渐次修行勤苦三昧。广发大愿。自熏成种。非彼所闻一切境界终不可取。

　　此示三摩钵提假观方便也。三摩钵提。义当幻观。言忆想十方如来一切菩萨种种修行勤苦三昧者。谓思惟诸佛菩萨因中。修种种难行苦行。度诸众生。于三昧中起如幻观。以己身心。自历其境。内验其心。种种境界。备历如幻。以此幻观。发度生愿。久熏成种。久久纯熟。便能内发大悲轻安。而起菩萨利生妙行。所谓以如幻观而开幻众。作如幻佛事也。此则三摩钵提。以如幻为首也。非彼所闻。终不可取。

　　善男子。若诸众生修于禅那。先取数门。心中了知生住灭念分剂头数。如是周遍。四威仪中。分别念数。无不了知。渐次增进。乃至得知百千世界一滴之雨。犹如目睹所受用物。非彼所闻一切境界终不可取。

　　此示寂观方便初首也。禅那义当中道一心。名为寂观。言先取数门者。正入禅最初工夫也。以修禅人一向心多杂乱。难得寂静故。先以数门为首。谓初摄心。先归一息。依息出入。为度数之。从一至十。又从十至一。如此往复。息息不断。心心不昧。生灭头数。一一分明。自少至多。以验定力浅深。若久久纯熟。数到一念不生。则其息自断寂然一心。湛然安住。是为定相。如此周遍。四威仪中。念念了知。久则百千世界唯心所现。乃至一滴之雨分明了知。如目睹物。此寂静观之成功也。如起信所说。修止观者。不依气息。彼以内脱身心为要。此依之者。以初机摄心为方便。非究竟依之也。若以息为得。则堕邪道。非彼所闻也。

　　是名三观初首方便。

　　此结名也。前问三种净观以何为首。故具答已于此结指。是知前二十五轮。但说观相。此三方便。乃最初下手工夫。即楞严二十五圣。一一皆说最初下手工功夫。即此义也。

　　若诸众生。遍修三观。勤行精进。即名如来出现于世。

　　此示三观之益也。以此三观。乃一切如来本起因地。故有圆根众生。能遍修三观者。即名如来出现于世。言毕竟成就无碍也。有此胜益。故劝应修。

　　若后末世钝根众生。心欲求道。不得成就。由昔业根。当勤忏悔。常起希望。先断憎爱嫉妒谄曲。求胜上心。三种净观。随学一事。此观不得。复修彼观。心不放舍。渐次求证。

　　此言钝根障重众生。当以忏悔断障为要也。由昔业障者。乃夙习种子。今修行时。熏发现行作障道缘。所谓好正而固邪。欲洁而偏染者。乃夙习使然也。故当精勤忏悔消宿业障。业障若消则道缘可办也。常起希望者。谓希望愿断业障也。故下即云先断憎爱等。乃贪嗔痴也。胜上心慢也。谓根本烦恼既断。现行不行。则习气可除。观行易成。此观不得乃复修彼观者。乃二十五轮标记之意。故云渐次求证。

　　尔时世尊。欲重宣此义。而说偈言。

　圆觉汝当知　　一切诸众生　　欲求无上道
　先当结三期　　忏悔无始业　　经于三七日
　然后正思惟　　非彼所闻境　　毕竟不可取
　奢摩他至静　　三摩正忆持　　禅那名数门
　是名三净观　　若能勤修习　　是名佛出世
　钝根未成者　　常当勤心悔　　无始一切罪
　诸障若消灭　　佛境便现前

　　上正宗分竟。

　　下流通分。

　　于是。贤首菩萨。在大众中。即从座起。顶礼佛足。右绕三匝。长跪叉手。而白佛言。

　　进问威仪。

　　大悲世尊。广为我等及末世众生。开悟如来不思议事。

　　庆前所闻全经大义。

　　下正陈请意。

　　世尊。此大乘教。名字何等。云何奉持。众生修习得何功德。云何使我护持经人。流布此教。至于何地。

　　此问经名并流通此法也。此问有五。一问经名二问奉持。三问功德。四问护持。五问流布至何地位。

　　作是语已。五体投地。如是三请。终而复始。

　　三展䖍诚。

　　尔时世尊。告贤善首菩萨言。善哉善哉。善男子。汝等乃能为诸菩萨及末世众生。问于如来如是经教功德名字。汝今谛听。当为汝说。

　　许说诫听。

　　时贤善首菩萨。奉教欢喜。及诸大众。默然而听。

　　默伫。

　　善男子。是经。百千万亿恒河沙诸佛所说。三世如来之所守护。十方菩萨之所归依。十二部经清净眼目。

　　此总叹法胜。令生信重也。此经。乃诸佛如来本起因地法行故。是诸佛所说。如来守护。教授菩萨故为菩萨之所归依。流出一切清净真如菩提涅槃故。为十二部经之眼目。

　　是经。名大方广圆觉陀罗尼。亦名修多罗了义。亦名秘密王三昧。亦名如来决定境界。亦名如来藏自性差别。汝当奉持。

　　此答名字。示经名有五种也。今结集经题但存其二。旧解五名约教理行。修多罗约教。秘密王三昧约行。余皆约理。中道一心故曰秘密。非密语也。依如来藏。建立差别。义尽于此。当如是持。

　　善男子。是经。唯显如来境界。唯佛如来能尽宣说。若菩萨及末世众生。依此修行。渐次增进至于佛地。

　　此叹法胜。意令修习。答至何地也。佛佛成道。皆依圆觉为本因。及成佛利生。亦唯说此法教化菩萨。此外更无别法故。劝令修习可至佛地也。

　　善男子。是经名为顿教大乘。顿机众生从此开悟。亦摄渐修一切群品。譬如大海不让小流。乃至蚊蚋及阿修罗。饮其水者皆得充满。

　　此答何功德也。独被上根故。教称圆顿。普摄三根故。功德最大。以是一切众生清净觉地。皆证圆觉故。无不充足故。如大海不让细流饮者大小皆足也。

　　善男子。假使有人。纯以七宝。积满三千大千世界。以用布施。不如有人闻此经名及一句义。

　　此较量显胜也。世宝盈刹。但资有漏。至理一言必转凡成圣。故功倍天渊。

　　善男子。假使有人。教百千恒沙众生得阿罗汉果。不如有人宣说此经分别半偈。

　　此以人较法。更显益也。小果虽多。终无实证。此经半偈。为成佛正因。故难比也。

　　善男子。若复有人。闻此经名信心不惑。当知是人非于一佛二佛种诸福慧。如是乃至尽恒河沙一切佛所。种诸善根。闻此经教。

　　此叹胜机能受也。谓能信受此法者。盖从多佛广修福慧。殊非小福薄德之人可堪也。

　　汝善男子。当护末世是修行者。无令恶魔及诸外道恼其身心令生退屈。

　　此正嘱流通。以护修行者。为第一也。以修习此法者乃慧命所系。若恶魔恼乱生退。则慧命断绝。故当护持也。

　　尔时会中。有火首金刚。摧碎金刚。尼蓝婆金刚等八万金刚。并其眷属。即从座起。顶礼佛足。右绕三匝。而白佛言。世尊。若后末世一切众生。有能持此决定大乘。我当守护如护眼目。乃至道场所修行处。我等金刚。自领徒众。晨夕守护令不退转。其家乃至永无灾障。疫病消灭。财宝丰足常不乏少。

　　此叙金刚受嘱发愿守护持经人也。金刚者。以护法神执此宝杵。故此得名。以金刚宝能碎一切故。言火首金刚。谓头有火𦦨。即楞严所云。化多淫心成智慧火者。乃菩萨示现者也。尼蓝婆。未详所译。言此诸神皆夙习发愿护法者也。故常在佛会。

　　尔时。大梵天王。二十八天王。并须弥山王。护国天王等。即从座起。顶礼佛足。右绕三匝。而白佛言。世尊。我亦守护是持经者。常令安隐心不退转。

　　此叙诸天受嘱护持经者也。大梵天王乃初禅王。为娑婆世界主。佛佛出世。此王为请主。二十八天总举三界诸天。谓六欲天。十八禅天。四空天也。须弥山王。特举帝释。乃欲界主。护国天王乃四王天。为守护国界之主。意列三界诸天皆为护法也。

　　尔时。有力鬼王。名吉槃茶。与十万鬼王。即从座起。顶礼佛足。右绕三匝。而白佛言。世尊。我等亦守护是持经人。朝夕侍卫令不退屈。其人所居一由旬内。若有鬼神。侵其境界我当使其碎如微尘。

　　此叙鬼神受嘱护持经者也。吉槃茶亦名鸠槃茶。此云可畏鬼。食人精气。其疾如风。变化无端。住于林野管诸鬼众。故号为王。不属人天。单居鬼趣。此鬼既发愿守护。则一切恶鬼无能为害者矣。一由旬四十里。言守护方隅可四十里内无灾害也。

　　问此经。乃佛住大光明藏中。入于三昧。为地上一类大菩萨说。二乘绝分故。前法会不列。又何有诸天鬼神。发愿守护耶。

　　答曰。此非常情可测也。然佛住大光明藏。义当常寂光土。则自他平等。说听皆无。既曰于不二境现诸净土。则不特实报。而同居必该。若华藏实报。必摄同居故。华严法会。诸天神王。各各赞佛。各得一种法门。岂绝无耶。是以。约法则二乘绝分。约境则凡圣该通。况圆音落落。十刹顿周。岂此界诸天神王而不仰其嘉会耶。况影响示现。住佛境界。无足疑也。

　　佛说此经已。一切菩萨。天龙鬼神。八部眷属。及诸天王梵王等。一切大众。闻佛所说。皆大欢喜。信受奉行。

　　此结会也。旧解。此天龙八部。必内证法性。示现此形者。然会初不列。义显法胜。结会该众。义必同闻。故皆大欢喜。信受奉行。

　　圆觉经直解卷下(终)

　　No. 258-A 刻圆觉经解后䟦

　　法身流转五道。名曰众生。是则众生清净觉地。即诸佛本起因地。但以无明障蔽。日用而不知。故劳我世尊。特特现身三界。俯顺群机。指示各人本有佛性。以众生迷来久矣。无明日厚。障蔽日深。非观照无以通之。故设三观妙门。为悟心之要。良由根钝不能圆修故。散出一代时中。初说空观。以破见爱烦恼。次说假观。以破尘沙。后说中观。以破无明。又以先后历别渐次不能圆证一心。故说首楞严大定。以统摄三观。圆照一心。顿破无明。是为圆顿法门。然其文该三藏。教摄五时。十界圣凡。迷悟因果。纤悉备殚。而学者智浅心粗。以文广义幽。艰涩难通。况离言得意。妙契一心者乎。若夫至简而精。至切而要者。无尚
圆觉之最胜法门也。其文不过一万三千余言。统摄无边教海。该罗法界圆宗。彻一心之源。历三观之旨。偏正互换。单复圆修。搜穷妄宰。批剥禅病。而悟心妙门。一超直入。是所谓法界之真经。成佛之妙行也。顿悟顿证。如观掌果。西来直指。秘密妙义。此外无余蕴矣。凡学佛者。莫不以此为指南。昔圭峰禅师。著有略疏。则似简。别有小钞。若太繁。然文有所捍格。则义有所不达。义不达则理观难明。理观不明则恍忽技岐。而无决定之趣矣。予山居禅暇。时一展卷。深有慨焉。于是。祖疏义而直通经文。贵了佛意。而不事文言。故作直解。以结法缘。草成。适新安觉我居士程君梦旸。闻而欣仰。乃因居士吴启高特请以梓之。予因叹曰。佛说持四句偈胜施恒沙七宝之福。以宝乃有漏之因法乃成佛之本。较之天渊。此吾　佛金口称赞也。程君法施之福无量。当与虚空等矣。敬题于后。令观者知所自云。

　　时
天启二年岁次壬戌仲夏望日

　　中兴曹溪嗣法沙门憨山释德清撰

　　No. 258-B 大方广圆觉经直解后序

　　原夫。羲画文系。圣人缘此标言。什译安研。梵氏因而衍教。非生智识。莫问钻求。夏虫不可语冰。火齐方能照夜。自汉征宵梦华徙胡像。八声九部。篇籍竞埒于五车。四辩三空。授受不摹于一贯。望门而入者。每挂于眉。寻岸而登者。厥踬其步。虽慈云普荫法雨频倾。而能借洒润以𤀹心。仰覆被而超神者。抑亦鲜矣。若乃圆觉真经。尤是佛祖妙谛。圆何所圆。觉何所觉。至矣哉。孰得而思议焉。维唐圭峰禅师。了其旨归。精为疏注。可谓独竖幡幢。直提今古。然镜华水月。何常有定影定形。美玉钝金。不妨于再雕再铸。属有匡庐大师憨山者。禀姿擢干。秀含耆阇崛之山。涤虑澡情。净引阿耨达之水。猛力精进于披铠。戒行莹彻于怀珠。一泛慧舟。长游觉海。牙签缣帙。现于坟开。壁坏者。靡不赅融。玉检金函。载夫地涌。粒藏者。悉从淹洽。稔持圆觉。透其包括。西来务殚参穷。阐是圆灵上品。句详节解。理串脉联。拔新濯故之余。笔华逐宝华齐坠。相印合符之际。字叶等贝叶呈芬。显隐毕彰。光明迥放龙宫遽失其深。鹫岳讵云其峻。盖真源实相。久伴于跏趺。故辟户开牖卓立。夫见解比常。踞座挥尘。吐论展义。洋洋匹长河之潟流。隐隐拟洪钟之待叩。兹者藉银不律。代铁如意。劙鸿蒙之未分。收象罔之所得。遂令四八慈容更生欢喜。二六大士共作威仪。洵乎先悟后悟俱具法眼。此说彼说。总启禅关。且天孙鲛人。不必同机。而织摩尼缨络。允堪并箧而珍。圭峰无二。憨山惟一矣。旸也。根凡不颖。器钝欲镕。睇法桥。企足知趋。对经藏。墙面难睹。捧斯注集。得未曾闻。窃意憨师婆心最热。佛愿克弘。特付枣梨。为广流布。又溯憨师。劫来灾难。凭向磨砻。业非设厄于推山。自应消危于醉象。因缘阐发盛护慈悲。大众奉传宜加默体。沾甘露以解惑霜。傍慧炬而躧觉路。则人不负师旨。师可报佛恩矣。凡若干卷。勒成一部。题曰圆觉直解。其佗所注。儒书释典。已行于世。未易缕数。幸宝轮之常转法。并金铎不难辨声。倘云此为文字之禅。则世谁称缄默之慧。敬图赞叹。致妄敷扬。

　　明天启壬戌中秋日新安内史程梦旸拜　述
