卍新纂续藏经第 86 册 No. 1598 曹溪大师别传


　　No. 1598-A 曹溪大师别传叙

　　吾始祖传教大师之航海求法于唐也。其所传者三。曰台教。曰密乘。曰禅门。此时本邦唯有华严．唯识等教。而未曾知法华妙旨．密乘奥义。故专主张台教．密乘。而禅门但列相承谱而已。古称三藏十二分如画龙。直指之旨如点睛。其龙未成。何处复施其睛乎哉。慈觉．智证相嗣入于支那。亦惟从事台．密。禅门旁参已。于是圆顿之旨．三密之宗。光被四海。其教大备矣。后三百余年。而龙已成矣。其睛可点也。乃觉阿．荣西．道元之徒。俱出乎本宗。能体始祖相承之意。乃入宋入元。嗣法传心。归以举唱。时至机熟。风靡寰区也。由是观之。则本邦之禅。发源于传教。分委于慈觉．智证．觉阿。波及于荣西．道元。乃遂汇归于诸大宗匠耳。予教门种草诵法传教者也。而私淑直指之旨。欲顺相承谱。故游乎吾门士每有禅机。辄使劝参宗乘。亦仰左溪激永嘉之高踪也。古人曰。禅者教之纲。教者禅之网。岂惟有禅纲而无教网可乎哉。岂惟有教网而无禅纲可乎哉。夫禅有教而证悟其密矣。如临济机用则非卤莽也。教有禅而作略斯活矣。如四明垂示则非按排也。故禅者须达教。教者须参禅也。而后世不知三学一源。甚则至分河饮水。可叹哉。禅人芳公。持传教请来曹溪大师别传来。请作之序。予睹此胜举。乃言始祖所相承并所蕴于怀者。以为之序。此传与坛经等二三所出入者。具于芳公之䟦。故不赘乎此云。

　　宝历十二壬午夏　金龙沙门　敬雄　谨撰

　　No. 1598

　　曹溪大师别传

　　唐韶州曹溪宝林山国宁寺六祖慧能大师传法宗旨。并高宗大帝　敕书兼赐物改寺额。及大师印可门人。并灭度六种瑞相。及智华三藏悬记等传。

　　梁天监壬午九年正月五日时。婆罗门三藏。字智药。是中天竺国那烂陀寺大德。辞彼国王。来此五台山礼谒文殊。时弟子数十侍从。三藏博识多闻。善学经论星象之学。志弘大乘。巡历诸国。远涉沧波。泛舶至韶州曹溪口村。谓村人曰。看此水源必有胜地。堪为沙门居止。代代高僧不绝。吾欲寻之。行至曹溪。劝村人修造住处。经五年。号此山门名宝林寺。人天所敬。海内归依。至天监五年二月十五日　敕天下名僧大德。令所在州县进入内道场供养。时韶州刺史侯公表进三藏入内。使君问三藏云。何以名此山门为宝林耶。答曰。吾去后一百七十年。有无上法宝于此地弘化。有学者如林。故号宝林耳。三藏四月初得对奏。为宝林寺敕赐田五拾顷。至天监十年。三藏入台山却还本国。至隋大业十三年。天下荒乱。寺舍毁废。至天平元年。乐昌县令李藏之请宝林额于乐昌灵溪村置寺。至咸亨元年时。惠能大师。俗姓卢氏。新州人也。少失父母。三岁而孤。虽处群辈之中。介然有方外之志。其年大师游行至曹溪。与村人刘志略结义为兄弟。时春秋三十。略有姑出家。配山涧寺。名无尽藏。常诵涅槃经。大师昼与略役力。夜即听经。至明。为无尽藏尼解释经义。尼将经与读。大师曰。不识文字。尼曰。既不识字。如何解释其义。大师曰。佛性之理。非关文字能解。今不识文字何怪。众人闻之。皆嗟叹曰。见解如此。天机自悟。非人所及。堪可出家住此宝林寺。大师即住此寺。修道经三年。正当智药三藏一百七十年悬记之时也。时大师春秋卅有三。后闻乐昌县西石窟有远禅师。遂投彼学坐禅。大师素不曾学书。竟未披寻经论。时有惠纪禅师诵投陁经。大师闻经叹曰。经意如此。今我空坐何为。至咸亨五年。大师春秋卅有四。惠纪禅师谓大师曰。久承蕲州黄梅山忍禅师开禅门。可往彼修学。大师其年正月三日。发韶州往东山。寻忍大师。策杖涂跣。孤然自行。至洪州东路。时多暴虎。大师独行山林无惧。遂至东山见忍大师。忍大师问曰。汝化物来。能答曰。唯求作佛来。忍问曰。汝是何处人。能答曰。岭南新州人。忍曰。汝是岭南新州人。宁堪作佛。能答曰。岭南新州人佛性与和上佛性有何差别。忍大师更不复问。可谓自识佛性。顿悟真如。深奇之奇之。忍大师山中门徒至多。顾眄左右。悉皆龙象。遂令能入厨中供养。经八个月。能不避艰苦。忽同时戏调。嶷然不以为意。忘身为道。仍踏碓。自嫌身轻。乃系大石着腰。坠碓令重。遂损腰脚。忍大师因行至碓米所。问曰。汝为供养。损腰脚所。痛如何。能答曰。不见有身。谁言之痛。忍大师至夜。命能入房。大师问。汝初来时答吾岭南人佛性与和上佛性有何差别。谁教汝耶。答曰。佛性非偏。和上与能无别。乃至一切众生皆同。更无差别。但随根隐显耳。忍大师征曰。佛性无形。如何隐显。能答曰。佛性无形。悟即显迷即隐。于时。忍大师门徒见能与和上论佛性义。大师知诸徒不会。遂遣众人且散。忍大师告能曰。如来临般涅槃。以甚深般若波罗蜜法付嘱摩诃迦叶。迦叶付阿难。阿难付商那和修。和修付忧波掬多。在后展转相传西国。经二十八祖至于达磨多罗大师。汉地为初祖。付嘱惠可。可付璨。璨付双峰信。信付于吾矣。吾今欲逝。法嘱于汝。汝可守护无令断绝。能曰。能是南人。不堪传授佛性。此间大有龙象。忍大师曰。此虽多龙象。吾深浅皆知。犹兔与马。唯付嘱象王耳。忍大师即将所传袈裟付能。大师遂顶戴受之。大师问和上曰。法无文字。以心传心。以法传法。用此袈裟何为。忍大师曰。衣为法信。法是衣宗。从上相传。更无别付。非衣不传于法。非法不传于衣。衣是西国师子尊者相传。令佛法不断。法是如来甚深般若。知般若空寂无住即而了法身。见佛性空寂无住是真解脱。汝可持衣去。遂则受持不敢违命。然此传法袈裟是中天布。梵云婆罗那。唐言第一好布。是木绵花。作时人不识。谬云丝布。忍大师告能曰。汝速去。吾当相送。随至蕲州九江驿。忍大师告能曰。汝传法之人。后多留难。能问大师曰。何以多难。忍曰。后有邪法。竞兴亲附国王大臣。蔽我正法。汝可好去。能遂礼辞南行。忍大师相送已。却还东山。更无言说。诸门人惊怪问。和上何故不言。大师告众曰。众人散去。此间无佛法。佛法已向南去也。我今不说。于后自知。忍大师别能大师。经停三日。重告门人曰。大法已行。吾当逝矣。忍大师迁化。百鸟悲鸣。异香芬馥。日无精光。风雨折树。时有四品官俗姓陈氏。舍俗出家事和上。号惠明禅师。闻能大师将衣钵去。遂奔趁南方。寻至大庾岭见能大师。大师即将衣钵遂还明。明曰。来不为衣钵。不审和尚初付嘱时更有何言教。愿垂指示。能大师即为明禅师传嘱授密言。惠明唯然受教。遂即礼辞。明语能曰。急去。急去。在后大有人来相趁逐。能大师即南行。至来朝果有数百人来。至岭见明禅师。师曰。吾先至此。不见此人。问南来者亦不见此人。患脚计未过。此诸人却向北寻。明禅师得言教。犹未晓悟。却居庐山峰顶寺。三年方悟密语。明后居蒙山。广化群品。能大师归南。略至曹溪。犹被人寻逐。便于广州四会怀集两县界避难。经于五年。在猎师中。大师春秋三十九。至仪凤元年。初于广州制旨寺。听印宗法师讲涅槃经。法师是江东人也。其制旨寺是宋朝求那䟦摩三藏置。今广州龙兴寺是也。法师每劝门人商量论义。时嘱正月十三日悬幡。诸人夜论幡义。法师廊下隔壁而听。初论幡者。幡是无情。因风而动。第二人难言。风幡俱是无情。如何得动。第三人因缘和合故合动。第四人言。幡不动。风自动耳。众人诤论暄喧不止。能大师高声止诸人曰。幡无如余种动。所言动者。人者心自动耳。印宗法师闻已。至明日讲次欲毕。问大众曰。昨夜某房论义。在后者是谁。此人必禀承好师匠。中有同房人云。是新州卢行者。法师云。请行者过房。能遂过房。法师问曰。曾事何人。能答曰。事岭北蕲州东山忍大师。法师又问。忍大师临终之时云佛法向南。莫不是贤者否。能答。是。既云是。应有传法袈裟。请一暂看。印宗见袈裟已。珍重礼敬。心大欢喜。叹曰。何期南方有如是无上之法宝。法师曰。忍大师付嘱如何指授言教。能大师答曰。唯论见性。不论禅定．解脱．无为．无漏。法师曰。如何不论禅定．解脱．无漏．无为。能答曰。为此多法不是佛性。佛性是不二之法。涅槃经明其佛性不二之法。即此禅也。法师又问。如何佛性是不二之法。能曰。涅槃经高贵德王菩萨白佛言。世尊。犯四重禁作五逆罪及一阐提等。为当断善根。佛性改否。佛告高贵德王菩萨。善根有二。一者常。二者无常。佛性非常非无常。是故不断。名之不二。一者善。二者不善。佛性非善非不善。是故不断。名为不二。又云。蕴之与界凡夫见二。智者了达其性无二。无二之性即是实性。明与无明。凡夫见二。智者了达其性无二。无二之性即是实性。实性无二。能大师谓法师曰。故知佛性是不二之法。印宗闻斯解说。即起合掌。䖍诚愿事为师。明日讲次告众人曰。印宗何幸。身是凡夫。不期座下法身菩萨。印宗所为众人说涅槃经犹如瓦砾。昨夜请卢行者过房论义犹如金玉。诸人信否。然此贤者是东山忍大师传法之人。诸人永不信。请行者将传法袈裟呈示诸人。诸人见已顶礼。咸生信重。仪凤元年正月十七日。印宗与能大师剃发落。二月八日于法性寺受戒。戒坛是宋朝求那䟦摩三藏所置。当时遥记云。于后当有罗汉登此坛。有菩萨于此受戒。今能大师受戒应其记也(出高僧录)。能大师受戒和尚西京总持寺智光律师。羯磨阇梨苏州灵光寺惠静律师。教授阇梨荆州天皇寺道应律师。后时三师皆于能大师所学道。终于曹溪。其证戒大德。一是中天耆多罗律师。二是密多三藏。此二大德皆是罗汉。博达三藏。善中边言。印宗法师请为尊证也。又萧梁末有真谛三藏。于坛边种菩提树两株。告众僧曰。好看此树。于后有菩萨僧于此树下演无上乘。于后能大师于此树下坐。为众人开东山法门。应真谛三藏记也(出真谛三藏传)。其年四月八日。大师为大众初开法门曰。我有法。无名无字。无眼无耳无身无意。无言无示。无头无尾。无内无外亦无中间。不去不来。非青黄赤白黑。非有非无。非因非果。大师问众人此是何物。大众两两相看。不敢答。时有荷泽寺小沙弥神会。年始十三。答。此之佛之本源。大师问云。何是本源。沙弥答曰。本源者诸佛本性。大师云。我说无名无字。汝云何言佛性有名字。沙弥曰。佛性无名字。因和上问。故立名字。正名字时。即无名字。大师打沙弥数下。大众礼谢曰。沙弥小人。恼乱和上。大师云。大众且散去。留此饶舌沙弥。至夜间。大师问沙弥。我打汝时。佛性受否。答云。佛性无受。大师问汝。知痛否。沙弥答知痛。大师问。汝既知痛。云何道佛性无受。沙弥答。岂同木石。虽痛而心性不受。大师语沙弥曰。节节支解时不生嗔恨。名之无受。我忘身为道。踏碓直至跨脱不以为苦。名之无受。汝今被打。心性不受。汝受诸触如智证得真正受三昧。沙弥密受付嘱。大师出家开法受戒。年登四十。印宗法师请大师归制旨寺。今广州龙兴寺经藏院是大师开法堂。法师问能大师曰。久在何处住。大师云。韶州曲县南五十里曹溪村故宝林寺。法师讲经了。将僧俗三千余人送大师归曹溪。因兹广阐禅门学徒十万。至神龙元年正月十五日　敕迎大师入内。表辞不去。　高宗大帝敕曰。　朕䖍诚慕道渴仰禅门。召诸州名山禅师集内道场供养。安秀二德最为僧首。　朕每咨求。再推南方有能禅师密受忍大师记传。传达磨衣钵。以为法信。顿悟上乘。明见佛性。今居韶州曹溪山。示悟众生即心是佛。　朕闻如来以心传心。嘱付迦叶。迦叶展转相传。至于达磨教被东土。代代相传至今不绝。师既禀承有依。可往京城施化。缁俗归依。天人瞻仰。故遣中使薛简迎师。愿早降至。神龙元年正月十五日下。

　　韶州曹溪山释迦惠能辞疾表

　　惠能生自偏方。幼而慕道。叨为忍大师嘱付如来心印。传西国衣钵。授东土佛心。奉　天恩遣中使薛简召能入内。惠能久处山林。年迈风疾。　陛下德包物外。道贯万民。育养苍生。仁慈黎庶。旨弘大教。钦崇释门。恕惠能居山养疾。修持道业。上答　皇恩下及诸王太子。谨奉表。释迦惠能顿首顿首。

　　中使薛简问大师。京城大德禅师教人要假坐禅。若不因禅定。解脱得道无有是处。大师云。道由心悟。岂在坐耶。金刚经若人言如来若坐若卧。是人不解我所说义。如来者。无所从来。亦无所去。故名如来。无所从来曰生。亦无所去曰灭。若无生灭。而是如来清净禅。诸法空。即是坐。大师告言中使。道毕竟无得无证。岂况坐禅。薛简云。简至　天庭。圣人必问。伏愿和上指授心要。将传圣人及京城学道者。如灯转照。冥者皆明。明明无尽。大师云。道无明暗。明暗是代谢之义。明明无尽。亦是有尽。相待立名。净名经云。法无有比。无相待故。薛简云。明譬智慧。暗喻烦恼。修道之人。若不用智慧照生死烦恼。何得出离。大师云。烦恼即菩提。无二无别。汝见有智慧为能照。此是二乘见解。有智之人悉不如是。薛简云。大师。何者是大乘见解。大师云。涅槃经云。明与无明。凡夫见二。智者了达其性无二。无二之性即是实性。实性者即是佛性。佛性在凡夫不减。在贤圣不增。在烦恼而不垢。在禅定而不净。不断不常。不来不去。亦不中间及内外。不生不灭。性相常住。恒不变易。薛简问。大师说不生不灭。何异外道。外道亦说不生不灭。大师答曰。外道说不生不灭。将生止灭。灭犹不灭。我说本自无生。今即无灭。不同外道。外道无有奇特。所以有异。大师告薛简曰。若欲将心要者。一切善恶都无思量。心体湛寂。应用自在。薛简于言下大悟云。大师。今日始知佛性本自有之。昔日将为大远。今日始知至道不遥行之即是。今日始知涅槃不远触目菩提。今日始知佛性不念善恶。无思。无念。无知。无作。不住。今日始知佛性常住不变。不为诸恶所迁。中使薛简礼辞大师。将表赴京。

　　高宗大帝赐磨衲袈裟一领及绢五百疋。　敕书曰。　敕师老疾为朕修道。国之福田。师若净名托疾。金粟阐弘大大法。传诸佛心。谈不二之说。杜口毗耶。声闻被呵。菩萨辞退。师若此也。薛简传师指授如来智见。善恶都莫思量。自然得入心体湛然。常寂妙用恒沙。　朕积善余庆。宿种善因。得值师之出世。蒙师惠顿上乘佛心第一。朕感荷师恩。顶戴修行。永永不朽。奉磨衲袈裟一领。绢五百疋。供养大师。神龙三年四月二日下。　又神龙三年十一月十八日　敕下。韶州百姓可修大师中兴寺佛殿及大师经坊。赐额为法泉寺。大师生缘新州。故宅为国恩寺。延和元年。大师归新州修国恩寺。诸弟子问。和上修寺去。卒应未归。此更有谁堪咨问。大师云。翁山寺僧灵振虽患脚跛。心里不跛。门人咨请振说法。又问。大师何时得归。答曰。我归无日也。大师在日。景云二年先于曹溪造龛塔。后先天二年七月。廊宇犹未毕功。催令早了。吾当行矣。门人犹未悟意。某年八月大师染疾。诸门人问大师。法当付嘱阿谁。答。法不付嘱。亦无人得。神会问大师。传法袈裟云何不传。答云。若传此衣。传法之人短命。不传此衣我法弘盛。留镇曹溪。我灭度七十年后。有东来菩萨。一在家菩萨。修造寺舍。二出家菩萨。重建我教门。徒问大师曰。云何传此衣短命。答曰。吾持此衣三遍。有刺客来取吾命。吾命如悬丝。恐后传法之人被损。故不付也。大师力疾劝诱徒众。令求道忘身。唯勤加行。直趣菩提。某月三日。奄然端坐迁化。春秋七十有六。灭度之日。烟云暴起。泉池枯涸。沟涧绝流。白虹贯日。岩东忽有众鸟数千于树悲鸣。又寺西有白气如练长一里余。天色清朗。孤然直上。经于五日乃散。复有五色云。见于西南。是日四方无云。忽有数阵凉风。从西南飘入寺舍。俄而香气氛氲遍满廊宇。地皆振动。山崖崩颓。大师新州亡广果寺。寺西虹光三道。经于旬日。又寺前城头㽵有虹光。经一百日。众鸟悲鸣。泉水如稠泔汁。不流数日。又翁山寺振禅师于房前与众人夜间说法。有一道虹光从南来入房。禅师告众人曰。和上多应新州亡也。此虹光是和上之灵瑞也。新州寻有书报亡。曹溪门徒发哀。因虹光顿谢。泉水渐流。书至翁山振禅师闻哀。设三七斋于夜。道俗毕集。忽有虹光从房而出。振禅师告众人曰。振不久住也。经云。大象既去。小象亦随。其夕中夜卧右胁而终也。曹溪门人迎大师全身归曹溪。其时首领不肯放。欲留国恩寺起塔供养。时门人僧崇一等见刺史论理。方还曹溪。大师头颈先以铁鍱封褁。全身胶漆。其年十一月十三日迁神入龛。至开元二十七年有刺客来取头。头移大师出庭中。刀斩数下。众人唯闻铁声。惊觉见一孝子奔走出寺。寻迹不获。大师在日。受戒开法度人三十六年。先天二年壬子岁灭度。至唐建中二年。计当七十一年。其年众请上足弟子。行滔守所传衣。经三十五年有殿中侍御史韦据。为大师立碑。后北宗俗弟子武平一。开元七年磨却韦据碑文。自着武平一文。开元十一年有潭州瑝禅师曾事忍大师。后时归长沙禄山寺。常习坐禅。时时入定远近知闻。时有大荣禅师住曹溪事大师。经三十年。大师常语荣曰。汝化众生得也。荣即礼辞归北。路过瑝禅师处。荣顶礼问瑝曰。承和上每入定。当入定时。为有心耶。为无心耶。若有心。一切众生有心。应得入定。若无心。草木瓦砾亦应入定。瑝答曰。我入定无此有无之心。荣答曰。若无有无之心。即是常定。常定即无出入。瑝即无对。瑝问。汝从能大师处来。大师以何法教汝。荣答曰。大师教荣不定。不乱。不坐。不禅。是如来禅。瑝于言下便悟。去五蕴非有。六尘体空。非寂。非照。离有。离空。中间不住。无作。无功。应用自在。佛性圆通。叹曰。我三十年来。空坐而已。往曹溪归依大师学道。世人传瑝禅师三十年坐禅。近始发心修道。景云二年却归长沙旧居。二月八日夜悟道。其夜空中。有声告合郭百姓。瑝禅师今夜得道。皆是能大师门徒也。

　　上元二年。广州节度韦利见奏。僧行滔及传袈裟入内。孝感皇帝依奏。

　　敕书曰。　敕曹溪山六祖传袈裟。及僧行滔并俗弟子韦利。见令水陆给公乘。随中使刘楚江赴上都。上元二年十二月十七日下。　又乾元二年正月一日滔和上有表辞老疾。遣上足僧惠象及家人永和送传法袈裟入内。随中使刘楚江赴上都。四月八日得对。滔和上正月十七日身亡。春秋八十九。　敕赐惠象紫罗袈裟一对。家人永和州　敕赐度。配本寺。改建兴寺为国宁寺。改和上兰若　敕赐额为宝福寺。又僧惠象随中使刘楚江将衣赴上都讫。

　　辞归表

　　沙门臣惠象言。臣偏方贱品。叨簉桑门。乐处山林。恭持圣教。其前件衣钵自达磨大师已来。转相传授。皆当时海内钦崇。沙界归依。天人瞻仰。俾令后学睹物思人。臣虽不才。滥承付嘱。一昨奉恩命勒送天宫。亲自保持永无失坠。臣之感荷。悲不自胜。是知大法之衣。万劫不朽。京城缁侣。顶戴而行。然臣师主行滔。久传法印。保兹衣钵。如护髻珠。数奉德音。不敢违命。一朝已殁。奄弃明朝。臣今欲归。至彼启告神灵。宣述圣情。陈进衣改寺之由。叙念旧恤。今之状臣。死将万足。不胜涕恋。恳款之至。供奉表辞以闻。沙门惠象。诚悲诚恋。顿首顿首谨书。

　　孝感皇帝批僧惠象表

　　敕曰。师之师主行滔戒行清循。德行孤秀传先贤所付衣钵。在炎方而保持亟换。岁年曾不失坠。　朕䖍诚慕道。发使遐求。师绵历畏途。顶戴而送遂。　朕恳愿何慰。加之行滔。身虽云亡。其神如在。师归至彼。具告厥灵。知　朕叙崇永永不朽矣。即宜好去。

　　又乾元三年十一月二十日　孝感皇帝遣中使程京𣏌送和香于能大师龛前供养。宣口敕焚香龛中。一道虹光直上。高数丈。程使见光与村人舞蹈。录表送。　又宝应元皇帝送传法袈裟归曹溪。敕书曰(袈裟在京总持寺安置经七年)。

　　敕杨鉴卿久在炎方。得好在否。朕感梦送能禅师传法袈裟归曹溪。寻遣中使镇国大将军杨崇景顶戴而送。传法袈裟是国之宝。卿可于能大师本寺如法安置。专遣众僧亲承宗旨者守护。勿令坠失。　朕自存问。永泰元年五月七日下。

　　六祖大师在日及灭度后六种灵瑞传

　　大师在日。寺侧有瓦[穴/黑]匠于水源所燖。鸡水被触秽。旬日不流。大师处分瓦匠。令于水所焚香设斋。稽告才毕。水即通流。　又寺内前后两度经军马。水被触污。数日枯渴。军退散后。焚香礼谢。涓涓供用。　又大师住国宁寺及新州国恩寺。至今两寺并无䴏雀乌鸢。　又大师每年八月三日远忌。村郭士女云集。在寺营斋。斋散众人皆于塔所礼别。须臾之间。微风忽起。异香袭人。烟云覆寺。天降大雨洗荡伽篮寺及村。雨即不降。　又大师灭后。法衣两度被人偷。将不经少时。寻即送来。盗者去不得。　又大师灭后。精灵常在。恍恍如睹。龛塔中常有异香。或入入梦。前后祥瑞其数非一。年月淹久。书记不尽。

　　No. 1598-B 书曹溪大师别传后

　　曹溪大师初樵采供亲。一日负薪于市。闻客诵金刚经。至应无所住而生其心。感悟。直趋黄梅。诸传所载咸尔。独坛经记曰。三鼓入室。祖以袈裟遮围不令人见。为说金刚经。至应无所住而生其心。言下大悟。今谓若不曾闻经于市𢌅开悟。岂往黄梅见五祖酬问如流哉。况自复言。米熟久矣。唯欠筛耳。如言传衣之宵闻经方悟。则初后不应。文理倒置。大可疑矣。尝阅续丛林公论(四明竺仙梵仙述)曰。六祖初于市邸。闻客诵金刚经。至应无所住而生其心。豁然开悟。遂乃求谒黄梅。此乃古本坛经所载。由绪宛然。蒙于十七八岁时获见之。今悉无有。且其自与黄梅相见。至和秀禅师偈等语。皆是妙悟性元。深达法本。异出天然。非凡庸未悟所能道者。今坛经谓五祖以袈裟遮围不令人见。为说金刚经。恰至应无所住而生其心。言下便悟。蒙谓此乃六祖之下鄙俚之徒改窜造作之语。而加恰至二字。原其鄙意。即谓亲从其师言下而悟。亲得其法。乃绍六祖位也。殊不知具无师智。自然智。自得自悟。方堪传受。又云。以袈裟遮围不令人见。其袈裟乃有神通。人之不能见欤。否则但是踏袭世尊于多子塔前命迦叶以僧伽黎围之之语耳。忠国师云。把他坛经改换。添糅鄙谈。削除圣意。惑乱后徒。斯论尽矣。昔于东武获曹溪大师别传。曩古传教大师从李唐手写赍归。镇藏睿岳。何日流落子院秘之年尚。享保乙巳春。东武儒官山田大介延同学天野丈右卫门。历观京师名区。偶获此宝册。拜写。十袭其家焉。传末有贞元十九二月十九日毕天台最澄封之字。且搭朱印三个。刻比睿寺印四字。贞元十九当日本延历二十年乙酉也。大师迁寂乃唐先天二年。至于贞元十九年。得九十一年。谓坛经古本湮灭已久。世流布本宋后编修。诸传亦非当时撰。唯此传去大师谢世不远。可谓实录也。而与诸传及坛经异也。然捡黄梅传法一事。师资唱酬。机缘如此。实可尊信哉。乃前疑方消。竺仙评论亦有验。惜乎失编者之名。考请来进官录。曰曹溪大师传一卷是也。呜呼。何幸假鸿德乎。千年旧物流于吾桑域。是国之宝也。仍欲垂不朽。授之欹劂氏云。

　　宝历十二年壬午夏四月　　　祖芳谨识
