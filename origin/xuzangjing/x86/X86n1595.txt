卍新纂续藏经第 86 册 No. 1595 佛祖正传古今捷录


　　No. 1595-A 佛祖正传古今捷录序

　　佛祖正传机语事迹。见于两土之文者。凡数十家。按西天诸祖。出自梁之僧祐祖述支疆。是以支那正派传灯诸录。得以沿袭。备载存乎大藏。周遍寰宇。历二千六百余年。家传户诵。使吾辈得睹先贤面目。若揭日月于中天。恩则溥矣。柰何宏博浩渺。曷能博综约究。况诸家著述。皆祖传灯。然传灯止于宋之密庵咸杰而已。其下元明迄今。十七八传。尚未闻其名号。况氏族朝代之出处乎。因阅藏典。以天童老人曹溪源流。兼辑少林六世。仍采正传事迹。朝代僧腊。谥赐法嗣。目曰古今正传捷录。俾未至者。溯流而寻源。既入者。统本以运末。不用搜求。便入法王宝藏。一览而众美具足。吾佛所谓观彼久远。犹如今日。不图一会俨然。祇贵流通正眼。集者意在斯焉。若吾佛应世七十九年。示涅槃相。当周代穆王壬申之岁。后一千一十七年。传二十世。至阇夜多。即此土汉孝明永平丁卯。教被华夏。至一千四百七十年。传二十八世。即梁武普通元年庚子岁。乃达磨至金陵之际。已上事迹。方册颇多。人所共晓。斯不重出。聊备来哲博览云。

　　大清康熙五年岁在丙午上元后学雪兆性识并颂

　　No. 1595

　　佛祖正传古今捷录(附拈颂)

　　西蜀比丘　果性　集

　　初祖菩提达磨大师

　　姓刹帝利。南印土香至王季子也。得法于二十七祖般若多罗。祖嘱曰。俟吾灭后六十年。当往震旦国阐化。问曰。彼有法器。堪继吾宗。千载之下。有留难否。祖预为谶偈。迨尊者顺世。师乃演化本国。六宗归正。时至东行。王具大舟。实以众宝。躬率臣僚。送至海濵。凡三周达于南海。时梁普通元年庚子九月。刺史萧昂表上。有诏迎见。王问。如何是圣谛第一义。师曰。廓然无圣。王曰。对朕者谁。师曰不识。王未契。遂渡江至魏。止嵩山少林寺。面壁而坐。越九年。欲返西天。乃命门人。盍言所得。有道副道育尼总持。各呈见解。最后慧可礼拜依位而立。祖曰。汝得吾髓。乃以从上嘱累授之曰。吾来此土。见赤县神洲。有大乘气象。今既得汝。吾意已终。言毕。端居而逝。起塔熊耳山定林寺。时梁武大通二年。后三岁。遇宋云于葱岭之事。颂。

　廓然无圣对梁王　　话不投机暗渡江
　虽使神光输一臂　　令人千古叹行藏

　　二祖慧可大师

　　武牢姬氏子。少博群书。极精玄理。及览佛经。超然有悟。依龙门得度具戒。年四十。定中见神。告曰。将登圣果。须臾头痛如刺。欲行求医。神复告曰。此换骨耳。非常痛也。因此告师。师视其顶。有五峰隆起。喻曰。神既助汝。可行求道。吾闻天竺达磨。近至少林。宜往依之。遂诣参承。祖常端坐面壁。莫闻诲励。师自惟。昔人求道。敲骨取髓。刺血济饥。布发掩泥。投崖饲虎。古尚若此。我又何人。侍立迟明。积雪过膝。祖曰。诸佛无上妙道。旷劫精勤。难行能行。非忍而忍。岂以小德小智轻心慢心。欲冀真乘。徒劳勤苦。师闻诲励。断臂祖前。祖曰。汝今断臂吾前。求亦可也。宜名慧可。师曰。我心未宁。乞师安心。祖曰。将心来。与汝安。师曰。觅心了不可得。祖曰。吾与汝安心竟。于是得法。至北齐天平二年。得灿付法。自往邺都。行化三十四载。因辩和法师谤於邑宰翟仲侃。加师以法。祖知前业。怡然委顺。示寂于大隋开皇十三年三月十六日。寿一百有七。葬磁州东北。颂。

　谈玄说妙语喃喃　　一见胡僧便绝言
　断臂峰头云得髓　　腥风从此落人间

　　三祖僧灿大师

　　以白衣谒二祖曰。弟子身缠风恙。请师忏罪。祖曰。将罪来。与汝忏。士良久曰。觅罪了不可得。祖曰。吾与汝忏罪竟。宜依佛法僧住。曰今见师。已知是僧。未审何名佛法。祖曰。是心是佛。是心是法。法佛无二。僧宝亦然。士曰。始知罪性不在内外中间。祖然之。即为剃发曰。是吾宝也。宜名僧灿。乃付衣法曰。汝受吾教。宜处深山。未可行化。当有国难。般若多罗悬记。所谓心中虽吉外头㐫者。是也。吾有宿累。今往酬之。谛思圣记。勿罹世难。后值周武废教。往来太湖司空山。深自韬晦。积十余载。人无知者。至隋开皇十二年。遇沙弥道信付法。后历罗浮诸山旧止。士民相率皈依。为四众说法。于大树之下。俨然合掌立逝。时隋炀帝大业二年丙寅十月五日。有信心铭。行于世。

　身缠风恙罪何辜　　一见医王业海枯
　罪生既无心亦泯　　大家相对嘴卢都

　　四祖道信大师

　　姓司马。居河内。父徙蕲州。师幼慕空宗。诸解脱门。宛如宿习。请于三祖曰。愿和尚慈悲。乞与解脱法门。祖曰。谁缚汝。曰无人缚。祖曰。何更求脱乎。信于言下大悟。服劳九载。摄心无𥧌。既嗣祖风。胁不至席者六十年。隋大业十三载。领徒抵吉州。值群盗围城。七旬不解。万众惶怖。祖悯之教诵摩诃般若。贼众望雉堞间。若有神兵。乃相谓曰。城中必有异人。遂即引去。一日往黄梅值童子。付以衣法。时唐高祖武德中。往破头山。访懒融而隐。学徒奔凑。唐太宗响祖道德。三诏不赴。帝怒。敕取首来。使至。师引颈就刃。神色不变。使还奏。太宗弥加叹慕。示寂于唐高宗永徽二年辛亥闰九月四日。寿七十二。塔于东山。颂。

　费尽殷勤算海沙　　无绳自缚眼迷麻
　偶然针介相投处　　拨转机纶便到家

　　五祖黄梅弘忍大师

　　蕲州周氏子也。先为破头山栽松道者。常请法于四祖。祖曰。汝今已老。脱或有闻。其能广化。倘若再来。吾可迟汝。乃去行水边。见一女子浣衣。揖以寄宿。女首肯之。即回䇿而去。女归辄孕。父母恶而逐之。既无所归。乃佣纺于众馆之下。已而生子。以为不祥。抛弃港中。明日溯流而上。气体鲜明。见者惊异。举以成童。尝有异僧。叹曰。此子阙七种相。不逮如来。一日于黄梅道中。值四祖。问曰。汝何姓。曰姓即有。不是常姓。祖曰。是何姓。曰是佛性。祖曰。汝无姓耶。曰姓空故无。祖默识其为法器。即俾侍者至其母所。乞令出家。母以宿缘。殊无难色。乃从其请。于是得法。化道黄梅。咸亨中。传法卢能。示寂于高宗上元二年乙亥。寿七十有四。谥曰大满。嗣法一十三人。颂。

　氏族俱忘姓亦空　　了无依倚应环中
　破头山上千株树　　昼夜风𡀱万窍通

　　六祖慧能大师

　　姓卢氏。先是范阳人。父行瑫。母李氏。迁于南海之新州。感异梦。娠六年乃生。三岁丧父。其母守制掬养。及长家贫。师樵采以给。一日负薪于市。闻客诵经。有省。直造黄梅。祖问何来。曰岭南来。祖曰。欲须何事。曰惟求作佛。祖曰。岭南人无佛性。若为堪作佛。曰人即有南北。佛性岂然。祖曰。者獦獠根性太利。着槽厂去。乃入碓坊。服劳八月。祖知付授时至。乃令门人各书一偈。若语意冥符。则付衣法。会下七百余僧。悉尊神秀书偈于壁。师随和之。祖一日潜至碓坊。见师腰石舂米。问曰。米熟也未。师曰。米熟已久。犹欠筛耳。祖以杖三击其碓。师即以三鼓入室。祖以从上源流嘱之曰。昔达磨初至。人未之信。故传衣表信。今信心已熟。衣乃争端。止汝勿传。师跪受讫。问曰。向甚处去。祖曰。逢怀则止。遇会即藏。是夜遁去。隐于怀集四会之间。仪凤元年。届于曹溪。以风幡之机。触发印宗。于是大阐东山法门。中宗屡诏不赴。示寂于先天二年癸丑八月二日。寿七十有六。塔曹溪。谥曰大鉴。嗣法四十二人。颂。

　道个无物是本来　　浑身难着出黄梅
　囊锥颖脱风幡外　　一滴曹溪五叶开

　　第一世南岳怀让禅师

　　高宗仪凤三年佛诞日生。感异瑞应于玄象。太史奏闻。帝敕亲慰其家。十五得度受具。同坦然谒安国师。安令诣曹溪见六祖。祖问。甚处来。曰嵩山来。祖曰。甚么物恁么来。师无语。遂经八载。忽然有省。乃白祖曰。某甲有个会处。祖曰。作么生。师曰。说似一物即不中。祖曰。还可修证否。师曰。修证即不无。染污即不得。祖曰。祇此不污染。诸佛之所护念。汝既如是。吾亦如是。西天般若多罗谶。汝足下出一马驹。踏杀天下人民。不宜速说佛法。师得法后。侍祖复十五年。先天二年。往衡岳。居般若寺。开元中。得沙门道一付法。示寂于唐玄宗天宝三年八月十一日。谥曰大慧。嗣法九人。颂。

　甚么物也恁么来　　天运违和花不开
　寒到一回彻骨处　　春风拖绿上莓苔

　　第二世马祖道一禅师

　　四川汉州什邡县马氏子。容貌奇伟。牛行虎视。引舌过鼻。足有二轮。出家于本邑罗汉寺。受具戒已。开元中。习定衡岳。让师知是法器。问曰。坐禅图作甚么。曰图作佛。让乃取一砖。于庵前石上磨。师曰。磨作甚么。让曰。磨作镜。师曰。磨砖岂得成镜。让曰。磨砖既不成镜。坐禅岂得作佛。师曰。如何即是。让曰。如牛驾车。车若不行。打车即是。打牛即是。师无对。让示偈曰。心地含诸种。遇泽悉皆萌。三昧华无相。何坏复何成。师蒙开示。心意豁然。出住江西。入室弟子一百三十九人。每见学者。壮无所依。老无所归。乃立丛林以统之。唐德宗贞元四年二月一日示寂。世寿八十。谥曰大寂。嗣法一百三十九人。颂。

　踏杀生灵天马驹　　磨砖非镜已知渠
　了然契悟花无相　　谶应西干十万余

　　第三世百丈怀海禅师

　　福州长乐王氏子。幼该三学。长依大寂。侍立次。见一群野鸭飞过。祖曰。是甚么。师曰。野鸭子。祖曰。甚处去。师曰。飞过去也。祖遂扭师鼻头。负痛失声。祖曰。又道飞过去也。师于言下有省。次日祖升堂。众才集。师出卷却席。祖便下座。师随至方丈。祖曰。我适来未曾说法。汝为甚便卷却席。师曰。昨日被和尚搊得鼻痛。祖曰。汝昨日向甚处留心。师曰。今日鼻头又不痛也。祖曰。汝深明作日事也。出住洪州百丈。因学者群居不法。乃制清规以导之。凡作务执劳。必先于众。主事请息。师曰。吾无德不合劳众。有一日不作一日不食之语。流布丛林。唐宪宗元和九年正月七日示寂。嗣法一十五人。谥曰大智。颂。

　一群野鸭拍天飞　　蓦鼻拽回马簸箕
　卷席归寮呈丑态　　由来堪笑亦堪悲

　　第四世黄檗希运禅师

　　闽人。额间隆起。志意冲淡。参马祖。值祖迁化。时百丈庐于塔傍。乃请问马祖平日得力句。丈举再参因缘曰。老僧昔被马大师一喝。直得三日耳聋。师闻举。不觉吐舌。丈曰。子已后莫承嗣马祖去么师曰不然。今日因师举。得见马祖大机之用。然且不识马祖。若承马祖。已后丧我儿孙。丈曰。如是如是。见与师齐。减师半德。见过于师。方堪传授。子甚有超师之见。一日丈问。甚处来。曰大雄山下采菌来。丈曰。还见大虫么。师作虎声。丈拈斧作斫势。师打丈一掴。丈吟吟而笑。遂归。上堂曰。大雄山下。有一大虫。汝等诸人。也须好看。百丈老人。今日亲遭一口。出住洪州黄檗山。嗣法三十三人。示寂于唐宣宗大中年间。谥曰断济。颂。

　武侯忠义振家邦　　没世犹惊司马降
　竭尽丹衷扶社稷　　英雄千古姓名扬

　　第五世临济义玄禅师

　　曹州南华邢氏子。幼负出尘之志。落发受具。便参黄檗。行业纯一。时睦州为首座。勉令问黄檗如何是佛法的的大意。檗便打。如是三问。三度被打。遂辞檗。参大愚。愚问。甚处来。曰黄檗。愚曰。黄檗有何言句。师举前话。复云。不知某甲有过无过。愚曰。黄檗恁么老㜑。为汝彻困。犹觅过在。师于言下大悟云。元来黄檗佛法无多子。愚搊住曰。这尿床鬼子。适来道有过无过。如今又道佛法无多子。汝见个甚么道理。速道速道。师于愚肋下筑三拳。愚拓开曰。汝师黄檗。非干我是。师回黄檗。举前话。檗曰。大愚老汉饶舌。待来痛与一顿。师曰。说甚待来。即今便打。随后便掌。檗曰。这风颠汉。来这里捋虎须。师便喝。檗曰。侍者引这风颠汉参堂去。后住镇州临济。学侣云集。乃有三玄三要宾主料拣。以验学者。晚居大名府兴化寺。嗣法二十四人。示寂于唐懿宗咸通八年丁亥四月。谥曰慧照。颂。

　潦倒蒲鞋用不臧　　唆人吃棒意何良
　高安痛处重加艾　　带累儿孙遭祸殃

　　第六世兴化存奖禅师

　　初为临济侍者。后在三圣会中为首座。尝曰。我向南方行脚。一遭拄杖头。不曾拨着个会佛法底人。圣闻得。问曰。汝具个甚么眼。便恁么道。师便喝。圣曰。须是汝始得。后到大觉为院主。一日觉曰。闻汝道向南方行脚。一遭拄杖头。不曾拨着个会佛法底人。汝凭个甚么道理与么道。师便喝。觉便打。师又喝。觉又打。明日师从法堂过。觉召院主。我直下疑你昨日这两喝。师复喝。觉又打。师再喝。觉又打。师曰。某于三圣师兄处。学得个宾主句。总被师兄拆倒了也。愿与某个安乐法门。觉曰。者瞎汉。来者里纳败阙。脱下衲衣。痛打一顿。忽于言下。荐得临济先师于黄檗处吃棒的道理。出住兴化。开堂日。拈香云。此炷香。本为三圣师兄。三圣于我太孤。本为大觉师兄。大觉于我太赊。不如供养临济先师。后唐庄宗诏问赐紫。嗣法五人。示寂于同光二年乙酉。谥曰广济。

　严霜冷雪逼寒梅　　触着春风笑眼开
　不遣落花随水去　　恐惊巴峡夜猿哀

　　第七世南院慧颙禅师

　　河北人。得法兴化。住汝州南禅宝应寺。上堂云。赤肉团上壁立千仞。时有僧问。赤肉团上壁立千仞。岂不是和尚道。师曰是。僧掀倒禅床。师曰。你看者瞎汉乱作。僧拟议。师便打趁出。后五代周太祖广顺二年壬子示寂。嗣法二人。颂。

　无位真人赤肉团　　从来鼻孔自辽天
　临机拨转千钧拏　　只射威音那畔边

　　第八世风穴延沼禅师

　　余杭刘氏子。一举不第。出家。初参镜清。次谒南院。院问。南方一棒作么生商量。师曰。作奇特商量。师却问。和尚此间一棒作么生商量。院拈拄杖曰。棒下无生忍。临机不见师。师于言下。大彻玄旨。后因避乱。郢州李史君请。上堂云。祖师心印。状似铁牛之机。去即印住。住即印破。祇如不去不住。印即是。不印即是。时卢陂长老出曰。某甲有铁牛之机。请师不搭印。师曰。惯钓鲸鲵澄巨浸。却嗟蛙步𩥇泥沙。陂伫思。师喝曰。长老何不进语。陂拟议。师打一拂子曰。还记得话头么。试举看。陂拟开口。师又一拂子。牧主曰。信之佛法与王法一般。师曰。见何道理。曰当断不断。返招其乱。师便下座。后因汝州太师宋侯舍宅为寺。请师住持。至周广顺元年。复主风穴。师生于唐昭宗乾宁三年丙辰十二月。示寂于宋太祖开宝六年癸酉中秋日。登座说偈而终。塔于寺前溪之西畔。嗣法四人。颂。

　棒下无生忍　　临机不见师
　踏翻沧海月　　放出铁牛机
　跃过禹门三汲浪　　却嗟蛙步𩥇沙泥

　　第九世襄县首山省念禅师

　　莱州狄子氏。遍游丛席。密诵法华。晚依风穴充知客。侍立次。穴乃垂涕告之曰。不幸临济之道。至吾将坠于地矣。师曰。观此一众。岂无人耶。穴曰。聪明者多。见性者少。师曰。如某者何如。穴曰。吾虽望子久之。恐汝耽着此经。不能放下。师曰。此亦可事。愿闻其要。穴遂升堂。举世尊以青莲目顾视大众。且道说个甚么。若道不说而说。又是埋没先圣。且道说个甚么。师乃拂袖下去。穴掷拄杖归方丈。侍僧问。念法华何不抵对和尚。穴曰。念法华会也。次日与真园头同上问讯。穴曰。作么生是世尊不说说。真曰。鹁鸠树头鸣。师曰。动容扬古路。不堕悄然机。穴谓真曰。作许多痴福作么。何不看念法华下语。后住首山。大振临济之道。宋太宗淳化三年壬辰十二月四日登座曰。今年六十七。老病随缘且遣日。今年记却来年事。来年记着今朝日。至期安坐而逝。茶毗收舍利。建塔本山。嗣法一十七人。颂。

　放下法华谙上堂　　青莲目瞬绝承当
　归来高踞首山寺　　明月清风满大唐

　　第十世汾阳善昭禅师

　　太原俞氏子。少有大志。参尊宿七十余人。后谒首山。问百丈卷席意旨如何。山曰。龙袖拂开全体现。曰师意如何。山曰。象王行处绝狐踪。于是言下大悟。拜起曰。万古碧潭空界月。再三捞捷始应知。有问者曰。见何道理。便尔自肯。曰正是我放身命处。服劳甚久。前后八请主持名刹。坚卧不就。淳化四年。首山入寂。同门契聪。领西河道俗千余人。排闼入而让曰。佛法大事。静退小节。风穴惧应谶。忧宗旨坠灭。幸而有先师。先师弃世。汝有力荷担如来大法者。今何时而欲安眠哉。师矍起握聪手曰。非公不闻此语。乃出主汾州太子院。作十智同真。以辨缁素。后龙德府李侯。与师有旧。请住承天。数至不起。使者受罚。后至曰。不然。有死而已。师令设馔俶装告众曰。老僧去也。谁人随得。时数僧不契。侍者出曰。某甲随得。但和尚到处即到。师曰。汝乃随得老僧。复顾使者曰。吾先行矣。停箸而化。侍者亦立化于侧。阅世七十有八。坐五十六夏。嗣法一十六人。时宋仁宗天圣元年甲子岁。收舍利起塔本寺。颂。

　龙袖拂开显大机　　月轮捞捷净无遗
　三玄戈甲清寰宇　　杀活分明不露丝

　　第十一世石霜楚圆慈明禅师

　　全州清湘李氏子。二十二出家。母有贤行。使之游方。于大愚谷泉。结伴参汾阳。经二年。未许入室。每见必诟骂。一日诉曰。自至法席。不蒙指示。念岁月飘忽。己事未明。负失出家之利。语未卒。汾叱曰。是恶知识。敢裨贩我。举杖逐之。师拟伸救。汾掩其口。师乃大悟曰。是知临济道出常情。服役七年辞去。出住潭州石霜。师平生以事事无碍接人。凡圣莫测。室中宴坐。横刀水盆之上。傍置草鞋。使学者下语。以卜契机。得法者七十八人。示寂于宋仁宗庆历元年辛巳上元日。塔于石霜。颂。

　岁月飘零取自由　　片幡风送到杨州
　室中拈起吹毛利　　冤报冤兮仇报仇

　　第十二世杨岐方会禅师

　　袁州宜春冷氏子。小警敏。不事笔砚。及出家。阅经典。辄自神会。参慈明。总院事。每恣参。明曰。库司事繁。且去。他日又问。明曰。监院异时儿孙遍天下在。何用忙为。一日明出。师侦之小径。搊住曰。者老汉今日须与我说。不说打你去。明曰。监寺知是般事便休。语未卒。师大悟。即拜于泥涂。明日上堂。师出问。幽鸟语喃喃。辞云入乱风时如何。明曰。我行荒草里。汝又入深村。师曰。官不容针。便借一问。明便喝。师曰好喝。明又喝。师亦喝。明连喝两喝。师礼拜。明曰。此事是个人。方能担荷。师拂袖便行。后住杨岐。尝以金刚圈栗棘蓬之语。勘辨诸方。宋仁宗皇祐元年丙戌示寂。塔于本山。嗣法一十四人。颂。

　院事匇匇不惮劳　　蹇驴三脚弄蹄高
　倒骑直上须弥顶　　大地山河在一毫

　　第十三世白云守端禅师

　　衡阳葛氏子。幼事翰墨。冠依茶陵郁披削。往参杨岐。岐曰。受业师为谁。曰茶陵郁和尚。岐曰。闻伊过桥遭攧有省。作偈甚奇。能记否。师诵偈。岐笑而趋起。师愕然。通夕不昧。黎明咨询之。岐曰。汝见昨日打欧傩者么。曰见。岐曰。汝一筹不及渠。师复骇然曰。意旨如何。岐曰。渠爱人笑。汝怕人笑。师大悟于言下。巾侍久之。辞游庐阜。圆通讷禅师举住承天。声名籍甚。次徙法华龙门兴化海会。所至众如云集。示寂于宋神宗熙宁五年丙戌。寿四十八。塔于舒州白云。嗣法一十二人。颂。

　窃得耆婆医道神　　满腔都是活人心
　真方假药须灵验　　到底难谩个里人

　　第十四世蕲州五祖法演禅师

　　绵州邓氏子。年三十五。始祝发受具。初谒浮山。使叩白云。乃问南泉摩尼珠话。云叱之。师领悟。呈偈曰。山前一片闲田地。叉手叮咛问祖翁。几度买来还自卖。为邻松竹引清风。云乃印可。令掌磨事。一日云曰。有数禅客。自庐山来。皆有悟入处。教伊说。亦说得有来由。举因缘问伊亦明得。教伊下语亦下得。祇是未在。师遂疑。私自计曰。既悟了明得说得。如何却未在。参究累日。忽然省悟。从前宝惜。一时放下。走见白云。云为手舞足蹈。师后曰。吾因兹出一身白汗。便明得下载清风。宋徽宗崇宁三年示寂。嗣法二十三人。颂。

　等闲识得摩尼珠　　捏碎光明始自如
　端的一回白汗后　　释迦弥勒是他奴

　　第十五世昭觉克勒禅师

　　彭州洛氏子。儿时日记千言。偶游妙寂寺。见佛书。三复怅然。如获旧物。曰予殆过去沙门也。出家业讲。弃依白云为侍者。一日部使诣祖问道。祖曰。提刑少年曾读小艳诗否。有两句颇相近。频呼小玉元无事。只要檀郎认得声。部使应诺喏。祖曰。且仔细。师侍立次。问曰。提刑会否。祖曰。他祇认得声。师曰。祇要檀郎认得声。既认得声。为甚却不是。祖曰。如何是祖师西来意。庭前柏树子聻。师忽有省。遽出见鸡飞上栏竿鼓翅而鸣。乃曰。此岂不是声。遂呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。祖遍告山中耆宿曰。我侍者参得禅也。出住成都昭觉。奉旨数处开法。屡加宠赐。宋高宗绍兴五年八月己酉。书偈投笔而逝。茶毗舍利五色。塔于本寺。谥曰真觉。嗣法七十六人。

　频呼小玉意无他　　试问檀郎会也么
　认得声来犹未是　　鸡鸣绝妙识曹娥

　　第十六世虎丘绍隆禅师

　　和州含山人。九岁出家。既长游方。初谒长芦。后见佛果。一日入室。果问曰。见见之时。见非是见。见犹离见。见不能及。举拳云。还见么。师曰见。悟曰。头上安头。师闻脱然契证。果叱曰。见个甚么。师曰。竹密不妨流水过。果肯之。有问曰。隆藏主柔意若此。何能为哉。悟曰。瞌睡虎耳。后郡守李公光延居彰教。次徙平江虎丘。道大显著。宋高宗绍兴六年丙辰五月六日示寂。塔全身于寺西南。嗣法一人。

　见非是见足机筹　　竹密何曾碍水流
　春去秋来寒暑别　　不须头上更安头

　　第十七世应庵昙华禅师

　　蕲州江氏子。生而奇杰。出家遍历诸方。次见虎丘。侍一载。顿明大事。出主明州天童。虎丘忌日拈香云。平生没兴。撞着个无意智老和尚。做尽伎俩。凑泊不得。从此卸却干戈。随分着衣吃饭。二十年来。坐曲录床。悬羊头卖狗肉。知他有甚凭据。虽然如是。一年一度烧香日。千古令人恨转深。时大慧在梅杨。有僧传语至。慧极口称叹。复寄偈曰。坐断金轮第一峰。千妖百怪尽潜踪。年来又得真消息。报道杨岐正脉通。当时与大慧。同称二甘露门。尝诫徒曰。衲僧家着草鞋住院。何啻如蚖蛇恋窟乎。宋孝宗隆兴元年六月十三日示寂。塔于本山天童。嗣法九人。颂。

　草鞋踏破觅知音　　历尽山河路转深
　莫谓贫儿思旧债　　悬羊卖狗得人憎

　　第十八世密庵咸杰禅师

　　福州郑氏子。母梦老僧入舍而生。幼则颖异过人。及壮剃发进具。遍参知识。最后谒应庵华于衢州明果。一日问曰。如何是正法眼。答曰。破沙盆。应庵颔之。因辞省亲。庵以偈送曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便躲跟。吾有末后句。归来要汝遵。后出住衢州开法。次迁祥符蒋山华藏。未几奉诏住径山及灵隐。嗣法拾人。颂。

　岳边顿止千山势　　海上冥收万派声
　怪道如来正法眼　　祖师唤作破沙盆

　　第十九世破庵祖先禅师

　　广安王氏子。参寂庵于灵隐。分座。有道者请益曰。胡孙子捉不住。愿垂开示。师曰。用捉作么。如风吹水自成纹。上堂云。不是心。不是佛。不是物。忍俊不禁。为诸人作个撇脱。拈拄杖。卓一下云。流水暗消溪畔石。劝人除却是非难。嗣法四人。

　那伽大定海涵秋　　上树胡孙得自由
　四海五湖平似镜　　行人莫与路为仇

　　第二十世无准师范禅师

　　蜀之梓童雍氏子。九岁依阴平道钦出家。首谒佛照。照问。何处人。曰剑州。照曰。带得剑来么。师随声便喝。照曰。者乌头子也乱作。后参破庵于灵隐。居第一座。一日侍庵游石笋。有道者请益胡孙话。师在傍忽大悟。后受诏住径山。赐号曰佛鉴禅师。宋理宗淳祐己酉三月十五日示寂。其徒请偈。师执笔云。来时空索索。去也赤条条。更要问端的。天台有石桥。塔于圆照庵。嗣法一十七人。颂。

　带得剑州宝剑来　　当阳一喝绝尘埃
　晚风笛弄关山曲　　巴峡猿闻声自哀

　　第二十一世雪岩祖钦禅师

　　初参天目理。后于无准会下多年。每遇入室。举主人公便可𨁝跳。若衲僧巴鼻佛祖爪牙。更无下口处。如是十年。后过浙东天目依住。一日佛殿前行。忽然台眸。见一株古树触着。向来所得境界。和底一时扬下。碍膺之物。扑然而散。方始得见径山老人立地处。正好三十拄杖。后出世住潭州龙兴。晚住袁州仰山。住持凡六刹。无准忌日拈香云。尽道先师今日死。谁知今日是生朝。不知却有何凭据。紫柏黄檀一遽烧。嗣法八人。颂。

　衲僧巴鼻忽抬眸　　触着庭前树一株
　要见径山立地处　　乌藤三十嘴卢都

　　第二十二世高峰原妙禅师

　　吴江徐氏子。母梦僧投宿而孕。生于宋理宗戊戌岁。出家首谒断桥伦。次参雪岩。才问讯被打出。后凡入门。岩便问。谁与汝拖者死尸来。随即打出。如是不知其几。一日少林忌辰。随众诣三塔。讽经次。忽抬头。睹五祖和尚真赞曰。百年三万六千朝。反覆元来是者汉。忽然打破疑情。一日岩问。日间浩浩时作得主么。曰作得主。岩曰。睡梦中作得主么。曰作得主。岩曰。正睡着时。无梦无想。无见无闻。主在甚么处。师无对。遂奋志入龙须。自誓曰。拚一生作个呆汉。决要者一着子明白。越五载。因同参僧推枕子坠地作声。廓然大彻。自谓如泗州见大圣。远客还故乡。元来只是旧时人。不改旧时行履处。自此安邦定国。天下太平。一念无为。十方坐断。出住双髻天目。示寂于大元成宗元真元年乙未十二月初一日。嗣法四人。颂。

　阿谁拖者死尸来　　梦想俱无更活埋
　蓦尔枕头扑落地　　堪嗟雪岭叹奇哉

　　第二十三世中峰明本禅师

　　杭之钱塘人。俗姓孙。母李氏。梦无门开道者。持灯笼至家。遂生。师九岁丧母。十五依高峰剃落。年二十四。观流省有省。诣峰求证。峰打趁出。因民讹传。官选童男女。师问。忽有人来。问和尚讨童男女时如何。峰曰。我但度竹篦子与他。师于言下。洞然彻法源底。峰书真赞付师曰。我相不思议。佛祖莫能视。独许不肖儿。见得半边鼻。且俾参徒诣师请益。由是学者辐凑归之。如水就下。而师犹自韬晦。未尝肯以师道自处。一时天子公卿。每虚径山灵隐诸大刹。迎师居之。赐佛慈圆照广慧之号。示寂于大元英宗至治三年八月十四日。谥曰普应。嗣法[栥-欠+匕]人。颂。

　源泉混混尽朝东　　海阔天高万象融
　竹篦拈来全体露　　一毫头上定纲宗

　　第二十四世千岩元长禅师

　　萧山董氏子。幻业儒。年十七学通百氏。十九离尘受具。习律武林。会丞相府饭僧。师随众受供。时中峰已先在座。见师即呼曰。汝日用如何。师曰念佛。峰曰。佛今何在。师拟议。峰励声叱之。师求开示。峰授以狗子无佛性话令参。于是缚茅灵隐山中。倏忽十载。因往望州亭。闻雀声有省。往见峰。峰复斥之。师愤然不昧。忽夜半鼠翻猫器堕地作声。恍然开悟。觉身跃起数丈。往质于峰。峰问曰。赵州何故言无。师曰。鼠食猫饭。峰曰未在。师曰。饭器破也。曰破后如何。曰触碎方甓。峰乃微笑。乃嘱曰。汝宜善自护持。栖遁岩穴。时节若至。其理自彰。自受付嘱。乃隐于天龙东庵。声光日显。诏居圣寿。赐号圆鉴。并金襕法衣。示寂于大元顺宗至正丁酉六月。偈曰。平生饶舌。今日败阙。一句轰天。正法眼灭。嗣法四人。颂。

　猫器打翻绝点埃　　声前恍觉笑颜开
　赵州狗子眠当道　　路上行人绝往来

　　第二十五世万峰时蔚禅师

　　温州金氏子。母郑氏。梦儒释二人入其𥨊。觉生二子。师居末。有光烛室。母惧弗举。其姑保而育之。在襁褓中。见僧微笑。长依讲主升公。受具出家。谒千岩长老。长问。将甚么与老僧相见。师竖拳云。者里与和尚相见。岩曰。死了烧了。向甚处安身立命。师曰。沤生沤灭水还在。风息波平月映潭。岩问。不是心。不是佛。不是物。是个甚么。师以座具打圆相。叉手而立。一日普请斫松。师拈圆石作献珠状曰。请师酬价。岩曰。不值半文钱。师曰瞎。岩曰。我也瞎。汝也瞎。师曰瞎瞎。命充第一座。岩上堂曰。无风荷叶动。必定有鱼行。师振威一喝。拂袖便行。岩示偈曰。郁郁黄花满目秋。白云端坐碧峰头。无宾主句轻拈出。一喝千江水逆流。师呈偈曰。南泉不是恼人心。有要将心去捉心。不是我心不是佛。性天空廓有何寻。岩𠃔之。未几潜隐。岩召不赴。乃以法衣顶相寄之。后卓锡苏州邓蔚山。丛席大振。大明洪武十四年辛酉正月二十九日示寂。嗣法一十三人。颂。

　出格英姿彻骨贫　　拳头竖起当人情
　师资针介相投处　　喝下分明契主宾

　　第二十六世宝藏普持禅师

　　久依万峰。付法偈曰。大愚肋下痛还拳。三要三玄绝正偏。临济窟中狮子子。灯灯续焰古今传。继住圣恩。为第二世。嗣法三人。颂。

　大愚肋下通消息　　派演滹沱正脉长
　坐却白云终不妙　　移舟别有好商量

　　第二十七世东明慧旵禅师

　　丹阳王氏子。年十四。依湛然剃发受具。因定起观松有省。见宝藏呈悟。因藏斥之。遂亲炙座下。一日藏问。心不是佛。智不是道。汝云何会。师向前问讯。叉手而立。藏呵曰。你在此许多时。还作者个见解。师乃发愤。至第三日。蓦然彻法源底呈偈曰。一拳打破太虚空。百亿须弥不露踪。借问个中谁是主。扶桑涌出一轮红。藏嘱曰。善自护持。大明宣德辛酉六月晦日示寂。阇维舍利无数。嗣法二人。颂。

　佛心智道一时休　　拶着虚空解转头
　百亿须弥藏介子　　扶桑涌出一轮秋

　　第二十八世海舟普慈禅师

　　苏之常孰钱氏子。世宗儒业。出家听讲楞严。至但有言说都无实义处。乃曰。言说今日愈多矣。遂归寻思实义。走见万峰举问。峰以脚两踏曰。只者是实义。师有省曰。太费和尚尊力。峰笑而许之。乃结庵于洞庭山坞。二十年。因一僧呵其见解。即弃庵诣东明。明问。曾见人否。师曰。说出恐惊人。明曰。假使亲见释迦。依然是个俗汉。但说何妨。师曰万峰。明曰。万峰即今在甚么处。师面赤网然。明曰。若如此。不曾见万峰。师归寮三昼夜。𥨊食俱忘。偶值香灯绳断坠地。忽然大悟。诣关前呈悟由。明曰。老阇黎承嗣万峰去。师曰。公今为我打彻。何得承嗣万峰。明遂出关升座曰。瞿昙有意向谁传。迦叶无端展笑颜。到此岂容七佛长。文殊面赤也徒然。今朝好笑东明事。千古令人费唾涎。幸得海公忘我我。济宗一派续绵绵。掷拄杖云。千斤担子全分付。玄要如今拄杖谈。以拂子击三击。下座。未几东明辞世。众请继席。万峰忌辰。拈香喝两喝云。只笑你护短没头师。佛法当人情。便拜。又拈香云。此瓣香供养东明长老。一片赤心鞭䇿。令予洞达宗源。乃喝两喝。受恩深处便为家。有乳方知是阿娘。礼拜起恸哭。归方丈。临示寂。说偈曰。九十六年于世。七十四载为僧。中间多少誵讹。一见东明消殒。以拂子打○云。释迦至我六十二世。有不可数老和尚。又打○云。多向者里安身。咄。乃投笔而逝。时景泰元年。全身塔于东明左侧。得法一十二人。颂。

　将成九仞耸高峰　　一篑重圆始见功
　自是深恩归有地　　千溪万派尽潮东

　　第二十九世宝峰明瑄禅师

　　姑苏吴江范氏子。俗为木匠。因海舟造塔。伤足痛甚。索酒吃。舟谓曰。幸是伤足。若斫去其头。还能吃否。即有省。遂求出家。乃充火头。一日负薪。舟见曰。将刺棘作么。师云是柴。舟呵呵大笑。师罔然。舟曰。是柴将去烧却。师起疑问曰。毕竟是甚么道理。舟不答。是夜刻意参究。不觉被火燎去眉毛。面如刀割。以镜照之。豁然大悟。呈悟由于舟。舟便打。师夺拄杖云。者条六尺竿。几年不曾用。今日又重拈。舟大笑。师呈偈曰。棒头着处血痕班。笑里藏刀仔细看。若是英灵真汉子。死人吃棒口喃喃。舟曰。即此偈语。可绍吾宗。乃付偈曰。临济儿孙是狮子。一吼千山百兽死。今朝汝具爪牙威。也须万壑深藏止。从此名闻遐迩。学者云集。成化八年十二月九日示寂。塔于东明寺左。嗣法五人。颂。

　东倒西歪拆脚铛　　匡持须是赤心人
　火烧刀斫须眉尽　　业镜台前露本真

　　第三十世天奇本瑞禅师

　　南昌钟陵江氏子。年二十随父商于颖州。偶厌世相。礼无说能公披剃。令看万法归一一归何处话。便参尊宿。昼夜参究。渐有省发。末后参宝和尚。峰问。甚处来。师曰北京。峰云。只在北京。别有去处。师曰。随方潇洒。峰云。曾到四川否。曰曾到。峰曰。四川境界与此间如何。云江山虽异。风月一般。峰竖起拳头云。还有者个么。云无。峰云。因甚却无。师云。非我境界。峰云。如何是汝境界。云诸佛不能识。谁敢强安名。峰云。汝岂不是着空。云终不向鬼窟里作活计。峰云。西天九十六种外道。你是第一。师拂袖便出。乃付偈曰。济山棒喝能轻触。杀活从前手眼清。圣解凡情俱坐断。昙华犹放一枝新。嗣法三十九人。

　山川事迹名须异　　风月由来理自同
　鸟尽弓藏征伐𥨊　　万乘垂拱坐寰中

　　第三十一世绝学闻聪禅师

　　邵武光泽县奚氏子。师生三岁。父母继亡。外祖怜而养之。十七得度。二十受具。精习毗尼止观。深究唯识等论。一日游百丈山。逢一老宿。问大通智胜佛十劫坐道场佛法不现前不得成佛道。此理如何师乃依文讲之。老宿诟骂而去。师从此顿发疑情。念念在孜。经五六载。一日闻马嘶。豁然大悟曰。如斯之事。如来明见。无有差谬。遂见天奇。奇问。苦乐皆心。因何外取。曰祇为不了。曰是非皆事。因何妄承。师曰。错认定盘星。迷悟皆人。因何不懂。师曰。早知灯是火。岂向四方求。乃付偈曰。道者心同慈妪心。争教赤子困群阴。辅成架海金梁子。佛缺方知补浩任。师后居龙泉寺。有僧问。如何是本来面目。师曰。石香亭。僧云。便任么去时如何。师云。丧却了也。僧问。今朝孟夏八日。天下丛林皆庆如来降诞之辰。未审如来何处降诞。师于几上画一圆相。出住随州关子岭。得法五人。颂。

　归家樵子烂柯陈　　到岸渔翁罢问津
　圣解凡情俱坐断　　本来面目石香亭

　　第三十二世笑岩德宝禅师

　　金台吴氏子。世族锦衣。弱冠时。入寺听讲。至舍国城妻子头目手足。感悟出家。遍参名宿。伏牛火场。净土止观。无所不历。因造关子岭。谒无闻聪公。便问。十圣三贤。已全圣智。如何道不明斯旨。聪励声曰。十圣三贤尔已知。如何是旨。速道。师下语不契。一日洗菜次。偶一茎菜坠水。逐水圆转。捉不着。忽有省。遂携篮归。聪见便问。是甚么。曰一篮菜。聪曰。何不别道一句。师曰。请和尚别问来。后与学围炉次。学曰。人人有个本来父母。子之父母。今在何处。师曰。一火焚之。学曰。恁么则子无父母耶。师曰。有即有。佛眼觑不见。学曰。子还见么。师曰。某亦不见。学曰。为甚么不见。师曰。若见则非真父母。遂呈偈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明举似师。学深肯之。万历辛巳正月十九日示寂。得法十人。颂。

　随身竿木觅归家　　十圣三贤眼里花
　要识渠侬真父母　　古今元不隔些些

　　第三十三世幻有正传禅师

　　溧阳吕氏子。年十九岁。依乐庵和尚剃发。令看父母未生前话。久无所契。乃克勤精进。历二七余日。忽闻灯花爆声有省。直造燕都。参笑岩和尚求证。岩曰。将汝从前得力处。一一说来。师具实答。语中间。岩蓦趯出鞋曰。向者里道一句看。遂把话端。一时打断。通夕不𥧌。至明旦犹立檐下。岩出见唤之。师回首。岩翘一足。作修罗障日月势。师当下脱然。服勤数载。礼辞南归。岩书从上源流付之。临行赠以一笠曰。无露圭角。师初住龙池。次迁五台北京普照。晚复归龙池。题香炉偈曰。有耳闻声一似聋。无容余物动乎中。灰心未必常如此。嬴得清烟便不同。又虑学者见落断常。著书三篇。曰驳语。曰性住释。曰物不迁。刻行于世。万历甲寅春仲示寂。塔于本山。嗣法四人。天童悟。罄山修。净名莲。径山信。罄山下出玉林秀。颂。

　趯出无跟破草鞋　　铁山当面露崔嵬
　楖栗横担人不顾　　一踏鸿门两扇开

　　第三十四世天童密云圆悟禅师

　　宜兴蒋氏子。家贫。樵采为业。年二十七。荷担度山曲。触路傍积薪有省。乃从幻有和尚出家。每觉生死到来。毕竟不稳当。二六时中。看得心境两立。古人道。天地同根。万物一体。越看越成两个。请益龙池。池曰。你若到者田地。便放身倒卧。嗣后惟加骂詈。师惭闷交感。遂掩关数载。适传公入都。举师监院事。一日自城中归。过铜棺山顶。忽觉情与无情焕然等现。觅纤毫过患不可得。大端说似人不得。正所谓大地平沉底境界。乃往觐幻。幻问。汝有新会处么。师曰。一人有庆。万民乐业。幻曰。汝又作么生。曰某甲得来省觐和尚。幻曰。念子远来。放汝三十棒。师抽身便出。一日幻问。忽有人问汝。如何抵对。师蓦竖拳。幻曰。老僧不晓得者是甚么意思。师曰。莫道和尚不晓得。三世诸佛也不晓得。又一日幻举拂子问。诸方还有者个么。师震威一喝。幻曰。好一喝。师连喝两喝。归位。龙池一日唤师。及觉宇入室曰。老僧作夜起来。走一回把柄。都在手里了。汝等为我扶持佛法。师呈偈曰。若据某甲扶佛法。任他○○○○○。都来总与三十棒。莫道分明为赏罚。龙池目之大笑。未几示寂。师依塔三载。万历丁巳。众请继席开法。次住通玄金粟黄檗育王天童。凡六巨刹。宗风大振。崇祯十五年壬午七月七日。奄然坐化。流光夜照。四山变白。寿七十有七。自通玄迎全身归。塔于天童幻住庵右陇。嗣法一十二人。五峰学。汉月藏。破山明。费隐容。石车乘。朝宗忍。万如微木陈忞。石奇云。牧云门。浮石贤。林野奇。颂。

　铜棺山顶担头空　　佛祖频吞气宇雄
　赏罚都来三十棒　　分明灭却少林宗

　　第三十五世天童林野通奇禅师

　　蜀之长乐蔡氏子。生即绝腥。依本里金钟寺道然本然两叔出家。志存释典。离蜀之江南。入讲肆。大明天启丁卯。息肩当湖。掩关阅藏。适友送密云和尚语录。展卷至参禅偈曰。一念未生前。试看底模样。顿觉疑情猛发。𥨊食俱忘。偶散步失足坠楼。有省。偈曰。一念未生前。六户绝消息。瞥尔扬双眉。大似眼无力。遂破关诣密云。便问。学人绝迹而来。特为亲近。童云。莫妄想。师曰。未审还有堂头也无。童云。看脚下。师云。不因渔父引。争得见波涛。童云。莫错会。师礼拜。天童一日升座云。世尊初生。便解指天指地。汝等诸人讨甚么碗。以拄杖一时打散。师于言下。全身脱落。大彻玄旨。乃受记莂于嘉禾黄闇斋观察之素园。时己卯秋九月也。明年辞悟。住静于余杭之广化寺。壬午秋。闻悟讣音。奔通玄。后孙司马硕肤诸檀护。坚请开法通玄。次迁东塔栖真。己丑冬。宁绍台三郡当道请主天童。千指围绕。克复旧式。冬夏布衣草履。见衲子有轻裘缓带。则曰。非吾类也。淡泊之操。始终无间。大清顺治九年壬辰三月二十九日。出冶从天台来。省觐。师曰。汝来也。冶拜云。乞师更名。师曰。行果圆成。遂安祥而逝。世寿五十有八。僧衲四十一。塔于太白玲珑岩新庵之左。师诞于大明万历乙未十二月二十六日。得法者五十人。颂。

　穷尽沤和觅指归　　棒头痛处觉前非
　危楼一踏虚空碎　　鼻孔分明向下垂

　　第三十六世风穴云峨行喜禅师

　　蜀之资阳陈氏子。万历四十八年癸丑正月二十四日诞。年十岁时。因观死尸烂臭。乃动诸行无常之感。决志出家。父母难之。即自绝食。久而许之。遂投启尊宿披剃。遍参尊宿。皆蒙䇿进。略识指归。晚入天台。参灵野奇和尚。一见便问。杖头拨转。罕遇知音。狭路相逢。如何通信。奇云。云雾锁千山。师曰。未到天台。不妨疑着。奇曰。持蠡酌海。妄测浅深。师曰。不因樵子径。争到葛洪家。奇曰。峰峦挺秀。鸟道难通。师便喝。奇便打。于是亲炙座下。一日侍奇山行。奇问。山河大地。明暗色空。与你自己。是同是别。师曰。同则总同。别则总别。奇正色呵曰。说得道理好。师无对。奇即栏胸把住曰。除却总别异同。速道速道。师伫思。被奇蓦向悬岩一推。当下胸中宝惜。廓尔冰消。回观从前所得。如大海之一滴耳。即说偈曰。罢罢罢休休休。横眠倒卧在山丘。翻身拶碎虚空骨。万象森罗笑点头。走呈方丈。奇乃印可。命理通玄院事。奇住栖真。命典藏钥。顺治己丑九月六日。乃出源流拂子付师。师固辞。奇曰。汝但将去。已后坐断天下人舌头耳。于是礼辞北渡。值阳山大慧及诸檀护请师开法普济。次迁龙池法兴。顺治十三年丙申。受请住风穴。今乙巳竟十载矣。时北方宗唱。始自师焉。

　蹑跷担簦不计秋　　机关拨动滑如油
　天台痛处重加艾　　大海方知一滴收

　　曹洞宗

　　青原第五世洞山良价禅师

　　会稽余氏子。幼从师。念心经有省乃谒云岩悟旨。授以宝镜三昧。出住豫章高安之洞山。得曹山本寂。宗风大振。权开五位。善接三根。于是洞山宗。始于斯矣。唐懿宗咸通己丑三月七日示寂。谥曰悟本。下传云居膺。膺传同安丕。丕传同安志。志传梁山观。观传大阳玄。玄传投子青。青传芙蓉楷。楷传丹霞淳。淳传长芦了。了传天童珏。珏传雪窦鉴。鉴传天童净。净传鹿门觉。觉传青州辨。辨传大明宝。宝传玉山体。体传雪岩满。满传万松秀。秀传雪庭𥙿。𥙿传灵隐泰。泰传宝应遇。遇传淳拙才。才传松庭严。严传少室改。改传俱空斌。斌传无方从。从传月舟载。载传宗镜书。书传大千润。润传慈舟念。念传湛然澄。澄传瑞白雪。以上望青原。乃三十七世矣。宗镜下。复出廪山忠寿昌经博山来雪关訚。寿昌下。乃有东苑镜天界盛。

　　沩仰宗

　　沩山灵祐禅师

　　曹溪第五世。嗣百丈海。福州长溪赵氏子。久为百丈典座。因司马头陀识之。踢倒净瓶。而住沩山。三十年。以橡栗为食。后得仰山。父子酬唱。大弘宗旨。唐中宗大中七年正月九日示寂。仰山慧寂。韶州怀化叶氏子。唐昭宗大顺元年示寂。仰山传南塔涌。涌传芭蕉清。清传承天确。确传罗汉宗。五世而𥨊。

　　云门宗

　　云门文偃禅师

　　曹溪第八世。嘉与张氏子。初参睦州。损足而悟大旨。后造雪峰。而益资玄要。乃嗣雪峰。示寂于五代汉之隐帝乾祐元年四月。云门传香林远。远传智门祚。祚传雪窦显。显传天衣怀。怀传法云秀。秀传佛国白。白传慧林海。海传万寿隆。九世而𥨊。望曹溪十六世而寂焉。云门第四世。出洞山聪。聪下出云居舜。舜传明教嵩。当宋仁宗之世。乃着传法正宗记定祖图辅教篇。目曰镡津集。入藏。

　　法眼宗

　　曹溪第十世清凉文益禅师

　　余杭鲁氏子。出家受具。精究毗尼。傍探儒典。乃游文藻之场。师以玄机一发。杂务俱捐。乃谒罗汉琛禅师。于言下大彻玄旨。出住金陵。三坐道场。示寂于五代周世宗显德戊午间。谥曰大法眼。故称为法眼宗。下传清凉钦。钦传云居齐。齐传保福煦。煦传智者如。如传承天月。月传护国丰。六世而𥨊。益之二世。有永明延寿。寿乃天台绍国师之子。当大宋赵太祖开宝八年示寂。法眼宗望曹溪十六世而止焉。

　　佛祖正传古今捷录终

　　No. 1595-B 汝州风穴延沼禅师塔铭(并序)

　　轮王御世。诚以利物为心。含识沉沦。固执尘情是念。殆非一言而可济。权设三藏以熏陶。令其空有俱捐。证乎理事无碍。由是世尊观正法之堪传。拈花于灵山会上。迦叶悟离言之妙旨。微笑于人天众前。灭度千有余年。相传二十八世。摩腾入汉。翻贝叶于天中。初祖来梁。阐别传于教外。由是立雪断臂。始契安心。六世至曹溪。派演一花开五叶。十世传临济。跨门三顿丧全机。考释迦于临济。已二十八传。溯沼祖于达磨。仅一十四世。嗟夫沼祖。生于五运。孜孜复振颓纲。乃子乃孙。棋布星分于海内。如麻如苇。敲风打雨震寰中。某幸依师席。忝在门墙。矧铭记来。勒于浮图。慨行状无闻于后世。援毫稽首。敬述端由。据夫风穴和尚。法讳延沼。出于唐季之乾宁。诞在余杭之刘氏。幼而喜素。豁达有龆龀之奇。长既业儒。超然无经世之意。一举不第。乘兴归来。投礼开元。披缁秉具。精修止观。博极群经。首见雪峰。咨临济两堂一喝。指参的派儿孙。次谒道怤。泻悬河倒浪千寻。犹怜俊哉衲子。结守廓作良朋。寓华严为纲纪。诸方法战。讵同门外之游人。南院机投。亲承入室之真子。遇风而止。开法始绍。颙师乘愿而来。灼然可支临济。单丁七载。鼎革六朝。白云山中。午夜烧松光日月。郢州衙内。铁牛机下钓鲸鲵。棒如雨点。佛祖之正令全提。喝似雷崩。衲子之命根顿断。莅众二十余年。一时道冠天下。语默涉离微。常忆江南三月里。如何通不犯。鹧鸪啼处白花香。诚然学本生知。信夫神机天纵。感仰山之悬谶。恐祖道之将危。乃升曲录木床。遂举青莲目话。鹁鸠树头鸣。句下未投真长老。动容扬古路。言前机契念阇黎。付托既得其人。始有终焉之计。时惟大宋开宝六年癸酉八月旦日。书别远近檀那。登座复为说偈。道在乘时须济物。远方来慕自腾腾。他年有叟情相似。日日香烟夜夜灯。至中秋日。跏趺而逝。阅世七十有八。僧腊五十九夏。塔于寺前溪之西畔。缅维祖道。笔舌难穷。俯惭仰愧。

　　祝皇道与佛道齐昌。祖述宪章。冀师恩与亲恩永大。

　　铭曰。

　黄面浙子　　气宇如王　　学兼内外　　感世无常
　乘悲愿力　　建大法幢　　适游襄沔　　法战诸方
　棒头取证　　坐白云乡　　单丁七载　　用舍行藏
　三会说法　　六易时王　　朝秦暮楚　　独傲风霜
　纵铁牛机　　缁白心降　　道启临济　　独步大方
　辉增日月　　大振颓纲　　子孙蛰蛰　　嫩桂昌昌
　某生甚幸　　感佩余光　　稽首再拜　　怵惕彷徨

　　祈法脉而永久。

　　祝国祚以悠长。勒斯真䂥。来哲其详。

　　大清康熙五年岁次丙午暮春远孙果性熏沐顿述

　　许昌比丘(觉心　通一　真善)助刻
