卍新纂续藏经第 86 册 No. 1608 八十八祖道影传赞


　　No. 1608-A 重编八十八祖道影传赞序

　　诸祖道影。八十有八。国初自大内传写。安奉金陵之祖堂。万历甲申。紫柏大师。得新安丁南羽。临写三堂。散置名山。乙卯。憨山大师。更临小册。各为传赞。以系其后。崇祯壬申。嘉禾钱仙。上锓板以行。其传赞之文。止七十有七。缺者十一。岁甲申。予同年生[橘-矛+隹]李高寓公虞部为撰。补十一篇。又以云栖紫柏憨山三大师益之。甫谋镌布。以变中止。今岁秋。与寓公长君念祖。再晤广陵。出其稿示予。欲付剞劂以竟先志。予力赞其决。念祖因以一言请。夫是编之从来。与其所以利益于世。群公言之详矣。予奚以益哉。抑闻古圣贤之所以垂训于世者。有言有心。而更有身。言属书为教。心属道为宗。不读其书。道不可得闻也。即尽读其书。道未必遂闻也。求道于言。而子已有予欲无言之说。则言不足恃。求道于心。而释又有觅心了不可得之说。则心亦未易恃。然则释之蕲进于佛。与儒之蕲进于圣贤者。将安所从事哉。亦求诸其身而可矣。传之云者。即其人之行。以存其人之道也。孔子云。吾无行而不与二三子者。孟子云。服尧之服。诵尧之言。行尧之行。是尧而已。夫古圣往矣。而其身之阅历。与其所以入道而进德者。其迹不与俱往。故读乡党篇。而孔子之所以圣可得而师也。读孟子七篇。而子舆氏之所以贤可得而师也。推之邵周程张朱陆诸大儒。诚即其书。稽其言。考其行。其人之所以不愧圣贤者。亦皆可得而师也。今兹八十八祖之中。西天之祖师。东土之教外别传。曹溪以下五宗之传灯。旁出其间。若禅师。若教主。若戒律。若净土。以至慈恩贤首天台瑜珈之诸宗不一。然其传心嗣法。与其行解之卓然可述者。于是乎备矣。诚由诸传而寻绎之。观其所以出世。则超越者可师也。观其所以治心。则精纯者足法也。今有腰石任舂利刀断臂之猛。以求师则罔不诚矣。有三登投子九上洞山之勤。以质学则罔不遍矣。有章安五载雪被冰床之寂。以栖山则罔不安矣。有天台九旬鸟巢衣褶之静。以安禅则罔不遗矣。有临济筑拳断崖夺拂之利。以当机则罔不超矣。有莲池憨山之昼夜念佛课六万声。永明之持诵法华万三千部。以修净业则罔不办矣。有道林之鸟窠松。雪峰之枯木杌。高峰之死限三年。千岩碧峰紫柏之胁不至席。以冥心入悟。则罔不彻矣。学者惟志之弗立耳。如有志高踪逸轨。无所取之取。诸此足也。若夫拨火而悟生。观影而疑释。或言句之尽捐。或心法之双泯。则孔氏有不能私之于伯鱼。释迦有不能遽授之阿难者。诸祖奚为。而传与赞。又奚为也。吾度今之从事于道者。儒未必皆颜渊。释未必皆云门赵州丹霞。其人也则亦语其常焉而已。抑是编缘起。紫柏大师肇之。憨公广之。钱仙上承之。寓公父子终之。其功于诸祖一也。然其自大内以入祖堂。实在洪武戊申。而紫柏大师之临写。寓公之续传。其岁皆在甲申。是书之成。遂与国运相终始矣。异哉。念祖之竟厥先志。其亟诚宜。而以成明。三百年梵典。一大异书。系不尤重耶。

　　康熙庚戌秋九月望日旴江荷山髯僧徐芳题

　　No. 1608-B 又题高氏父子八十八祖传赞序䟦

　　予观高工部寓公序。考窍精详。叙次有法。其长君念祖䟦。援引透切。不厌烦赜。大意俱在剖破诸宗之籓篱。使同归于圆通法海。立论至平至正。每念尼山苦县犹龙见称。慧远静修虎溪。时过古圣。眼阔心虚。殊途同归。毫无彼此。崖异之见。后世不窥本源。空持门户。不但儒释分疆有若敌国。甚至朱陆之同宗孔孟。而弹射交加。洞济之并出曹溪。而干戈迭树。亦见其胸眼之浅而隘也。得高氏父子之论。可以嗒然返矣。

　　No. 1608-C 高寓公虞部补憨大师八十八祖道影传赞叙

　　如来出世。最初转四谛法轮。最后付别传妙心。教分五时。戒合七众。至净土一门。则佛法已灭。犹阅千年。有能识阿弥陀佛四字者。皆据高座。盖慈悯众生。曲垂方便。若论此事。间不容发。灵山话月。曹溪指月。皆为添足。尽天下善知识全体作用。未有当头道著者。岂可于梦幻法中。更分高下耶。八十八祖真仪。出自大内。供于祖堂。紫柏尊者广之。憨山大师传而赞之。高寓公虞部补之。禅宗教律密净诸门备矣。菩萨护念。以众生故。门门皆辟。不专一路。而于各门中。容有未备。有像则设。偶尔成文。无像不补。终非捏合。正得法海波澜之妙。寓公令嗣念祖。过凌江出示。因得卒读而叙其意。念祖家世。为吾法金汤流通。此书即以显其先人广大愿力。如来谓。生菩萨家。为世间最难。则其于菩萨家。继志述事。夙因所会。有不期然而然者。予于高氏。不能不深生叹仰也。

　　康熙壬子长夏　　丹霞今释题于龙护园

　　No. 1608-D 重编憨山禅师八十八祖传赞序

　　吾友钱而介。曾刻八十八祖传赞。余简之。止七十有七。意未释然。因至海盐鹰窠顶寺。礼诸祖像及憨公手书传赞。其有像无传者。则雪岩钦。无用宽。铁山琼。断崖义。绝学诚。季潭泐。松隐然。无一全。本空照。大满大。以及慧约国师也。亟为补缀成书。编次四卷。西天祖师二十七人。又旁出一人。东土应真。则康居会佛图澄宝志公三人。教外别传。凡四十有四人。自初祖传至六祖。又四祖下。旁出鸟窠一人。五祖下旁出者一行。传瑜珈密宗。六祖下旁出者永嘉。传天台宗。清凉圭峰传贤首宗。其得六祖真传者。青原南岳二甘露门。南岳二十五人。未分宗派时四。沩仰一。临济二十。内中峰兼传净土。青原九人。未分宗派时亦四。曹洞云门各二。法眼一。永明兼传净土。又未详嗣法者。无一本空大满三人。教主凡十有六人。净土则远公法照。合永明中峰而四。台宗则灌顶法智。合永嘉而三。贤首则法藏。合清凉圭峰而三。密宗则不空。合一行而二。慈恩则玄奘窥基而二。律师则钟山惠约及南山道宣而二。凡有志于教与禅者。庶几因憨公传赞。见诸祖之道影。即恍得诸祖之心印乎。至憨公尝赞云栖紫柏及自为赞。余各纂小传。附其后。庶见闻者。知古今人不相远也。噫憍陈如暨二十七祖外。东土仅六十人耳。而十五人为浙产。若律宗之惠约。若贤首之清凉。若台宗之灌顶永嘉法智。若禅宗之天皇鸟窠。若曹洞之始祖。若法眼之永明。若云门之振宗。若临济之雪岩中峰断崖千岩全室。亦可谓彬彬盛矣。且季汉延熙时。康僧会肇造三寺于孙吴境内。为建业之建初。太平之化城。与我郡海盐金粟山之广慧。实江南梵刹之始。唐会昌四年。黄檗运。建我郡水西寺。大中元年。又建祥符寺。后梁雪峰存。隐我郡之真如。手凿一井。其泉甘冽。今在寺中。梁天监间。宝志公。于许玄度宅址。建开善资宝寺。在今萧山。达磨尊者开基之证果寺。在今汤溪。而灵芝之佛印。皋亭之黄龙。径山之佛鉴。天目之高峰松隐。并开法杭境。又绍之大云寺。更有大珠慧海。而法藏曾礼四明阿育王舍利塔。一行亦曾访算法于天台国清寺异僧。沩山参方。则在杭州龙兴寺。是两浙尊宿。且有二十九人。岂诸方得同日而语哉。书成之十年。陈尚书秋涛年伯先父玄期府君已未同榜也。于曹溪录示憨公原稿。为陈如尊者及三十三祖道影赞。为诸祖道影略传赞四十有八。而娄约以下十一公仍阙。惟别见云门法眼及傅大士白云觉四赞。以无像故置之。或曰。独不念及二宗始祖乎。余谓。佛教初流东土。译经图像。建立塔寺。剃度僧尼。实始于启道圆通法师摩腾三藏。而竺法兰偕至洛阳。受戒讲经。及西游取经。实始于颖川沙门朱士行。而法显继逾葱岭。以至律宗之始法时。天台宗之始慧文。贤首宗之始法顺。瑜伽密宗之始金刚智。咸不得与。莲宗之祖慧远。禅宗之祖达磨。慈恩宗东土之祖玄奘。同见集中者。正以传赞。一视祖堂道影。道影所无。传赞遂不得而有也。且楚石琦公为本朝第一流宗师。偶以祖。堂无像。遂尔传赞阙如。原未尝以此为轩轾。夫复何疑。曹溪所录憨公诸祖道影后语。与题辞迥异。因并存之。道影今供养鹰窠顶寺。前有董尚书思白。书觉影相承四大字。而金粟密云悟公。亦书其端云。认影迷头则昧。先觉觉后觉。一折一摄。妙旨泠然。径山雪峤信公序。及陈征君眉公记。是又网鱼弋兔。不惜筌蹄者也。赐同进士出身工部尚书郎前迁安宝坻泾县令蒙温旨叙功纪录旌异[橘-矛+隹]李寓公高承埏泽外父纂。时崇祯阏逢涒滩之岁良月谷旦。

　　No. 1608-E 诸祖道影传赞题辞

　　诸祖道影八十八尊。向闻藏大内。国初写传。安奉南京祖堂。万历甲申中。达观禅师。劝丹阳弟子贺氏。请丁云鹏名笔。临写三堂。散置名山。其二送五台峨眉。其一送南岳者。仪部金简曾公。请归湖东。予度岭之南岳。寓湖东。乙卯秋。兵宪吴公同大参冯公过访。因设像瞻礼。吴公大生欢喜。欲临小册。以便随奉。适遇荆门丹青史采公命摹写。予因得一册。比欲为传赞。未能也。及予投老匡山之四年。庚申徂夏。以旧婴湿疾举发。痛不可忍。药石无效。无可抵者。乃考传灯统记诸书。纂为小传。各系以赞。力疾书之。凡一举笔。寂尔忘身。不知所痛。及冬方完。其痛亦止。以此未必不仗诸祖法力加持也。吴公讳中伟。号生白。冯公讳时可。号文所。并记之。以晓来者。

　　万历四十八年岁次庚申冬十月朔匡山逸叟憨山　沙门释德清书时年七十有五

　　No. 1608-F 题诸祖道影后

　　诸祖乃传佛心印之宗师也。忆昔世尊说法灵山。尝随弟子千二百五十人。及佛末后拈花。迦叶破颜微笑。遂传心印。为教外别传之旨。是为禅宗。二十八代。至达磨大师。远来东土。六传而至曹溪。下有南岳青原。以分五宗。由梁唐至宋元。得一千八百余人。皆世挺生豪杰之士。尘垢轩冕。薄将相而不为。故归心法门。一言之下。了悟自心。使历劫生死情根。当下顿断。遂称曰祖。岂不毅然大丈夫哉。嗟此末世去佛时遥。既不预灵山嘉会。而此土诸祖出世。又不能亲近入室。故沉迷至今而不返者。亦可悲矣。久闻。大内藏有历代诸祖道影。新安高士丁云鹏者。丹青之妙。不减僧繇道子。偶得内稿本八十八尊。达观禅师。命画四堂。其一置西蜀峨眉。其一置金陵祖堂。其一置匡山五乳。一置南岳。曾仪部金简居士。请归湖东。观察备兵吴公生白。一日过访。随喜见而叹曰。此真光明幢也。会荆门画士史采善肖像。遂命临一册。窃观公丰采高远。有翩翩出尘之度。故望影而归命。盖亦曾亲近入室中来。昔裴休见壁间高僧真仪。问黄檗曰。真仪可观。高僧何在。檗呼曰。裴休。休应诺。不觉愕然。遂大悟。予想。公夙种般若深根。悟心不在裴丞相后。故为集诸祖略传各为赞。以致公将为家传心印也。

　　憨山释德清述

　　No. 1608-G 祖师传赞序

　　有佛处不得住。无佛处急走过。此宗门一关也。若欲写影图形表里相似。如砂石掬之成金。暂时游戏具耳。安能磨洗佛祖光明。授残笺眉目者哉。䟦之咏之。昔时今时。许弄管成文章始得。譬日月阔步虚空。大开局面。照彻四禺。天上天下。何人敢撮摩其冷暖乎。槜李雁道人钱而介。手书憨山老人八十八祖传赞。同其仲竹居士。募诸士而梓之。以传布天下名山。噫是传诸老之心耶。抑传诸老之影耶。若道传。如第二月。即非真月。若道不传。月落万川。处处皆圆。虽然憨道人书之于册。雁道人书之于板。真手不坏。真性不灭。竹居士倡之。高寓公孙䱷公众居士和之。福与慧双。施与写埒矣。经云。若有人以七宝满恒河沙数布施。若有人以恒河沙等身布施。若复有人。闻此经典。信心不逆。其福胜彼。何况书写受持读诵。为人解说。诸老。直欲传心。如来不作诳语也。

　　径山释圆信题

　　No. 1608-H 又序

　　余刻祖师传赞成。客有谓余曰。子之传赞。书则工矣。何不并其像而梓之。令见者闻者。悉发欢喜。学士得睹文思义。庸夫亦见相发心。顾不善与。余应曰。唯唯。否否。客第知绘像之善。而不知绘像之难也。夫诸佛菩萨之相。形如满月。具无上庄严三十二妙百千种好。故能令众生见者无不欢喜。而此诸老。或清或奇。或古或怪。大率皆长眉粗发。道貌臞颜。必藉丹青点染。绘为碧眼方瞳。紫襕红衲。然后见其眉目之轩昂。衣褶之古拙。若但澹澹白描。粗粗笔仗。惟有发根面皱。条条点点。陡露印板痕。即见者合掌恭敬。倘有毫发遗憾。便增上慢。何如独梓其传赞。令读之者。知其为谁氏之子某邦之产。何年付法。何地传衣。痛棒热喝。笑骂一堂。山空谷响。诸老且扬眉吐气。如在如生。威仪动静。亦可仿佛其万一也。即有以不见其像为恨者。流连追慕。亦谓一时缺典。然暗中摸索。默地思维。辄作丝绣金铸栴檀宝饰之想。而此诸老不俨然具大人相。从空现出丈六金身。翻令人想见丰采。而眷恋无穷也哉。且此事亦大有因缘。非一人一手之力。余得藉孙䱷公高寓公诸子。以克成此帙。缅维岁月。达师临写为三堂。寔始甲申。憨公传赞于册叶。则以庚申。今余手寿诸梨枣。复遇壬申。绵历四纪。宛转多人。终始于申。若有神合。岂偶然哉。岂偶然哉。虽然此亦一时权语也。浸假而数年。使余书稍进。余力稍厚。诸子或更有同心。尚将倩名笔绘像。复出敝帚。勒之于璠玙之石。客以为何如。

　　[橘-矛+隹]李钱应金仙上撰

　　No. 1608-I 祖师道影传赞记(附)

　　国初大内有祖师画像八十八尊。供牛首山之祖堂。达观师。属新安名手丁南羽。重摹分送五台峨眉南岳。则万历甲申岁也。曾仪部𢹂南岳本归湖东。憨公转示吴兵宪生白。兵宪又属史生。临一册自随。则乙卯秋也。其后吴公。擢岭南大方伯。复遇憨公。请补传赞。而手书之。则泰昌庚申岁也。吴公谓。藏于家。不若藏于山。即授鹰窠顶寺僧心灯供养。则天启癸亥岁也。心灯装潢四册。贮之朱匣。托钱而介。为介走佘山。索予为之记其始末。予儿梦莲。八岁孙先觉。皆得瞻礼。则崇祯辛未九月也。先觉问曰。金刚经是相非相然乎。予曰。孺子何知。张永嘉相公。欲去宣尼塑像。引程子云。父母像。倘有一毫不类。与拜别人同。吾乡徐文贞争曰。倘有一毫似。人子其忍委而弃之。永嘉无以对此册祖影之公据也。堂堂龙象。色正芒寒。方册之中。如建塔庙。如雨舍利。但无千百亿化身应现于天下名山耳。孙雏乃稽首。唯唯而退。

　　云间陈继儒眉公题

　　重订憨山禅师八十八祖道影传赞目录

　　秀水高承埏寓公父编次　男(佑釲念祖　佑锌御寇)正字卷一西天二十七代祖师(又旁出一人)阿若憍陈如尊者(旁出)初祖摩诃迦叶尊者二祖阿难陀尊者三祖商那和尊者(台宗尚有阿难旁出末田地尊者)四祖优波鞠多尊者五祖提多迦尊者六祖弥遮迦尊者七祖婆须蜜尊者(台宗不承)八祖佛陀难提尊者九祖伏䭾蜜多尊者十祖胁尊者十一祖富那夜奢尊者十二祖马鸣大士十三祖迦毗摩罗尊者十四祖龙树尊者(台宗称为高祖论主龙树尊者一相大禅师)十五祖迦那提婆尊者十六祖罗睺罗多尊者十七祖僧伽难提尊者十八祖伽耶舍多尊者十九祖鸠摩罗多尊者二十祖阇夜多尊者二十一祖婆修盘头尊者二十二祖摩拏罗尊者二十三祖鹤勒那尊者二十四祖师子尊者(已上即系台宗所承西土二十四祖)二十五祖婆舍斯多尊者(已下三祖台宗不承)二十六祖不如蜜多尊者二十七祖般若多罗尊者卷二汉季六朝神僧汉(吴)建业建初寺超化禅师康僧会晋(后赵)邺都邺宫寺大和尚西竺佛图澄晋莲宗初祖浔阳庐山东林寺正觉圆悟妙觉寂光宏辩大师慧远(是为净土莲宗十祖名号并赞附)梁建康钟山华林园道林真觉菩萨慧感慈应普济圣师宝志梁建康草堂寺菩萨戒国师智者娄惠约梁隋唐三朝东土六代祖师梁(后魏)禅宗初祖雒州嵩山少林寺圆觉禅师南天竺菩提达磨(是为教外别传)隋禅宗二祖太湖司空山大祖禅师慧可隋禅宗三祖舒州皖公山鉴智禅师僧璨唐禅宗四祖蕲春破头山大医禅师道信唐禅宗五祖黄梅冯茂山大满禅师弘忍唐禅宗六祖韶州南华山曹溪宝林寺大鉴真空普觉圆明禅师慧能唐朝教主性宗天台五祖天台国清寺结集宗教章安尊者总持大禅师灌顶(是为四教法性观行宗台宗十七祖名号附)相宗慈恩二祖京兆大慈恩寺三藏法师玄奘(是为三乘法相显理宗慈恩三祖名号附)律宗九祖京兆终南山纻麻兰若澄照法慧律师道宣(是为行事防非止恶宗律宗九祖名号附)相宗慈恩三祖京兆大慈恩寺百部论师窥基性宗华严三祖京兆大荐福寺贤首菩萨戒师赠鸿胪卿康居法藏(是为一念圆融具德宗华严五祖名号附)莲宗四祖长安五会国师法照密宗瑜珈二祖京兆大兴善寺灌顶智藏国师特进鸿胪卿加开府仪同三司肃国公食邑三千户赠司空大辩正广智三藏不空金刚(是为瑜珈秘密微妙宗密宗五祖名号附)卷三唐朝禅师吉州青原山静居寺弘济禅师行思(禅宗六祖下一世)衡州南岳般若寺大慧禅师怀让(禅宗六祖下一世)性宗天台七祖弟子永嘉真觉无相大师明道玄觉(禅宗六祖旁出)密宗瑜珈五祖东都嵩山罔极寺大慧禅师一行(禅宗五祖旁出玉泉神秀下嵩山普寂嗣)江西洪州龙门山大寂禅师马祖道一(南岳下一世)衡州南岳石头庵无际禅师希迁(青原下一世)性宗华严四祖京兆大华严寺教授和尚大统清凉镇国大师天下大僧录大休禅师澄观(禅宗六祖旁出荷泽神会下五台无名嗣)荆州天皇寺禅师道悟(景德传灯录列青原下二世)越州大云寺大珠禅师慧海(南岳下二世马祖旁出)宣州水西山断际禅师黄檗希运(南岳下三世后出临济宗)潭州大沩山同庆寺大圆禅师灵祐(南岳下三世沩仰宗)性宗华严五祖京兆终南山草堂寺圭峰兰若大德定慧禅师宗密(禅宗六祖旁出荷泽会下四世系荆南道圆嗣)镇州临济院慧照禅师义玄(南岳下四世临济宗)筠州洞山悟本禅师良价(青原下四世曹洞宗)抚州曹山元证禅师耽章本寂(青原下五世曹洞宗)杭州秦望山鸟窠圆修禅师道林(禅宗四祖旁出牛头法融下七世系径山道钦嗣)后梁禅师福州雪峰山真觉禅师义存(道悟下三世后出云门法眼宗)(后汉韶州云门山光奉院大慈云匡真弘明禅师文偃赞附（道悟下四世祖堂无像不立传）)(后周（南唐）江宁清凉院净慧玄觉大法眼大智藏大导师文益赞附（道悟下六世祖堂无像不立传）)卷四宋朝禅师汝州首山禅师省念(南岳下八世临济宗派)莲宗六祖(吴越)杭州南山慧日永明寺智觉应真宗照禅师延寿(禅宗道悟下八世系法眼文益下天台德韶嗣)潭州石霜山慈明禅师楚圆(南岳下十世　临济宗派后分出杨岐黄龙二支)越州天衣寺振宗禅师义怀(道悟下八世　云门宗雪窦重显嗣)南康匡庐山归宗寺佛印禅师觉老了元(道悟下八世云门宗开先善暹嗣)隆兴黄龙寺普觉禅师慧南(南岳下十一世临济宗黄龙支)袁州杨岐山禅师方会(南岳下十一世临济宗杨岐支)舒州白云山海会院禅师守端(南岳下十二世临济宗杨岐嗣)黄梅五祖山禅师法演(南岳下十三世　临济宗杨岐孙后出虎丘派)杭州径山佛鉴圆照禅师无准师范(南岳下十九世　临济宗虎丘派)宋朝法师性宗天台十七祖庆元四明山延庆院法智大师约言知礼元朝禅师袁州仰山禅师雪岩祖钦(南岳下二十世临济宗虎丘派)安庆太湖山禅师无用宽(南岳下二十世　临济杨岐派金牛真嗣)杭州西天目山师子岩佛日普明广济禅师高峰原妙(南岳下二十一世临济宗虎丘派)衡州南岳禅师铁山琼(南岳下二十一世　临济虎丘派雪岩钦旁出)莲宗八祖杭州天目山师子正宗寺佛慈圆照广慧智觉普应国师中峰明本(禅宗南岳下二十二世　临济宗虎丘派)杭州天目山师子正宗寺佛慧圆明正觉普度大师断崖了义(南岳下二十二世　临济宗虎丘派高峰妙旁出)龙兴般若寺禅师绝学世诚(南岳下二十二世　临济宗虎丘派雪岩祖钦旁出铁牛持定嗣)婺州伏龙山圣寿寺普应妙智弘辩佛慧圆明广照无边普利大禅师千岩元长(南岳下二十三世　临济宗虎丘派)广德石溪禅师无一全(嗣法未详再考)广德石溪禅师本空照(嗣法未详再考)大满大禅师(嗣法未详再考)国初禅师僧录司右善世掌天下僧教事南京大天界寺住持前径山五十五代禅师季潭宗泐(南岳下二十一世临济宗杨岐派笑隐大欣嗣)南京大天界寺寂照圆明大禅师碧峰宝金(南岳下二十二世　临济宗杨岐派无用宽下如海真嗣)杭州府西天目山师子正宗寺禅师前松隐庵主唯庵德然(南岳下二十二世　临济宗虎丘派千岩元长旁出)卷附万历间赐紫衣三禅师莲宗十祖杭州府重兴云栖寺莲池禅师袾宏嘉兴府重兴楞严寺达观禅师真可韶州府重兴曹溪南华寺憨山禅师德清雪峤信禅师传(附)

　　重订憨山禅师八十八祖道影传赞目录(终)

　　No. 1608

　　八十八祖传赞卷之一

　　匡庐憨山释　德清　述

　　秀水寓公　高承埏　补

　　嘉兴上士　钱应金　较

　　陈如尊者传

　　阿若憍陈如尊者。阿若名也。此云解。陈那或云陈如。此云火器。姓也。以先世从事。遂以为氏。佛之母族也。以佛初出王宫入山时。有五人随侍。陈那其一也。后佛在山修行。五人去佛。各修异道。及佛六年苦行初成道。时诣鹿野苑。五人闻之俱集。佛最初说三转四谛法轮。问五人云。汝等解否。尊者先答云。已解。故佛印云。阿若憍陈那。故得此名。佛度常随弟子一千二百五十人。以陈那先悟。故居僧首。率先得度。盖有夙因。按因果经。佛昔为忍辱仙人。在山修道。陈那为王。名歌利王。性最㬥恶。一日将诸彩女入山游猎。王倦假𥧌。彩女入林采花。至仙人庵前。仙人为说法。良久王窹。不见诸女。𢹂剑寻之。见在仙所。王怒问曰。汝何人耶。答忍辱仙人也。王问。得上地定否。答曰未。王曰。既未得定。乃凡夫耳。遂拔剑截下仙人手足。仙人神色不动。王曰。汝恨我耶。仙曰。不恨。愿我成佛。先度于王。今先度陈那。即歌利王也。赞曰。

　象王游行象子随至　　声气相求缘会而聚
　以冤最重为道至亲　　如车合辙是必有因

　　初祖迦叶尊者传

　　西天初祖。摩诃迦叶尊者。摩竭陀国人。姓婆罗门。摩诃梵语。此云大。迦叶波云饮光。名也。父饮泽。母香志。师生而金色。因昔为锻金师。善明金性。过去有佛。名毗婆尸。入灭起塔。塔中像坏。时有贫女。将金珠往金师所。换金饰像。因舍之。二人发愿为夫妇。由是因缘。感九十一劫身皆金色。久生天上。后生摩竭陀国。身色金明。故称为饮光。见佛志求出家。佛言。善来比丘。须发自除。袈裟着体。常于众中。称叹第一习头陀行。是称金色头陀。佛将涅槃。拈花示众。众罔然。惟尊者破颜微笑。佛言。吾有正法眼藏实相无相微妙法门涅槃妙心。用付于汝。善自护持。乃说偈曰。法本法无法无法法。亦法今付。无法时法。法何曾法。是为禅宗。始祖赞曰。

　金色之形金刚为心　　奉持慧命常转法轮
　世尊拈花破颜一笑　　至今令人思议不到

　　二祖阿难尊者传

　　二祖阿难尊者。王舍城人。姓刹利帝。父斛饭王。实佛之从弟也。梵语阿难陀。此云庆喜。亦云欢喜。如来成道夜生。因为之名。多闻博达。智慧无碍。世尊称为总持第一。夙生世世。从事诸佛。受持法藏。故今从佛出家。为侍者。佛所说法。一字不遗。故佛灭后。结集法藏。皆从口宣。迦叶问诸大众。阿难所言。不错谬乎。皆曰。不异世尊所说。迦叶乃吾阿难。我今年不久留。今将正法眼藏。付嘱于汝。汝善护持。听吾偈言。法法本来法。无法无非法。何于一法中。有法有不法。说偈已。迦叶乃持僧伽黎。入鸡足山入定。候慈氏下生。阿难是为二祖。赞曰。

　多闻如海饮缩法流　　诸佛出没不离舌头
　鼓簧法化节拍成令　　是故我师为偏中正

　　三祖商那和修尊者传

　　三祖商那和修尊者。摩突罗国人也。姓毗舍多。父林胜。母憍奢耶。在胎六年而生。梵语商诺迦。此云自然服。即西域九节秀草名也。若圣人降生。则此草生于净洁之地。尊者生时。瑞草斯应。昔如来行化。至摩突罗国。见一青林枝叶茂盛。语阿难曰。吾灭后一百年。有比丘商那和修。于此林中转妙法轮。后果诞和修。受庆喜尊者法眼。止此林中。降二火龙。龙施其地。以建梵宫。尊者化缘既久。思付正法。适吒利国。优波鞠多来归。以为给侍。问鞠多曰。汝年几耶。答言。我年十七。者曰。汝身十七。性十七耶。答曰。师发已白。为发白耶。心白耶。者曰。我发白。非心白也。多曰。我身十七。非性十七也。尊者知是法器。后三年遂为落发受具。乃告曰。昔如来以正法眼无上妙法。付嘱迦叶。展转至我。我今付汝。勿令断绝。听吾偈言。非法亦非心。无心亦无法。说是心法时。是法非心法。是为三祖。赞曰。

　般若灵根夙生已证　　故师将出瑞草先应
　以心印心如火投火　　狭路相逢定没处躲

　　四祖优波鞠多尊者传

　　四祖优波鞠多尊者。吒利国人也。姓首陀。父善意。十七出家。二十证受三祖心印。随方行化。得度甚众。由是魔宫震动。波旬愁怖。遂竭魔力。以害尊者。尊者入定。魔持璎珞。縻之于颈。及出定。乃取人狗蛇三尸。化为华鬘。软语酬之。魔喜受而系之。即为臭尸。蛆虫坏烂。厌恶不堪。尽其魔力。竟不能去。乃哀求之。尊者令魔归三宝。忏悔改过。得脱。尊者每度一人。置一筹于石室。室方丈充满其间。后有一长者子。名曰香众。来乞出家。尊者问曰。汝身出家。心出家耶。答我来出家。非为身心。者曰。不为身心。谁复出家。答曰。夫出家者。无我我故。无我我故即心不生灭心不生灭即是常道。诸佛亦常心无形相。其体亦然。者曰。汝当大悟。心自通达。即为剃度。授具足戒。仍告曰。汝父梦金日而生。汝可名提多迦。谓曰。如来以大法眼藏。次第至我。我今付汝。勿令断绝。善自护持。听吾偈言。心自本来心。本心非有法。有法有本心。非心非本法。是为四祖。赞曰。

　一人心空魔宫震动　　握金刚锋谁敢轻弄
　若肯回光狂心顿歇　　礼拜皈依诸罪消灭

　　五祖提多迦尊者传

　　五祖提多迦尊者。摩伽陀国人也。梵语提多迦。此云通真量。初生时。父梦金日自屋而出。照耀天地。前有大山。诸宝严饰。山顶泉涌。滂沱四流。后遇鞠多尊者。为解之曰。宝山者。吾身也。泉涌者。法无尽也。日从屋出者。汝今入道之象也。照耀天地者。汝智慧超越也。尊者闻说。欢喜而唱言。巍巍七宝山。常出智慧泉。回为真法咏。能度诸有缘。鞠多尊者亦说偈言。我法传与汝。当现大智慧。金日从屋出。照耀于天地。尊者闻偈设礼奉持。后至中印度国。有八千大仙。弥遮迦为首。闻尊者至。率众瞻礼曰。昔与师同生梵天。我遇仙人。授我仙法。师逢佛子。修习禅那。自此报分殊途。已经六劫。者曰。支离累劫。诚哉不虚。今可舍邪归正。以入佛乘。弥遮迦曰。今幸相遇。非夙缘耶。愿师慈悲。令我解脱。尊者即度。出家授具。乃告曰。昔如来以大法藏。密付迦叶。展转至我。我今付汝。当护念之。乃说偈曰。通达本法心。无法无非法。悟了同未悟。无心亦无法。是为五祖。赞曰。

　已悟本心如日照夜　　示生死梦光明超越
　师法本无我法不有　　以空合空舌不出口

　　六祖弥遮迦尊者传

　　六祖弥遮迦尊者。中印度人也。既传法已。游至北天竺国。见雉堞之上。有金色祥云。叹曰。此道人气也。必有吾嗣。乃入城。阛阓间有一人。手持酒器。逆而问曰。师何方来。欲往何所。祖曰。从自心来。欲往无处。曰识我手中物否。祖曰。此是触器。而负净者。曰师识我否。祖曰。我即不识。识即非我。乃谓之曰。汝试自称名氏。吾当示汝本因。彼人说偈曰。我从无量劫。至于生此国。本姓颇罗堕。名字婆须蜜。祖曰。我师提多迦说。世尊昔游北印度。语阿难言。此国中我灭度后三百年。有一圣人出。姓颇罗堕。名婆须蜜。而于禅祖。当获第七。世尊记汝。汝应出家。彼乃置器礼师。侧立而言曰。我思往劫。尝作檀那。献一如来宝座。彼佛记我曰。汝于贤劫。释迦法中。宣传至教。今符师说。愿加度脱。祖即为披剃受具。乃告之曰。世尊所传正法眼藏。吾今付汝。无令断绝。乃说偈曰。无心无可得。说得不名法。若了心非心。始解心心法。是为六祖。赞曰。

　都因此来不为别事　　闹市相逢自示其器
　悬见未然蚤知今日　　当行买卖不论价值

　　七祖婆须蜜尊者传

　　七祖婆须蜜尊者。北天竺国人也。姓颇罗堕。此云捷疾利根。常服净衣。执酒器。游行里闬。或吟或啸。人谓之狂。及遇弥遮迦尊者。宣如来往志。自省前缘。投器出家受法。行化至迦摩罗国。广兴佛事。于法座前。忽有智者。自称我名佛陀难提。今与师论义。祖曰。仁者论即不义。义即不论。若拟论义。终非义论。难提知师义胜。心即钦服曰。我愿求道。沾甘露味。祖遂为剃度。而受具戒。告曰。如来正法眼藏。我今付汝。汝当护持。乃说偈曰。心同虚空界。示等虚空法。证得虚空时。无是无非法。付法已。即入慈心三昧。时梵王帝释诸天。俱来作礼。而说偈言。贤劫众圣祖。而当第七位。尊者爱念我。请为宣佛地。尊者从三昧起。示众曰。我所得法。而非有故。若识佛地。离有无故。语讫。还入三昧。是为七祖。赞曰。

　从熟路来忽逢亲友　　一言论义顿知本有
　乞甘露味示虚空法　　若谓有得落七落八

　　八祖佛陀难提尊者传

　　八祖佛陀难提尊者。迦摩罗国人也。姓瞿昙氏。顶有肉髻。辩捷无碍。初遇婆须蜜。出家受教。既而领徒。至提伽国毗舍罗家。见舍有白光上腾。谓其徒曰。此家有圣人。口无言说。真大乘根器。不行四衢。知触秽耳。言讫。长者出致礼问。何所须。祖曰。我求侍者。长者曰。我有一子。名伏䭾蜜多。年已五十。口未曾言。足未曾履。祖曰。如汝所说。真吾弟子。伏䭾闻之。遽起礼拜。而说偈言。父母非我亲。谁是最亲者。诸佛非我道。谁为最道者。祖以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏䭾闻已。便行七步。祖曰。此子昔曾值佛悲愿广大。虑父母爱情难舍。故不言履耳。长者遂舍出家。祖寻授具戒。复告之曰。我今以如来正法眼藏。付嘱于汝。勿令断绝。乃说偈曰。虚空无内外。心法亦如此。若了虚空故。是达真如理。是为八祖。赞曰。

　不是不言言之不及　　不是不行本无踪迹
　今遇其人乃可开口　　从此便行不堕窠臼

　　九祖伏䭾蜜多尊者传

　　九祖伏䭾蜜多尊者。提伽国人也。姓毗舍罗。既受八祖付嘱。后至中印度行化。时有长者香盖。𢹂一子而来。瞻礼于祖曰。此子处胎六十岁。因号难生。尝会一仙。谓此儿非凡。当为法器。今遇尊者。可令出家。祖即与落发。受具羯磨之际。祥光烛座。仍感舍利三七粒现前。自此精进忘疲。既而祖告之曰。如来以大法眼藏。展转至我。我今付汝。汝护念之。勿令断绝。乃说偈曰。真理本无名。因名显真理。受得真实法。非真亦非伪。是为九祖。赞曰。

　住母胎中经六十年　　只待师来方遂前缘
　顶上光明元是本有　　一刮便透如狮子吼

　　十祖胁尊者传

　　十祖胁尊者。中印度人也。本名难生。初将诞时。父梦一白象。背有宝座。座上安一明珠。从门而入。光照四众。既觉遂生。后值九祖。执侍左右。未尝睡眠。以胁不至席。遂号胁尊者焉。初至华氏国。憩一树下。右手指地。而告众曰。此地变金色。当有圣人入会。言讫。即变金色。时有长者子富那夜奢。合掌前立。祖问曰。汝从何来。答曰。我心非往。祖曰。汝何处住。答曰。我心非止。祖曰。汝不定耶。曰诸佛亦然。祖曰。汝非诸佛。曰诸佛亦非祖。因说偈曰。此地变金色。预知有圣至。当坐菩提树。觉华而成已。夜奢复说偈曰。师坐金色地。常说真实义。回光而照我。令入三摩地。祖知其意。即度出家。为授具戒。乃告之曰。如来大法眼藏。今付与汝。汝护念之。乃说偈曰。真体自然真。因真说有理。领得真真法。无行亦无止。是为十祖。赞曰。

　指地变金随手而现　　圣人即至何等快便
　似呼空谷应声答响　　是知我心本无来往

　　十一祖富那罗夜多尊者传

　　十一祖富那夜奢尊者。华氏国人也。姓瞿昙氏。父宝身。既得法于胁尊者。寻访波罗柰国。有马鸣大士。迎而作礼问曰。我欲识佛。何者即是。祖曰。汝欲识佛。不识者是。曰佛既不识。焉知是乎。祖曰。既不识佛。焉知不是。曰此是锯义。祖曰。彼是木义。祖曰。锯义者何。曰与师平出。马鸣却问。木义者何。祖曰。汝被我解。马鸣豁然省悟。稽首归依。遂求剃度。祖谓众曰。此大士者。昔为毗舍利国王。其国有一类人。如马裸形。王运神力。分身为蚕。彼乃得衣。王后复生中印度马人。感恋悲鸣。因号马鸣焉。如来记云。吾灭度后六百年。当有贤者马鸣。于波罗柰国。摧伏异道。度人无量。继吾传化。今正是时。即告之曰。如来大法眼藏。今付与汝。即说偈曰。迷悟如隐显。明暗不相离。今付隐显法。非一亦非二。是为十一祖。赞曰。

　佛不识佛眼不见眼　　更向他觅故遭简点
　将谓浑全早被解破　　猛省将来方知话堕

　　十二祖马鸣尊者传

　　十二祖马鸣大士者。波罗柰国人也。既受法于夜奢尊者。后于华氏国。转妙法轮。俄从地涌出金色人。复化为女子。右手指祖。而说偈言。稽首长老尊。当受如来记。今于此地上。宣通第一义。言讫瞥然不见。祖曰。将有魔来。有顷风雨暴至。天地晦冥。祖曰。魔来信矣。吾当除之。即指空中。现一大金龙。奋发威猛。震动山岳。祖俨然于座。魔不能动。祖告之曰。汝但归依三宝。即得神通。遂复本形。作礼忏悔。祖问曰。汝名谁耶。眷属多少。曰我名迦毗摩罗。有三千眷属。祖曰。汝尽神力变化若何。曰我化巨海。极为小事。祖曰。汝化性海得否曰。何谓性海。我未尝知。祖即为说性海曰。山河大地。皆依建立。三昧六通。由兹变现。迦毗摩罗闻言。遂发信心。与徒众三千。俱求剃度。祖乃召五百罗汉。与授具戒。复告之曰。如来大法眼藏。今当付汝。汝听偈言。隐显即本法。明暗元不二。今付悟了法。非取亦非离。是为十二祖。赞曰。

　马之悲鸣固自有因　　地涌女子元非其人
　魔本非魔佛亦非佛　　正眼看来竟是何物

　　十三祖迦毗摩罗尊者传

　　十三祖迦毗摩罗尊者。华氏国人也。初为外道。有徒三千。通诸异论。有大神力。后于马鸣尊者。得法领徒。至西印度。彼有太子。名云自在。仰尊者名。请于宫中供养。祖曰。如来有教。沙门不得亲近国王王子。太子曰。国城之北有山。山有石窟。可禅寂不。祖曰诺。祖入山数里。逢一大蟒。祖因与授三归五戒。蟒听讫而去。祖至石窟。时一老人素服作礼。祖曰。汝何所止。答曰。我昔为比丘。习静于此。时有初学比丘。数来请益。而我烦于应答。起嗔恨想。命终。遂堕蟒身。住此窟中。今已千载。幸遇尊者。获闻戒法。已得脱苦。故来谢耳。祖问。此山更有何人居止。曰此去十里。有大树荫。覆五百大龙。其树王名龙树。常为龙众说法。祖遂与徒众诣彼。龙树出迎曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念。此师得决定性明道眼否。祖曰。汝虽心语。我已意知。但办出家。何虑吾之不圣。龙树悔谢。祖即与度脱。及五百龙众。俱授具戒。告曰。如来大法眼藏。付嘱于汝。听吾偈言。非隐非显法。说是真实际。悟此隐显法。非愚亦非智。是为十三祖。赞曰。

　从异中来得正知见　　路逢毒蛇慈悲心现
　更问毒龙都要调伏　　眼见心知如响出谷

　　十四祖龙树尊者传

　　十四祖龙树尊者。西天竺国人也。始于摩罗尊者得法。后至南印度。彼国之人。多信福业。祖为说法。开示佛性。闻者悉回初心。祖复座上。现自在身。如满月轮。大众唯闻法音。不见身相。众中有长者子。名迦那提婆。谓众曰。识此相否。众曰。目所未睹。安能辨识。提婆曰。此是尊者。现佛性体相。以示我等。何以知之。盖无相三昧。形如满月。佛性之义。廓然虚明。言讫。轮相即隐。复居本座。而说偈言。身现圆月相。以表诸佛体。说法无其形。用辨非声色。彼众闻偈。顿悟无生。咸愿出家。以求解脱。祖即为剃发受具。其国先有外道。五千余人。作大幻术。祖悉化之。令归三宝。乃造大智度论。中论。十二门论。垂之后世。后告上首弟子迦那提婆曰。如来正法眼藏。今当付汝。听吾偈言。为明隐显法。方说解脱理。于法心不证。无嗔亦无喜。是为十四祖。赞曰。

　龙中化龙以毒攻毒　　尊者妙手一言调伏
　佛性三昧体若虚空　　百千法门尽入其中

　　十五祖迦那提婆尊者传

　　十五祖迦那提婆尊者。南天竺国人也。姓毗舍罗。初求福业。兼乐辩论。后谒龙树大士。将及门。龙树知是智人。先遣侍者。以满钵水。置于座前。尊者睹之。即以一针投之而进。欣然契会。龙树即为说法。不起于座。现月轮相。唯闻其声。不见其形。祖语众曰。今此瑞者。师现佛性。表说法非声色也。祖既得法。至迦毗罗国。彼有长者。曰梵摩净德。一日园树生耳如菌。味甚甘美。唯长者与第二子罗睺罗多。取而食之。取已遂长。尽而复生。余皆不知。祖知宿因。遂至其家。长者乃问其故。祖曰。汝家昔曾供一比丘道眼未明。以虚沾信施。故报以木菌。唯汝与子精诚。故得以享之。余则否矣。又问长者年多少。答曰。七十有九。祖乃说偈曰。入道不通理。复身还信施。长者八十一。其树不生耳。长者闻已。弥加叹服。即舍次子。随师出家。尊者即为剃度授具。乃付法眼。偈曰。本对传法人。为说解脱理。于法实无证。无终亦无始。是为十五祖。赞曰。

　以针投钵妙契忘言　　示佛性义满月现前
　至长者家将针引线　　假他因缘为己方便

　　十六祖罗睺罗多尊者传

　　十六祖罗睺罗多尊者。迦毗罗国人也。得法已。行化至室罗筏城。有河名金水。其味殊美。中流复现五佛影。祖告众曰。此河之源。凡五百里。有圣者僧伽难提。居于彼处。佛志一千年后。当绍圣位。语已。领诸徒众。溯流而上。至彼。见僧伽难提。安坐入定。祖与众伺之。经三七日。方从定起。祖问曰。汝身定耶。心定耶。提曰。身心俱定。祖曰。身心俱定。何有出入。提曰。虽有出入。不失定相。如是问答诘难。六七转语。祖为说无我义。提曰。仁者师谁得是无我。祖曰。我师迦那提婆。证是无我。难提以偈赞曰。稽首提婆师。而出于仁者。仁者无我故。我欲师仁者。祖以偈答曰。我已无我故。汝须见我我。汝若师我故。知我非我我。难提心意豁然。即求度脱。祖曰。汝心自在。非我所系。祖以右手擎钵。至梵宫。取香饭。与难提。分坐食之。乃告众曰。吾分坐者。即过去娑罗树王如来也。愍物降迹于此。提以神力。展右手至地金刚际。取甘露水。以琉璃器。持饮大众。无不钦仰。祖付法眼。偈曰。于法实无证。不取亦不离。法非有无相。内外云何起。是为十六祖。赞曰。

　寻流得源水穷山尽　　忽见其人知其为圣
　香饭擎来分座共食　　大众同饮甘露如蜜

　　十七祖僧伽难提尊者传

　　十七祖僧伽难提尊者。室罗筏城宝庄严王子也。生而能言。常赞佛事。七岁即厌世乐。以告父母。愿请出家。父母固止之。遂终日不食。乃许其在家出家。号僧伽难提。积十九年。每自念言。身居王宫。胡为出家。一夕天光下瞩。见一路平坦。不觉徐行。约十里许。至大岩前。有石窟焉。乃晏寂于中。父母访寻不得。经十年遇罗睺罗多尊者开示。得法已。行化至摩提国。忽有凉风袭众。身心悦适非常。祖曰。此道德之风也。当有圣者出世。嗣祖灯乎。与众游历山谷。至一峰下。谓众曰。此峰有紫云。如盖。圣人居之矣。徘徊久之。见山舍一童子。持圆鉴直造祖前。祖问。汝几岁耶。曰百岁。祖曰。汝年尚幼。何言百岁。童曰。我不会理。正百岁耳。祖曰。汝善机耶。童曰。佛言。若人生百岁。不会诸佛。机未。若生一日而得决了之。父母闻子语。即舍出家。祖与授具。名伽耶舍多。他时闻风吹殿铃鸣。祖问曰。铃鸣耶。风鸣耶。多曰。非风非铃。我心鸣耳。祖曰。善哉即付法眼。偈曰。心地本无生。因地从缘起。缘种不相妨。华果亦复尔。是为十七祖。赞曰。

　不乐王宫天开一路　　直抵穷源不知其故
　紫云之下圣者所依　　果得童子会诸佛机

　　十八祖伽耶舍多尊者传

　　十八祖伽耶舍多尊者。摩提国人也姓郁头蓝。父天盖。母方圣。尝梦大神持鉴。因而有娠。凡七日而诞。肌体莹如琉璃。未尝洗沐。自然香洁。幼好间静。语非常童。持鉴出游。遇难提尊者得度。后领徒至大月氏国。见一婆罗门舍有异气。祖将入彼舍。舍主鸠摩罗多问曰。是何徒众。祖曰。是佛弟子。彼闻佛号。心神悚然。即时闭户。祖良久扣其门。多罗曰。此舍无人。祖曰。答无者谁。多罗闻语。知是异人。遽开关延接。祖曰。昔世尊记曰。吾灭后一千年。有大士出现于月氏国。绍隆玄化。今汝值吾应斯嘉运。于是鸠摩罗多。发宿命智。投诚出家。祖为剃度。授具付法。偈曰。有种有心地。因缘能发萌。于缘不相碍。当生生不生。是为十八祖。赞曰。

　七日而生不堕诸阴　　其体香洁本来清净
　扣门一语答无者谁　　猛然唤醒当下知归

　　十九祖鸠摩罗多尊者传

　　十九祖鸠摩罗多尊者。大月氏国婆罗门之子也。昔为自在天人。见菩萨璎珞。忽起爱心。堕生忉利。闻帝释说般若。故升于梵天。以利根故。善说法要。诸天尊为导师。以继祖时至。遂降生月氏。得舍多心印。后至中天竺国。有大士名奢夜多。问曰。我家父母。素信三宝而常萦疾瘵。营事多不如意。邻人为旃陀罗。以杀为业。身常勇健。作事和合。彼何幸而我何辜。祖曰。何足疑乎。且善恶报应。有三时焉。凡夫但见仁夭暴寿。逆吉义凶。便谓亡因果虚罪福。殊不知影响相随。毫𨤲靡忒。纵经百千万劫。亦不磨灭。奢夜多闻是语已。顿失所疑。祖曰。汝虽已信三业。未明业从惑生。惑依识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。奢夜多承言领旨。即发宿慧。恳求出家。祖为剃度授具。乃付法眼。偈曰。性上本无生。为对求人。说于法既无得。何怀决不决。是为十九祖。赞曰。

　既生天上不应起爱　　一念未忘便不自在
　以般若力得升梵世　　故来传灯是其家事

　　二十祖奢夜多尊者传

　　二十祖奢夜多尊者。北天竺国人也。智慧渊冲。化导无量。后至罗阅城。敷扬顿教。彼有学众。唯尚辩论。为之首者。名婆修盘头。此云遍行。常一食不卧。六时礼佛。清净无欲。为众所归。祖将度之。先问彼众曰。此遍行头陀。能修梵行。可得佛道乎。众曰。我师精进。何故不可。祖曰。汝师与道远矣。设苦行尘劫。皆虚妄之本。众曰。尊者蕴何德行。而讥我师。祖曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希名之曰道。遍行闻已。发无漏智。欢喜赞叹。祖曰。吾适对众。抑挫仁者。得无恼乎。遍行曰。我忆七劫生安乐国。师与智者月净。记我非久当。证斯陀含果。自是以来。闻诸恶言。如风如响。况今获饮无上甘露。而返生热恼耶。惟愿大慈。以妙道垂诲。祖曰。汝久植众德当继吾宗。乃付大法眼。偈曰。言下合无生。同于法界性。若能如是解。通达事理竟。是为二十祖。赞曰。

　无生本具不用求真　　遇缘而发如华逢春
　求之太急去道转远　　当下知归就路而返

　　二十一祖婆修盘头尊者传

　　二十一祖婆修盘头尊者。罗阅城人也。姓毗舍佉。父光盖。母严一。家富无子。父母祷于佛塔而求嗣焉。一夕母梦。吞明暗二珠。觉而有孕。经七日有一罗汉。名贤仲。至其家。光盖献珠设礼。贤仲端坐受之。严一出拜。贤仲避席。光盖。罔测其由。不能忍。问曰。我是丈夫。致礼不顾。我妻何德。尊者避之。贤仲曰。我受礼纳珠。贵福汝耳。汝妇怀圣子。生当为世灯慧日。故吾避之。非重女人也。乃曰。汝妇当生二子。一名婆修盘头。则吾所尊者。二名刍尼。昔如来雪山修道。刍尼巢于顶上。佛成道乃记曰。汝至第二五百年。生罗阅城毗舍佉家。与圣同胞。今无爽矣。后果产二子。婆修盘头。生年十五。礼光度罗汉出家。修头陀行。后受奢夜多法眼。行化至那提国。彼国王名常自在。尊者见曰。佛记第二五百年。有二大神力大士。出家继圣。即王之次子摩拏罗。是其一也。吾虽德薄。敢当其一。王曰。诚如尊者所言。当舍此子作沙门。王即以次子摩拏罗舍之。尊者即与披剃授具。付大法眼。偈曰。泡影同无碍。如何不了悟。达法在其中。非今亦非古。是为二十一祖。赞曰。

　明暗同体圣凡一路　　来处幽微莫知其故
　熟处难忘更求伴侣　　忽尔相逢肯心自许

　　(刍尼此名。野鹊子贤仲。南藏中作众)。

　　二十二祖摩拏罗尊者传

　　二十二祖摩拏罗尊者。那提国常自在王之次子也。年三十。遇婆修尊者。出家传法。至西印度。彼国王名得度。见礼尊者。闻法感悟。即传位太子。投祖出家。七日而证四果。祖慰之曰。汝居此国。善自度人。今异域有大法器。吾当往化。于是祖焚香。遥语月氏国鹤勒那比丘曰。汝在彼国。教导鹤众。道果将证。宜自知之。时鹤勒那。为彼国王。说修多罗。忽睹异香成穗。王曰。是何祥也。曰此是西印度传佛心印。祖师摩拏罗将至。先降信香耳。曰此师神力何如。曰此师远承佛记。当于此土。广宣玄化。时王与勒那。俱遥作礼。祖知已。即往月氏国。王与鹤勒那。迎请供养。勒那问曰。我止林间。已经九白。不知何缘而感鹤众。祖曰。汝前劫中。尝为比丘。当赴龙宫斋。汝诸弟子。咸欲随往。汝观五百众中。无有一人堪任供者。汝权听往。自是以来。汝舍生趣生。常转化诸国。彼诸弟子。以薄福德故。生于羽族。今感惠故。为鹤众相随。勒那曰。以何方便。令彼解脱。祖曰。我有无上法宝。付汝。当听受化未来际。而说偈曰。心随万境转。转处实能幽。随流认得性。无喜亦无忧。鹤众闻偈飞鸣而去。是为二十二祖。赞曰。

　从受记来不为别事　　同类相从缘合必遇
　嗟彼众鹤飞鸣既久　　一言之下顿知本有

　　(印度一年为一白)。

　　二十三祖鹤勒那尊者传(勒那梵语。华言鹤也)

　　二十三祖鹤勒那尊者。月氏国人也。姓婆罗门。父千圣。母金光。以无嗣。祷于七佛金幢。乃梦须弥山顶一神童持金环云。我来也。觉而有孕。生年七岁。游行聚落。睹民间淫祠。乃入庙叱之曰。汝妄兴祸福。幻惑于人。岁费牲牢。伤害斯甚。言讫。庙貌忽然隳坏。由是乡党谓之圣子。年二十二出家。三十遇摩拏罗尊者。付法眼藏。行化至中印度。演无上道。度有缘众。以上足。龙子早夭。有兄狮子。博通强记。事婆罗门。厥师既逝。弟复云亡。乃归依尊者。问曰。我欲求道。当何用心。祖曰。汝欲求道。无所用心。曰既无用心。谁作佛事。祖曰。汝若有用。即非功德。汝若无作。即是佛事。经云。我所作功德。而无我所故。师子闻是语已。即入佛慧。时祖即指东北。问曰。是何气象。师子曰。我见气如白虹。贯于天地。复有黑气五道。横亘其中。祖曰。其兆云何。曰莫可知也。祖曰。吾灭后五十年。北天竺国。当有难起。婴在汝身。吾将灭矣。今以法眼。付嘱于汝。善自护持。听吾偈言。认得心性时。可说不思议。了了不可得。得时不说知。是为二十三祖。赞曰。

　从须弥顶持金环来　　嗟彼鹤众其情可哀
　得狮子儿作大号吼　　有气贯天试验其后

　　二十四祖师子尊者传

　　二十四祖师子比丘者。中印度人也。姓婆罗门。得法游方。至罽宾国。方求法嗣。遇一长者引其子。问祖曰。此子名斯多。当生便拳左手。今既长矣。终未能舒。愿尊者示其宿因。祖睹之。即以手接曰。可还我珠。童子遽开手奉珠。众皆惊异。祖曰。我前报为僧。有童子名婆舍。吾尝赴西海斋。受䞋珠付之。今还吾珠。理固然矣。长者遂舍其子。祖即与授具。以前缘故。名婆舍斯多。祖即谓之曰。吾师密有悬记。罹难非久。如来正法眼藏。今转付汝。汝应保护。普润来际。偈曰。正说知见时。知见俱是心。当心即知见。知见即于今。祖说偈已。以僧伽黎。密付斯多。俾之他国。随机演化。斯多受教。直抵南天。祖谓。难不可苟免。遂留罽宾。本国有外道二人。以幻术谋乱。诈为僧形。潜入王宫。将移祸焉。乱作。王果怒曰。吾素归心三宝。何为构害。即命毁僧伽蓝。祛除释众。王自仗剑。至尊者所。问曰。师得蕴空否。祖曰已得。王曰。可施我头。祖曰。身非我有。何吝于头。王即斩之。白乳涌高数尺。王臂亦堕。七日而终。赞曰。

　相见索珠开手便有　　以先所付别来不久
　知有夙欠特来奉酬　　将头临刃白乳横流

　　二十五祖婆舍斯多尊者传

　　二十五祖婆舍斯多尊者。罽宾国人也。姓婆罗门。父寂行。母常安乐。初母梦得神剑。因有孕。既诞。拳左手。遇师子尊者。显发宿因。密授心印。即适南天。时彼国王名天德。迎请供养。王有二子。一名德胜。凶暴而色力充盛。一名不如密多。柔和而长婴疾苦。祖乃为陈因果。王顿释所疑。后德胜即位。复信外道。致难于祖。不如密多以进谏。被囚。王遽问祖曰。予国素绝妖讹。师所传者。当是何宗。祖曰。王国昔来。实无邪法。我所得者。即是佛宗。王曰。佛灭已千二百年。师从谁得耶。祖曰。饮光大士亲受佛印。展转至二十四世师子尊者。我从彼得。王曰。予闻。师子比丘不能免于刑戮。何能传法后人。祖曰。我师难起时。密授我信衣法偈。以显师承。王曰。其衣何在。祖即于囊中。出衣示王。王命焚之。五色相鲜。薪尽如故。王即追悔致礼。师子真嗣既明。乃赦密多。密多遂求出家。祖为剃度授具。羯磨之际。大地震动。祖曰。吾已衰朽。今以大法眼藏付汝。当护念之。听吾偈曰。圣人说知见。当境无是非。我今悟真性。无道亦无理。是为二十五祖。赞曰。

　秉般若剑握如意珠　　虽云暂到此行不虚
　偶遇恶人恰得好伴　　因邪打正两得其便

　　二十六祖不如密多尊者传

　　二十六祖不如密多尊者。南印度天德王之次子也。既受婆舍尊者法印。至东印度。彼王名坚固。奉外道师长爪梵志。及尊者将至。梵志预知祖入。恐王易志。即鸠诸弟子。欲以咒术挫之。尊者至直诣王所。王曰。师来何为。祖曰。将度众生。王曰。以何法度。祖曰。随类度之。梵志闻言。不胜其怒。即以幻法。化大山于祖顶上。祖指之。忽压彼众。梵志等怖惧投祖。祖愍其愚惑。再指之。化山随灭。乃为王演说法要。俾趣真乘。因谓王曰。此国当有圣人。而继于我。是时有婆罗门子。年二十许。幼失父母。不知名氏。或自言璎珞。故人谓之璎珞童子。游行闾里。丐求度日。后王与尊者同辇而出。见璎珞童子稽首于前。祖曰。汝忆往事否。童曰。我念远劫中。与师同居。师演摩诃般若。我转甚深修多罗。今日之事。盖契夙因。祖谓王曰。此童非他。即大势至菩萨是也。此童之后出二人。一化南印度。一人缘在震旦。遂以昔因故。名般若多罗。乃付大法眼藏。偈曰。真性心地藏。无头亦无尾。应缘而化物。方便呼为智。是为二十六祖。赞曰。

　从刹利种续传灯𦦨　　真嗣不明几乎失陷
　从闹市中忽闻故人　　函盖相合乃得其真

　　二十七祖般若多罗尊者传

　　二十七祖般若多罗尊者。东印度人也。既得法已。行化至南印度。彼王名香至。崇奉佛乘。尊重供养。度越伦等。又施无价宝珠。时王有三子。曰月净多罗。曰功德多罗。曰达磨多罗。其季开士也。祖欲试其所得。乃以所施珠。问三王子曰。此珠圆明。有能及否。孟仲二子皆曰。此珠七宝中尊。固无逾也。非尊者道力。孰能受之。季子曰。此是世宝。未足为上。于诸宝中。法宝为上。此是世光。未足为上。于诸光中。智光为上。此是世明。未足为上。于诸明中。心明为上。此珠光明。不能自照。要假智光。乃能辨此。祖叹其辩慧。知是法嗣。以时未至。且默而溷之。及香至王厌世。众皆号绝。唯达磨多罗。于柩前入定。七日而出。乃求出家。祖方与剃度。授具戒。告曰。昔如来以正法眼藏。付大迦叶。如是展转乃至于我。我今嘱汝。听吾偈言。心地生诸种。因事复生理。果满菩提圆。华开世界起。是为二十七祖。赞曰。

　莫谓无因相逢便见　　来处自然不假方便
　今因其珠乃得其人　　开池得月买石饶云

　　八十八祖传赞卷之一
卍新纂续藏经第 86 册 No. 1608 八十八祖道影传赞


　　八十八祖传赞卷之二

　　匡庐憨山释　德清　述

　　秀水寓公　高承埏　补

　　嘉兴上士　钱应金　较

　　康居尊者传

　　康僧会者。康居国大丞相之子也。彼国出家。有神异。因望震旦国。有光烛天。曰此佛舍利光也。遂寻光而来于吴。赤乌四年。至金陵止。长于里。营立茅茨。设像行道。国人初见沙门。以为异。有司以闻。吴主孙权曰。是汉明帝所梦佛道之遗风耶。诏至。问状。会曰。如来大师。入灭已千年矣。然灵骨舍利。神应无方。昔阿育王奉之。为八万四千塔。此其遗化也。权以为夸已。曰舍利可得。当为塔之。若其不验。国有常刑。会请立坛求之。期七日无验。又展二七无验。权曰。趣烹之。会默念佛名真慈。岂违吾愿哉。更请展期又七日。五鼓矣。闻铿然有声。起视瓶中。光明错发。黎明进之。权与公卿聚观。叹曰。希世之瑞也。会又言。舍利威神。一切世间。无能坏者。权使力士锥之砧碎。而光明自若。乃为建塔于建业之佛陀里。又为寺。奉会居之。曰建初寺。即今之大报恩寺。乃江南塔寺之始也。赞曰。

　法身舍利普遍大地　　光明照耀无处不是
　爰有至人寻光而来　　恳求出现梵刹初开

　　佛图澄禅师传

　　天竺佛图澄和尚。至洛。自言百余岁。常积日不食。善诵咒。役使鬼神。腹傍有孔。以绵塞之。夜则拔绵。光出照室。每临溪。出肠胃洗濯。还纳腹中。能听铃音。言吉凶。莫不奇验。会洛阳寇乱。潜伏草莱。以观时变。时石勒屯葛陂。多残杀。澄杖锡谒勒。勒试以道术。澄取满钵水咒之。俄青莲华生钵中。光色耀日。勒由是神敬。延之军中。及勒称赵王。行皇帝事。敬澄弥笃。勒殂。弟季龙袭其位。徙都邺城。尤倾心事澄。令乘雕辇。朝会引见。常侍御史。悉助举舆升殿。太子诸公。扶翼而前。坐者皆起。敕司空李农。朝夕问候。时支道林闻之曰。澄公其以季龙。为鸥鸟耶。季龙因问曰。佛法不杀。朕为天下掌生杀。恐违佛戒。澄曰。帝王事佛。在恭俭慈忍。显赞佛道。不为暴虐。不害无辜民。有为恶化之不悛者。其可不罚乎。但杀不可滥。刑不可不恤耳。将去世。诣辞。季龙惊曰。大和尚遽弃我乎。澄曰。出生入死。道之常也。修短分定。无由增损。但道贵行全。德贵不怠。苟德无玷。虽死如生。咸无焉千岁何益哉。言讫。安坐而逝。后有僧。自雍州来。见澄入关。以闻。季龙发冢视之。惟块石存焉。赞曰。

　至人隐显其行莫测　　透体光明其用自别
　出入帝庭如狎鸥鸟　　脱然归去由来时道

　　东林远禅师传

　　东林远禅师。讳惠远。雁门楼烦人。姓贾氏。少为儒。博极群书。尤𨗉周易老庄。尝与其弟惠持。造道安法师。闻讲般若经。遂开悟。叹曰。九流异议。特秕糠耳。遂与其弟惠持投簪。授业安师。门徒数千。师居第一座。安师尝临众叹曰。使道流东国。其在远乎。师后随安师。游襄阳。值时乱。安师徒属。分散临岐。皆蒙诲益。惟师不闻一言。即跪请曰。独无训敕。惧非人类。安师曰。如汝者复何所虑。师东游于晋。抵浔阳。见庐山。爱之。乃止。龙泉精舍惠永。先居西林。师乃建寺于东。号称东林。经营之际。山神降灵。其夕大雨雷震。诘旦良木奇材。罗列其处。乃建其殿。名曰神运。时晋天下奇才。多隐居不仕。闻庐山远公之道。皆来从之。师谓刘程之等曰。诸君倘有净土之游。当加勉励。遂同发志。于无量寿佛立誓。期生净土。由是集十八高贤。结社念佛。率众至一百二十三人。同盟栖心净业。独陶渊明。嗜酒。闻山中无酒。乃攒眉而去。谢灵运凿二池。以栽莲。僧惠要刻十二叶芙蕖浮水。以定时晷。称为莲漏。至今净土一宗有七祖。东林远公。是为初祖云。赞曰。

　旷志高怀游心净土　　创开东土以为初步
　莲漏清声流韵至今　　凡有闻者靡不归心

　　附录钱塘虞淳熙莲宗十祖赞(昔止七祖。至是升祔三祖。称为十祖)

　　初祖庐山辩觉正觉圆悟法师(慧远师道安)

　远公开宗首明心要　　像浮神运集贤契妙
　梦分法海十支澄照　　莲社之名千秋永劭

　　二祖长安光明法师(善导云。是弥陀化身)

　导师化身而示厌身　　力竭汗流废𥨊离裀
　口吐亿光随声接人　　灯续无量带累行因

　　三祖南岳般舟法师(承远)

　般舟仆隶帝王遥礼　　粝食草土委掷钱米
　勤诱专念教魁普济　　恶衣侍佛宏域先启

　　四祖长安五会法师(法照善导后身。师承远　传见后)

　法照教主依七佛师　　分灯华严传声宸居
　内外五会愿力难思　　证无上觉俄返西池

　　五祖新定台岩法师(少康)

　台岩康公来自安养　　钱诱千儿口吐万象
　放光西逝一光无两　　生已久生往实不往

　　六祖永明智觉禅师(延寿　传见后)

　永明神栖珍域无边　　万善同归七度顺缘
　宗镜摄色巢裓安禅　　定光口证即佛入廛

　　七祖昭庆圆净法师(省常)

　钱塘造微西湖佛日　　净行净侣公卿牧伯
　远拟匡山近谁入室　　回耀交光非二非一

　　八祖天目中峰禅师(明本　传见后)

　中峰立地成无量光　　本性弥陀而自赞扬
　既参半偈更吐百章　　腾辉南诏归主乐邦

　　九祖天宁楚石禅师(𣑽琦)

　楚石文雄名闻禁闼　　三观百吟一齐四达
　目睹胜莲青光寥阔　　东西有无临行一喝

　　十祖云栖莲池禅师(袾宏　传见后)

　莲池称理早护牟尼　　秘大现凡行若婴儿
　返念自性爰答予词　　疏钞重轮日耀西垂

　　宝志公禅师传

　　宝志公大士。初金陵东阳民。朱氏之妇。上巳日。闻儿啼鹰窠中。梯树得之。举以为子。七岁依钟山大沙门僧俭出家。至后显迹。以剪尺拂子挂杖头。负之而行。于是往来皖山剑水之下。发而徒跣。着锦袍。俗呼为志公。面方而莹彻如镜。手足皆鸟爪。经行聚落。儿童哗逐之。或微索酒。或累日不食。尝遇食鲙者。从求之。食者分㗖之。而有轻薄心。志即吐水中。皆成活鱼。时时题诗。初不可解。后皆有验。齐武帝怒大士惑众。收逮狱。是日国人咸见大士游行市井。既而简较。仍在狱中。是后亦多异迹。梁武帝初年。诏大士宝志。迹拘尘垢。神游冥寂。水火不能焦濡。蛇虎不能侵惧。语其佛理。则声闻已上。谈其隐沦。则遁仙高者。岂可以俗法常情空相疑忌。自今中外。任便宣化。帝令张僧繇。画大士像。下笔辄不自定。志自以指𠢐面门分。披出十二面观音。妙相殊丽。竟不能画。一日与帝。临江纵望。有物溯流而上。公以杖引之而至。乃紫栴檀也。即以属供奉。雕志像。顷刻而成。神彩如生。帝每以事问。无不预言。莫能悟。及帝问国祚有留难否。公指其颈。意在侯景也。先自卜葬地于钟山。赞曰。

　至人潜行迹不可知　　从何处来为鹰之儿
　游行世间人莫能测　　擘破面皮又何必说

　　慧约国师传(补)

　　智者慧约国师。字德素。姓娄。东阳乌伤人。母留氏。梦长人擎金像令吞之。又见紫花绕身。因而有孕。便觉精神爽发。思理明悟。及诞之日。光香充满。童时即以佛事为戏。见乡俗养蚕。遂不服缣纩。季父喜猎。屡劝不改。遂绝腥膻。季父夜梦赤衣使者。手持矛戟。谓之曰。汝终日杀生。菩萨教化不从。捉来就死。惊觉汗流。因改业。师心欲出俗。莫知所适。忽见一僧。问之。僧东指曰。剡中佛法甚盛。遂不见方。悟为神。年十七。始落发于上虞东山寺。事南林沙门慧静。及静迁化。岩栖却粒饵。唯松术。齐中书郎周颙。创草堂寺以居之。太宰褚渊。太尉王俭。交请开法。渊尝𥨊疾。见梵僧曰。菩萨当至。俄而师至。病遂豁然。即请受五戒。师所居。尝异香满室。猛兽驯阶。灵异不可殚述。梁武帝大兴戒法。请师为阇黎。尊之曰智者。太子诸王。公卿道俗。从师受戒者。四万八千人。说戒时。尝有一干鹊二孔雀。来集听之。帝躬禀菩萨大戒。自是入见。别设漆榻。帝先作礼。后乃就坐。及将入灭。香满法界。师勉众毕。合掌而化。帝亲临诀。哭之恸。敕葬宝志公塔左。所乘青牛。吼泪不息。建塔之始。白鹤一双。绕塔悲鸣。至葬后始去。赞曰。

　此大菩萨现比丘身　　戒从性发通岂修成
　作帝王师为教化主　　志公是邻白鹤翔舞

　　二十八祖菩提达磨尊者传

　　二十八祖菩提达磨大师者。南天竺国香至国王第三子。般若多罗。既付法已。谓曰。待吾灭后六十七载。当往震旦。设大法药。直接上根。慎勿速行。衰于日下。师演化国中。久之思震旦缘熟。即至海濵。寄载商舶。以梁大通元年。达南海。刺史萧昂表闻。诏入见。帝问曰。朕造寺写经度僧。有何功德。师曰。并无功德。帝曰。何以无功德。师曰。此但人天小果。有漏之因耳。帝曰。如何是真实功德。师曰。净智妙圆。体自空寂。如是功德。不以世求。帝曰。如何是圣谛第一义。师曰。廓然无圣。帝曰。对朕者谁。师曰不识。帝不悟。师知机不契。遂渡江入魏。止嵩山少林寺。终日壁观。时有僧神光。闻师乃往。晨夕参承。值天大雪。光坚立不动。迟明积雪过膝。师愍而问曰。汝当何求。光悲泣哀请。师责其慢心。光潜取利刀。自断左臂。置于师前。师知是法器。乃曰。今汝断臂求法。此亦可在。易名慧可。可曰。诸佛法印。可得闻乎。师曰。诸佛法印。匪从人得。可曰。我心未安。师曰。将心来。与汝安。可曰。觅心了不可得。师曰。与汝安心竟。光大悟。告曰。昔如来以正法眼藏。付迦叶。展转至我。今付与汝。汝当护持。并袈裟以为法信。又楞伽四卷。可为心印。偈曰。吾本来兹土。传法救迷情。一花开五叶。结果自然成。是为此土初祖。赞曰。

　师心甚急其来太早　　一语不投此心不了
　冷坐少林幸得神光　　一臂堕落其道大昌

　　二十九祖慧可大祖禅师传

　　二祖慧可大师者。武牢人也。姓姬氏。父寂。初无子。祷之既久。一夕感异光照室。母因有娠。生以照室之瑞。遂名神光。幼志不群。先依香山宝律禅师。出家授具。游历讲肆三十年。却返终日宴坐。静中见一神人。告以授道之缘。为换头骨。闻达磨大师默坐少林。径造竟。得其心印。自达磨西归。大师继阐玄风。博求法嗣。后见一居士。年逾四十。不言名氏。聿来设礼。问曰。弟子身缠风恙。请师忏罪。师曰。将罪来。与汝忏。士良久曰。觅罪了不可得。师曰。与汝忏罪竟。宜依佛法僧住。士曰。今见和尚。已知是僧。未审何名佛法。师曰。是心是佛。是心是法。法佛无二。僧宝亦然。士曰。今日始知。罪性不在内。不在外。不在中间。如其心然。佛法无二也。师深器之。即为剃发云。是吾宝也。宜名僧璨。其年三月十八日。于光福寺授具。自兹疾渐愈。执侍二载。师乃告曰。菩提达磨。远自西竺来。以正法眼藏并信衣。密付与吾。吾今授汝。汝当守护。勿令断绝。听吾偈曰。本来缘有地。因地种花生。本来无有种。华亦不曾生。是为此土二祖。赞曰。

　航海特来多少苦心　　震旦国里祇得一人
　觅不可得如水任器　　以此传家是为第二

　　三十祖僧璨鉴智禅师传

　　三祖僧璨大师者。不知何许人。以白衣谒二祖。受度传法。隐于舒州之皖公山。属后周武帝破灭佛法。师往来太湖司空山。居无常处。积十余年。时人无能知者。至隋开皇十二年。有沙弥道信。年始十四。来礼祖曰。愿和尚慈悲。乞与解脱法门。祖曰。谁缚汝。曰无人缚。祖曰。何更求解脱乎。信于言下大悟。服劳九载。后于吉州受戒。侍奉尤谨。祖屡试以玄微。知其缘熟。乃付衣法。偈曰。华种虽因地。从地种华生。若无人下种。华地尽无生。是为此土三祖。赞曰。

　通身是病不知来处　　忽逢医王猛省其故
　心空骨刚且便行脚　　遇有力者一担付托

　　三十一祖道信大医禅师传

　　四祖道信大师者。姓司马氏。世居河内。后徙于蕲州广济县。生而超异。幼慕空宗诸解脱门。宛如宿习。既见三祖嗣法。摄心无𥧌。胁不至席者。盖六十年。隋大业十三载。领徒众抵吉州。值群盗围城。七旬不解。万众惶怖。祖愍之。教念摩诃般若。时贼众望雉堞间。若有神兵。乃相谓曰。城中必有异人。不可攻矣。稍稍引退。唐武德甲申岁。师却返蕲。春住破头山。学侣云臻。一日往黄梅县。路逢女子。𢹂一小儿。骨相奇秀。异乎常童。祖问曰。子何姓。答曰。姓即有不是常姓。祖曰。是何姓。答曰。是佛性。祖曰。汝无姓耶。答曰。性空故无。祖默识其法器。即俾侍者。至其母所。乞令出家。母以夙缘故。殊无难色。遂舍为弟子。以至传法付衣。偈曰。华种有生性。因地华生生。大缘与性合。当生生不生。遂以学徒委之。是为此土四祖。赞曰。

　少年出家利根捷疾　　六十余年胁不至席
　学侣云臻何待小儿　　以有夙约观者不知

　　三十二祖弘忍大满禅师传

　　五祖弘忍大师者。蕲州黄梅人。先为破头山栽松道者。尝请于四祖曰。法道可得闻乎。祖曰。汝已老脱。有闻其能广化耶。傥若再来。尚可迟汝。乃去行水边。见一女子浣衣。揖曰寄宿。女曰。我有父母。可往求之。曰诺。我即敢行。女首肯之。遂回䇿而去。女周氏季子也。归辄孕。父母大恶。逐之。女无所归。日佣纺里中。夕止于众馆之下。已而生一子。以为不祥。因抛浊港中。明日见之。溯流而上。气体鲜明。大惊。遂举之。成童随母乞食。里人呼为无姓儿。逢一智者。叹曰。此子缺七种相。不逮如来。后遇信大师得法。嗣化于破头山。咸亨中有一居士。姓卢。名慧能。自新州来。参祖。问曰。汝自何来。曰岭南来。祖曰。欲须何事。曰惟求作佛。祖曰。岭南人无佛性。曰人有南北。佛性岂有南北乎。祖知是异人。乃曰。着槽厂去。卢入碓房。腰石舂米。八阅月。一日祖求法嗣。令众各书偈呈解。上座神秀。书偈于壁曰。身是菩提树。心如明镜台。时时勤拂拭。勿使惹尘埃。祖知未悟。卢书偈曰。菩提本无树。明镜亦非台。本来无一物。何处惹尘埃。祖见知之。自入碓房。令三更入室。遂付衣钵。偈曰。有情来下种。因地果还生。无情既无种。无性亦无生。是为此土五祖。赞曰。

　来历不明出身恰好　　一件未完两家都了
　破头山中黄梅路上　　往来自由具大人相

　　三十三祖慧能大鉴禅师传

　　六祖慧能大师者。俗姓卢氏。其先范阳人。父行瑫。武德中。左官于新州。遂籍焉。师生三岁丧父。其母守志鞠育。及长家贫。采樵以给。一日负薪入市。闻客读金刚经。至应无所住而生其心。遂悟。问客曰。此何法也。得于何人。客曰。此名金刚经。得于黄梅忍大师。祖遂告母。以为法寻师之意。先至韶州。遇无尽尼。说涅槃义。遂修曹溪宝林寺。以居之。顷即之黄梅。谒大师。一见默识之。遂传衣法。令隐于怀集。四会之间。猎人队中。十有六年。至仪凤元年正月。届南海法性寺。时印宗法师。讲涅槃经。座下有二僧。见风吹幡动。论动义未决。祖曰。非风非幡。仁者心动。印宗闻之。知是异人。问之。祖以实告。遂出示衣钵。一众惊叹。乃集众剃发于菩提树下。智光律师。授具足戒。印宗集缁白千人。送归宝林。开法于曹溪座下。开悟者三十余人。独青原思南岳让二大师为上首。自此道分两派。祖一日告众曰。吾忝受忍大师衣法。今为汝等说法。不付其衣。盖为汝等。信根淳熟。决定不疑。堪任大事。听吾偈曰。心地含诸种。普雨悉皆生。顿悟华情已。菩提果自成。是为此土六祖。赞曰。

　樵斧才抛以石坠腰　　灵根久植从此抽条
　源出曹溪横流大地　　直至于今无处不是

　　章安结集灌顶法师传

　　章安法师。讳灌顶。临海章安人。姓吴氏。始生三月。能随母称三宝名。有僧过门。谓其母曰。此子非凡。因以为名。七岁依摄静寺慧极出家。日记万言。年二十受具戒。天纵慧解。一闻不忘。陈至德初。谒天台智者于修禅寺。禀受观法。研绎既久。顿蒙印可。因为侍者。随所住处。所说法门。悉能领解。随智者大师。听讲法华于金陵光泽。受法华玄义及圆顿止观于江陵玉泉。至于余处。讲说听受之次。悉与结集。大小部帙百有余部。传诸未闻。天台一家教观。师大有功焉。智者亡后。师应皇太子。令入京讲法华玄义。复送还山。着涅槃玄义二卷疏二十卷。时隋末。兵兴寇盗群起。师自序曰。推度圣文。凡历五载。何年不见兵火。何月不见干戈。菜食水斋。冰床雪被。其劳苦有若此焉。疏成。烈火焚之。不爇。寿七十二。入灭。是为台宗九祖之一。先是同学智晞。临终曰。吾生兜率。见先师智者宝座。行列皆已有人。惟虚一座。彼天人曰。却后六年。顶法师来升此座。计岁论期。晞言不谬。赞曰。

　影响法化云龙风虎　　凡立帜者必有其伍
　一家教观至师大昌　　入多闻海源远流长

　　附录台宗十七祖高祖龙树尊者二祖北齐尊者(慧文)三祖南岳尊者(慧思)四祖天台智者(智顗)五祖章安尊者(灌顶)六祖法华尊者(智威)七祖天宫尊者(慧威)八祖左溪尊者(玄朗)九祖荆溪尊者(湛然)十祖兴道尊者(道邃)十一祖至行尊者(广修)十二祖正定尊者(物外)十三祖妙说尊者(元琇)十四祖高论尊者(清竦)十五祖净光尊者(羲寂)十六祖宝云尊者(义通)十七祖法智尊者(知礼传见后)

　　慈恩玄奘法师传

　　慈恩玄奘法师。洛阳陈氏子。幼出家授具。年十一即能诵通维摩法华。及长负笈西游。谒道基法师。受阿毗昙婆沙杂心等论。基赞之曰。予游讲肆多矣。未见少年神悟若此。贞观三年。诣阙上表。往西域取经。帝不许。师私遁出玉关。抵高昌叶护等国而去。途历四载。至中印度。即遇大乘居士。授瑜珈师地论。入王舍城。止那兰陁寺。从戒贤论师。受瑜珈唯识相宗之旨。周游西域。十有余年。阅百三十国。凡如来所化之地。诸所遗迹。无处不至。总得梵本诸经论。六百五十七部。五时之教。大小乘论。与外道六家七宗异执之计。及五明六释之义。靡不该练。收罗研究。悉得其文。以贞观十九年。归自西域。至京师。留守房玄龄表闻。诏见于仪殿。帝曰。师去何不相报。师曰。去时表三上。不蒙谅许。乃辄私行。帝曰。师能委命求法。惠利苍生。朕甚嘉焉。敕就弘福寺。翻译诸经论。命玄龄监护。资备所须。一从天府。译完。帝为制大唐三藏圣教序。皇太子撰述圣记。赐金磨衲宝剃刀。后于慈恩寺。建大塔安奉新经。是为慈恩宗二祖。赞曰。

　大教东流其法未普　　爰有应真委命往取
　般若流光相宗大启　　苦海舟航利济无已

　　附录慈恩三祖初祖西天戒贤法师二祖三藏玄奘法师三祖慈恩窥基法师(传见后)

　　南山宣律师传

　　律师讳道宣。京兆人。姓钱氏。吏部尚书申之子。母梦月轮贯怀而孕。生时母梦。梵僧语之曰。所孕者。梁之佑律师也。及长出家。以律自持。感天送供。天童为给使。行道心劳疾作。忽毗沙门天王。授以补心之方。即今之补心丹也。师以戒坛未合律。躬自负土。准律新之。师行道中夜。临砌蹶仆。有少年介胄拥卫之。师问。汝为谁。神曰。弟子博叉天王子。张琼也。以师戒德。故给侍耳。师问。以世尊在世及灭度之事。琼一一言之。计三千八百事。随问随录。为感通传。神又以所宝佛牙授之。灵异之事甚多。师撰有内典录。感通录。释迦谱。四分羯磨。戒本律疏。续高僧传。广弘明集等书。八十一卷。并行于世。是为南山律宗第九祖。赞曰。

　如来设教三学为师　　定慧所发以戒为基
　大法东流此教未光　　南山杰出一振其纲

　　附录律宗九祖始祖昙无德尊者二祖昙摩迦罗尊者三祖北台法聪律师四祖云中道覆律师五祖大觉慧光律师六祖北齐道云律师七祖河北道洪律师八祖弘福智首律师九祖南山道宣律师

　　慈恩窥基法师传

　　窥基法师者。代郡人。鄂忠武公尉迟敬德之弟。敬宗之子也。母裴氏。梦吞月而生。六岁聪慧过人。头有玉枕。指文如印。未成童便能著书。初奘师斋于其第。宗命出拜。师就其父。求之出家。宗曰。此子悍暴。不堪受训。师曰。郎君器度。非将军不生。非贫道不识。宗竟许之。帝特旨命度沙弥窥基为大僧。入大慈恩寺。参译经正义。基每览䟽记。过目成诵。师时年十七。禀受奘师瑜珈师地唯识宗旨撰述疏钞。及于百部。时号百部论师。师性豪侈。每出必治三车。经书食馔。时呼之曰。三车法师。初梵本唯识论十家百卷。文浩义博。师请奘师。糅成十卷。至今遵行。是为慈恩宗三祖。赞曰。

　唯识幽宗义深且玄　　惟师揭之如日丽天
　定从兜率预禀弥勒　　不从中来安知其诀

　　贤首法藏法师传

　　贤首法师。讳法藏。康居国人。来居长安。年十六。诣四明阿育王舍利塔。炼一指。誓学华严。则天朝。䇿名宫禁。通天元年。诏于太原寺。开讲华严宗旨。感白光昱然自口而出。须臾成盖。万众欢呼。则天有旨。命京城十大德。为授满分戒。赐号贤首戒师。诏入大遍空寺。佐实叉难陀。译华严经。次讲新经。至华严世界品。京师地为之震动。召对长生殿。问华严宗旨。师指殿前金狮子。说六相十玄五教之义。则天忽然领解。着其说。为金狮子章。睿宗受内禅。请师授菩萨大戒。师粪衣粝食。讲华严三十余遍。楞伽密严起信论。皆有义疏。先天元年。终于大荐福寺。赠鸿胪卿。是为华严三祖。赞曰。

　大法界网圣凡罗列　　独有一纲惟师能挈
　引万派流同归性海　　五教齐收终古不改

　　附录华严五祖初祖帝心大师(法顺)二祖云华大师(智俨)三祖贤首大师(法藏)四祖清凉大师(澄观　传见后)五祖圭峰大师(宗密　传见后)

　　(云栖以西天马鸣大师为初祖。龙树大师为二祖。后祀帝心至圭峰称七祖)。

　　法照禅师传

　　法照国师。唐大历间。止衡州云封寺。为时所宗。尝于食钵中。睹五色云。中有梵刹。金书题曰。大圣竹林寺。他日复于钵中。见云中楼。观万菩萨众。杂处其中。师以所见。访问知识。曰据所见形势。乃五台耳。师由是即愿游之。后居郡之湖东寺。开五会念佛。感祥云弥覆。云中楼阁。睹阿弥陀佛。及二菩萨。身满虚空。有数梵师。执锡行道。复有一老人。谓曰。汝先发愿。游金色界。礼觐十大僧。今何辄止。师遂与同志。远诣五台佛光寺。一如钵中所见。至大山涧。有石门。时二青衣童子。引师入门。见金碧楼观。金榜题曰。大圣竹林寺。方约二十里。一百院皆金地宝池。华台玉树。入讲堂。见文殊在西。普贤在东。踞狮子座。为众说法。菩萨万众。共相围绕。师于二菩萨前作礼。问曰。末代凡夫。未审修何法门。文殊告曰。诸修行者。无如念佛。阿弥陀佛愿力难思。汝当系念。决取往生。时二大士。同舒金臂。以摩其顶。记曰。汝以念佛力故。毕竟证无上觉。文殊复曰。汝可往诣诸菩萨前。作礼承教。师一一巡礼众圣。复诣文殊前。作礼辞退。二青衣送至门外。举头俱失。后代宗诏至宫中。加国师号。是为净土四祖。赞曰。

　曼殊大士将期一见　　故金色界钵中先现
　及至入门如从旧游　　直指极乐是所归投

　　瑜珈不空三藏法师传

　　不空三藏法师者。西域人。幼随叔父。观光上国。值金刚智上师。从之传瑜珈义。智授梵本声明论。旬日成诵。奇之。引入金刚道场。验以掷花。谓为胜己。师初求法。梦京像皆东行。窹以问智。智曰。汝有受道之资。吾何靳哉。即授五部及苏悉地仪轨。智没奉遗教。西游天竺。至师子国。遇龙智。授十八会金刚灌顶及大悲胎藏建坛之法。传经论五百余部。二十九年。自师子国。归至广州。采访使刘巨济。请建灌顶坛。感文殊现身。天宝元年。西城大石康。居五国。入寇安西。召师入内。上亲秉香炉。师诵仁王护国密语。上忽见。神兵带甲荷戈。立于殿庭。师曰。此毗沙天王第二子。副陛下意。往救安西。请设食以遣之。顷之安西奏。城东北黑云中。见金甲神人丈余。空中鼓角大鸣。声震天地。寇人帐幕间。有金鼠啮断弓弦。五国即时奔溃。须臾城楼上。见天王形。谨图其像以进。验之即诵咒日也。至后每诵咒。有奇验。肃代两朝。尊为灌顶国师。后加开府仪同三司肃国公食邑三千户。故今瑜珈密教实宗之。赞曰。

　毗卢灌顶是为心印　　正令全提佛魔听命
　奔走神龙潜消百怪　　是故智者得大自在

　　附录瑜珈五祖初祖金刚智灌顶国师二祖不空灌顶国师三祖慧朗灌顶法师四祖龙门无畏法师五祖大慧一行法师(传见后)

　　八十八祖传赞卷之二
卍新纂续藏经第 86 册 No. 1608 八十八祖道影传赞


　　八十八祖传赞卷之三

　　匡庐憨山释　德清　述

　　秀水寓公　高承埏　补

　　嘉兴上士　钱应金　较

　　青原思禅师传

　　吉州青原山行思禅师。本州安城刘氏子。幼出家。每群居论道。师惟默然。后闻曹溪。往参。问曰。当何所务。即不落阶级。祖曰。汝曾作甚么来。师曰。圣谛亦不为。祖曰。落何阶级。师曰。圣谛尚不为。何阶级之有。祖深器之。居众首焉。一日祖谓师曰。从上衣法双行。师资递授。衣以表信。法乃印心。吾今得人。何患不信。吾受衣以来。遭此多难。况乎后代争竞必多。衣即留镇山门。汝当分化一方。毋令断绝。师既得法。归住青原。六祖将示灭。有沙弥希迁。问曰。和尚百年后。希迁未审当依附何人。祖曰。寻思去。及祖顺世。迁每于静处端坐。寂若忘生。第一座问曰。汝师已逝。空坐奚为。迁曰。我禀遗命。故寻思耳。座曰。汝有师兄思和尚。今在吉州。汝缘在彼。师言甚直。汝自迷耳。迁即礼辞祖龛。直诣青原参礼。师曰。子何方来。迁曰曹溪。师曰。将得甚么来。曰未到曹溪。亦不失。师曰。若恁么用。到曹溪作甚么。迁曰。若不到曹溪。争知不失。诘勘多端。机辩自在。遂印为法嗣。是为曹溪下一世。赞曰。

　天然尊贵不落阶级　　一语投机如蜂得蜜
　曹溪一脉枝分派衍　　从此儿孙雷驱电卷

　　南岳让禅师传

　　南岳怀让禅师者。金州人也。姓杜氏。生时白气应于玄象。太史占奏。为国之法器。帝来金州太守。亲慰其家。年十岁有异僧见之。告其父母曰。此儿出家。必获上乘。年十五辞亲。依荆州玉泉寺弘景律师。出家授具。后谒嵩山安和尚。指诣曹溪。参六祖。祖问。甚么处来。曰嵩山来。祖曰。甚么物恁么来。师无语。遂经八载。忽然有省。乃白祖曰。某甲有个会处。祖曰。作么生。师曰。说似一物。即不中。祖曰。还假修证否。师曰。修证则不无。染污即不得。祖曰。祇这不染污的。诸佛之所护念。汝善护持。西天般若多罗。谶汝足下出一马驹。踏杀天下人。并在汝心。师执侍一十五年。后往衡岳。有沙门道一。在山常习坐禅。师知是法器。乃取一砖于庵前石上磨。一曰。磨作甚么师曰作镜。一曰。砖岂得成镜耶。师曰。磨砖不得成镜。坐禅岂得做佛。一曰。如何即是。师曰。如牛驾车。车若不行打车。即是打牛。即是一大了悟。遂付其法。偈曰。心地含诸种。遇泽悉皆萌。三昧花无相。何坏复何成。是为曹溪下一世。赞曰。

　气概冲天心虚没量　　揽曹溪水兴波作浪
　睡着马驹一砖打起　　蹴踏横行触者皆死

　　永嘉真觉禅师传

　　永嘉无相大师者。讳玄觉。永嘉人。姓戴氏。丱岁出家。遍探三藏。精天台止观圆妙法门。于四威仪中。常冥禅观。后因左溪朗禅师激励。与东阳䇿禅师。同诣曹溪。初到振锡携瓶。绕祖三匝。祖曰。夫沙门者。具三千威仪八万细行。大德自何方而来。生大我慢。师曰。生死事大。无常迅速。祖曰。何不体取无生。了无速乎。曰体即无生。了本无速。祖曰。如是如是。于时大众。无不愕然。师方具威仪参礼。须臾告辞。祖曰。返太速乎。师曰。本自非动。岂有速耶。祖曰。谁知非动。曰仁者自生分别。祖曰。汝甚得无生意。师曰。无生岂有意耶。祖曰。无意谁当分别。师曰。分别亦非意。祖叹曰。善哉善哉。少留一宿。时谓一宿觉矣。䇿公乃留师。翼日下山。回温江。学者辐辏。号真觉。谥无相大师。着禅宗修悟圆旨。名永嘉证道歌。是为曹溪下一世。赞曰。

　金锡孤标生龙活虎　　不是老卢几遭轻侮
　言前荐得一宿便行　　纵然超越犹是儿孙

　　一行禅师传

　　一行禅师。钜鹿人。姓张氏。丱岁不群。博洽记诵。读书不再览。初从嵩山普寂禅师。乃悟世幻。遂礼出家。剃染受具。尝传密教于金刚无畏。结集毗卢遮那经疏。登坛灌顶。受瑜珈五部法。又寻究于阴阳谶纬之书。访算法于天台国清寺异僧。尽得其蕴。自此声名借甚。开元三年。诏入见。咨出世道。及安国抚民之法。对称旨。号称天师。以国为问。答曰。銮舆有万里之行。社稷终吉。以金盒进曰。至万里即开视。乃当归少许耳。后禄山作乱。上幸成都。至万里桥。悟当归之谶。洒然忘忧。终吉者。至昭宗而绝。昭宗曾封吉王也。开元九年。朝廷以历不验。诏师改撰新历。师推大衍历书五十二卷。入唐书律历志。先是有邢和璞者。道术人也。谓尹愔曰。一行和尚。真圣人也。汉洛下闳造历时云。八百年差一日。当有圣人定之。大衍历出。闳言验矣。开元十一年。师制水浑天仪成。古未之有也。师嗣北宗普寂。又以学灌顶故。为密宗五祖。赞曰。

　显密之宗谶纬之故　　大衍一成阴阳合度
　世出世法靡不该练　　五地之行于师乃见

　　江西马祖一禅师传

　　江西道一禅师。汉州什邡县人。姓马氏。本邑罗汉寺出家。容貌奇异。牛行虎视。引舌过鼻。足有轮文。幼依资州唐和尚授具。开元中。习禅定于衡山。遇让和尚。密授心印。后开法于江西。四方学者云集。师一日谓众曰。汝等诸人。各信自心是佛。此心即是佛心。达磨大师。从南天竺国来。至中华。传上乘一心之法。令汝等开悟。又以楞伽经文。印众生心地。恐汝颠倒不自信。此一心之法。各各有之。故楞伽经。以佛语心为宗。无门为法门。夫求法者。应无所求。心外无别佛。佛外无别心。不取善。不取恶。净秽两边。俱不依怙。达罪性空。念念不可得。无自性故。故三界惟心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。菩提妙果。亦复如是。于心所生。即名为色。知色空故。生即不生。若了此意。乃可随时着衣吃饭。长养圣胎。任运过时。更有何事。汝受吾教。听吾偈言。心地随时说。菩提亦只宁。事理俱无碍。当生即不生。是为南岳下一世。座下开悟弟子。一百三十余人。出世者七十六人。禅道东来。自此为最盛。赞曰。

　马驹如龙牛行虎视　　百三十人一脚踏地
　法流西江百川东倒　　一滴弥漫润兹枯槁

　　石头迁禅师传

　　石头希迁禅师。端州高要陈氏子。母初怀妊。不喜茹荤。师生在孩提。不烦保母。既冠。然诺自许。乡峒獠民。畏鬼神。多淫祀。杀牛酾酒。习以为常。师辄往毁丛祠。夺牛而归。岁盈数十。乡老不能禁。后直造曹溪得度。属祖圆寂。禀遗命谒青原。乃摄衣从之。一日原问曰。有人道岭南有消息。师曰。有人不道岭南有消息。原曰。若恁么大藏小藏。从何而来。师曰。尽从这里去。原然之。师久参。既得心印。即往衡山。南寺之东。有石如台。乃结庵其上。时号石头和尚。师看肇论。至会万物而为己者其惟圣人乎。师乃拊几曰。圣人无己。靡所不己。法身无相。谁云自他。圆鉴灵照于其间。万物体玄而自现。境智非一。孰云去来。至哉斯语也。遂掩卷。不觉寝。梦自身与六祖。乘一龟游泳深池之内。觉而详之。灵龛者智也。池者性海也。吾与祖师。同乘灵智。游性海矣。遂着参同契。发明禅宗之旨。是为青原下一世。赞曰。

　獦獠佛性元自有因　　一寻师去即得其真
　踞坐石头其路甚滑　　纵能行者也吃一蹋

　　清凉澄观国师传

　　清凉国师。讳澄观。山阴人。姓夏侯氏。出家于应天寺。十四得度。学律于栖霞。受菩萨戒于常照。传涅槃起信论法界观还源记于瓦棺。造东京受杂华于大诜。从荆溪习止观法华维摩等疏。谒牛头忠径山钦。咨决南宗心印。谒慧云明了北宗玄理。此土儒墨老庄诸子。竺干诸部异计。四韦五明。显密仪范。莫不旁通博综。巡礼五台瞻瑞相。居大华严寺。专行方等忏法。讲华严大经。造新疏钞。后居京师。德宗召讲内殿。谓以妙法。清凉朕心。赐号清凉法师。为教授和尚。译华严新经。帝亲御译场。元和五年。宪宗问华严法界宗旨。豁然有悟。来有司铸金印。赐号大统清凉国师。师身长九尺四寸。垂手过膝。目夜发光。昼仍不瞬。日记万言。七行俱下。才供二笔。尽形一食。宿不离衣。为七帝门师。去贤首百余年。遥禀其旨。所著疏记。四百余卷。讲华严经五十遍。寿一百二岁。是为华严四祖。赞曰。

　秉大智印范围法界　　入总持门具四无碍
　九尺长躯百年住世　　七帝门师事不思议

　　天皇悟禅师传

　　天皇道悟禅师。婺州东阳张氏子。神仪挺异。幼而生知。年十四。恳求出家。父母不听。遂损减饮膳。日才一食。形体羸悴。父母不得已而许之。依明州大德。披剃受具。精进梵行。推为勇猛。或风雨昏夜。晏坐丘冢。身心安静。离诸怖畏。首谒径山国一受心法。服勤五载。后参马祖。重印前解。依止二夏。乃谒石头。问曰。离却定慧。以何法示人。头曰。我这里无奴婢离个甚么。曰如何明得。头曰。汝还撮得虚空么。曰恁么则不从今日去也。头曰。未审汝早晚向那边来。曰道悟不是那边人。头曰。我早知汝来处也。曰师何以赃诬于人。头曰。汝身现在。曰虽然如是。毕竟如何。示于后人。头曰。谁是后人。师从此顿悟。罄前二哲匠所传。后住郡之左天皇寺。石头法道大行。是为青原下二世。赞曰。

　那边不住从何处来　　一见石头八字打开
　以此示人只贵知有　　颠倒拈来如弄丸手

　　大珠海禅师传

　　越州大珠慧海禅师。建州朱氏子。依越州大云寺智和尚受业。初参马祖。祖问。从何处来。曰越州大云寺来。祖曰。来此拟须何事。曰来求佛法。祖曰。我这里一物也无。求甚么佛法。自家宝藏。不顾抛家散走作么。曰阿那个是慧海宝藏。祖曰。即今问我者。是汝宝藏。一切具足。更无欠小。使用自在。何假外求。师于言下。自识本心。不由知觉。踊跃礼谢。执侍六载。后以受业师老。遽归奉养。乃晦迹藏用。外示痴讷。撰顿悟入道要门一卷。是为南岳下二世。赞曰。

　自持宝藏更向他求　　一言指出应用自由
　越有大珠圆明光透　　随方照耀不落窠臼

　　黄檗运禅师传

　　洪州黄檗希运禅师。闽人也。幼于本州黄檗山出家。额间隆起如珠。音辞朗润。志意冲澹。后游京师。因人启发。乃往参百丈。丈问。巍巍堂堂从何来。师曰。巍巍堂堂。从岭南来。丈曰。巍巍堂堂。当为何事。师曰。巍巍堂堂。不为别事。便礼拜。问曰。从上宗乘。如何指示。丈良久。师曰。不可教后人断绝去也。丈曰。将谓汝是个人。乃起入方丈。师随后入。曰某甲特来。丈曰。若尔则他后不得孤负吾。丈一日问师。甚么处去来。师曰。大雄山下。采菌子来。丈曰。还见大虫么。师便作虎声。丈拈斧作斫势。师即打一掴。丈吟吟而笑。便归上堂曰。大雄山下。有一大虫。汝等诸人。也须好看百丈老汉。今日亲遭一口。裴相国镇宛陵。一日请师至郡。以所解一篇示之。师接置于座。略不披阅。良久曰会么。裴曰未测。师曰。若恁么会得。犹较些子。若也形于纸墨。何有吾宗。裴乃赠以诗。有拟欲事师为弟子之句。自后请益。为说黄檗心要。自尔黄檗门风。盛于江表矣。是为南岳下三世。赞曰。

　大雄山下有一大虫　　哮吼一声闻者耳聋
　疾雷之机掣电之眼　　西来门风从此太险

　　沩山祐禅师传

　　潭州沩山灵祐禅师。福州长溪赵氏子。年十五出家。依本郡建善寺法常律师。剃发于杭州龙兴寺。究大小乘教。二十三。游江西。参百丈。一见许之入室。遂居参学之首。侍立次。丈问谁师曰某甲。丈曰。汝拨炉中。有火否。师拨之云。无火。丈躬起。深拨得少火。举以示之曰。汝道无这个。聻。师由是发悟。礼谢。陈其所解。丈曰。此乃暂时岐路耳。经云。欲识佛性义。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。祇是无虚妄。凡圣等心。本来心法。元是备足。汝今既尔。善自护持。师一日上堂云。老僧百年后。向山下檀越家。作一头水牯牛。右胁下书五字曰。沩山僧某甲。当恁么时。唤作沩山僧。又是水牯牛。唤作水牯牛。又是沩山僧。毕竟唤作甚么即得。仰山出。礼拜而退。从此称为沩仰宗。机缘甚多。是为南岳下三世。赞曰。

　百丈壁立来者望崖　　惟师直入拨火心开
　作水牯牛异类中行　　仰山勘破父子家声

　　圭峰密禅师传

　　圭峰禅师。讳宗密。果州人。姓何氏。世业儒。宪宗元和二年。将赴贡举。偶值遂州道圆禅师法席。味其道法。遂求披剃授具。一日随众僧。斋于府吏任灌家。居末座。以次授经。得圆觉十二章。诵未终轴感悟。归告于圆。圆曰。此经诸佛授汝耳。汝当大弘圆顿之教。汝行矣。无滞一隅。遂辞去。谒荆南忠禅师洛阳照禅师。皆蒙印可。抵襄汉。因病僧付华严疏。即上都清凉观大师之所撰也。览之欣然曰。吾禅遇南宗。教逢圆觉。一言之下。心地开通。今复得此大法。吾其幸哉。遂讲之。以未见清凉。乃以书遥叙门人之礼。清凉印曰。毗卢性海。与吾同游者。舍汝其谁欤。转轮真子。可以喻也。文宗诏入内。赐紫衣。帝累问法要。朝士归慕。惟裴相休。深入堂奥。受教为外护。师以禅教学者互相非毁。乃着禅源诠。及圆觉华严金刚起信唯识法界观行愿品诸经论疏钞。及道场修证仪。凡九十余卷。是为华严五祖。赞曰。

　万里封侯投笔而取　　吾师一投直出生死
　性海同游真子之印　　入法界门是称亚圣

　　临济义玄禅师传

　　镇州临济义玄禅师。曹州邢氏子。幼负出尘之志。及落发授具。初参黄檗。问如何是佛法的的大意。问声未绝。檗便打。如此三度问。三度痛打。师不契。遂辞去。檗曰。不须他去。只往高安滩头。参大愚。必为汝说。师到大愚处。愚曰。甚处来。师曰。黄檗来。愚曰。黄檗有何言句。师曰。某甲三度问佛法的的大意。三度被打。不知某甲有过无过。愚曰。黄檗恁么老婆心切。为汝得彻。因更来这里问。有过无过。师于言下大悟。乃曰。元来黄檗佛法无多子。愚搊住曰。这尿床鬼子。适来道有过无过。如今却道。黄檗佛法无多子。你见个甚么道理。速道速道。师于大愚胁下。筑三拳。愚拓开曰。汝师黄檗。非干我事。师辞回黄檗。檗见便曰。这汉来来去去。有甚了期。师曰。只为婆心太切。檗曰。甚处去来。师曰。昨蒙指示。往参大愚。去来。檗曰。大愚有何言句。师举前话。檗曰。大愚老汉饶舌。待来痛与一顿。师曰。说甚待来。即今便打。随后便掌。檗曰。这风颠汉。来这里。捋虎须。师便喝。檗唤侍者。引这风颠汉。参堂去。从此禅宗机锋迅捷。自师始。为临济宗南岳下四世。赞曰。

　黄檗师子爪牙才露　　大愚之机如鹰拿兔
　胁下三拳腮边一掌　　适犯其锋非为粗莽

　　洞山价禅师传

　　瑞州洞山良价悟本禅师。会稽俞氏子。幼岁出家。从师念心经。至无眼耳鼻舌身意处。忽以手扪面。问师曰。某甲有眼耳鼻舌等。何故经言无。其师骇然。异之曰。吾非汝师。即指往五泄山。礼默禅师披剃。年二十游方。初参沩山。举忠师无情说法话请益。沩为开示。不契。乃指往参云岩。师遂辞。径造云岩。举前话。问无情说法。该何教典。岩云。岂不见弥陀经云。水鸟树林悉皆念佛念法。师于此有省。乃述偈曰。也太奇也太奇。无情说法不思议。若将耳听终难会。眼处闻时方得知。师参久。一日辞岩问曰。百年后忽有问。还描得师真否。如何抵对。岩良久云。只这是。师沉吟。岩曰。价阇黎承当个事。大须审细。师犹涉疑。后因过水睹影。大悟前旨。有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方始契如如。厥后盛化于豫章高安之洞山。权开五位。善接三根。大阐一音。广弘万品。横抽宝剑。剪诸见之稠林。妙叶弘通。截万端之穿凿。又得曹山深明的旨。妙唱嘉猷。道合君臣。偏正回互。于是天下共推为曹洞宗。是为青原下四世。赞曰。

　本来面目一摸便见　　无情说法似乎还欠
　既见云岩掀翻窠臼　　过水睹影方始通透

　　曹山寂禅师传

　　抚州曹山本寂禅师。莆田黄氏子。少业儒。年十九。出家登戒。寻谒洞山。山问。阇黎名甚么。师云本寂。山云。那个聻。师云。不名本寂。山深器之。自此入室。盘桓数载。山密授洞上宗旨。遂辞去。往曹溪礼祖塔。回宜黄。众请开法。师志慕六祖。遂以所住之山名曹。法席大兴。学者云萃。洞上之宗。至师为盛。师因僧问五位君臣旨诀。师曰。正位即空界。本来无物。偏位即色界。有万象形。正中偏者。背理就事。偏中正者。舍事入理。兼带者。理事混融。冥应众缘。不堕诸有。非染非净。非正非偏。故曰虚玄大道。无著真宗。从上先德。推此一位。最妙最玄。当详审辨明。君为正位。臣为偏位。臣向君是偏中正。君视臣是正中偏。君臣道合。是兼带语。师又曰。以君臣偏正言者。不欲犯中。故臣称君。不敢斥言。是也。此吾法宗要。乃作偈曰。学者先须识自宗。莫将真际杂顽空。妙明体尽知伤触。力在逢缘不借中。出语直教烧不着。潜行须与古人同。无身有事超岐路。无事无身落始终。故应机之际。语忌十成机。贵回互。此曹洞宗旨也。为青原下五世。赞曰。

　越格之资不存名迹　　超方之眼一见便识
　五位虚玄宗旨绵密　　是故至今犹黑似漆

　　鸟窠道林禅师传

　　杭州鸟窠道林禅师。本郡富阳人也。姓潘氏。母朱氏。梦日光入口。因而有娠。及诞异香满室。遂名香光。九岁出家。二十一于荆州果愿寺授具。后诣长安西明寺复理法师。学华严经起信论。理示以真妄颂。俾修禅那。师问曰。初云何观。云何用心。理久而无言。师三礼而退。后南归。参径山国一禅师。发明心地。因见秦望山有长松。枝叶繁茂。盘屈如盖。遂栖止其上。故时人谓之鸟窠禅师。白居易侍郎。出守兹郡。因入山谒师。问曰。禅师住处甚危险。师曰。太守危险尤甚。白曰。弟子位镇江山。何险之有。师曰。薪火相交。识性不停。得非险乎。又问。如何是佛法大意。师曰。诸恶莫作。众善奉行。白曰。三岁孩儿。也解恁么道。师曰。三岁孩儿虽道得。八十翁翁行不得。白作礼而退。是为四祖下旁出第八世。赞曰。

　乘日光来依自性住　　故才出头天然妙悟
　巢居长松人道是险　　但看他人不自简点

　　雪峰存禅师传

　　福州雪峰义存禅师。泉州曾氏子。家世奉佛。师生恶茹荤。于襁褓中。闻钟梵之声。或见幡花设像。为之动容。年十二。从其父游莆田玉涧寺。见庆玄律师。遽拜曰。我师也。遂留侍焉。落发授具。久历禅会。参德山。问从上宗乘学人。还有分也无。山打一棒曰。道甚么。曰不会。至明日请益。山曰。我宗无语句。实无一法与人。师因此有省。岩头闻之曰。德山老人。一条脊梁。骨硬似铁。拗不折。然虽如此。于唱教门中。犹较些子。师与岩头同参。深得切磋之力。师与头同辞德山。山问。甚么处去。头曰。暂辞和尚下山去。山曰。子他后作么生。头曰不忘。山曰。子凭何有此说。头曰。岂不闻智过于师。方可传授。智与师齐。减师半德。山曰。如是如是。当善护持。师同礼拜而退。后回闽中。开法于雪峰。常教学人危坐如枯木杌。时号为枯木堂。后出云门法眼二宗。青原下五世。赞曰。

　熟处难忘蔬笋习气　　钟梵经声闻之心醉
　师棒如龙友嘴如铁　　故此出身自然超越

　　附录云门偃禅师赞(嗣法雪峰)

　才见睦州闭门推出　　挨身一拶顿折一足
　从此转身盖天盖地　　雪峰未见早已心契

　　法眼益禅师赞(嗣法罗汉桂琛。琛嗣玄沙师备。备嗣雪峰)

　一切现成了无顾伫　　万象之中堂堂独露
　一味平怀目前即是　　才落思惟便落第二

　　八十八祖传赞卷之三
卍新纂续藏经第 86 册 No. 1608 八十八祖道影传赞


　　八十八祖传赞卷之四

　　匡庐憨山释　德清　述

　　秀水寓公　高承埏　补

　　嘉兴上士　钱应金　较

　　首山念禅师传

　　汝州首山省念禅师。莱州狄氏子。出家于本郡南禅寺授具。遍游丛席。常密诵法华经。众目为念法华。晚于风穴会下。充知客。一日侍立次。穴乃垂涕告之曰。不幸临济之道。至吾将坠于地矣。师曰。观此一众。岂无人耶。穴曰。聪明者多。见性者少。师曰。如某者如何。穴曰。吾虽望子之久。犹恐耽着此经。不能放下。师曰。此亦可在。愿闻其要。穴遂上堂。举世尊青莲花目。顾视大众。乃曰正当。恁么时。说个甚么。若道不说而说。又是埋没。先圣且道。说个甚么。师乃拂袖下去。穴掷下拄杖。归方丈。侍者随后请益曰。念法华因甚不祇对和尚。穴曰。念法华会也。次日师与真园头同问讯。穴问真曰。作么生是世尊不说说。真曰。鹁鸪树头鸣。穴曰。汝作许多痴福作么。又问师曰。汝作么生。师曰。动容扬古路。不堕悄然机。穴谓真曰。何不看念法华下语。师受风穴印可。泯迹弢光。人莫知之。后开法于首山。大振临济之道。是为南岳下八世。赞曰。

　七轴莲经持之已久　　一言放下即知本有
　不说之说举着便见　　拂袖而行何等快便

　　永明寿禅师传

　　杭州慧日永明延寿智觉禅师。余杭王氏子。总角归心佛乘。既冠不茹荤。日惟一食。持法华经。六旬能诵。年二十八。为华亭镇将。吴越文穆王。知师慕道。乃从其志。遂礼龙册寺翠岩为师。执劳忘身从事。衣不缯纩。食不重味。野蔬布襦。以遣朝夕。寻往天台山。九旬习定。有鸟巢于衣褶中。既谒韶国师。一见深器之。密授玄旨。仍谓曰。汝与元帅有缘。他日大兴佛事。初住雪窦。僧问。雪窦一径。如何履践。师曰。步步寒花结。言言彻底冰。师有偈曰。孤猿叫落中宵月。野客吟残半夜灯。此境此时谁得意。白云深处坐禅僧。钱忠懿王。请开山灵隐。明年迁永明。众盈二千。居十五载。度弟子一千七百人。入天台山。度戒约万人。放诸生类。不可称计。日作一百八件方便。行道余力。持法华经。计万三千部。着宗镜录百卷。诗偈赋凡千万言。海外高丽王。遣书。叙弟子礼。彼国僧三十六人。皆承印记。青原下十世。赞曰。

　乘大愿轮出为法瑞　　总持门开众行毕备
　悬一心镜朗照万物　　佛日中天无幽不烛

　　慈明圆禅师传

　　潭州石霜楚圆慈明禅师。全州李氏子。少为书生。年二十二。依湘山隐静寺出家。其母有贤行。使之游方。闻汾阳道望。遂往而谒焉。阳顾而默器之。经二年。未许入室。每见必诟骂。或毁诋诸方。及有所训。皆流俗鄙事。一夕诉曰。自至法席。已再夏。不蒙指示。但增世俗尘劳。念岁月飘忽。己事未明。失出家之利。语未卒。阳熟视骂曰。是恶知识。敢禆贩我。怒举杖逐之。师拟伸救。阳掩师口。乃大悟曰。是知临济道出常情。服役七载。辞去。依唐明嵩禅师。嵩谓师曰。杨大年内翰。知见高。入道稳实。子不可不见。师乃往见大年。机语相投。恨见之晚。年于朝中。见驸马都尉李遵勖曰。近得一道人。真西河狮子。李曰。我以拘文。不能就见柰何。年默然归。语师曰。李公佛法中人。闻道风远至。有愿见之心。政以法拘。于是师黎明谒李公。一见欣然相契。至是师与杨李二老。为法门称最密。及李公终。师为之临圹。仁宗闻而嘉之。有旨官舟赐归。师出世说法。后住石霜。师嗣汾阳昭。为南岳下十世。赞曰。

　西河逆机见者不识　　亲遭掩口鼻孔打失
　其机迅发脱不可羁　　明眼称之真狮子儿

　　天衣怀禅师传

　　越州天衣义怀禅师。永嘉乐清陈氏子。世以渔为业。母梦星殒于屋。乃孕。及产。尤多吉祥。儿时坐船尾。父得鱼。付师贯之。师即私投江中。父怒笞之。师恬然如故。有出世智。长游京师。依景德寺为童行。后试经得度。初谒金銮善叶县省。皆蒙印可。后至姑苏。礼明觉于翠峰。觉问。汝名甚么。曰义怀。觉曰。何不名怀义。曰当时致得。觉曰。谁汝立名。曰受戒来。十年矣。觉曰。汝行脚费却多少草鞋。曰和尚莫瞒人好。觉曰。我也没量罪过。你也没量罪过。你作么生。师无语。觉打曰。脱空谩语汉出去。一日入室次。觉曰。恁么也不得。不恁么也不得。恁么不恁么总不得。师拟议。觉又打。如是者数四。寻为水头。因汲水。担折忽堕。大悟。作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。觉闻。抚几称善。后七坐道场。化行海内。嗣法甚众。是为青原下十世。赞曰。

　本性慈悲来酬夙帐　　见了鱼儿随手便放
　一出尘网遂登觉地　　担折桶脱虚空粉碎

　　佛印元禅师传

　　佛印禅师。讳了元。字觉老。浮梁人。姓林氏。世业儒。师生二岁。琅琅诵论语诸家诗。五岁诵诗三千首。既长从师。受五经。通大义。因读楞严经。有省。尽弃所习。白父母求出家。礼宝积寺沙门日用。试法华得度。授具后游庐山。谒开先暹道者。暹自负为海上横行。俯视后进。师与问答捷给。乃称赏。遂为其嗣。谒圆通讷。讷曰。骨格已似雪窦。后来之俊也。留掌书记。江州承天虚席。讷荐元当选。时年二十八矣。自承天。迁淮之斗方。庐之开先归宗。润之金焦。江西之大仰云居。凡四十年间。德化缁素。缙绅之贤者。多与之游。东坡谪黄州。师居归宗。酬酢妙句。与云霞争丽矣。时李伯时为师写照。师曰。必为我作笑状。自为赞曰。李公天上石麒麟。传得云居道者真。不为拈花明大事。等闲开口笑何人。泥牛漫向风前嗅。枯木无端雪里春。对现堂堂俱不识。太平时代自由身。元符元年正月四日。听客语有会心者。一笑而化。如所画状。赞曰。

　文字习气生来漏逗　　横口说禅不落窠臼
　预画笑容不知何为　　轩渠而化只这便是

　　黄龙南禅师传

　　隆兴府黄龙慧南禅师。信州张氏子。出家参方。依泐潭禅师。分座说法。名振诸方。后谒慈明。闻慈明贬剥诸方件件。数为邪解。师为之气索。遂造其室。明命掌书记。屡闻示不契。一日明问。赵州道。台山婆子。为我勘破了也。且道那里是他勘破婆子处。师汗下。不能加答。次日又诣。明诟骂不已。师曰。骂岂慈悲法施耶。明曰。你作骂会那。师于言下大悟。作颂曰。杰出丛林是赵州。老婆勘破没来由。而今四海清如镜。行人莫与路为仇。呈慈明。明颔之。后开法于同安。机辩自在。室中尝问僧曰。人人有个生缘。上座生缘在甚么处。正当问答时。却伸手曰。我手何似佛手。又问诸方参请。宗匠所得。复垂脚曰。我脚何似驴脚。如此三十余年。衲子少有契其机者。谓之黄龙三关语。大振临济之道。是为南岳下十一世。赞曰。

　西河狮子父子门风　　倒握太阿谁敢当锋
　师一撄之圣凡情尽　　室中三关全提正令

　　杨岐会禅师传

　　袁州杨岐方会禅师。郡之宜春冷氏子。少警敏。及冠不事笔砚。系名征商课。最坐不职。乃宵遁。至瑞州九峰。恍若旧游。眷不忍去。遂落发。每阅经。心融神会。参叩慈明。自南源徙道吾石霜。师皆佐总院事。依之虽久。然未有省发。每咨参。明曰。库司事繁。且去。他日又问。明曰。监寺异时儿孙遍天下在。何用忙为。一日明适出。雨忽作。师侦之小径。既见。遂搊住曰。这老汉。今日须与我说。不说打你去。明曰。监寺知是般事便休。语未卒。师大悟。即拜于泥涂。问曰。狭路相逢时如何。明曰。你且亸避。我要那里去。师归。来日具威仪。诣方丈礼谢。明曰未在。自是明每山行。师辄瞰其出。虽晚必击鼓集众。明遽还怒曰。少丛林。暮而升座。何从得此规绳。师曰。汾阳晚参也。何谓非规绳乎。时时激扬宗旨。及明移兴化。师辞归九峰。后道俗迎居杨岐。大振慈明之道。是为南岳下十一世。赞曰。

　荷担大法纲维丛林　　狭路相逢一语见心
　异时儿孙遍满天下　　源远流长根深枝大

　　白云端禅师传

　　舒州白云守端禅师。衡州葛氏子。幼事翰墨。长依茶陵郁禅师披剃。往参杨岐。岐一日忽问。受业师为谁。师曰。茶陵郁和尚。岐曰。吾闻伊过桥遭攧有省。作偈甚奇。能记否。师诵曰。我有明珠一颗。久被尘劳关锁。今朝尘尽光生。照破山河朵朵。岐笑而趋起。师愕然。通夕不寐。黎明咨询之。适岁暮。岐曰。汝见昨日打殴傩者么。曰见。岐曰。汝一筹不及渠。师复骇曰。意旨如何。岐曰。渠爱人笑。汝怕人笑。师大悟。巾侍久之。辞游庐阜。圆通讷禅师。举住承天。声名借甚。又逊居圆通。次徙法华龙门兴化海会。所至众如云集。随处上堂示众。机语超绝。是为南岳下十二世。赞曰。

　久把明珠秘为奇货　　及遇作家一笑便堕
　看破笑处自亦绝倒　　信手拈来无非是宝

　　五祖演禅师传

　　蕲州五祖法演禅师。绵州邓氏子。年三十五。始弃家祝发受具。往成都。习唯识百法论。因闻菩萨入见道时。智与理冥。境与神会。不分能证所证。西天外道。尝难比丘曰。既不分能证所证。却以何为证。无能对者。后玄奘三藏。至彼救云。如人饮水。冷暖自知。乃通其难。师曰。冷暖则可知矣。作么生是自知的事。遂致疑。本讲师莫疏其问。但曰。汝欲明此。当往南方。扣传佛心宗者。师即负笈参方。每见尊宿。无不以此咨决。疑终不破。后谒浮山远禅师请益。远云。我有个譬喻说似你。你一似个三家村里卖柴汉子。把个匾担。向十字街头。立地问人。今日中书堂商量甚么事。师默计。若如此。大事故未在远。一日语师曰。吾老矣。恐虚度子光阴。可往依白云。此老必能了子大事。师辞。至白云。遂举僧问南泉摩尼珠话请益。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云印可。后分座说法。晚居东山。为南岳下十三世。赞曰。

　出门不利即撞担板　　逢人便问祇好遮眼
　幸遇作家一椎打破　　掉转头来方知话堕

　　无准范禅师传

　　径山无准禅师讳师范。蜀之梓潼人。姓雍氏。出家授具。参学来杭州。见松源岳于灵隐。谒破庵先禅师于平江。一言之下。顿悟玄旨。出世明州清凉。移焦山。迁雪窦。召住育王。迁径山。召入对修政殿。赐金襕僧衣。又宣诏慈明殿。升高座说法。帝垂帘而听。赐号佛鉴禅师。赞曰。

　一语投机十方通透　　舌根雷奔衲僧云凑
　两入内廷提挈万乘　　不假他力全凭正令

　　四明法智知礼法师传

　　法智法师。讳知礼。字约言。四明金氏子。母李氏。乏嗣。父母祷于佛。梦神僧携童子遗之曰。此佛子罗睺罗也。因有娠。暨生。神宇清粹。不与众伦。七岁丧母。号哭不绝。白父求出家。遂舍依太平兴国寺洪选师。十五授具。专探律部。时宝云法师。专弘天台教观。师时年二十。往从之。始三日。首座谓之曰。法界次第。汝当奉行。师曰。何谓法界。座曰。大总相法门。圆融无碍者。是也。师曰。既圆融无碍。何有次第。座无对。居一月。自讲心经。听者服其速悟。五年其父梦。师跪于宝云之前。云以瓶水。注其口。自是圆顿之旨。一受即了。尝代宝云讲。云归寂。师复梦。贯宝云之首。擐于左臂而行。师自解曰。将作初表受习流通。次表操持种智之首。化行于世也。后受请出世。主乾符。后徙报恩院。大兴建。以为长讲天台教法。十方住持之地。师精勤忏法。苦志操修。博学多闻。长于著述。善申诘难。天台一家教观。至宋久湮。先是宝云讲二十年。尤多异计。至师广设问难。发明一心三观之旨。故台宗以师为中兴焉。著作甚多。具载别录。赞曰。

　台之一家远宗龙树　　教观分明触者多悟
　五百年来其维不张　　实生吾师大振其纲

　　雪岩钦禅师传(补)

　　袁州仰山雪岩祖钦禅师。婺州人。五岁出家。十六为僧。十八至双林铁橛远公会下。初看无字。忽返观。念头起处。当下冰冷。澄湛不摇。过一日如弹指顷。都不闻钟鼓声。年十九挂搭灵隐。见处州来书记云。钦禅工夫。是死水不济事。动静二相。打作两橛。参禅须是起疑情。小疑小悟。大疑大悟。师便改看干屎橛。却因昏散。不得顷刻洁净。移单过净慈。参天目礼。结甲坐禅。封被不卧。一日问修上座。即今昏散。打屏不去。修曰。你自不猛烈。须是尽浑身。并作一个话头。更讨甚昏散。师依此做工夫。顿觉身心两忘。三昼夜目不交睫。第三日午后。在三门下经行。修问。在此做甚么。曰办道。修曰。你唤甚么作道。不能对。转加迷闷。遂归堂坐禅。才上蒲团。面前豁然一开。如地陷一般。是时呈似人不得。便下单寻修。修见便云。且喜且喜。握手出门前柳堤上。行见万象森罗。向来厌弃之物。与无明烦恼。元都是妙明真性中流出。半月余动相不生。然于中夜睡着。又却打作两橛。凡古人公案。有义路者。则理会得。如银山铁壁者。却又不会。后见无准范公于径山。因铸钟令作疏语。师成偈曰。通身只是一张口。百炼炉中辊出来。断送夕阳归去后。又催明月上楼台。即俾居侍司。十年。然犹不得彻悟。因过浙东。天童育王两山住。一日在佛殿前行。忽然抬头。见一枝古柏触目省发。碍膺之物。扑然而散。自谓如暗室中出在白日之下。走一转相似。方始得见径山老人立地处。正好三十拄杖。由是声振丛林。出世潭州龙兴。迁湘西道林。处州南明佛日。台州仙居护圣。湖州光孝。迨居袁州之仰山。道遂大显。学者称仰峤再世云。上堂曰。个事本成现。觅则不可见。白圭本无瑕。琢磨乃成玷。执之以实法。空中生闪电。视之似等闲。脚下添红线。若是学道人。好好看方便。作么生。莫看仙人手中扇。普说曰。时不待人。转眼便是来生。何不趁身强力健。打教彻去。讨教明白去。何幸又得在此名山大泽。神龙世界。祖师法窟安单。僧堂明净。粥饭精洁。汤火稳便。若不向这里打教彻。讨教明白去。是你自暴自弃。自甘陆沉。为下劣愚痴之汉。你若果是。茫无所知。何不博问先知。凡遇五参。见曲录床上老汉。横说竖说。何不历在耳根。反覆寻思。毕竟是个甚么道理。是为南岳下二十世。赞曰。

　知见若存关棙犹隔　　触破琉璃殿前古柏
　借仰山座通杨岐脉　　全提正令千妖丧魄

　　无用宽禅师传(补)

　　舒州太湖山无用宽禅师。得法金牛真。门庭严峻。先后主金牛离相寺。太平乳山。太湖梁山。净戒正觉诸大刹。俱有语录。行于世。一源宁求印可。方入户。师厉声叱出。宁作礼门外合爪而立。久之乃许入。师问曰。何处人。曰通州。师曰。淮海近日盈虚若何。曰沃日滔天。不存涓滴。师曰。不着漕道。曰请和尚道。师便喝。宁退就禅室。彻夜不寐。一日闻师举云门一念不起语。声未绝而有省。急趋入堂。师便打。令造偈拈赵州。宁立成曰。赵州狗子无佛性。万象森罗齐乞命。无底篮儿盛死蛇。多添少减无余剩。师嗒然一笑。复举证道偈。问曰。掣电飞来。全身不顾。拟议之间。圣凡无路。速道速道。宁曰。火迸星飞。有何拟议。觌面当机。不是不是。师振威一喝。宁曰。喝作么。师曰。东瓜山前吞扁担。捉住清风剥了皮。宁不觉通身汗下曰。今日方知和尚用处。师曰。闭着口。宁侍左右三年。师以断崖义所赞己像。亲署一花。授之曰。逢龙即住。遇池便居。宁后建禹门兴化庵于龙池。实应其谶。宋学士濂云。无用其铁中之铮铮者与。是为南岳下二十世。赞曰。

　好个阿师十分标格　　门庭高峻言无枝叶
　活剥了皮露出清风　　且闭着口一线不通

　　高峰妙禅师传

　　天目高峰禅师。讳原妙。吴江人。姓徐氏。母周氏。梦僧乘舟投宿。而孕。生而喜趺坐。见僧入门。则爱恋欲从之游。十五恳请父母出家。投嘉禾密印寺法住为师。剃发受具。二十入净慈。立三年死限学禅。父兄寻访。巍然不顾。后参雪岩钦禅师。方问讯。即打出闭却门。再往始得亲近。一日岩忽问。阿谁与你拖个死尸来。声未绝。即打。如是者不知其几。后睹五祖演和尚真赞云。返复元来是这汉。忽然打破拖死尸之疑。及见岩。岩仍前问。师便喝。岩拈棒。师把住曰。今日打某甲不得。翌日岩问。万法归一。一归何处。师曰。狗䑛热油铛。自是机锋不让。一日岩问。正睡无梦时。主人公在甚么处。师无语。自是奋志入龙须。决要发明。越五年。因同宿推枕子。落地作声。廓然大悟。乃谓如远客还乡。只是旧时人。不改旧时行履处。后入天目狮子岩。最险绝处。立死关。发长不剪。截瓮为铛。并日一食。晏如也。时岩住大仰。三唤不起。乃付麈拂印记。后出世。其道大振。遂有他方异域越重海逾万山而来者。赞曰。

　雪岩之险壁立万仞　　惟师登之得其捷径
　死关之险又逾于岩　　故望之者犹如登天

　　铁山琼禅师传(补)

　　南岳铁山琼禅师。十八出家。二十二剃发受具。先到石霜。记得祥庵主云。时时观见鼻头白。从此下工。便得清净。及见雪岩坐禅箴。始知工夫未当。乃往见雪岩于仰山。一依所示用工。一日忽觉。从头至足。如擘破髑髅相似。如万丈井底被提出。在空中相似。举似岩。岩曰。未在。更去做工夫。求得法语。末句云。绍隆佛祖向上事。脑后依然欠一槌。岩顺世。师以离岩太早。再谒蒙山。山问。参禅到甚么处。是毕工处。师罔然。山教做定力工夫。洗荡尘习。每遇入室下语。只道欠在。一日以定力挨拶。直造幽微。出定举似山。山问。那个是你本来面目。正欲下语。山便闭门。自此工夫日有妙处。但入室下语。犹道欠在。一日定中。忽触着欠字。身心豁然。如积雪卒然开霁。忍俊不禁。跳下单来。擒住山曰。我欠个甚么。山打三掌。师礼三拜。山曰。铁山这一着子几年。今日方了。后住南岳。道风大播。高丽国王。请为国师。声振海外。后复还石霜。嗣雪岩焉。千岩长公。䟦师开示语曰。铁山和尚。一条硬脊骨。拗不折。亲承仰山慧朗老人之记。为高丽一国之师。登其门。升其堂。无虑亿万计。是为南岳下二十一世。赞曰。

　髑髅触破再下一槌　　本无欠少错过几回
　薰天炙地海外网开　　法无藏处万里归来

　　中峰本禅师传

　　天目中峰禅师。讳明本。号幻住。杭之钱塘人。俗姓孙。母李氏。梦无门开道者。打灯笼。至其家。翌日遂生。师神仪挺异。具大人相。才离襁褓。便跏趺坐。能言便歌赞梵呗。凡嬉戏。必为佛事。年十五。决志出家。遇僧招师。往参天目高峰和尚。峰孤峻严冷。不假人辞色。一见欢然。欲为祝发。师以父命未许。至年二十四。从高峰剃染。于狮子院授具。明年观流泉有省。诣峰求证。峰打趁出。既而民间讹传。官选童男女。师因问曰。忽有人来问和尚。讨童男女时如何。峰曰。我但度竹篦子与他。师于言下洞然。陆沉众中。人无知者。于是高峰书真赞。付之师曰。我相不思议。佛祖莫能视。独许不肖儿。得见半边鼻。且俾参徒诣师请益。众由此知归。及高峰将迁化。以大觉属师。师辞。推第一座主之。师自后往游皖山庐阜少林金陵。随处结幻住庵。学人丛聚。于仪真船居。朝廷闻师道风。赐佛慈圆照广慧禅师之号。一时王公驸马。莫不致礼。翰林承旨赵公孟俯。以师礼之。时问法要。有别传觉心。师说法无碍。有广录三十卷。行于世。赞曰。

　天目窟中真狮子儿　　爪牙才露百兽奔驰
　孤风凛凛法海洋洋　　是故我师称法中王

　　断崖义禅师传(补)

　　断崖了义禅师。湖州德清人。姓汤氏。生不茹荤。六岁始能言。但从其母。诵法华经。余懵无所知。年十七。闻禅者诵高峰上堂语曰。欲穷千里目。更上一层楼。师忽曰。此大善知识。必能为人拔钉去楔。愿见之。母张氏。俶装与行。见高峰于狮子岩之死关峰。令参万法归一一归何处话。因名之曰从一。他日闻峰举牛过窗棂话。师疑甚。一日过钵盂塘。见松上雪坠。有省。即呈颂曰。不问南北与东西。大地山河一片雪。声未绝。峰痛棒之。不觉坠身崖下。同学明通。驰救之。已出半山无所苦。曰我见钦公去也。通曰。莫负老汉棒。力挽之。乃自誓。七日不证则决去。遂壁立达旦。未及所期。忽大悟。驰至死关。呼曰。老和尚。今日瞒我不得也。呈颂曰。大地山河一片雪。太阳一照便无踪。自此不疑诸佛祖。更无南北与西东。峰因上堂云。我布漫天大网。打凤罗龙。今日有蟭螟虫撞入。三十年后。向孤峰绝顶。扬声大叫。且道叫个甚么。举拂子云。大地山河一片雪。师便夺峰拂子。为众举扬。峰叹其俊快。改名曰了义。从此剃落。所至归重。师性严峻。或触其锋。则发言如奔雷。居不择地。而律范凛如冰雪。师子正宗等寺。屡请住持。俱不应。泰定三年。师寿七十。始狥众请。居一载。示众曰。不可起一念精进心。不可起一念懈怠心。不可起一念求悟心。不可起一念得失心。才有念生。即被一切邪魔入心腑。使尔颠狂。胡说乱道。永作魔家眷属。佛也难救。元统二年正月六日。诣法云塔西。指空地曰。此处更好立个无缝塔。其晚谓禅者曰。老僧明日天台去。禅者曰。某甲随师去。曰你走马也趁我不及。翌午跏趺而化。世寿七十二。僧腊四十九。藏全身于狮子岩后之云深庵。诏赐号佛慧圆明正觉普度大师。是为南岳下二十二世。赞曰。

　千崖坐断粉碎洪蒙　　眼空四海鼻舌俱通
　松上雪消崖边云堕　　大地山河唤作甚么

　　绝学诚禅师传(补)

　　洪州般若寺绝学世诚禅师。大德间。铁牛持定。住灵云。唱雪岩之道。师为其上足。尝示众云。兄弟家。三年五年做工夫。无个入处。将从前话头抛却。不知行到中途而废。可惜前来许多心机。有志之士。看众中柴干水便。僧堂温暖。发愿三年不出门。决定有个受用。有等才做工夫。心地清净。但见境物现前。便成四句。将谓是大了当人。口快舌便。误了一生。三寸气消。将何保任。佛子若欲出离。参须真参。悟须实悟。后仰山古梅正友。请益求住。师曰。你去见无用中峰断崖三人了。却来与我同住。后梅到雪岩。阅法昌语录。至驱耕夺食。忽有彻处。便颂公案数则。寄呈师。师曰。此人得我第三番竹篦上气力。但欠脱壳在。越三年。梅因过堂。打动钵。始大悟。是为南岳下二十二世。赞曰。

　据曲录床提长柄拂　　用铁牛机碎千圣骨
　亦名瞎秃亦名古佛　　千岩道破是第二月

　　千岩长禅师传

　　千岩禅师。讳元长。字无明。千岩别号也。越之萧山黄氏子。父九鼎。母何氏。晚而生师。七岁从外传。诸书经目辄成诵。师之诸父昙芳为僧。欲乞为嗣。从之。十九剃染。受具干律师。知为法器。一日从饭僧于丞相府。时中峰在座。遥见师。即呼问曰。汝日用何如。师曰。唯念佛耳。峰曰。佛今何在。师方拟议。峰厉声叱之。师遂胡跪作礼。求示法要。峰以狗子无佛性话授之。师从此参究。危坐胁不至席者三年。因闻鹊声有省。亟见峰。具陈所悟。峰复斥之。师愤然来归。一夜将寂。忽鼠翻食猫器。堕地有声。恍然大悟。觉身跃起数丈。如蝉蜕污浊之中。浮游玄间。上天下地。一时清朗。披衣待旦。复往质于峰。峰问曰。赵州何故云无。师曰。鼠食猫饭。峰曰未也。师曰。饭器破矣。峰曰。破后云何。师曰。筑碎方甓。峰乃微笑。嘱曰。汝宜善自护持。栖遁岩穴。时节若至。其理自彰。师既受嘱。乃隐天龙。耽悦禅味。后声光日显。笑隐欣公力荐之。诸山争相劝请。后至乌龙山。有终焉之志。寻建刹开化。学者辐凑。大振天目之道。有语录。行于世。赞曰。

　问佛何在寻之不见　　鼠翻猫器忽然出现
　跃身如空应声若响　　不是这番几沈妄想

　　无一全禅师传(补)

　　无一全禅师。元延祐间。遁迹石溪。石溪与大洞相望。洞左实相寺。同时有一源宁居之。人谓广德二甘露门。宋学士濂每称焉。一源者。无用宽法嗣。即龙池禹门开山禅师也。师嗣法未详。昔应庵华为大慧杲法门犹子。世称其居处。谓二甘露门。以此类推。师当为临济宗。又尝见千岩长公。有辞石溪请偈曰。出世宗师万万千。只余迦叶守枯禅。老僧若也随流去。孤负山居三十年。又送全上人偈曰。全然不识自观音。访我伏龙山更深。四月初头三月尽。黄莺啼过绿杨阴。意者是其人耶。赞曰。

　无一一源是二是一　　钵𨨄悉称声名洋溢
　名可得着语不得闻　　我思高致溪月石云

　　本空照禅师传(补)

　　本空禅师。氏里嗣法未详。师显圆融广大法门。尝于石溪。建松云阁。绘三教圣贤像。悉藏其书于中。或谓辨魔拣异。宗门眼目。秤觔定两。向上钳锤。岂可雷同。事须甄别。师曰会么。瓶盘钗钏一金。毒药醍醐一味。千岩长公称师。为巨灵劈大华之手。芥子纳须弥之机。又有答师二偈曰。懊悔当初入此门。至今无物献家尊。伯劳破镜浑相似。翻笑飞蝗多子孙。雷声未歇电光随。雪片飞空几个知。凛凛吹毛全杀活。太平寰宇斩顽痴。亦可知其人矣。赞曰。

　松云万朵溪山盘盘　　松风一曲溪月团团
　冰崖笋出炎天雪寒　　我之知师有友千岩

　　大满大禅师传(补)

　　大满大禅师。未详何许人。大满为五祖。赐谥不闻有二。按裕州妙觉寺。在七峰山前。一名上古寺。寺后为妙觉院。元颐庵和尚居之。初礼本院温山主为师。其后任庆寿居大刹。至元十年。赐号佛日满大禅师。十九年正月圆寂。一云。赐号佛日大满大禅师。未知即其人否也。千岩长公有送满禅人偈。又有示庆云满长老偈。抑或以满为名者欤。赞曰。

　彼何人斯藏头露尾　　是耶非耶为彼为此
　先有五祖后有颐庵　　本来面目劈破老憨

　　季潭泐禅师传(补)

　　径山宗泐禅师。字季潭。别号全室。台州临海人。俗姓周氏。生始能坐辄跏趺。八岁从天竺笑隐欣公学佛。十四剃度。二十受具。从隐开山于龙翔。寓意词章。尤精古隶。隐问。国师三唤。侍者三应。于意云何。师曰。何得刲肉作疮。隐曰。将谓汝奇特。今故无所得也。师一喝。隐拟拈棒。师拂袖出。后乃得隐心印已。而上径山。掌元叟端公记室。出世泾县水西寺。大明洪武元年四月。迁中竺。入寺上堂曰。金刚王剑横挥。千妖屏迹。烁迦罗眼洞照。万物潜形。到此卷舒在己。杀活临时。直得千岁岩伸腰𨁝跳。钱塘水东决逆流。诸人还知有也无。遂竖拂子云。庭前石笋抽条也。曾见高枝宿凤凰。四年正月。住径山。次五十五代。太祖高皇帝召西白金公。问鬼神事。诏举高行沙门。师居其首。五年建普度大会于钟山太平兴国寺。命师说法。超度迷溺。上临筵叹美。命住持天界寺。屡驾临幸召对内庭。赐膳无虚日。每和其诗。称为泐翁。至百四十五首。又命制赞佛乐章。既成。御署曲名。曰善世。曰昭信。曰延慈。曰法喜。曰禅悦。曰遍应。曰妙济。曰善应。凡八章。敕太尝谐协歌舞之节。用之着为定制。十年冬。诏师与太璞玘公。注心经金刚楞伽三经。行世。十二年。上以佛书有遗佚。命领徒三十余人。往西域求之。十五年。得庄严宝王文殊等经还朝。开僧录司。授右街善世。掌天下僧教。命蓄发授以儒职。师姑奉命。至发长。上召而官之。师恳辞求免。愿终释门。上乃嘉叹从之。赐师免官说。后以长官奏事获谴。往凤阳槎丫峰。建寺。三年讫工。天界寺火。以兴复为己任。奏重建于聚宝门外。二十三年。诏再住天界。二十四年。复领右街善世。居无何。奉旨逸老。归槎峰。上曰。寂寞观明月。逍遥对白云。汝其往哉。乃渡江至江浦石佛寺。示微疾。九月初十日。晨起谓众曰。人之生灭。如海一沤。沤生沤灭。复归于水。何处非寂灭地也。言讫。唤侍者曰。这个聻。侍者茫然。师曰苦。遂寂。世寿七十四。夏六十。茶毗。牙齿数珠不坏。得舍利三十颗。建塔天界。附笑隐塔右。宋学士濂赞师像曰。具大福德。足以荷担佛法。证大智慧。足以摄伏魔军。悟四喝三玄于弹指。合千经万论于一门。真实录也。有全室外集十卷。行世。是为南岳下二十一世。赞曰。

　龙飞九五法运更新　　如云之从作国上珍
　终不受官天语益亲　　末后倾出谁赓其音

　　金碧峰禅师传

　　寂照圆明禅师。讳宝金。号璧峰。乾州永寿人。姓石氏。父母俱崇善。时有沙门。以观音像。授其母张氏。嘱曰。谨事之。当生智慧之男。未几果生师。白光烨烨照室。幼多疾。父母疑之曰。此儿宜师释氏耶。年六岁。遂舍依云寂温法师。为弟子。及长受具。遍诣讲肆。穷性相之旨。久之曰。是可以了生死耶。遂弃去。时如海真禅师。开法于蜀。师往诣。示以道要。师大起疑情。久之有悟。呈真。真大斥之曰。必使心思路绝。大法可明。师益加精进。三年胁不至席。一日闻伐木声。汗下如雨。急往求证于真。真犹诘十数遍。一一无滞。乃印可之。后至五台秘魔崖。知为前身住处。遂栖止。久之声光日露。四方闻而至者。将集千人。师不拒也。至正间。顺帝遣使。诏至京。甚敬之。命住海印寺。力以疾辞。赐寂照圆明之号。大明太祖。即位燕都。手诏师。师应天时。见上于内殿。问佛法大意。上设普济会于钟山。选高行僧十人。莅其事。师偕楚石琦与焉。宠赉甚渥。未几示微疾而化。茶毗获五色舍利。齿舌数珠皆不坏。赞曰。

　世道交兴真人应运　　云龙风虎莫之能禁
　真金出矿古镜生光　　精明既发照用无方

　　松隐然禅师传(补)

　　松隐德然禅师。字唯庵。松江华亭人。姓张氏。少从无用贵公祝发。历抵诸方。未有所契。参千岩长公于金华圣寿。禅师闻其提唱。豁然有所悟入。举目之顷。日月星辰。风霆雨露。飞潜动蛰。皆演如来大乘妙法。于是遂传其道。尝谒石室珙于霞雾山。室曰。子去我而求憩息之所。其必松江乎。书松隐二字授之以行。师如其言。至华亭郭汇之阳止焉。结茅曰松隐庵。千岩题顶相。示师曰。德兮无德。然兮不然。僧来便棒。佛来便拳。慈悲没些子。毒害有万千。道非道禅非禅。我住松庵汝松隐要悟更参三十年。岩没。遂主其席。声光耸起。刺血写经。天花𣯶𣯶满庭云。洪武四年。师念西天目狮子正宗寺。为高峰中峰道场。元季兵毁。僧徒亡逸。乃寻故址居之。开山说法。尽复前规。信向者益众。宋学士濂尝曰。唯庵真有道之士也。又䟦其船居诗曰。唯庵之诗。托物为喻。无非发明宗门心要。有益学者。其推重如此。是为南岳下二十四世。赞曰。

　面冷如霜口甜如蜜　　一味虚头全无真实
　佛法不会世法不通　　卖了明月买得清风

　　八十八祖传赞卷之四(终)

　　No. 1608-J 敬书先公重编诸祖道影传赞后

　　佑釲闻之灵峰素华法师矣。释之于十方三世。无不彻也。此界此时。则始于释迦。继于迦叶阿难等也。其在震旦。则远公造法性论。罗什叹其能知佛理。北齐慧文大师。读龙树中论。悟圆顿心宗。二并可称闻而知之。菩提达磨大师。受记东化。可称见而知之。远公之后。凡修净业。得往生者。皆见知闻知之流类也。有人仅立莲宗七祖。但约行化最专者耳。然四明尊者慈云忏主等。何尝不以净土行化。而智者大师十疑论。飞锡法师宝王论。天如禅师净土或问。楚石大师怀净土诗。妙叶法师念佛直指。尤于净土法门有功。至云栖大师。极力主张净土。赞戒。赞教。赞禅。痛斥口头三昧。真救世菩萨也。憨山大师。拓复曹溪祖庭。晚年掩关念佛。昼夜课六万声。故坐逝后。二十余年。开龛视之。全身不散。遂与六祖。同留肉身。人天瞻仰。得非莲宗列祖乎。达磨传至六祖。乃有南岳青原二甘露门。门似二。道无二也。又数传而为五宗。人有五。宗非五也。譬如阿耨达池。一水流为四河。归于大海。河有四。水无四也。今不知池水与海之一。独从四河之阔狭曲直远近。起见互相是非。其可乎哉。近代禅宗。自楚石琦大师后。不愧古人风格者。必首推紫柏大师。寿昌无明禅师焉。继北齐者。有南岳思大师。曰大乘止观法门四卷。真圆顿心要也。次有天台顗大师。出三种止观。法华玄义文句。及维摩仁王金光明普门品十六观等疏。于是教观大备。历五传至荆溪。其道中兴。又八传至四明。道乃重振。此后裂为三家。渐式微矣。近则百松觉公。称为鸣阳孤凤。仅出三千有门颂略解。及楞严百问耳。幽溪无尽灯公继起。一时称盛。然唯生无生论。足称完璧。而圆通疏。殊未满人意。但能趺坐。书空作妙法莲华经字。脱然西逝。则诚莲华国里人矣。唐玄奘法师。遍游天竺。学唯识宗于戒贤法师。尽其所知。旁搜其所未知。广大精微。真弥勒天亲之子。释迦文佛之远孙也。慈恩基师继之。所撰法华赞玄。则灵山法道。恐未全知。无怪乎唯识一书。本是破二执之神剑。反流为名相之学矣。贤首法藏国师。得武后为其门徒。声名借甚。疏晋译华严经。经既未备。疏亦草略。故不复传。所传起信论疏。甚失马鸣大师宗旨。方山李长者。有新华严经。颇得大纲。清凉观国师。复出疏钞。纲目并举。可谓登杂华之堂矣。后世缁素。往往独喜方山。大抵是心粗气浮故耳。不知清凉虽遥嗣贤首。实青出于蓝也。圭峰则是荷泽知见宗徒。支离矛盾。安能光显清凉之道哉。或曰。佛祖之道。必须师资授受。方有的据。否则法嗣未详。终难取信。灵峰曰。譬诸儒家公伯寮。非亲炙宣尼。告子滕更之徒。非亲炙孟子者乎。学焉未成。则终身不入圣域矣。今之虽有师承。颠覆如来教戒者。何以异此。朱子陆子生于宋。薛文清公王文成公生于明。后千百年遥传道统。今之虽乏师承。能自契合佛祖心印者。亦奚不然。故执迹以言道。则道隐。譬诸射者。期各中的焉耳。十方三世。唯此一的常住不变。何俟于传巧之与力。存乎其人。父不能得之子。子不能得之父。有何所传。或见而知之。或闻而知之。及其知之一也。正知其不可传者也。谓有可传。则非佛祖圣贤之道也。佑釲因是。重有感矣。南宋绍兴间。济宗大慧杲住育王。洞宗宏智觉住天童。相得欢甚。大慧一日过天童。宏智出寺迓之。会于亭中。两师交让无已。乃不次而坐。张状元安国叹曰。三代礼乐。今归释氏矣。因以揖让名其亭。宏智尝曰。脱我先去。公当主后事。及大慧得宏智遗书。遂升座说法。有知音知后更谁知句。夜至天童。凡后事悉主之。因举宏智弟子法为。继天童席。识者方知。二尊宿各传一宗。而以道相与。初无彼此之别也。以视今之诸方门庭。不同互相攻击者。为何如哉。昔笑岩和尚嗣临济。而不专临济之称。止称传曹溪正脉第三十二世。意深远矣。今愿当世大善知识。见是书者。直令宗教融通。勿反于宗门中。生分别想也。

　　康熙甲辰冬十月朔秀水高佑釲念祖父敬述于金台之报国寺

　　No. 1608-K 三大师传赞序

　　历代诸祖道影。八十八尊。紫柏可公。命曲阿弟子贺中翰知忍属丁高士南羽。描摹大内稿本。憨山清公。传而赞之。绘乃形似。传赞乃神似。形似殆不如神似之胜。然二公苦心。不欲于纸上见诸祖。又不妨于纸上见诸祖。将作末劫津梁。故令形神俱现耳。前者吾友钱而介手书。雪峤信公制叙。刊布流通。其中缺传赞者十一人。承埏今为参考。以补之。惟是万历中。一时有三大和尚。云栖兴净土。以统宗教。紫柏易方册。以广大藏。憨山浚曹溪。以通法脉。厥功德邈焉莫俦。是足继诸祖后者。国朝三百年来。名宿如林。犹群山之磊砢。独此三大师。则如海上三峰。巍然鼎峙。乃憨山赴吊云栖紫柏时。早为二老像赞。又尝自为像赞。是三大师道影。已有绘之者。特传未具耳。忆先大夫玄期公。在万历癸卯。为先王父宇培公十周。讽经云栖。津梁净土。时初登贤书即起名。(钱应金注先生。法名广瀇。字明水)受二戒。呈偈曰。偶从闲里话秋阑。碧树当窗白日寒。一笑不论千古事。斋头借得小蒲团。莲池大师称善。辄出衲衣衣之。是冬计偕同陆水部。谒紫柏于请室。语次有契。紫柏手录所贻憨山逐客说为赠。憨山则壬辰癸巳间。往来即墨之牢山。曾王父瀛台公。时为胶州守。颇竭檀护。及其东游。先大夫曾偕至云栖。后奉使衡州。复寓书曹溪请益。是先大夫与三公。俱有法乳之契。承埏少闻梗概。故摭拾遗事。各为传赞。以附诸祖之后。至寿昌经。车溪冲。龙池传。少室道。云门澄。黄檗有。天童悟。磬山修。博山𫇣诸老。虽先大夫多与盘桓。今未暇及。以俟续国朝传灯录者。为紫柏补此慧命一大负耳。若雪峤。尝答问语风中。近复晤言东塔。此又如三峰外。别为一峰。缥缈高骞。孤峦特秀。且云栖早为印可紫柏。葬其山中。而憨山又特为着语。是足继三大师后者。今杖履无恙。姑俟后缘可也。

　　赐同进士出身工部尚书郎前迁安宝坻泾县令蒙温旨叙功纪录旌异[橘-矛+隹]李寓公高承埏泽外父纂。时崇祯阏逢涒滩之岁良月谷旦。

　　No. 1608-L

　　余于三大师。宿有因缘。云栖曾侍巾瓶。海印亲承记莂。而紫柏入灭之岁。梦中委受付嘱。今读高大夫寓公传三大师。扬眉瞬目。如在尺幅间。不觉肃然起拜。若三老之外。特标雪峤信公。岂所谓楚石之后。狮弦绝响者。于此另竖眼目耶。念祖世继金汤。当自悉此中微指。余未敢妄议也。

　　旧史氏虞山蒙叟钱谦益书

　　附三大师传赞卷之全

　　秀水寓公　高承埏　述

　　虞山蒙叟　钱谦益　订

　　嘉兴上士　钱应金　较

　　莲池宏禅师传

　　师讳袾宏。字佛慧。别号莲池。浙江仁和人也。姓沈氏。年十七补诸生。早栖心净土。尝书生死事大四字于几案。及阅六祖坛经。喟然曰。茫茫生死。安可无本据耶。父母没。决志离俗。嘉靖乙丑除夕。命继室汤点茶。至案盏裂。师顾曰。姻缘无不散之理。丙寅元旦。与汤诀。有一笔勾词。时年三十有二。从性天理公祝发。无尽行公授具足戒。寻礼五台。感文殊放光。过伏牛山。随众炼魔。至北京龙华寺。参遍融贞公。融曰。无贪利。无求名。无攀缘。贵要之门。惟一心办道。老实持戒念佛。遂受六度万行之嘱。参笑岩宝公于柳巷。岩曰。汝何处人。师曰。浙江人。岩曰。却为何事。师曰。特到这里。来求和尚开示。岩曰。阿你在三千里外远远来。开示我教。我将甚么来开示你。师恍然即礼辞。归过东昌府。闻谯楼鼓声。忽大悟。作偈曰。二十年前事可疑。三千里外遇何奇。焚香掷戟浑如梦。魔佛空争是与非。分卫至南京瓦棺寺。病革。即有欲以就茶毗者。师微曰。一息尚存。乃止。病间至湖州之南浔。住豆腐桥。废祠中苦行三年。无一知者。五与越中禅期。终不识邻单姓字。隆庆辛未。乞食杭州之梵村。见山水幽寂。遂有终焉之志。山故宋伏虎志逢禅师刹也。圮于巨浸。环山多虎。岁伤人不下数十。师结茅三楹居焉。讽经施食。虎患顿息。岁旱。众强师出祷。师循田念佛。甘雨随注。众异之。相与助建禅林。安居学者。即今云栖道场也。万历丙子。再礼五台。己卯庚辰间。复参笑岩宝公于京西观音庵。无何以疾南还梵村。有朱桥。屡为潮汐冲塌。行者病涉。师倡复。无论贵贱。请人施八分而止。或疑其少。师曰。心力多则功自不朽。不日集千金。鸠工筑基。每下一桩。持咒百遍。潮汐不至者数日。桥竟成。戊子岁。大饥疫。日毙千人。余知府良枢。请师就灵芝寺禳之。疫遂止。壬辰岁。杭之净慈寺。请讲圆觉经。听者日数万指。因赎门外万工池。并城中上方寺长寿庵二池。为放生所。既又助浚西湖三潭所著戒杀文。海内多奉行之。慈圣皇太后。见师放生文。遣内侍颁。赐蟒龙袈裟设供。问法要。师敬以偈答。而什袭紫衣。不敢服。慈圣绘像。宫中礼焉。师道价日增。四众翕聚。而清规益肃。凛若冰霜。达观可公赞师。有末法戒坛成酒社东南撑柱仰高风之句。憨山清公。则称其一味慈悲十分清净。幻有传公。与师同参笑岩。其刻语录也。致书云栖。推师为当世金刚正眼。乞作唱导语。一时贤士大夫问道者。指不胜屈。王侍郎宗沐问。夜来床头。老鼠唧唧。说尽一部华严经。师云。猫儿突出时如何。王无语。师代云。走却法师。留下讲案。因颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。朱居士鹭问。参禅念佛。可用融通否。师曰。若然是两物。用得融通着。左太尝宗郢问。念佛得悟否。师曰。返闻闻自性。性成无上道。又何疑返念念自性耶。虞光禄淳熙问。慧日入西院公案。师答曰。慧日自甘穷子。舍己从人。西院屈陷平民。将生就死。可惜五百僧。只解点着便行。曾无一二高卧不起。令慧日显异惑众。祸及儿孙。周侍郎汝登问。鸟窠吹布毛机缘。师答曰。诸恶莫作。众善奉行。当下布毛满地。何待拈吹。先大夫(钱应金注先生。尔时讳斗光。后更名道素)性豪迈。一见师。辄折节请益。师有开示语。先大夫呈偈。师称善。嘱曰。学道人。当息却口头三昧。而求实悟。又曰。楞严经最有次第。宜先看。先大夫尝语承埏曰。新建而前吾师潜溪楚石。而后吾师莲池。两浙灵秀。尽萃于斯。一代儒释。孰能过之。师从念佛。得力立说。主东林净土南山戒律。乃着弥陀疏钞戒疏发隐二书。又编禅关䇿进。盖显禅净双修。不出一心。师之化权微矣。尝垂语曰。本朝第一流宗师。无过于楚石和尚。有西斋净土诗一卷。彼自号禅人。而浅视净土者。非也。乙卯夏六月晦日。师预设供别众。七月己酉。示微疾。日当午。命扶西向坐。哆啝念佛。端然而逝。世寿八十一。僧腊五十。塔全身于五云山之麓。释经辑古手着。凡三十余种。总名云栖法汇。行世。从上诸祖单提正令。未必尽修万行。若夫即万行以彰一心。即尘劳而见佛性。昔惟永明。今惟云栖而已。师素诫众。贵真修。勿显异。故诸灵异不具载。上首弟子。鹅湖广心。瓶匋广印。拂水广润。暨广寂。广承。广伸。广德。大贤。大真。大抡。大献以下。若而人参学。如寿昌慧经。云门圆澄。双径圆信。博山大𫇣。净名大莲。三峰法藏等。并饮水知源者也。赞曰

　维大雄氏分禅教律　　云栖总持一门超出
　单提六字旋乾转坤　　慈云肤寸大地弥沦

　　达观可禅师传

　　秀水寓公高承埏述

　　师讳真可。字达观。晚号紫柏学人。称为紫柏尊者。吴江沈氏子。生五岁不语。有异僧过门。摩其顶。遂能言。志气雄放。不可羁勒。嘉靖己未。年十七。仗剑欲游塞上。至苏州天雨。宿虎丘僧舍。闻僧夜诵八十八佛名。遂解腰缠。请明晨设斋剃度。自是即胁不至席矣。年二十。从讲师受具戒。掩关于嘉善之景德寺。三年。遂行脚参知识。究明大事。闻僧诵张拙秀才偈云。断除妄想重增病。趋向真如亦是邪。大疑之。一日斋次忽悟。乃曰。使吾在临济德山座下。一掌便醒。安用如何若何。自是凌铄诸方。隆庆壬申。师同陆文定树声。参云谷会公。扣击华严宗旨。谷发挥四法界圆融之妙。师叹为未曾有。过匡山。穷相宗奥义。游五台空岩中。老宿孤坐。师问。一念未生时如何。宿竖一指。又问。既生后如何。宿展两手。师言下有契。万历癸酉。至京师参暹法师于张家湾。参理法师于千佛寺。参笑岩宝公于西方庵。末后乃至法通寺。参遍融贞公。融问。来此作么。曰习讲。问习讲作么。曰贯通经旨。代佛扬化。融曰。你当清净说法。师曰。即今不惹一尘。融命褫师直裰。施旁僧曰。脱了一层。还一层。师心折之。遂留挂搭。观其动履。冥启多矣。未几南还。适聊城。傅御史光宅。为吴县令。其子利根。甚黠慧。搦二花问曰。是一是二。师曰。是一根。遽开手曰。此花是二。师何言一。师曰。我言其本。汝言其末。根遂作礼。旋至嘉兴。见楞严寺久废。乃属陆庄简光祖。冯祭酒梦祯。包副使柽芳。为外护。而委弟子密藏开公。鹤林蕖公。兴复之。陆副使光祚。助建禅堂。先成。师乃引锥刺臂血盈碗。书警语曰。若不究心坐禅。徒增业苦。如能护念。骂佛犹益真修。又念两都大藏印造艰难。且卷帙繁重。更难于持行流通。遐方僻壤。有终不得闻佛法者。改刻梵筴。为方册印行。轻便普使见闻。作金刚种子。遂创刻于五台山。移于寂照庵。至今径山贮板。楞严发经。俾大藏传播薄海内外。皆师愿力也。丙戌。访憨山清公于东海牢山海印寺。心相印契。遂许生平。再入京师。复潭柘寺戒坛。时遍融贞公。已入灭。师为文哭之。有嗣德不嗣法语。乃繇三晋。历关中。跨栈道。西游峨嵋。礼普贤大士。顺流下瞿塘。过荆襄。登太和。憩匡庐。重兴归宗古寺。过安庆。游皖公山。建佛光寺。北至房山石经洞。复晋静琬法师塔院。感琬公所藏佛舍利放光。慈圣皇太后迎舍利。入大内。供三日。重藏石窟。神宗显皇帝手书金刚经。汗下渍纸。疑当更易。遣内侍质师。师进偈曰。御汗一滴。万世津梁。无穷法藏。从此放光。神宗大悦。慈圣皇太后闻师至。命近侍致斋供。赐紫伽黎。师逊谢。避暑上方山。适憨山清公入都。晤师于兜率院。师复偕至云居。礼石经。遂同住西郊园中。对谈四十昼夜。目不交睫。时万历壬辰。秋七月也。师既与憨山约。往浚曹溪。以通法脉。癸巳岁。先至匡山待之。越二年。乙未。闻憨山以弘法罹难。叹曰。法门无人矣。即往探曹溪。礼法供戒。灵通侍者。饮酒吊故。檀越陈亚仙。有诗偈法语。将行赴京师救憨山。适知其谪戍雷阳。遂待于江浒。仲冬相见于下关旅泊庵。执憨山手曰。公不生还。吾不有生日。憨山再三慰解之。濒别。师嘱曰。吾他日即先公死。后事属公。岁庚子。南康知府吴宝秀。浙江乐清人也。有善政。以矿税被逮。其夫人哀愤。投缳死。师在匡山闻之曰。阉人横行至此。世道不可为矣。乃决䇿入京。师谓人曰。憨山不归。我为法一大负。矿税不止。我救世一大负。传灯录未续。我慧命一大负。舍此一具骨。释此三负。不复走王舍城矣。越二年。壬寅。师于赭山。会延庆寺。忽自题其像曰。这个阿师。心直口快。走遍天下。圆中自在。癸卯九月。为预祝莲池宏公明年七十偈。冬十月。妖书事起。震动中外。忌者乘之。劾师下司寇狱。及鞫讯。师但以三大负对。绝无他辞。时曹御史学程。在请室。倾心问道。有圆中语录。先大夫(钱应金注先生。尔时讳斗光。后更名道素)计偕至。特进谒请室。见其深慈定力。殷勤接引。谓有神光断臂之风。适有欲死师者。师曰。世法如此。久住何为。腊月戊戌。索浴罢。端坐说偈。微笑而逝。世寿六十一。僧腊四十五。越十三年。丙辰冬。憨山清公至径山。为师举龛荼毗。肉身俨然。舍利无算。塔于径山之文殊台。有紫柏集。行世。师气雄体丰。面严冷心。乃最慈戒律。精严见地。直截稳密。足可远追临济。近接楚石。从毗舍浮佛半偈悟彻。亲切示人。居恒义重君亲。入佛殿见万岁牌。必致敬。阅大统历。加额后览。偶读长沙志。见忠臣李芾殉城事。泪直迸洒。视侍者自若。师诃曰。当推堕汝于崖下。其天性若此。所至护持正法。摧伏魔外。入室弟子甚多。而宰官居士尤众。先后兴复十五古刹。所刻大藏外。访求古尊宿语录。及经论注疏。梓行者凡若干种。赞曰

　巍巍紫柏法门荆聂　　抉面屠肠斩头沥血
　创方册藏显直指禅　　闪电不绝孤云自还

　　憨山清禅师传

　　秀水寓公高承埏述

　　师讳德清。字澄印。别号憨山。全椒蔡氏子。七岁见叔母生子。又见叔死。即抱生死去来之疑。年十二。礼南京大报恩寺西林宁公为师。赵文肃贞吉。见之曰。此子当为人天师也。嘉兴云谷会公。得法于法舟济禅师。与冬溪泽公齐名。嘉靖甲子。往来栖霞报恩。每示学人曰。古人终日吃饭。不嚼粒米。终日行路。不踏寸地。如是用心。方有少分相应。师执侍甚勤。谷开示出世参禅悟明心地之妙。师即请西林披剃。尽焚所习外学。偕雪浪恩公。并事无极湛公。受具戒。听讲华严玄谈。有省因。以澄印为字。岁乙丑。云谷集五十三人。结坐禅期。于大天界寺。力拔师入众。同参谷指示。向上一路。教以念佛审实话头。从此参究。一念不移。隆庆己巳。住静金山二载。辛未。始辞谷北游。谷曰。古人行脚。单为求明。己躬下事。尔当思将何以见父母师友。慎勿虚费草鞋钱也。壬申。至京师投宿河漕遗教寺。往西山从摩诃庵忠法师。听妙宗钞。又听法华唯识。诣安法师。为说因明三支比量。参遍融贞公求指示。融无语。惟张目直视。参笑岩宝公。岩问。何方来。曰南方来。岩曰。记得来时路否。曰一过便休。岩曰。子却来处分明。师便作礼。万历癸酉。游盘山。至千像峰石室。见不语僧。遂与度夏。明年偕妙峰登公。请大藏。归山阴王府。入少林礼初祖。结冬。邸中阅物不迁论。至梵志出家。顿了旋岚偃岳之旨。于是生死去来之疑冰释。作偈曰。死生昼夜。水流花谢。今日乃知。鼻孔向下。伏牛山法光禅师。赠以偈。且曰。要公不捉死𧉮耳。乙亥。至北五台。礼文殊大士。大方广公。厚礼之。寻结茅五台峰下之龙门。匡山黄龙潭释彻空至。同居半载。参凤林寺二虎胤公。虎甚器重。丙子。莲池宏公。复游五台。与师语契。为留旬日。丁丑。见南岳发愿文。刺血书华严经。辛巳仲冬。慈圣皇太后。为神庙。建祈储道场于五台山大塔院寺。期百有二十日。师与妙峰主其事。壬午八月。光庙诞生。师与妙庵祯公。结隐太行山障石岩。至京西中峰寺。重刻中峰广录。结冬水斋于石室。癸未春。即遁居东海之牢山。豁悟楞严观境。因恢复那罗延窟道场。始易号憨山。慈圣再征。不得。甲申。乃得其所在。辄赐内帑。师仿古矫诏赈饥事。以赈山东饥民。丙戌。慈圣颁藏经于东海布金造寺。赐额海印。达观可公访之。盘桓二旬。丁亥。殿宇工竣。始开堂。为众说戒。己丑。请藏至南京报恩寺。感宝塔放光。为二亲营生圹。壬辰七月。访达观可公于京师。对谈四十昼夜。偕过石经山。礼释迦文佛舍利。礼石经于雷音寺。礼琬公塔院。癸巳。山东又饥。师以山中所储斋供。尽分赡边山四社之民。甲午冬。说戒于京师大慈寿寺。岁乙未。方士流言。侵攘。逮赴诏狱。按验无实。坐以私创寺院戍雷州卫。达观可公。欲白其枉。师止之。为作逐客说赠师。而别道出江西。邹忠介元标。迎至铁佛庵。与师一言投机。顿翻前案。丙申春。入曹溪礼六祖。乃抵戍所寓城西古寺坡公亭。雷州饥疠。师掩骼埋胔。以万计乃建盂兰会。说幽冥戒。天大雨。疠随止。未几建化城庵于电白县西苦藤岭。施茶济众。戊戌。修曹溪通志。成构禅室于壁垒间。仿大慧冠巾说法。岁庚子。始住锡曹溪。为灵通侍者授戒。归侵田。斥僦舍。屠门酒肆。蔚为宝坊。缁白坌集。摄折互用。大鉴之道。勃焉中兴。乙巳。渡琼海。访苏东坡桄榔庵白龙泉。求觉范禅师遗迹不可得。为之慨然。修五羊青门长春庵。作曹溪廨院。为六祖办供。冬十一月。熹庙诞生。恩诏开伍。癸丑。度岭至湖东。修衡州昙华精舍。游德山礼祖。甲寅夏。慈圣皇太后宾天。诏至。师返僧服。乙卯。礼南岳。直登祝融峰。旋游九疑山。过冬于愚溪。丙辰。为花药寺僧续法系。过梅雪堂。吊逊庵。至武昌。礼大佛。游九峰。礼无念有公塔。至浔阳。游东林。有怀古诗。登匡庐。吊彻空。避暑金竹坪。游归宗寺。登金轮峰。礼舍利塔。至黄梅。礼四祖五祖塔。游浮江。截江登九华。礼地藏。遂东游浙江。会葬达观可公于径山。吊莲池宏公于云栖。各为塔上之铭。先大夫(钱应金。注高先生。讳道素)自云栖归。谓承埏曰。小子识之。憨公师友死生之谊。便非流辈所及。岂俟弘法利生。始见宗门龙象耶。王邑宰在公。语师曰。昨览楞严经八遍觉。与昔时眼界不同。师曰。不要热忙。只管看来看去和经。都不见了。始得赴净慈寺宗镜堂。说大戒。名宿云集。游灵隐三竺西山。赞扬放生三池。过嘉兴栖真寺。埽云谷会公塔。为传以表之。赴斋楞严东塔金明三刹。瞻礼者数千人。至吴门。游诸名胜。诸大老问道于观音山。复迎至虞山拂水。为三山缁白。说戒于京口大彻堂。丁巳。返庐山建法云寺。于五乳峰下。效远公六时刻漏。专修净业。天启壬戌。复住曹溪。癸亥十月十一日。示微疾。沐浴焚香。集众告别。顾曰。今日截断葛藤。端坐而逝。世寿七十八。僧腊六十。自梦游集外。有经论注解二十余种。行世。师气宇轩举。士大夫有志节者。多与之游。张文端位曰。人知憨师为大善知识耳。不知有社稷功也。达观可公曰。曹溪肉祖。所现迩来。曹源涸矣。藉憨师以谪戍。为波澜。而曹源复活。为题康僧会尊者像寄之。有康祖来吴憨公谪粤语。其推重如此。今上皇帝。御赞师像云。这老和尚。何等行状。撑持法门。已作栋梁。受天子之钳锤。为佛祖之标榜。后署御名。供大内九莲菩萨院中。先是乙丑岁。龛归庐山五乳峰法云寺塔而藏焉。崇祯癸未。粤人复奉其龛。归曹溪。历年二十。端坐如生。遂金漆涂体升座。与六祖肉身相望。就天峙冈旧塔院地供养。名曰憨山院。去南华寺半里许。师每谓。万历间。五大师际会一时。虽体用不同。理事各别。其所以扶树宗教。未尝不同途合辙。爰作三铭二传。以备僧史。三铭者。莲池宏公。达观可公。暨寿昌无明经公。二传则妙峰雪浪也。其上首弟子。知微善。若惺炯。修六逸。智海岸。悟心融。颛愚衡。夜台某。雪岭峻等数十人。不具载。师尝示雪岭峻曰。学道人。第一要骨气刚。次要识量大。次要生死心切。呜呼师生平。亦尽此三言矣。赞曰

　西林抽条柳巷脱木　　终返曹溪如云赴谷
　机缘桴应文句钟鸣　　全身说法不假三生

　　雪峤信禅师传(附)

　　前进士槜李遗老　高承埏　纂

　　师讳圆信。字雪峤。一字雪庭。浙江鄞人也。朱姓。早失父母。稍长。闻弥蛇经言水鸟树林皆念佛法僧。忽心动。万历己亥。舍俗出家。截发上天台。自号不空。卧古祠。乞食者二年。无有入处。一日逢静主妙祯。因参他心通僧勘少林僧三天竺来公案。忽前后际断。说偈曰。石贴背脊骨。翻身胁肋骨。子细思量来。动也动不得。复喝曰。张三杀人。李四偿命。自此遂能作偈。欲返天台。寻人印证。正出云门普济寺。举头见古云门三字。乃大悟。作偈曰。一上天台云更深。脚根踏断草鞋绳。比丘五百无踪影。见得他时打断筋。向人索纸笔书之。自此遂能书画。高涂大抹。一洗前人印板法蔬。笋气而出。以奇秀旋。结茅武康之双髻峰。至龙池。参幻有传禅师。一见把住曰。佛不见身知是佛。且置如何是若实有。知别无佛。龙池曰。有了你。没了我。师拓开龙池。曰雪峤。不得老僧道。师作礼进具戒。至云栖。参莲池宏禅师。具陈行脚。云栖曰。曾为浪子偏怜客。一段苦心具见。然所得拈。向一边百尺竿头。更须进步。师呈偈。云栖逐句着语。且曰。见处高美。更少作诗偈。以头陀行。住双髻峰。续祖慧命。师一日问。百年后衣钵付何人。云栖曰。我无衣钵。无能付。亦无受者。师曰。如此断灭去也。云栖曰。影也没。有断灭。个甚么。师曰。请师授记。云栖曰。诸佛授记多时也。师曰。不要这个葛藤。云栖大笑。师拜别。乞云栖垂语。令可以除。可以进。云栖曰。除去有所得心。进到不可到处。更加精进。振双髻之风。次年复参龙池。龙池竖一指。师曰。唤作什么。龙池休去。又阅岁。师着草鞋。直入方丈。龙池曰。你草鞋犹未脱也。师曰。何处见我草鞋来。龙池微笑。师呈偈曰。数载龙池三度登。重重问话舌生冰。草鞋分付虎狼去。双髻峰头一个僧。龙池颔之。甲寅春二月。遂受记莂。乙卯春。云栖示寂。师为埽塔。作偈。有衣钵山中问道流句。是年始自双髻。迁双径。结千指庵于东坡池上。憨山清禅师。会葬紫柏日过之。机语契合。题师真赞。有打破金刚圈咬碎铁栗棘之句。复为作六妙铭。珍重而别。师又于山顶。筑语风居。榜其门。曰孤云。卧此中。万山拜其下。予尝偕居士沈泓汪沨吴统持。访友天目山中。过师双径。见语风窗外千峰矗云真绝境也。师扪虱次。闻谷印公曰。慈悲些。师曰。直要个个见血颛愚。衡公切菜次。师曰。作么生曰。刀刀到底。师曰。用许多力气作么。曰你作么生。师曰。一刀到底。鸳湖用公。玩新月次。师曰。者半个在那里去了。湖良久曰会么。师曰。也只得半个。木陈忞参密云悟公于金粟。机缘未契。至双径谒师。师问。曾到金粟否。曰曾到。师曰。曾问话否。曰不曾。师曰。你怕打那。曰某甲一向不曾。置得问头。请师处借转问头。师乃开示。忞即转金粟去。师谓箬庵。问曰。我平日只教人诵金刚经。曰多少人。错会大师意。师曰。直饶不错会。大远在。曰大师莫瞒人好。师瞠目视之。师清真孤上。傲然自得。每振吼曼啸。不束缚沙门威仪。人称雪狮子。晚遂号青狮翁。世衰法微。深自保护。影不出山者三十年。崇祯庚辰。寿昌弟子。黄礼部端伯。博山弟子。余巡抚大成。请开堂径山兴圣万寿寺。是年师正七十矣。自此说法数大刹。浃月即归。其久者则庐山开先而已。师瞥见古云门得悟发愿。欲弘云门宗。所至拈匡真偃禅师香。癸未春。上天童。为密云悟公封塔。说偈曰。坐空千界月。诸佛汝同侪。凿破青山面。将身就活埋。事竟。谓费隐容。木陈忞。石奇云等曰。佛法传持。子孙绵远。如帝珠网。各自领会去。旋至龙池。埽塔。有偈曰。铜棺山下养龙池。步入凉风觅我师。当户娑罗空腹树。迎阶芳草昔人眉。追思滴血曾留偈。会写传灯嗣法诗。今日塔前成九顿。源流千载继孙儿。是秋。住我邑东塔寺。瓣香之祝。始嗣龙池。盖尝有五月盘桓也。示众曰。禅和子行脚住山。须求个本命元辰着落。岂是散心杂话。念柏树子过日的。直饶你念得熟。如瓶泻水。卓然无依。你作么生。出身参禅。惟贵妙悟。古人不远千里。见人三登投子。九上洞山。逃他一片苦心。不过自然草鞋绳断。顶门眼开尽大地。方知是我更无别物。祖师云。举足掉臂。无非西来大意。不是妄语。丙戌。住绍兴云门寺。明年秋。师频唱鹅毛雪儿满空飞。众讶之。中秋示微疾。即封钟板曰。吾将去矣。郭居士问。嘱累何人。师曰。此道涂污甚。今日栈绝之。书偈曰。小儿曹小儿曹。生死路上须逍遥。皎月冰霜晓吃杯。茶坐脱去了。八月二十六日酉刻。索茶一杯。师随唱雪花飞句。端然坐逝。寿七十七。腊四十九。塔全身于云门之前岗。所著有语录。怀净土诗。行世。是为南岳下三十三世。入室弟子。彻崖歇。形山淖。惟一润。曹源金。石涛铠。山鸣璐。先后主丛林法席。赞曰

　云栖滴雨云门洒雪　　波兴龙池超然独绝
　书𦘕逸品禅亦如斯　　一丘一壑自谓过之

　　No. 1608-附-a 三大师传赞䟦语

　　癸未冬月。先大夫归自宝坻。将之泾县。因念先世禅。喜作云栖紫柏憨山三大师传赞。以续八十八祖。缮录于甲申下元序。及雪峤老人复有函盖之契。未几而雪公化去。先大夫更为着语。以续三大师。又未几而先大夫离忧感疾。遂弃诸孤。余小子既不忍遗忘手泽。且言念趋庭之暇。曾执侍双径巾瓶。是我家祖孙父子。总在诸善知识光影中。重重现出也。因流涕稽首。而敬述之。

　　顺治辛丑仲春日秀水高佑釲念祖敬识于稽古堂

　　No. 1608-附-b 又䟦

　　曹溪憨山大师。剃度于嘉靖甲子。甫十九耳听无极和尚讲华严玄谈。至海印森罗常住悟法界圆融之旨。慕清凉之为人。因自命其字。曰澄印。万历癸酉。游五台。求清凉传。按迹游之。至北台。见憨山奇秀。默取为号。诗以志之。有遮莫从人去聊将此息机之句。岁戊寅。书华严经。则刺血蘸黄金作供养。血沥尽弗顾。以此感种种瑞梦。或梦入金刚窟。亲承清凉开示。或夜登兜率天。入楼阁觐弥勒。聆转识成智大义。或梦觐文殊。召入浴堂。从不净得大清净。岁辛巳。慈圣太后。命建祈储道场于五台。适大塔院寺。修舍利塔成。即以金书华严。安置塔藏。明春升座讲玄谈。听者万众。偶见清凉疏。菩萨住处。东海那罗延窟。此云坚牢。即今之牢山。癸未夏。访至其地。于山南观音庵废墟。诛茅结庐。以隐。迨太后以[示*集]祝之劳。布金造寺。赐额海印。而师之初机。已在隐现间。晚年结晚庐山五乳峰下。每念华严一宗。清凉乃此方撰述之祖。世多惧疏钞之繁广。而但宗合论。奚可哉。因取疏文。挈提大旨。名曰华严纲要。至天启壬戌而书成。遂重入曹溪。越明年示寂矣。师夙参请云谷笑岩二老。高超义学。直趋最上。故能酌曹溪滴水。化为法雨。溉被枯禅。乃宗教互融。恒露其初机。而纵横涌出。其始终证入。似独契华严宗旨。亦犹清凉为六祖法孙。而卒称华严四祖云尔。佑釲读先大夫三大师传。窃谓云栖似永明。紫柏似觉范。而憨公则清凉。干子圭峰益友也。外舅谭公埽庵。首肯斯言。请再质之诸方具眼。

　　康熙丁未冬秀水高佑釲念祖敬识于金陵报恩寺
