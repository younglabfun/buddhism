卍新纂续藏经第 86 册 No. 1611 丛林盛事


　　No. 1611-A 丛林盛事序

　　余厕身丛林仅三十年。所见当代诸大老多矣。厌世掩扄丹丘中峰之下。日与草木俱脱。而陈习未忘。瞌睡之余。信手抽骨董箱。得江西莹公所著罗湖野录一帙。及开卷。首乃无著师之为序引。有曰。前哲入道机缘。禅书多不备载。其过在当时英俊失于编次。是无卫宗弘法之心而然。遂致有见贤思齐者徒增叹息。细味其语。诚可箴吾辈懒慢之病。因追忆平日在众目见耳闻前辈近世可行可录之语。共成一编。书成。将呈鄮峰佛照老人。见而悦之。谓侍僧道权曰。此真吾门盛事也。胡不刊木以传后世。因以丛林盛事目之。知我罪我。毋加哂焉。

　　岁丁巳庆元三年仲秋日　道融序

　　丛林盛事纲目卷上程大卿参黄龙佛印解东坡玉带芙蓉答杨次公韩魏公真净居大愚承天宗驰书剖禅师作园头圆通秀芙蓉为投子典座净因成枯木佛心才张安道见楞伽雪堂见父母典牛牧牛颂佛灯珣号骂天开福宁见妒应庵依圆悟木庵永直道者参妙喜或庵号体乱扰瞎堂为圆悟晚子密庵破沙盆且庵仁白杨顺月庵果谷山旦懒庵需一仕官题焦山宏智梦作一联圆极岑混源密(上堂)富郑公参投子草堂清慈航朴深巳庵月堂昌龟山光自得晖开善谦(本传)辨正堂竹原庵主水庵号一糙如无明西禅净此庵颜卍庵全无庵尤延之无著妙总琼首座李德迈光佛照䇿涂毒本归云丛林佞篇懒庵枢竦空谷五台草衣文殊水墨观音柏堂雅广教会三峰印自得晖作竹颂鉴咦庵佛性泰开善谦颂古圆通旻吴居厚陈彭公汝霖(写观音经)安相国见旻二灵庵主仁宗帝见大觉孝宗诏径山潜卷下宝峰祥叉手普慈闻铁庵一大雪堂行苏子由晁光禄迥大圆智妙道道人机简堂证西林号老衲询骂天与佛鉴问答剑门分庵主伊庵权高宗孝宗赞弥勒印别峰涂毒与放翁厚石窗恭孝宗遇佛照谁庵演别峰云洪首座雪巢号村僧松源颂昙广南雷庵正受大慧与祖庆颂晦庵光圆悟初在讲肆士大夫序尊宿语无垢居士蒋山元肯堂充公安珠瑞岩顺万寿修笑庵悟枯木元沩山宝空东山庵号道号安定郡王作戒欲文思鉴开传灯录痴禅妙保安封圆通永建上人常乐和山主震山堂崇野堂龙丘法师慧仁姑苏尼祖勤云堂舒金沙滩头菩萨像黄龙杨岐昙橘洲唐虞世南云居如佛印示众前辈赞有式佛心才示众长芦祖照或庵示众东坡到京口曾文清公婺州灵应讲主混源密颂甄公龙文象田梵卿慈恩法师遁庵演最庵印荥阳郡王

　　目录(终)

　　No. 1611

　　丛林盛事卷上

　　宋　沙门　道融　撰

　　○程大卿参南禅师。南令看生缘话。法昌一日问曰。何不直下与伊剿绝去。南曰。也曾为蛇𦘕足来。是伊自不瞥地。昌曰。和尚如何为他。南曰。咬尽生姜呷尽醋。昌曰。流俗阿师又与么去。南云。法昌作么生。昌拈拂子便打。南曰。者老汉得与么无人情。昌休去。

　　○佛印一日入室次。忽东坡至。印云。此间无榻座。不及奉陪居士。坡云。暂借和尚四大为榻座。印曰。山僧有一问。居士若道得即请坐。若道不得即输却玉带。坡欣然曰。便请。印曰。居士适来道。借山僧四大为榻座。只如山僧四大本空。五阴非有。居士向什么处坐。坡拟议。不能加答。遂解玉带。大笑而出。印却以云山衲衣赠之。坡有偈云。百千灯作一灯光。尽是恒沙妙法王。是故东坡不敢惜。借君四大作禅床。又云。病骨难堪玉带围。钝根仍落箭锋机。会当乞食歌姬院。换得云山旧衲衣。又云。此带阅人如传舍。流传到此亦悠哉。锦袍错落浑相称。乞与徉狂老万回。印以二偈谢云。石霜夺得裴休笏。三百年来众口夸。争似苏公留玉带。长和明月共无瑕。又云。荆山卞氏三朝献。赵国相如万死回。至宝只应天子用。因何留在小蓬莱。

　　○杨次公提刑一日问芙蓉楷禅师曰。某与师相别几年。楷曰。七年。杨云。者七年参禅耶。学道耶。楷曰。不打者鼓笛。杨曰。与么则空游山水。百无所成。楷曰。相别未久。善能高鉴。杨呵呵大笑。韩魏公夏日来访。楷出接。韩遂曰。禁足不出。因甚破戒。楷曰。官不容针。私通车马。韩大喜之。

　　○真净禅师居筠之大愚。太守钱公弋来游。怪禅者骤多。众以师有道德者。奔随而至。钱公即入其室。未有以奇之。翌日命斋。师就席。俄有犬逸出屏帷间。师少避之。钱嘲曰。大善知识固能降龙伏虎。岂畏犬耶。师应声曰。易伏偎岩虎。难降护宅龙。钱大喜。乃移居圣寿问道焉。

　　○承天宗行脚时。为泉州栖隐和尚驰书到京师李驸马宅。相看。都尉问曰。因甚到京师。宗曰。专为院门驰书。尉曰。适来悔伸一问。宗曰。都尉惯得其便。尉便喝。宗曰。放过一着。尉云。再犯不容。宗曰。三十年后大有人举在。尉大笑。

　　○兴阳剖禅师初在大阳作园头。种瓜次。阳问。甜瓜何时熟。剖云。即今熟了也。阳云。拣甜底摘来。剖云。摘来与什么人吃。阳云。与不入园者吃。剖云。未审不入园者。还吃也无。阳云。汝还识伊么。剖云。虽然不识。不得不与。阳笑而去。剖因卧病。阳问曰。是身如幻泡。幻泡中成办。若无个泡幻。大事无由办。若要大事办。识取个泡幻作么生。剖云。犹是者边事。阳云。那边事作么生。剖云。匝地红轮秀。海底不开华。阳笑曰。乃尔惺惺耶。剖喝云。将谓我忘却。后竟不起。阳遂以直裰并偈付浮山远。远后接投子青。起洞上一宗耳。

　　○法云圆通秀禅师。初习华严。一日。叹曰。吾观善财始见文殊。复过百十城。事五十三善知识。又闻达磨西来。老卢南去。教外别传。无上心印。吾岂止方隅。滞性相之宗耶。因弃所业。束装南游。至无为谒怀禅师。怀问曰。座主讲甚么经。秀曰。粗习华严。怀曰。华严以何为宗。秀曰。以法界为宗。怀曰。法界以何为宗。秀曰。以心为宗。怀曰。心以何为宗。秀不能答。怀曰。毫𨤲有差。天地悬隔。汝当自肯。会有省发。后十七日。闻僧举。白兆问报慈云。情生智隔。想变体殊。情未生时如何。慈云。隔。师于此大悟。直到方丈陈所得。怀喜曰。前后座主见吾者多。唯汝一人堪承大法。吾宗异日在汝一人行矣。师遂服勤八年。怀推为上首。出世舒之四面。后居东京法云。云门正宗由兹大阐。

　　○芙蓉楷在投子作典座。子一日问。厨司勾当不易。楷云。不敢。子云。煮粥耶。蒸饭耶。楷云。人力淘米着火。行者煮粥蒸饭。子云。汝作甚么。楷云。和尚慈悲。放佗闲去。投子骇之。

　　○净因成枯木问僧。甚么处人。僧云。西川。成云。几时离乡。僧云。前年二月。成云。未离本国一句作么生道。僧云。通身是口。难为祇对。成云。犹是离家失业句。僧无语。成打一拂子云。枉蹈破许多草鞋。

　　○鼓山佛心才禅师。闽人。初参死心。心问。乡里甚处。才云。福州。心云。玄沙不出岭。保寿不渡河。因甚到这里。才云。因行不妨掉臂。心云。左手掉。右手掉。才放下两手掉出。心大喜。及许挂搭已。被侍僧所挤云。才到处吵人丛林。和尚不得留之。于是心遂不纳云。闻汝到处吵人丛林。且往他处。才云。大善知识眼在甚么处。拂袖而出。见昭默。昭默纳之。未几。遂契黄龙之道。昭默以大法任之。

　　○乐全先生张安道。庆历中守滁州。至一僧舍。见梵夹齐整。怪取阅之。乃楞伽阿䟦多罗宝经。恍然如获旧物。细观笔画手迹。宛然如自所书者。悲喜太息。从是悟入。尝以经首四偈发明心要。东坡过南都。亲见公说。且以钱三十万托云。印施于江淮间。东坡亲书。令佛印刻石金山。故赠乐全诗有曰乐全居士乐于天。维摩丈室空翛然之句。

　　○雪堂行。括苍人。少登上庠。因见杀生者。衋然有感。遂弃家。直抵泗州普照王寺出家。以扫塔为务。既剃发。乃往舒之龙门。依佛眼禅师为侍者。一衲度寒暑。又且养虱。邻肩皆厌之。每于殿堂僻处坐禅。一日。看玄沙筑着脚指头话。大有发明。佛眼乃川人。上堂次。因行侍立。戏曰。川僧藞苴。淅僧潇洒。诸人若也不信。看取山僧侍者。一众大笑。后见其父从大常博士出守三衢。行时母老来归。阍者见其褴缕。再三不与进。行乃解衣与之。才通覆。而其母闻之。不觉仆地曰。我儿犹在耶。遂迎入宅堂。逼令换衣澡浴。及浴。其衣尽换去。只得着其新衣。行泣曰。我几年与他为眷属。岂一旦遽相舍耶。即抵吉祥寺作宿。次日。父母兄弟俱来报谒。而行以黎明去矣。竟不及见。但见壁间留偈云。莫嫌心似铁。自己尚为冤。扫尽门前雪。方开火里莲。万般休更问。一等是忘缘。个事相应处。金刚种现前。其母因忆师失明。行再归括苍。其父逼令出世南明。迁衢之乌巨。其道大振。终于饶之荐福。妙喜亲为撰语录序。流传于世。

　　○典牛和尚。成都人。姓郑氏。名天游。本仕族。初试郡庠。复试梓州。二处俱发。游不敢承受。窜名出关。适山谷道人西还。因见其风骨不凡。论议超卓。乃同舟而下。竟往庐山剃发。不改旧名。首参死心。不契。乃依湛堂于泐潭。时妙喜为侍者。游居书司。旦夕相从。后往古药山。发明大事。出世庐山小宝峰。后居云岩。尝和忠道者牧牛颂曰。两角指天。四蹄蹈地。拽断鼻圈。牧甚屎屁。初。张无尽见其坦率。不事事。尝慢之。谓之颠游。后妙喜持此颂献之。无尽抚几称赏。妙喜曰。相公且道者颂是甚么人做。无尽曰。此非弥勒大士安能发此言。妙喜曰。此乃前日颠游所作。无尽曰。奇哉。奇哉。湛堂乃有此儿耶。临济一宗其在此矣。但将去质库中典。也典得一百贯。商英肉眼不别。几乎蹉过此人。遂烧香望云岩悔过。游后退云岩。过庐山栖贤。长老见其坚老又且川气。不肯挂搭。却云。老老大大。正是质库里典牛耶。游闻之。乃述偈而去。曰。质库何曾解典牛。只缘价重实难酬。想君本领无多子。争解能容者一头。因庵于武宁。四十年终身不出。涂毒见之。已九十三矣。

　　○佛灯珣。号骂天。湖之安吉人。嗣佛鉴。住禾山日。尝上堂。僧问。如何是宾中宾。答曰。客路如天远。侯门似海深。如何是宾中主。云。长因送客远。忆得别家时。如何是主中宾。云。相逢不下马。各自有前程。如何是主中主。云。一朝权祖令。谁是出头人。宾主还有向上事也无。云。向上问将来。如何是向上事。云。大海若知足。百川应倒流。僧礼拜珣云。此是珣上座三十年学得底。

　　○开福宁道者。歙州人。参五祖演。演见其立作高上。识趣超卓。每当众誉之。复令入堂司。同学妒之。夜引宁山行道话。因殴之。伤其面目。赴众不得。演闻之。躬往省。问曰。闻汝被那一辈无礼。何不至方丈雪屈。听老僧与汝赶逐。宁竟不忍显。但云。某自吃扑伤损。不干他事。演泪下曰。吾忍力不如汝。他日岂奈汝何。后出世开福。容五百众。将示寂。预定日时坐化。以大法授月庵果。果陆沈众底。人莫能识。唯圆悟知之。后成褫其出世。以颂送之曰。歙山老人末后句。的的亲传四绝堂。正令已行风凛凛。斗间剑气烛天光。

　　○应庵初依蒋山圆悟会中。与此庵元为友。及元住处之连云。华从虎丘隆会中来。初到。便令作首座。未久。令立僧。元上堂云。西河有师子。连云出虎兕。亲从猛虎窟中来。文彩爪牙悉皆备。虽未及惊群。已有食牛志。痛念杨岐宗令之如扫地。竖起铁脊梁。与先师出气。诸人还识么。两眼大如环。当头立底是。后出世妙严。为虎丘烧香。自后住十年。其道与妙喜相抗。李浩侍郎与师游久矣。尝赞师真云。平生波波挈挈。才得个院子住便打脱。而今又向帧子上出来。知他是死是活。

　　○木庵永禅师。福州章圣者小师。弃儒从释。与法弟安分者为友。同参懒庵需于洋屿。皆有大发明。因作水笕颂云。路绕悬崖万仞头。担泉带月几时休。个中拨转通天窍。人自安闲水自流。妙喜见之。曰。鼎需有此儿。杨岐法道未至寂寥。后住鼓山。江淅兄弟尽入岭。松源．无用．息庵诸老皆在座下。后终于泉南。

　　○直道者。安州人。初参妙喜于回雁峰下。喜问曰。上座甚么人。直云。安州人。喜曰。我闻你安州人会厮扑。是否。直便作相扑势。喜曰。湖南人吃鱼。湖北人着鲠。直打翻筋斗而出。喜曰。谁知冷灰有粒豆爆。竟辞喜过江淅。尝与三衢．升式二人为同行。后住金陵保宁。嗣妙喜。法道大振。因留守陈丞相俊卿会诸山荼次。陈举有句无句。如藤倚树。令诸山批判。诸山皆尖言巧语以取丞相之意。惟师最后颂曰。张打油。李打油。不打浑身只打头。丞相大喜。未几。迁住蒋山。

　　○或庵体和尚。台州黄岩人。赋性粗糙。遇事敢为。受业上下号体乱扰。参此庵元于护国。一日。在罗汉殿行道。忽闻库下殴行者。大叫一声。豁然契悟。走见元。元曰。这十一郎今日如病得汗。未几。充典客。后令化涂田。颂送之曰。竖亚顶门三只眼。放开肘后验人符。杖头杀活无多子。截海须还大丈夫。尔后依瞎堂。首众于虎丘。出世苏之觉报。嗣此庵。法道大振。后迁焦山。郡守曾侍郎仲躬常问道焉。师既入灭。以石砚寄曾。曾以偈吊云。翩翩只履逐西风。一物浑无布袋中。留下陶泓将底用。老来无笔判虚空。体之辞世云。铁树开华。雄鸡生卵。七十二年。摇篮绳断。可谓真临济种草也。

　　○瞎堂远初住婺州金鳞山。后赴建上禅寂请。道过三衢。时雪堂行住乌巨。远往讲法眷。行与语。奇之。且留远旬款。亟往郡中。见超然居士。曰。师伯圆悟和尚有晚子川远。昨至山中。将赴建上请。惜其居处山深地僻。居士能为禀郡守以一院留之。可乎。超然即白郡守。俾其住子湖定业禅寺。师受请。示众云。甘分金鳞困守株。误他禅寂远招呼。中途再领贤侯命。定业难逃住子湖。未几。迁报恩。时妙喜居衡阳。闻师名。以法衣并偈寄曰。这川藞苴。无真无假。一条白棒。佛来也打。更有一般长处。解向钵盂里走马。后历住诸山。奉诏居灵隐。

　　○密庵杰禅师。闽人。初出岭。至婺州智者。偶负暄次。有老宿问曰。上座此行何处去。曰。四明育王见佛智和尚去。老宿云。世衰道丧。后生家行脚。例带耳不带眼。杰曰。何谓也。老宿云。今育王一千来众。长老日逐接陪不暇。岂有工夫着实与汝辈发机。杰下泪曰。若如此。某今往何处。宿云。此去衢州明果有华匾头。虽后生。见识超卓。汝宜见之。杰依教往明果依华。华家风难入。杰不惮辛苦。一日。室中问。如何是正法眼。杰云。直甚破沙盆。华再追云。虚空消殒时如何。杰云。着着颖脱。华云。罪不重科。华即升堂告众云。有大彻堂前崩裂石裂之句。杰依华四年。穷尽千圣命脉。母老归乡。华以偈送曰。大彻投机句。当阳廓顶门。相从经四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。后出世衢之乌巨。学者云拥。上堂。从来不唱脱空歌。把火烧山拾田螺。白骼树头鱼产子。急水滩头鸟作[宋-木+巢]。皆谓在明果夜闻樵者歌。因打破漆桶。盖师之密机莫测。前后七住大刹。终于太白。应庵之道。藉若大行。信之。行脚见人固宜带眼莫带耳。虽篱脚下有个汉。也须验过始得。不可以院子大小．众之多寡。趁謴过时。须知此事若不负志。虽从释迦老子肚里过。也只是个屎橛。可不择哉。

　　○且庵仁和尚。越之上虞人。少习天台教。初自括苍随雪堂过衢之乌巨。因见雪堂普说曰。今之兄弟做工夫。正如习射。先安其足。从习其法。后虽无心。以久习故。箭发皆中。喝一喝。云。即今箭发也。看看。仁不觉身倒作避箭势。豁然大悟。夏罢。以母老归乡。辞雪堂。堂以偈送之曰。俨老昔年穷事相。脱履南游扣宗匠。石头路滑不辞勤。脑后一槌曾两当。仁禅劲志许谁俦。访我苍山白练州。万浪千波汹涌处。果然呼唤不回头。西山积老期同住。又说重寻越山路。归时应是岁华深。赵州更有炉头句。仁从是归梅山。庵十六年。后天童觉和尚出队至上虞。夜宿其庵。连榻与语。大奇之。既归。夏末不请首座。主事白觉。觉云。我首座早晚来也。乃遣侍者往越邀仁。仁才至。即请归首座寮。众讶之。未几。令秉拂挂牌。众服膺。后二年。宏智入灭。妙喜主后事。两班皆衣布。唯仁不肯成服。喜怪问之。仁乃密启其事。妙喜曰。元来是见雪堂来。后住长芦。法席大振。尝颂台山婆子话。学者争诵之。曰。开个灯心皂角铺。日求升合度朝昏。只因霖雨连绵久。本利一空愁倚门。显谟吕公正己尝问道于师。既别。觅偈。师援笔赠曰。君今亲切到长芦。抖擞衣衫一物无。此去逢人如借问。但言风急浪华粗。

　　○白杨顺和尚。绵州人。依佛照数年。因普说。举傅大士心王铭曰。水中盐味。色里胶青。决定是有。不见其形。豁然有省。次日入室。照问。真佛住在甚处。顺曰。住在不定处。照曰。既是真佛。因甚不定。顺曰。若定。即非真佛。照颔之。后居临川。其道大振。上堂曰。犬吠黄昏月。风吹半夜灯。屋头猫捕鼠。世上道嫌僧。藞苴招人怪。孤高举世憎。山林真实处。凡事百无能。任他霜雪上眉棱。又曰。水洗溪边石。风吹古殿幡。于斯知落处。可必在灵山。

　　○月庵果和尚。信州铅山人。初见宁道者。宁问曰。上座乡里。曰。信州。受业甚么处。曰。铅山七宝。宁曰。还带得宝来么。果展两手。宁震声一喝。便下参堂。后见死心。心举云门话堕话。深彻法源。然不忘开福。后室中举此话。以颂示学者。丛林盛诵曰。万仞龙门势倚空。悬崖撒手辨鱼龙。时人只看丝纶上。不见芦华对蓼红。

　　○谷山旦。初参佛性泰和尚。一日上堂。举。赵州云。台山婆子已为诸人勘破了也。意作么生。良久。云。就树撮将黄叶去。入山推出白云来。旦于言下释然。次日入室。泰问。前百丈不落因果。因甚么堕野狐身。后百丈不昧因果。因甚脱野狐身。旦曰。好与一坑埋却。泰征之。语皆不凡。未几。令立僧。名动一时。妙喜南行。旦呈颂云。异类中行世莫猜。故教佛日暂云霾。度生悲愿还无倦。方作南安再出来。妙喜赏之。

　　○懒庵需和尚。依佛心才。才居大乘。需已首众挂牌。后问学者即心即佛因缘。时妙喜庵于洋屿。需之友。号光状元者。与需书云。庵主手段与诸方别。可来此少款。需笑而不答。光以计邀师饭。需往赴之。及门。会妙喜开室。需随众。喜问曰。僧问马祖。如何是佛。祖云。即心即佛。作么生。需下语。喜诟之曰。汝见解如此。敢妄为人师也。鸣鼓普请。揭其平生所得力处。排撝邪解。需泪交颐。不敢仰视。默计之曰。我之所得。既所排撝。西来不传之旨。岂止如此耶。遂归心弟子之列。一日。喜问曰。内不放出。外不放入。正当恁么时如何。需拟答。喜拈竹篦劈脊连打数下。需豁然大悟。曰。和尚已多了也。喜又打一下。需作礼。喜笑曰。今日方知不汝欺。遂以偈印曰。身心一如。身外无余。咄这瞎驴。付与鼎需。自是名振丛林。出世住泉之延福。迁西禅。尝示众云。太虚挂剑。用显吾宗。据坐禅威。如何近傍。纵具地回天转。电卷星飞底手段。要且不堪勍敌。而今莫有别休咎底么。出来相见。稍涉迟回。一捶直教粉碎。喝一喝。下座。又至节示众云。二十五日已前。群阴消伏。泥龙閟户。二十五日已后。一阳来复。铁树开华。正当二十五日。尘中醉客。骑驴骑马。前街后巷。递相庆贺。物外闲人。衲被蒙头。围炉打坐。风萧萧。雨萧萧。冷湫湫。谁管你张先生．李道士．胡达磨。又示众云。横按镆鎁。虚张意气。穿开碧落。徒费精神。直饶不动神锋。坐致太平。尧舜之君。犹有化在。

　　○绍兴间。有一仕宦至焦山。题风月亭曰。风来松顶清难立。月到波心淡欲沈。会得松风元物外。始知江月似吾心。前后观者莫不称赏。唯月庵果行脚到此观之曰。诗好则好。只是无眼目。同坐者曰。那里是无眼目处。果曰。小僧与伊改两字。即见眼目。同坐曰。改甚字。果曰。何不道。会得松风非物外。始知江月即吾心。坐者大服。信之。做工夫眼开底人。见处自是别。况月庵平昔不曾习诗。而能点化如此。岂非龙王得一滴水。能兴云起雾者耶。兄弟家行脚。当辨衣单下本分事。不在攻外学。久久眼开。自然点出诸佛眼睛。况世间文字乎。

　　○宏智禅师。住圆通时。夜梦作一联云。松径萧森窈窕门。到时微月正黄昏。自是数年杳不省此。建炎间。避虏。一笠过东浙。抵天童。适主者退席。师自舟中破晓入山。恰是天明时节。见松迳萧森。月蒙烟霭。忽省向来梦中之句。及归旦过。虽不言名字。而兄弟已有识者曰。此乃长芦长老也。胡为至此。密报主事。主事即申使府。府喜不自胜。盖夜梦神人报云。天童主人乃隰州古佛也。即出帖差官至旦过请之。师坚不肯。乃被旦过兄弟硬舁归方丈。一住三十年。洞上之宗由兹大振。信人之住院缘法自定。初不在苟求也。

　　○圆极岑和尚。台之仙居人。抱节孤高。近世罕及。久依云居如和尚。在书司十七载。如迁寂。一锡回浙。依正堂辨于道场。未几。令董座元。出世霅之卞山。乃石林先生讲易之地。辨意具此一瓣香为拈出。而岑竟嗣云居如。丛林多高之。后历董大刹。然福缘蹭蹬。涉世多艰。岑终不以介意。平生施利。未尝经眼。后退常之华藏道场而终焉。有语录二十卷行于世。侍郎曾公仲躬为序其首。岑有赞长芦且庵。其赞云。夜半推出日轮。天明把住桂毂。拈将四部洲。放在一粒粟。奏无弦而非履霜之乐。唱胡歌而非白雪之曲。大冶煆绝矿之金。痛锤碎无瑕之玉。东湖赤梢鲤鱼。生出金毛铁犊。

　　○混源密和尚。住紫箨。上堂云。云山漠漠。乔木森阴。古屋耿耿。丛林阒寂。混源于此栽荆棘。布蒺藜。劄硬塞。谁敢正眼觑着。忽有个汉向这里转得身。吐得气。酽茶三五碗。意在钁头边。其或未然。青尖路险瞰空碧。莫谓公公不道来。又曰。春日暖。黄莺鸣。更听断崖流水声。春山叠翠款作步。归来烟岛与谁争。且归来一句作么生举。曲肱拳作枕。卧听夕阳钟。

　　○富郑公弼。参投子颙禅师。尽弟子礼。谨厚如初学者。后因张比部隐之以势位陵衲子。公乃与之书曰。禅家者流。凡见说事枝蔓不径捷者。谓之葛藤。往往鄙诮。遂着葛藤歌(载于集中)。弼因尝思其所以。今试与隐之商确。不知何如。大抵俗士与僧人。性识初无纤毫差别。其事迹甚有不同处。且僧人自幼出家。早以看经日久。闻见皆是佛事。及剃发后。结伴行脚。要到处便到。参禅问道之外。群众见闻博约。又复无限。耳目薰蒸既熟。忽遇一明眼人摘掇。立便有个见处。却将前后凡所见闻。自行证据。岂不明白畅快者哉。吾辈俗士。自幼小为俗事浸渍。及长大。又娶妻养子。经营衣食。奔走仕宦。黄卷赤轴未尝入手。虽乘闲玩阅。只是资谈柄而已。何尝彻究其理。且士农工商。各为业资缠缚。知有禅林法席。假使欲去参问。何由去得。何处更有结伴游山参禅问道及众中博约之多乎。万一明眼人因事遭际。且无一味工夫。所闻能有多少。所得能有几何。复无问之所见所闻。自作证据。更不广行采讨。深加钻仰。才得一言半句。殊未明了。便乃目视云汉。鼻孔辽天。自谓我超佛越祖。千圣齐立下风。佛经禅册都不一顾。以避葛藤之诮。弼之愚见。深恐未然也。弼不学则已。若以辩身心学之。须是周旋委曲。深钩远索。透顶透底。彻骨彻髓。一切见成。光明洁净。绝一点尘许凝翳。方敢下隐之。隐之。此之一事不是小小。直要脱却无始以来生死根本。与管生死底阎罗老子作抵敌始得。不可取人闲言长语以当参学。便自瞒去。祝祝。弼启上比部执事。

　　○草堂清禅师。见晦堂有所得。后遍游江浙。归居庐山。去见真净于泐潭。净问。甚么处来。清曰。下江。净曰。将得什么来。清曰。和尚要什么。净曰。一切尽要。清乃提起坐具。净曰。闲家具。清曰。莫要急切底么。净曰。试拈出看。清摵一坐具便行。净大骇之。后出世黄龙。上堂曰。昨日林间为野客。今朝堂上住持人。放开捏聚都由我。万象之中独露身。越明年。即退院事。结茆于寺之东隅。久之再住。上堂云。掩息茅堂过六冬。心忘境寂万缘空。不知定业从何起。依旧令教继祖宗。后居曹山．疏山。殆居泐潭已八十三矣。诸方庞鸿绝物之士皆归焉。

　　○慈航朴禅师。闽人。禀质修黑。状若应真。嗣无示谌。初住明之芦山。迁育王。未几。被有力者移。居海下万寿。应庵归寂于天童。太守闻其风。命朴继席。是夜。太白耆旧皆梦有铁罗汉自舟中而归方丈。有同衣者上一启曰。昔去鄮峰而身轻一叶。我无腼颜。今上长庚而道重三山。人有喜色。快离佛髻。利涉鲸波。出幽谷而迁乔木。光乎此道。登东山而小鲁邦。允也其时。自此以还。未知所措。一住二十二年。皇子魏王并史魏公皆重其道德。淳熙初。孝宗皇帝亲书太白名山四字以锡之。朴住芦山。有上堂云。德山入门便棒。临济入门便喝。德山棒头耳聋。临济喝下眼瞎。虽然一搦一抬。就中全生全杀。遂喝一喝。卓拄杖一下。敢问诸人。是生是杀。良久。云。君子可八。

　　○深巳庵。永和人。嗣妙痴禅。尝有颂送之。曰。送君还忆深师叔。两眼依前听辘轳。后住温州报恩。有冬至小参云。一二三四五。五四三二一。寒风劈面来。篱头吹觱栗。下座。余时在旦过中闻其举扬。便知其得云门向上之旨。惜无人嗣续之。韶阳之道。遂湮没于此人焉。

　　○月堂昌和尚。嗣妙湛。孤风严冷。学者罕得其门而入。历董名刹。后终于南山净慈。智门祚禅师法衣传下七世。昌既没。则无人可担荷。遂留担头交割。今现存焉。故瞎堂远为起龛。有三十载罗龙打凤。劳而无功。佛祖慧命如涂足油。云门正宗如折袜线之句。呜呼。可不悲哉。

　　○龟山光和尚。参妙喜于洋屿时。凡半年无启口处。一日入室。喜问曰。吃粥了也。洗钵盂了也。去却药忌。道将一句来。光曰。裂破。喜庄色曰。又来者里说禅那。师于言下大悟。遍体汗下。遂礼拜。喜以偈印曰。龟毛拈得笑咍哈。一击万重关锁开。庆快平生是今日。孰云千里赚吾来。光作投机颂云。当机一拶怒雷吼。惊起法身藏北斗。洪波浩渺浪滔天。拈得鼻孔失却口。喜见之。曰。此正是禅中状元也。因号为光状元。

　　○自得晖和尚。在长芦祖照席下。时一窝蜂发。众皆散去。唯师与宗白头者不动。私谓曰。参禅本为歒生死。岂可因此难便逃避。况我色身又弱。若至中路也。则落他手。贼既至。见众僧俱散。唯晖在堂中坐禅。争以箭射之。俱不中。晖寂然不动。末后一箭从袖射透函柜。晖方惊觉。因此成颤病。宗白头者坐库司。贼见。遂缚之。欲射杀。傍有直岁僧再三近前白贼乞代。贼曰。汝是他何眷属。僧曰。此僧已参得禅了。他时可出来为大善知识。教化众生。我未曾参得。便死无紧要。故乞代之。贼奇其言。二人俱放。后宗居明之翠岩。其道大振。向所代命者亦来座下。宗常谓曰。此乃再生父母也。信之。参禅若具正因般若。岂无验哉。

　　○开善谦和尚。建宁人。初之京师。谒圆悟。无所省发。后随妙喜庵于泉南。喜领径山。谦亦侍行。未几。喜令往长沙。通紫岩居士张魏公书。谦自惟曰。我参禅二十年。迥无入处。更于此行。决定荒废。意欲无行。友人竹原庵主宗元者。乃责曰。不可在路参禅不得。吾与汝俱往。谦不得已而往。在路泣。谓元曰。我一生参禅。殊无得力处。今又途路奔走。如何得相应去。元告之曰。但将诸方参得底．悟得底。圆悟．妙喜与汝说得底。都不要理会。途中可替底事。我尽替得你。只有五件事替你不得。你自家祇当。谦曰。甚五件事。愿闻其说。元曰。着衣．吃饭．屙屎．送尿．拖个死尸路上行。谦于言下大悟。不觉手舞足蹈曰。非兄。某甲如何得此田地。元乃曰。汝这回方可通紫岩书。吾当回矣。元即归建上。谦到长沙留半载。秦国夫人亦因师打发大事。乃还双径。妙喜䇿杖倚门而待。一见谦曰。建州子。这回别了也。只管怨老僧。自是你时节未到。于是日益玄奥。后出世玄沙。示众云。竺土大仙心。东西密相付。如何是密付底心。良久。云。八月秋。何处热。又云。说佛说法。诳惑盲聋。论性论心。自投阱陷。行棒行喝。倚势欺人。瞬目扬眉。野狐精魅。总不与么。大似扬声止响。别有奇特。也是望空启告。毕竟如何。白云尽处是青山。行人更在青山外。

　　○辨正堂。嗣佛照。初。道价不振。盖初机罕识之。渠家风严冷。众皆畏惮之。凡遇供日。但挂牌一次。主事有白之者。辨曰。我已挂牌了也。如何又虚费常住。金刚圈．栗棘蓬且又不会吞透。恰要家常饭。主事不敢进语。后因赞达磨云。升元殿前懡㦬。洛阳峰畔乖张。皮髓传成话霸。只履无处埋藏。咦。不是一番寒彻底。争得梅华扑鼻香。雪堂见之。奇之曰。先师犹有此人在。只消此赞。可以坐断天下人舌头。由是衲僧竞奔凑。后居霅之道场山。众盈五百。

　　○竹原庵主。建宁人。出参妙喜。得旨之后。竟归桑梓。结茆韬晦。诸方累请不出。尝垂语云。诸方为人皆是抽钉拔楔。解粘去缚。我这里为人一味添钉添楔。加粘加缚。送向深潭里。教你自理会。又曰。参禅须透彻这一着子始得。悟了大法不明者。固有之。大法虽明。脚跟下红线不断者。比比皆是。诸方闻恁么道。尽骂老僧云。既是大法明了。又安得脚跟下红线不断。也怪他不得。为渠欠这一解在。尽教他疑着。又曰。者一些子。恰如撞着杀人汉相似。你若不杀他。他便杀你。奇哉。大丈夫见解如此也。

　　○水庵一和尚。婺之东阳人。外行粗糙。丛林谓之一糙。久参月庵果。果尝举云门话堕诘之。一日。下语云。灵山受记。须是和尚始得。又尝颂曰。二八佳人美态娇。绣衣轻整暗香飘。偷身华圃徐徐立。引得黄莺下柳条。月庵器之。后与同列不和。遭人暗计挤之。月庵信其言。摈出院。临行。书偈讥之曰。稽首月庵藏里佛。黄金妙相实堪观。白面夜叉七八个。推转如珠走玉盘。后出世台之慈云。为佛智嗣。盖从参政钱公之请。钱公于佛智为俗门弟昆。然丛林中亦有短之者。室中常以西天胡子因甚无髭须话验学者。

　　○如无明。三衢人。参云盖智。悟汾阳十智同真话。凡说禅。便说十智同真。丛林号为如十智。后住道场。水庵．圆极皆依之。故圆极尝赞之曰。生铁面皮难凑泊。等闲举步动乾坤。戏拈十智同真话。不负黄龙嫡骨孙。后终思溪圆觉。其塔存焉。

　　○西禅净此庵。参妙喜有大发明。宗眼明白。尝示众云。善斗者不顾其首。善战者必获其功。其功既获。坐致太平。太平既致。高枕无忧。罢拈三尺剑。休弄一张弓。归马于华山之阳。放牛于桃林之野。风以时。雨以时。渔人歌。樵人舞。然虽与么。尧舜之君犹有化在。争似乾坤收不得。尧舜不知名。浑家不管兴亡事。偏解和云占洞庭。又曰。闭却口。时时说。截断舌。无间歇。最奇绝。眼中屑。既是奇绝。为什么却成眼中屑。了了了时无可了。玄玄玄处亦须呵。

　　○颜卍庵。川人。久参圆悟。一日。商确古今。师每当仁不让。悟喝云。汝参禅不求正悟。只管信口乱道。颜不觉汗下。归堂坐禅。彻旦不寐。忽然猛省。走见圆悟。议论锋发。略无碍滞。悟即点头。颜曰。昨日亦如是祇对。和尚为甚不肯。今日亦如是。又却点头。悟叱之曰。痴汉。你昨日杂妄想心也。颜作礼云。元来释迦老子无神通也。悟归蜀后。依妙喜。彻证向上巴鼻。首众于径山。名播丛林。后出世卞山。次居东林。尝示众云。祖师巴鼻。列圣钳锤。驱耕夫牛。夺饥人食。耽耽虎视。凛凛全威。如商君法。如孙武令。有犯有死。除非久战沙场。具七四机。望风决胜。知进退存亡者。聊通一线。若是己眼未门。以虾为目者。只管趁队吃饭。无自在分。如今莫有定夺底衲僧么。山僧性命尽在诸人手里。又曰。法无定相。遇物斯形。事无固必。功成不宰。有时风高寥廓。不可得而亲疏。有时退己屈他。不可得而玩狎。恁么则易。不恁么则难。世法佛法。俱成戏论。须知老僧不在者里。且道在甚么处。披蓑侧立千峰外。引水浇蔬五老前。

　　○全无庵。姑苏人。冶父川金刚小师。久依育王佛智。与慈觉真为友。商确古今无不明。唯室中机缘不发。昼夜哀泣不睡。未尝与人说世间话。如是者累年。一日。在室中擒住问曰。有句无句。如藤倚树。道。道。全拟开口。智擘面一拳。豁然大悟。连叫数声屈屈。智便放。有颂曰。鼓笛轰轰袒半肩。龙楼香喷益州船。有时着脚弄明月。蹈破五湖波底天。出世遍匡大刹。终于虎丘。

　　○尤延之侍郎于宗门甚注意。初自郎中出守台州。朝觐次。孝宗忽问曰。卿去南台。地里图中有何胜概。尤奏曰。国清万年。孝宗大喜。又戏问曰。朕闻方广有五百应真大士。元来是强人。忽然一时出现。卿以何法治之。尤不觉竖起拳头云。臣有金刚王宝剑。孝宗喜动天颜。尤既至台。以宽慈御民。民甚爱之。但南台旱涝易得。尤尝作诗曰。来雨一朝成汗漫。才晴三日人忧干。向来尽道天难做。天到台州分外难。然黄堂政暇。多过报恩与佛照论道。佛照后赴冷泉之请。继请伊庵权住持。众常四五百。

　　○无著道人妙总。苏太师之孙女。遍参诸大老。后谒妙喜于径山。因上堂。举。石头道。恁么也不得。不恁么也不得。恁么不恁么总不得。时冯济川侍郎在座下。忽有省。趍方丈告曰。和尚举石头话。揖会也。喜曰。侍郎作么生会。冯云。恁么也不得。苏噜娑婆诃。不恁么也不得。悉唎娑婆诃。恁么不恁么总不得。苏噜悉唎娑婆诃。适总自外至。喜举冯语似之。总笑曰。向来郭象注庄子。然有识者谓庄子注郭象。喜私识之。次日入室。喜问云。古德不出门。因甚在庄上吃糍。总云。和尚放某过。即向和尚道。喜曰。我放过你。试道看。总云。某甲放和尚过。喜曰。争奈油糍何。总喝一喝而出。乃作投机颂曰。蓦然撞着鼻头。伎俩冰消瓦解。达磨何必西来。二祖枉费三拜。更问如何若何。一队草贼大败。喜捶鼓印证曰。汝既悟得祖师意。一刀两段直下了。临机一一任天真。世出世间无欠少。我作此偈为证明。四圣六凡尽惊挠。休惊挠。碧眼胡僧犹未晓。

　　○琼首座。四明人。遍见诸老。留象骨四十年不出山。唯占禅悦寮一板头。冬夏一衲。人莫能亲疏之。侍铁庵。闽帅赵汝愚仰其风。累虚大刹。请其出。坚卧不应。然须欲一见。托铁庵以计诱其入府。大作供养。面嘱其受请。琼秉志不渝。赵公愈敬。乃以诗送归山。云。万仞峰头雪作堆。一枝寒木倚岩隈。青青不改四时操。任待春风吹不回。府判以下幕职皆贺其光大法门不少。与夫今之持书觅院住者。不可同日语之也。

　　○李侍郎德迈。守南台日。以鸿福．万年．荐善请拙庵．伊庵．铁庵三大老出世。一时龙象骈集。后以国清请密庵。密庵当时住衢之乌巨。是皆专为应庵之故。及开堂。各有所禀。信之。此事各在当人。故不可以人情取悦士大夫也。后李公归番阳。闲居日。尝语人曰。浩平生虽在仕路。家贫不足以自给。无资可以济人。唯在丹丘请得三员善知识出世。续佛慧命。其功德不可思议哉。

　　○佛照光。初在仰山璇野庵会中。受台州鸿福之命。道游三衢。抵乌巨。密庵以偈送之。以谓必承应庵也。偈曰。瞎驴生得瞎驴儿。龌龊声名彻四维。更把少林无孔笛。逢人应是逆风吹。及抵婺之宝林。时月庵弟子远和尚住。复举云门话堕语令判之。意谓其承嗣月庵也。及来丹丘开堂。恰嗣妙喜。丛林皆短之。以谓妙喜门户高大而然。初不知冤有头债有主也(知亭祖璇。嗣月庵果。历住沩．仰二山。佛照光尝为其首座。璇与超万卷为昆仲。超。曜庵也。博通经史。与竹庵圭．云卧莹为友。天童宏智目为超万卷。了堂十世祖也。堂。陵虚谷弟子也。慧朗之孙也。淡居集)。

　　○涂毒和尚。住常之华藏。一日。忽头痛如刀劈。连三日不已。门弟子以谓其生脑痈矣。既痛止。乃见伏犀骨耸起如插。不旬日。诏下领双径。盖人晚成。果有换骨之兆。将行。有雪林慈光者。久依佛智。岁晚双瞽。寓止慧山。以三偈送上五峰。其一曰。涂毒离微及尽。典牛佛祖俱亡。笑捧天书南去。丛林千古耿光。二曰。台岭危峰壁立。大湖雪浪华飞。试问五湖禅衲。如今天下有谁。三曰。衰残正赖余润。紫泥掇我赏音。附骥观光喝石。攀龙徒有此心。

　　○归云本和尚。南台人。嗣瞎堂远。自金陵长干迁疏山。道声籍甚。状元刘尧夫尝问道于本。气义相得。有上堂云。一棒下痛领将去。树头惊起双双鱼。一句下折合得来。石上迸出长长笋。便乃用无所用。常转无尽法轮。为无所为。普现无边身相。古人无著力处便了。划个影子道。一月普现一切水。一切水月一月摄。佛法若如此。又要归云出来作什么。大众。良久。卓拄杖云。如今坐立俨然。向千钧不立锥处立地证得么。大海若知足。百川应倒流。下座。有丛林辨佞篇。论议当世摇尾乞怜者。词意甚超卓。圆极岑禅师亲为䟦之。后辈入众不可不知。其文曰。本朝富郑公弼问道于投子颙禅师。书尺．偈颂凡一十四纸。碑于台之鸿福两廊壁间。灼见前辈主法之严。王公贵人信道之笃也。郑国公。社稷重臣。晚岁知向之如此。而颙必有大过人者。自谓于颙有所警发。士大夫中。谛信此道。能忘齿屈势。奋发猛利。期于彻证而后已。如杨大年侍郎．李和文都尉。见广慧琏．石门聪并慈明诸大老。激扬酬唱。斑斑见诸禅书。杨无为之于白云端。张无尽之于兜率悦。皆扣关击节。彻证源底。非苟然者也。近世张无垢侍郎．李汉老参政．吕居仁学士皆见妙喜老人。登堂入室。谓之方外道友。爱憎逆顺。雷挥电扫。脱略世俗拘忌。观者敛衽辟易。罔窥涯涘。然士君子相求于空闲寂寞之濵。拟栖心禅寂。发挥本有而已。后世不见先德楷模。专事谀媚。曲求进显。凡以住持荐名为长老者。往往书刺以称门僧。奉前人为恩府。取招提之物。苞苴献佞。识者悯笑而恬不知耻。呜呼。吾沙门释子一瓶一钵。云行鸟飞。非有冻馁之迫。子女玉帛之恋。而欲折腰拥彗。酸寒局蹐。自取辱贱之如此耶。称恩府者。出一己之私。无所依据。一妄庸唱之于其前。百妄庸和之于其后。拟争奉之。自卑小之耳。削弱风教莫甚于佞人。佞敏实奸邪欺伪之渐。虽端人正士。巧为其所入。则陷身于不义。失德于无救。可不哀欤。破法比丘。魔气所钟。诳诞自若。诈现知识身相。指禅林大老为之师承。媚当路贵人为之宗属。申不请之敬。启坏法之端。白衣登床。膜拜其下。曲违圣制。大辱宗风。吾道之衰极至于此。呜呼。天诛鬼录。万死奚赎其佞者欤。嵩禅师原教有言。古之高僧者。见天子不名。预制书则曰公．曰师。钟山僧远。銮舆及门而床坐而不迎。虎溪慧远。天子临浔阳而诏不出。当世待其人。尊其德。是故圣人之道振之。后世之慕其高僧者。交卿大夫尚不得预下士之礼。其出其处不若庸人之自得也。况如僧远之见天子乎。况如慧远之自若乎。望吾道之兴。吾人之修。其可得乎。存其教而不须其人。存诸何以益乎。惟此未尝不涕下。禅师没于熙宁十五年。其书以大法衰替。无人荷负为忧。颇如波旬今日入我法中。诈妄自欺以谀佞为得计。如师子身中虫。自食师子身中肉。此书不作可也哉。首楞严曰。我灭度后。末法之中。多此妖邪。炽盛世间。潜匿奸欺。称善知识(云云)。又曰。云何贼人假我衣服。裨贩如来。造种种业。皆言佛法。却非出家具戒比丘。为小乘道。由是疑误无量众生。堕无间狱。淳熙丁酉。余谢事显恩。寓居平田西山小坞。以日近见闻事多矫伪。古风雕落。吾言不足为之重轻。聊书以自警云。归云如本书。圆极岑䟦云。佛世之远。正宗淡薄。浇漓风行。无所不至。前辈雕谢。后世无闻。丛林典刑几至扫地。纵有扶救之者。返以为蛮子也。余观疏山本禅师辨佞。词远而意广。深切着明。极能箴其病。第为妄庸辈知识暗短。醉心于邪佞之域。必以醍醐为毒药也。淳熙壬寅上巳。圆极彦岑书于江左五峰。

　　○懒庵枢和尚。黄龙下尊宿。承嗣道场慧。初。孝宗皇帝虽向佛乘。未知有宗门下奇特事。皆是此老引进。故瞎堂．拙庵然后印可之。要知其来历。皆枢之力也。枢谢事灵隐。后居于明教永安兰若。逍遥自适。有绝句题于壁曰。雪里梅华春信息。池中月色夜精神。年来不是无嘉趣。莫把家风举似人。可见其胸次也。

　　○竦空谷者。余杭人。在象田演座下充维那。为人清苦贫甚。冬则芦华当絮。自非本色丛林。断不放复。故演为颂其道号曰。谷空空谷谷空空。空谷全超万象中。流水落华浑不见。清风明月却相容。后在天童沿流缚屋。号曰吊古。多有兄弟陪其胜游。余时在玉几拙庵老人会中。以颂寄之曰。闻君缚屋傍山阿。远吊龙湫诺讵罗。未必将身潜碧嶂。且图跷足向清波。韵传空谷人难到。门掩山华雪不过。我待秋风洗岩壑。杖藜相与傲烟萝。竦以清气入骨。成烟霞痼疾。遂终于太白。

　　○五台草衣文殊像。始自本朝元丰间。大尉吕惠卿因戍边游台山。见其貌。严童子。体黑而被发。以蒲自足缠至肩。袒右膊。手执梵夹与吕论华严大旨。而吕不知其大士。洎呵吕以凡情测于圣意。吕方窹下拜。而童子乃化文殊形。跨金毛隐隐入云中矣。吕从是悔恨。归家逾月。郁郁不乐。后家人告以至诚恳恻。圣容必现。吕如其言。乃竭诚悔过。期于必现而后已。一日早起。乃见大士现于香几间。呵云。胡为住相。贪着之甚邪。吕曰。正欲世人咸见大士示化之真容耳。急命𦘕工图之。顷刻不见。其像遂传于京洛间。今在处或见之。余蓄一本。乃吴僧梵隆之笔。期终身以奉之。尝记典牛和尚一赞最佳。其词曰。潦倒南泉。不识道理。大小曼殊室利。贬向铁围山底。至今头又不梳。面又不洗。一个浑身坐在草里。钝根吕公犹不瞥地。指出金毛。当下迷己。靠倒了也。苏卢悉唎。

　　○水墨观音像。自唐吴道子．李伯时。后惟吴僧梵隆茂宗者尤为妙绝。故孝宗尝赞之曰。水波不动。火光不兴。梵隆妙绝。授之德明。盖赐中官黄德明也。隆有小师至叶。亦善作此。近有闽僧德源。笔犹臻妙。故当时钜公如谢丞相．赵大师彦逾皆有赞其像曰。收视返听。结跏趺坐。邈出笔端。以色见我。千百亿身。无可不可。重说偈言。依然话堕。赵曰。出意作观音。笔间造玄妙。会得真面目。慧光应遍耀。若以相貌求。睹相生善念。念念既纯全。真相纵斯现。

　　○柏堂雅禅师。闽人。嗣懒庵需。初住紫箨。以佛照居冷泉。叔侄之故。特往辅佐之。居座元二年。兄弟多归之。然雅刚正。佛照惮之。后住龙翔灵岩。其道大振。示众云。瑞峰顶上。栖凤亭边。一杯淡粥相依。百衲蒙头打坐。二祖礼三拜。依位而立。已是周遮。达磨老臊胡。分尽髓皮。一场狼藉。自余之辈。何足道哉。柏堂与么道。还免诸方捡责也无。具眼者辨取。洎合停囚长智。又曰。紫蕨伸拳笋破梢。杨华飞尽绿阴交。分明西祖单传句。黄鸟留鸣燕语巢。个里见得彻。信得及。若到诸方。决定明窗下安排。龙翔门下。直是一槌槌杀。何故。不是与人难共住。大都缁素要分明。

　　○广教会和尚。川人。嗣石头回。初依此庵于护国。因行者．干铁板。皆有颂送行。会曰。空奋双拳与么去。打成一片早回头。归来挂在三峰顶。恼乱春风卒未休。兄弟皆爱之。后住云居．荐福。常安三二百众。盖根本端正。下梢决定殊胜也。

　　○三峰印禅师。婺州人。见地超绝。尝颂百丈野狐话曰。不落不昧。诬人之罪。不昧不落。无绳自缚。可怜柳絮逐春风。到处自西还自东。丛林多传之。淳熙初。余在山阴能仁。与今瑞岩苇堂润公同住。见渠举之。恨不见其人。后因见涂毒老人颂曰。秉大火炬。烧太虚空。达磨不会。眼瞎耳聋。尤在印之顶𩕳之上打筋斗耳。

　　○自得晖顷在长芦祖照会中。众寮栽竹。晖忽成一颂云。高节深云藏不得。幽人移向矮窗前。灵根瑞叶惊群目。将着清风动碧天。一时之作。出自偶然。人已争诵之。迨晚年。居乳窦。已八十余。忽奉旨住净慈。人皆以为语谶。及辞众上堂云。一住山中四十年。老来无日不思闲。今朝误被君王诏。珍重禅流出故关。云无心而出岫。鸟倦飞而知还。他年得意归来也。宾主相忘松石间。及来南屏。大兴曹洞之道。后归雪窦双塔作终焉计。果应去时之语。所谓在心为志也。

　　○鉴咦庵与贤在庵。俱嗣心闻贲。鉴尝颂罽宾国王斩师子尊者公案云。尊者何尝得蕴空。罽宾刃下斩春风。桃华雨后恣零落。染得一溪流水红。丛林争传之。乃贤颂勘婆话曰。冰雪佳人貌最奇。常将玉笛向人吹。曲中无限华心动。独许东君第一枝。妙喜一见。大称赏曰。贲老有此儿。黄龙法道未至委地。观夫前辈之汲引后进。唯是公论。初无宗党之分耳。

　　○佛性泰颂龙牙参翠微临济公案曰。子卿不下单于拜。始末常遵汉帝仪。雪后始知松柏操。事难方见丈夫儿。可谓亲切明白。余顷在玉几。尝见佛照举此。必再三称赏曰。此乃颂古样子也。后观其语录。又爱其颂婆子偷赵州笋话云。樱桃初熟笋穿篱。林下相逢老古锥。忍俊不禁行正令。得便宜是落便宜。

　　○开善谦颂心不是佛。智不是道云。太平时节岁丰登。旅不赍粮户不扄。官路无人夜无月。唱歌归去恰三更。妙喜最喜之。金山奇道者。别峰印之嗣。亦尝以迟日江山丽。春风华草香。泥融飞燕子。沙暖睉鸳鸯颂之。亦不易得。时以为超师之作也。

　　○圆通旻和尚。兴化仙游人也。见泐潭干。左丞范公致灵初自内翰出帅豫章。过侯溪。因语次。范叹曰。行将老矣。堕在金紫行中。知此事稍远。旻即呼内翰。内翰应诺。旻曰。也不远。翰曰。好。好。更望指示。旻曰。此去洪都有四程。翰伫思。旻曰。见即便见。拟思即差。翰大喜。从此有所入。

　　○枢密吴公居厚。拥节归钟陵。见旻曰。顷赴省试。过圆通赵州关。因问前住讷老。透关底事如何。讷曰。且去做官。今不觉五十余年。旻曰。曾明得透关底事么。吴曰。八次经过常存念。然未脱洒在。旻举扇与之曰。请使扇。吴挥扇。旻曰。有甚不脱洒处。吴大喜曰。便请末后句。旻乃摇扇两下。吴曰。亲切。亲切。旻曰。咭嘹舌头三千里。

　　○陈谏议彭公汝霖手写观音经施旻。旻拈起曰。这个是观音经。那个是谏议底。彭曰。此是某亲书。旻曰。写底是字。那个是经。彭笑曰。却了不得也。旻曰。即现宰官身而为说法。彭曰。人人有分。旻曰。莫谤经好。彭曰。如何即是。旻举经示之。彭抚掌大笑曰。嗄。旻曰。又道了不得。彭乃顶礼。

　　○安相国南迁。经过见旻。叹曰。一生做官。今日被谪。觉见从前但一梦耳。旻曰。相公觉耶。安曰。此皆是本有。但未甚明了。旻即召相公。公举首。旻曰。了也。安曰。奈被事使得。旻曰。离京几程至此。安曰。四十二日。旻曰。甚处得来。安笑曰。得力。得力。旻曰。直下受用去。安曰。如何受用。旻曰。朝朝相似。日日一般。安乃合掌。旻曰。但空诸有。勿实所无。大率如此。真得大自在也。

　　○二灵庵主。苏人也。初见真净。后参泐潭干。有所证。回东浙。居雪窦之中峰。庵常有虎蹲伏座下。初与天童交和尚同行。二人禀誓断不出世。后交爽其盟。出尸太白。和遂与其绝交。居中峰岁久。其山秀绝。凡居不久。即有他山之命。和乃锄断山骨。竟为待制陈公以诗诱出。住二灵庵。不一二年。禅衲麇至。遂成小小法社。名闻九天。屡诏不起。至今遗迹尚存。多有偈语行于世。二灵乃居鄞江月波之中。淳熙中。别峰印自乳窦赴径山。径从其所。偈云。万顷湖光㶑滟中。二灵山色翠重重。片帆我欲天边去。回首和公有愧容。可想见其高风也。

　　○仁宗皇帝。因大觉禅师入内论心法。有御制赐之曰。初祖安禅在少林。不传经教但传心。后人若悟真如性。密印由来妙理深。

　　○孝宗皇帝。因诏径山潜禅师入内。亦有颂赐之曰。信手拈来说。宗乘数百句。僧归寺寂寥。一字无著处。

　　丛林盛事卷上
卍新纂续藏经第 86 册 No. 1611 丛林盛事


　　丛林盛事卷下

　　宋　沙门　道融　撰

　　○宝峰祥叉手为童子时。闻二老宿夜话。举古德颂云。征轮轧轧过江南。暂把遗骸寄泐潭。秦岭烟沙犹未息。月明空锁定僧庵。祥不觉感悟泣下。老宿问其故。祥云。某近梦中得此句。当是前身之所为者。宿云。审尔他日必居泐潭主人。祥后为僧。入众有年。果出世泐潭。屡住名刹。续以靖康之乱避地天台。与高庵悟相继示寂于莲华峰。此地乃韶国师入定之所。前后皆如前颂所言。教中云。凡报土皆夙昔愿力所现。举有定分。岂偶然哉。世流庸妄。求院区区。苟合于声利之域。虽老且死。而莫知安分者多矣。余昔在太白密庵会中。夜梦作一联。书于壁间云。雪点栏干。寺在翠琉璃之下。云横霄汉。人归红菡萏之中。已弥年。犹世中转圆。抑不知报土果现于何方耶。咄。切忌说梦。

　　○普慈闻禅师。豫章人。姿貌不凡。初见雪堂行于衢之乌巨。次入湖湘。见妙喜于回雁峰前。备历烟瘴。与状元汪圣锡厚善。汪。上饶人。举以住怀玉。乃南禅师受业所。汪后帅闽。即以象骨招之。乾道间。奉诏尸双径。累诏入内。大悦龙颜。特赐慧日禅师。暮年。再奉旨归雪峰。鼓山升老次山作疏云。璇玑不动。斯须回天上风云。大用现前。纵横挂域中日月。喜百世一时之遇。冀千龄再会之亨。德又日新。人惟求旧。某人道在南闽二浙。缘符雪峤五峰。前兄后弟而自得嘉声。昔去今归而皆奉诏旨。中兴佛法。九州四海悉见天心。独受主知。名公钜卿咸尊师誉。方逐丹墀凤翥。俄惊合浦珠还。好看白马来东。何待青衫拂地。一千余龙象衲子。伫观象轼言旋。三百年祖师道场。又见木毬再辊。请提密印。同副芹诚。闻福缘甚胜。近世罕及。但向上一着。丛林不全取信。抑身灭而名殒耳。

　　○铁庵一大禅师。建昌人。与佛照昙道者俱同行。初见月庵果。次见应庵华。住归宗时。尝为侍者。华颇喜之。其孤耿不与世接。尝题其顶相曰。挂拂竖拂。全机出没。一喝耳聋。三日屈屈。且道是马祖屈。百丈屈。宗一侍者但恁么拈出。乾道间。出世住台之庆善。迁衢之祥符。竟嗣月庵。盖不忘所得也。有赞其像曰。揭翻四大五蕴。彻证向上一窍。倾心吐胆为人。暗里返遭怪笑。眼里瞳人吹铁叫。持蠡酌海谩劳神。熨斗煎茶不同铫。其后。自嘉禾迁疏山．仰山。两住雪峰而终。

　　○雪堂行有法语示行者元友曰。云居高庵老人在龙门作首座时。凡临众。必曰。须知有识者在。他日侍诲次。尝请闻其说。语曰。广众之中。鄙者常多。而识者常寡。鄙者易习。识者难亲。自奋志于其间。如一人与万人战。庸鄙之习力尽。真挺特没量汉也。余从是终身诵其言。气胜志。则为小人。志胜气。则为端人正士。惟志与气齐。为得道贤圣。有人于刚狠不受谏晓者。气使之然也。耆婆将死。百草皆泣曰。耆婆在世。我等有用。耆婆死后。世间无有识我者。此喻世间诸法。未出家时。将冠之年。见独居士尝谓余曰。中无主则不正。外无主则不行。余从是终身践其言。在家立身。出家学道。以至终年抚众。倚此如衡石之定轻重。规矩之成方圆。舍此则事事失准。元友其勉之。

　　○颖濵先生苏子由。尝谪筠阳。与真净道契。尝有颂寄香城顺和尚曰。融却无穷事。都成一片心。此心仍不有。从古至如今。又曰。如见复如亡。相逢笑几场。此间无首尾。尺寸不须量。欲识东坡老。堂堂一丈夫。近来知此事。也不读文书。东坡亦在贬所。闻公深向此道。榜其所居曰东轩。以诗戏之。有盛取东轩长老来之句。子由答之曰。纵使盛来无用处。雪堂自有老师兄。又尝和渊明一诗云。佛法行中原。儒者耻论兹。功施冥冥中。而何负当时。此方旧染杂。浑浑无名缁。治生守家室。坐使斯人疑。未知酒肉非。宁与生死辞。炽然吾闽中。佛事不可思。生子多颖悟。得报不汝欺。时有正法眼。一出照曜之。谁谓邑中豪。请诵我此诗。

　　○晁光禄迥。精穷内外教典。晚年自着法藏碎金。流行儒释中。其语甚敦教化。儒曰。士之有志。不可无学。故佛书云。无学者。其理无别。若会其语。因循自弃。犹可惜也。余观三教之书。粗见必学之意。儒周易曰。君子进德修业。道教老聃曰。上士闻道。勤而行之。释宝积经曰。犹如大龙所作已办。舍于重担。殆得己利。余因会同参究。虽知其文句不类。而必德从于学无疑矣。加以耆年之志深。流施至穷。最后一说。虽万劫之不可易也。

　　○大圆智禅师。四明人。嗣道林一。一见祐山𡨢。𡨢见黄龙南。故其亲得黄龙宗旨。有三关颂并拈古盛行丛林。初。妙喜闻其坦率。不事事。不甚乐之。及观其拈古。乃抚几称赏善曰。真黄龙正传也。掇笔大书四句于后曰。七佛命脉。诸祖眼睛。但看此录。一切现成。由是学者方知二师用处初无二致。然智尝谓人曰。杲妙喜作用。不减岩头．死心。可谓百世之师也。但未与老僧商确那事。若见老僧一回。定教他光前绝后。然二师竟不相见。智终于石霜。预旬日受弟子生祭。就法座上端然化去。方知妙喜不轻肯人也。

　　○妙道道人。延平黄氏女也。遍见尊宿。后谒妙喜于径山。因妙喜室中问僧。不是心。不是佛。不是物。是什么。僧罔措。道立门外闻之。豁然明契。乃告喜。喜曰。桑树着箭。楮树出汁。因印其所解。后开堂于洪福。示众曰。禅非意想。立意乖宗。道绝功勋。建功失分。声外句不向意中求。持照用机关。握佛祖钳锤。有佛处互为宾主。无佛处风飒飒地。心宁意泰。响顺声和。似恁么人。且道向什么处安着。良久。曰。披蓑侧立千峰外。引水浇蔬五老前。又曰。贬上眉毛蹉过。大似开眼尿床。现成公案放行。正是黠儿落节。恁么不恁么总不得。曳尾灵龟。不是心。不是佛。不是物。虚空钉橛。离得许多闲门破户。犹是死水里藏龙。倾湫倒岳一句作么生道。巨灵抬手无多子。分破华山千万重。后水庵见僧举似。以手加额曰。个事可谓非男女等相。多少丈夫汉十年五年在众中讨头不着。他虽是个女人。宛有丈夫之作。胜却多少杜撰长老也。

　　○机简堂。初住饶之管山。十七年火种刀耕。备尝艰苦。其所住者。皆四方本有。故能同受寂寥。不以世间荣耀为事。而布素一节。故世谓之机道者。后居九江圆通。大行此庵之道。示众有云。圆通不开生药铺。单单只卖死猫头。不知那个无思算。吃着通身冷汗流。自是迁太平之隐静。众虽多。堂厨淡薄。兄弟罔敢言之者。凡请执事。必遵老黄龙之法。粥罢挂钵向堂。令侍者白槌曰。请某人执其职。兄弟靡不从之者。倘有违者。即叱之曰。简堂这里不做。尔向甚处做。噫。前辈道重。用人如此容易。岂若今时。七跪八拜。下情无任。犹被渠𨁝跳上三十三天去。苦哉佛陀耶。

　　○证西林。号老衲。长沙人。月庵之嗣。月庵居道林。证为寮元。已为兄弟挂牌入室。其为人至诚郑重。虽处暗室。如临大宾。兄弟见之。其容必庄。后居西林道行。有颂话随公案曰。石火光中立问端。不能透脱几多难。顶门若具金刚眼。肯被傍人把钓竿。盖其亲得月庵说话。又且甚脱窠臼耳。始。保安封亦见月庵。见地尤别。亦尝颂曰。岁暮抱琴何处去。洛阳三十六峰西。生平未识先生面。不得一听乌夜啼。可谓善学柳下惠。终不师其迹。顶门具烁迦罗眼者。分明辨取。

　　○询骂天。见地明白。尝侍佛鉴。鉴以其形容丑黑而谈天者。又曰其福寡。一日。偶谓询云。可惜一颗明珠。被你者乞儿拾得。询云。和尚且牢收取。又一日。谓曰。一切众生何尝悟来。询曰。一切众生何尝迷来。忽有一行者面前过。鉴曰。如何是祖师西来意。行者罔措。鉴曰。何尝悟来。询亟呼行者曰。放参也未。者曰。放参了也。询曰。何尝迷来。鉴叱曰。业种。出去。询曰。和尚且低声。恐外人闻得我父子二人在此说送说悟。鉴大笑。

　　○剑门分庵主。闽人。早岁于道自有发明。竟剃发走乡里。时人谓之狂僧。分不恤。初见懒庵需。后谒妙喜。双径闻其风颠。决不令参堂。分乃乘愤下山。将求归计。因抵钱塘江上买舟。伫立于浙江亭畔。泣下曰。我波波吒吒出岭来见妙喜。又不得预众。是夙无般若缘也。忽闻喝遵者云。侍郎来。分豁然大悟。乃有颂云。几年个事挂胸怀。问尽诸方眼不开。今日肝肠忽然破。一声江上侍郎来。径归洋屿。依懒庵。懒庵印其所得。未几。忽辞去。懒庵以偈送之曰。江头风急浪华飞。南北相逢不展眉。独有分禅英俊手。等闲夺得锦幖归。后徉狂七闽。或入酒肆。或在鱼行。人莫能测。唯同参木庵永每见必以师事之。尝示众云。这一片田地。汝等诸人且道天地未分已前在什么处。直下彻去。已是钝置分上座了也。更若拟议思量。何啻白云千里万里。蓦拈拄杖。打散大众。又曰。十五日已前。天上有星皆拱北。十五日已后。人间无水不朝东。已前已后总拈却。到处乡谈名不同。乃以手指屈云。一．二．三．四．五．六．七．八．九．十．十一．十二．十三．十四。复云。诸兄弟。且道今日是几。良久。云。本店卖买。分文不赊。

　　○伊庵权。临安昌化人。嗣无庵全。出世万年。一坐九年。法席大振。然权律身奉众。言行俱有准绳。大率效佛智𥙿．谁庵粹之为人。座下常安五百众。有自赞云。鼻如鹰觜。对面千里。要识万年。只这便是。丛林俱爱之。后迁常之华藏。结夏示众云。今朝结却布袋口。明眼衲僧休乱走。心行灭处解翻身。喷嚏也成狮子吼。栴檀林。任驰骤。剔起眉毛顶上生。剜肉成疮露家丑。

　　○高宗．孝宗皆有弥勒大士赞。丛林有道之士无不和之者。少有惬二帝意者。赞曰。碧落片云。长天孤月。能栖物外。妙兮幽绝。惯隐市廛。奇哉英杰。随行兮惟有拄杖布袋。充饥兮何妨酒肉腥血。别。别。玉殿琼楼更加雪。又云。袋贮乾坤。杖挑日月。藞藞苴苴圣中绝。憨憨痴痴僧中杰。令行兮一棒一条痕。逗机兮一掴一掌血。别。别。恰似红炉一点雪。乾道间。直道者住保宁。尝和之曰。量包太虚。眼悬日月。往天宫兮天中之绝。居人间兮人中之杰。放下布袋兮坐断四大部洲。拈起拄杖兮直得大地流血。别。别。明明有理难分雪。范使李公为奏上。孝宗大喜之。赐钱五百万．米五百斛以助供众。

　　○别峰印自金山迁乳峰。有医生陆安者。夜梦神人报云。师即达观颖之后身也。师天资闲暇。嗣华藏珉。自出蜀。即抵双径见妙喜。喜问云。甚处来。印云。西川。喜云。未离剑关。与你三十棒。印云。合起动和尚。喜馆于楞伽室。待之甚厚。后历居大刹。晚奉诏居径山。一住九年。每以华严作佛事。绍兴庚辰。示寂于菖蒲田。辞径山涂毒。毒曰。和尚几时行止。印曰。水到渠成。即更衣。端坐而逝。其年腊月八日也。临行。门人觅偈。即大书曰。千偈万偈。总是热荒。我有一句。死后举扬。涂毒亟捧龛返归法堂正𥨊。七日以当代礼送之。时感之。后二年。涂毒示归寂。人怀报德之心。印有山中书怀。一味林间饱黑甜。尽教气焰日炎炎。不将无病自求病。多是解粘添得粘。粗有芋煨如懒瓒。更无锥卓似香严。枕边留得青山在。雨后层层翠滴檐。又尝题农夫醉打图一绝。农夫何事损天和。醉后依前击壤歌。不似当年刘项饮。胸中各自有干戈。

　　○涂毒老人居鉴湖日。与放翁最厚。绍兴壬午七月二十七日示寂。放翁以诗哭之曰。岌岌龙门万仞倾。翩翩只影又西行。尘侵白拂绳床冷。露滴青松卵塔成。遥想再来非四大。应当相见是三生。放翁大欠修行在。未免人间怆别情。又赞其真云。骨格瑰奇。精神潇洒。貌肃而和。语尽而简。𦘕得者。英气逼人。𦘕不得者。顶门上一只眼。

　　○石窗恭禅师。遍参诸方。久依黄龙忠道者。后依宏智。靖康中。自湖湘归东越。忠以颂送之曰。闲思昔日戏沙洲。屈指于今四十秋。君到石窗闲借问。许多风月付谁收。恭出世越之报恩。后居瑞岩。其道大振。然克苦为人。布素以御寒暑。事无细大必亲临之。丛林整齐。衲子望风而服。尝有佛生日颂曰。五天一只蓬蒿箭。搅动支那百万兵。不得云门行正令。几乎错认定盘星。丛林沸传之。有彻白头者。三衢人。与恭同出宏智门。操履孤洁。不与世接。尝典宾于太白。妙喜见大俊敏。私喜之。以计诱其过玉几。彻秉志不渝。竟依老天童。乾道初。恭欲罗笼之以为嗣。退明之报恩。与之出世。住二年。四方龙象每归之。然彻竟嗣宏智。恭以不乐。彻亦不䘏。后迁婺之华藏。将发而示寂。临行。书遗偈云。当阳一句。更无回互。月落寒潭。烟迷古渡。是真得洞上之宗。惜其不久住世间耳。

　　○孝宗皇帝在位二十七年。每宣诸山长老论道。唯佛照禅师最为知遇。淳熙初。住冷泉。宣入选德殿论宗门事。五宿禁闱。从古未有也。故佛照尝奏曰。陛下前后宣诸山长老论道。如何。孝宗曰。难得似长老直捷。佛照又奏曰。臣生长山林。语言粗疏。伏乞陛下宽贷。孝宗曰。不妨这里与长老忘怀论道。前后赐诸山偈语不为不多。赐佛照者最为尊敬。圣语曰。大暑流金石。寒风结冻云。梅华香度远。自有一枝春。佛照尝和之。一日。又批问佛照曰。世尊雪山修道六年。所成者何事。请师明说。时佛照坐施主家斋。天使忽到。便请回奏。照着语云。将谓陛下忘却。可谓无师自然之智也。

　　○谁庵演。闽人。初参妙喜于回雁峰下。洞明宗旨。喜曰。这猢狲子以后须聒搔人去在。后辞妙喜。偈曰。倒骑铁马度潇湘。涧草岩华不覆藏。回雁峰高亲到顶。更无佛法可商量。后住江上龙翔。兄弟多依之。水庵有偈曰。江上如今得白眉。为人偏用截流机。然演善作偈语。宗眼端正。题新昌石佛曰。积念有年瞻石佛。今朝一见绝疑猜。都卢面目只如此。却谓三生凿出来。又题龙湫曰。讵罗坐断大龙湫。伎俩却无错路头。只见高岩倾瀑布。那知碧嶂外清幽。

　　○别峰云。嗣少溪净。淳熙间。住福之支提。江浙志道者。罔不依之。尝有善财南询颂云。髽角分明者小儿。肚皮好待你闻知。赚他五十三知识。败阙都卢纳向伊。丛林竞传。后迁莆阳华严而终。

　　○洪首座。临川人。嗣佛照。出世洪之光孝。盖应漕使尤延之之命。次任太守。旦望公参。须要诸山就公厅下长揖而退。洪闻之不乐。以谓天下无此道理。即击鼓升堂。退院而去。颂曰。祖翁活计元来大。谁敢区区谩折腰。珍重豫章贤太守。芒鞋竹杖任逍遥。太守闻之惭甚。遣使再请。洪竟不回。江西诸山从此增气。后住吉之祥符。迁开福而终。尤延之侍郎亲为作传。

　　○雪巢一和尚。自号村僧。嗣草堂清。久住平田。后长芦力命不赴。以皎如晦一疏而往。其词曰。这般梵刹。固非些小丛林。个样村僧。岂是寻常种草。要得门当户对。还他境胜人奇。某人生铁面皮。泼天声价。尽大地捏成院子。未称全提。将河沙都做衲僧。不消一喝。且看光火菩萨面。掉却跺距罗汉家。来撑没底船。激起芦华千尺浪。宜举向上句。祝延玉叶万年人。巢既住一苇。次年复归万年。未几。示寂于观音院。先自入龛落锁。说偈曰。今年七十五。归作庵中主。珍重观世音。泥蛇吞石虎。居平田。众常五百。时江西泐潭有化士修大寂塔。兄弟皆作颂。时有一座主。初更衣入众。因成一颂曰。寄语江西老古锥。从他日炙与风吹。儿孙不是无料理。要见冰消瓦解时。又作冬日即事云。朔风也解知人意。吹落岩前古树枝。惠我一炉深夜火。转教心性懒趍时。雪巢见之。大称赏曰。禅和子三十年在众噇饭。未必有此作。他日必成大器。后果如言。住东掖。大兴南台之教。是谓神照师也。

　　○松源在东湖日。干他殿者乞颂。源大书云。黄面瞿昙眼𥉌眵。千方百计讨便宜。于今无著浑身处。却要儿孙盖覆伊。示官人云。说禅说道说文章。林下相逢笑几场。踏着吾家关棙子。白衣拜相也寻常。湖海争诵之。

　　○昙广南者。久依密庵。后在佛照会中为寮元。有化盐颂云。合水和泥一处烹。水泥尽处雪华生。便能索起辽天价。公验分明谁敢争。佛照喜曰。这广南蛮也茆广。后住霅之道场。其道将振。而为有力者攘之。未几。终于冷泉。

　　○䨓庵受首座。平江人。道貌修伟。久依月堂．[仁-二+(ㄠ*刀)]堂诸老。曾集普灯三十卷。又注楞伽。庵于霅之曹氏庵。与抒山居士刘季高之侄平氏者最善。庆元初。复庵于西湖。刘公任丹丘。以巾子峰报恩招之。以颂谢云。结茆方喜倚长松。一枕清风睡正浓。禅道尚无心理会。肯将身入闹蓝中。刘见大喜。再遣使迫之。亦和前韵云。昂藏骨相倚乔松。晚岁清阴只自浓。好向红尘姑着脚。何妨都在笑谈中。竟不赴。时皆高之。当今摇尾乞怜之时。宁复有此人邪。

　　○大慧在双径时。一千七百龙象。有行者祖庆。为母设忌乞颂。慧见其骨相不凡。与之一颂曰。透过那一着。佛亦不能容。猛虎当路坐。狐兔自潜踪。庆妙年而出世南源。移道林。一夕梦宝公以二十只箸与之。既觉罔测。时刘枢密洪父帅金陵。以钟山招之。一住二十年。中间因回禄复新之。岂偶然者哉。庆元初。佛照自五峰归育王。庆遂继踵。二年而没。信妙喜之言不谬矣。

　　○晦庵光和尚。嗣雪堂行。住龟峰。迁泉之法石。盖赴参政周公葵之命。临终。以颂授小师元聪曰。丛林毒种。元聪侍者。叵耐吾宗。灭汝边也。吾今高枕百无忧。听汝时挝涂毒鼓。聪久依密庵。首众于径山。出世洪之报恩。迁云居。隐静雪峰。晚被旨居径山。时谓晦庵不妄许可也。抑亦雪堂慈悲行门之所遗荫邪。

　　○圆悟。初在成都讲肆。范丞相伯才见其器质不凡。因作长篇。激其往南方行脚。其词曰。观水莫观污池水。污池之水鱼鳖卑。登山莫登逶逦山。逶逦之山草木希。观水直观沧溟广。登山直上泰山上。所得不少所见高。工夫用尽非徒劳。南方幸有选佛地。好向其中穷妙旨。他年成器整颓纲。不负男儿出家志。大丈夫兮休拟议。岂为虚名灭身计。欢谐时节苦无多。却被光阴暗添岁。成都况是繁华国。打住只因华酒惑。吾师本是出尘人。肯随龌龊同埋没。吾师幸有虹霓志。切莫蹉跎向泥水。君不见吞舟之鱼不隐小流。合抱之木岂生丹丘。大鹏一展九万里。肯同飞燕着沙鸥。何如急流千里骥。莫学鹪鹩恋一枝。直饶讲得千经论。也落禅家第二机。白云本自恋高台。暮罩朝笼不暂开。为赴苍生霖雨望。等闲犹自出山来。又不见荆山有玉名琼瑶。良工未遇居蓬蒿。当时若不离荆楚。争得连城价倍高。

　　○本朝士大夫与当代尊宿撰语录序。语句斩绝者。无出山谷．无为．无尽三大老。今代有蜀人冯当可者。于宗门深有造入。与石头回禅师撰语录序。江湖沸传之。其词曰。五祖晚得南堂。糙暴生狞。凌跨勤远。天遒地窄。投老大隋。回道者以运锤攻石之手。仰击坚高。出力既粗。一锤便透。归坐钓鱼山上。乖崖峭壁十倍其师。狼毒砒礵不容下口。其徒彦闻更不瞥地。要收余毒。散施诸方。余恐后人不着便宜。自取僵仆。故为标其荼毒。以示来者。缙云野老序。

　　○无垢居士张九成。参妙喜。有大发明。而宗眼明白。尝此老大而又大。言三乘十二分教。八万四千余卷。到者汉面前不消一唾。十信．十住．十行．十回向．等觉．妙觉。到者汉面前不当一放。多年腊果养得五个虎子。横行四海。向大唐国里．日本国里．新罗国里抛屎撒屙。直得乾坤漆黑。日月奔忙。须弥岌峇。四海扬波。慢调丝竹。打个小坐。看渠面觜大似三家村里田厍儿。而其用处犹如乌风黑雨。天雷闪电。霹雳声中。觱栗拨剌。拖去一大猛火。咄。是甚闲公事。

　　○蒋山元。嗣慈明。元后得雪窦雅。雅得慈觉印。混融然实嗣之。乾道间。然住金陵天禧。时妙痴禅住保宁。明大禅住蒋山。明薄然。以其流派非黄龙．杨岐直下也。尝与廷诤。然口辩捷。明颇遭所困。竟得痴禅解之。然器量过人。但出世太早。不历诸方门户。宗眼混淆。故丛林多以此薄之。后住南华。灭于五羊。临行脱洒。邦人积沉香以荼毗之。一段殊胜非小小。余与然生缘同处。恨不识其慈范。最爱其祭慈觉一文。甚佳。曰。建炎三年。我忽颠怪。拈下幞头。把断腰带。夜盗师庭。遭师捉败。既无一物。空礼三拜。自是退思。恨不小小。人或骂师。老不唧𠺕。了无能解。我即举首。仰天庆怪。人或誉师。道超佛祖。量廓沧海。我即持杖。击其头碎。如何若何。错会者多。敬陈薄奠。师笑婆娑。然有小师大骥者。淳熙间。住衢之灵曜。时朝廷方行役法。二浙江淮处并差定。骥乃紏率衢．婺．处三州僧尼道士。造朝免之。今天下僧道由此获安。不为国家之差役者。盖骥之力耶。后之圆顶方袍者。当知所自耳。骥后住天台平田而卒。

　　○肯堂充见卍庵颜。性识敏利。博达古今。前后所作语句甚多。送僧访简初居士尤侍郎求典牛和尚语录序。其词曰。岷峨山下三角虎。跳入南方谁敢侮。泐潭老准眼放光。背手暗发千钧弩。一箭中的死复活。从此咬人齿不露。武宁山中四十年。岂独坐断江西路。径山涂毒遭一口。至今有理无雪处。却遣弟子往毗耶。问讯居士觅转语。居士赞之口即哑。居士骂之目即瞽。居士赞骂不及处。请为渠作语录序。

　　○公安殊。川人。亦嗣卍庵。为人骨鲠。人莫能亲疏。乾道间。道行湖湘。尝有自赞曰。月色照山谷。泉声落断崖。水光山色里。一块烂枯柴。又曰。老鹤入枯池。善解藏羽翮。点着背摩天。壶中天地窄。

　　○瑞岩顺。嗣水庵。号苇堂。初在池之梅山。尝有上堂云。今朝五月十五。一夜淋淋下雨。不知林下道人相逢作么生举。举得全。拦胸劈面拳。为甚么如此。精金若不经炉冶。争得光华彻底鲜。又。十日入室。五日升堂。千丑百拙。无处埋藏。咄。相牵入镬汤。后终于台之瑞岩。

　　○万寿修。闽人。初依应庵。后见或庵于常之无锡。出世霅之上方。迁双塔。其道未振。因涂毒自鉴上能仁。持钵过吴门。众善友请小参。修引坐云。正法眼藏向这瞎驴边灭却。直得尽大地人扶持不起。是以曹溪路上荆棘参天。少室峰前髑髅遍野。非卢扁不能起膏肓之疾。非孙吴不能全杀活之机。涂毒一挝。闻者皆丧。要津把断。风骨旋生。既有如是宗师。佛法不怕烂却。然虽与么。且道因行掉臂。普照群机一句作么生道。三尺灵光摩竭令。满城和气暖如春。下座。涂毒握手云。将谓或庵其后无人。元来有吾侄在。自此道行吴中矣。

　　○笑庵悟。苏之常熟人。弃俗出家。初见无庵全。后见密庵于衢之乌巨。淳熙间。首众于冷泉。专以供养为心。时岁大饥。密庵持钵未回。知事约束方来。悟坐在山门。一例放入。洎密庵回。知事沮之。密庵见悟似不悦。因辞云。有但得院子如揲大。尽情供养五湖僧之句。不逾时。住衢祥符。历董数刹。果以供养为务。

　　○雁山枯木元禅师。嗣妙喜。示众颂曰。雁山枯木实头禅。不在尖新语句边。背手蓦然拈得着。长鲸吞月浪滔天。

　　○沩山宝。亦嗣大慧。丛林老成。晚居大沩。有颂云。八十翁翁辊绣毬。辊来辊云不知休。如今辊向千峰顶。坐看沩山水牯牛。

　　○空东山。福人。初见草堂清。后见妙喜。喜见其姿气超卓。意欲罗笼至。为顶相赞云。慧空抓着吾痒处。吾尝劄着他痛处。痛处痒。痒处痛。不与千圣同途。岂与衲僧共用。谁知扫帚竹里无钱筒。蒿枝丛内无梁栋。如今各自不知己。一任𦘕出这般不唧𠺕底老冻脓。从教挂向壁角落头。使昼夜烧兜楼婆．毕力迦．沉水胶香。作七代祖翁之供。然空秉志不渝。竟嗣草堂。丛林有识者辈皆仰羡之。空善作语句。有东山外集行于世。如曰。东山送人只一句。才拟钦承喝出去。如今更向纸上求。大似苍鹰拏狐兔。上人上人知不知。端坐守之无了期。趁取秋风霜木落。泐潭百丈在江西。有升次山住幽岩镂空之集流于江浙。

　　○庵堂道号。前辈例无。但以所居处呼之。如南岳．青原．百丈．黄檗是也。庵堂者。始自宝觉心禅师谢事黄龙。退居晦堂。人因以称之。自后灵源．死心．草堂皆其高弟。故递相法之。真净与晦堂同出黄龙之门。故亦以云庵号之。觉范乃云庵之子。故以寂音甘露灭自标。大抵道号有因名而召之者。有以生缘出处而号之者。有因做工夫有所契而立之者。有因所住道行而扬之者。前后皆有所据。岂苟云乎哉。今之兄弟。才入众来。未曾梦见向上一着子。早已各立道号。殊不原其本故。瞎堂远禅师因结制次。问知事云。今夏俵扇多少。知事曰。五百来柄。远曰。又造五百所庵也。盖禅和庵。才得柄扇子。便写个庵名定也。闻者罔不大笑。余以母氏梦梵僧顶一月而投之怀中。既觉遂育。因以古月自号。以安稳眠呼之。盖彷觉范甘露灭也。二号皆维摩．宝积所出。故橘洲昙公为余作古月说云。万古长空。一朝风月。惭愧古人。模写得成也。融禅未生之夕。其母梦得月。是为生子之祥。愧今人不去却模子也。融禅不负其母。兼不忘古人。古月名庵。不为忝矣。涂毒老人亦有四句云。万古长空月。何曾有晦明。此心元一体。随处烛精灵。

　　○安定郡王。号超然居士。顷在东京时。即留意空宗。见长灵卓禅师。有打发处。后因事谪江西。及虏人陷东京。宗室诸王多随二圣北陷。居士因此得免。乃居三衢。与冯侍郎至道并雪堂行禅师为方外友。衢人知信向佛乘。多自兹始。尝有南岳法轮省行堂记最高妙。又撰戒欲文。今录于此。尝谓世人无始时来。有大苦恼。惑乱身心。不求出离。所大苦者。淫欲之事也。此苦能昏塞精神。戕贼性命。障德败道。妨废修行。每念私心潜散。邪见动摇。不以境缘有无。不分去处净秽。便起颠倒。恣行触污。净眼观之。有何快乐。且情尘流转。欲火烧然。自古迨今。老幼贵贱。无不被其害也。盖世人广贪财利。追求爵禄。如意之后。唯是耽着色欲。又有缁素之间。百念灰冷。惟此一事多为魔恼。至于造妖作窃。倾国亡家。或善和眷属因此纷争。或久远夫妇因此乖离。信之。坏人根本。累人深重。奸妒欺昧。不可名言。是故佛说诸业易断。此苦难除。苟能灭尽。无不成道。大抵男女二根。初无分别。邪妄发生。互起爱染。结习牵缠。遂有思想惊梦之苦。蠹费破散之苦。冤结离间之苦。遭刑染疾之苦。直到夭亡。终未省悟。明知秽污非清净因。如蛾投火。自受燋然。如来明诲。若不断淫。欲求圣道。无有是处。当知情爱为灾难之端。狐媚乃杀人之贼。起烦恼因。入地狱种。误人损德。丧身失命。常于一切处泯绝男女相。究竟真实。谁受欲事。当知革囊臭秽。败坏总成白骨。念欲境界。复有何乐。虽在梦中。亦生怖畏。普愿一切含灵具识。尽生厌舍。如冤家想。当远离也。如大火聚。不可近也。如毒蛇来。当急避也。果能一发悔念。俾得此缠缚自然消释。变垢浊而获法身。散淫火而为智慧。互相教化。同行净道。证安乐行。

　　○传曰。尽信书则不如无书。此语均然。何也。儒家经史。例有监本证据。语意已定。吾门广众。鄙者常众。识者常寡。故多以臆见改易。遂失先圣玄妙之旨。可不哀哉。如绍兴间。四明再开传灯统要。乃双溪庸僧思鉴干。缘鉴者素无学识。诚谬故尊宿问答之言甚多。此真法门大罪人也。呜呼。此书乃本朝杨文公太年奉诏为吴僧道原校定。一旦见易于妄庸之手。可谓水潦鹤也。丛林负志之士不可不知。当以橘州．湖州之学二本为正。

　　○痴禅妙禅师。婺州人。少在教庠。已有打发。即更衣遍见当代尊宿。久在石室光佛子会中。出世杭之灵石。迁中竺保宁。嗣石室。有石室真赞曰。我也不重你禅。我也不重你道。但重一双手眼。别得侬家恰好。然禀性疏逸无捡。凡升座小参。必先青原白家之事。隆兴乾道间。其道盛行。与妙喜争抗。有得法子无学忱．巳庵深。皆丛林白眉。更有衷可庵。小年住径山。大慧禅师示寂。即主其后事。时妙喜亦居东堂。卒以法衣．拄杖授之曰。三尺乌藤本现成。个中毫发不容情。佛魔凡圣俱捶杀。方显金刚正眼睛。妙后入灭于嘉兴之祥符。预定时日。亲书遗偈。别时。官．道．俗翛然而往。有王梵志袜已脱。一任横拖倒拽之句。真得大自在也。

　　○保安封。七闽人。嗣月庵。幼年入众。赫赫有声。自首众紫金。出世杨之建隆。迁常之保安山。乃赴大参周公之命。封与大参有夤缘。虽一时小刹。宾主相得。一居逾十五年。诸方大刹屡招不往。然封气盖诸方。开口即贬剥。间不容私。淳熙末。乃坐脱。颂曰。五十七年幸自好。无端破戒作长老。如今掘地且活埋。既向人前和乱扫。又有滑稽语。讥后世后生不求淡素。惟务衣装。今并记于此曰。纺丝直裰毛段袄。打扮出来真个。蓦然问着祖师关。却似东村王太嫂。呵呵。

　　○圆通永建上人。号柏庭。久依密庵。一翁．松源辈为伍。后以乡人老居蒋山。永充座元。举以出世。住长干天禧。与密庵在众有隙。不令其承嗣。竟为其剃发。师光晦庵拈香。未几。迁信溪。遂卒。平日与无一居士侍郎王溉厚善。有唱酬语誊行于世。但来处不分晓。兄弟亦少有信之者。亦可为后辈几间破屋。不原所得者为深诫。故松源尝有颂曰。林下相逢知几年。好因缘是恶因缘。虽然不受灵山记。鼻孔依然着那边。

　　○常乐和山主。三衢人。久依密庵。见处稳实。不在松源．曹源之下。有法华二十八品颂行于世。其在青山时。密庵尝以伽陀戏之曰。一拶当机伎俩穷。故乡回首烂柯峰。人间天上谁知否。会见曹溪正脉通。然和一生辛苦。自知福鲜。诸郡多以名山招之。俱不赴。暮年。与居士汪公父子卜筑于龟岭之南。火种刀耕。恬然自乐。况味不减老庞．丹霞。亦一代奇事也。

　　○震山堂。升州人。初见丹霞淳。明洞上宗旨。有颂云。白云深覆古寒岩。异草灵华彩凤衘。夜半天明日当午。骑牛背上着靴衫。又抵大沩。作插锹井颂曰。尽道沩山父子和。插锹犹自带干戈。至今一片明如镜。时见无风匝匝波。后见草堂于疏山。师资道合。因禀承焉。初居百丈。后住黄龙。其道大振。是为龙峰四世也。

　　○崇野堂。四明人。久依天童宏智禅师。以大事不决。竟上江西见草堂。未几。果有所得。后住育王。乃拈香为草堂之嗣。雪窦持以四句戏宏智曰。收得一宗(翠岩宗白头也)。失却一崇。面前合掌。背后捶胸。闻者莫不大笑。崇幼年多攻诗。尝题庐山三峡桥曰。萧萧石径蟠苍松。山腰忽断来悲风。坐寒欲作暮天雪。人静似发山林钟。落崖千古流寒玉。眩眼百丈飞长虹。倚栏深省十年梦。坐看云吞五老峰。后安国按部见之。大加称赏。遂彻去诸家诗牌。唯留此一篇。自兹。虽道誉不甚四驰。唯有诗名流于世。后进当以崇为戒。所谓齐己．贯休名重地也。

　　○龙丘法师慧仁。夜梦作偈曰。裈既破裤又迭。多少冰清玉洁。一条藜杖划断。天地更无残阙。别。别。不须击胡芦磬铁。超然居士见之。大喜曰。鹊有巢而鸠居之。良可笑也。雪堂曰。不然。从上尊宿多有自教乘中打发者。如百丈．大珠．洞上辈皆是也。超然点首。

　　○姑苏有尼曰祖勤者。少依或庵咨决大事。旦暮精勤。久而有省。有俗官伸纸讨偈。勤书之曰。终日为官不识官。终年多被吏人瞒。喝散吏人官自显。掀翻北斗面南看。多处请出世。坚卧不赴。终于枫桥李氏庵。

　　○云居舒和尚有垂诫文传布丛林。专警诸方主法者。安存老病不应拣择。少年挂搭大伤风化。所谓枯树．老僧。山门景致也。因记得有一老僧抵吴门万寿。时主者不肯挂搭。却云。你老矣。何不小院里去。若你。只是种一根树。老僧对云。你当初若时缘不偶。不出住院。也须到处种树始得。主惭无以对。其僧乃书偈而去。曰。江湖几度气吞牛。年老方知总是愁。奉劝后生宜勉励。看看种树在前头。时太守王公佐闻已。下令诸山。挂搭僧人不得拣择。所谓断佛种子也。

　　○金沙滩头菩萨像。有𦘕作梵僧肩拄杖挑髑髅回顾马郎妇势。前后所赞甚多。唯四明道全。号大同者。一赞最佳。其词曰。等观以慈。钩牵以欲。以楔出楔。以毒攻毒。三十二应。普门具足。只此一机。夺千圣目。云鬓雾鬟。轻纱薄縠。大地横陈。虚空摩触。灵骨锁金。寒沙埋玉。惊鸿缥渺银汉斜。缺月东西挂疏木。时余在丹丘见之。余尝为蛇𦘕足云。先以欲钩牵。后令入佛智。有利与无利。元不离行市。黄金灵骨再挑来。试问汝今何面觜。阿呵呵。啰啰哩。三个之中那个是。剔起眉毛塞耳观。圆通门户堂堂启。吽。吽。隐山璨和尚赞云。丰姿窈窕鬓欹斜。赚尽郎君念法华。一把骨头挑去后。不知明月落谁家。璨住泉之法石。木庵永之嗣也。

　　○黄龙．杨岐二宗皆出于石霜慈明。初。黄龙之道大振。子孙世之。皆班班不减马大师之数。自真净四传而至涂毒。杨岐再世而得老演。演居海会。乃得南堂三佛以大其门户。故今天下多杨岐之派。绍兴末。涂毒既没。而双径交代乃育王佛照禅师。入院之初。首诣岩主塔头置祭。有义铦书记者为其文。兄弟甚推其公。因笔录于此。使后之学者知祖宗流派其有自。云。昔慈明老人得黄龙．杨岐。犹一体之有左右手也。子孙派出。各世其家。典牛不负泐潭。其敬妙喜犹敬师也。德光实嗣妙喜。惟岩主因禀典牛。虽平生出处不同。幸今日交承有在。道谊所在。存没难忘。要源委其来。皆慈明屋里人也。若岩主平日道德超迈。谈辩轩豁。钳锤学者有大手段。江湖间特有定论。兹不事多语。以溷圆识。谨羞伊蒲。率大众诣窣堵一奠。岩主其临之。

　　○昙橘洲者。川人。乃别峰印和尚之法弟。学问该博。擅名天下。本朝自觉范后。独推此人而已。住蜀之无为山。遭横逆。来下江。丞相史公尊其学业。举以住明之仗锡。初入院时。二相亲送。其后史公复造竹院以延之。凡有质疑事必问。故别峰自金山来雪窦。诸山一疏。乃昙撰之。其词曰。住雪窦好。住翠峰好。老子当断自[月*匋]中。为法来耶。为床座耶。此行殆出人意表。无愧乎东山直下四世。望之如西湖雪后诸峰。但得心同．道同．出处同。休问佛界．魔界．众生界。新乳峰禅师。声飞吴越。价重岷峨。住海门国逾一十有二年。肆澜翻口说八万四千偈。如山屹屹。有阵堂堂。与其据沧波而扰蛟龙。孰若依蕙帐而友猿鹤。载念伊兰之世。冀一现于优昙。计非师子之家。当尽搂其种类。归来。及早慰我同门。此话江湖竞传之(时自得晖交代)。然昙赋性坦率。不事拘捡。在竹院日。复以酒事遭太守林侍郎追至。出对与之曰。酒昙过界。住无为而无所不为。盖昙曾住无为故也。而昙卒不能对。复为林流过丹丘。二年回宝奎。一日。沐浴更衣。请史魏公叙平日行纪。谈笑中而化。阖城士俗皆送之。荼毗。获舍利无数。

　　○唐虞世南。通历有问曰。梁武夷凶剪暴。克成帝业。南面君临五十余载。盖有文武之道焉。至于留心释典桑门比行。以万乘之君为匹夫之善。熏修不保。危亡已及。岂其之所非耶。何福谦之无效。先生对云。夫释教者。出世之津梁。绝尘之轨躅。运于方寸之间。超于有无之表。尘累既尽。攀缘已息。然后入于解脱之门。至于化俗之法。则有布施．持戒．忍辱．精进．禅定．智慧。是为六波罗密。与夫仁．义．礼．智．信。亦何异哉。盖以所修为因。所报为果。人修此六行皆多不全。有一缺焉。果亦随减。是以鬷明丑于貌。慧于心。赵一高于才。下于位。罗裒福而无义。原宪贫而有道。其不同也。如斯悬绝。兴丧得失。咸必由之。下士庸失。见比干之剖心以为忠直。不必为也。闻偃王之亡国以为仁义。不足法也。若然者。盗跖高枕于东陵。庄跷悬车于西蜀。老终厥命。良足贵乎。又问曰。周武帝毁灭二教。是耶非耶。先生曰。非耶。或曰。请问其说。先生曰。释氏之法。则是空有无滞。人我兼忘。超出生死。归于寂灭。此象外之谈也。老氏之义。则谷神不死。玄牝长存长生。久视腾云驾鹤。此区中之教也。至于止恶尚仁。胜残去杀。并有益于王化。无乖于俗典。今以常僧犯律。道士遗经。便谓其教可弃。其言可绝。何异责梼杌而废尧。怨有苗而黜禹。见瓠子泛滥。远塞河源。睹昆岳方偶。遽投金燧。曾不知润下之德有利已深。变腥之用其功甚博。井蛙观海。局于所见。轮回长夜之迷。自贻沉溺之苦。疑误后学。良可痛哉。

　　○云居如。号云中。受经于台之护国。在云居最久。上堂云。山下热如火。山间凉似秋。得居山上者。知是几生修。卓拄杖云。急着眼脑。

　　○佛印示众云。莫挂袈裟便要闲。七条中有铁围山。几多放逸纵横者。失却人身瞬息间。

　　○前辈赞佛祖偈句并自赞语。各有矜式。今之例多杜撰。如自赞亦如赞佛祖之语。良可笑耶。唯密庵最得其体。赞云。在家不读书。行脚不参禅。随流闲打哄。掘地觅青天。如今老矣空追悔。捻人痛处力加鞭。涂毒亦云。眼瞎耳恒聋。鼯鼠技已穷。要见岩中主。白云千万重。咄。具眼者宜辨之。

　　○佛心才示众云。三千剑客。独许庄周。百万凤毛。点也自肯。若也两头坐断。中间不留。只是打净洁毬子。未知向上一窍。若也随波逐浪。带水拖泥。孤负己灵。未具顶门正眼。总不恁么。又作么生。不入惊人浪。难逢称意鱼。又云。宝剑不失。虚舟不刻。朝游罗浮。暮归檀特。若谓本光之地。理合如斯。正是坐井观天。持蠡酌海。若谓言发非声。色前非物。非唯迷宗。亦乃失旨。宗明旨的又作么生。密把鸳鸯闲绣出。从他人自觅金针。

　　○长芦祖照禅师道和。莆阳人。初负箧至京。有中贵见之姿质不凡。以度牒与之。和不受。自谓同学曰。吾大丈夫。岂可出他黄门之下。苟一旦受其恩。则终身被其拦绊。吾佛幸有广大法门。又国家开发人之路。吾当自勉励。因锐志诵法华经。当年于试经得度为大僧。遍见诸方。后住长芦。座下常满千众。真歇了自丹霞会下来。时年尚幼。和见其敏利。令首众。后退院与之。意其承嗣。及拈衣。乃云。得法丹霞室。传衣祖照庭。恩深转无语。怀抱自分明。和不乐。下座抵夺其衣。了自此终身不搭法衣。竟嗣丹霞淳。江湖有识者皆雅其不忘本也。

　　○或庵示众云。绍兴初。山野色力强壮。所至拨草瞻风。见善知识。悬囊挂钵。击节扣关。莫不忘餐废𥨊。寅夜不辍。又得伟人哲匠朝暮不倦。苦口点化锥劄。尚收拾旧货不得上手。况当今之际。在处丛林据位禅师者。但占名字。升堂入室。聊表不空。师家见学者。学者见师家。邪正不分。互相淈𣸩。更说甚么一言半句。超脱常情。到大不疑安乐田地。拈断贯索。穿天下人鼻孔。大道相将灭也。间有负笈担簦。寄人烟焰之下。多是求饱暖温和。游泳外典。图资谈柄而已。正宗下事杜口不讲。加之尸席望刹。有福缘趍陪上位。结识贵人以为外护。得其自便之计。遂致习以成风。递相仿效。鲜有知非者。众中本色黄面老衲虽证道果。密追古风。退步潜藏守分。不能亲近权贵。无力救弊。冷处危坐。袖手想见。点头咨嗟其荒寒薄伎纷纭耳。愿得具眼正因有力量上人。努力猛省。图远不图近。于己躬下了辨西来不传之妙。施设凡圣不测之机。异日他时为后辈作则。免有竛竮道路千里之叹耶。明眼人前吐露胸臆。亦望痛念祖道下衰。踊跃高举六合之外。贵得英灵衲子光明于世。千古万古之下。金刚王宝剑凛凛不坠矣。

　　○东坡到京口。佛印渡江谒见。坡云。赵州昔日不下禅床。金山因甚今日渡江。佛印以颂答曰。赵州昔日欠谦光。不下禅床接二王。争似金山无量相。大千沙界是禅床。

　　○曾文清公。赣州人。乃宝文侍郎天游之弟。于宗门甚进步。与心闻贲禅师为方外友。尝有世尊拈华一颂。江湖多赏之。颂曰。华枝拈起大家看。迦叶无端却破颜。从此春光都漏泄。桃红李白满人间。又赞心闻像曰。是心闻叟。寂然无声。非心闻叟。俨然其形。视之非无。听之非有。能如是观。非心闻叟。

　　○婺州灵应法净讲主。因被晚学搀其院事。告于叶丞相以求借援。叶回书云。专使辱书勤勤。知公与余先世之契。同里巷桑梓。询之同袍。知公是本分讲人。住灵应四十年。变瓦砾之场为轮奂。使鱼鼓之声岁晚不绝。可谓肯兴供养。于寺庭出臂力。宝殿崇成之际。乃为破戒后学起贪痴心。巧计攘夺。怪公不得使终圆胜事。若以世情论来。鹊有巢而鸠居之。诚难堪处。若以公分上观之。身非我有。万法皆如梦幻。则灵应道场亦岂是公久居活计。所以古人道。住则孤鹤冷翘松顶。去则片云忽过人间。去住洒然。何有拘碍。要当住而未尝不住。方知是去住底人。又况一饮一啄皆自前定。或行或止岂是人为。毋有意必同异。若如此境界不能洞然明白。则末后一着未免拖泥带水。此去便好青松下明窗内安坐不动。了自家大事。因缘诚为得计。若欲借一言于五马。有挟山超海之难。能悟万法皆空。于公有变凡成圣之易。其或未然。快请腰包。急去访他新妇底。

　　○混源密。台人。嗣龟山光状元。俗素贫。然守分不自张大。自浮山迁大舍。道由俗舍。将见其弟昆。戒约人从。勿过其家。唯带亲随一二人而已。又曰。若见我兄。切勿声诺。恐惊他村人也。其顾分如此。有颂曰。托迹来蓬屋。三椽种不深。如何微贱质。也解震䨓音。种粟不生豆。拈铅却是金。只因误失脚。终不落沉吟。丛林皆服其识度高远。与夫诈称张王李赵。岂可同日而语哉。

　　○故监部甄公龙文。为龙翔疏。请密公曰。十三人透洋屿之关。先为上首。二千里趁黄梅之钵。密在汝边。可谓正法克膺。公选厶人。脚跟峭措。眼脑玲珑。起紫箨说洪福之禅。诸方山仰。过石桥持七闽之钵。万衲云随。唯六龙曾御于中州。故二浙独夸于胜刹。次当补处。宜莫放公孤屿而住两峰。话头在在。一句而涵三要。众目团团。后被旨住西湖净慈。

　　○绍兴间。象田梵卿禅师。秀之华亭钱氏子。初参圆通秀．投子青。次见照觉总有契。上堂云。春已寒。落华纷纷下红雨。南北行人归不归。千林万林鸣杜宇。我无家兮何处归。十方刹土奚相依。老夫有个真消息。昨夜三更月在池。

　　○慈恩法师。唐尉迟将军之子也。始年十岁。能造战䇿。父贤之。玄奘以计欲其出家以大教乘。密窃其所造战䇿。教小行者讽之。𢹂访迟。迟极口称赏其子善能作文。奘请一看而乃曰。此文者。小行童亦能诵之。迟惊呼来。诵之。果不差一字。迟大怒此子以古文谑戏。即欲诛之。奘师告云。佛有救护众生之说。若君不救。吾非佛弟子矣。可舍出家。何如。迟从。用是奘师得之。即为大僧。众莫能及。常对御讲论。赐以玉环。见天子更不致礼。但入出有经论．酒食．妇女之三车随行。宣公服而疑之。法师亦薄其小乘而疑其神供之说。一日访宣。特求天供。语论终日而不见其供。法师归后初至。宣公责之。非时而到。何也。神告曰。非懈怠也。今日师与大乘菩萨议论。毫光罩定遍界。竟无路得入。从此更倾心敬之。故知大乘所非小根之能测底也。

　　○遁庵演。闽人。初见元枯木。后参妙喜于径山。与最庵印．同庵琏裒集大慧广录三十卷。盛行于世。慧既没。演不复出游。一衲寒暑。居经三十年。数董板首。闽帅赵汝愚待以福之秀峰。坚卧不起。别峰作疏劝请。有幽兰林下。岂无人而不芳。至宝道中。盖具眼而始识之句。一时罔不高其清节。暮年。竟被涂毒推出于常之华藏。一坐十九年。法席盛兴于三吴。其乃缘法有地耳。

　　○最庵印。川人。初依寂室。后参大慧。出世京口鹤林。自赞云。充体委羸。当行藞苴。袖手俨然。可知礼也。美恶犹来不自裁。参方分付俯观也。

　　○荥阳郡王。初居嘉禾。官职未登。家居零落。时谁庵粹禅师住报恩。与王交游。凡有所疑。靡不应对。及孝宗即位。王累开大藩。以诸方名刹多命粹主之。晚请何山为功德寺。亦命粹主之。特赐紫服。圆悟禅师其子孙亦为大法金汤。谓是互乘大愿力来者也。

　　丛林盛事(终)

　　No. 1611-B

　　予昔首众于五峰。时古月融禅师实典宾职。既叨同事。日数从游。为山间水边之乐。续以业缘。来居青山。逾十年矣。一日。翩然过我。坐间娓娓谈前言往行。颇清老怀。徐出丛林盛事一编。皆命世宗师与贤士大夫酬酢更唱之语。诚可以警后学而补宗教。大率与先师武库相类。殆将锓梓以惠后世。其利岂不博哉。因援笔以题于后。庆元己未华藏遁庵宗演䟦。

　　融见涂毒䇿。策见游典牛。是为黄龙六世孙也(于后次古本有此十八字)。

　　No. 1611-C 䟦新锓丛林盛事

　　自野录．纪谭至四明枯崖之作。裒收古佛祖潜行密机与贤士夫关于禅佛所泄于五灯者。贻之来昆。其为法施。为俾晚进履践。知向上入路。而非为资今日胡讲谈柄矣。又至于宋丹丘融公丛林盛事。则一言一句。千古铁案。其禅其道。大方龟鉴也。然宋本湮没。祖述无凭。斯邦在在。禅房所藏。誊写亥豕。承讹袭舛。竟亦无全本矣。兹东武源无生居士。拟穿过支桑先觉之鼻孔。捉住供款之际。偶获古本盛事。使信历查一遍。梓行于世。盖卫宗护法之志深也。夫于是校之．阅之。折之为二卷。遂付诸剞劂。或曰。此等禅册于今之禅林亦何补之有。有一种禅流。絺章绘句以当平生。出世进院。此为梯媒。抵死不在一念。于干屎橛上。或习取三经五论。以台宗．贤首教相雷同祖师话头。且谓德山．临济升三贤第几阶。赵州．云门得六即第几位。如此饾饤捏合。收禅归教。禅果作何状。有甚禅可参。讵料祖师西来单传。云真指。云亦是为教体文身。生个骈指赘疣也。然则今之禅者与其据禅席。劫禅衣。不如削籍为座主奴。惜哉。古道祖师言句暗合修多罗。一喝能入五教者。与而今僻解迥别。殊不知佛法门中有一条活路。古锥舌头别有落处矣。又有一等衲子。夙禀恰好。默照鬼眼。一世担板。籍口教外。不欲观半字。禅规不失在。不知本领何如。虽非近日荷一肚皮。谓佛法太容易。胶执现前流识。以为本分。幸凡百无皮下有血者。恣肆诬蠛先喆。认奴为郎。贡高自己。旁挟奇幻。蛊惑男女。教人人险些屈陷断常坑之属。除非眼不识丁。为禅和子．为善知识。自余未免有寒蝉抱木之叹。一堂烂冬瓜之诮矣。更有一般秃驴。结识公候。狐媚檀越。名利躁竞。莫有底极。甚之。则削落前修。靠倒常住。以招提为铺店。廉耻扫地。规利婪货。算盘为枕。钩索锱铢。但其一腔工夫。金谷是务。这般一队。一非一是。走上走下。奈了不省脚下事。保安封公曰。纺丝直裰毛段袄。打扮出来真个好。蓦然问着祖师关。却似东村王太嫂。此颂例为今日结末焉。今日盛事果行之乎。行之也是枉然。亡羊补牢。将何补之有。将何补之有。余曰。子之所具陈。非余所敢议也。丛林秋晚。五叶委地。八风切肤。魔毒慎胸。所到门庭。死人无数。虽然千个万个中。倘得一个神医。以此做还丹一粒。安患不回生返魂哉。应知此特起死方续命剂也。神医可无灵丹。不可舍诸居士。意亦在其中。

　　旹元禄辛未中秋望前兴圣信梅峰书于䮚伽林轩
