卍新纂续藏经第 86 册 No. 1607 居士分灯录


　　No. 1607-A 居士分灯录叙

　　原夫祖祖递传。灯灯相续。觉照均融乎惠炬。灵光遍瞩于昏衢。故古德高缁向上参求者息无明之业影。亦有夙根利器精心学佛者出生死之火轮。其派本师承重来应化。往往妙臻圣解默契禅宗。凡七十二人。历几千百载。谁为拈取搜核诠评。惟我友朱我沾氏。学兼华梵情泯智凡。心为般若之灯。足厕云栖之席。翻研释典弘愿度人。谓居士身与佛原非差别。见如来性逢缘不碍无生。如丁繁弃官求道。张挥舍俗为僧。十地相期于冯亮。三空见许于智林。赋白牛于蒲庵。论黄熊于子约。居家学道屡见高贤。倘能顿破尘樊力除见网。闺合物舍得十分。方无渗漏解脱场。展开一步便是菩提。要使智刃飞芒心珠迸现。分辉洞烛熄烬重燃。斯足启来嗣之传薪。扬祖风之衰𦦨矣。我沾手录系赞。名曰分灯。意在斯乎意在斯乎。余受而仇校。披对欣然。殆与往所著了义莲宗。并作迷津之宝筏。顷复编佛祖纲目。更溯法海之渊源。从三十余年来。饱餐道味。果为开觉功臣。继七十二人后直下承当。再续分灯居士。

　　广岫居士王元瑞　题

　　No. 1607-B 居士分灯录叙

　　真如常寂而亦常照。般若无分而无不分。当其分。有合之体。万灯原聚一灯。当其合。有分之用。一灯倏散万灯。固非形相所可拘。亦岂识情之能测。我友心空。从性体中树光明幢。于正法内燃无尽灯。慨久远之无征。谓传述之可信。四十一卷缕析条分。既网罗于纲目。七十二人激扬大事。且辉映于分灯。不二门开金粟佛。西江吸尽老庞翁。一双无事手不曾祇揖。等闲满院木樨香。无端穿却鼻孔。溺器五更踢翻。拶出古人末后句。顶门一声霹雳。唤起从前自家底。蛙鸣月下蓦然撞破乾坤。盘涌日升只讨工夫婚嫁。空里八角磨盘。藏身北斗心头。着手便判。铁汉参禅。𧏙螂粪弹不换万两黄金。山色溪声浑是一场春梦。有师承无师承。王老师儿孙犹在。是仙种非仙种。守尸鬼悔错用心。不疑天下老和尚舌头。勘破一千七百则公案。当明中有暗。当暗中有明。真如遍界不曾藏。般若圆通而无碍。忽若龙潭吹灭纸灯。云盖不把火照。且道是灯不是灯。分即是。不分即是。咦。心空一片婆心。只向这里出气。

　　如是居士张翼轸　题

　　No. 1607-C 自叙分灯录缘起

　　如来正法眼藏首传大迦叶。乃至二十八传菩提达磨。遥观震旦有大乘根器。遂泛海而来。磨传惠可。可传僧粲。粲传道信。信传弘忍。忍传惠能。能传怀让行思。两派儿孙五灯辉映。若临济。若云门。若沩仰。若曹洞。若法眼。或孤峰顶上盘结草庵。或十字街头解开布袋。明镜当台胡汉自现。宝剑在手杀活临时。青州衫。干屎橛。疑议便乖。击石火。闪电光。转盻即失。至矣尽矣。无得而上焉。然考当时法道盛行。有主化者必有分化者。主化者如上所述。具载传灯。分化者则有如维摩诘庞道玄张无尽宋景濂辈。秘大现小。带水拖泥。不坏假名而谈实相。斯亦悲愿弘广。混俗利生之遐轨已。余故略采内典。既成佛祖纲目四十一卷。复辑居士中师承有据及应化再来者七十二人。为分灯录二卷。分灯者。乃余结集时梦见舍利弗尊者之所标也。傥谓是书非无尽灯。亦非非无尽灯。而欲揭之以光照来兹乎。雪窦有云三十三人入虎穴。予亦云七十二人出龙窟。即今书在这里。还识龙么。透网金鳞休云滞水。无所有月波澄有处。无风浪起。参。

　　崇祯辛未阳生日　　云间朱时恩　谨序

　　居士分灯录目录上卷维摩诘傅大士杨炫之向居士李通玄庞道玄(附韩愈)崔群甘贽陆亘白居易裴休李翱于頔王敬初陈操陆希声张拙王延彬王随杨亿曾会李遵勖许式夏竦范仲淹(附尹洙。朱炎。晁迥。李沆。杜衍。张方平)杨杰刘经臣孙比部(附杨畋。王安石)下卷李端愿赵抃富弼(附文彦博。欧阳修。范镇。司马光。邵雍。吕公着)潘兴嗣张商英苏轼黄庭坚(附韩宗古。彭器资。王正言。朱世英。王卫州)吴恂王韶郭祥正周敦颐(附程颢。程颐。游酢。谢良佐。杨时)戴道纯高世则陈瓘(附刘安世)胡安国范冲吴居厚彭汝霖卢航都贶徐俯赵令衿李弥逊张浚冯楫(附王敏仲)张九成李邴吴伟明(附吴潜。吕正己。吕本中。陆游。尤袤。叶适。陈贵谦)刘彦修黄彦节钱端礼钱象祖潘良贵曾开葛剡莫将王箫张栻李浩吴十三朱熹(陆九渊。真德秀)余居士(附王日休)宋景濂补遗吕岩真人(附张伯阳)

　　居士分灯录目录(终)

　　No. 1607-D 夹注辅教编序

　　宋濂

　　天生东鲁西竺二圣人化导烝民。虽设教不同。其使人趋于善道则一而已。为东鲁之学者则曰我存心养性也。为西竺之学者则曰我明心见性也。究其实。虽若稍殊世间之理。其有出一心之外者哉。传有之。东海有圣人出焉。其心同。其理同也。西海有圣人出焉。其心同。其理同也。南海北海有圣人出焉。其心同。其理同也。是则心者万理之原。大无不包。小无不摄。能充之则为贤知。反之则愚不肖矣。觉之则为四圣。反之则六凡矣。世之人但见修明礼乐刑政为制治之具。持守戒定慧为入道之要。一处世间一出世间。有若冰炭昼夜之相反。殊不知春夏之伸而万汇为之欣荣。秋冬之屈而庶物为之藏息。皆出乎一元之气运行。气之外初不见有他物也。达人大观。洞然八荒无藩篱之限。无户阈之封。故其吐言持论不事形迹而一趋于大同。小夫浅知。肝胆自相胡越者。恶足以与于此哉。宋有大士曰镡津嵩禅师。实洞山聪公之法嗣。以二氏末流之弊或不相能也。取诸书会而同之曰原教。曰广原教。曰劝书。曰孝论。而坛经赞附焉。复恐人不悉其意。自注释之。名之为辅教编。若禅师者可谓摄万理于一心者矣。予本章逢之流。四库书颇尝习读。逮至壮龄又极潜心于内典。往往见其说广博殊胜。方信柳宗元所谓与易论语合者为不妄。故多着见于文辞间。不知我者或戟手来诋訾。予噤不答。但一笑而已。今因虚白果公重刻是编。其有功学者甚大。故执笔言之。呜呼。孰能为我招禅师于常寂光中相与论儒释之一贯也哉。独视霄汉悠然。遐思者久之。

　　No. 1607-E 重刻护法论题辞

　　宋濂

　　护法论者。宋大学士张天觉之所撰也。端文禅师重刻诸梓。请濂为序其首简。序曰。呜呼妙明真性有若太空。不拘方所。初无形段。冲澹而静。寥漠而清。出焉而不知其所终。入焉而不知其所穷。与物无际圆妙而通。当是时。无生佛之名。无自他之相。种种含摄种种无碍。尚何一法之可言哉。奈何太朴既散诞胜真漓。营营逐物惟尘缘业识之趣。正如迷人。身陷大泽烟雾晦冥。蛇虎纵横竞来追人欲加毒害。披发狂奔不辨四维。西方大圣人以慈悯故。三乘十二分教不得不说。此法之所繇建立也。众生闻此法者遵而行之。又如得见日光逢善胜友。为驱诸恶引登康衢。即离怖畏而就安隐。其愿幸孰加焉。不深德之反从而诋之斥之。是犹挟利剑以自伤。初何损于大法欤。呜呼。三皇治天下也善用时。五帝则易以仁信。三王又更以智勇。盖风气随世而迁故。为治者亦因时而驭变焉。成周以降。昏嚚邪僻翕然并作。缧绁不足以为囚。斧锧不足以为威。西方圣人历陈因果轮回之说。使暴强闻之赤颈汗背。逡巡畏缩。虽蝼蚁不敢践履。岂不有补治化之不足。柳宗元所谓阴翊王度者是已。此犹言其粗也。其上焉者炯然内观。匪即匪离。可以脱卑浊而极高明。超三界而跻妙觉。诚不可诬也。奈何诋之。奈何斥之。世之人观此论者。可以悚然而思。惕然而省矣。虽然。予有一说并为释氏之徒告焉。栋宇坚者风雨不能漂摇。荣卫充者疾病不能侵凌。缁衣之士盍亦自反其本乎。予窃怪夫诵佛陀言行外道行者。是自坏法也。毗尼不守轨范是弃者。是自坏法也。增长无明嗔恚不息者。是自坏法也。传曰。家必自毁而后人毁之。尚谁尤哉。今因禅师之请。乃恳切为缁素通言之。知我罪我予皆不能辞矣。

　　宋景濂护法录堪续传灯。兹于简首略载二篇。以便观览。其护教编后记一篇。具载纲目卷初。

　　No. 1607-F 大慧禅师示真如道人书

　　火宅尘劳何时是了。安乐得一日。便是千万日样子也。于一日中心不驰求不妄想不缘诸境。便与三世诸佛诸大菩萨相契。不着和会自然成一片矣。世尊说火宅喻正为此也。经云。是舍惟有一门而复狭小。诸子幼稚未有所识。恋着戏处或当堕落为火所烧。我当为说怖畏之事。具在经中。是舍惟有一门而复狭小。谓信根狭劣。在火宅中无智慧而恋着尘劳之事为乐。不信有出火宅露地而坐清净妙乐故也。若在其中信得及识得破。不恋着幼稚戏处。心不驰求不妄想不缘诸境。即是火宅尘劳便是解脱出三界之处。何以故。佛不云乎于一切境无依无住无有分别。明见法界广大安立。了诸世间及一切法平等无二。故远行地菩萨以自所行智慧力故。出过一切二乘之上。虽得佛境界藏而示住魔境界。虽超魔道而现行魔法。虽示同外道行而不舍佛法。虽示随顺一切世间而常行一切出世间法。此乃火宅尘劳中真方便也。学般若人舍此方便而随顺尘劳。定为魔所摄持。又于随顺境中强说道理。谓烦恼即菩提。无明即大智。步步行有。口口谈空。自不责业力所牵。更教人拨无因果。便言饮酒食肉不碍菩提。行盗行淫无妨般若。如此之流。邪魔恶毒入其心腑都不觉知。欲出尘劳如泼油救火。可不悲哉。尘劳之俦为如来种。教有明文。譬如高原陆地不生莲花。卑湿淤泥乃生此花。在火宅尘劳中头出头没受无量苦。忽于苦中而生厌离。始发无上菩提之心。尘劳之俦为如来种正谓此也。俗人学道与出家儿迥然不同。出家儿自小远离尘劳。父母不供甘旨。六亲固以弃离。身居清净伽蓝。目睹绀容圣相。念念在道。心心无间。所观底书无非佛书。所行底事无非佛事。不见可欲。受佛禁戒。佛所赞者方敢依而行之。佛所诃者不敢违犯。有明眼宗师可以寻访。有良朋善友可以咨决。纵有习漏未除者暂时破佛律仪。已为众所摈斥。以俗人较之。万不及一。俗人在火宅中。四威仪内与贪欲嗔恚痴为伴侣。所作所为所闻所见无非恶业。然若能于此中打得彻。其力却胜我出家儿百千万亿倍。打得彻了方可说烦恼即菩提无明即大智。本来广大寂灭妙心中清净圆明。荡然无一物可作障碍。如太虚空一般。佛之一字亦是外物。况更有尘劳烦恼恩爱作对待耶。在火宅中打得彻了。不须求出家。造妖捏怪毁形坏服。灭天性绝祭祀。作名教中罪人。佛不教人如此。只说应以佛身得度者即现佛身而为说法。应以宰官身得度者即现宰官身而为说法。乃至应以比丘比丘尼优婆塞优婆夷身得度者即皆现之而为说法。又云治世产业皆顺正理与实相不相违背。但只依本分随其所证。化其同类同入此门。便是报佛深恩也。但念念不要间断。莫管得不得。便是夙与般若无缘。今生未打得彻。临命终时亦不被恶业所牵。于日用二六时中亦不被尘劳所困。后世出头来亦得现成受用。学道无他术。以悟为则。今生若不悟尽。捱到尽未来际常存此心。今生虽未悟。亦种得般若种子在性地上。世世不落恶趣。生生不失人身。不生邪见家。不入魔军类。况忽然心花发明耶。当此之时。三世诸佛证明有分。诸大祖师无处安着。非是强为。法如是故。真如道人欲学此道。但只依此做工夫。久久自然撞着矣。如上所说乃一期应病与药耳。若作实法会。又却不是也。古人云。见月休观指。归家莫问程。写至此。兴虽未已而纸已尽。且截断葛藤。

　　心空曰。大慧此书分明是一卷维摩经。在家居士若不依此修行。管取腊月三十日手忙脚乱。

　　No. 1607-G 莲池大师法语

　　华严不如艮卦

　　宋儒有言。读一部华严经不如看一艮卦。此说高明者自知其谬。庸劣者遂信不疑。开邪见门。塞圆乘路。言不可不慎也。假令说读一部易经不如看一艮卦。然且不可。况佛法耶。况佛法之华严耶。华严具无量门。诸大乘经犹是华严无量门中之一门耳。华严天王也。诸大乘经侯封也。诸小乘经侯封之附庸也。余可知矣。

　　儒佛配合

　　儒佛二教圣人。其设化各有所主。固不必岐而二之。亦不必强而合之。何也。儒主治世。佛主出世。治世则自应如大学格致诚正修齐治平足矣。而过于高深则纲常伦理不成。安立出世则自应穷高极深方成解脱。而于家国天下不无稍疏。盖理势自然。无足怪者。若定谓儒即是佛。则六经论孟诸典灿然备具。何俟释迦降诞达磨西来。定谓佛即是儒。则何不以楞严法华理天下。而必假羲农尧舜创制于其上。孔孟诸贤明道于其下。故二之合之其病均也。虽然。圆机之士。二之亦得。合之亦得。两无病焉。又不可不知也。

　　佛性

　　经言蠢动含灵皆有佛性。孟子之辟告子也曰。然则犬之性犹牛之性。牛之性犹人之性欤。有执经言而非孟子。予以为不然。皆有佛性者。出世尽理之言。人畜不同者。世间见在之论。两不相碍。是故极本穷源则蝼蚁蠛蠓直下与三世诸佛平等不二。据今见在则人通万变畜惟一知。何容并视。岂惟人与畜殊。犬以司夜有警则吠。若夫牛即发扃钻穴逾墙斩关。且安然如不闻见矣。犬牛之性果不齐也。而况于人乎。万材同一木也。而梧槚枳棘自殊。百川同一水也。而江湖沟渠各别。此同而未尝不异。异而未尝不同者也。如执而不通。则世尊成正觉时普见一切众生成正觉。今日何以尚有众生。

　　王介甫

　　介甫拟寒山诗有云。我曾为牛马。见草豆欢喜。又曾为女人。欢喜见男子。我若真是我。祇合常如此。区区转易间。莫认物为己。介甫此言信是有见。然胡不云。我曾闻谀言。入耳则欢喜。又曾闻谠言。喜灭而嗔起。我若真是我。祇合常如此。区区转易间。莫认物为己。而乃悦谀恶谠。依然认物为己耶。故知大聪明人。说禅非难。而得禅难也。

　　解禅偈

　　温公作解禅偈。真学佛不明理者之龟鉴也。但其以言行可法为不坏身。仁义不亏为光明藏。特一时救病语。非不易之论。夫谨言行修仁义。在世间诚可贵重。然岂便是金刚不坏之身。神通大光明藏何言之易也。又以君子坦荡荡为天堂。小人长戚戚为地狱。理则良。然而亦有执理失事之病。岂得谓愚痴即牛羊。凶暴即虎豹。此外更无真实披毛带角之牛羊。利牙锯爪之虎豹乎。吾恐世人见温公辞致警妙。必大悦而深信。其流之弊拨无因果。乃至世善自足。不复知有向上事。则此偈本以觉人反以误人。不可不闻。

　　范景仁

　　景仁自谓吾二十年曾不起一思虑。景仁之为贤者信矣。然二十年之久不生一念。或未易及此。颜子尚仅三月不违。则三月外容有念生。赵州尚假四十年方成一片。则未成一片时容有念生。如景仁者得无。粗念虽无。微细思虑潜滋暗发而不自觉欤。吾非轻视景仁。盖恐得少为足而预以自警也。

　　衣帛食肉

　　晦庵先生辟佛。空谷力为辨驳矣。虽然晦庵亦有助佛扬化处。不可不知也。其解孟子曰。五十非帛不暖。未五十者不得衣也。七十非肉不饱。未七十者不得食也。夫兽毛蚕口害物伤慈。佛制也。必五十乃衣帛。则衣帛者鲜矣。食肉者断大慈悲种子。佛制也。必七十乃食肉。则食肉者鲜矣。今孩提之童固已重裘纯纩卫其形。烹肥割鲜饫其口。曾不待壮。而况老乎。使晦庵之说行。宁不为佛法少助。咎晦庵者不之察。吾故为阐之。

　　护法

　　人知佛法外护付与王臣。而未知僧之当其护者。不可以不慎也。护法有三。一曰兴崇梵刹。二曰流通大教。三曰奖掖缁流。曷言乎慎也。护刹者。梵刹果尔属。寺产豪强占焉。夺而复之理也。有如考诸图籍则疑似不明。传之久远则张王互易。以势取之可乎。喜舍名为吉祥地。力不歒而与者谓之冤业薮。若僧惟劝化有力大人。以恢复旧刹为大功德主。而不思佛固等视众生如罗睺罗。殃民建刹即广逾千顷高凌九霄。旃檀为材珠玉为饰。佛所悲怜而不喜者也。有过无功。不可不慎。一也。护教者。其所著述果尔远合佛心。近得经旨。赞叹而传扬之理也。有如外道迂谈胸臆偏见。过为称誉可乎。若僧惟乞诸名公作序作䟦。而不思疑误后学。有过无功。不可不慎。二也。护僧者。其僧果尔真参真悟。具大知见者。尊而礼之。实心实行。操持敦确者。信而近之理也。有如虚头禅客。下劣庸流。亦尊之信之可乎。若僧惟亲附贵门。冀其覆庇而绵纩锦绣以裹痈疽。祗益其毒。有过无功。不可不慎。三也。是则王臣护法而僧坏法也。悲夫。

　　答孙无高居士广抑

　　来问近日持戒颇严。虽小德未尽莹。而大德已无犯。此外更有一二语可为终身之铭者乎。昔子贡问一言终身。夫子以恕答之。今日戒之一言。铭以终身。罄无不尽。所以者何。良以摄心即是戒。故若向心地法门中会得。便一切具足。尚何论戒之持与不持。如其不然。须一一依教奉行。经云。摄心为戒。因戒生定。因定发慧。定慧者佛之全果也。即定而慧则寂而常照。即慧而定则照而常寂。常寂常照名常寂光。而资始于戒。戒之时大矣哉。戒有多种。优婆塞五戒。沙弥十戒。比丘二百五十戒。菩萨十重四十八轻戒。乃至三千威仪八万细行。而约其大纲则五戒为根本。儒亦时言戒。戒虽未备而默与佛制合。子曰君子有三戒。戒色则淫戒所摄。戒斗则杀戒所摄。戒得则盗戒所摄。淫杀盗三者为戒中之至要。故举要以概其余。而言忠信不及乱。以摄酒妄。亦所以预养此戒。而弗使之纵也。但儒之戒疏。佛之戒密。佛制杀戒微及蜎蠕。而儒止曰无故杀牛羊犬豕等。不曰不杀。止曰钓不网戈不宿。不曰不钓不戈。又极之则。才有忿嫉即杀戒不净。眼取色耳取声即盗戒不净。隔壁闻钗钏声即淫戒不净。至是则身心俱断。事理双尽矣。今日处家闱中。业公车行。将有社稷民人之寄。其持戒岂能一一与剃发染衣者例论。则微细条章不能全持未为破戒。惟贵于心学大头脑处着力。一旦脱然悟去。则咳唾掉臂无不是清净毗尼矣。但不可未得谓得而发狂解。便道饮酒食肉不碍菩提。行盗行淫无妨般若。而堕落魔罗境界耳。果能时时返照。刻刻提撕。向本参念佛话头上做工夫。则不惟日后有发明在。即今目前便自得力。日用中有主宰。不随物转。纵居声色名利之场妻子眷属日夕相接。不妨与世推移。混俗和光。自然出淤泥而不染。是谓尘中大解脱门也。以此自利。以此利他。何往不善哉。(莲池大师法语毕)

　　No. 1607

　　居士分灯录卷上

　　云间　心空　朱时恩　辑

　　同郡　心岫　王元瑞　阅

　　维摩诘(释迦会下法王子)

　　中天竺毗耶离城。有长者名维摩诘。已曾供养无量诸佛。深植善本。得无生忍。辨才无碍。游戏神通。欲度人。故以善方便。居毗耶离。其以方便。现身有疾。广为说法。佛告文殊师利。汝行诣维摩诘问疾。于是文殊师利与诸菩萨大弟子众。入毗耶离。维摩诘以神力空其室内。除去所有及诸侍者。惟置一床。以疾而卧。文殊师利既入其舍。维摩诘言。善来。文殊师利。不来相而来。不见相而见。文殊师利言。如是居士。若来已更不来。若去已更不去。所以者何。来者无所从来。去者无所从去。所可见者更不可见。维摩诘谓众菩萨言。诸仁者。云何菩萨入不二法门。三十二菩萨各各说已。文殊师利问维摩诘。仁者当说。何等是菩萨入不二法门。维摩诘默然无言。文殊师利叹曰。善哉。善哉。乃至无有文字语言。是真不二法门。说法已竟。维摩诘语文殊师利。可共见佛。即以神力。持诸大众并师子座。置于右掌。往诣佛所。到已着地。稽首佛足。右绕七匝。一心合掌。在一面立。舍利弗问。汝于何没。而来生此。维摩诘言。汝所得法。有没生乎。舍利弗言。无没生也。若诸法无没生相。云何问言汝于何没而来生此。舍利弗。没者。为虚诳法。败坏之相。生者。为虚诳法。相续之相。菩萨虽没不尽。善本虽生。不长诸恶。时佛告舍利弗。有国名妙喜。佛号无动。是维摩诘于彼国没。而来生此。舍利弗言。未曾有也。世尊。是人乃能舍清净土。而来乐此多怒害处。维摩诘语。舍利弗。于意云何。日光出时。与冥合乎。答曰。不也。日光出时。则无众冥。维摩诘言。夫日何故。行阎浮提。答曰。欲以明照。为之除冥。维摩诘言。菩萨如是。虽生不净佛土。为化众生。不与愚暗而共合也。但灭众生烦恼暗耳。时大众渴仰。欲见妙喜世界无动如来及其声闻之众。佛告维摩诘。善男子。为此众会现妙喜国无动如来及诸菩萨声闻之众。众皆欲见。于是维摩诘入于三昧。现神通力。以其右手。断取妙喜世界。置于此处。时妙喜世界。于此国所。应饶益其事。讫已还复本处。

　　赞曰。余观维摩诘。盖毗耶一老居士也。然释迦会中。如文殊师利。舍利弗等。犹且曰。我不堪任诣彼问疾。曰。彼上人者。难为酬对。抑何门庭。高峻至此。极乎。黄檗云。维摩者。净名也。净者。性也。名者。相也。性相不异。故号净名。诸大菩萨所表者。人皆有之。不离一心。悟之则是。似又不劳弹指。直下便是。维摩矣。乃传灯所载。达磨儿孙满天下。其自居士真参实悟者。数十人外无闻焉。此又何以说欤。白云端云。一个两个百千万。屈指寻文数不办。暂时留在暗窗前。明日为君重计算。咄。维摩来也。

　　傅大士(弥勒化身)

　　傅大士。讳翕。义乌人。丁丑五月八日。示生于双林乡傅宣慈家。年十六。娶刘氏女。名妙光。生二子。普建．普成。会有天竺僧嵩头陀曰。我与汝毗婆尸佛所发誓。今兜率宫衣钵现在。何日当还。因命临水观影。见圆光宝盖。大士笑谓之曰。炉鞴之所多钝铁。良医之门足病人。度生为急。何思彼乐乎。嵩指松山顶曰。此可栖矣。大士躬耕而居之。尝见释迦．金粟．定光三如来放光袭其体。大士乃曰。我得首楞严定。遂舍田宅。因双梼树而创寺。名曰双林。日尝营作。夜则行道。复感七佛相随。释迦引前。维摩接后。惟释尊数顾共语。为我补处也。其山顶黄云盘旋若盖。因号黄云山。梁武帝大通六年正月。大士遣弟子传暀致书武帝。太乐令何昌以闻。武帝遽遣诏迎。既至。大士星冠儒履。披法服以见。帝问。佛耶。大士默指冠。问。道耶。又默指履。又问。儒耶。又默指袈裟。问。从来师事何人。曰。从无所从。来无所来。师事亦尔。一日。武帝于寿光殿讲金刚经。圣师曰。大士能耳。帝即请大士。大士才升座。以尺挥案一下。便下座。帝愕然。圣师曰。陛下还会么。帝曰。不会。圣师曰。大士讲经竟。陈大建元年己丑。有慧和法师。不疾而终。嵩头陀亦于柯山灵岩寺入灭。大士悬知。曰。嵩公兜率待我。决不可久留也。时四侧花木。方当秀实。歘然枯瘁。四月二十四日示众曰。此身甚可厌恶。众苦所集。须慎三业。精勤六度。若堕地狱。卒难得脱。常须忏悔。又曰。吾去已。不得移寝床。七日当有法猛上人。持像及钟。来镇于此。弟子问。灭后形体若为。曰。山顶焚之。又问。不遂何如。曰。慎勿棺敛。但垒甓作坛。移尸于上屏风。周绕绛纱覆之。上建浮图。以弥勒像镇之。又问。诸佛灭度。皆说功德。师之发迹。可得闻乎。曰。我从第四天来。为度汝等。次补释迦。及傅普敏文殊。慧集观音。何昌阿难。同来赞助故。大品经云。有菩萨从兜率天来。诸根猛利疾。与般若相应。吾身是也。言讫趺坐而终。世寿七十二。后七日。果有法猛上人。持织成弥勒像及九乳钟来。留镇龛所。须臾不见。　大士心王铭曰。观心王空。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是佛是心。是心是佛。念念佛心。佛心念佛。欲得蚤成。戒心自律。净律净心。心即是佛。除是心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无性体。能使色身。作邪作正。非有非无。隐显不定。心性离空。能凡能圣。是故相劝。好自防镇。刹那造作。还复漂沈。清净心智。如世黄金。般若法藏。并在身心。无为法宝。非浅非深。诸佛菩萨。了此本心。有缘遇者。非去来今。　(偈)有物先天地。无形本寂寥。能为万象主。不逐四时凋。　夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇这语声是。　空手把锄头。步行骑水牛。人从桥上过。桥流水不流。

　　赞曰。华严会上楼阁门开。兜率宫中衣钵现在。或携布袋闹市里等个人。或卖笊篱街坊头随缘去。是事且置。祇如梁王殿上讲经。与龙华三会所说之法。是同。是别。急着眼看。莫待弥勒佛下生。

　　杨炫之(初祖达磨法嗣)

　　期城太守杨炫之。蚤慕佛乘。问初祖达磨曰。西天五印师承为祖。其道如何。祖曰。明佛心宗。行解相应。名之曰祖。又问。此外如何。祖曰。须明他心知。其今古不厌有无。于法无取。不贤不愚。无迷无悟。若能是解。故称为祖。又曰。弟子归心三宝亦有年矣。而智慧昏蒙。尚迷真理。适听师言。罔知攸措。愿师慈悲。开示宗旨。祖知其恳到。自说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮。过量通佛心兮。出度不与凡圣同躔。超然名之曰祖。炫之闻偈悲喜交并。曰。愿师久住世间。化导群有。祖曰。吾即逝矣。不可久留。根性万差。多逢患难。炫之曰。未审何人弟子。为师除得。祖曰。吾以传佛秘密。利益迷途。害彼自安。必无此理。炫之曰。师若不言。何表通变。观照之力。祖不获已。乃为谶曰。江槎分玉浪。管炬开金锁。五口相共行。九十无彼我。炫之闻语。莫究其端。默记于怀。礼辞而去。

　　赞曰。达磨承记西来意。其别有秘旨。乃考当世提纲第曰。直指人心。见性成佛而已。夫克复一贯清净无为。不无直指。而九年面壁。独称单传。毋乃自立门户。欤噫。是不然。如来灭后。法弱魔强。若非亲提正印。远禀遗嘱。纵阙里儒童。苦县迦叶。尚不能以菩萨应身。令末法信受。况其下焉者耶。余观杨炫之。不过一俗汉。而才参达磨。便尔悲喜交并。何见性成佛如斯之易也。今虽去圣时遥。而本源自性天真佛。人人咸具。独炫之也欤哉。

　　向居士(二祖慧可法嗣)

　　向居士幽栖林野。木食涧饮。北齐天保初。闻二祖慧可盛化。乃致书通好。曰。影繇形起。响逐声来。弄影劳形。不识形为影本。扬声止响。不知声是响。根除烦恼。而趣涅槃。喻去形而觅影。离众生而求佛果。喻默声而寻响。故知迷悟一途。愚智非别。无名作名。因其名则是非生矣。无理作理。因其理则争论起矣。幻化非真。谁是谁非。虚妄无实。何空何有。将知得无所得。失无所失。未及造谒。聊申此意。伏望答之。二祖命笔回示曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅彼无余。居士捧披祖偈。乃伸礼觐。密承印记。

　　赞曰。向居士直捷见谛。暗合孙吴。然非二祖印证。不免天然外道。

　　李通玄长者(华严大士)

　　长者李通玄。唐宗室子。美髭髯朗眉目。丹唇紫腮。冠桦皮。衣麻衣。长裙博袖。散腰徒跣而行。每旦服枣十颗。柏叶饼如匕大者一枚。开元七年。太原高仙奴馆之斋中。终日濡毫临纸。未尝接人。事逾三年。迁马氏古佛堂侧。阅十年。忽负经书而去。行三十里。偶一虎。当途驯伏。玄抚之曰。吾将著论释华严经。汝能为择栖止处否。即以经囊负其背。随至神福山原。下土龛前蹲驻。玄取囊置龛。虎摇尾而去。龛广六七肘。玄著论。每夕口出白光代烛。有二女子。布衣白巾。汲水炷香。食时具膳。斋毕彻去。如是五载。著论已遂。灭迹不见。开元庚辰三月间。一日出山。遇里人高会。玄就语曰。汝等好住。吾将归矣。众惊异。有送入山者。至龛而谢。遣之。是夕烟云凝布。岩谷震荡。有二白鹤。翔空哀唳。其余飞走。悲鸣满山。翌日。里人往候。则已端坐示寂矣。寿九十五。着华严等论。行于世。

　　赞曰。普庵禅师。尝诵华严论。至达本情亡。知心体合。豁然大悟。即说偈曰。捏不成团拨不开。何须南岳又天台。六根门首无人用。惹得胡僧特地来。心空读此偈。不觉失笑。笑个什么。南岳天台。

　　庞居士(马祖道一法嗣)

　　庞居士。讳蕴。字道玄。襄阳人。父任衡阳太守。士建庵修行。于宅西数年。全家得道。后舍庵下旧宅为寺。唐贞元间。用船载家财数万。縻于洞庭湘右罄溺中流。自是生涯惟一叶。士有妻及一男一女。女名灵照。常鬻竹器。以供朝夕。偈曰。有男不婚。有女不嫁。大家团圞头。共说无生话。时江西有马祖。南岳有石头。士初谒石头。问。不与万法为侣者。是甚么人。头以手掩其口。豁然有省。一日问曰。子见老僧以来。日用事作么生。士曰。若问某甲日用事。直下无开口处。头曰。知子恁么。方始问子。士遂呈偈曰。日用事无别。惟吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。头然之曰。子以缁耶。素耶。士曰。愿从所慕。遂不剃染。后参马祖。问。不与万法为侣者。是甚么人。祖曰。待汝一口吸尽西江水。即向汝道。士于言下顿领玄旨。呈颂曰。十方同聚会。个个学无为。此是选佛场。心空及第归。自是机锋电掣。诸方无御。一日问祖曰。如水无筋骨。能胜万斛舟。此理如何。祖曰。我这里无水亦无舟。说什么筋骨。又一日问祖曰。不取本来人。请师高着眼。祖直下觑。士曰。一种没弦琴。惟师弹得妙。祖直上觑。士作礼。祖归方丈。士随后入。曰。弄巧成拙。后至药山。山问。一乘法中。还着得这个事么。士曰。只了日求升合。不知还着得这个事么。山曰。居士还见石头。得么。士曰。拈一放一。不是好手。山曰。老僧住持事多。士便珍重。山曰。拈一放一。是老僧。士曰。好个一乘问宗。今日失却去也。山曰。是。是。士盘桓既久。遂辞药山。山命十禅客相送。时值雪下。士指雪曰。好雪片片。不落别处。有全禅客曰。落在甚处。士遂与一掌。全曰。也不得草草。士曰。恁么称禅客。阎罗老子未放汝在。全曰。居士作么生。士又打一掌。曰。眼见如盲。口说如哑。丹霞天然禅师来访。见灵照洗菜次。霞曰。居士在否。照放下菜篮。叉手而立。又问。居士在否。照提篮便行。霞遂回。须臾士归。照举前话士曰。丹霞在否。照曰。去也。士曰。赤土涂牛奶。霞复来。士见霞不起。亦不言。霞竖起拂子。士竖起槌子。霞曰。只恁么。更别有。士曰。这回见师。不似于前。霞曰。不妨减人声价。士曰。比来折你一下。霞曰。恁么则哑却天然口也。士曰。你哑繇本分。累我亦哑。霞掷下拂子而去。士召曰。然阇梨。然阇梨。霞不顾。士曰。不惟患哑。兼更患聋。又一日。霞访士至门相见。霞问。居士在否。曰。饥不择食。霞曰。庞老在否。曰。苍天。苍天。便入宅去。霞曰。苍天。苍天。便回。又霞问。昨日相见。何似今日。士曰。如法举昨日事来。作个宗眼。霞曰。祇如宗眼。还着得庞公。么曰。我在你眼里。霞曰。某甲眼窄。何处安身。曰。是眼何窄。是身何安。霞不顾。士曰。更道一转。便得此话圆。霞亦不顾。士曰。就中这一句。无人道得。一日。士访霞。向霞前叉手立。少时。便出去。霞不顾。士却来坐。霞却向士前叉手立。少时。便入方丈。士曰。汝入我出。未有事在。霞曰。这老翁。出出入入。有甚了期。曰。略无些子慈悲。霞曰。引得个汉到这田地。曰。把什么引。霞拈起士幞头。曰。恰似个老师僧。士拈幞头安霞头上。曰。恰似个少年俗人。霞应诺三声。士曰。犹有昔时气息在。霞抛下幞头。曰。大似一个乌纱巾。士亦应诺三声。霞曰。昔时气息争忘得。士弹指三下。曰。动天动地。又一日。士与霞行次。见一泓水。指曰。得恁么也。还辨不出。霞曰。的个辨不出。士以手戽水。泼霞三遍。霞曰。莫恁么。莫恁么。士曰。须恁么。须恁么。霞亦戽水泼士。曰。正恁么时。堪作个甚么。士曰。无物外。霞曰。得便宜者少。士曰。谁是落便宜者。一日。霞见士来。便作走势。士曰。犹是抛身势。怎生是颦呻势。霞便坐。士以拄杖画地。作七字。霞于下面划个一字。士曰。因七见一。见一忘七。霞便起去。士曰。更坐少时。尚有第二句在。霞曰。向这里着语。得么。士遂哭出去。一日到仰山。问。久响仰山。到来为甚却覆。山竖起拂子。士曰。恰是。山曰。是。仰是覆。士打露柱。曰。虽然无人。也要露柱证明。山掷拂子。曰。若到诸方。一任举似。一日卖笊篱。下桥吃扑。照见亦去身边卧。士曰。你作甚么。照曰。见爹倒地。特来扶起。士曰。赖是无人见。士坐次。问照曰。古人道。明明百草头。明明祖师意。作么生。照曰。老老大大。作个语话。士曰。你作么生。照曰。明明百草头。明明祖师意。士乃笑。一日庵中独坐蓦地。曰。难。难。难。十石油麻树上摊。庞婆接声曰。易。易。易。如下眠床脚蹈地。照曰。也不难。也不易。百卓头上祖师意。士于元和初。方寓襄阳。栖止岩窦时。州牧于頔。得居士篇。深加慕异。乃伺便就谒。如宿善友。往来无间。士将入灭。谓照曰。幻化无实。随汝所缘。可出视日蚤晚。及午以报。照出户。遽报曰。日已出矣。而有蚀焉。可试暂观。士曰。有之乎。曰。有之。士避席临窗。照即登父座。合掌坐亡。士回见笑曰。我女锋捷矣。乃拾薪营后事。于是更延七日。頔往问安。士以手藉頔之膝。流盻良久。曰。但愿空诸所有。慎勿实诸所无。好住世间。皆如影响。又说偈曰。空华落影。阳𦦨翻波。言讫异香满室。端躬若思。頔亟追呼。已长往矣。頔乃如法茶毗。旋遣使人报诸妻子。庞婆曰。这愚痴女与无智老汉。不报而去。是可忍也。因往告子。见劚畬曰。庞公与灵照去也。子释锄应曰。嗄。良久亦立而亡。母曰。愚子痴一何甚也。亦以焚化。众皆奇之。未几。庞婆遍诣乡闾。告别归隐。自后沈迹杳然。莫有知其所归者。

　　赞曰。马驹四脚蹈杀天下。老庞一口吸尽西江。这两个老汉。把佛祖以来相传家活。荡费无遗。令后代儿孙。一贫如洗。又岂止弃家珍。沉湘汉而已哉。

　　又赞曰。洞山价曰。贪嗔痴。太无知。果赖今朝捉得伊。行即打。坐即槌。分付心王仔细推。无量劫来不解脱。问汝三人知不知。咄。洞山漏逗不少。神鼎諲云。贪瞋痴实无知。十二时中任从伊。行即住坐即随。分付心王无可为。无量劫来元解脱。何须更问知不知。咄。神鼎亦漏逗不少。老庞云。莫求佛兮莫求人。但自心里莫贪嗔。贪嗔痴病前顿尽。便是如来的的亲。咄。庞公漏逗不少。心空云。人即佛兮佛即人。本来何处是贪瞋。威狞狮子频哮吼。那管如来亲不亲。咄。心空亦漏逗不少。

　　三世诸佛出世。历代祖师传心。无非为此一大事因缘。大事未明。乃至头出头没。轮回尘劫。无有了期者。良繇毒气深入。命根不断耳。庞老子乃释迦佛补处应身。而一部语录。惟惓惓劝人。拔除三毒。如云。贪瞋不肯舍。徒劳读释经。又云。贪瞋痴病尽。便是世尊儿。又云。捻取三毒箭。拗折一时空。如是叮咛不一而足。所以者何。三毒尽时。命根便断。命根若断。便与三世诸佛．历代祖师。同游寂灭性海。圆悟勤公三毒总颂云。妄想浑繇三个汉。牵拖六道四生中。倏然调伏无功用。端与毗卢性海通。

　　居士又云。

　世间最上事　　惟有修道强　　若悟无生理
　三界自消亡　　蕴空妙德现　　无念是清凉
　此即弥陀土　　何处觅西方

　恶心满三界　　口即念弥陀　　心口相违背
　群贼转转多　　一尘起万境　　倏忽遍娑婆
　色声求佛道　　结果尽成魔

　识是不受尘　　心亦不颠狂　　妙智作心师
　名为破有王　　须臾证六度　　动用五种香
　此矣真极乐　　亦是真西方　　释迦无量寿
　同居此道场

　惭愧好意根　　无自亦无他　　无自身无垢
　无他尘不加　　常居清净地　　知有不能过
　旧时恶知识　　总见阿弥陀

　十方同一等　　此是真如寺　　里有无量寿
　本来无名字　　凡夫不入理　　心缘世上事
　乞钱买瓦木　　盖他虚空地　　却被六贼驱
　背却真如智　　终日受艰辛　　妄想图名利
　如此学道人　　累劫终不至

　四性同一舍　　三身同一室　　一切恶知识
　总见弥陀佛

　说事满天下　　入理实无多　　常被有为缚
　何日见弥陀

　一念心清净　　处处莲花开　　一花一净土
　一土一如来

　　心空曰。士大夫高明特达者。或喜谈禅而薄净土。殊不知禅者净土之禅。净土者禅之净土也。庞公掣电之机。诸方畏惮。而吐为诗句。则自性弥佗之旨。又谆谆开示。噫。可以思矣。

　　韩愈

　　字退之。官刑部侍郎。唐宪宗遣使迎佛骨入禁中。王公士庶奔走膜拜。腾蹈系路。愈上表极谏。帝大怒。将抵之死。裴度．崔群请少宽假。乃贬潮州刺史。到潮之初。以表劝帝东封泰山。久而无报。郁郁不乐。闻大颠禅师道德名重。三以书招。乃至。留数十日。或入定数日方起。愈甚敬焉。后复造颠之庐访道。一日问。和尚春秋多少。颠提起数珠曰。会么。愈曰。不会。颠曰。昼夜一百八。愈不晓。次日再来。至门前。见首座。举前话。问。意旨如何。座叩齿三下。及见颠。理前问。颠亦叩齿三下。愈曰。元来佛法无两般。颠曰。是何道理。愈曰。适来问首座亦如是。颠乃召。首座问。是汝如此对否。曰。是颠。乃打趁出院。愈一日白颠曰。弟子军州事繁。佛法省要处。乞师一语。颠良久。愈罔措。时三平为侍者。乃敲禅床三下。颠曰。作么。平曰。先以定动。后以智㧞。愈曰。和尚门风高峻。乃于侍者边得个入处。改袁州刺史。留衣二袭而别。答尚书孟简书称。颠颇聪。明识道理。实能外形骸。以理自胜。不为事物侵乱。虽不尽解其语。要自胸中无滞碍。以为难得。因与往来。

　　心空曰。退之。退之。虽不尽解。毕竟谁解。谁不解。

　　崔群(径山法钦禅师法嗣)

　　崔群。武城人。未冠举进士。累官翰林学士。参径山法钦禅师。问。弟子欲出家。得否。钦曰。出家乃大丈夫之事。非将相之所能为。群于言下有省。唐宪宗朝。出为湖广观察使。才至任。便访如会禅师。问曰。师以何得会。曰。以见性得。时会方病眼。群曰。既云见性。其奈眼何。会曰。见性非眼。眼病何害。群稽首称谢。穆宗朝。超拜吏部尚书。封赵公。

　　赞曰。崔赵公且置。如何是大丈夫出家事。休。休。大平本是将军致。不许将军见太平。

　　甘贽(南泉普愿禅师法嗣)

　　池州甘贽行者。一日入南泉设斋。黄檗运为首座。贽请施财。运曰。财法二施。等无差别。贽曰。恁么道。争消得。某甲䞋便将出去。须臾复入。曰。请施财。运曰。财法二施。等无差别。贽乃行䞋。又一日入寺设粥。仍请南泉念诵。泉乃白椎曰。请大众为狸奴白牯念摩诃般若波罗蜜。贽拂袖便出。泉粥后问。典座。贽在甚处。座曰。当时便去也。泉乃打破锅子。贽常接待往来。有僧问曰。行者接待不易。贽曰。譬如喂驴喂马。僧休去。有住庵僧缘化什物。贽曰。有一问。若道得。即施。乃书心字。问。是甚么字。曰。心字。又问妻。甚么字。妻曰。心字。贽曰。某甲山妻亦合住。庵僧无语。贽亦无施。又问一僧。甚么处来。曰。沩山来。贽曰。曾有僧问沩山。如何是西来意。沩山举起拂子。上座作么生会沩山意。曰。借事明心。附物显理。贽曰。且归沩山去好。岩头在贽家过夏。一日把针次。贽前立头。乃以针作劄势。贽遂归。着衣拟出。礼谢妻。乃问。翁作甚么。贽曰。不得说。妻云。有甚事也。要大家知。贽举前话。妻云。从此三十年后。须知一度吃水。一度噎杀人。女子闻。乃云。还知尽大地人性命。被奯上座针头上劄。将去也无。

　　赞云。甘贽行者机锋不减老庞。而其妻若女。亦仿佛庞婆．灵照。虽然心空要问。行者甚么年中行道。直饶威音王以前。犹是王老师儿孙。

　　陆亘(南杲法嗣)

　　陆亘。字景山。吴郡人。官御史大夫。久参南泉。一日问曰。弟子从六合来。彼中还更有身否。泉曰。分明记取。举似作家。亘又谓泉曰。和尚大不可思议。到处世界皆成就。泉曰。适来总是大夫分上事。又一日。问泉曰。弟子家内瓶中养一鹅鹅。渐长大。出瓶不得。如今不得毁瓶。不得损鹅。和尚作何方出得。泉召曰。大夫。亘应诺。泉曰。出也。亘从此开解。一日谓泉曰。弟子亦薄会佛法。泉便问。大夫十二时中作么生。亘曰。寸丝不挂。泉曰。犹是阶下汉。不见道。有道君王不纳有智之臣。一日泉上堂。亘曰。请和尚为众说法。曰。教老僧作么生说。亘曰。和尚岂无方便。泉曰。道他欠少什么。亘曰。为什么有六道四生。泉曰。老僧不教他。一日问泉弟子。家中有一片石。有时坐。有时卧。欲镌作佛。得否。泉曰。得。亘曰。莫不得否。泉曰。不得。亘与泉见人双陆。拈起骰子。曰。恁么。不恁么。只恁么。信彩去时如何。泉拈起骰子曰。臭骨头十八。一日谓泉曰。肇法师也甚奇怪。道万物与我同根。天地与我一体。泉指庭前牡丹花曰。大夫。时人见此一株花。如梦相似。亘罔测。亘又问。天王居何地位。泉曰。若是天王。即非地位。亘曰。弟子闻说天王是居初地。泉曰。应以天王身得度者。即现天王身而为说法。亘辞。归宣城治所。泉问。大夫去彼。以何治民。亘曰。以智慧治民。泉曰。恁么即彼处生灵尽遭涂炭去也。泉入宣州。亘出迎接。指城门曰。人人尽唤作瓮门。未审和尚唤作什么门。泉曰。老僧若道。恐辱大夫风化。亘曰。忽然贼来时。作么生。泉曰。王老师罪过。亘又问。大悲菩萨用许多手眼。作什么。泉曰。只如国家。又用大夫作什么。泉迁化。亘闻丧。入寺下祭。却呵呵大笑。院主曰。先师与大夫有师资之义。何不哭。亘曰。道得即哭。院主无语。亘大哭曰。苍天。苍天。先师去世久矣。

　　赞曰。大哉。南泉座下皆英灵。衲子无论赵州．长沙。丛林哮吼。即陆亘大夫一俗汉耳。方且激扬酬对。针芥相投。洎泉迁化。勘验院主。掣电之机。无惭师友。真龙生龙子。凤出凤雏。此足以志当年法。道极盛云。

　　白居易(佛光如满禅师法嗣)

　　白居易。字乐天。官太子少傅。舍宅为香山寺。号香山居士。久参佛光如满。得心法。元和四年。惟宽至阙。易问曰。既曰禅师。何以说法。宽曰。无上菩提者。被于身为律。说于口为法。行于心为禅。应用者三。其致一也。譬如江湖淮漠。在处立名。名虽不一。水性无二。律即是法。法不离禅。云何于中妄起分别。曰。既无分别。何以修心。宽曰。心本无伤损。云何要修理。无论垢与净。一切勿念起。曰。垢即不可念。净无念可乎。宽曰。如人眼睛上。一物不可住。金屑虽珍宝。在眼亦为病。曰。无修无念。又何异凡夫耶。宽曰。凡夫无明。二乘执着。离此二病。是曰真修。真修者。不得勤。不得忘。勤则近执着。忘即落无明。此为心要云尔。元和十五年。牧杭州。因入山谒鸟窠道林问曰。禅师住处甚危险。林曰。太守危险尤甚。易曰。弟子位镇江山。何险之有。林曰。薪火相交。识性不停。得非险乎。又问。如何是佛法大意。林曰。诸恶莫作。众善奉行。易曰。三岁孩儿也解。恁么道。林曰。三岁孩儿虽道得。八十老人行不得。又以偈问曰。特入空门。问。苦空。敢将禅事叩禅翁。为当梦是浮生事。为复浮生是梦中。林答曰。来时无迹去无踪。去与来时事一同。何须更问浮生事。祇此浮生是梦中。易作礼而退。又易尝求心要。于凝禅师得八言。曰观。曰觉。曰定。曰慧。曰明。曰通。曰济。曰舍。易因广为八渐偈。偈曰。(一观)以心中眼。观心外相。从何而有。从何而丧。观之又观。则辨真妄。(二觉)惟真常在。为妄所蒙。真妄苟辨。觉生其中。不离妄有。而得真空。(三定)真若不灭。妄即不起。六根之源。湛如止水。是为禅定。乃脱生死。(四慧)专之以定。定犹有系。济之以慧。慧则无滞。如珠在盘。盘定珠慧。(五明)定慧相合。合而后明。照彼万物。物无遁形。如大圆镜。有应无情。(六通)慧至乃明。明则不昧。明至乃通。通则无碍。无碍者何。变化自在。(七济)通力不常。应念而变。变相非有。随求而见。是大慈悲。以一济万。(八舍)众苦既济。大悲亦舍。苦既非真。悲亦是假。是故众生。实无度者。

　　赞曰。乐天参佛光。悟明心地。其机缘莫可考已。乃所至尊宿。若鸟窠辈。乐天莫不向风瞻礼俯焉。受其钳锤。何以故。其心虚也。虚则明。明则淫房酒肆不离道场。弦管花钿无非佛事。故曰。达哉。达哉。白乐天。

　　裴休(黄檗希运禅师法嗣)

　　裴休。字公美。闻喜人。父肃任越州观察使。应三百年谶记。重建龙兴寺大佛殿。休乃笃志内典。深入法会。儿时与兄弟偕隐昼讲。经夜著书。终年不出户。后登进士。累更内任。尝出刺洪州。一日。入龙兴寺烧香属。希运初于黄檗山。舍众入寺。混迹劳侣。扫洒殿堂次。主事僧迎休。休因观壁画。乃问。是何图相。曰。高僧真仪。曰。真仪可观。高僧在什么处。僧皆无对。休曰。此间有禅人否。曰。近有一僧投寺执役。颇似禅者。曰。速请来。于是遽寻运。休睹之。欣然曰。休适有一问。诸德吝辞。今请上人代酬一语。运曰。请相公垂问。休即举前问。运高声曰。相公。休应诺。运曰。在什么处。休当下知旨。如获髻珠。曰。吾师真善知识也。示人克的若是。何汩没于此乎。寺众愕然。自此延入府署。留之供养。执弟子礼。屡辞不已。复坚请住黄檗山。暇即躬入山顶谒。或渴闻玄论。即请运入州。大中二年。休镇宛陵。建大禅院。请运说法。以运酷爱旧山。还以黄檗名之。又迎运至郡。以所解一编示运。运接置于座。略不披阅。良久乃曰。会么。曰。不会运曰。若便恁么会得。犹较些子。若也形于纸墨。何处更有吾宗。休乃以颂赞曰。自从大士传心印。额有玄珠七尺身。挂锡十年栖蜀水。浮杯今日渡漳濵。一千龙象随高步。万里香华结胜因。拟欲事师为弟子。不知将法付何人。运亦无喜色。但曰。心如大海无边际。口吐红莲养病身。自有一双无事手。不曾祇揖等闲人。一日托一尊佛于运前。胡跪曰。请师安名。运召。斐休。休应诺。运曰。与汝安名竟。休便礼拜。一日休问曰。山中四五百人。几人得和尚法。运曰。得者莫测其数。何故。道在心悟。岂在言说。言说只是化童蒙耳。又问。如何是佛。运曰。即心即佛。无心是道。不用别求。有求皆苦。设使恒沙劫数。行六度万行。得佛菩提。亦非究竟。何故。为属因缘造作故。因缘若尽。还归无常。一日。休在大安寺问。诸大德曰罗睺罗以何为第一。曰。以密行为第一。休不肯。乃问。此间有何禅者。时龙牙居遁在后园种菜。遂请来问。罗睺罗以何为第一。遁曰。不知。休便拜。曰。破布裹真珠。休作相六年。次历诸镇节度。居尝不御酒肉。着释氏书数万言。又亲书大藏经五百函号。

　　赞曰。黄檗说法。如巨灵抬手。劈破华山。穿临济之大树。织睦州之蒲鞋。而其绪余。犹能陶铸。裴相国读其传心法要。真一大藏教诠注。不及猗欤。盛哉。

　　李翱(药山惟俨禅师法嗣)

　　朗州刺史。李翱久向药山玄化。屡请不起。乃躬入山谒之。山执经卷不顾。侍者曰。太守在此。翱性褊急。乃曰。见面不如闻名。山呼。太守。翱应诺。山曰。何得贵耳贱目。翱拱手谢之。问曰。如何是道。山以手指上下。曰。会么。曰。不会。曰。云在天水在瓶。翱乃忻惬作礼。而述偈曰。炼得身形是鹤形。千株松下两函经。我来问道无余说。云在青天水在瓶。又问。如何是戒定慧。曰。贫道这里无此闲家具。翱莫测玄旨。山曰。太守欲保任此事。直须向高高山顶立。深深海底行。闺合中物。舍不得便为渗漏。山一夜登山经行。忽云开见月。大笑一声。应澧阳东九十许里。明晨迭相推问。直至药山徒众。曰。昨夜和尚山顶大笑。翱赠诗曰。选得幽居惬野情。终年无送亦无迎。有时直上孤峰顶。月下披云笑一声。翱尝问僧。马大师有什么言教。僧曰。大师或说即心即佛。或说非心非佛。翱曰。总过这边。一日问智藏。马大师有什么言教。藏呼李翱。翱应诺。藏曰。鼓角动也。问鹅湖。大悲用千手眼作么。湖曰。今上用公作么。有一僧乞置塔。翱问曰。教中不许将尸塔下过。又作么生。僧无对。僧却问湖。湖曰。他得大阐提。

　　赞曰。高高山顶立。深深海底行。李刺史还会么。会则踏倒须弥。掀翻大海。未为分外。其或未然。且向葛藤窠里。穿凿一穿凿看。

　　于頔(药山法嗣)

　　于頔。字允元。代人参紫玉山道通。问。如何是黑风吹其船舫。漂堕罗刹鬼国。通曰。于頔这客作汉。问。恁么事作么。頔当时失色。通乃指曰。这个便是漂堕罗刹鬼国。頔闻信受。又问。如何是佛。通唤。相公。頔应诺。通曰。更莫别求。药山俨闻通答頔问佛话。乃曰。噫。可惜于家汉。生埋向紫玉山中。頔闻即谒俨。俨曰。闻相公在紫玉山中大作佛事。是否。曰。不敢。承闻和尚有语相救。今日特来。俨曰。有疑但问。頔曰。如何是佛。俨召于頔。頔应诺。俨曰。是甚么。頔于此有省。后得庞蕴篇。深加慕异。乃伺便就谒。如宿善友。往来无间。

　　赞曰。庞居士曰。但愿空诸所有。慎勿实诸所无。庞居士且置。如何是空诸所有。会得许汝与于頔同参。其或未然。快须擉瞎娘生眼。白日挑灯读此词。

　　王敬初(沩山灵祐禅师法嗣)

　　常侍王敬初。初见睦州道明。一日明问曰。今日何故入院。迟曰。看打毬来。明曰。人打毬。马打毬。曰。人打毬。明曰。人困么。曰。困。明曰。马困么。曰。困。明曰。露柱困么。初惘然。归至私第。中夜忽然有省。明日见明曰。某甲会得昨日事也。明曰。露柱困么。曰。困。明遂许之。后得法于沩山灵祐。一日视事次。米和尚至。初举笔示之。米曰。还判得虚空否。初掷笔入宅。更不复出。米致疑明日。凭鼓山供养。主入探其意。米亦随至。潜在屏蔽间。侦伺供养。主才坐。问曰。昨日米和尚有甚么言句。便不相见。初曰。师子咬人。韩獹逐块。米闻此语即省前谬。遽出。朗笑曰。我会也。我会也。初曰。会即不无。你试道看。米曰。请常侍举。初乃竖起一只箸。米曰。这野狐精。初曰。这汉澈也。尝问一僧。一切众生还有佛性也无。曰。有。初指壁上画狗子曰。这个还有也无。僧无对。初自代曰。看咬着汝无。等密受马祖心印。尝谒初。既退将出门。初后呼之曰。和尚。等回顾。初敲柱三下。等以手作圆相。复三拨之便行。尝与临济到僧堂。问。这一堂僧还看经么。济曰。不看经。曰。还习禅么。济曰。不习禅。曰。既不看经。又不习禅。毕竟作个甚么。济曰。总教伊成佛作祖去。初曰。金屑虽贵。落眼成翳。济曰。我将谓是个俗汉。有僧从沩山来。初问。山头老汉有何言句。曰。人问如何是西来意。和尚竖起拂子。初曰。山中如何领解。曰。山中商量。即色明心。附物显理。初曰。会便会着。甚死急汝。速去。我有书与老师。僧驰回。拆见画一圆相。于中书个日字。山呵呵大笑曰。谁知五千里外。有个知音。仰山曰。也只未在。曰。子又作么。仰于地上作一圆相。书个日字。以脚抹之而去。

　　赞曰。沩山拂子敬初圆相。即此样。无他样。

　　陈操(睦州道明禅师法嗣)

　　陈操。尚书。参睦州悟旨。凡见一僧来。先请斋。衬钱三百。须是勘辨。一日。云门到相看。便问。儒书中即不问。三乘十二分教自有座主。作么生是衲僧家行脚事。门曰。尚书曾问几人。操曰。即今问上座。门曰。即今且置。作么生是教意。操曰。黄卷赤轴。门曰。这个是文字语言。作么生是教意。操曰。口欲谈而辞丧。心欲缘而虑亡。门曰。口欲谈而辞丧。为对有言。心欲缘而虑亡。为对妄想。作么生是教意。操无语。门曰。见说尚书看法华经是否。操曰。是。门曰。经中道。一切治生产业。皆与实相不相违背。且道非非想天。即今有几人退位。操又无语。门曰。尚书且莫草草。师僧抛却三经五论。来入丛林。十年二十年尚自不奈何。尚书又争得会。操礼拜曰。某甲罪过。一日操与僧斋次。拈起糊饼问僧。江西湖南。还有这个么。僧曰。尚书适来吃什么。操曰。敲钟谢响。又一日斋僧次。躬行饼。僧展手接。操乃缩手。僧无语。操曰。果然。果然。异日问僧曰。有个事与上座商量。得么。僧曰。合取狗口。操自挝曰。操罪过。僧曰。知过必改。操曰。恁么。即乞上座口。吃饭又斋僧。自行食次。曰。上座施食。僧曰。三德六味。操曰。错。僧无对。又与寮属登楼望。见数僧来。一官人曰。来者总是禅僧。操曰。不是。曰。焉知不是。操曰。待近来。与你勘过。僧至楼前。操蓦召曰。上座。僧皆回顾。操谓诸官曰。不信道。惟有云门一人他勘不得。他参见睦州来。一日操去看资福。福见来。便画一圆相。操曰。弟子恁么来蚤。是不着便。那堪更画一圆相。福于中着一点。操曰。将谓是番舶主。福便掩却方丈门。一日操问睦州。和尚看甚么经。曰金刚经。操曰。六朝翻译。此当第几州。举起经曰。一切有为法。如梦幻泡影。操问洞山价。五十二位菩萨中。为甚不见妙觉。价曰。尚书亲见妙觉。太原孚上座归维扬。操留在宅。供养一日。谓操曰。来日讲一遍大涅槃经。报答尚书。操致斋毕。孚遂升座。良久。挥尺一下。曰。如是我闻。乃召尚书。操应诺。孚曰。一时佛在。便脱去。操尝与禅者颂曰。禅者有玄机。玄机是复非。欲了机前旨。咸于句下违。

　　赞曰。不是陈。操勘不得云门。云门话堕也不知。

　　陆希声(仰山慧寂禅师法嗣)

　　陆希声相公。欲谒仰山慧寂。先作此○圆相封呈。山开封。即于相下面书曰。不思而知。落第二头。思而知之。落第三首。遂封回。声见。即入山。山乃门迎。声才入门。便问。三门俱开。从何门入山。曰。从信门入。声至法堂。又问。不出魔界。便入佛界时如何。山以拂子倒点三下。声便设礼。又问。和尚还持戒否。曰。不持戒。曰。还坐禅否。曰。不坐禅。声良久。山曰。会么。曰。不会。山曰。听老僧一颂。滔滔不持戒。兀兀不坐禅。酽茶三两碗。意在钁头边。山却问声。承闻相公看经。得悟是否。曰。弟子因看涅槃经有云。不断烦恼而入涅槃。得个安乐处。山竖起拂子。曰。祇如这个。作么生入。曰。入之一字。也不消得。山曰。入之一字。不为相公。声便起去。

　　赞曰。仰山小释迦。却被陆希声俗汉一拶拶倒。没处去。乃云。入之一字。不为相公。咦。还会也么。既不为相公。为什么人不见道。酽茶三两碗。意在钁头边参。

　　张拙(石霜庆诸禅师法嗣)

　　张拙。秀才。参智藏。问曰。山河大地。是有是无。三世诸佛。是有是无。藏曰。有。拙曰。错。藏曰。先辈曾参见什么人来。拙曰。参见径山和尚来。某甲凡有所问话。径山皆言无。藏曰。先辈有何眷属。拙曰。有一山妻。两个痴顽。又问。径山有甚眷属。拙曰。径山古佛和尚。莫谤渠好。藏曰。待先辈得似径山时。一切言无。拙俯首而已。时石霜庆诸置枯木堂。齐己。贯休．泰布衲等。以诗笔为佛事。惟泰布衲悟心入祖师图。拙偶与三僧道话。曰。三师中。何不选一人为长老。意少。石霜不善诗笔。泰曰。先辈失言也。堂头和尚肉身菩萨。会下一千五百人。如我辈者。七百余人。如九峰云盖．大光．覆船．涌泉等诸大宗师。皆在参学位中。胜我辈者七百余人。拙愧服。同上拜见。霜问。先辈何姓。曰。姓张名拙。霜曰。觅巧了不可得。拙自何来。拙有省。乃献诗曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺众缘无挂碍。涅槃生死是空华。

　　赞曰。一念不生全体现。太巧生。六根才动被云遮。太拙生。觅巧了不可得。拙自何来。咄。咄。没处去。没处去。作这个语话。

　　王延彬(长庆慧棱禅师法嗣)

　　太傅王延彬。一日入招庆佛殿。指钵盂问。殿主。这个是甚么钵。曰。药师钵。彬曰。只闻有降龙钵。曰。待有龙即降。曰。忽遇拏云㸕浪来时。作么生。曰。他亦不顾。彬曰。话堕也。长庆谓彬曰。雪峰竖拂子示僧。其僧便出去。若据此僧。合唤转痛与一顿。彬曰。是甚么心行。庆曰。洎合放过。一日入招庆煎茶。朗上座为明招把铫。忽翻茶铫。彬曰。茶炉下是甚么。朗曰。捧炉神。彬曰。既是捧炉神。为什么翻却茶铫。朗曰。仕官千日。失在一朝。彬拂袖便出。招曰。朗上座吃招庆饭。却向外边打野榸。朗曰。上座作么生。招曰。非人得其便。又入院。见方丈门闭。问演侍者。敢道大师在否。演曰。有人敢道大师不在否。又问北院古人曰。普现色身。遍行三昧。佛法为甚。不到北俱卢州。曰。只为遍行。所以不到。明招在。招庆因普请。至彬宅取木佛。彬问大众曰。忽遇丹霞。又作么生。众无语。招当时提起。向顶上曰。也要分付着人。一日彬请玄沙师备禅师登楼。先语客司曰。待我引大师到楼前。汝便舁却梯。客司禀旨。彬曰。请大师登楼。沙视楼。复视其人。乃曰。佛法不是这个道理。

　　合赞曰。西来大法。六代传衣。五灯分焰。如师子王吼。而百兽脑裂。如白泽图悬。而群妖影遁。至今阅其语要。未尝不恨予生之晚。无繇亲炙参承也。乃当时若裴相国．陈尚书．李刺史．王常侍．王太傅．张秀才辈。皆能除我慢礼知识。以印明此一大事。虽去圣时遥。灵山一会俨然未散。今何如哉。吾不能无望于同志者。

　　王随(首山省念禅师法嗣)

　　丞相王随。字子正。河南人。居尝慕裴休之为人。参首山念禅师。得言外之旨。以御史中丞。出镇钱塘。住兴教寺。谒洪寿禅师至湖上。去驺从。独步登寝堂。寿方负暄。拥毳自若。忽见之。问曰。官人何姓。曰。姓王名随。寿推蒲团。席地与坐语笑。终日而去。门人谏曰。彼王臣来。奈何不为礼。此一众所系。非细事也。他日随复来。寺众横撞大钟。万指出迎。而寿前趋。立于松下。随望见出。舆握其手。曰。何不如前日相见。而遽为此礼数耶。寿顾左右。且行且言曰。中丞即得。奈知事嗔何。随愈重之。自是履践益深。竟明大法。与杨大年俱号参禅者。先是大年编次传灯录三十卷。随去其繁。为十五卷。名玉英集。临终书偈曰。画堂灯已灭。弹指向谁说。去住本寻常。春风扫残雪。

　　赞曰。王公参首山。发明心地。且置是事迹。其去驺从候兴教。席地笑语。王臣耶。野僧耶。吾不知其为谁。

　　杨亿(广慧元琏禅师法嗣)

　　杨亿。字大年。建州人。官翰林学士。幼举神童。及壮。负才名而未知有佛。一日过同僚。见读金刚经。笑且罪之。彼读自若。亿疑曰。此岂出孔孟之右乎。何佞甚。因阅数板懵然。乃稍敬信。后会翰林李维勉。令参问。及繇秘书监。出守汝州。首谒广慧元琏。亿问。布鼓当轩击。谁是知音者。琏曰。来风深辨。亿曰。恁么则禅客相逢。祇弹指也。琏曰。君子可入。亿应诺诺。琏曰。草贼大败。夜话次。琏曰。秘蓝曾与甚人道话来。亿曰。某曾问云门谅。监寺两个大虫相咬时如何。谅曰。一合相。某曰。我只管看。未审恁么道。还得么。琏曰。这里则不然。亿曰。请和尚别一转语。琏以手作拽鼻孔势。曰。这畜生更𨁝跳在。亿于言下知有。遂酬酢达旦。自是咨询经于半载。碍膺之物。嚗然而释。有偈曰。八角磨盘空里走。金毛师子变作狗。拟欲将身北斗藏。应须合掌南辰后。尝问琏曰。承和尚有言。一切罪业皆因财宝所生。劝人疏于财利。况南阎浮提众生以财为命。邦国以财聚人。教中有财法二施。何得劝人疏财乎。琏曰。幡竿尖上铁龙头。亿曰。海坛马子似驴大。琏曰。楚鸡不是丹山凤。亿曰。佛灭二千岁。比丘少惭愧。又问琏曰。天上无弥勒。地下无弥勒。未审在甚么处。琏曰。敲砖打瓦。亿置一百问请益。琏一一答之。慈明既受大法于汾阳。辞去。依唐明嵩。嵩曰。杨大年内翰知见高。入道稳实。子不可不见。明乃往见亿。亿曰。对面不相识。千里却同风。明曰。近奉山门请。亿曰。真个脱空。明曰。前月离唐明。亿曰。适来悔相问。明曰。作家。亿便喝。明曰。恰是。亿复喝。明以手划一划。亿吐舌。曰。真是龙象。明曰。是何言欤。亿唤客司点茶来。曰。元来是屋里人。明曰。也不消得茶罢。亿又问。如何是上座为人一句。明曰。切。亿曰。与么则长裙新妇拖泥走。明曰。谁得似内翰。亿曰。作家。作家。明曰。放内翰二十棒。亿拊膝曰。这里是什么处所。明拍掌曰。也不得放过。亿大笑。又问。记得唐明悟时因缘否。明曰。唐明问首山佛法大意。山曰。楚王城畔。汝水东流。亿曰。只如此语。意旨如何。明曰。水上挂灯毬。曰。与么则孤负古人去。明曰。内翰疑则别参。曰。三脚虾蟆跳上天。明曰。一任𨁝跳。亿乃又笑。馆于斋中。日夕质疑智证。闻所未闻。恨相见之晚。久之辞。还河东。亿曰。有一语寄唐明。明曰。明月照见夜行人。曰。却不相当。明曰。更深犹自可。午后更愁人。曰。开宝寺前金刚。近日因什么汗出。明曰。知曰。上座临行。岂无为人句。明曰。重叠关山路。曰。与么则随上座去也。明嘘一声。亿曰。真师子儿。大师子吼。明曰。放去又收来。曰。适来失脚踏倒。又得家童扶起。明曰。有甚么了期。亿大笑。亿及李遵勖尝与嵩问答。问。弥陀演化于西方。达磨传心于东土。胡来汉现。水到渠成。五岳镇静以峥嵘。百谷朝宗而浩渺。一灵之性。托境现形。三有之中。凭何立命。嵩曰。仙人无妇。玉女无夫。亿曰。尼剃头不复生子。嵩曰。陕府铁牛能哮吼。嘉州大像念摩诃。勖曰。侧跳上山巅。嵩曰。骑牛不着靴。广慧。琏曰。进象倒戈。汾阳昭曰。端身裂面破(妙喜曰。月下看弄雪师子)问。玄沙不出岭。保寿不渡河。善财参知识五十三员。慧远结黑白一十八士。雪峰三度上投子。智者九旬讲法华。这六个汉为复野干鸣。为复师子吼。速道。速道。嵩曰。水急鱼行涩。峰高鸟不栖。亿曰。泗州大圣。嵩曰。土上加泥更一重。勖曰。舌上覆金钱。嵩曰。半夜歌乐动。谁人得知音。琏曰。歌谣满路人皆望。昭曰。看壁画人笑。(妙喜曰。野犴鸣师子吼。)问。风穴提印。南院传衣。昭公演化于西河。嵩师领徒于并垒。南宗之旨。北土大兴。且道二师。承谁恩力。嵩曰。不入莲池浴。懒向雪山游。亿曰。清凉山里万菩萨。嵩曰。维摩会中诸圣集。勖曰。背负干薪遭野火。嵩曰。口是祸门。琏曰。藏头白。海头黑。昭曰。告天手捺地嘘嘘。(妙喜曰。胡狲骑鳖背。)问。忉利透日月之上。四禅无风火之灾。三交驾铁牛之车。临汝握全提之印。猕猴有一面古镜。狸奴有万里神光。直下承当是何人也。嵩曰。朝看东南。暮看西北。亿曰。狸奴白牯却知有。嵩曰。淹杀冢头蒿。勖曰。月里煮油铛。嵩曰。石人腰带广。琏曰。陈蒲鞋周金刚。昭曰。直裰又逢胡钉铰。(妙喜曰。小出大遇。)问[○@尾]。一切诸佛尽在里许。动即丧身失命。觑着两头俱瞎。拟议之时千山万水。直下会得。也是炭库里坐地。有不惜眉毛者。通个消息来。嵩曰。百杂碎。亿曰。平生不妄语。嵩曰。也要道过。勖曰。出穴兔遭罥。嵩曰。东西无滞碍。南北得自繇。琏曰。振锡下泥犁。昭曰。穿山透石壁。鼻孔血淋淋。(妙喜曰。自作自受。)嵩复有颂曰。一言才出彻龙庭。搅动须弥帝释惊。三世诸佛齐坐了。杖头傀儡弄双睛。亿答。今年桃李味甘香。一颗千金买得尝。贮药葫芦拖鼠尾。穴门小窄转离藏。嵩又答。千年桃核未闻香。几度逢春难得尝。灵龟曳尾除踪迹。沙中抱子更难藏。亿又答。五台山里有文殊。罗汉天台洞里居。为问子湖一只狗。何如兴化一头驴。嵩又答。忽闻师子吼。引出象王威。把定圣凡路。谁人敢扬眉。拟议尘沙劫。动念隔千岐。瞬目他方去。蚤已着灰泥。亿再答。蜘蛛网中坐。虫儿不敢过。昨夜三更雪。百鸟尽遭饿。果熟树枝垂。鹅肥甑箄破。借问末山尼。何如刘铁磨。嵩再答。山高人难上。海深不见底。樵父漫蹋鞋。渔父休夸水。言却超百亿。收来维摩诘。若觅同道人。旷劫不相识。嵩作宗本颂。左顾右觑。黄昏莽卤。展手回来。蚤是彰露。且道作么生是彰露底句。亿曰。正杀人时𥅄出头。嵩曰。两脚捎空手又胸。勖曰。左须右发隐文章。嵩曰。名利已彰天下去。丫头女子倒骑牛。复曰。维摩一默文殊赞善。若遇老僧在彼。各与三十棒。且道这二老汉过在什么处。亿曰。头破作七分。如阿梨树枝。嵩曰。迦叶不擎拳。阿难不合掌。勖曰。似犊牛儿未用角时。嵩曰。忙屈拳打令。复曰。教有明。文佛身充满于法界。老僧今日充满于法界。侍郎即今在什么处。亿曰。布裙一截泥。露出膝盖子。嵩曰。宽口布裤三尺杖。勖曰。河水一担直三文。嵩曰。只见鼻头津。不见顶后湿。亿因微恙。问环大师曰。某今日违和。大师慈悲。如何医疗。环曰。丁香汤一碗。亿便作吐势。环曰。恩爱成烦恼。环为煎药次。亿叫曰。有贼。环下药于亿前。叉手侧立。亿瞠目视之。曰。少丛林汉。环拂袖而出。又一日问曰。某四大将欲离散。大师如何相救。环乃捶胸三下。亿曰。赖遇作家。环曰。几年学佛法。俗气犹未除。亿曰。祸不单行。环作嘘嘘声。亿书偈遗勖曰。沤生与沤灭。二法本来齐。欲识真归处。赵州东院西。勖一见遂曰。泰山庙里卖纸钱。即至。亿已逝矣。

　　赞曰。杨文公．李文和。与嵩和尚问答机缘。且道是何曲调。会则如龙得水。似虎靠山。不会则打折驴腰。何以故。开口不在舌头上。

　　曾会(雪窦重显禅师法嗣)

　　曾会。字宗元。官翰林学士。幼与重显同舍。及冠异途。天禧间。值于淮甸。会将中庸．大学。参以楞严符宗门语句质显。显曰。这个尚不与教乘合。况中庸．大学耶。学士须直捷理。会乃弹指一下。曰。但恁么荐取。会于言下领旨。会守四明。以书币迎显补雪窦。既至。会曰。会近与清长老商量。赵州勘婆子话未审端的。有勘破处也无。显曰。清长老道个甚么。会曰。又与么去也。显曰。清长老且放过一着。学士还知天下衲僧。出这婆子圈䙡不得么。会曰。这里别有个道处。赵州若不勘破婆子。一生受屈。显曰。勘破了也。会大笑。

　　赞曰。赵州勘破婆子。宗元勘破赵州。雪窦勘破宗元。心空又勘破雪窦。且道那一个勘破是的。弹指一下。云。但恁么荐取。

　　李遵勖(谷隐蕰聪禅师法嗣)

　　驸马都尉李遵勖。谒蕴聪禅师。问出家事。聪举崔赵公问径山钦。弟子出家得否。钦曰。出家是大丈夫事。非将相之所能为。以此公案答之。勖于言下大悟。作偈曰。学道须是铁汉。着手心头便判。后以此偈寄发运朱正辞。时许式亦漕淮南。辞请共和之。曰。学道须是铁汉。着手心头便判。辞曰。雨催樵子还家。式曰。风送渔舟到岸。又请浮山法远和。曰。参禅须是铁汉。着手心头便判。通身虽是眼睛。也待红炉再煅。锄麑触树迷封。豫让藏身吞炭。鹭飞影落秋江。风送芦花两岸。勖寻复自和。曰。参禅须是铁汉。着手心头便判。直趣无上菩提。一切是非莫管。一日与坚上座送别。勖问。近离上党。得届中都。方接麈谈。遽回虎锡。指云屏之翠峤。访雪岭之清流。未审此处彼处的的事作么生。坚曰。利剑拂开天地静。霜刀才举斗牛寒。勖曰。恰值今日耳聩。坚曰。一箭落双雕。勖曰。上座为甚么着草鞋睡。坚以衣袖一拂。勖低头曰。今日可谓降伏也。坚曰。普化出僧堂。慈明馆于杨亿斋中。日夕质疑智证。一日亿朝中见勖。曰。近得一道人。真西河师子。勖曰。我以拘文。不能就谒。奈何。亿归。语明曰。李公佛法中人。闻道风远至。有愿见之心。政以法不得与。侍从过从。明于是黎明谒勖。勖阅谒。使童子问曰。道得。即与上座相见。明曰。今日特来相看。又令童子曰。碑文刊白字。当道种青松。明曰。不因今日节。余日定难逢。童子又出曰。都尉言与么。则与上座相见也去。明曰。脚头脚底。勖乃出坐定。问曰。我闻西河有金毛师子。是否。明曰。什么处得此消息。勖便喝。明曰。野干鸣。勖又喝。明曰。恰是。勖大笑。既辞去。勖问。如何是上座临行一句。明曰。好将息。曰。何异诸方。明曰。都尉又作么生。曰。放上座二十棒。明曰。专为流通。勖又喝。明曰。瞎。曰。好去。明曰。诺。诺。明自是往来杨李之门。以法为友。后还唐明。勖遣两僧讯问。明于书尾画双足。写来僧名以寄之。勖作偈曰。黑毫千里余。金椁示双趺。人天浑莫测。珍重赤须胡．亿尝问。释迦六年苦行。成得甚么边事。勖曰。担折知柴重。宝元戊寅。遣使邀明。曰。海内法友。惟师与杨大年。大年弃我而先。仆年来顿觉衰落。忍死以一见公。明恻然。舟而东下。抵京与勖会。月余而勖果殁。殁时。膈胃燥热。有尼道坚谓曰。众生见劫尽。大火所烧时。都尉切宜照管主人公。勖曰。大师与我煎一服药来。坚无语。勖曰。这师姑药也不会煎得。乃画一圆相。又作偈献明曰。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。明曰。如何是本来佛性。曰。今日热如昨日。随声便问明。临行一句作么生。明曰。本来无𦊱碍。随处任方圆。曰。昨来困倦。更不答话。明曰。无佛处作佛。于是泊然而逝。

　　赞曰。无孔笛子撞着毡拍板。

　　许式(洞山晓聪禅师法嗣)

　　太守许式。参晓聪得正法眼。聪尝自植松。式以诗赠曰。语言全不滞。高蹑祖师踪。夜坐连云石。春栽带雨松。鉴分金殿影。山答月楼钟。有问西来意。虚堂对远峰。一日与泐潭澄上蓝溥坐次。澄曰。闻郎中道。夜坐连云石。春栽带雨松。当时答洞山甚么话。式曰。今日放衙蚤。澄曰。闻答泗州大圣在扬州出现底是否。式曰。别点茶来。澄曰。名不虚传。式曰。和尚蚤晚回山。澄曰。今日被上蓝觑破。溥便喝。澄曰。须是你始得。式曰。不奈船何。打破戽斗。式漕西蜀时。道经汝阳。谒广慧琏。琏接见于佛前。式曰。先拜佛。先拜长老。琏曰。虾蟆吞大虫。式曰。恁么则总不拜去也。琏曰。运使话堕。式曰。许长老具一只眼。琏以衣袖便拂。式曰。今日看破。便礼拜。式入上蓝僧堂。问首座。年多少。曰。六十八。曰。僧腊多少。曰。四十七夏。式曰。圣僧得几夏。曰。与虚空齐受戒。式拍板头曰。下官吃饭。不似首座吃盐多。

　　赞曰。夜坐连云石。春栽带雨松。坐是谁坐。栽是谁栽。道得许你亲见洞山来。道不得亦许伊具一只眼。

　　夏竦(谷隐蕰聪禅师法嗣)○(夏竦。立朝事业。史多遗议。顾晚年悟道。圣人不弃又何疑)

　　夏竦。字子乔。德安人。契机谷隐。一日上蓝溥至。竦问。百骸溃散时。那个是长老自家的。溥曰。前月二十离蕲阳。溥却问。竦百骸溃散时。那个是相公自家的。竦便喝。溥曰。喝则不无。毕竟那个是相公自家的。竦对以偈曰。休认风前第一机。太虚何处着思维。山僧若要通消息。万里无云月上时。溥曰。也是弄精魂。

　　赞曰。万里无云月上时。且道是第几机。第二第三落七落八。总不与么咄。休认着。认着依前还不是。

　　范仲淹(琅瑘慧觉禅师法嗣)

　　范仲淹。字希文。吴郡人。宋仁宗朝。累官枢密参知政事。守吴日。琅玡慧觉禅师来谒。留数日。淹于言下知归。赠觉偈曰。连朝共话释疑团。岂谓浮生半日闲。直欲与师闲到老。尽收识性入玄关。淹尝宣抚河东宿保德传舍。获故经一卷。名十六罗汉因果颂。藏经所未录。淹为之叙曰。此颂文一尊者。七首皆悟本成佛之言。予读之。一颂一悟。方知人世有无边圣法。大藏遗落其文。因以付沙门慧喆。俾行于世。起居舍人尹洙。尝参法眼悟道。与淹为莫逆交。临终日。先以手书别淹。淹驰至。恸哭之。洙张目曰。已与公别。何用复来。且死生常理。希文岂不晓乎。言讫端坐而逝。淹幼时读书长白山中。一日于寺中得窖金。覆之不取及贵。语僧出金修寺。生平行业。焜耀史册。卒谥文正。追封楚国公。

　　尹洙

　　字师鲁。谪居大梁。时与法眼禅师游。一日谓眼曰。洙迩来。颇以退静为得。眼曰。曷若退静两忘。洙即有省。临终日。手书别范文正公。适朱从事炎至。洙谓炎曰。吾素学佛于禅师法眼者。乃今资此也。

　　朱炎

　　真宗时为节度判官。久读海眼。未知趣入。一日问讲僧义江曰。此身死后。此心何在。江曰。此身未死。此心何在。炎契旨。述偈曰。四大不须先后觉。六根还向用时空。难将语默呈师也。只在寻常默语中。江曰。更须吐却。

　　晁迥

　　字明远。清丰人。历事三朝。以太子少保致仕。卒年八十四。谥文元。当弱冠时。遇高士刘惟一。访以生灭之事。一曰。人常不死。迥骇之。一曰。形死性不灭。迥始悟其说。自是留意禅观。尝有诗曰。炼矿成金得宝珍。炼情成性得天真。相逢此理交谈者。千百人中无一人。又尝曰。予观宝积经中末后云。若彼比丘。于一切法。但取一行。极随顺者。所谓无生。是谓禅行。予详此语。若有灼然明禅理而学佛者。止用此一科足矣。迥谢政后。燕居独处道院。不治他务。戒家人无辄。有请子宗悫擢．进士易章服诣谢。迥亦不顾。晚年尚读坛经。其七世孙见其后题云。时年八十一。第十六次看过。

　　李沆

　　字太初。真宗时拜相。卒谥文靖。居尝端默寡言。深通释典。尤厌荣利。家人以所居第湫隘劝治之。沆曰。身食厚禄时。有横赐计亦可治。但念内典。以此世界为缺陷。安得圆满如意。自求称足耶。堂下花槛欹损。经岁不问。有请之者。曰。岂以此故。动吾一念哉。临终盛暑。停尸七日。颜色不变。吐香如莲花。

　　杜衍

　　字世昌。山阴人。庆历中。为相封祁国公。与张方平皆致。政居睢阳。里巷相往来。衍每笑安道佞佛。对宾客必以此嘲之。方平但笑而已。有朱承事者。以医学游二公间。常谓平曰。杜公天下伟人。惜未知此事。公有力。盍不劝发之。平曰。君与此老缘熟胜我。我止能助之耳。一日衍召朱切脉甚急。朱谓使者曰。汝先往白相公。但云。看楞严经未了。使者如所告驰白。衍默然久之。乃至。衍隐几。揖令坐。徐曰。老夫以君疏通解事。不意近亦例阘茸如。所谓楞严者何等语。乃尔耽着。圣人微言。无出孔孟。舍此而取彼。是大惑也。朱曰。相公未读此经。何以知不及孔孟。以某观之。似过之也。袖中出其首卷曰。相公试阅之。炫取默观。不觉终轴。忽起大惊曰。世间何从有此书耶。遣使尽持其余来遍读之。捉朱手曰。君真我知识。安道知之久。而不以告我何哉。即命驾见平。叙其事。平曰。譬如人失物。忽已寻得。但当喜其得之而已。不可追悔其得之蚤晚也。仆非不相告。以公与朱君缘熟。故遣之耳。虽佛祖化人。亦必藉同事也。衍大悦。

　　张方平

　　字安道。号乐全。宋城人。官太子少师。谥文定。以广大心为清净觉。庆历中。尝为滁州守。游琅瑘山。抵藏院。偶见楞伽经。取视之。忽感悟前身事。入手协然如获旧物。开卷未终。夙障冰解。细视笔画。手迹宛然。读至世间离生灭。犹如虚空华。遂明己见。偈曰。一念在生灭。千机缚有无。神锋轻举处。透出走盘珠。暮年以此经授苏轼。且以钱三十万使印施江淮间。轼乃为书而刻之。王安石尝问平曰。孔子去世百年而有孟子。后绝无人。何也。平曰。岂无人。亦有过之者。曰。谁曰南岳让．嵩山圭．马祖．石头．丹霞．无业．雪峰．岩头。若此类是也。安石闻举。意不甚解。乃问曰。何谓也。平曰。儒门淡薄。收拾不住。尽归释氏矣。安石欣然叹服。后举似张无尽。无尽抚几曰。达人之论也。

　　赞曰。史称范公。宋朝人物。第一及考。其参慧觉。有尽收识性入玄关之句。自非禅学精深。何以解行卓绝乃尔。孟轲氏云。有本者。如是予。亦云。但得本。莫愁末。又曰。向上一着。其知有此事者。宋以后。出自宰官。居士为多。如晁文元．李文靖．杜祁公．张文定。辈虽师承印证。考据无从。然皆见地高明。履践真确。有古尊宿遗风。因各附录之。以为宗乘之一助云。

　　杨杰(天衣义怀禅师法嗣)

　　杨杰。字次公。无为人。号无为居士。少年登科。官尚书。主客郎中。提点两淅刑狱。尊崇佛。法历参名宿。晚从天衣义怀禅师游。怀每引老庞机语令参究。后奉祠泰山。一日鸡方鸣。睹日如盘。涌忽大悟。乃别有男不婚有女不嫁之偈。曰。男大须婚。女长须嫁。讨甚闲工夫。更说无生话。书以寄怀。怀称善。后会芙蓉道楷禅师。杰曰。与师相别几年。曰。七年。曰。学道来。参禅来。曰。不打这鼓笛。曰。恁么则空游山水。百无所能也。曰。别来未久。善能高鉴。杰大笑。一日与宝果昌游山。杰拈起饭石问曰。既是饭石。为甚么咬不破。昌曰。祇为太硬。杰曰。犹涉烦词。昌曰。未审提刑作么生。杰曰。硬。昌曰。也是第二月。杰为昌写七佛殿额。乃问。七佛重出世时如何。昌曰。一回相见一回新。杰然之。杰尝谓僧曰。大凡学道之人。十二时中。尝须照顾。不见南泉道三十年看一头水牯牛。若犯人苗稼。摘鼻拽回。如今变成露地白牛。裸裸地放他不肯去。诸人长须着精彩。不可说禅道之时。便有个照带的道理。洗菜作务之时。不可便无知也。如鸡抱卵。若抛离起去。暖气便不接。不成种子。如今万境森罗。六根烦动。略失照顾。便致丧身失命。不是小事。杰平居以净土自信。绘丈六阿弥陀佛。随身观念。尝曰。爱不重不生娑婆。念不一不生极乐。凡圣一体。机感相通。诸佛心内。众生尘尘。极乐众生。心中净土。念念弥陀。若自弃己灵。是谁之咎。临终作辞世偈曰。生亦无可恋。死亦无可舍。大虚空中。之乎者也。将错就错。西方极乐。说偈已。端坐而化。

　　赞曰。参禅也。错学道也。错西方也。错而是无为。子独奋然将错而就错。噫。吾亦安得将错就错。如无为子。其人也者。而与之共商千古之一大错。

　　刘经臣(智海本逸禅师法嗣)

　　刘经臣。字兴朝。少以逸才登仕。版于佛法未之信。年三十二。会东林总。与语启迪之。乃敬服。因醉心祖道。既而抵京师。谒慧林冲于。僧问。雪窦如何是诸佛本源。窦曰。千峰寒色。语下有省。岁余官雒幕。参韶山杲。将去任辞韶。韶曰。公如此用心。何愁不悟。尔后或有非常境界。无量欢喜。宜急收拾。若收拾得去。便成法器。若收拾不得。则有不宁之疾。成失心之患矣。未几。谒智海逸。请问因缘。逸曰。古人道。平常心是道。你十二时中。放光动地。不自觉知。向外驰求。转疏转远。臣益疑不解。一夕入室。逸举波罗提尊者对香。至王见性是佛之语问臣。不能对。疑甚归𥨊。至五更觉来。方追念间。见种种异相。表里洞彻。六根震动。天地回旋。如云开月现。喜不自胜。忽忆韶山所嘱。遂抑之。及明悉。以所得告逸。逸曰。更须用得。始得。曰。莫要践履否。逸厉声曰。这个是甚么事。却说履践。臣默契。遂着明道谕儒篇以警世。曰。明道在乎见性。余之所悟者。见性而已。孟子曰。口之于味也。目之于色也。耳之于声也。鼻之于臭也。四肢之于安逸也。性也。杨子曰。视．听．言．貌．思。性所有也。有见于此。则能明乎道矣。当知道不远人。人之于道。犹鱼之于水。未尝须臾离也。惟其迷己逐物。故终身繇之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道只在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起倒镇相随。语默同居止。欲识佛去处。只这语声是。此佛者之语。道为最亲者。立则见其参于前也。在舆则见其倚于衡也。瞻之在前也。忽焉在后也。取之左右逢其原也。此儒者之语。道最迩者。奈何此道惟可心传。不立文字。故世尊拈花。而妙心传于迦叶。达磨面壁。而宗旨付于神光。六叶既敷。千花竞秀。分宗列派。各有门庭。故或瞬目扬眉。擎拳举指。或行棒行喝。竖拂拈槌。或持乂张弓。辊毬舞笏。或拽石搬土。打鼓吹毛。或一默一言。一嘘一笑。乃至种种方便。皆是亲切为人。然只为太亲故。人多罔措。瞥然见者。不隔丝毫。其或沉吟。迢迢万里。欲明道者。宜无忽焉。祖祖相传。至今不绝。真得吾儒。所谓愤而不发。开而不违者矣。余之有得实在此门。反思吾儒。自有此道良哉。孔子之言。默而识之。一以贯之。故目击而道存。指掌而意喻。凡若此者。皆合宗门之妙旨。得教外之真机。然而孔子之道。传之子思。子思传之孟子。孟子既没。不得其传。而所以传于世者。特文字耳。故余之学。必求自得而后已。幸余一夕开悟。凡目之所见。耳之所闻。心之所思。口之所谈。手足之所运动。无非妙者。得之既久。日益见前。每以与人。人不能受。然后知其妙。道果不可以文字传也。呜呼。是道也。有其人则传。无其人则绝。余既得之矣。谁其似之乎。终余之身。而有其人耶。无其人耶。所不可得而知也。故为记颂歌语以流播其事。而又着此篇。以谕吾徒云。

　　赞曰。儒释从来元一贯。祇为时人眼不开。虽然如是。昔高峰和尚。尝举六祖不会佛法公案。颂曰。祖师不会禅。夫子不识字。棒打石人头。嚗嚗论实事。恁么看来。刘居士也须惜取眉毛好。

　　孙比部(杨岐方会禅师法嗣)

　　比部孙居士。因杨岐方会禅师来谒。值视断次。孙曰。某为王事所牵。何繇免离。会指曰。委悉得么。孙曰。望师点破。会曰。此是比部。弘愿深广。利济群生。孙曰。未审如何。会示以偈曰。应现宰官身。广弘悲愿。深为人重。指处棒下血淋淋。孙于此有省。

　　提刑杨畋

　　在杨岐山下过。方会禅师出接。畋问。和尚法嗣何人。曰。慈明大师。曰。见个甚么道理便法嗣他。曰。共钵盂吃饭。曰。与么则不见也。会捺膝。曰。甚么处是不见。畋大笑。会曰。须是提刑始得。又曰。请入院烧香。畋曰。却待回来。会乃献茶信。畋曰。这个却不消得。有甚干爆爆底禅。希见示些子。会指茶信曰。这个尚自不要。岂况干爆爆底禅。畋拟议。会呈颂曰。示作王臣佛祖。罔指为指迷源。杀人无数。畋曰。和尚为甚么就身打劫。会曰。元来是我家里人。畋大笑。会曰。山僧罪过。

　　王安石

　　字介甫。与蒋山赞元游。如昆弟问祖师意旨。元不答。益扣之。元曰。公般若有障三。有近道之质。一更一两生来。或得纯熟。曰。愿闻其说。曰。公受气刚大。世缘深。以刚大气遭深世缘。必以身任天下之重。怀经济之志。用舍不能必。则心未平。以未平之心。持经世之志。何时能一念万年哉。又多怒而学问尚理。于道为所知愚。此其三也。特视名利如脱发。甘澹泊如头陀。此为近道。且当以教乘滋茂之。可也。石再拜受教。及贵震天下。无月无耗。元未尝发视罢政府。舟至石头。入寺已。二鼓。元出迎。一揖而退。石坐东偏。从官宾客满座。石环视问师所在。侍者曰。已𥨊久矣。

　　赞曰。尝读杨岐参石霜。至幽鸟语喃喃。辞云入乱峰。便觉通身汗下。厥后临济一宗。惟杨岐子孙独盛。悉符异日。儿孙满天下之记。盖源远流长。理势所必至耳。当时无论勘验衲子。迹其煅炼。孙居士数语亦大煞誵讹。还委悉么。直饶玄会。得犹是眼中沙。又曰。杨提刑虽师承无据。乃作家相见。个是老手。王介甫。即宗眼未开。然虚心访道亦自可人。　青莲居士对

　　居士分灯录卷上
卍新纂续藏经第 86 册 No. 1607 居士分灯录


　　居士分灯录卷下

　　云间　心空　朱时恩　辑

　　同郡　心岫　王元瑞　阅

　　李端愿(达观昙颖禅师法嗣)

　　节使李端愿。儿时在馆舍常阅禅书。长虽婚宦。然笃志祖道。遂于后圃筑室类兰若。邀昙颖禅师处之。朝夕咨参。至忘𥨊食。颖一日视愿曰。非示现力。岂致尔耶。柰无个所入何。愿问曰。天堂地狱。毕竟是有是无。颖曰。诸佛向无中说有。眼见空华。太尉就有里寻无。手[搘-日+且]水月。堪笑眼前。见牢狱不避心外。闻天堂欲生殊。不知忻怖在心。善恶成境。太尉但了自心。自然无惑。曰。心如何了。曰。善恶都莫思量。曰。不思量后。心归何所。曰。且请太尉归宅。又问。人死。心归何处。曰。未知生。焉知死。曰。生则端愿已知。曰。生从何来。愿拟议。颖揕其胸曰。祇在这里。思量个甚么。曰。会也。曰。作么生会。曰。只知贪程。不觉蹉路。颖拓开曰。百年一梦。今朝方省。愿说偈曰。三十八岁。懵然无知。及其有知。何异无知。滔滔汴水。隐隐隋堤。师其归矣。箭浪东驰。

　　赞曰。有知无知。木马夜嘶。

　　赵抃(佛慧法泉禅师法嗣)

　　赵抃。字悦道。自号知非子。昼之所为。夜必焚香告天。宋至和中为侍御。弹劾不避贵戚。居尝以一琴一鹤自随。有僧上诗曰。须向维摩顶上行。嗣后摈去声色。系心宗教。从天钵寺重元禅师问道。会佛慧法泉居衢之南禅。抃日参扣。泉未尝容措一词。后牧青州政事之余。多宴坐。忽大雷震。即契悟作偈曰。默坐公堂虚隐几。心源不动湛如水。一声霹雳顶门开。唤起从前自家底。举头苍苍喜复喜。刹刹尘尘无不是。中下之人不得闻。妙用神通而已矣。泉闻笑曰。赵悦道撞彩耳富。郑公弼。初于宗门。未有所趣。抃勉之。书曰。抃思西方圣人教外别传之法。不为中下根机之所设也。上智则顿悟而入。一得永得。愚者则迷。而不复千差万别。惟佛与祖以心传心。其利生接物。而不得已者。遂有棒喝拳指。扬眉瞬目。拈椎竖拂。语言文字种种方便。去圣逾远。诸方学徒。忘本逐末。弃源随波。滔滔皆是。斯所谓可怜悯者矣。抃不佞。去年秋。初在青州。因有所感。既已稍知本性无欠无余。古人谓安乐法门。信不诬也。比蒙太傅侍中。俾求禅录。抃素出恩纪。闻之喜快。不觉手舞而足蹈。伏惟执事。富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。今兹又复于真性有所悟入。抃敢为贺于门下也。年七十二致仕归三衢。与山僧野老往来无间。名所居为高斋。题偈曰。腰佩黄金已退藏。个中消息也寻常。时人要识高斋老。只是柯村赵四郎。复曰。切忌错认临终遗泉书。曰非老师平日警诲。至此必不得力矣。遂遍辞亲友。其子㞦问后事。抃厉声叱之。少顷语如平时。趺坐而化。寿七十七。谥清献。泉悼以偈曰。仕也邦为瑞。归欤世作程。人间金粟去。天上玉楼成。慧剑无纤缺。冰壶彻底清。春风瀫水路。孤月照云明。

　　赞曰。霹雳顶门开。有么有么唤。起自家底作么作么。赵悦道撞彩。却较些子。虽然如是。放过则不可。扇子𨁝跳上三十三天。筑着帝释鼻孔。东海鲤鱼打一棒。雨似盆倾。

　　富弼(华严修颙禅师法嗣)

　　富弼。字彦国。河南人。庆历中。与文彦博并相。封郑国公。繇赵清献䇿励之。后昼夜精进。方镇亳州。时闻修颙法席之盛。往质所疑。见颙登座。顾视如象王。回旋已微有得。因执弟子礼。请为入室。颙见即曰。相公已入来。富弼犹在外。弼闻汗流浃背。即大悟。寻以偈寄圆照本曰。一见颙公悟入深。因缘传得老师心。江山千里虽云隔。目对灵光与妙音。又迎颙馆于州治。咨以心法。别后答颙书有曰。弼遭遇和尚。即无始以来忘失事。一旦认得此后。定须拔出生死海。不是寻常恩。知虽尽力道断道。不出也。每念古尊宿。始初在本师处。动是三二十年。少者亦是十数年。日夕侍奉。闻道闻法。方得透顶透底。却思弼两次蒙和尚垂顾。共得两个月请益。更作聪明过人。能下得多少工夫。若非和尚巧设方便。着力摘发。何繇见个涯岸。复寄书本曰。弼留心祖道。为日已久。常恨不遇明眼人开发。蒙陋昨幸守毫。与颖州接境。请得颙师下访相聚。几月以慈悲方便之力。令有悟处。会结夏逼日。四月初。遽且归颖。其于揩磨淘汰。则殊未有功。衰病相。仍昏钝难入。昔古灵师所谓不期临老。得闻极则事见之。于弼今日矣。弼虽得法颙师。然本源繇老和尚而来。宗派甚的必须。亦欲成持。更望垂慈摄受。远赐接引。未至令至。则为南岳下庞蕴。百丈下裴休也。后奏署颙师。号颙上堂。谢语有曰。彼一期之误。我亦将错而就错。弼作偈赞曰。万木千花欲向荣。卧龙犹未出沧溟。彤云彩雾呈嘉瑞。依旧南山一色青。

　　文彦博

　　字宽夫。介休人。历事四朝。出入将相五十余年。官至太师。封潞国公。守洛阳。日尝致斋往龙安寺瞻礼圣像。忽见像坏堕地。略不加敬。但瞻视而出。旁有僧曰。何不作礼。博曰。像既坏。吾将何礼。僧曰。譬如官路土人。掘以为像。智者知路土。凡人谓像。生后来官。欲行。还将像填路。像本不生灭。路亦无新故。博闻之有省。以使相镇北京时。与天钵寺重元禅师善。一日元来谒别。博曰。师老矣。复何往。元曰。入灭去。博笑谓其戏语。躬自送之归。与师弟言其道韵深稳。谈笑有味。非常僧也。使人视之。果已坐脱。大惊叹异。时方盛暑。香风袭人。久之阇维。烟色白莹。舍利无数。博亲往临观。执上所赐白琉璃瓶。置座前祝曰。佛法果灵。愿舍利填吾瓶。言卒烟自空而降。布入瓶中。烟灭舍利如所愿。博自是慕道益力。恨知之暮。专念阿弥陀佛。晨香夜坐。未尝少懈。每发愿曰。愿我常精进。勤修一切善。愿我了心宗。广度诸含识。乃与净严法师集十万人为净土会。如如居士有颂赞曰。知君胆气大如天。愿结西方十万缘。不为一身求活计。大家齐上渡头船。临终安然念佛而化。寿九十二。

　　欧阳修

　　字永叔。庐陵人。初不信佛。嘉祐六年。为参知政事。兼译经润文。使既登二府。多病。尝梦至一所。十人冠冕环坐。一人曰。参政安得至此。宜速返舍。修出门数步。复往问曰。君等岂非释氏。所谓十王者耶。曰。然。因问。世人饭僧造经。果有益乎。曰。安得无。既窹。病良已。自是始生信心。居洛时。游嵩山。却仆吏。放意而往。至一寺。修竹满轩。风物鲜美。修休于殿内。旁有老僧阅经自若。修问。诵何经。曰。法华。修曰。古之高僧临死生之际。类皆谈笑脱去。何道致之。曰。定慧力耳。又问。今何寂寥无有。曰。古人念念定慧。临终安得散乱。今人念念散乱。临终安得定慧。修大叹服。后以太子少师致仕。居颖州因颖守极。道修颙禅师德业。乃备馔延颙。既至。修遽问曰。浮图之教何为者。颙乃款论。指妙挥微。优游于华藏法界之都。从容于帝网明珠之内。修竦然曰。吾初不知佛书其妙至此。易箦时。召子弟切诫曰。吾生以文章名当世。力诋浮图。今此衰残。忽闻奥义。方将研究命也。柰何。汝等勉旃无蹈后悔。于是捐酒肉。彻声色。灰心默坐。令老兵近寺。借华严经。读至八卷。乃安坐而逝。

　　范镇

　　字景仁。累官翰林学士。或问。镇何以不信佛。镇曰。尔必待我合掌膜拜。然后为信耶。黄庭坚一日过。镇终日相对正身端坐。未尝回顾。亦无倦色。镇曰。吾二十年来。胸中未尝起一思虑。二三年来。不甚观书。若无宾客。终日独坐。夜分方睡。虽儿曹欢呼。咫尺皆不闻。坚曰。公却是学佛作家。

　　司马光

　　字君实。封温国公。初不喜禅。自富韩问法于圆照。后忽有所契。范镇以为讥光曰。吾岂谓天下无禅。但吾儒所闻。有不必舍我而从其书耳。后因镇论空相。遂以诗戏曰。不须天女散。已解动禅心。镇不纳。复戏之曰。贱子悟已久。景仁今复迷。又曰。到岸何须筏。挥锄不用金。浮云任来往。明月在天心。作解禅六偈曰。忿怒如烈火。利欲如铦锋。终朝长戚戚。是名阿鼻狱。颜回安陋巷。孟轲养浩然。富贵如浮云。是名极乐国。孝弟通神明。忠信行蛮貊。积善降百祥。是名作因果。言为百世师。行为天下法。久久不可掩。是名不坏身。仁人之安宅。义人之正路。行之诚且久。是名光明藏。道义修一身。功德被万物。为贤为大圣。是名佛菩萨。

　　邵雍

　　字尧夫。范阳人。居洛四十年。安贫乐道。冬不炉夏不扇。夜不就席者数年。有学佛吟曰。饱食丰衣不易过。日长时节柰愁何。求名壮岁投宣圣。怕死老年亲释迦。妄欲断缘缘愈重。邀求去病病还多。长江一片平如练。幸自无风又起波。

　　吕公着

　　字晦叔。与司马光并相。光初不喜佛。着劝之曰。佛学心术简要。掇其至要。而识之大率以正心。无念为宗。非必事事服习。为方外人也。光然之。一日帝从容问治道。遂及释老。着问曰。尧舜知此道乎。帝曰。尧舜岂不知。着曰。尧舜知此。而惟以知人。安民为急。所以为尧舜也。属纩时。虽子孙满前。亲朋沓至。初不谈及身世事。

　　赞曰。富郑公尝追念古尊宿。奉侍本师。动是三二十年。方得透顶透底。而自恨其请益日浅。此岂空腹高心。认鍮作金者哉。所谓研穷至理。以悟为则。生生居学地。而自锻炼者。殆其人矣。古德云。百尺竿头须进步。十方世界是全身。予于郑公。不能无低徊焉。

　　又赞曰。文潞公欧阳永叔。范景仁司马君实。邵尧夫。吕晦叔。皆焜耀史册振世人豪也。乃考其生平。靡不洞明佛理。无异作家禅客。永叔始虽力排。终能开悟。又讵可与浅根者同日道哉。

　　潘兴嗣(黄龙慧南禅师法嗣)

　　潘兴嗣。字延之。南州人。初调德化县。尉同郡许瑊。始拜江州守。嗣往见之瑊。不为礼。遂怀刺归。竟不之官。问道于慧南。获其印可。尝曰。我清世之逸民。故自号清逸居士。当是时黄龙法道大振。四方学徒竭蹶恐后。虽自谓饱参者。至则抚然。就弟子之列。嗣问其故。南曰。父严则子孝。今日之训。后日之范也。譬诸地隆者下之。洼者平之。彼将登于千仞之上。吾亦与之俱困。而极于九渊之下。吾亦与之俱伎。之穷则妄尽。而自释也。又曰。姁之妪之春夏之。所以生育也。霜之雪之秋冬之。所以成熟也。吾欲无言得乎。南又尝以佛手．驴脚．生缘三语勘问学者。莫能契其旨。天下丛林目为黄龙三关。脱有酬者。南无可否。敛目危坐。人莫涯其意。嗣又问其故。南曰。已过关者。掉臂径去。安知有关。吏从吏问可否。此未透关者也。嗣自嘉祐以来。公卿交荐章数十上。坚不就隐。居豫章东湖。琴书自娱。一日潜庵源来访。见其拂琴次。源曰。老老大大。犹弄个线索在。嗣曰。也要弹教响。源曰。也不少。嗣曰。知心能几人。

　　赞曰。觉范题公画像云。毗卢无生之藏。震旦有道之器。谈妙义借身为舌。擎大千以手为地。机锋不减庞蕴。而解文字禅。行藏大类孺子。而值休明世。舒王疆之而不可。神考致之而不起。此天下士大夫所共。闻然公岂止于是而已哉。噫。岂止于是四个字。分明画出潘延之。

　　张商英(兜率从悦禅师法嗣)

　　张商英。字天觉。号无尽居士。童儿日记万言年。十九应举入京。道经向氏。先一夕向梦神告。明日接相公英至。向异之。遂妻以女。一日游僧舍。见藏经装演严丽。怫然曰。我孔圣之书。乃不及胡人。归坐书室。吟哦至三鼓。向氏曰。夜深何不睡去。英遂以前意对曰。正此着无佛论。向氏应声曰。既是无佛何论之有。须著有佛论始得。英疑其言。乃止。后访一同列。见佛龛前维摩经。信手探阅。到此病非地大。亦不离地大处。辄叹曰。胡人之言亦能尔耶。遂借归阅次。向氏问。读何书。曰。维摩经。曰。可熟读此经。然后着无佛论也。英悚然异其言。于是深信佛乘。留心祖道。元祐七年。漕江西。首谒东林总。总诘英所。得见与己符合。因印可之。且曰。吾有得法弟子住玉溪。可与语。暨英按部过分宁。诸禅迓之。先致敬玉溪。最后问兜率从悦。悦为人短小。英曾见龚德庄说其聪明可人。乃曰。闻师聪敏。善文章。悦笑曰。运使失却一只眼也。从悦。临济九世孙。若以聪敏对运使论文章政。如运使对从悦论禅也。英默识之。乃游兜率。悦谓首座曰。张运使过此。吾当深锥痛劄。若肯回头。则吾门幸甚。座曰。今之士大夫受人取奉惯。恐其恶发。别生事也。悦曰。正使烦恼。祇退得我院也。别无事。英与语至更深。论及宗门事。悦曰。东林既印可运使。运使于佛祖言教。有少疑否。曰。比看传灯录尊宿机缘。惟疑香严独脚颂德山托钵话。悦曰。既于此有疑。其余则是心思意解。何尝至大安乐境界。且如岩头言末后句。是有耶。是无耶。曰。有。悦大笑。归方丈闭却门。英一夜睡不稳。至五更下床。趯翻溺器。忽大省。发喜甚。即扣方丈门曰。已捉得贼了也。悦曰。赃在甚么处。英无语。悦曰。都运且去。来日相见。翼日。遂献颂曰。鼓寂钟沉托钵回。岩头一拶语如雷。果然只得三年活。莫是遭他授记来。悦曰。参禅祇为命根不断。依语生解。如是之说。公已深悟。然至极微细处。使人不觉不知。堕在区宇。乃作颂证之曰。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪涂。了无逆顺。不犯工夫。悦室中。尝设三语以验学者。一曰。拨草瞻风。祇图见性。即今上人性在甚么处。二曰。识得自性。方脱生死。眼光落地时作么生脱。三曰。脱得生死。便知去处。四大分离向甚么处去。英各答之颂。一曰。阴森夏木杜䳌鸣。日破浮云宇宙清。莫对曾参问曾晰。从来孝子讳爷名。二曰。人间鬼使符来取。天上花冠色正萎。好个转身时节子。莫教阎老等闲知。三曰。鼓合东村李大妻。西风旷野泪沾衣。碧芦红蓼江南岸。却作张三坐钓矶。未几悦入灭。英拜相奏。谥真寂。出知河南府。圆悟克勤谒之。于荆南剧谈华严旨要。曰。华严现量境界。理事全真。所以即一而万。了万为一。一复一。万复万。浩然莫穷。心佛众生三无差别。卷舒自在。无碍圆融。此虽极则。终是无风匝匝之波。英于是不觉促榻。悟遂问曰。到此与祖师西来意为同。为别。曰。同矣。悟曰。且得没交涉。英有愠色。悟曰。不见云门道。山河大地无丝毫。过患犹是转句。直得不见一色。始是半提。更须知有向上全提时节。彼德山临济。岂非全提乎。英乃首肯。翼日。复举事法界．理法界至理事无碍法界。悟又问。此可说禅乎。曰。正好说禅也。悟笑曰。不然。正是法界量里在。盖法界量未灭。若到事事无碍法界。法界量灭。始好说禅。如何是佛干屎橛。如何是佛麻三斤。是故真净偈曰。事事无碍。如意自在。手把猪头。口诵净戒。趁出淫坊。未还酒债。十字街头。解开布袋。英叹曰。美哉之论。岂易得闻乎。觉范慧洪会英于峡之善溪。英自谓得龙安悦禅师末后句。丛林畏与语。因夜话及之曰。可惜。云庵不知此事。洪问所以。英曰。商英顷自金陵酒官。移知豫章。过归宗见之。欲为点破。方叙悦末后句。未卒。此老大怒。骂曰。此吐血秃丁。脱空妄语。不得信。既见其盛怒。更不欲叙之。洪笑曰。相公但识龙安口传末后句。而真药现前不能辨也。英大惊。起执洪手曰。老师真有此意耶。洪曰。疑则别参。乃取家藏云庵顶相展拜赞之。书以授洪。其词曰。云庵纲宗。能用能照。天鼓希声。不落凡调。冷面严眸。神光独耀。孰传其真。觌面为肖。前悦后洪。如融如肇。宣和二年春。馆大慧宗杲于府第西。斋为法喜游。一日语杲曰。余顷在江宁戒坛院寓居。再阅雪窦拈古。至百丈再参马祖因缘。雪窦云。大冶精金。应无变色。投卷曰。审如是。岂得有临济今日耶。遂作一颂曰。马师一喝大雄峰。深入髑髅三日聋。黄檗闻之惊吐舌。江西从此立宗风。因举似平禅师。平后致书云。去夏阅临济宗派。知居士得大机大用。愍诸方学语之流。来求颂本。乃成颂寄之曰。吐舌耳聋师已晓。捶胸祇得哭苍天。盘山会里翻筋斗。到此方知普化颠。今又数年诸方往。往以余为聪明博记少知。余者。公自江西法窟。来必辨优劣。试为老夫言之。杲曰。居士见处。与真净死心合。近世得此机用。独二老矣。曰。何谓也。杲乃举真净颂曰。客情步步随人转。有大威光不能现。突然一喝双耳聋。那叱眼开黄檗面。死心拈曰。云岩要问雪窦。既是大冶精金。应无变色。为甚却三日耳聋。诸人要知么。从前汗马无人识。祇要重论盖代功。英跃然抚几曰。不因公语争见。真净死心用处。若非二老难显雪窦马师。乃述偈曰。马师喝下立宗风。嗟我三人见处同。海上六鳌吞饵去。栖芦谁更问渔翁。杲别去。英嘱必见圆悟。遂津。致行李到京。一见便授大法。宣和四年十一月黎明。口占遗表。命子弟书之。作偈曰。幻质朝章八十一。沤生沤灭无人识。撞破虚空归去来。铁牛入海无消息。言讫取枕掷门窗上。声如雷震。众视之。已逝矣。有颂古行于世。

　　赞曰。张无尽欲造无佛论。自向氏激发。始知留意宗乘。然当其受印可于东林。犹未廓然也。迨参龙安。得末后句。复与勤巴子。理会华严四无碍。而鼻孔依然向下垂矣。此时若唤作无佛。一茎草忽现丈六金身。若唤作有佛。丈六金身又现一茎草。毕竟如何。龟毛．拂子．兔角．拄杖。

　　往生集云。商英尝着发愿文云。思此世界五浊乱心。无正观力。无了因力。自性惟心。不能悟达。谨遵释迦世尊金口之教。专念阿弥陀佛。求彼世尊愿力摄受。待报满时往生极乐如顺水乘舟不劳自力而至矣。莲池本师赞曰。无尽悟禅宗于兜率。悦公而拳拳乎。安养是念。其为计审矣。虽西方瑞应。史未详录。而据因以考果。不生西方将奚生哉。

　　苏轼(东林常总禅师法嗣)

　　苏子瞻。眉山人。名轼。号东坡。初母程氏方娠。梦一僧至门。瘠而眇。后弟辙官高安时。真净文圣寿聪时时相过从。一夕三人同梦迎五祖戒。俄而轼至。理梦事。轼曰。某年七八岁。尝梦身是僧。往来陕右。真净曰。戒禅师陕右人也。暮年弃五祖。来游高安。终于大愚逆数。盖五十年。而轼时年四十九。又戒眇一目。乃悟。轼前身即戒和尚云。嘉祐初。登进士直史馆。元丰三年。谪黄州时。佛印了元住归宗。轼与酬酢妙句。烟云争丽。自黄徙汝因游庐山宿东林。与照觉．常总论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。又曰。横看成岭侧成峰。远近看山了不同。不识庐山真面目。祇缘身在此山中。抵荆南。闻玉泉承皓机锋不可触拟。抑之。即微服求见。皓问。尊官高姓。轼曰。姓秤。乃秤天下长老底秤。皓喝曰。且道这一喝重多少。轼无对。自此益重禅宗。未几归阳羡舟次。瓜步以书抵金山。了元曰。不必出山。当学赵州上等接人。元得书径来。轼迎笑问之。即说偈曰。赵州当日少谦光。不出山门见赵王。争似金山无量相。大千都是一禅床。轼拊掌称善。知登州石塔。戒来迎轼。轼曰。吾欲一见石塔。以行速不及也。戒起曰。看这个是砖浮图耶。轼曰。有缝。柰何。戒曰。若无缝。争解容得世间蝼蚁。轼为首肯。元祐丙寅。除翰林学士己。巳出知杭州。复过金山。谒了元留数月。元所居方丈名妙高台。轼有诗曰。我欲乘飞车。东访赤松子。蓬莱不可到。弱水三万里。不如金山去。清风半帆耳。中有妙高台。云峰自孤起。仰观初无路。谁信平如砥。台中老比丘。碧眼照窗几。巉巉玉为骨。凛凛霜入齿。机锋不可触。千偈如翻水。何须寻德云。只此比丘是。长生未暇学。请学长不死。壬申知扬州。一日石塔遣侍者求解院事。轼问。长老何往。对。欲归西湖。遂率僚佐。同至石塔。令击鼓。袖中出疏。使晁无咎读之曰。大士何曾说法。谁作金毛之声。众生各自开堂。何关石塔之事。去无作相。住亦随缘。惟戒公长老。开不二门。施无尽藏。念西湖之久别。亦是偶然为东坡而少留。无不可者。一时稽首重听。白槌渡口。船回依旧。云山之色。秋来雨过。一新钟鼓之音。九月召为礼部尚书。兼端明侍读学士。甲戌。安置惠州。舟次金陵。阻风江浒。迎蒋山泉万卷。至问曰。如何是智海之灯。泉以偈对曰。指出明明是甚么。举头鹞子穿云过。从来这碗最希奇。解问灯人能几个。轼欣然亦作偈曰。今日江头天色恶。炮车云起风欲作。独望钟山唤宝公。林间白塔如孤鹤。宝公骨冷唤不应。却有老泉来唤人。电眸虎齿霹雳舌。为余吹散千峰云。南来万里亦何事。一酌曹溪知水味。他年若画蒋山图。仍作泉公唤居士。泉说偈曰。脚下曹溪去路通。登堂无复问幡风。好将钟阜临岐句。说似当年踏碓翁。轼在惠州。了元致书云。子瞻中大科。登金门。上玉堂。远放寂寞之濵。权臣忌子瞻为宰相耳。人生一世间。如白驹过隙。三十年功名富贵。转𦕎成空。何不一笔勾断。寻取自家本来面目。万劫常住永无堕落。昔有问师佛法在甚处。师曰。在行住坐卧处。着衣吃饭处。屙屎撒尿处。没理没会处。死活不得处。子瞻胸中有万卷书。下笔无一点尘。到这地位。不知性命所在。一生聦明。要做甚么三世佛。则是一个有血性的汉子。子瞻若能脚下承当。把三二十年富贵功名贱如泥土。努力向前。珍重。珍重。庚辰复朝奉郎。辛巳度岭北。归中止常州。请老。以本官致仕。南迁。日携阿弥陀佛像一轴。曰。此轼生西方公据也。至是疾。革径山惟琳来候。曰。端明勿忘西方。轼曰。西方不无。但个里着力不得。语毕而逝。尝题自己照容曰。心似已灰之木。身如不系之舟。问汝平生功业。黄州惠州琼州。

　　赞曰。坡公出世一番。与佛印法泉诸老宿互相提唱。阐扬佛法。紫柏云。东坡老贼。以文字为绿林。出没于峰前。路口荆棘。丛中窝弓．药箭。无处不藏。专候杀人不眨眼。索性汉一触其机。刀箭齐发。尸横血溅。碧流成赤。你且道他是贼。不是贼。试辨验看。若辨得。管取从来拦路石。沸汤泼雪。

　　又赞曰。古德云。东坡门外汉耳。夫以坡公见地犹在门外。则佛法岂易言乎。虽然千载而下读公之文。因而知有佛法。公殆以文章作佛事。也意其人亦。乘愿而来。乘愿而往者耶。是又恶容轻置喙矣。

　　莲池本师赞曰。老泉为荐先亡。曾于极乐院造六菩萨像。而子由往来法门亦甚密迩。盖苏氏之皈心三宝素矣。世有刻西方公。据者增以俚语。谓出自坡公。此诬也。具眼者勿因伪而并弃其真。师又曰。愚闻之古德云。士大夫英敏过人者多自僧中来。然尝疑之。迷而不返者什九。不负宿因者什一。其故何也。五浊恶世多诸退缘。贤者所难免也。故戒禅师后身为东坡。青禅师后身为曾鲁公。喆禅师后身耽富贵多忧苦。夫东坡最为亲近法门。而曾公已不之。及彼喆老之后身。其迷抑又甚矣。古今知识所以劝人舍五浊而求净土也。然则刘遗民而下诸君子所得不既多乎。

　　黄庭坚(黄龙祖心禅师法嗣)

　　太史黄庭坚。字鲁直。号山谷。以般若夙习。虽膴仕。澹如也。出入宗门。未有所向。好作艳词。人争传之。尝谒圆通秀。秀呵曰。大丈夫翰墨之妙。甘施于此乎。秀方戒李伯时画马事。坚笑曰。又当置我于马腹中耶。秀曰。汝以艳语动天下人淫心。不止马腹中。正恐生泥犁耳。坚悚然悔谢。繇是绝笔。惟孳孳于道。着发愿文。痛戒酒色。日止朝粥午饭而已。元祐间。丁家艰馆黄龙山。参晦堂祖心。乞指径捷处。堂曰。祇如仲尼道二三子。以我为隐乎。吾无隐乎。尔太史居常如何理论。坚开口便道。不是。不是。正窘迫次。适有一人至。堂问。谁遣汝来。其人曰。大林叶秀才。又问。有书否。曰。有。又问。书何在。其人即引手背。抽衣领。举书呈堂。堂曰。学道到此人田地方可。坚有愧色。一日侍堂山行次。时岩桂盛开。堂曰。闻木樨花香么。曰。闻。堂曰。吾无隐乎。尔坚欣然领解。即拜曰。和尚得恁么老婆心切。堂笑曰。祇要公到家耳。时与堂高弟死心悟新．灵源．惟清。尤笃方外契久之。谒心于云岩。随众入室。心见张目问曰。新长老死。学士死。烧作两堆灰。向甚么处相见。坚无语。心约出曰。晦堂处参得底。使未着在。后左官黔南道。力愈胜于无思念中。顿明死心所问。报以书曰。往日尝蒙苦口提撕。长如醉梦。依稀在光影中。盖疑情不尽。命根不断故。望崖而退耳。谪官在黔南道中。昼卧觉来。忽然廓尔。寻思平生被天下老和尚谩了多少。惟有死心道人不肯。乃是第一相为也。灵源寄以偈曰。昔日对面隔千里。如今万里弥相亲。寂寥滋味同斋粥。快活谈谐契主宾。室内许谁参化女。眼中休去觅瞳人。东西南北难藏处。金色头陀笑转新。坚和曰。石工来斫鼻端尘。无手人来斧始亲。白牯狸奴心即佛。龙睛虎眼主中宾。自携瓶去沽村酒。却着衫来作主人。万里相看常对面。死心寮里有清新。堂入寂。坚作塔铭。复吊以偈曰。海风吹落楞伽山。四海禅徒着眼看。一把柳丝收不得。和烟搭在玉栏干。尝以书勉胡少汲曰。公道学颇得力耶。治病之方当深求。禅悦照破生死之根。则忧畏淫怒无处安脚。病既无根。枝叶安能为害。投子聪老．海会演老。道行不愧古人。皆可亲近殊胜。从文章之士学妄言绮语。增长无明种子也。聪老犹喜接高明士大夫。开卷论说。便穿诸儒鼻孔。若于义理得宗趣。却观旧所读书。境界廓然。六通四辟。极省心力。然有道之士。须以志诚恳恻。归向古人所谓下人不精不得其真。此非虚语。

　　侍郎韩宗古

　　尝以书问晦堂曰。昔闻和尚开悟。旷然无疑。但无始以来。烦恼习气未能顿尽。为之奈何。堂答曰。敬承中书谕及昔时开悟旷然无疑。但无始以来烦恼习气未能顿尽。然心外无剩法者。不知烦恼习气是何物。而欲尽之。若起此心翻成。认贼为子也。从上以来。但有言说。乃是随病设药。纵有烦恼习气。但以如来知见治之。皆是善巧方便。诱引之说。若是定有习气可治。却是心外有法。而可尽之。譬如灵龟曳尾。于涂拂迹迹生。可谓将心用心。转见病深。苟能明达心外无法。法外无心。心法既无。更欲教谁顿尽耶。

　　九江守彭器资

　　每见尊宿。必问。道人命终多自繇。或云。自有旨决可闻乎。往往有妄言之者。器资窃笑之。暮年守湓江。延晦堂至郡斋。日夕问道从容。问曰。临终果有旨诀乎。曰。有之。曰。愿闻其说。曰。待公死时即说。器资不觉起立曰。此事须是和尚始得。洪觉范叹赏其言。作偈曰。马祖有伴则来。彭公死时即道。睡里虱子咬人。信手摸得革蚤。

　　王正言

　　问死心悟新曰尝闻三缘和合而生。又闻即死即生。何故有夺胎而生者。新曰。如正言作漕使。随所住处。即居其位。还疑否。曰。不疑。新曰。复何疑也。王于言下领解。

　　显谟朱世英

　　问真净克文佛法大意。文以书答曰。辱书以佛法。为问佛法。至妙无二。但未至于妙。则互有长短。苟至于妙。则悟心之人。如实知自心。究竟本来成佛。如实自在。如实安乐。如实解脱。如实清净。而日用惟用自心。自心变化。把得便用。莫问是非。拟心思量已不是。也不拟心。一一天真。一一明妙。一一如莲花不着水。所以迷自心故作众生。悟自心故成佛。而众生即佛。佛即众生。繇迷悟故有彼此也。如今学者。多不信自心。不悟自心。不得自心明妙受用。不得自心安乐解脱。心外妄有禅道。妄立奇特。妄生取舍。纵修行。落外道二乘禅寂断见境界。英得书有省后。觉范至临川。与英游相好。俄上蓝长老至谓英曰。觉范闻工诗耳。禅则其师。犹错矧弟子耶。英笑曰。师能勘验之乎。上蓝曰。诺。居一日。同游疏山。饭于逆旅。上蓝以手画案。谓洪曰。经轴之上必题。[米-木+八]字是何义。洪即画圆相。横一画曰。是此义也。上蓝愕然。洪为作偈曰。以字不成八不是。法身睡着无遮蔽。衲僧对面不知名。百众人前呼不起。上蓝归举似英。英拊手曰。孰谓诗僧。亦能识字义乎。

　　卫州王大夫

　　遗其名。以丧偶厌世。相遂参元丰清满。言下知归。满一日谓曰。子乃今之陆亘也。王便掩耳。既而回坛山之阳。缚茅自处者三载。偶歌曰。坛山里。日何长。青松岭。白云乡。吟鸟啼猿作道场。散发采薇歌又笑。从教人道野夫狂。

　　赞曰。黄山谷护戒。如护明珠。参禅如参铁壁。事师友不啻事父兄。劝同志不啻劝子弟。现宰官身续佛慧命。若而人者。庶几无愧。

　　又赞曰。韩宗古。彭器资。王正言。朱世英。各有入头处。且道卫州王大夫掩耳。是有语。是无语。

　　吴恂(黄龙祖心禅师法嗣)

　　吴恂。字德夫。兴元府人任豫章法曹。时郡帅王韶迎晦堂入城。咨决心要。恂亦往参堂曰。公平生学解。记忆多闻。即不问父母未生已前。道将一句来。恂窘无以对。遂日夕提撕此语。忽自知有。而机未发。偶阅邓隐峰传。见其倒卓化去。衣亦顺身不褪。忽疑曰。彼化之异固莫测。而衣亦顺之。何也。趋问堂。堂曰。公今侍立。是顺。是逆。曰。是顺。曰。还疑否。曰。不疑。曰。自既不疑。何疑于彼。恂言下开解。连呈三偈曰。中无门户四无旁。学者徒劳捉影忙。珍重故园千古月。夜来依旧不曾藏。庐峰居士旧门人。邈得师真的的亲。大地撮来成个眼。翻腾别是一般新。咄。这多知俗汉。咬尽古今公案。忽于狼藉堆头。拾得𧏙螂粪弹。明明不直分文。万两黄金不换。等闲拈出示人。祇为走盘难看。(咦)。堂答偈曰。水中得火世还稀。看著令人特地疑。自古不存师弟子。如今却许老胡知。后别去。堂又送偈曰。海门山险绝行踪。蹈断牢关信已通。自有太平基业在。不论南北与西东。

　　王韶(晦堂祖心禅师法嗣)

　　学士王韶。字子淳。帅西塞。自以杀业重。祈为澡雪。请佛印了元说法。上蓝印炷香曰。此香为杀人不眨眼。将军立地成佛。大居士众称善。韶亦悠然意消。出刺洪州时。延晦堂问道。默有所契。因述投机颂曰。昼曾忘食夜忘眠。捧得骊珠欲上天。却向自身都放下。四棱榻地恰团圆。呈堂。堂深肯之。

　　合赞曰。吴德夫拾得𧏙螂粪弹后不直分文。王子淳却向自身放下。时骊珠何在。心空要断这不平公案。各各放伊三顿痛棒。且道是赏伊。是罚伊。

　　郭祥正(白云守端禅师法嗣)

　　郭祥正。字功甫。母梦李白而生。皇祐四年。守端寓归宗时。正任星子主簿。往叩心法。迨端住承天迁圆通。正复尉于德化。往来尤密。端移白云海会。正自当途。往谒端曰。牛醇乎。曰。醇矣。端厉声叱之。正不觉拱而立。端曰。醇乎。醇乎。南泉大沩无异此也于是鸣鼓升座曰。牛来山中。水足草足。牛出山去。东触西触。夜来枕上。作得个山颂。谢功甫大儒。庐山二十年之旧。今日远访白云之勤请。已后分明。举似诸方。直要与天下有鼻孔衲僧脱却着肉汗衫。莫言不道。乃曰。上大人丘乙己化三千七十士。尔小生八九子佳。作仁可知礼也。正切疑。后闻小儿诵之。忽有省。以书报端。端答偈曰。藏身不用缩头。敛迹何须收脚。金乌半夜撩天。玉兔赶他不着。元祐中。往衢之南禅。谒泉万卷。请升座。正趋前拈香曰。海边枯木入手成香。爇香炉中。横穿香积如来鼻孔。作此大事须是。对众白。过始得云居老人。有个无缝布衫分付南禅。禅师着得。不长不短。进前则诸佛护位。退步则海水澄波。今日颦呻六种震动。遂召曰。大众还委悉么。有意气时添意气。不风流处也风流。泉曰。递相钝置。正曰。因谁致得。崇宁初到五祖请法。演升座。正趋前拈香曰。此一瓣香。爇向炉中。供养我堂头法兄禅师。伏愿于方广座上。劈开面门。放出先师顶相与他诸人。描邈何以如此。白云岩畔旧相逢。往日今朝事不同。夜静水寒鱼不食。一炉香散白莲峰。演遂曰。曩谟萨怛哆钵啰野。恁么恁么。几度白云溪上望黄梅。花向雪中开。不恁么不恁么。嫩柳垂金线。且要应时来。不见庞居士问马大师云。不与万法为侣者是甚么人。大师云。待汝一口吸尽西江水。即向汝道。大众。一口吸尽西江水。万丈深潭穷到底。略彴不是赵州桥。明月清风安可比。又到云居请了元升座。正拈香曰。觉地相逢一何早。鹘臭布衫今脱了。要识云居一句玄。珍重后园驴吃草。召大众曰。此一瓣香薰天炙地去也。元曰。今日不着。便被这汉当面涂糊。便打。乃曰。谢公千里来相访。共话东山竹径。深借与一龙骑出洞。若逢天旱便为霖。掷拄杖下座。正拜起。元曰。收得龙么。曰。已在这里。元曰。作么生骑。正摆手作舞便行。元拊掌曰。祇有这汉犹较些子。正隐青山。所著有醉吟庵诗。文三十卷。号青山集。

　　赞曰。无影树。无缝塔。从何处描邈。

　　周敦颐(佛印了元禅师法嗣)

　　周敦颐。字茂叔。舂陵人。初见晦堂心。问教外别传之旨。心谕之曰。只消向你自家屋里打点。孔子谓朝闻道夕死可矣。毕竟以何为道夕死可耶。颜子不改其乐。所乐何事。但于此究竟。久久自然有个契合处。又扣东林总禅师。总曰。吾佛谓。实际理地即真实。无妄诚也。大哉。乾元万物资始。资此实理乾道变化。各正性命。正此实理。天地圣人之道至诚而已。必要着一路实地工夫。直至于一旦豁然悟入。不可只在言语上会。又尝与总论性及理法界。事法界。至于理事交彻。冷然独会。遂着太极图说。语语出自东林口诀。因游庐山。乐其幽胜。遂筑室焉。时佛印了元寓鸾溪。颐谒之。相与讲道。问曰。天命之谓性。率性之谓道。禅门何谓无心是道。元曰。疑则别参。颐曰。参则不无。毕竟以何为道。元曰。满目青山一任看。颐豁然有省。一日忽见窗前草生。乃曰。与自家意思一般。以偈呈元曰。昔本不迷今不悟。心融境会豁幽潜。草深窗外松当道。尽日令人看不厌。遂请元作青松社主。以[媲-囟+(色-巴+囚)]白莲故事。颐尝叹曰。吾此妙心。实启迪于黄龙。发明于佛印。然易理廓达。自非东林开遮。拂拭无繇。表里洞然。颐后倡明道学。学者称为濂溪先生。

　　程颢

　　字伯淳。洛阳人。神宗朝进士。以道学为己任。世称明道先生。尝曰。佛说光明变现。初莫测其旨。近看华严合论。却说得分晓。应机破惑。名之为光心垢解脱。名之为明。只是喻自心光明。便能教化得人。光照无尽世界。只在圣人一心之明。所以诸经之先。皆说放光一事。颢每见释子读佛书。端庄整肃。乃语学者曰。凡看经书。必当如此。今之读书者。形容先自怠惰了。如何存主得。一日过定林寺。偶见众僧入堂周旋。步武威仪济济。一坐一起并准清规。乃叹曰。三代礼乐。尽在是矣。侯世与问。孟子必有事焉。而勿正心。勿忘。勿助长也。颢引禅语曰。心则不有。事则不无。侯当下有省。又问。儒佛同异。颢曰。公本来处。还有儒佛否。

　　颢弟程颐

　　伊川先生。或问。佛说生死事如何。颐曰。譬如水上沤。又问。佛说生死轮回可否。颐曰。此事说有无皆难。须自见得。圣人只一句断尽了。曰。未知生。焉知死。

　　游酢

　　字定夫。官监察御史。师事二程。尝致书开福宁禅师曰。儒者执五常。欲各尽其分。释氏谓世间虚妄。要人反常合道。旨殊用异何欤。宁答曰。人溺情尘爱网。昼思夜度。无一息之停。须力与之决。收其放心。死生乃可出。若只括其同异。揭揭焉尽分于郛廓之间。我习内薰爱缘。外染于道。何能造。合能反。厥常则心自通。道自合。不然难以口舌争也。又问。造道必有要法。宁曰。道不在说与示也。说示者方便耳。须用就己知归。外求有相佛。与汝不相似也。酢默然。吕居仁以书问酢曰。定夫既从二程学后。又从诸禅游。则儒释两家必无滞阂。敢问所以不同何也。酢答曰。佛书所说。世儒亦未深考。往年尝见伊川云。吾之所攻者。迹也。然迹安所从出哉。此事须亲到此地。方能辨其同异。前辈往往不曾看佛书。故诋此如此。而其所以破佛者。乃佛书正不以为然者也。

　　谢良佐

　　字显道。上蔡人。与游酢．杨时．吕大临在二程之门。号四先生。有问。求仁如何下工夫。佐曰。如曾子颜色容貌辞气上做。亦得出。辞气者。犹佛所谓从此心中流出。今人唱一喏。不从心中出。便是不仁。不识痛痒了也。时吕大忠理会仁字不透。佐曰。世人说仁。只管着爱上。怎生见得仁。只如力行。近乎仁力。行关爱甚事。忠起立悟曰。公说仁字。正与尊宿谈禅一般。

　　杨时

　　字中立。从二程游。得河洛之传世。号龟山先生。尝曰。微生高乞醯与人。孔子以为不直。维摩经云。直心是道场。儒佛至此。实无二理。时与东林总禅师友善。谓总曰。禅学虽高。却于儒道未有所得。总曰。儒道要紧处。也记得些子。且道君子无入而不自得。得个甚么。时默然。尝论形色天性一章曰。此与释氏色空之论何异。一日过詹季鲁家。鲁问易时。取纸画一圈于上曰。此便是易。又和陈莹中绝句曰。画前有易方知易。历上求玄恐未玄。白首纷如成底事。蠹鱼徒自老青编。又曰。盈科日进几时休。到海方能止众流。只恐达多狂未歇。坐驰还爱镜中头。

　　赞曰。濂溪开伊洛之传。而考其渊源。实自佛印。黄龙点破所著太极图。亦得之东林。至于两程。师弟靡不从禅门中印证。然则佛氏何负于儒。而儒者乃忍为入室之戈耶。善乎。伊川之言曰。吾所攻者迹也。然迹安所从出哉。知此可与谈儒释一贯宗趣矣。

　　戴道纯(灵源惟清禅师法嗣)

　　戴道纯。字孚中。官寺丞。一日咨扣灵源惟清有省。乃呈偈曰。杳冥源底全机处。一片心花露印文。知是几生曾供养。时时微笑动香云。

　　高世则(芙蓉道楷禅师法嗣)

　　高世则。字仲贻。号无功。以节度使判温州。参芙蓉道楷。一日忽造微密。呈偈曰。悬崖撒手任纵横。大地虚空自坦平。照壑辉岩不借月。庵头别有一帘明。

　　合赞曰。心花印文。虚空坦平。洞山临济。是一是二。

　　陈瓘(灵源惟清禅师法嗣)

　　陈瓘。字莹中。号了翁。又号华严居士。立朝骨鲠刚正。有古人风烈。留神内典议论。夺席独参禅。未大发明。禅宗因缘多以意解。酷爱南禅师语录。诠释殆尽。惟金刚与泥人揩背注解不行。尝语人曰。此必有出处。但未有知之者。谚云。大智慧人面前有三尺暗果。不诬也。后谒灵源惟清。执闻见以求解会。清曰。执解为宗何。日。偶谐瓘。乃开悟。寄清偈曰。书堂兀兀万几休。日暖风柔草木幽。谁识二千年底事。如今只在眼睛头。

　　刘安世

　　字器之。号元城。从司马光受学。尝曰。老先生于佛法极通晓。但不言耳。又尝曰。孔子佛氏之言。相为终始。孔子之言毋意毋必毋固毋我。佛之言无我无人无众生无寿者。其言次第。若出一人。但孔子以三纲五常为道。故色色空空之说。微开其端。令人自得耳。孔子之心佛心也。假若天下无三纲五常则祸乱。又作人无噍类矣。岂佛之心乎。故儒释道其心皆一。门庭施设不同耳。尝谓弟子马永卿曰。禅之一字。于六经中亦有此理。但佛法既敝人皆认着色相。达磨西来。直指人心。见性成佛。上根聪悟。多喜其说。故禅道大行。若渠不来。佛法之灭久矣。予之南迁。虽平日于吾儒吃紧处得力。然亦不可谓此事不得力。世间事有大于死生者乎。而此事独一味。理会生死有个见处。则于贵贱祸福轻矣。又尝取楞严经示永卿曰。观音大士熏闻成闻六根销。复同于声听。能令众生临当被害。其兵戈犹如割水。亦如吹光。性无动摇。盖割水吹光。而水火之性不动摇耳。犹如遇害。而吾性湛然。此观音无畏之力也。又云。音性圆销。观听返入。离诸尘妄。能令众生禁系枷锁。所不能着。谓人得无畏力。则枷锁不能为害。吾友可以此理谕人。使后人不至谤佛。

　　赞曰。了翁了翁。执解为宗。若非灵源点破。一生狂走镜中头。

　　又曰。李屏山鸣道集说曰。刘元城谓司马温公极通佛理。但不言耳。所以然者。盖为孔子地也。吾谓佛书精微幽隐之。妙合于世典者。亦惟世儒能发挥之。与其秘而不言。不若从其原本合一处尽力阐扬。使天下万世咸知六经中有禅。而吾圣人已为佛也。其为孔子地不亦大乎。屏山此论最高。人莫之及。

　　苏辙(洪州顺禅师法嗣)

　　苏辙。字子由。号颖濵。累官翰林学士门下侍郎。佛印住金山。辙献偈曰。粗沙印佛佛欣受。怪石供僧僧不嫌。空手远来还要否。更无一物可增添。印答曰。空手持来放下难。三贤十圣聚头看。此般供养能歆享。木马泥牛亦喜欢。元丰三年。辙谪高安。会黄檗全于城寺。全熟视曰。君静而慧。苟留心宗门。何患不成此道。辙识之。因习坐。数求决于全。无契。后省聪居寿圣。辙以此事往问。聪不答。辙又问聪。徐曰。圆照未尝以道语人。吾今亦无以语子。辙于是得言外之旨。又尝咨心法于洪州顺。顺示以搐鼻因缘。辙言下大悟。作偈呈曰。中年闻道觉是非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。

　　赞曰。溪声山色白酒青盐。难为兄。难为弟。

　　胡安国(上封秀禅师法嗣)

　　胡安国。字康侯。崇安人。绍圣中进士。累官给事中。幼时便有出尘之趣。强学力行。以圣人为标的。久参上封秀。得言外之旨。崇宁中。过药山。有禅人举南泉斩猫话问安国。安国以偈答曰。手握乾坤杀活机。纵横施设在临时。玉堂兔马非龙象。大用堂堂总不知。又寄上封有曰。祝融峰似杜城天。万古江山在目前。须信死心元不死。夜来秋月又团圆。冯当世京晚年好佛。尝以书寄安国曰。并州歌舞妙丽。闭目不窥日。以谈禅为上。安国曰。若如所论。未达禅理。闭目不窥。已是一重公案。

　　赞曰。识尘中主得教外传。死心不死。安国常安。

　　范冲(圆通旻禅师法嗣)

　　范冲。字谦叔。一字致虚。繇翰苑。守豫章。过圆通谒旻禅师。茶罢曰。某宿世作何福业。今生堕在金紫行中。去此事远稍。旻呼。内翰。冲应诺。旻曰。何远之有。冲跃然曰。乞师再垂指示。旻曰。此去洪都有四程。冲伫思。旻曰。见即便见。拟思即差。冲豁然有省。

　　吴居厚

　　枢密吴居厚。拥节。归钟陵。谒旻曰。某往赴省试。过赵州关。因问前住讷老透关底事如何。讷曰。且去做官。今不觉五十余年。旻曰。曾明得么。曰。八次经过。常存此念。然未甚脱洒在。旻度扇与之曰。请使扇。吴即挥扇。旻曰。有甚不脱洒处。吴忽有省曰。便请末后句。旻挥扇两下。吴曰。亲切。亲切。旻曰。吉獠舌头三千里。

　　彭汝霖

　　谏议彭汝霖。手写观音经施旻。旻拈起曰。这是观音经。那个是谏议经。曰。此是某亲写。曰。写底是字。那个是经。霖笑曰。却了不得也。曰。即现宰官身而为说法。曰。人人有分。曰。莫谤经好。曰。如何即是。旻举经示之。霖拊掌大笑曰。嘎。旻曰。又道了不得。霖礼拜。

　　卢航

　　中丞卢航。与旻拥炉次。航问。诸家因缘不劳拈出。直截一句。请师指示。旻厉声揖曰。看火。航急拨衣。忽大悟。谢曰。灼然佛法无多子。旻喝曰。放下着。航应诺诺。

　　都贶

　　左司都贶问旻曰。是法非思量分别之所能解。如何凑泊。旻曰。全身入火聚。曰。毕竟如何会。旻曰。蓦直去。贶沉吟。旻曰。可更吃茶么。曰。不必。旻曰。何不甚么会。贶契旨曰。元来太近。旻曰。十万八千。贶占偈曰。不可思议是大火聚。便恁么去。不离当处。旻曰。咦。犹有这个在。贶曰。乞师再垂指示。旻曰。便恁么去。铛是铁铸。贶顿首谢之。

　　合赞曰。可惜五个赤梢鲤鱼。向圆通齑瓮里腌杀。

　　徐俯(圆悟克勤禅师法嗣)

　　枢密徐俯。字师川。号东湖居士。每侍其父龙图禧谒法昌及灵源。语论终日。俯闻之藐如也。迨法昌归寂。在笑谈间。俯异之。始笃信此道。后丁父忧。念无以报。罔极请源至孝址说法。源登座问答已。乃曰。诸仁者只如龙图读万卷书。如水传器。涓滴不遗。且道寻常着在甚么处。而今舍识之后。这着万卷书底又却向甚么处着。俯闻洒然有得。遂曰。吾无憾矣。源下座问曰。学士适来见个什么便恁么道。俯曰。若有所见。则钝置和尚去也。源曰。恁么则老僧不如。俯曰。和尚是何心行。源大笑。靖康初。为尚书外郎。与朝士同志者挂钵于天宁寺之择木堂。力参圆悟克勤。悟亦喜其见地超迈。一日至书记寮。指悟顶相曰。这老汉脚跟犹未点地在。悟䫌面曰。瓮里何曾走却鳖。俯曰。且喜老汉脚跟点地。悟曰。莫谤他好。俯休去。

　　赞曰。徐师川悟旨于灵源。而又挂钵于圆悟。脚跟犹未点地在。

　　赵令衿(克勤禅师法嗣)

　　郡王赵令衿。字表之。号超然。初任南康。多与禅衲游。公堂间为摩诘丈室。适圆悟居欧阜。衿往参。欣然就其炉锤。悟不少假。衿固请悟曰。此事要得相。应直须是死一回始得。衿默契。尝自疏略曰。家贫遭劫。谁知尽底不存。空室无人。几度贼来亦打。悟见嘱令加护。谒大慧。慧闻令击鼓入室。衿袖香趋之。慧曰。赵州洗钵盂话。居士如何会。衿曰。讨甚么碗。拂袖便出。慧起搊住曰。古人向这里悟去。你为甚不悟。衿拟对。慧𢮁之曰。讨甚么碗。衿曰。还这老汉始得悟。尝示法语曰。曹山辞悟本问。向甚处去。云。不变易处去。不变异处岂有去耶。云。去亦不变异。自非脚蹈实地。安能透彻如此。岂以语言机思所可测量哉。盖履践深极到无可渗漏之致。然后罗笼不住。学道之士立志外形骸。一死生。混古今。绝来去。要须攀上流造诣。至真谛实渊奥阃域打办自己。脱白露净。无丝毫意想堕在尘缘。直下心如枯木朽株。如大死人无些气息。心心无知。念念无住。千圣出来移换不得。乃可以向枯木上生华。发大机起大用。兴慈运悲。乃无功之功。无作之作。岂落得失是非哉。才留一毫毛。则抵捂于生死界。自己未能度。安能度人。维摩大士不住金粟。住入酒肆淫坊。作大解脱佛事。庞老子补处应身。不住兜率陀。弃却珍宝汉江织笊篱。与大宗师击扬与夺。此段从上体裁。莫不皆尔。要须滴水滴冻。不拘朝野。陶冶煅炼。如曹山．摩诘．老庞。乃可以不废悲愿。不亦宜乎。自余人间世纷纭。尘坌何足置胸次哉。

　　赞曰。心空敢问超然。既是空室。无人唤谁作贼。贼来要打底又是谁。

　　李弥逊(克勤禅师法嗣)

　　侍郎李弥逊。号普现居士。少时读书。五行俱下。年十八中乡举。登第京师。旋历华要。至二十八岁。为中书舍人。参圆悟。一日蚤朝回至天津桥。马跃。忽有省。通身汗流。直造天宁。适悟出门。遥见便唤曰。居士且喜大事了毕。逊厉声曰。和尚眼花作么。悟便喝。逊亦喝。于是机锋迅捷。凡与悟问答。当机不让。及迁吏部。方在壮岁。遽乞词禄。归闽连江。筑庵自娱。一日示微恙。索汤沐浴毕。趺坐。作偈曰。谩说从来牧护。今日分明呈露。虚空拶倒须弥。说甚向上一路。掷笔而逝。

　　赞曰。见马跃而有省。不是和尚眼花。却是侍郎眼花。直饶拶倒须弥也。是眼中金屑。

　　张浚(克勤禅师法嗣)

　　张魏公浚。字德远。南轩之父。官右仆射。兼知枢密院事。尝问道于圆悟。悟曰。岩头云。却物为上。逐物为下。若能于物上转得疾。一切立在下风。复示偈曰。收光摄彩信天真。事事圆成物物新。内若有心还有物。何能移步出通津。浚伏膺投偈曰。教外单传佛祖机。本来无悟亦无迷。浮云散尽青天在。日出东方夜落西。

　　赞曰。国一禅师云。出家乃大丈夫之事。非将相之所能为。张德远出将入相。而又与闻单传之旨。非大丈夫而何。虽然向上一着。还曾梦见也未。

　　冯楫(佛眼清远禅师法嗣)

　　冯楫。字济川。遂宁人。壮岁遍参。后依佛眼远。一日同眼经行法堂。偶童子趋庭。吟曰。万象之中独露身。眼拊楫背曰。好聻楫于是契入。绍兴丁巳除给事。会大慧就明庆开堂。慧下座。楫挽之曰。和尚每言于士大夫前曰。此生决不作这虫豸。今日因甚却纳败阙。慧曰。尽大地是个杲上座。你向甚处见他。楫拟对。慧便掌楫曰。是我招得。时群寮失色。楫大笑曰。长老与楫佛法相见。越月。特丐祠坐夏。径山榜其室曰。不动轩。一日。慧升座。举药山问石头曰。三乘十二分教。某甲粗知。承闻南方直指人心。见性成佛。实未明了。伏望慈悲示诲。头曰。恁么也不得。不恁么也不得。恁么不恁么总不得。你作么生。山罔措。头曰。子缘不在此。可往江西见马大师去。山至马祖处。亦如前问。祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山大悟。慧拈罢。楫随至方丈曰。适来和尚所举底因缘。某理会得了。曰。你如何会。曰。恁么也不得。苏嚧娑婆诃不恁么也不得。㗭唎娑婆诃恁么不恁么总不得。苏嚧㗭唎娑婆诃。慧印之以偈曰。梵语唐言打成一块。咄哉。俗人。得此三昧。楫后知邛州。所至宴晦无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。二十三年秋。预报亲知期。以十月三日报终。至日令后厅置高座。见客如平时。辰巳间。降阶望阙。肃拜请漕。使摄邛事。着僧衣。履踞高座。嘱官吏道俗。各宜向道。扶持教门。建立法幢。漕使请曰。安抚去住如此自繇。何不留一颂以表罕闻。楫张目。索笔书曰。初三十一中九下七老人言。尽龟哥眼赤。书毕。拈拄杖按膝而化。楫尝以建炎后名刹。教藏多毁于兵。给俸补印。凡一百二十八藏。有偈曰。我赋耽痴癖。视财等虚空。不作子孙计。不为声色娱。所得月俸给。惟将赎梵书。庶使披阅者。咸得入无余。古佛为半偈。尚乃舍全躯。是以不惜财。开示诸迷途。借问惜财者。终日较锱铢。无常忽到日。宁免生死无。

　　赞曰。冯济川。不动轩。千寻雪岭万丈寒潭。咦。着甚来繇佛眼。会中窃得些小活计。一齐断送径山老汉。

　　往生集云。冯楫初访道禅林。晚年专崇净业。作西方文弥陀忏仪。初帅泸南。率道俗作系念会莲池本师。赞曰。传灯录载公初参龙门远。次参妙喜。各有证悟。临终刻期升座拈拄杖按膝脱去。其自在显赫宛有宗门诸大老操略。然都不言念佛往生。何也。良繇著述家彼此立义为门不同各随所重而已。彼重直指人心。自应专取了明心地而略净土。如怀玉金台再至圆照莲蕊标名皆不录是也。此重指归净土。故详其生平念佛报尽往生而了明心性自在。其中如所谓既得见弥陀何愁不开悟是也。喻如重德则颜子列德行之科而不言政事。重才则颜子具王佐之器而不言德行。亦为门不同耳。净业人愿笃信无惑。

　　王古

　　字敏仲。官侍郎。尝参黄龙晦堂翠岩杨岐。又悟净土法门。古祖父七世不杀又好放生。至古乃自生疑问小法华曰。不杀不放一切付之无心可乎。华励声曰。公大错。岂作空解耶。面前露柱亦自无心。着几个露柱能救得世间一个苦恼众生。古始发心放一百万命。平生精勤。念佛数珠未尝去手。行住坐卧悉观想西方。有僧神游净土见古与葛蘩在焉。

　　张九成(妙喜宗杲禅师法嗣)

　　张九成。字子韶。钱塘人。幼时父积书。坐旁。命客就试。成置卷敛衽曰。精粗本末初无二致。勿谓纸上语不足。多下学上达。某敢以圣贤为法。诸老惊叹曰。真奇童子也。十四游郡庠。闭合终日。寒折胶暑烁金。不越户。限比舍生穴隙视之。则敛膝危坐。对置大编。若与神明。伍乃相惊服。而师尊之游京师。从龟山杨时学。然心慕杨文公．吕微仲诸名儒。所造精妙皆从禅学中来。于是往谒宝印楚明。请问入道之要。明曰。此事惟念念不舍。久久纯熟。时节一到。自然证入。复举赵州柏树子话。令时时提撕。久之无省。辞谒善权清。成问。此事人人有分。个个圆成。是否。清曰。然。成曰。为甚么成无个入处。清出袖中数珠示曰。此是谁底。成俯仰无对。清复袖曰。是汝底则拈取去。才涉思惟即不是汝底。成悚然。未几留苏氏馆。一夕如厕。因思恻隐之心乃仁之端。忽闻蛙鸣。豁然契悟。不觉自举云。如何是祖师西来意。庭前柏树子。不觉大笑。汗下被体。述偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。绍兴初。成状元及第。授镇东军签判。迁著作郎。未几。除宗正少卿兼刑部侍郎。赵鼎罢相。成因再章求去。丁巳秋。大慧宗杲说法于径山。成阅其语要。叹曰。是知宗门有人。恨不一见。遂往谒。一日问格物之旨。杲曰。公只知有格物。而不知有物格。成闻之顿领微旨。题于壁曰。子韶格物。妙喜物格。欲识一贯。两个五百。从是参叩击扬。得法自在。号无垢居士。辛酉因饭僧。径山杲以无垢禅如神臂弓。遂说偈曰。神臂弓一发。透过千重甲。仔细拈来看。当甚臭皮袜。秦桧疑其议。己令言官论列。杲追牒责衡州。成编置南安军。既谪居。谈经自若。手不停披庭石。岁久。足迹依然。丙子春。蒙旨守永嘉。杲亦放还。相会于赣川。留连款语。联舟东下。剧谈宗要。未尝及往事。成尝令甥于宪拜杲。宪曰。素不拜僧。成曰。汝姑叩之。宪遂举天命之谓性三句问杲。杲曰。凡人不知本命。元辰下落。又要牵好人入火坑。如何于圣贤打头一着不凿破。宪曰。吾师能为圣贤凿破否。杲曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪以告成。成曰。子拜何辞。戊寅。杲复领径山。成曰。某每于梦中。必诵语孟。何也。杲举圆觉经曰。繇寂静故。十方世界诸如来心于中显现。如镜中像。成曰。非老师莫闻此论也。成后设心六度。不为子孙计。因取华严善知识。日供其二回食。以饭缁流。又尝供十六大天。而诸供茶杯。悉变为乳。作偈曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔傥。或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问此乳何处来。狐疑即尘尘即疑。终与佛天不相似。我今为汝扫狐疑。如汤沃雪火消冰。汝今微有疑与惑。鹞子便到新罗国。尝颂黄龙三关曰。我手何似佛手。天下衲僧无口纵。饶撩起便行。也是鬼窟里走(讳不得)。我脚何似驴脚。又被黐胶粘着。翻身直上兜率天。已是遭他老鼠药(吐不出)。人人有个生缘处。铁围山下几千年。三灾直到四禅天。这驴犹自在旁边(煞得工夫)。

　　赞曰。妙喜。云无垢禅如神臂弓。神臂弓一发。透过千重甲。又曰。无垢老子一点也瞒他不得。然考当日。参寻良亦勤苦。初参宝印。再参善权。至月夜蛙鸣。恍然契悟。而犹未也。推倒台盘掣去火抄。而犹未也。格物物格领微旨。于画像入佛入魔得自在。于料拣始自肯。云九成了末后大事。实在径山老人处。故曰。不入惊人浪。难逢称意鱼。

　　李邴(宗杲禅师法嗣)

　　李邴。字汉老。任城人。崇宁中。官翰林学士。后拜参知政事。邴醉心祖道有年。闻大慧杲力排默照为邪禅。心疑且怒。过慧观听。值慧方示众。举赵州柏树子话垂语曰。庭前柏树子。今日重新举打破赵州关。特地寻言语。敢问大众既是打破赵州关。为什么特地寻言语。良久。曰。当初只道茆长短。烧了方知地不平。邴忽领悟。谓慧曰。无老师后语。几蹉过。别后。以书咨决曰。某近扣筹室。承击发蒙滞。忽有省入。顾惟根识暗钝。平生学解尽落情见。一取一舍如衣坏絮行。草棘中适自缠绕。今一笑顿释所疑。欣幸可量。非大宗匠委曲垂慈。何以致此。慧答书曰。示谕自到城中。着衣吃饭。抱子弄孙。色色仍旧。既亡拘滞之情。亦不作奇特之想。宿习旧障。亦稍轻微。三复斯语。欢喜踊跃。此乃学佛之验也。傥非过量大人。于一笑中百了千当。则不能知吾家果有不传之妙。若不尔者。疑怒二字法门。尽未来际终不能坏。使太虚空为云门口。草木瓦石皆发光明。助说道理亦不奈何。方信此段因缘不可传。不可学。须是自证自悟。自肯自休。方始彻头。公今一笑顿亡所得。夫复何言。又曰。此事极不容易。须生惭愧始得。往往利根上智者。得之不费力。遂生容易心。便不修行。多被目前境界夺将去。作主宰不得。日久月深迷而不返道。力不能胜业力。魔得其便。定为魔所摄。持临命终时。亦不得力。千万记取前日之语。理则顿悟。乘悟并销。事非顿除。因次第尽。行住坐卧。切不可忘了。其余古人差别言句。皆不可以为实。然亦不可以为虚。久久纯熟。自然默默契自本心矣。不必别求殊胜奇特也。邴又具书曰。比蒙诲答。备悉深旨。邴自验者三。一事无逆顺。随缘即应。不留胸中。二夙习浓厚。不加排遣。自尔轻微。三古人公案。旧所茫然。时复瞥地。此非自昧者。慧又答曰。不识日来随缘放旷。如意自在否。四威仪中不为尘劳所胜否。寤寐二边得一如否。于仍旧处无走作否。于生死心不相续否。但尽凡情。别无圣解。公既一笑。豁开正眼。消息顿忘。得力不得力。如人饮水冷暖自知矣。然日用之间。当依黄面老子所言刳其正性。除其助因。违其现业。此乃了事汉。无方便中真方便。无修证中真修证。无取舍中真取舍也。后邴病将革。以偈寄弥光曰。曩岁曾经渡厄津。深将法力荷云门。如今稍觉神明复。拟欲酬师不报恩。光答曰。胡床稳坐已通津。何处还寻不二门。八苦起时全体现。不知谁解报深恩。邴得报。阅罢而逝。

　　赞曰。一笑顿亡所得。那里有什么正性可刳。助因可除。现业可违。妙喜老人只管扶人上壁。不知自己脚跟下泥深数丈。

　　吴伟明(宗杲禅师法嗣)

　　吴伟明。字元昭。邵武人。久参真歇。得自用三昧为极致。尝跋华严梵行。品自言于梵行品有悟入处。大慧见之笑曰。此人只悟得个无梵行而已。已被邪师印破面门了也。云门若见须尽力救他。明遂至长乐。随众入室。慧曰。公所悟者。永嘉所谓豁达空拨因果。莽莽荡荡。招殃祸耳。遂为引梵行品中错证据处。曰。若依此引证。谓无梵行是真梵行。则是谤大般若。入地狱如箭射。又今诸方邪说。各各自言得无上道。欺胡谩汉。将古人入道因缘妄生穿凿。又有一般于座主处作短贩。逴得一言半句。狐媚聋俗。临济曰。有一般瞎秃兵。向教乘中取意度。商量成于句义。如将屎块子口中含了。却吐与别人。明闻之心疑。当晚入室。慧举狗子无佛性话问之。才拟答。慧便打。遂留咨参。一日慧曰。不须呈伎俩。直须啐地折嚗地断。方敌得生死。若只呈伎俩。有其了期。即辞去。道次延平。忽然契悟。连书数颂寄慧。皆室中所闻者。有曰。不是心不是佛。不是物。通身一串金锁骨。赵州亲见老南泉。解道镇州出萝卜。慧证偈曰。通身一串金锁骨。堪与人天为轨则。要识临济小厮儿。便是当年白拈贼。

　　吴潜

　　字毅夫。号履斋。理宗朝。拜相。参禅有得。尝作大慧正法眼藏序曰。此事亘古亘今。漫天漫地。端视侧视。直视横视。开视阖视。明视暗视。无不视。亦无所视。亦无无不视。无所视。直敢道。谓正即离。谓法即尘。谓眼即凿。谓藏即塞。是故这四个字。直须撇向大洋海里。方免担枷带索。受人圈䙡。然虽如此。初机钝根。也要得一则半则胡言汉语。觑来觑去。绽些光景。此时正好𢬵命舍身。单枪直进。如老鼠入牛角。挨墙拶壁。更无去处。正迷闷中。猛忽地头破额裂。通身流汗。得个休歇。始知法眼．慧眼．天眼．佛眼。只是一双凡眼。到这里说道学人事毕也。且未在履斋老子。即说偈言。若以色见我。以音声求我。是人行邪道。不能见如来。潜后为贾似道所排谪。循州宿枫亭接待寺。语僧曰。昔文殊告世尊曰。我初入不思议三昧。系心一缘。所谓系心一缘。如日观。月观。眉间毫相与鼻准白之类。事虽浅近。理实幽微。如赵州云。老僧十二时惟粥饭。二时是杂用心。沩山问懒安云。汝十二时当作何务。安云。牧牛。沩云。作么生牧。安曰。一回入草去。蓦鼻拽将来。此皆系心一缘也。自后尊宿又生巧妙方便。令学者看个话头。如狗子佛性。麻三斤。干屎橛。青州布衫。庭前柏子之类。都是理路不通处。教人取次看。一则看来看去。疑来疑去。十二时中。常不放舍。忽然鼻孔喷地一下。即是当人安身立命处。此皆系心一缘之证据也。潜于法门得大自在。其在循州。预知亡日。语人曰。吾将逝矣。夜必雷雨。已而果然。作诗端坐而逝。

　　吕正己

　　官显谟学士。参长芦仁禅师。问。衣里藏珠是甚么人。仁起抖擞曰。一物也无己唯唯。仁赠偈曰。君今亲切到长芦。抖擞衣衫一物无。此去逢人如有问。但云风急浪花粗。己答偈曰。针芥相投夙有缘。千年孤立雪庭寒。禅人若问前程事。万里长安到不难。仁肯之。

　　张镃。号约斋。官直秘阁学士。闻钟声悟道。偈曰。钟一击耳根塞。赤肉团边去个贼。有人问我解何宗。舜若多神面门黑。

　　吕本中

　　字居仁。官侍读。尝致书问大慧禅要。慧答书曰。千疑万疑只是一疑。话头上疑破则千疑万疑一时破。若一向问人佛语如何。祖语又如何。诸方老宿语又如何。永劫无悟时也。中自是有省。

　　陆游

　　字务观。自号放翁。官待制。尝问松源岳禅师曰。心传之学可得闻乎。岳曰。既是心传。岂从闻得。游领解呈偈曰。几度驱车入帝京。逢僧一例眼双青。今朝始觉禅家别。说有谈空要眼听。

　　尤袤

　　字延之。梁溪人。绍兴中进士。闻释氏出世之法。见归宗禅师。欲谋隐计。朱元晦寄诗。有逃禅公勿遽。且毕区中缘之句。出守台州。孝宗临轩。亲遣曰。南台有何胜。概曰。太平洪福。国清万年。上曰。闻石桥应真是五百强汉。时忽出现。卿以何法处之。袤执拳曰。臣有金刚王宝剑在。上喜。书遂初老人四字赐之。到台。一以慈爱莅民。官至礼部尚书。谥文简。

　　叶适

　　字则正。号水心。官宝谟学士。尝以佛书条项多相。反处亦不少。往问石岩琏。琏曰。佛以戒定慧为宗。心境不感诸缘。水流花开。鸢飞鱼跃。皆吾性真。要在千差一照。事理浑融。日久月深。真空妙智自印本心矣。若能收视返听。心外原无别物。不必问条项多。言相反也。适繇是知归。

　　陈贵谦

　　官枢密使。答真西山问禅书。略曰所问。话头合看与否。予谓一念无生。全体是佛。何处更有话头。祇因背觉合尘。念念生灭。佛祖方便。令咬嚼无义味语。然须彻见自己本地风光。方为究竟。此虽人人本有。但妄想所覆。若不痛加煆炼。终不明净。

　　赞曰。一串金锁骨。正眼看来也是屎块子。○吴履斋．吕居仁．吕正己．张约斋．陆放翁．尤延之．叶水心．陈贵谦。皆出入儒佛。宋以后。何示现说法者之多耶。

　　刘彦修(宗杲禅师法嗣)

　　刘子羽。字彦修。出知永嘉。问道大慧。慧曰。僧问赵州狗子还有佛性也无。赵州道无。但恁么看。羽后乃于柏树子上发明。颂曰。赵州柏树太无端。境上追寻也大难。处处绿杨堪系马。家家门首透长安。慧尝答书曰。老庞云心如境。亦如无实亦无虚。有亦不管无亦不拘。不是圣贤了事。凡夫若真个作得个了事凡夫。释迦达磨是甚么泥团土块。三乘十二分教是甚么热碗鸣声。公既于此门中自信不疑。不是小事。要须生处放教熟。熟处放教生。始与此事少分相应耳。往往士大夫多于不如意中得个瞥地处。却于如意中打失了。不可不使公知。在如意中须时时以不如意中时节在念。切不可暂忘也。但得本莫愁末。但知作佛莫愁佛不解语。这一着子。得易守难。切不可忽。须教头正尾正。扩而充之。然后推己之余以及物。

　　黄彦节(宗杲禅师法嗣)

　　黄彦节。字节夫。号妙德。于大慧一喝下疑情顿脱。慧以衣付之。尝举首山竹篦话。至叶县近前夺得。拗折掷向阶下。曰。是甚么。山曰。瞎节。曰。妙德到这里。百色无能但记得。曾作蜡梅绝句曰。拟嚼枝头蜡。惊香却肖兰。前村深雪里。莫作岭梅看。

　　合赞曰。刘子羽绿杨系马。黄节夫深雪岭梅。赵州柏树话。首山竹篦话。且将这一络索分付来日。待心空瞌睡起来。再商量看。

　　钱端礼(景元禅师法嗣)

　　钱端礼。字处和。号松牕。仕至参政。尝参护国景元。发明己事。后于宗门旨趣。一一极之。淳熙丙申冬。简堂行。机归住平田。遂与往来。丁酉秋示微恙。修书召机。及国清瑞岩主僧。有诀别之语。机与二禅诣榻次。礼起趺坐言笑。移时即喜曰。浮世虚幻。本无去来。四大五蕴。必归终尽。虽佛祖具大威德力。亦不能免这一着子。天下老和尚一切善知识。还有跳得过者无。盖为地水火风因缘和合。暂时凑泊。不可错认为己有。大丈夫磊磊落落。当用处把定。立处皆真。顺风使帆。上下水皆可因斋庆赞。去留自在。此是上来诸圣。开大解脱一路涅槃门。本来清净空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾机曰。某坐去好。卧去好。机曰。相公去便了。理会甚坐与卧耶。礼笑曰。法兄当为祖道自爱。遂敛目而逝。

　　钱象祖(景元禅师法嗣)

　　钱象祖。字公相。号止庵。钱塘人。参护国景元。元曰。欲究此事。须得心法两忘乃可。法执未忘。契理亦非悟也。祖曰。才涉唇吻。便落意思如何。元曰。本自无疮。勿伤之也。祖涣然有得。守金陵。日以净土真修为念。常于乡州建接待十处。皆以净土极乐等名之。创止庵高僧寮。为延僧谈道之所。自左相辞归。益进净业。嘉定四年二月微疾。书偈曰。菡萏香从佛国来。琉璃地上绝纤埃。我心清净超于彼。今日遥知一朵开。僧有问疾者。祖曰。我不贪生不怕死。不生天不为人。惟求生净土耳。言讫跏趺而逝。后有人梦空中云。钱丞相已生西方莲宫。为慈济菩萨。

　　赞曰。两钱公皆元和尚法门高弟。一辞相位修净业。亲近极乐世尊。一临寂时召简堂。嘱以宗门大事。谈笑而去。且道二老汉是同。是别。咄。切忌错认。

　　潘良贵(守珣禅师法嗣)

　　潘良贵。字义荣。金华人。官龙图。年四十回心祖闱。所至挂钵。随众参叩。后依佛灯守珣。久之不契。因诉曰。良贵只欲知死去时如何。珣曰。好个封皮。且留着使用。而今不了不当。忽被他换却封皮。卒无整理处。又以南泉斩猫儿话问曰。某看此甚久。终未透彻。告和尚慈悲。珣曰。你只管理会别人家猫儿。不知走却自家狗子。贵于言下如醉而醒。珣复曰。不易公进此一步。更须知有向上事始得。如今士大夫说禅说道。只依着义理。便快活大率。似将钱买油糍。吃了便不饥。其余便道是瞒他。亦可笑也。贵唯唯。

　　赞曰。南泉猫。赵州狗。一有多种。二无两般。潘公既会自家狗子。岂独不会别人猫儿。如何是别人猫儿。路逢死蛇莫打杀。无底篮子盛将归。

　　曾开(慧远禅师法嗣)

　　曾开。字天游。久参圆悟大慧之门。绍兴辛未。佛海慧远补三衢光孝。开与赵令衿同访之。问曰。如何是善知识。远曰。灯笼露柱。猫儿狗子。门曰。为甚么赞即欢喜。毁即烦恼。远曰。侍郎曾见善知识否。开曰。某三十年参问。何言不见。远曰。向欢喜处见。烦恼处见。开拟议。远震声便喝。开拟对。远曰。开口底不是公。开罔然。远召曰。侍郎向甚么处去也。开猛省。遂点头说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远曰也祇得一橛。

　　葛郯(慧远禅师法嗣)

　　葛郯。字谦问。号信斋。少擢上第。志慕禅宗。首谒无庵全。全令究即心即佛。久无契入。请曰。师有何方便。使某得入。全曰。居士太无厌生。已而慧远来居剑池。郯因从游。乃举全之所示语。请为众普。请远发挥之。曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而后返。一日举不是心不是佛不是物。豁然有省。说偈曰。非心非佛亦非物。五凤楼前山突兀。艳阳影里倒翻身。野狐跳入金毛窟。全肯之。即遣书颂呈远。远报曰。此事非纸墨可。既居士能过我。当有所闻也。遂复至虎丘。远迎之曰。居士见处。止可入佛境界。入魔境界犹未得在。郯礼拜。远正容曰。何不道金毛跳入野狐窟。郯乃顿领。淳熙六年守临川。八月感微疾。索笔大书曰。大洋海里打鼓。须弥山上闻钟。业镜忽然扑破。翻身跳出虚空。召僚属曰。生之与死。如昼与夜。无足怪者。若以道论。安得生死。若作生死会。则去道远矣。语毕端坐而化。

　　赞曰。曾天游久参圆悟父子。葛信斋久参无庵和尚。却于佛海会下打失鼻孔。要知端的。意北斗面南看。

　　莫将(元静禅师法嗣)

　　尚书莫将。字少虚。豫章分宁人。官西蜀时。谒南堂元静。咨决心要。堂使其向好处提撕。适如厕。闻秽气。急以手掩鼻。遂有省。即呈偈曰。从来姿韵爱风流。几笑时人向外求。万别千差无觅处。得来元在鼻尖头。堂答曰。一法才通法法周。纵横妙用更何求。青蛇出匣魔军伏。碧眼胡僧笑点头。

　　王箫(元静禅师法嗣)

　　龙图王箫。字观复。留照觉。日闻开静板声有省。问南堂曰。某有个见处。才被人问。却开口不得。未审过在甚处。堂曰。过在有个见处。堂却问。朝旆几时到任。箫曰。去年八月四日。堂曰。自按察几时离衙。箫曰。前月二日。堂曰。为甚么道开口不得。箫乃契悟。

　　赞曰。两个俗汉。一人病在鼻孔里。一人病在舌头上。只消南堂一味药。管取两个面目如旧。不见道此药亦能杀人。亦能活人。

　　张栻(道颜禅师法嗣)

　　张栻。字敬夫。累官吏部侍郎。尝问道于道颜曰。见即便见。拟思即差。又作么生。颜曰。还问不知有。栻曰。政当知有时如何。颜曰。闻声见色只如常。栻豁然有省。乃留偈曰。闻声见色只如常。熟察精粗理自彰。脱似虚空藏碧落。曾无少剩一毫芒。颜然之。后方病革。定叟求教。栻曰。蝉蜕人欲之私。春融天理之妙。语讫而逝。栻平生潜心经史。动以古圣贤自期。所著有论孟．太极诸书。学者称为南轩先生。

　　赞曰。碧落虚空。蝉蜕春融。点颜川眼。挺濂溪松。且道是禅学。是圣学。一任天下人摸索。

　　李浩(天童昙华禅师法嗣)

　　侍郎李浩。字德远。号正信。建昌人。绍兴中进士。尝阅楞严经。如游旧国。应庵昙华说法于衢之明果。浩投诚入室。华揕其胸曰。侍郎死后向甚么处去。浩骇然汗下。华喝出。浩退。参不旬日。竟跻堂奥。以偈寄同参严康曰。门有孙膑铺。家存甘贽妻。夜眠还蚤起。谁悟复谁迷。庵见之称善。有鬻胭脂者。亦久参应庵。颇自负。浩赠偈曰。不涂红粉自风流。往往禅徒到此休。透过古今圈缋后。却来这里吃拳头。

　　吴十三(道谦禅师法嗣)

　　建宁府仙州山吴十三道人。每以己事扣诸禅。及开善谦。归结茅于其左。遂行给侍。一夕忽然启悟。占偈呈善曰。元来无缝罅。触着便光辉。既是千金宝。何须弹雀儿。善答曰。啐地折时真庆快。死生凡圣尽平沈。仙州山下呵呵笑。不负相期宿昔心。

　　合赞曰。无悟迷。无缝罅。新妇骑驴阿家牵。

　　朱熹(道谦禅师法嗣)

　　朱熹。字元晦。号晦庵。婺源人。少年不乐读时文。因听一尊宿谈禅。直指本心。遂悟照照灵灵一着。年十八。从刘屏山游。山意其留心举业。搜之箧中。惟大慧语录一帙而已。熹尝致书道谦曰。向蒙妙喜开示。从前记持文字。心识计较不得。置丝毫许在胸中。但以狗子话时时提撕。愿投一语。警所不逮。谦答曰。某二十年不能到无疑之地。后忽知非勇猛直前。便是一刀两段。把这一念提撕。狗子话头不要商量。不要穿凿。不要去知见。不要强承当。熹于言下有省。有斋居诵经诗曰。端居独无事。聊披释氏书。暂息尘累牵。超然与道居。门掩竹林幽。禽鸣山雨余。了此无为法。身心同晏如。又曰。佛氏之学与吾儒甚相似。如云。有物先天地。无形本寂寥。能为万象主。不逐四时凋。朴落非他物。纵横不是尘。山河及大地。全露法王身。看他是甚么见识。又曰。佛家有三门。曰教．曰律．曰禅。禅家不立文字。直下识心见性。律法甚严。毫发不容罪过。教有三项。曰天台教．曰慈恩教．曰延寿教。延寿教南方无传。其学近禅。天台教专理会讲解。慈恩教亦只是讲解。吾儒若见得道理。透就自己。心上理会得。本领便是。兼得禅的讲说。辨订便是。兼得教的动繇。规矩便是。兼得律的看来。今人多言为事所夺。有妨讲学。此皆是不能使船。嫌溪曲耳。遇富贵就富贵上做工夫。遇贫贱就贫贱上做工夫。语有之。假使铁轮顶上旋定慧圆明。终不失世间万事颠倒迷妄。耽嗜恋着。无一不是戏剧。真不堪着眼也。瑞岩和尚每日间。常自问主人公惺惺否。又自答曰惺惺。今时学者却不如此。

　　陆九渊

　　字子静。金溪人。生三四岁。问其父曰。天地何所穷际。父笑而不答。遂深思至忘寝食。乾道中进士。官至知荆门军。居象山教授。生徒数十百人。学者称为象山先生。尝谓。孔子攻乎异端。斯害也。已今世类。指佛老为异端。不知当孔子时。佛教未入中国。虽有老子其说。未着苟术与。吾儒不类。即是异端。非指佛老也。一日门人朱季绎云。近日异端邪说害道。使人不知本渊。曰。如何。绎曰。如禅家之学人。皆以为不可无者。又以谓形而上者。所以害道。使人不知本渊。曰。吾友且道。甚底是本。又害了吾友甚底来。自不知己之害。又乌知人之害。包显道尝云。人皆谓禅是人不可无者。今吾友又云害道。两个却好缚作一束。今之所以害道者。却是这闲言语。又刘淳叟参禅。其友周姓者问之曰。何故舍吾儒之道而参禅淳。叟曰。譬之于手。释氏是把锄头。儒者是把斧头。所把虽不同。然却皆是这手。我今只要就他明此手。周答曰。若如淳叟所言。我只就把斧头处明此手。不愿就把锄头处明此手。渊曰。淳叟亦善喻。周友亦可谓善对。(心空曰。人有两手。屈伸在我。要把锄头。便把锄头。要把斧头。便把斧头。何用明他。明他何用。今有病夫。两手俱废。盖世明医咸不能治。忽遇仙人来游。人间授以灵丹。还复如故。就此就彼。自然明白。淳叟亦不善喻。周亦可谓不善对。)渊尝终日默坐。阜民一见谓曰。子以何束缚如此。渊因自吟曰。翼乎。如鸿毛遇顺风。沛乎。若巨鱼纵大壑。赵东山赞渊曰。儒者曰汝学似禅。佛者曰我法无是超然。独契本心。以俟圣人。百世卒。谥文安。有诗文语录传世。

　　真德秀

　　字景元。浦城人。四岁受书。过目成诵。庆元中第进士。累官参知政事。世称西山先生。儒以朱文公为宗。慨然以斯文自任。又深于禅学。尝谓遗教经以端心正念为首。而深言持戒为智慧之本。至谓制心之道。如牧牛。如御马。不使纵逸。去瞋止妄息欲寡求。然后繇禅定造智慧。又云。予读楞严经。观世音以闻思修为圆通第一。其曰。初于闻中入流亡所。所入既寂。动静二相。了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。若能如是。圆㧞一根。则诸根皆脱。于一弹指顷。遍历三空。即与诸佛无异矣。又读金刚经至四果。乃废经而叹曰。须陀洹所证。则观世音所谓初于闻中。入流亡所者耶。入流非有法也。惟不入六尘。安然常住。斯入流矣。至于斯陀含名一往来。而实无往来。阿那含名为不来。而实无不来。盖往则入尘。来则返本。斯陀含虽能来矣。而未能无往。阿那含非徒不往。而亦无来。至阿罗汉。则往来意尽。无法可得。然则名虽四果。实一法也。但历三空。有浅深之异耳。又䟦莲经普门品曰。予自少读普门品。虽未能深解其义。然尝以意测之。昔唐李文公问药山俨禅师。如何是恶风吹船。飘落鬼国。师曰。李翱小子。问此何为。文公惕然怒形于色。师笑曰。发此瞋恚心。便是黑风吹船。飘入鬼国也。吁药山可谓善启发人矣。以是推之。则知利欲炽然。即是火坑。贪爱沉溺。便是苦海。一念清净。烈焰成池。一念儆觉。船到彼岸。灾患缠缚。随处而安。我无怖畏。如械自脱。恶人侵凌。待他横逆。我无忿嫉。如兽自奔。读此经者。作如是观。则知补陀大士。真实为人。非浪语也。(黑风吹船是于頔事)

　　赞曰。紫阳辟佛。人争效颦。殊不知紫阳见地虽未直捷。而平生问学靡不暗通佛理。况最初入道。原得之禅门。而晚年又有六祖真圣人之叹。则非辟佛。乃辟其舍自心佛而外求有相佛者也。陆象山浑身是禅。真西山全体是教。三公之于佛门。虽隐显赞扬不同。而极力崇护则一。虽然向上一着。犹未梦见在。

　　放牛居士(无门开禅师法嗣)

　　放牛余居士。古杭人。宋淳祐间。参无门开道者。豁然大悟。尝曰。佛法如海皆。从细流而入。如人破竹。才透一节。其余皆迎刃而解。不劳余力。予自小便有此志。参访名人。与诸方禅者。打一世口鼓。自谓佛法止如此。便都放倒了。后参无门开公佛眼禅师。凡开口。便被他劈面门截住。连道不是。不是。退而思之。许多年下工夫。岂无欢喜处也。曾零零碎碎悟来。终不服无门。道不是。不是。及见臭庵。遂叩之。吾师得无门甚么见解。敢对人天颠倒是非。臭庵曰。我在无门座下。无法可得。无道可传。只得两个字。予问。两字如何说。曰。不是。不是。予因此而知。无门老人为人处。一点恶水不曾轻洒着人。予虽不敏。被臭庵连状领过。抱屈不少。因述是非关曰。直指人心。见性成佛。回光返照。迥绝遮拦。才拟思量。白云万里。逢人品藻。遇物雌黄。重古轻今。贵耳贱目。任伊卜度。沉吟未梦。见是非关在。作么生透。且看安吉州沈道婆问。有因果否。曰。有。曰。参学人实无悟处。师家故言不是。有因果否。曰。佛法不顺人情。岂无因果。百丈错答一转语。五百生堕野狐。佛说一切法。为度一切心。我无一切心。何用一切法。曰。是非关有几句。曰。有四句。曰。四句样么生。举曰。第一句有是有非则不可。第二句无是无非又不可。第三句是是非非也不可。第四句非是是非亦不可。若得离此四句。始见本地风光。曰。我离得否。曰。你离不得。曰。人人有分。我何离不得。曰。嫁鸡逐鸡飞。嫁狗随狗走。曰。如何是本地风光。曰。月子湾湾照几州。几人欢乐几人愁。曰。不问这个风光。曰。问那个本地风光。曰。无男女相底。曰。既无男女相底。问甚是非关。曰。别有向上事也无。曰。有。曰。如何是向上事。曰。马蝗丁住鹭鹚脚。你上天时我上天。

　　王日休

　　字虚中。号龙舒居士。端静简洁。博极经史。一日捐之曰。是皆业习。非究竟法。吾其为西方之归。自是精进念佛。年六十。布衣蔬食。日课千拜。夜分乃寝。作净土文劝世。将卒。三日前遍别亲识。有此后不复再见之语。至期读书罢。如常礼念。忽厉声称阿弥陀佛。唱言。佛来迎我。屹然立化。如植木然。邦人有梦二青衣引向西行者。自是家家供事。云莲师。赞曰。龙舒劝发西方最为激切。恳到非徒言之。亦𠃔蹈之。至于临终之际。殊胜奇特。照耀千古。呜呼。岂非净土圣贤入廛垂手者耶。

　　赞曰。甚矣。参禅之难。不难于口鼓。而难于心悟也。昔香严参沩山。问一答十。问十答百。山皆不许。一日山谓曰。不问汝平生学解。汝未出胞胎时本分事。道将一句来。严茫然无对。后因击竹省悟。遂遥礼山曰。和尚大悲。恩逾父母。当时若为我说却。何有今日事耶。放牛居士与诸方打一世口鼓。及参无门开口。便道不是。复见臭庵。始豁然得自在法门。今是非关现在口鼓耶。心悟耶。咦。烂泥里有刺。

　　又赞曰。是非关千波竞起。净土文一亘晴空。且道两者是同是别。若道是同。颟顸佛性。儱侗真如。若道是别。徐六担板。各见一边。恁么也不得。不恁么也不得。恁么不恁么总不得。毕竟如何。看取其下注脚。

　　宋濂(千岩元长禅师法嗣)

　　宋濂。金华人。母梦一异僧。手写华严经来谓母曰。吾乃永明延寿。愿假一室。以终此卷。觉已。濂即生。因名曰寿。后更名濂。字景濂。别号无相居士。六岁日记二千余言。九岁能诗。入青萝山。三阅大藏。尝往谒千岩元长。长吐言如奔雷。濂欲屈之。相与诘难。数千言不契而退。越二年。又谒长。长曰。闻君阅尽一大藏经。有诸。曰。然。曰。君耳阅乎。抑目观也。曰。亦目观耳。曰。使目之能观者。君谓谁耶。濂扬眉向之。于是相视一笑。长初答濂书曰。前日承一宿山中。今日有书来报云云。无明读一过。不觉失笑。笑个什么。笑景濂坐井观天。又如贫儿拾得锡。说与人要作银子卖。只是自不识货。教别人不识货。则不可。何以故。景濂尝在尘劳声色境界中。辊得烂骨地熟了。思量计较文字语言。弄聪明。业识多了。乍闻吾辈说一个放下。可以做寂静工夫。透脱生死。暂时起一念厌离心。回头乃见无思量．无语言处。便错认作法身。喻如玲珑八面窗。喻如须弥山。言说不得。这个只是暂时岐路。如何便骂得。佛赞得。祖赞得。无明耶。赞骂。憎爱心不除。但增长我见。我见未忘。目前只见别人过失。不知自家过失。要成办透脱生死大事。难矣。景濂果欲办这件事。只向无思量无言语处。便好仔细推穷。不用说向人蓦。忽命根断。偷心绝。绝后更苏。欺君不得。却来求印可亦不迟。他日又答书曰。承叙。自幼读佛书。领其要旨。出入有无空假中。中至于中。且不有。有无何在。三复斯言。此今之士夫。执有执无。离边离中。分彼此。儒释之异如左右。儒释一贯者。能有几人。人言为不虚矣。张无尽云。余因学佛。然后知儒。古德云。居无为界中。不断灭有为之法。居有为界中。不分别无为之相。暗合道妙。不易。不易。审如是。则有为底便是无为底。左右已百了千当。何处更有身心之虑。未祛事物之来未息。又何处更有真实工夫可做。而后出离有为。了生死大事耶。只如左右未动念。未操觚拂纸。未陈一言。及写在纸上。了是有为。是无为。是生。是死。是生死法。是出生死法。这些子直是誵讹。故孔子谓子路曰。未知生。焉知死。孔子底说话。莫道子路不知落处。尽大地人。都不知落处。岂不见黄山谷访死心。死心云。我有一问问公。公试答看。彼此烧作一堆灰。在甚处相见。山谷茫然。后参晦堂。示吾无隐。乎尔一言。闻桂花香。打破漆桶。鼻孔撩天。大丈夫欲成办个事。自有个般时节。山谷虽是一块精金。须是死心。晦堂作家。炉鞴恶辣。钳锤始得。这一队汉。若到无门明下。更须一一勘过。何也。不是弄潮人。休入洪波里。濂又尝慕楚石琦。参见护龙河。相与谈玄。因出剩语一编求正。琦览已。叹曰。不意儒者所造直至于此。善自护持。濂初见　太祖。即劝不嗜杀人。及佐　太祖定太平。兴礼乐。靡不原本一大事因缘。而佛法遂赖以重光。夔江坐脱。后百余年。有见之终南山者。文集八十二卷。撰塔铭三十余篇。堪续传灯。尝作永明。赞曰。我与导师有宿因。般若光中无去来。今观遗像重作礼。忽悟三世了如幻。灵山一会犹俨然。愿证如如大圆智。

　　赞曰。莲池本师颂云。至人无己。妙应斯圆。一镜虚明。万象毕现。以此知宋文宪真不可测地位中人也。公方堕地时。母梦异僧。手写华严而曰。我乃永明延寿。愿假一室以终此卷。噫。岂真䑛笔和墨。然后谓之写经。盖永明传佛心印以后。一生行华严行。而残灯欲烬之时。菩萨度生尤急。则昔现比丘。今现宰官。昔现拄杖钵囊。今现淫坊酒肆。正华严事事无碍法界耳。或者以善公血书之事。当之误矣。虽然尘刹无尽。众生无尽。写经无尽。而此假室以终卷者亦无尽。

　　青莲居士对

　　居士分灯录下卷(终)

　　分灯录补遗

　　吕岩真人(黄龙诲机禅师法嗣)

　　吕岩。字洞宾。京兆人也。唐末。三举不第。偶于长安酒肆遇钟离权。授以延命术。自尔人莫之究。尝游庐山归宗。书钟楼壁曰。一日清闲自在身。六神和合报平安。丹田有宝休寻道。对境无心莫问禅。未几道经黄龙山。睹紫云成盖。疑有异人。乃入谒。值诲机禅师击鼓升堂。机见知是吕公也。欲诱而进厉声曰。座傍有窃法者。岩毅然出曰。云水道人。机曰。忽遇云尽水干时如何。岩无对。求代语。岩如前问机曰。黄龙出现。岩曰。一粒粟中藏世界。半升铛内煮山川。且道此意如何。机指曰。这守尸鬼。岩曰。争奈囊有长生不死药。机曰。饶经八万劫。终是落空亡。岩薄讶。飞剑胁之。剑不能入。遂再拜求指归。机诘曰。半升铛内煮山川即不问。如何是一粒粟中藏世界。岩于言下顿契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。机嘱令加护。后谒潭州智度觉禅师。有曰。余游韶[邱-丘+村]。东下湘江。今见觉公。观其禅学精明。性源淳洁。促膝静坐。收光内照。一衲之外无余衣。一钵之外无余食。远生死岸。破烦恼壳。方今佛衣寂寂兮无传。禅理悬悬兮几绝。扶而兴者。其在吾师乎。聊作一绝奉记。达者推心方济物。圣贤传法不离真。请师开说西来意。七祖如今未有人。

　　张伯端

　　字平叔。天台人。得仙道。作悟真篇。又遍参禅门。有省。后读祖英集顿明心地。乃曰。独修金丹不悟佛理。即同楞严十种仙趣。又词云。丹是色身至宝。炼成变化无穷。更能性上悟真宗。决了无生妙用。后趺坐而逝。火化得舍利千百粒。既而又有人见之者。

　　赞曰。首楞严经云。有十种仙。皆于人中。炼心不修正觉。别得生理。寿千万岁。休止深山。或大海岛。绝于人境。斯亦轮回妄想。不修三昧。报尽还来。散入诸趣。夫报尽则非无量。还来则非常住地行绝行。安知其不为蝼蚁蚊虻。三岛十洲。安知其不为铁床铜柱。何以故。迷正觉故。或有人问。洞宾参黄龙而悟道。平叔读祖英而明心。此又如何。但对他道。蟠桃三千年一熟。还会么。若也不会。问取西汉东方朔。

　　居士分灯录补遗卷终

　　No. 1607-H 分灯录后序

　　唐世豪杰之士皆去而主法席。非但儒门淡泊。收拾不住也。当其时。内而妖牝雄貂。外则叛藩悍将。皆手悬富贵以鼻息笼天下士。士之无识者争趋焉。顾可以笯龙槛象乎。赵州临济诸人皆具王侯将相之才而息心归佛。大机大用杀活自繇。无俟外学相助也。五季以后辨藻转高。然往往从义理窟中翻驳而出。是衲子反带书生气矣。宋世诸公则又以儒者操衲子之戈。阴咀其腴。阳树为敌。试问晦翁科举担中所挟何牍。而龂龂异教不止。末后一着迁化露奇。又向何地归宿也。当其时不昧本领直举家风者固自有人。如刘元城谓。孔佛之言相为终始。投荒之日得力此事了不自讳。张子韶格物明逊妙喜物格。至谓必学佛然后知儒。及撞破乾坤推倒食案。丛林钦服无敢相谩。何其光明伟烈也。末法陵夷孤灯绝照。而分其枝影代不乏人。夫体权应道薰学尊闻。岿列金汤广施津筏。雨花室里不碍维摩。云黄山中讵掩大士。源流承接髓血贯通。吾读分灯一录而显密证现。道藉人弘果无憾矣。或谓心空居士家视乐邦神怡莲乘。既括万善之旨。尽歇诸方之狂。而意存该综条分指授。岂持名反念而外又别有正法眼藏在乎。余曰。居士举无义味话。演出从上纲宗。不说义理禅教坏人家儿女。唐宋以来精灵果位处处逢着亦言言印着。即谓七十二家随身竿木皆资净土舟航可也。若犹带水拖泥则九品不生。即使击石敲火而五灯亦终暗矣。必如居士脚蹈实地口宣妙音。乃谓之不昧本领。乃谓之大阐宗风。慎勿向灵知分段际错认其婆心所寄也。　　壬申仲秋　　许经　谨识

　　No. 1607-I 分灯录䟦

　　自庐山诸贤以还。开士栖托耽玄味胜。盖亦代不乏人已。第不过逸情远韵翛然埃𡏖之外焉尔。迨柳州临川涪翁无咎辈始畅发西方宗旨。而眉山公尤纵横解脱掀翻宝藏光流电駴。然人亦仅以文言悦之。不必于心性领入也。惟陶元亮晁明远差得轻安境地。乃如裴公美之为相。赵阅道之为执政。元城横浦之为硕儒。而孟无庵之为大将。所谓实修寔证不舍尘劳而圆通应现者安在。夫动寂异源而缁白殊涂也哉。社兄朱我沾氏三明八解夙契针水。顾以引掖同志为拳拳而又[賏/心]视为口头禅已也。尚友𨓏喆勘辩根乘必取传授昭灼依归的切者。方许分般若一灯。堪竖人天榜样。若览者肤剽沈拾止作一番义学理会。即七十二大德总未梦见在。

　　偶谐居士　黄廷鹄　题

　　No. 1607-J 居士分灯录劝缘引

　　宋洪觉范禅师着僧宝传林间录智证传三书。昔人比之贯高程婴公孙杵臼之用心。兹朱心空居士力扶正法猛发弘愿。自庚戌迄今越二十年许纂就
佛祖纲目四十一卷。拟照藏板募梓流通。又辑分灯录二卷。今先付剞劂。凡居士七十二人。俱师承有据及应化再来者。仍请七十二位居士各捐赀五钱或三钱助刻此录。即注姓氏。庶符往哲共续禅灯。其用心更勤且苦矣。僭为劝缘。敢云导引。

　　崇祯辛未一阳生日劝缘友末章台鼎顿首拜启

　　No. 1607-K

　　中峰和尚阅林间录有感而说偈曰。林间编此录。深夜剔残灯。慧命微如线。人心冷似冰。祖庭空积雪。古路不逢僧。追跂前贤辙。思归一念增。噫嘻可胜叹哉。今不佞之辑分灯也。特竭微诚。敢有祷于居士。夫绎孔孟之微言。窥佛祖之命脉。原无二道。岂有两心。第直探本根而剪除缠蔽之荆棘。深穷教典而运出自己之家珍。提奖实心实行缁流。而使空门不至冷落。魔外不至充盈。则在今日尤为急务耳。一时助梓宰官居士。例得并书以植殊因。

　　张所望　陈继儒　张翼轸　黄廷鹄　徐兆祯　王元瑞　李凌云　庄元祯　冯明玠　沈匡济　王献吉　姚士芳　叶师曾　章台鼎　杜麟征　邹孟仁　章辅世　许经　陆景晖　徐尔铉　董祖和　冯鼎弼　唐允谐　冯鼎位　叶有英　吴蹈昌　张天彝　陵庆麟　陆庆绍　邹孟浩　屠旭(以上各捐赀五钱)

　　蒋日华　唐允恭　徐仕杰　张方阳　屠洪谟　章台铉　姚世祥　沉鸣钟　李中梓　唐允怀　冯鼎钟　章闇　陆景象　章简　陆景行　张安苞　李是楫　褚璜　章　甲　陆景俊　陆庆裕　杨方荣　唐国赞　董文洪　周孔易　高孟弢　冯鼎禄　冯鼎彦　冯鼎芬　陆庆期　陆庆颐　陆庆恒　陆庆泰　吴汝昌　大炯　王乃钦　王行弘　张骏声　张鸿声　唐居仁　陈有年　朱时恩(以上各捐赀三钱)

　　崇祯壬申八月朔日心空居士朱时恩谨识
