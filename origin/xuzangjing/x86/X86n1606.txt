卍新纂续藏经第 86 册 No. 1606 建州弘释录


　　No. 1606-A 建州弘释录序

　　余作驱乌旹尝游闽中。知建州为理学渊薮。后阅传灯诸书。又知建州为禅学渊薮。每见建州僧必询其乡之先正。然往往不能对。因为悒悒久之。丁巳春吾弟永觉师初弃儒入释。从寿昌先师学枯禅。因与道其乡之先正。甚悉。皆粹若珙璧逸若凤鸾。多余所未及知者。余喜甚。指其胸曰。此是壹部僧史记。师曰吾将志而传之。无何先师没。师徕博山同居者五载。余间索其旧诺。师曰俟识鼻孔后为之。后归闽隐山未通消息。戊辰春余自鼓山还博山。道经建州。师迎于开元寺。余壹见而识之曰今可志建州僧也。师笑而不答。余乃问曰寿昌塔扫也未。师曰扫即不废祇是不许人知。余曰汝偷扫祛也。师曰和尚又作么生。余曰扫即不废祇是不曾动着。师曰和尚不偷扫那。遂相笑而别。至己巳冬以书徕博山。则建州僧志成。寄以相示。且征序焉。余阅其所集。凡分之为四科。首曰达本。重明宗也。次曰显化。彰祷应也。三曰崇德。录众行也。四曰辅教。备金汤也。合之命名曰弘释崇法化也。其识正。其论确。其采访博。其分界严。非良史也耶。昔者道宣作僧史于唐。弗长于文。且不知有别传之事。齐达磨壹宗于枯寂之辈。识何闇也。赞宁作僧史于宋。学富而才疏。且列黄檗于感通。列嵓头于遗身。列永明于兴福。至于云门。僧中王也。反舍之而弗列。则其谬为尤甚。觉范继赞而有述。高华秀朗登作者之坛。然止传禅宗诸彦。可以称全史乎。今师所志虽仅仅壹州。而宣宁让其雅当。觉范推其完备。迥然独出。前无作者。即此可以窥师之壹班矣。矧千载之上藉师而传之。千载之下藉师而知之。是师之功固在千载之上下也。建州称弘释者。非师而谁欤。余故乐观厥成。不辞而为之序。抑又闻师撰述甚富。尽当杀青以传。若然则天下后世有大造焉。非独壹建州也。余请拭目以俟之。

　　崇祯己巳冬佛成道日　博山释　大舣　题

　　No. 1606-B 叙弘释录

　　告假南旋道经潭阳。闻邑有觉公者。幼补诸生。即断绝一切声色游娱。并心白业。嗣剃发寿昌无明为之师。无异为之友。日以向上一道相鼓唱。迩乃建大法幢于荷山。谓建州古称法窟。而纪载多所缺略。爰考群籍成一种畸史。曰弘释录。志达本。志显化。志崇德。志辅教。而建州法灯得觉公复炳焉。与余门人魏去非缔世外交。予喜得而披对之。因叹曰。道不虚行。人能弘道。丁兹教法陵替。以觉公之解之行于以弘敩而仪世。宜乎腰包而趋者尽南方也。且其答子侄偈。有骨鲠从来生铁铸。百千呼唤不回头之句。则达本崇德显化不问而知。一肩子担之矣。区区阐古德之幽光。开后人之榜样。遂足竟觉公乎哉。

　　辛未秋温陵何乔远书

　　No. 1606-C 建州弘释录叙

　　弘释录者。录能弘释氏之道者也。斯道自金人见梦。白马西来。代有作者大弘其敩。以故千灯竞照。辉映今古。浩浩乎莫可纪也。其在我建则六朝以前概未有闻。唐兴始建梵刹。自马祖入关肇化于建阳之佛迹岭。而禅学始大行焉。厥后虽禅教殊宗性相异旨。共能使玄化风飞法泉箭涌。皆我释之津梁也。逮
明兴以来二百余载。宗灯绝焰教海亦湮。间有二三亦落落如晨星。则弘道之责将属之何人乎。贤潭邑之鄙人也。滥入缁流幸投法窟。虽萤火难照。鼯技俱窘。而好古一念每切愚悰。谛仰先标辄至挥涕。因思古此溪山也。此日月也。今亦此溪山也。此日月也。今之人岂独异于古之人哉。夫何法门寥寂今古相悬乃尔。其无乃前踪既没则观感之无藉欤。狃于近习则激发之无人欤。用是不揣颛愚。博探群籍。取诸师之产于建者。或开法显化于建者。悉录而传之。俾晚学之士得见古人如是之辛苦。如是之严慎。如是之博大。如是之远到。倘能翻然易辙而趍望标而进。则唐宋之盛庶几再见于今日。亦未可知也。呜呼。人皆可为尧舜。子舆氏决非诳语在。有志者事竟成耳。若苟于自安。严于自画。即使诸祖俨然临而诏之。彼将掉头弗顾。亦何贵有斯录哉。斯录之行。愿与有志者共之。

　　旹

　　崇祯庚午菊月朔旦　永觉道人　元贤　题

　　建州弘释录目录卷之上达本第一(共得三十二人)唐建阳佛迹岭道一禅师(出传灯录)唐建安大珠慧海禅师(出传灯录)唐建阳志贤禅师(出高僧传及传灯录)五代浦城梦笔和尚(出传灯录)五代建安白云山约禅师(出传灯录)五代建安白云山智作禅师(出传灯录)五代建安白云山令弇禅师(出传灯录)宋瓯宁可勋禅师(出会元)宋建阳澄湜禅师(出会元及林间录)宋建阳惟珍禅师(出会元及罗湖野录)宋政和定峰寺晓宣禅师(出续传灯录)宋瓯宁开元寺莹禅师(出续传灯录)宋建安如瑰禅师(出会元)宋建安白云崇梵寺余禅师(出会元)宋浦城乾符大同院旺禅师(出会元)宋浦城万寿寺慧素禅师(出会元)宋崇安普明舜禅师(出径山志)宋浦城元素禅师(出会元)宋瓯宁寒岩慧升禅师(出会元)宋崇安开善寺道琼首座(出会元)宋建阳觉庵道人祖氏(出普灯)宋崇安开善寺道谦禅师(出宗门统会及会元)宋瓯宁竹源宗源庵主(出会元)宋建阳晦庵慧光禅师(出会元)宋崇安仙洲山吴十三道人(出会元)宋建阳宗永禅师(出宗门统要)元瓯宁天宝山铁关法枢禅师(出铁关语录)元建阳高仰山古梅正友禅师(出古梅语录)元瓯宁斗峰山大圭正璋禅师(出大圭语录)元建阳云庵庆禅师(出径山志)元松溪佛行少林崧禅师(出径山志)元瓯宁天宝山逆川智顺禅师(出宋濂文集)卷之下显化第二(共得一十七人)唐崇安铜钵山哀公(出邑志)唐建阳神暄禅师(出高僧传)唐浦城大同山萧袁二禅师(出府志)唐松溪中峰行儒禅师(出邑志)五代崇安瑞岩院扣冰澡光禅师(出瑞岩实录)五代瓯宁南禅宝应寺无垢普随禅师(出府志)宋浦城天心寺海珠道镇禅师(出邑志)宋建阳福先寺王圣者(出邑志)宋建阳福先寺姚圣者(出邑志)宋瓯宁擎天岩道悟禅师(出谢叠山撰记)宋崇安瑞岩院祖鉴从密禅师(出瑞岩实录)宋建阳如是庵暨公(出邑志)宋建安法云堂陈公(出本山私纪)宋松溪鬻香婆(出邑志)元政和奖山慧空元模禅师(出本山石刻)明寿宁虎皮庵金汉道人(出府志)崇德第三(共得一十四人)唐建阳明觉禅师(出高僧传)宋建阳辩聪上座(出智证传)宋崇安自然法师(出邑志)宋浦城南峰寺净空禅师(出邑志)宋崇安云居院嗣公(出邑志)宋崇安开善寺肯庵圆悟禅师(出邑志)元建安白云寺愚叟澄鉴禅师(出支提志)明建阳栴檀庵古朴智禅师明崇安东林寺祖庭禅师(出东林遗刻)明瓯宁斗峰山大阐慧通禅师(出本录)明瓯宁斗峰山古音净琴禅师(出本集)明瓯宁斗峰山天真道觉禅师(出古拙行状)明建阳德应庵主(出野录)明建阳董岩云阳德和禅师(出𥿈麟楼稿)明建阳董岩一庵圆长上座(新入)辅教第四(共一十四人)宋浦城杨文公亿(出会元)宋崇安胡文定公安国(出会元)宋建阳廌山游先生酢(出佛法金汤)宋崇安致堂胡先生寅(出玉英集)宋崇安刘忠定公子羽(出会元)宋崇安屏山刘先生子翚(出屏山集)宋建阳朱文公熹(出朱子大全及资鉴)宋浦城真文忠公德秀(出文献通考)宋建安匏庵陈先生竑愿(出慈心功德录)明建安翰林沈先生士荣(出续原教)明建阳豫斋赵居士观本(新入)明建阳震南傅先生国珍(出𥿈麟楼稿)明建阳泗泉余居士彰德(出寿昌语录)明瓯宁发吾张居士世昌(新入)

　　目录(终)

　　No. 1606

　　建州弘释录卷之上

　　建阳晚学　释元贤　编集

　　达本第一(共得三十二人)

　　识心达本始号沙门。心非可识。眼不见眼。绝解绝证。强立斯号。入诸佛海。此为第一。志达本。

　　△唐建阳佛迹岭道一禅师

　　汉州什邡人。姓马氏。容貌异常。牛行虎视。引舌过鼻。足下有二轮文。幼依资州唐和尚落发。开元中习禅定于衡岳之传法院。让和尚闻之。知是法器。乃往开导。遂契密旨。后入闽。居建阳之佛迹岭。时闽中诸释久滞权渐。忽闻顿旨翕然趋向。甘泉志贤千顷明觉实首依之。卒成大器。既迁南康之龚公山。禅化大行。嗣法者一百三十九人。卒谥大寂。塔号大庄严。七闽禅学实师为之肇云。(佛迹岭今为圣迹寺)

　　△唐建安大珠慧海禅师

　　姓朱氏。依越州大云寺智和尚受业。初参道一禅师。一问从何处来。曰越州大云寺来。一曰来此拟须何事。曰求佛法。一曰我这里一物也无。求甚么佛法。自家宝藏不顾。抛家散走作么。曰阿那个是慧海宝藏。一曰即今问我者是汝宝藏。一切具足更无欠少。使用自在何假外求。师于言下自识本心不由知觉。踊跃礼谢。师事六载。后以受业师老遽归奉养。乃晦迹藏用外示痴讷。自撰顿悟入道要门论一卷。法侄玄晏窃出江外呈似道一。一览讫告众曰。越州有大珠圆明光透自在无遮障处也。众中有知师姓朱者。相推来越寻访依附。师谓曰禅客我不会禅。并无一法可示于人。不劳久立。且自歇去。时学侣渐多日夜叩激。事不得已。随问随答。其辩无碍。时有法师数人来谒。曰拟伸一问。师还对否。师曰深潭月影任意撮摩。问如何是佛。师曰清谭对面非佛而谁。众皆茫然。僧良久又问。师说何法度人。师曰贫道未曾有一法度人。曰禅师家浑如此。师却问大德说何法度人。曰讲金刚经。师曰讲几座来。曰二十余座。师曰此经是阿谁说。僧抗声曰。禅师相弄。岂不知是佛说耶。师曰若言如来有所说法则为谤佛。是人不解我所说义。若言此经不是佛说则是谤经。请大德说看。僧无对。师少顷又问。经云若以色见我以音声求我是人行邪道不能见如来。大德且道阿那个是如来。曰某甲到此却迷去。师曰从来未悟说甚却迷。曰请禅师为说。师曰大德讲经二十余座却不识如来。僧礼拜曰愿垂开示。师曰如来者是诸法如义。何得忘却。曰是诸法如义。师曰大德是亦未是。曰经文分明那得未是。师曰大德如否。曰如。师曰木石如否。曰如。师曰大德如同木石如否。曰无二。师曰大德与木石何别。僧无对良久却问如何得大涅槃。师曰不造生死业。曰如何是生死业。师曰求大涅槃是生死业。舍垢取净是生死业。有得有证是生死业。不脱对治门是生死业。曰云何即得解脱。师曰本自无缚不用求解。直用直行是无等等。曰禅师如和尚者实谓希有。礼谢而去。有行者问即心即佛那个是佛。师曰汝疑那个不是佛。指出看。行者无对。师曰达即遍境是。不悟永乖疏。

　　律师法明谓师曰禅师家多落空。师曰却是座主家落空。明大惊曰何得落空。师曰经论是纸墨文字。纸墨文字者俱是空。设于声上建立名句等法。无非是空。座主执滞教体。岂不落空。明曰禅师落空否。曰不落空。明曰何得不落空。师曰文字等皆从智慧而生。大用现前。那得落空。明曰故知一法不达不名悉达。师曰律师不唯落空兼又错会名言。明作色曰何处是错处。师曰未辩华梵之音如何讲说。明曰请禅师指出错处。师曰岂不知悉达是梵语耶(悉达此云一切义成)。明虽省过而心犹愤然。又曰夫经律论是佛语。读诵依教奉行。何故不见性。师曰如狂狗趁块。师子咬人。经律论是性用。读诵者是性法。明曰阿弥陀佛有父母及姓名否。师曰阿弥陀姓憍尸迦。父名月上。母名殊胜妙颜。明曰出何教文。师曰出鼓音王经。法明礼谢赞叹而退。有三藏法师问真如有变易否。师曰有变易。藏曰禅师错也。师却问三藏有真如否。曰有。师曰若无变易决定是凡僧也。岂不闻善知识者能回三毒为三聚净戒。回六识为六神通。回烦恼作菩提。回无明为大智。真如若无变易。三藏真是自然外道也。曰若尔者真如即有变易也。师曰若执真如有变易亦是外道。曰禅师适来说真如有变易。如今又道不变易。如何即得的当。师曰若了了见性者如摩尼珠现色。说变亦得说不变亦得。若不见性人闻真如变易便作变易解会。闻不变易便作不变易解会。藏曰故知南宗实不可测。有道流问世间还有法过于自然否。师曰有。曰何法过得。师曰能知自然者。曰元气是道否。师曰元气自元气。道自道。曰若如此则应有二也。师曰知无两人。又问云何为邪云何为正。师曰心逐物为邪。物从心为正。源律师问和尚修道还用功否。师曰用功。曰如何用功。师曰饥来吃饭困来打眠。曰一切人总如是。同师用功否。师曰不同。曰何故不同。师曰他吃饭不肯吃饭。百种须索。睡时不肯睡。千般计较。所以不同也。律师杜口。韫光大德问禅师自知生处否。师曰未曾死何用论生。知生即是无生法。无离生法有无生。祖师曰当生即不生。曰不见性人亦得如此否。师曰自不见性。不是无性。何以故。见即是性。无性不能见。识即是性。故名识性。了即是性。唤作了性。能生万法唤作法性。亦名法身。马鸣云所言法者谓众生心。若心生故一切法生。若心无生。法无从生。亦无名字。迷人不知法身无象应物现形。遂唤青青翠竹总是法身。郁郁黄花无非般若。黄花若是般若。般若即同无情。翠竹若是法身。法身即同草木。如人吃笋应总吃法身也。如此之言宁堪齿录。对面迷佛。长劫希求全体。法中迷而外觅。是以解道者行住坐卧无非是道。悟法者纵横自在无非是法。光又问大虚无生灵智否。真心缘于善恶否。贪欲人是道否。执是执非人向后心通否。触境生心人有定否。住寂寞人有慧否。怀傲物人有我否。执空执有人有智否。寻文取证人苦行求佛人离心求佛人执心是佛人此智称道否。请禅师一一为说。师曰。大虚不生灵智。真心不缘善恶。嗜欲深者机浅。是非交争者未通。触境生心者少定。寂寞忘机者慧沉。傲物高心者我壮。执空执有者皆愚。寻文取证者益滞。苦行求佛者俱迷。离心求佛者外道。执心是佛者为魔。曰若如此毕竟无所有也。师曰毕竟是大德。不是毕竟无所有。光踊跃礼谢而去。客问儒释道三教同异如何。师曰大量者用之即同。小机者执之即异。从一性上起用。机见差别成三。迷悟由人。不在教之同异也。

　　△唐建阳志贤禅师

　　姓江氏。夙心刚整。幼且成规。既遂出家。寻加戒品。沾尝渐教。守护诸根。抗节修心。不违律范。大宝元年于本邑佛迹岭依道一禅师始闻顿旨。汲水拾薪惟务勤苦。后游方见金华山赤松洞郁林峻岭。泉湖百步。意乐其幽奇即栖巅顶。野老负香粇蔬茹以供之。时天大旱。师望空击石谩骂诸龙曰。若业畜无能为也。其菩萨龙王胡不遵佛敕救百姓乎。敲石才毕。霈然雨作。婺人咸悦。后游长安。名公硕德共请师为太守功德之师。师凛然不顾。明日遂行登五台。寻止太原甘泉寺。道俗学禅者接踵交集。咸资法味。后无疾主坐化。敕谥大远禅师。

　　△五代浦城梦笔山和尚

　　亡其名。得法于雪峰存禅师。僧问如何是佛。师曰不诳汝。曰莫便是否。师曰汝诳他。闽王请斋问师还将得笔来也无。师曰不是稽山绣管。惭非月里兔毫。大王既垂顾问。山僧敢不通呈。又问如何是法王。师曰不是梦笔家风。

　　△五代建安白云寺约禅师

　　得法于翠微学禅师。僧问不坐偏空堂。不居无学位。此人合向甚么处安置。师曰青天无电影。韶国师参。师问甚处来。韶曰江北来。曰船来陆来。韶曰船来。师曰还逢见鱼鳖么。韶曰往往遇之。师曰遇时作么生。韶曰咄缩头去。师大笑。塔在今白云寺后。

　　国师如鹏。搏白云如太空。国师如龙。骧白云如大海。观者徒知赏国师之骏逸。而不知其被白云活埋。迨今犹未起在。

　　△五代建安白云山令弇禅师

　　得法于罗山闲和尚。上堂曰。遣往先生门。谁云对丧主。珍重。僧问己事未明以何为验。师曰木镜照素容。曰验后如何。师曰不争多。问。三台有请。四众临筵。既处当仁。请师一唱。师曰要唱也不难。曰便请。师曰夜静水寒鱼不食。满船空载月明归。

　　△五代建安白云山智作禅师

　　永真朱氏子。容若梵僧。礼鼓山晏国师披剃。一日鼓山上堂召大众。众皆回眸。山披襟示之。众罔措。唯师独朗悟厥旨。入室印证。又参次。山召曰近前来。师近前。山曰南泉唤院主意作么生。师敛手端容退身而立。山莞然奇之。建州大守陈诲请住白云。上堂曰。还有人向宗乘中致得一问来么。待山僧向宗乘中答。时有僧出礼拜。师便归方丈。问如何是髑髅里眼睛。师曰泥牛入海。问如何是主中主。师曰汝还具眼么。曰恁么则学人归堂去也。师曰猢狲入布袋。问如何是延平津。师曰万古水溶溶。曰如何是延平剑。师曰速湏退步。曰未审津之与剑是同是异。师曰可惜许。次迁奉先。僧问如何是奉先境。师曰一任观看。曰如何是境中人。师曰莫无礼。问如何是奉先家风。师曰即今在甚么处。曰恁么则大众有赖也。师曰干汝甚么事。问如何是为人一句。师曰不是奉先道不得。问如何是枯木里龙吟。师曰火里莲生。卒谥真寂。

　　△宋瓯宁可勋禅师

　　姓朱氏。法嗣法眼益。公住宣州兴福院。僧问如何是兴福正主。师曰阇黎不识。曰莫祇这便是么。师曰纵未歇狂头亦不失。问如何是道。曰勤而行之。问何云法空。师曰不空。有偈示众曰。秋江烟岛晴。鸥鹭行行立。不念观世音。争知普门入。

　　△宋建阳澄湜禅师

　　参百丈恒和尚得旨。出住庐山栖贤寺。僧问赵州桥度驴度马。三峡石桥当度何人。师曰虾蟆蚯蚓。曰恁么则物物尽沾恩。师曰踏不着。问。仙洞昨朝师罢唱。栖贤今日请师宣。师曰来日又作么生。曰未审如何领会。师曰箭过新罗。问如何是佛。师曰张三李四。问古人斩蛇意旨如何。师曰犹未知痛痒。问此是选佛境心空及第归。师曰不才谨退。晚参。师曰早晨不与诸人相见。今晚不可无言。便下座。问。毗目仙人执善财手见微尘诸佛。祇如未执手时见个甚么。师曰如今又见个甚么。上堂。良久曰。幸好一盘饭不可糁椒姜。虽然如是。试唼啖看。便下座。师天性高简。律身精严。动不逾轨。暮年三终藏经。以坐阅为未敬。则立诵行披之。黄龙南禅师初游方。年甚少。从之屡年。故其平生所为多取法焉。尝曰栖贤和尚定从天人中来丛林标表也。雪窦禅师尝依之。不合而去。作狮子峰诗曰。踞地盘空势未休。爪牙安肯混常流。天教生在千峰上。不得云擎也出头。

　　禅学晚进妄意高远。辄谓戒律不足持。三藏不足阅。傲然自恣。以为身在三界之外。而不知已落泥犁之中矣。今观湜禅师律身精严。动不逾矩。晚年三阅藏经以坐阅为未敬。乃立颂行披之。呜呼。真万世标表也。雪窦不合而去。自是雪窦不柰习气何。若黄龙南可谓善依人者。

　　△宋建阳惟珍禅师

　　天资和雅。笃于杜多之行。尝搭粗布僧伽黎。韵致高古。丛林有珍布衲之名。参慈明和尚得旨。出住洪州百丈山。作开山大智禅师赞曰。要识百丈祖师。只这目前便是。若更顾伫思量。何止落在第二。向未遭喝已前识渠面目。寻扭住作声时全无巴鼻。谁云马驹踏杀天下人。出得这一个恁么衰气。元来不直半分。始解儿孙满地。上堂曰。岩头和尚用三文钱索得个妻。祇解捞虾捷蚬。要且不要生男育女。直至于今门风断绝。大众要知奯公妻么。百丈今日不惜唇吻与你注破。蓬𩯭荆钗世所希。布裙犹是稼时衣。僧问牛头未见四祖为甚么百鸟衘花献。师曰有钱千里通。曰见后为甚么不衘花。师曰无钱隔壁聋。问达磨未来时如何。师曰六六三十六。曰来后如何。师曰九九八十一。问如何是祖师西来意。师曰木耳树头生。问一切法是佛法意旨如何。师曰一重山下一重人。问。上行下效未是作家。背楚投吴方为达士。岂不是和尚语。师曰是。曰父财子用也。师曰汝试用看。僧拟议。师便打。上堂。天台普请人人知有。南岳游山又作么生。会则灯笼笑你。不会有眼如盲。

　　△宋政和定峰寺晓宣禅师

　　法嗣国庆宗禅师。僧问如何是祖师西来意。师曰云收千岳翠。曰如何领会。师曰雨洗百花鲜。问学人上来请师垂示。师曰。江澄秋夜月。风扫晓天霞。曰一句才闻流通千古。师曰汝作么生会。僧喝。师更打出。

　　△宋瓯宁开元寺莹禅师

　　得法于云居舜和尚。上堂。有一面镜到处悬挂。凡圣不来。谁上谁下。遂拈拄杖曰。这个是拄杖。那个是镜。良久曰。万古碧潭空界月。再三捞捷始应知。又曰。悠悠忽忽。东涌西没。无害无伤。穿皮透骨。平等应用。非心非佛。拶破面门。个是何物。古人无端谓辽天鹘。无眼者看取力口希。咄咄咄。以拂子击禅床。下座。

　　△宋建安如瑰禅师

　　姓魏氏。得法于长芦信和尚。出住平江府万寿寺。开堂日僧问如何是苏台境。师曰。山横师子秀。水接太湖清。曰如何是境中人。师曰。衣冠皇宋后。礼乐大周前。师凡见僧必问近日如何。僧拟对即拊其背曰不可思议。将示寂。众复曰不可思议。乃合掌而终。赐号证悟。

　　△宋建安白云崇梵寺余禅师

　　参云居舜和尚。得蒙密印。出住白云。僧问。临济喝少遇知音。德山棒难逢作者。和尚今日作么生。师曰。山僧被你一问。直得退身三步。脊背汗流。曰作家宗师今日遭遇。师曰草贼大败。问恁么来底人师还接否。师曰孤峰无宿客。僧曰不恁么来底人师还接否。师曰滩峻不留船。曰。恁么不恁么则且置。穿过髑髅一句作么生。师曰堪笑亦堪悲。上堂曰。直须向黑豆未生芽时构取。良久召大众曰剑去远矣。

　　△宋浦城乾符大同院旺禅师

　　得法于天衣怀禅师。僧问如何是祖师西来意。师曰入市乌龟。曰意旨如何。师曰得缩头时且缩头。

　　△宋浦城万寿寺慧素禅师

　　得法于泐潭祥禅师。上堂。僧问劫火洞然大千俱坏。未审这个坏也无。大随曰坏。修山主曰不坏。未审孰是。师曰。一坏一不坏。笑杀观世音。师子蓦咬人。狂狗尽逐块。复曰会么。曰不会。师曰不快漆桶。便下座。一日有僧来参。师问甚处来。曰和尚合知某甲来处。师曰。湖南担屎汉。江西刈禾客。曰。和尚真人天眼目。某甲在大沩充园头。东林作藏主。师打三棒喝出。绍兴二十三年六月朔趺坐书偈曰。昨夜风雷忽尔。露柱生出两指。天明笑倒灯笼。柱杖依前扶起。拂子𨁝跳过流沙。夺转胡僧一只履。于是俨然而逝。

　　△宋崇安普明舜禅师

　　住径山为十一代祖。旧有语录四卷。今无传。

　　△宋浦城元素禅师

　　得法于上封才禅师。出住福州普贤寺。上堂曰。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫秉慧剑。般若锋兮金刚𦦨。非但能摧外道心。早曾落却天魔胆。正恁么时。且道主将是甚么人。喝一喝。上堂。南泉道我十八上便解作活计。囊无击蚁之丝。厨乏聚蝇之糁。赵州道我十八上便解破家散宅。南头买贱北头卖贵。检点将来。好与三十棒。且放过一着。何故。曾为荡子偏怜客。自爱贪杯惜醉人。上堂。未开口时先分付。拟思量处隔千山。莫言佛法无多子。未透玄关也大难。祇如玄关作么生透。喝一喝。下座。

　　△宋瓯宁寒岩慧升禅师

　　得法于育王𥙿和尚。出住泉州延福寺。上堂。喝一喝曰。尽十方世界。会十世古今。都卢在里许逼逼塞塞了也。若乃放开一针锋许。则大海西流。巨岳倒卓。鼋鼍鱼龙虾蟹蚯蚓尽向平地上涌出波澜游泳鼓舞。然虽如是。更须向百丈竿头自进一步。则步步踏转无尽藏轮。方知道鼻孔搭在上唇。眉毛不在眼下。还相委悉么。复喝一喝曰。切莫转喉触讳。

　　△宋崇安开善寺木庵道琼首座

　　信州上饶人。法嗣泐潭祥禅师。丛林以耆德尊之。分座日尝举只履西归语谓大众曰。坐脱立亡倒化即不无。要且未有逝而复出遗履者。为复后代儿孙不及。祖师为复祖师。剩有这一着子。乃大笑曰。老野狐。绍兴庚申冬信州守以超化革律为禅迎师为第一祖。师语专使曰。吾初无意人间。欲为山子。正谓宗派耳。然恐多不能。往受请已。取所藏泐潭绘像与木庵二字。仍书偈嘱清泉亨老。寄得法弟子慧山偈曰。口嘴不中祥老子。爱向丛林鼓是非。分付雪峰山首座。为吾痛骂莫饶伊。顾专使曰为。我传语侍郎。行计迫甚不及修答。声绝而化。

　　木庵恁么化去。为是院子逼杀。为是适逢其会。为是正令全提。为是别显奇特。具眼者试辨看。

　　△宋建阳觉庵道人祖氏

　　游廌山先生之甥女也。幼不出适。留心祖道。尝随舅氏谒圆悟于蒋山。闻悟示众了然契入。悟曰更须飏却所悟始得自由。祖答以偈曰。露柱横抽骨。虚空弄爪牙。直饶玄会得。犹是眼中沙。

　　△宋崇安开善寺道谦禅师

　　本邑人。初之京下依圆悟无所省发。后随妙喜居泉南。及喜领径山。师亦侍行。未几令师往长沙。通书于紫岩张公。师自谓我参禅二十年无入头处。更作此行决定荒废。意欲不行。友人宗元叱之曰。不可在路便参不得禅也。去吾与汝俱行。师不得已而往。在路泣语元曰。我一生参禅殊无得力处。今又途路奔波。如何得相应去。元曰你但将诸方参得底。圆悟妙喜为你说得底。都不要理会。途中可替底事我尽替你。只有五件事替你不得。须自家支当。师问五件者何。元曰着衣吃饭屙屎放尿驼个死尸路上行。师于言下领旨。不觉手舞足蹈。元曰你此回方可通书。宜前进。吾先归矣。元即归径山。师半载方归。妙喜一见喜曰。建州子这回别也。住后上堂。竺土大仙心。东西密相付。如何是密付底心。良久云。八月秋。何处热。上堂。壁立千仞。三世诸佛措足无门。是则是。大杀不近人情。放一线道。十方刹海放光动地。是则是。争柰和泥合水。须知通一线道处壁立千仞。壁立千仞处通一线道。横拈倒用正按傍提。电激雷奔崖颓石裂。是则是。犹落化门。到这里壁立千仞也没交涉。通一线道也没交涉。不近人情和泥合水总没交涉。只这没交涉也没交涉。是则是。又无佛法道理。若也出得四个路头。管取乾坤独步。且独步一句作么生。莫怪从前多意气。他家曾踏上头关。上堂。去年也有个六月十五。今年也有个六月十五。去年六月十五少却今年六月十五。今年六月十五多却去年六月十五。多处不用减。少处不用增。既不用增又不用减。则多处多用少处少用。乃喝一喝曰。是多是少。良久曰。个中消息子。能有几人知。上堂。洞山麻三斤。将无星秤子上定过。每一斤恰有十六两。二百钱重更不少一毫正。与赵州殿里底一般。祇不合被大愚锯解秤锤。却教人理会不得。如今要会得。但问云门干屎橛。上堂。有句无句如藤倚树。撞倒灯笼打破露柱。佛殿忙奔僧堂回顾。仔细看来是甚家具。咄。祇堪打老鼠。上堂。诸人从僧堂里恁么上来。小间从法堂头恁么下去。并不曾差了一步。因甚却不会。良久曰。祇为分明极。翻令所得迟。师平居诲人不倦。而形于尺素尤为曲拆。有曰时光易过且紧紧做工夫。别无工夫。但放下便是。只将心识上所有底一时放下。此是直正径截工夫。若别有工夫。尽是痴狂外边走。山僧寻常道行住坐卧决定不是。见闻觉知决定不是。思量分别决定不是。言语问答决定不是。诚绝却此四个路头看。若不绝决定不悟。此四个路头若绝。僧问赵州狗子还有佛性也无。州云无。如何是佛。云门道干屎橛。管取呵呵大笑。师之言如云廓天布以授学者。与夫浮词滥语何啻天冠地履。然福不逮慧。出世未几而卒。于师虽无恨。惜乎法门不幸耳。

　　开善云。只将心识上所有底一时放下。此是真正径截功夫。此实开善呕心呕血为人处。但如今教诸人放下还得么。才放下又作放下底知解。若不作知解又坐在不作知解上。毕竟作么生得放下去。若是没量汉。闻下便脱然。其余诸人正好向一无义味句中拚身拚命拶将去。不期放下而自放下。管取呵呵大笑去也。

　　△宋瓯宁竹源宗元庵主

　　本邑连氏子。久依大慧得旨。与开善谦公友善。谦赖之而启悟。后分座西禅。丞相张公浚帅三山以数院迎之。皆不就。归旧里结庵。号众妙园。宿衲士夫交请开法。示众曰。若究此事如失却锁匙相似。祇管寻来寻去。忽然撞着。恶在这里。开个锁了。便见自家库藏。一切受用无不具足。不假他来。别有甚么事。示众曰。诸方为人抽钉拔楔解黏去缚。我这里为人添钉着楔加绳加缚了。送向深潭里。待他自去理会。示众曰。主法之人气吞宇宙为大法王。若是释迦老子达磨大师出来。也教伊叉手向我背后立。直得寒毛卓竖亦未为分外。一日举世尊生下。一手指天一手指地云。天上天下唯我独尊。师乃曰。见怪不怪其怪自坏。

　　垂语云。这些子恰如撞着杀人汉相似。你若不杀了他。他便杀了你。

　　垂语数句。真切痛快。大有醒人处。凡为僧者宜写一通置座侧。

　　△宋建阳晦庵慧光禅师

　　得法于乌巨行禅师。信州守延住信州龟峰寺。上堂。数日暑气如焚。一个浑身无处安着。思量也是烦恼人。这个未是烦恼。更有己躬下事不明便是烦恼。所以达磨大师烦恼。要为诸人吞却。又被咽喉小。要为诸人吐却。又被牙齿碍。取不得舍不得。烦恼九年。若不得二祖不惜性命。往往转身无路烦恼教死。所谓祖祢不了殃及儿孙。后来莲花峰庵主到这里烦恼不肯住。南岳思大到这里烦恼不肯下山。更有临济德山用尽自己查梨烦恼钵盂无柄。龟峰今日为他闲事长无明。为你诸人从头检点破。卓拄杖一下曰。一人脑后露腮。一人当门无齿。更有数人鼻孔没半边。不劳再勘。你诸人休向这里立地瞌睡。殊不知家中饭箩锅子一时失却了也。你若不信。且归家检点看。

　　△宋崇安仙洲山吴十三道人

　　每以己事扣诸禅。及开善讲归结茅于其左。遂往给侍。绍兴庚申三月八日夜适然启悟。占偈呈谦曰。元来无缝罅。触着便光辉。既是千金宝。何须弹雀儿。谦答偈曰。啐地折时真庆快。圣凡生死尽平沉。仙洲山下呵呵笑。不负相期宿昔心。

　　△宋建阳宗永禅师

　　未详法嗣。饱参诸方深得禅旨。尝集宗门机语名曰宗门统要。学者争传习之。冯海粟曰。建溪沙门永公。沸鼎松声。浓茶粥面。发须净刬。肘睫俱醒。其见称如此。

　　永公他无所考。但观其统要一书。去取之际非具择法眼者不能。信宗门之哲匠也。

　　△元瓯宁天宝山铁关法枢禅师

　　温州平阳人。姓林氏。少不茹荤。十七辞父母出家。诣常州华藏寺礼竺西坦和尚为师。二十受具。参中峰本于天目。久之无省发。乃参及庵信于道场山。语不契遂见元翁信于石门。教看不是心不是佛不是物。凡三载。一旦斋后下床忽大悟。作颂曰。不是心佛物。拶出虚空骨。金毛狮子儿。岂恋野狐窟。咄咄。即诣方丈。翁问作么。师曰南泉被我捉败了也。翁曰不是心不是佛不是物是个甚么。师曰牙齿一具骨。耳垛两片皮。翁曰不是不是别道将来。师曰莺啼燕语。鹊噪鸦鸣。翁曰错。师亦曰错。翁曰南泉即今在甚么处。师便喝。翁曰离却这一喝南泉在甚么处。师拂袖而出。由是参虚谷陵于仰山。参海印如于荐福。参泽山咸于东林。凡四年复归石门。不解屦直入见翁。翁问南泉向何处去也。师曰。说甚南泉。释迦老子来也。翁曰不是心不是佛不是物是如何。师曰剑去远矣。翁乃曰诸佛妙道善自护持。因留侍巾拂一十五载。尽得其末后大事。闻建州山水绝胜。遂荷锡南游。郡之西有天宝山。其众夜梦神人告曰肉身大士来也。明日相告出迎。而师适至。郡将静斋公遂请主天宝以符众梦。参徒云集财施川委。郡将相之遂成大刹。帝师以法旨命其寺曰万寿正宗禅寺。而号师曰妙觉真空大师。松溪普载席虚。请师主之。升堂举元翁宗旨。问答部击往复铦利。众以为有古尊宿之风。上堂云。弗弗弗。莫莫莫。错错错。顾侍者召云。老僧舌头在么。三年谢归天宝瑞云塔院。以得法上首善俦主院事。师虽闲居。户外之屦常满。而师接之不倦。至元六年庚辰八月示微疾。十三作书别静斋等。十五日中索浴毕书偈曰。本无来去。一句全提。红霞穿碧落。白日绕须弥。掷笔而逝。世寿六十三僧腊四十五。全身塔于瑞云院。二会语录传于世。师得法弟子善俦智顺皆相继住本山。顺别有传。

　　当元之季宗风寥寂。然建州说法者尚有数人。铁关其杰出者乎。今语录尚存。精金粹玉卓然天贵。识者当自宝之。

　　△元建阳高仰山古梅正友禅师

　　江西贵溪丁氏子。自幼出家礼末山本公为师。后往江淮两浙遍参知识。一日因小便触地得个入处。后请益般若诚和尚。诚曰曾请益什么人来。曰请益海印和尚教提无字。诚曰无字作么生提。曰未提已前早自分晓。问答数转。诚曰。且止。有时先照后用。有时先用后照。灵云见桃花悟道。玄沙道谛当甚谛当敢保老兄未彻在。且道玄沙是许他是不许他。曰言下许。诚大笑曰前后都不是再来看。次日五更上方丈。诚曰夜来事作么生。曰灵云捉得贼。玄沙不放赃。即今贼赃一时断还。和尚把坐具便打。诚曰黄檗打临济六十棒意作么生。师便喝。诚曰因甚又去打大愚三掌再来掌黄檗。师才开口。诚曰不是。曰毕竟那个是。诚便拦头打。师又触礼一拜。诚曰且去再来看。次日五更上方丈。诚曰抽袈裟。师拟议。诚便打三下。师便喝。诚又打六十。师便休去。粥后上方丈求住。诚曰你且去见无用中峰断崖三人了。却来与我同住。又曰有谛当语录看一两行也不妨。时在般若三日三夜身心不安。如大热病相似。后到云岩见法昌语录云驱耕夫牛夺饥人食。忽有彻处。不觉汗下。便颂公案数则寄呈诚。诚看毕对众曰。此人得我第三番竹篦上气力。但是尚欠脱壳在。师闻。尝自举曰。更有什么壳得脱。更有甚么壳得脱。又过三年。因过堂打动钵盂吃了一惊。忽大悟。便发足去见无用。复参数尊宿。乃归旧里结茅龙窟。出住浦城天心寺。继住建阳高仰山。帝师奏赐紫衣师号。初号湛然至远。后加号佛日广智。示寂塔全身于凤山。有语录二卷传于世。

　　△元瓯宁斗峰山大圭正璋禅师

　　福州福清人。往湖南天王寺礼绝听和尚祝发受具。欲究佛祖一大事因缘。初参广州稷西堂为说法要。指参浙西东海和尚请益向上工夫。当时下工便觉省力。只是不知落处。自念业识浓厚。每对观音像前洗心忏悔。一日海问你今工夫如何。答曰。日用话头都无间断。只是晓不得。海曰汝今正好着力。自此倍加精进。日夕不安如欠人百万贯债相似。反覆参究正无柰何。忽闻海颂俱胝竖指曰。深深无底。高高绝攀。思之转远。寻之复难。言下顿悟。遂上方丈。海问作么。曰古今现成事何必涉思惟。海曰既不涉思惟汝来作么。曰请和尚证明。海曰证个什么。师便喝。海曰甚处见赵州。曰错。海曰向汝道什么。曰须弥𨁝跳。海曰赵州即今在什么处。曰无。海曰赵州鼻孔因甚在老僧手里。曰谢和尚证明。海曰。放汝三十棒。还我无字偈来。师颂曰。狗子佛性无。觑看眼睛枯。瞥尔翻身转。唵㗭哩苏嚧。海乃抚而印之。后结茅斗峰。渐成丛席。上堂。良久云。黄金虽贵入眼成尘。便下座。上堂。玉宇霜清。琼林叶落。一向全提。万机𥨊削。作者好求无病药。下座。上堂。举僧问赵州万法归一一归何处。州云我在青州做一领布衫重七斤。师曰。昨夜三更里。雨打虚空湿。狸奴知不知。倒上树梢立。元旦上堂。元正启祚。万物咸亨。唤作新年头佛法。瞎却你眼。不唤作新年头佛法。拆却我舌。毕竟作么生。即下座。师后辞世说偈曰。生本不生。灭亦无灭。幻化去来。何用分别。大众珍重。不在言说。便合掌入灭。

　　△元建阳云庵庆禅师

　　未详法嗣。住杭州径山。为二十九代祖。举僧问杨岐如何是佛。岐曰三脚驴儿弄蹄行。曰莫只这便是。岐曰湖南长老。师乃颂曰。杨岐一头驴。眼光如电烁。踏杀天下人。说甚三只脚。

　　△元松溪佛行少林崧禅师

　　未详法嗣。住杭州径山。为三十三代祖。举僧问睦州如何是展演之言。州曰量才补职。曰如何是不展演之言。州曰伏惟尚飨。师云。睦州古佛善应来机。虽然如是。只得八成。或问径山如何是展演之言。即向他道。问十答百有甚么难。如何是不展演之言。喝一喝曰。且莫是屎窖。佛复云。折破东篱。打起西壁。山门下全无准的。谁委悉。僧堂觑破香积厨。鸱吻咬杀佛殿脊。有语录十卷厄于火。

　　△元瓯宁天宝山逆川智顺禅师

　　温州瑞安人。姓陈氏。父道羡。母娄氏屡至哭子。乃塑智者像事之。一夕梦僧顶有圆光逆江流而上。招娄氏曰吾当为汝子。及窹而有娠。师生美质夙成。不喜畜发。翛然有尘外之趣。娄氏弗能留。七岁俾依仲父慧光于崇兴精舍。稍长受具戒于天宁禅院。后历游讲下。声光特着。既而叹曰。义学虽益多闻难御生死。即御生死舍自性将奚明哉。遂更衣入禅。走闽之天宝山参铁关枢公。枢授以心要俾遵而行。似有阶渐欲依而住。枢叱之曰。大丈夫不于大丛林与人相颉颃。局此蠡壳中耶。拂袖而入。师下旦过潸然泣下。或悯之慰曰。善知识门庭高峻。拒之即进之也。枢闻笑曰。吾姑试之尔。乃延入堂中。师壁立万仞无所回挠。虽昼明夜暗亦不能辨。逾月因如厕便旋观园中匏瓜触发妙机。四体轻清如新浴出室。一一毛孔皆生光明。目前大地倏尔平沉。喜幸之极亟上方丈求证。适枢入府城。师不往见乃历抵诸师机缘皆不合。闻千岩长公鸣道伏龙山。往叩之。其所酬酢皆涉理路。飘然东归燃指作发愿文。细书于绅。必欲见道乃已。后复念非枢不足依。乃洊走闽中见焉。枢偶出游遥见师喜曰。我子今来也。越翌日师举所悟求证。枢曰此第入门耳。最上一乘则邈在万里之外也。乃嘱之曰。汝可悉弃前解。专于参提上致力。则将自入阃奥矣。师从之逾五阅月。一日将晚参。拟离榻忽豁然有省。如虚空玲珑不可凑泊。遂厉声告枢曰。南泉败缺今已见矣。枢曰不是心不是佛不是物是个甚么。师曰地上砖铺屋上瓦覆。枢曰即今南泉在何处。师曰鹞子过新罗。枢曰错。师亦曰错。枢曰错错。师触礼一拜。枢曰未然也。枢披大衣鸣钟集众再行勘验。师笑曰未吐辞前已不相涉。和尚眼在甚么处。又为此一场戏剧耶。枢曰也要大众皆知。遂将宗门要语一一讯师。师一一具答。枢然之。久之令掌藏钥。寻请分座说法。枢既捐馆师嗣住院事。非唯举喝宗乘。寺制有未备者悉补足焉。甓驿道达于山门逾六七里。择地建亭以增胜概。众方赖之。忽弃去。出关游江淮间。返温会瑞安王槐卿造报恩院于大龙山。延师主之。未几平阳吴德大创归原寺。援师开山。朝廷赐以法衣寺额及佛性圆辩之号。久之悉散其衣钵所畜。退居一室。掘地以为炉。折竹以为箸。意澹如也。辩章燕只不花出镇闽省。道过东瓯谒师问道及般若经义。喜谓左右曰西天诸师授我密义尚不能相协。今闻逆川言则心地开明矣。亟呼同舟入闽。请师住福州之东禅。不一载革故鼎新有同神造。俄散财如归原时。恬然而退。辩章留之不从。会雪峰虚席乃强师补之。师往立振其敝。已而思还温。方参政具船迎之。适千佛院灾无有起其废者。师莅之一弹指顷千佛阁成。江心兰隐逸禅师欲建万佛阁而年耄力不胜任。遂以属师。师应之亦不日而成。洪武初诏江南高行僧十人于钟山建无遮法会。师与其列。升座说法。听者数千人。

　　大驾辛临。慰问备至。号为一时宠遇。竣事南还。钱唐清远渭公退净慈。举师为代。师应命而往。欲大有所建立。适
中朝征有道浮屠入京以备顾问。众咸推师。师至京仅四阅月。浴沐书偈而逝。实洪武六年八月二十日也。二十一日阇维于聚宝山。获舍利无数。持归建塔藏焉。师有五会语录若干卷。善财五十三参偈一卷。皆传于世。

　　逆川初住天宝。未几即弃去。继而往归原住东禅住雪峰皆如之。散财退位于方盛之日。非大丈夫能然乎。昔宋有称大知识者。一院之间恋恋不能割。亦有已退而不堪寂寞思复住者。以此观之。逆川真万世之师也。独其语录今不传。惜哉。

　　论曰。禅那一法遍在诸乘。悉从修证并落格量。唯达磨直指一心强号为禅。无修证格量之可言。正如轮王髻珠。尊贵无上。非他宝可并。亦如灌顶王子。虽在襁褓。非朝贵可拟。亦如金刚王剑。杀活纵横无不自在。非轨则可局。故为僧者必首重此。倘舍此而他务。则虽苦行积劫终堕半途。非善术也。我建自唐马祖首开甘露之门。嗣是分灯续𦦨在处昭灼。入传灯者四十余人。至于宰官居士田父村媪亦得与沾法味同入宗镜猗欤盛矣。胜国之季禅学𥨊衰。而铁关晚出犹有古尊宿之风。非铁中之铮铮者哉。近代慧林久凋。正脉已失。学禅之士指不多屈。即有一二称知识者。要皆认奴作郎守鼠为璞。则反不若专修白业者之为得也。呜呼。碧水丹山千古如昨。俯仰凭吊岂胜寂寥。余于是而重有慨焉。

　　建州弘释录卷之上
卍新纂续藏经第 86 册 No. 1606 建州弘释录


　　建州弘释录卷之下

　　建阳晚学　释元贤　编集

　　显化第二(共得一十七人)

　　积诚旋湛灵应自彰。实唯本具匪藉外来。圣凡叵测隐显无方。摄化有情此为最广。志显化。

　　△唐崇安铜钵山哀公

　　名寿。家贫业农。事母至孝。不畏寒暑。尝耕烈日中辄有云覆其上。结庵于铜钵山。巨石大木皆独力运之。卧不设榻危坐达旦。能预知人休咎。每施水疗疾。虽沉锢者立愈。或与之米至四五石亦顶戴以去。涉险如飞。将寂遍告大众积薪。趺坐说偈而焚。烟焰中闻震铃诵经声不绝。火灭遗蜕俪然。得舍利数合。时贞元丙寅四月八日也。乡人塑像于庵。遇水旱祷必随应。乡人赖之。

　　△唐建阳神暄禅师

　　俗姓留。幼而沉默。非问不言。客游婺女入开元寺即愿出家。因投剃落。无何郡守入寺访其师。见师神彩朗练。太守顾之数四且曰。是子真出尘之器。异日承受深法。千众围绕。超获上果。非凡器也。师后颛诵七佛俱胝神咒昏晓不绝。纳戒毕乃于金华山百家岩石穴中居止。不构庵室作露地头陀。复无床榻。然有神人吐紫气覆之。遐望冉冉犹独柱观焉。其神人时来问道。一日拱手曰。赤松洞之东峰林泉卓异师可居之。师随请往居。益多征瑞。贞元二年遇志贤禅师。贤谓之曰。闻兄如此持咒。魔事必生。欲灭魔军须识身本。身本既真无佛无魔。师闻豁然。理事俱成。神咒功益倍。一日神人问曰师所须何物。曰吾在山之阴苦于凛冽。神人曰此小事矣。夜闻喧阗之声。明旦见一小峰移矣。元和八年范扬中丞知仰。遣使赍乳香毡罽器皿。师并回施大众次。中书舍人王仲请师于大云寺为众授菩萨戒。十二年平昌孟简尚书自会稽坚请不赴。八月俄回旧山。人莫详测。倏尔示灭。春秋七十有六。弟子奉全身建塔于本山。

　　△唐浦城大同山萧袁二禅师

　　不知何许人。会昌中下诏灭僧。二师隐入大同山取野菜度日。人无知者。梁国公丘良居山之下。于水际屡得菜叶。因异之乃寻其源。见二师宴坐松下。俄而二虎骤至咆哮震地。若将搏撮状。师呼曰毋惊我地主。虎即驯伏如家畜。叩头引去。良异之。遂舍地立刹。名大同寺。

　　△唐松溪中峰山行儒禅师

　　景福元年庵居中峰。时有虎啮人。乡人集众捕之。师乃骑虎出迎。众大惊异。因号伏虎焉。

　　△五代崇安瑞岩寺扣冰藻光禅师

　　本邑新丰里人。姓翁氏。父承瓒为唐谏议大夫。母孟氏一夕梦一老比丘风神炯然荷锡持钵诣求借宿。傍有人指曰此是辟支佛。已而有娠。唐会昌四年二月八日生。异香满室。弥月不散。年十三求出家。父母知其意与梦符。不敢强留。遂送依乌山兴福寺行全席下。乙酉试经得度。受具于福唐。初以讲说为众所归。一日道遇异僧语以见性之旨。且谓之曰汝之道行当证无上。非诸禅所可班也。宜自勉之。自是弃前所业专精禅观。久之超悟已极。一日告其师曰。徒守一坞白云。孰与周览千江明月。今闻雪峰称大知识请往见焉。遂径造雪峰。手携𠒎茈一包酱一器献之。峰曰包中何物。曰凫茈。峰曰何处得来。曰坭里得。峰曰坭深多少。曰无丈数。峰曰还更有么。曰转深转有。峰又问器中何物。曰酱。峰曰何处得来。曰自合得。峰曰还熟也未。曰不较多。峰异之曰子异日必为王者师。留数日辞回旧隐无何。复振锡出关访鹅湖。及归温岭遂结庵以居(后为永丰寺)。继居将军岩。常有二虎侍侧。一日有神人跪而请曰。此地浮薄非圣师所居。前瑞岩山下虎跑之处可为大道场。愿师至彼以安大众。翌日披荆而入。果得善地。遂移锡其中。创瑞岩院。学者争归之。师谓众曰。古圣修行须凭苦节。吾今夏则衣褚冬则扣冰而浴。故俗呼扣冰古佛。道誉益着。时建阳苦旱。邑侯童诲请师祈雨。师书偈投之龙潭曰。咨尔蜿蜒。听吾法语。天道好生。岂令禾死。潭渎汝司。曷悭致雨。今再愆期。法不贷汝。须臾黑云四合大雨如注。众大悦。明年诲请师住灵曜。师升座曰。四众云臻。教老僧说个甚么。便下座。一僧烧炭积火成龛曰请师入此修行。师曰真玉不随流水化。琉璃争夺众星明。曰莫只这便是么。师曰且莫认奴作郎。曰毕竟如何。师曰莲花腊月开。天成二年闽王延钩专使请师。师赴王请至郡城。刺史陈诲造显亲寺。范兵器作佛像既成。饭僧一千。请师为赞。师曰千年陈铁一朝成佛。诲大悦。盖陈铁乃诲小字云。因问吾所饭僧有异人否。师曰无。诲曰如何可得。师曰当为公致之。明日复设斋。有一老姥牵一黑狗自外至。师降阶接之。延上座。饭讫姥去。诲问为谁。师曰勿问。诲固请之。曰此水藏菩萨引黑龙也。师至福州。王躬出迎入城。馆于府治之水亭。王再拜曰谢师远降。啜茶次。师提起橐子曰大王会么。曰不会。师曰人王法王各自照了。王大喜。延入宫。手持紫衣被之事为师。师曰谢王之恩。止为十日留。愿大王以百姓为念勿多杀。留十日以疾辞。王亲送出鼓山。至腊月二日午时香浴毕。升堂告众而逝。世寿八十五僧腊六十三。是日云色惨空鸟声悲野。留身七日颜色如生。王以香薪酥油荼毗之。获舍利五色者无数。王建塔于瑞岩正𥨊藏师灵骨。号曰瑞应之塔。复以金瓶盛舍利塔于茶毗之处。亦号瑞应。谥师妙觉通圣大师。宋历谥法威慈济妙应普照大师。

　　扣冰神异特着。为辟支再来无疑。然愚观其提唱之语。则非辟支所能办也。

　　△五代瓯宁南禅宝应寺无垢普随禅师

　　姓黄氏。福州闽县人。年二十五依本州尸罗山西隐寺出家。后参雪峰存禅师得佛法大意。来游建州。丞相张钟雅重之。遂施宅为院。名南禅宝应院。请师为第一代祖。师晚年谢院事。飞锡禅岩。灵异日着。尝于双髻岩下开田。田成而无水。师以拄杖划山。山为之裂。乃通水灌田。至今胜迹犹存。天成二年十月初三日示寂。世寿六十三僧腊三十九。赐谥慧明普照大师。里人肖像祀之。灵应如响。号无垢古佛。

　　△宋浦城天心寺海珠道镇禅师

　　未详何许人。尝诵金刚经。朗然契入。众请住天心寺。一日于南浦桥边拾得金刚经注解一卷。即付界首葛氏刊行。葛前一夕梦僧以金刚经劝令刊行。明日师至。宛符所梦。始异之。将示寂告众曰。某月某日吾归矣。至期沐浴更衣端坐而化。自称无尽意菩萨。塔于寺后黄华山侧。是日雷电轰烈。人以为雷葬云。

　　△宋建阳福先寺王圣者

　　名法昌。本邑东田人。幼失父。孝养其母。庆历中剪发为头陁。入福先寺。勤行劳苦。不㧞生草。不砍生木。身多虮虱。时常翻易。使与均饱。人皆忽之。熙宁辛亥告人曰。吾明年去矣。莫之信。果于次年五月十八日无疾坐化。里人始惊异之。赐谥慈戒大师。肉身犹存。

　　△宋建阳福先寺姚圣者

　　名幼安。福州长溪人。幼习儒术。长依广州观音寺落发。熙宁壬子至建。值慈戒大师西逝。说偈赞之。留住本山。欲架钟楼自往武仙山募缘。朝发夕归。计程一百二十里。旧钟楼朽。人莫敢登。师缘梯解钟如履平地。五夫刘朝奉来山祈嗣。师曰姚癫与你一子。某年某月某日生。可名姚哥。至期果应。居恒𦍕狂以愚世人。人莫之识。熙宁丙辰正月沐浴垂衣而化。赐谥慈济大师。肉身犹存。

　　△宋瓯宁擎天岩道悟禅师

　　三山秦溪人。姓祖氏。元丰甲子参建州开元寺莹禅师。莹示以偈曰。祖行不识字。祖师亦如是。书乎甚浑闲。身心不思议。师领偈有省。遂求剃落。依止者十余载。后于元符戊寅结茅于西乡之擎天岩。清修苦节行杜多之行。大观丁亥将入灭。预告四众。期日毕至。剃浴更衣说偈曰。生也恁么。死也恁么。这边那边。曾无两个。水浸不坏。火烹不破。呵呵。是个甚么。正谓逝者如斯也。偈毕坐塔火化。时正月二十一日也。贤行者收遗骨。塑像于庵。远近祷者其应如响。咸淳六年草寇猖獗。官兵绝粮。师化身直诣军门。自称擎天住持僧。携一囊之食。兵皆取足。因而攻贼大破之。有司奏闻赐谥寂感大师。赐额曰擎天护国。侍郎谢叠山先生为撰记。

　　△宋崇安瑞岩院祖鉴从密禅师

　　汀州人。参泐潭干公得旨。宣和六月中丞翁彦国请师住瑞岩。先是扣冰赴闽王之请。别大众于松门曰。老僧二百年后再归扫堂。及师来瑞岩至东岭。猛省曰此地重来矣。扣冰遗袈裟。长丈余。师披之适称。以松门谶考之。政二百年。开堂曰。开口不是禅。合口不是道。踏步拟向前。全身落荒草。后人于东岭立重来庵祀之。

　　△宋建阳如是庵暨公

　　名存真。瓯宁水吉人。初结庵于建阳之冲源。笃于杜多之行。性喜耕耘。出门随意不分彼此。岁旱呼曰雨。即立雨。雨霪呼曰晴。即立晴。疾者至。饮以水则立愈。绍兴辛亥径往莲源深谷中。有神迎曰吾待师久矣。师乃驻锡立庵。扁曰如是。壬申六月十九日趺坐而化。浃旬不坏异香满室。遂以香泥塑之。雨旸不时飞蝗害稼。祈应如响。至正间赐定应通觉惠昭善应大师。每岁六月。四方趋谒者如云。香火之盛甲于闽中。俗呼如是老佛。

　　△宋建安法云堂陈公

　　未详何许人。尝结庵法云山。使一虎搬运。神异颇着。后迁政和之狮子岩。无疾索浴毕披衣坐化。今法云有遗谶曰。南国重兴日。绍兴立年纪。开云创本堂。有兴亦有废。一火当留门。二火常畏日。丙寅年火生。己亥六人至。有人身着黄。骑牛行霹雳。吾已早知之。飞云过西极。梦中问错居。赖之重我立。其人能读书。相随九月日。一更有二心。开山须急急。独留姓李人。居中作相识。

　　△宋松溪鬻香婆

　　豪田里陈翁之女。自少不醮。以鬻香为业。有剩香辄焚岩下。或依岩宿。数日不食。人以为痴。惟里人李五郎每礼遇之。一日鬻香归呼五郎。比五郎追至。已化去。郎因食所遗饭亦化去。人遂名其岩为香婆岩。

　　△元政和奖山慧空元模禅师

　　古田龙涂人。姓苏氏。父远才。母林氏。母初未有子。祷于真济显祐刘神君祠。夜梦神呼曰母吾当为汝子。但十年后当归吾宗。言毕遂化为婴儿。母惊窹遂有孕。以宋宝祐乙卯七月十五日子时降生。因名神乞。甫能言即喜称佛号。顶礼后父母俱丧。流寓瓯宁水吉为箬村刘氏养子。时年仅十一。正符十年后归宗之梦。闻人诵金刚经即求学行坐。诵之如流。年十五为吴千户掠归浦城。复得刘姓者抚之。明年受皈戒于即心堂。年十九闻建阳后山堂有海珠和尚称得道。往参之。教令一心念佛。昼夜经行三月弗息。遂得般舟三昧。后于浦城靖山复遇吴千户。吴见师不凡。愧谢前失。且施金帛躬送师至万寿寺礼普勤和尚为师祝发受具。勤为易今名。教习唯识观。时年二十有七。当元至元辛巳也。师既修唯识观。深达二空。六度齐举。四摄并施。在处建立方便接引。尝于建阳募刻法华经。印施五千四十八部。或谓不宜事此有为法。师曰汝焉知终日吃饭不曾咬着一粒米乎。我闻释迦如来以八万四千卷大经藏于八万四千众生身命中。如是众生身命中一一具有如是经数。我今誓于如是众生身命中取出如是经卷。开示众生。悉令显露。然后与如是众生一时成佛也。大德庚子至政和之东平里中有池觉应。性亦好佛。与师言奖山之胜。且曰此真济显佑刘神君示现处也。师闻即悟夙因。入定神游奖山。觉应亦梦与师同登奖山。至玄奖禅师道场处。有老人貌甚古。迎谒曰吾为师守此山五百年矣。言毕化为黑龙飞去。师旁有一男子侍立。雄伟不群。问之曰吾水吉石矶张氏。自师至箬村吾即侍卫。今三十五年未尝暂离。觉应既窹具以告师。师但微笑。既而曰吾当返本还元于此山也。觉应乃为立庵。至七月初一日趺坐入定。逾二七日至十五日始出定。谓大众曰。吾于佛所号慧空菩萨。今化缘既毕即当入灭。因为众说四谛法。复说偈三首。一曰。四十余年寄俗尘。如今却显个中尊。岩头一夜东风起。吹得花开满树春。二曰。铁船无舵亦无篷。撑入金莲性海中。末后一机今说破。白云元不离长空。三曰。大地山河觅无迹。虚空撞破见端的。纵教铁轮顶上旋。本性圆明常不失。说偈毕。复谓众曰。西天第三代祖商那和修尊者隐象白山。现龙奋迅三昧说法调伏诸外道众。然后化火自焚其身。吾今住象鼻岩前亦当如是。乃入龙奋迅三昧。时云雾四合雷雨大作。继而化火自焚其身。世寿四十六僧腊二十。众收灵骨建塔于庵之西。仍塑像于庵。入塔后时有圆光闪闪。见者非一。至今远近祷禳无不立应。每岁七月朝谒者甚众。皆呼慧空菩萨。

　　奖山生而灵异。为慧空菩萨无疑。然从神道中来何也。或刘神君亦菩萨所示现者乎。末后一段光明犹为卓绝。宜四众之归向者如云也。

　　△明寿宁虎皮庵金汉道人

　　本邑九都人。宣德间年三十二入虎皮庵修道。清苦炼行略无倦色。弘治二年十月十五日将化。豫约乡人。程途相距各六七十里。一时躬请俱遍。至期升柴塔。自剔灯花烟焰四起。身塔俱焚。少顷半空中掷下僧舄一只。

　　烧身之行。大乘所开小乘所禁。意以大乘则悲愿既重。忍力已充故可开。开之者或为供大法而烧。或为护大法而烧。或为说大法而烧。其为益大矣。小乘则自利心重厌苦情深。急欲烧之为益既𦕈。况忍力未充。恐临危而失其正念。则其害可胜道哉。世复有为魔所著者。或有贪身后之名者。或有激而为之者。正念既失必招恶果。轻入鬼伦重沉阿鼻。可弗禁欤。兹集若哀公化后得舍利数合。金道人于空中掷下僧舄。其为可烧无疑矣。第恐无知之徒妄相效仿。则余未见其可也。

　　论曰。释氏之学。道其本也。神通其末也。法当务道。道成而通发矣。若意在求通则必失道。道失而通得是为魔事。况通亦必失乎。故正见者宁得道而无通。非厌通也。法不可务也。且通之发大略有五。有修大乘而得者。有修小乘而得者。有修凡夫乘而得者。有修外道法而得者。有因宿修感报而得者。大小不同邪正亦异。未可概而齐之。如瑞岩扣冰奖山。慧空则古圣垂迹。无可疑者。至于哀公暨公辈。或偏获小果。或尚滞凡夫。或落在鬼伦。或傍出外种。或亦大权菩萨方便摄化。既有此数种差别。不容概抑。讵可俱扬。在俗之士固莫能辨。学道之士应知所务。若徒见异迹而生欣。必将流邪辄而罔觉。可不慎欤。

　　崇德第三(共得一十四人)

　　多闻寡益践实有功。目足更资乃造其微。体睿含淳履仁翔慧。瞻之仰之千载典型。志崇德。

　　△唐建阳明觉禅师

　　姓猷氏。家世业儒。风流蕴藉。好问求知曾无倦懈。宿怀道性。闻道一禅师肇化本邑之佛迹岭。遂投剃落。久之荷锡观方。偏尝法味。后参径山。留心请决。数夏负薪面䵟手胝。下山至杭州大云寺禁足。续移止湖畔青山顶属。范阳卢中丞向风。躬诣请师归大云寺住持。元和十五年避嫌远嚣。遁隐天目山结茅以居。长庆三年春擅信为构院。至明年二月大旱。野火蔓延将及院。众皆惶懅。师曰吾与此山有缘火当速灭。少选雷雨骤作其火遂灭。远近惊叹翕然归向。以太和五年七月十九日示寂而化。

　　△宋建阳辨聪上座

　　尝游五台山寺。寺之上座僧老为众所轻。师独敬事之。将还京下。老僧付师书。使于城北寻勃贺投之。师辞去。窃发而观。无他词但曰。度众生毕蚤来蚤来。若更强住却恐造业。师大惊复缄封之。既至于广济河侧。闻小儿呼勃贺。师问勃贺何在。小儿指大猪。猪项丳金环卧街西墙下。师扣墙问屠谁氏。曰赵生家也。问此猪何名勃贺。曰唯食勃荷故里中小儿以名之。吾日屠千百猪。猪奔佚难驱。以此猪引导之则累累就死。畜之十五年矣。师以书投之。勃贺急食。忽然人立而化。

　　老僧圣人也。众所共轻而聪独敬事之。谓聪非圣人之徒欤。勃贺之事向刀轮上弘其慈化。独假聦为之流通。谓聦非圣人之徒欤。故谨录而传之。

　　△宋崇安自然法师

　　本邑周村里人。姓程氏。刻苦穷经博通奥义。才思敏捷文不加点。尝游京下。朝贵试以笺疏。援笔立就。众叹异之。咸平中弘法京师。众称义虎。后奉旨往天竺取经。得石铫以归。煮药治病无不立愈。诣阙奏对称旨。赐紫衣及了空之号。

　　△宋浦城南峰寺净空禅师

　　熙宁间栖隐白花岩。夙悟禅旨。待制章衡迎归南峰。后趺坐而化。茶毗获舍利若干。藏于寺后之祥云庵。敕赠慧应大师。真西山为撰记。

　　△宋崇安云居院嗣公

　　本邑人。少尝习儒。师事胡文定公。后弃儒入释。落发云居院。超然物外深耽禅悦。文定寄以诗曰。十年南北断鸿鳞。梦想云居顶上人。香饭可能长自饱。也应分济百年身。

　　△宋崇安开善寺肯庵圆悟禅师

　　建安人。解行为众所推。朱晦庵雅重之。尝和晦庵梅诗云。可怜万木凋零后。屹立风霜惨淡中。闻者莫不叹赏。顺寂日晦庵哭以诗曰。一别人间万事空。焚香瀹茗怅相逢。不须更化三十石。紫翠参天十二峰。

　　△元建安白云崇梵寺愚叟澄鉴禅师

　　宁德县漱石张氏子。早慕佛乘绝不茹荤。年十四出家依政和县龙山寺栖云座主。云与剃落说戒。既而遍历江湖。参饶州荐福寺无文灿和尚。遂入其室。时丞相古心江公青山郑公中书平斋洪公叠山谢公皆响师玄化。后以郡檄请住建州白云。及元至元二十年支提寺毁于寇。明年世祖敕师住持。复创寺宇。大德二年赐号通悟明印大师。至大四年六月望日有神人告曰。应迹西干。师乃书偈曰。八十二年落赚世缘。跃翻筋斗应迹西干。至十九日沐浴更衣趺坐而逝。师生平廉介不妄取与。威而不猛明而不察。囊无长物室无异玩。每过丛林非本色衲子未尝一顾。度弟子八十余人。

　　△明建阳虎井庵古朴德智禅师

　　瓯宁吉阳人。幼不茹荤。长而慕道。闻古心和尚为中峰嫡孙千岩长子。乃往依之。遂求剃落。戒月定水并资灵苗。慈光智焰交严法性。洪武间游建阳均亭。结茅隐山居三载。以地艰于水弃之而去。有猛虎当道以头抵地。师拂之不动。师曰汝欲留吾行乎。虎额之。师曰吾以乏水故去。汝能为我致之乎。虎乃口衔师衣回山。用瓜撅地泉随涌出。清冽甘美。师乃复居渐成梵刹。宣德丙午八月初三日丑刻无疾坐化。享年一百一岁。建窣堵于本山。师之法语皆不传。唯有诗曰。溪云拂地送残雨。谷鸟向人啼落花。又曰。万里碧云开暮色。一条银汉亘秋天。观此亦足以见师之余韵云。

　　△明崇安东林寺祖庭禅师

　　江西人。姓揭氏。弃儒就释遍游讲肆。后入闽驻锡崇安东林。师虽精通三乘而专以净土法门为指归。邑候金公雅重之。正统壬戌八月十一日沐浴更衣书偈曰。心源湛寂息驰求。一室安身万事休。不动干戈家国泰。天长地久几春秋。书毕趺坐念佛而寂。世寿八十有五。停龛六旬异香馥郁。缁素倾向俱叹希有。

　　△明瓯宁斗峰山大阐慧通禅师

　　政和邵氏子。年二十依斗峰玉溪和尚落发进具。后首参周山主。教以念佛公案。往水吉岩头闭关三载。忽一日坐到半夜浑然不见有身。惟话头历历不散。因大生怖畏。昼夜不安。出关往政和天界寺参会中和尚。问曰某甲目前不见有身。唯觉话头不散。未审是何境界。会曰此是人忘法未忘。又问恐怖不止未审是何故。会曰。此如雏鸟乍离树窠。高飞不举远飞不去。故生恐怖。然恐怖也是他。不恐怖也是他。汝今但舍着身命持行将去。日久岁深水清月现。自然明白。师依教仍还旧隐。从头下功。又经三载。忽一夜瞬目之间㘞地一声掇转虚空通身无我。乃往见会中和尚。机缘相契。会遂付以拂子袈裟。成化癸巳春出岭参访。秋抵燕京道誉腾播。中官黄高为师建寺奏。

　　上赐名正法禅寺。师开堂普说。四众大悦。戊戌冬辞归故山。后住邵武君峰。有语录一卷传于世。

　　△明瓯宁斗峰山古音净琴禅师

　　建阳蔡氏子。年二十五辞母往东峰庵礼赤石山主出家。当晚便问曰。人言明心见性。莫不是我心起处便觉知者么。主曰此妄心非真心也。若认此心是认贼为子。师曰恁么则我乃无心耶。主曰是汝知无所知觉无所觉者。师闻直下顿脱身心。独见自性非知非不知非觉非不觉。后隐山三载。日用中常自灵灵不昧。只是心中自明口头难说。故疑所见未极。由此发愤参方。初往君峰依大阐和尚。久之无所得。辞行到将乐参性空关主。得遇静晃禅师因同往邵武。路上闻晃说做工夫半信半不信。一日晃看古梅语录。有僧二次上方丈言某甲得个入处。二次被打出。晃笑曰此僧实有悟处祇是大法未明。师时闻此语知己大法未明。所以无有应机妙用。后至一寺夜坐中歪身问曰。师兄你说做工夫从甚处起。譬如造世间物从甚处起。甚处是腰。甚处了毕。有此喻者我方信之。晃曰。正如此问方可与你说。大抵佛性人人俱有。只因无佛智慧破除烦恼。所以不得机缘相合。陷在尘情。有具眼者决不肯也。譬如世相造酒。虽有米水贵用曲力攻化。若无曲力攻化终不成酒。人虽有佛性。若无大智慧力攻化终不成佛。只名凡夫。大凡做工夫之人务将平生是与不是悉皆丢去。只将一句本参话头自疑自问自逼自追。不许求人说破。不许依义解明。务要句下精通命根顿断。如此昼三夜三逼迫将去。年久月深。忽日心中不思口中流出一句二句四句八句。应机合辙。此名聪明境界。大凡悟道之人皆从聦明境界中过。不可便当悟。只管逼将去。忽日信口道出百千万偈。通身是口。切不可放下。正好着力。如造酒相似。大沸后直至倒澄方止。人做工夫直穿过聦明境界。大悟现前古人一千七百则公案无不洞了。乃至无禅可参无佛可成无法可疑。头头上达物物上通。信口道来悉皆合格。那时不了自了不休自休。如人到家不愁路也。师闻此说如得大宝。即起身叩礼九拜曰。若非师兄开示。辜负生平行脚去也。由此方提万法归一公案。别回龙兴居山三载。操炼打七逼去逼来只个一归何处痛下克责。三年限满往杭州进戒毕。上百法寺坐禅。得遇四州宝明上座。屡承䇿励乃同往四川参寿堂和尚。中途至南阳府鸡滩河观音寺过冬。是冬连下十四次大雪。少人往来。日夕重下疑情。通身是个疑团更无丝毫杂念。忽一日心如车轮转相似。将从前难明底公案立地辨明。一日偶睹前物各有一偈。因忆晃兄说聦明境界今日是也。又越二年到巫山大寺得见寿堂和尚。呈其所见遂蒙印可。乃辞归闽。后住斗峰。重创大刹弘化一方。示寂之日。群鸟悲鸣竟夕。移龛出三门。池鱼皆跃起数尺。山中有素不信师者。至是睹师异相皆流涕望龛而拜。所著有醍醐集三卷。

　　△明瓯宁斗峰山天真道觉禅师

　　建安七里人。俗姓张。幼失父。孝养其母。及母亦没。昼夜不安。遇友人宗亮。问曰父母恩深如何报答。亮曰。欲报重恩除是出家。悟明心地恩无不报。师闻言大悦。次日即同亮到瑞峰寺礼大用机公为师剃落。后授以念佛公案。后居西峰岩。数载之间心念纷杂。话头弗一。往参古音琴公琴教看万法归一一归何处。数月之间工夫绵密。忽一夜身心不见话头亦无。进退不可疑虑弗安。乃趋见琴呈其所至。琴曰此乃暂时念息。非大悟也。勉令从前用功。时暨源庵安期请琴主方丈。遂同到暨源堂中。昼夜下工。一月之中两次入定。遂有省。作偈曰。一手拍兮一手鼓。无位真人出格舞。口中唱出无腔歌。三千诸佛同一母。期散日呈似方丈。即承印记。吏部尚书李公默向师道韵。结为世外之友。后住斗峰令誉益播。人争皈向。凡师所至缘无不集。故主修院宇大小二十余座。然皆事毕即行。毫无所染。隆庆二年十二月二十九日坐化。世寿七十有九。

　　△明建阳德应庵主

　　性朴茂。无他好。教理亦不甚达。唯修净业。日课佛声三万。兼诵法华经。将入灭无病苦缘。唯闻异香者数日。师曰吾西方缘至矣。沐浴更衣趺坐正𥨊书偈曰。痴痴呆呆德应。一生不识佛性。今日拂袖归西。打破西方圆镜。掷笔怡然而逝。

　　应公无多艺无多智。直以六字佛收功耳。然观其临行一偈。非灼然知有者乎。经云摄心一处无事不办。信然哉。

　　△明建阳董岩庵云阳德和禅师

　　三贵万氏子。天性芳洁不染俗氛。事父母甚谨。父既丧即有出世志。学金丹修炼之法。尝夜行荒墓间。明月在天心口自念曰。百年有尽之身终归此土。此中有个不死人。当下若不理会。亦是驼尸汉子。会母丧即遍游名山。至松溪参𨌔鼓悟公。悟教以念佛话头。且指参天真觉公。觉授以楞严深旨。师自此一意参究。不复事修炼矣。居岳山凡数载。单提话头昏散俱绝。一日雨霁行山间。见人以木板转徙行湿。忽有省。自是诸经奥义无不洞瞩。随所叩问应答如响。僧问如何是道。师曰背后底。僧曰莫只这便是么。师曰要你是作甚么。僧问如何是黑豆未生芽。师曰生芽久矣。莆田林龙江先生以三教自许。所至缙绅士庶奉之如佛。师往拜之。林立而受。及闻师议论大惊异之。即还其拜。延之宾位且曰。云阳真大知识也。时师尚守居士服。众劝其剃落。师曰僧在三宝之数。可容易为之乎。至万历丙子秋九月至白水岩。众复请之。乃从剃落。时师年四十九也。是冬庠生赵观本延师居董岩。玄化益广。遂成丛席。尝往谒补陀。归至浦城岩头庵。庵主先一夕梦一大日轮光焰赫然悬佛殿中。次日师适至。知非常人。当晚请师说法。有灯数百枝旋绕庵外辉映如昼。及众散灯亦随灭。万历己丑邑大旱。官请师祈雨。师口诵心经望空而拜。甘雨随至。甲午秋九月示疾仰山。至二十六日沐浴更衣趺坐正𥨊。赵生光孚请留偈。师笑曰安用此为。强之乃诵七佛偈而化。世寿六十有七。师醇谨仁慈。柔忍谦退。非法言不言。非法行不行。而体道精勤尤为难及。不炉不扇不就𥨊者三十载。师盖僧中之间气云。

　　△明建阳董岩一庵圆长上座

　　饶州人。自幼不茹荤不近欲。若有所谓道俱戒者。万历丙子投礼云阳和尚为师。剃发受具。不问世缘。长坐一榻昼夜持往生咒。虽有病亦不稍懈。遇有病者必竭力调护。久而弗厌。人或有触辱之者。皆怡然顺受。不见有忿戾之色。万历己酉正月三十日忽谓众曰。吾将西矣。众闻俱集。师曰吾以子时生。当以子时灭。及期烦大众相送。至夜子刻众皆集。命众念佛。师自合掌西向。念往生咒洎然入寂。

　　论曰。祖庭秋晚狂慧竞兴。明道者多行道者少。夫明之将以行之也。明之而弗行。与未明何异。且假此以钩显誉营厚殖。则虽学通三藏说法如云。吾以为直一裨贩而已。故兹篇所录并积粹纯诚之士。虽契悟弗逮马祖。神化难齐扣冰。而依教行持动不逾矩。鋾炼之极终归圣果。又安取狂慧之诩诩哉。第闇修之士形晦声泯。或道大而知希。或德成而遇蹇。则兹篇之外不知凡几。物色无从。徒增深慨而已。

　　辅教第四(共得一十四人)

　　佛日亘天魔云作障。日何所损人失其照。休哉硕人为金为汤。启导群迷永益来学。志辅教。

　　△宋浦城杨文公亿

　　字大年。雍熙初年十一。举神婴入京授秘书正字。淳化中命试翰林。赐进士第出身。官至翰林学士。知诰制。以文学为世所宗。卒谥曰文公。初负才名而不知有佛。一日过同僚见读金刚经。笑且罪之。彼读自若。公疑之曰。是岂出孔孟之右乎何佞之甚也。因阅数板懵然。始少敬信。后会翰林李公维勉令参问。及由秘书监出守汝州。首谒广慧琏禅师。一见便问。布鼓当轩击。谁是知音者。慧曰来风深辨。公曰恁么则禅客相逢祇弹指也。慧曰君子可八。公应喏喏。慧曰草贼大败。夜语次。慧曰秘监曾与甚人道话来。公曰某曾问云岩谅监守。两个大虫相咬时如何。谅曰一合相。某曰我祇管看。未审恁么道得么。慧曰这里即不然。公曰请和尚别一转语。慧以手作拽鼻势曰这畜生更𨁝跳在。公于言下脱然。有偈曰。八角磨盘空里走。金毛狮子变作狗。拟欲将身北斗藏。应须合掌南辰后。乃作书寄李翰林。略曰。疾夫夙以顽蠢获受奖顾。预闻南宗之旨。动静咨询。周旋䇿发。俾其刳心之有诣。墙面之无惭者。诚出于席间床下矣。矧又故安公大师每垂诱导。又得云门谅公见顾。蓬蒿谅之旨趣正与安公同辙。并自归宗云居而来。皆是法眼之流裔。去年假守兹郡。适会广慧禅伯。实承嗣南院。念斋中务简。退食之暇或坐邀而至。或命驾从之。请扣无方。蒙滞顿释。半岁之后旷然弗疑。平昔碍膺之物嚗然自落。积劫未明之事廓尔现前。固亦决择之洞分。应接之无蹇矣。病夫今继绍之缘。实属于广慧。而提激之自。良出于鳌峰也。公问广慧曰。承和尚有言。一切罪业皆因财宝所生。劝人疏于财利。夫阎浮众生以财为命。邦国以财聚人。教中有财法二施。何得劝人疏财乎。慧曰。幡竿尖上铁龙头。公曰海坛马子似驴大。慧曰楚鸡不是丹山凤。公曰。佛灭二千年。比丘少惭愧。公更置一百问。慧一一答回。唐明嵩和尚谓慈明曰。杨大年知见高。入道稳。实不可不见。明乃往谒。公问对面不相识。千里却同风。明曰近奉山门请。公曰真个脱空。明曰前月离唐明。公曰适来悔相问。明曰作家。公便喝。明曰恰是。公复喝。明以手划一划。公吐舌曰真是龙象。明曰是何言欤。公唤客司点茶来。元来是屋里人。明曰也不消得。茶罢。又问如何是上座为人一句。明曰切。公曰与么则长裙新妇拖泥走。明曰谁得似内翰。公曰作家作家。明曰放你三十棒。公拊膝曰这里是甚么所在。明拍掌曰也不得放过。公大笑。又问记得唐明得悟底因缘么。明曰。唐明问首山如何是佛。山曰楚王城畔汝水东流。公曰祇如此意是如何。明曰水上挂灯毬。公曰与么则孤负古人去也。明曰内翰疑则别参。公曰三脚虾蟆跳上天。明曰一任𨁝跳。公乃大笑。馆于齐中。久之辞还河东。公曰有一语寄与唐明得么。明曰明月照见夜行人。公曰却不相当。明曰。更深犹自可。午后更愁人。公曰开宝寺前金刚近日因甚么汗出。明曰知。公曰上座临行岂无为人底句。明曰重叠关山路。公曰与么则随上座去也。明嘘一声。公曰真师子儿大师子吼。明曰放去又收来。公曰适来失脚踏倒又得家童扶起。明曰有甚么了期。公大笑。明还唐明。公遣两僧讯之。明于书尾𦘕双足。写来僧名以寄公。公作偈曰。黑毫千里余。金椁示双趺。人天浑莫测。珍重赤须胡。公因微恙问环大师曰。某今日忽违和。大师慈悲如何医疗。环曰丁香汤一怨。公作吐势。环曰恩爱成烦恼。环为煎药次。公叫曰有贼。环下药于公前叉手侧立。公瞠目视之曰少丛林汉。环拂袖而出。又一日问曰。某甲四大将离散。大师如何相救。环乃捶胸三下。公曰赖遇作家。环曰几年学佛法俗气也不除。公曰祸不单行。环作嘘嘘声。公书偈遗李都尉曰。沤生与沤灭。二法本来齐。欲识真归处。赵州东院西。尉见遂曰泰山庙里卖纸钱。尉即至。公已逝矣。

　　大年见地超矌不亚慈明。且于告终之际。洒落自在。归处分明。真没量大人也。史氏称公性取直。尚节义。真宗欲立德妃为后。命公草诏。使丁谓谕旨。公弗从。丁谓曰勉为之不忧不富贵。公曰若此富贵非所愿也。公之所守如此。岂学禅而弗验哉。说者乃谓其惶惧失措。以此诮公之禅。亦弗之审矣。岂有于生死关头自在若此。乃于寻常利害之间反尔动心耶。此必当日柔小之徒巧生诬谤。而传闻失实。遂有吠声之讥也。

　　△宋崇安胡文定公安国

　　字康侯。绍圣中对䇿几万言。哲宗亲擢置第三。除大学录。屡迁徽猷阁待制。后以宝文阁学士致仕。著有春秋传。学者宗之。卒谥文定。尝久参上封秀得言外之旨。崇宁中过药山。有禅人举南泉斩猫话问公。公以偈答曰。手握乾坤杀活机。纵横施设在临时。满堂兔马非龙象。大用堂堂总不知。又寄上封偈曰。祝融峰似杜城天。万古江山在目前。须信死心元不死。夜来秋月又同圆。

　　文定强学力行志在春秋。忧国爱君远而弥笃。而于禅学深参独到又如此。则禅何害于忠孝哉。世之不达者辄谓学禅有害于忠孝。夫亦未之思也。

　　△宋建阳廌山游先生酢

　　字定夫。徽宗朝举进士。除监察御史。尝学于伊川之门。侪辈鲜有及者。伊川称其德宇粹然学问日进。其政事亦绝人甚远。尝谒开福宁禅师乞指心要。宁曰。道不在说与示也。说示者方便耳。须用就己知归。外求有相佛。与汝不相似也。公默然。复致书问曰。儒者执父子君臣夫妇兄弟朋友各尽其分。罔有不合道者。释氏谓世间虚幻。要人反常合道。旨殊用异。而声可入心可通哉。宁答曰。人溺情爱网。昼夜思度。无一息之停。须力与之决。收其心之放。死生乃可出。若只括其同异。尽分于父子君臣数者之间。我习内熏。爱缘外染。于道何能造合。能反厥常则心自通。道自合。不然。难以口舌争也。公后博阅释典。谛信不疑。尝答吕本中书曰。佛书所说。世儒亦未深考。前辈往往不曾看佛书。故诋之如此之甚。殊不知其破佛者。皆佛自以为不然者也。

　　△宋崇安致堂胡先生寅

　　字明仲。文定公之次子。建炎中拜起居郎。着读史管见行于世。初极诋佛。晚乃知归。王随删传灯录为玉英集。公为作序。

　　△宋崇安刘忠定公子羽

　　字彦修。刘韐之长子。以荫补官。屡立战功。料敌如神。虽古名将不能过。至其为致摘奸发伏。有古良吏风。尝再遭贬徙。怡然不以介意。而许国之诚至死不懈。朱晦庵尝称曰。刘忠定真人杰也。仕至宝文阁学士。卒赠大傅。谥忠定。尝出知永嘉。问道于大慧禅师。慧教看赵州狗子话。后乃于柏树子上发明。有颂曰。赵州柏树太无端。境上追寻也大难。处处绿杨堪系马。家家门底透长安。

　　△宋崇安屏山刘先生子翚

　　字彦冲。即子羽之弟。以荫补承务郎。辟真定幕后。除判兴化军。以疾辞隐武夷山。日以讲学为业。朱熹师事之。尝修开善院。屡延名德主之。共为法喜之游。僧中凡有撰述。多出其手。光扬大法为独至云。

　　△宋建阳晦庵朱先生熹

　　字元晦。志行端恪。晢理精详。集儒学之大成者。公一人而已。仕至焕章阁待制。赠太师徽国公。谥曰文。年十八从学刘屏山。尝兀坐一室。覃思终日。屏山意其留心举业。及搜其箧中。唯大慧语录一帙而已。后到径山访大慧。慧曰。汝从前记持文字。心识计校。不得置丝毫许在胸中。但以狗子话时时提撕。后复请益开善谦公。谦曰某二十年不能到无疑之地。后忽知非勇猛真前。便自一刀两断。今但把这狗子话一念提撕。不要商量。不要穿凿。不要去知见。不要强承当。自然有入处。及谦卒。公祭以文曰。我昔从学。读易语孟。究观古人之所以圣。既不自揆欲追其风。道绝径路卒莫能通。下从长者问所当务。皆告之言要须契悟。开悟之说不出于禅。我于是时则愿学焉。师出仙洲我寓潭上。一岭间之但有瞻仰。丙寅之秋师来拱宸。乃获从容笑语日亲。一日焚香请问此事。师则有言决定不是。始知平生浪自若卒。去道日达无所问津。未及一年师以谤去。我以行役不得安住。往还之间见师者三。见必款留。朝夕咨参。师亦喜我为说禅病。我亦感师恨不速证。别其三月。中秋一书已非手笔。知病可虞。前日僧来为欲往见。我喜作书曰此良便。书已遣矣。仆夫遄言。同舟之人告以讣传。我惊使呼问以何故。呜呼痛哉。何夺之遽。恭唯我师具正遍知。惟我未悟一莫能窥。挥金办供泣于灵位。稽首如空超诸一切。或问曰。今士夫家晚年都被禅家引去者何故。公曰是他高似你。你平生读许多书。记诵文章。所藉以取功名利禄之计者。到这里都靠不得。所以被他降下。他底且省力。人谁不悦而趋之。王介甫平生学许多道理。临了舍宅为寺。又曰只缘他打并得心下洁净。所以本朝李文靖公王文正公杨文公刘元城吕申公。都是甚么人物。也都去学。他又曰释氏说六根六识四大十二因缘之类。皆极其精妙。故前辈谓此孔孟所不及。又曰释氏之学与吾儒有甚相似处。如云。有物先天地。无形本寂寥。能为万物主。不逐四时凋。扑落非他物。纵横不是尘。山河并大地。全露法王身。若人识得心。大地无寸土。看他是甚么见识。今区区小儒怎生出得他手。宜乎为他挥下也。又曰尝见𦘕底诸师人物皆雄伟。宜其杰然有立如此。妙喜赞临济曰。当初若非这个。定是做个渠魁观之。信然气貌如此。则富贵利达。声色货利如何笼络得他住。他视之无足动其心者。公晚年有斋居诵经诗云。端居独无事。聊披释氏书。暂息尘累牵。超然与道俱。门掩竹林密。禽鸣山雨余。了此无为法。身心同宴如。

　　文公于释氏之学。或赞或呵抑扬并用。其扬之者所以洗世俗之陋。其抑之者所以植人伦之纪。盖以其身为道学主盟。故其诲人之语不得不如此耳。然愚观其斋居诵经之作。则有得于经者不浅。非特私心向往之而已也。

　　△宋浦城真文忠公德秀

　　字希元。端平间参大政。唱明考亭之学。学者宗之。号西山先生。著有读书记行于世。尝以禅学问提刑陈贵谦。谦答书曰。承下问禅门事。仰见虚怀乐善之意。顾浅陋何足以辱此。然敢不以管见陈白。所谓话头合看与否。以某观之。初无定说。若能一念无生全体是佛。何处别有话头。只缘多生习气背觉合尘。刹那之间念念起灭。如猴狲拾栗相似。佛祖不得已权设方便。令咬嚼一个无滋味话头。意识有所不行。将蜜果换苦葫芦。淘汝业职都无实义。亦如国家兵器不得已而用之。今时学者却于话头上强生穿凿。或至逐个解说以当事业。远之远矣。来教谓诵佛之言存佛之心行佛之行。久之须有得处。如此行履固不失为一世之贤者。然禅门一着又须见彻自己本地风光。方为究竟此事。虽人人本具。但为客尘妄想所覆。若不痛加煅炼。终不明净。来教又谓。道若不在言语文字上。诸佛诸祖何谓留许多经论在世。经是佛言。禅是佛心。初无违背。但世人寻言逐句。没溺教网。不知有自己一段光明。故达磨西来不立文字直指人心见性成佛。谓之教外别传。非是教外别有一个道理。只要明了此心。不着教相。今若只诵佛语而不会归自己。如人数他珍宝自无半分文。又如破布褁珍珠出门还漏却。纵使于中得少滋味。犹是法爱之见。非本分上事。所谓金屑虽贵落眼成翳。直须打并一切净尽。方有少分相应也。要知吾人皆是诚心。非彼世俗自瞒以资谈柄而已。故以日用验之。虽无浊恶相过。然于一切善恶逆顺境界上。果能照破不为他所移换否。夜睡中梦觉一如否。恐怖颠倒否。疾病而能作得主否。若目前犹有境在。则梦寐未免颠倒。梦寐既颠倒。疾病必不能作得主宰。疾病既作不得主宰。则生死岸头必不自在。所谓如人饮水冷暖自知。待制于功名鼎盛之时。清修寡欲留神此道。可谓火中莲花矣。公后遍阅诸经皆善得其旨。其䟦普门品曰。予自少读普门品。虽未能深解其义。然尝以意测之曰。此佛氏之寓言也。昔唐李文公问药山俨禅师曰。如何是恶风吹船飘落鬼国。师曰李翱小子问此何为。文公惕然怒形于色。师笑曰发此嗔恚心便是黑风吹船飘入鬼国也。吁药山可谓善启发人矣。以是推之则知利欲炽燃即是火坑。贪爱沉溺便是苦海。一念清净烈𦦨成池。一念警觉船到彼岸。灾患缠缚随处而安。我无怖畏如械自脱。恶人侵凌待他横逆。我无忿疾如兽自奔。读是经者作如是观。则知补陀大士真实为人。非浪语也。读楞严曰。余读楞严知六根源出于一。外缘六尘流而为六。随物沦逝不能自返。如来怜悯众生为说方便。使知出门即是归路。故于此经指涅槃门初无隐蔽。若众生能洗心行法。使尘不相缘根无所偶。返流全一六用不行。昼夜反流入与如来法流水接。则自其内身便可成佛。如来犹恐众生于六根中未知所从。乃使二十五弟子各说所证。而观世音以闻思修为圆通第一。其言曰。初于闻中入流忘所。所入既寂。动静二相了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。若能如是。圆拔一根则诸根皆脱。于一弹指遍历三空。即与诸佛无异矣。又读金刚经至四果。乃废卷而叹曰。须陀洹所证。即观世音所谓初于闻中入流亡所者耶。入流非有法也。唯不入六尘。安然常住。斯入流矣。至于斯陀含名一往来而实无往来。阿那含名为不来而实无不来。盖往则入尘。来则返本。斯陀含虽能来矣。而未能无往。阿那含非徒不往。而亦无来。至阿罗汉则往来意尽。无法可得。然则所谓四果者。其实一法也。但历三空有浅深之异耳。予观二经之言本若合符。而世或不喻。故明言之。

　　△宋建安匏庵陈先生竑愿

　　博通群籍深探名理。而尤醉心于圆顿法门。自号华严弟子。尝愍世俗为口腹计。造诸杀业。邪说相袭。执非为是。乃作慈心功德录以广喻之。录凡三卷。今盛行于世。

　　△明建安翰林待诏沈先生士荣

　　洪武间上书　阙下。　太祖手诏谕之。授翰林待诏。尝见宋儒卫道之语毁谤佛经。后学承风妄生异见。乃作论以辨之。名续原教。凡一十四篇。今盛行于世。

　　△明建阳豫斋赵居士观本

　　字子立。质任淳庞。行笃孝友。补邑弟子员辍。有志于圣贤之学。喜读论性诸书手不释卷。至隆庆辛未即弃举业。断荤酒。师事云阳和尚。延至董岩朝夕扣参。所得益深。客有非之者。公曰。儒者辟佛为未谛观内典耳。苟悉心研求。将信受之。不暇未易。非诋之也。又曰。吾学佛然后能知儒。古人之语不我欺也。此理苟裨身心性命。又奚必阴收之而阳斥之乎。每对客谈论。皆穷本达原。取譬多方。津津不置。必使其无疑而后已。尝与禅客论楞严大旨。不觉漏下四鼓。雪深一尺。次晨患头痛。仍命扶出以终其说。或止之。公曰吾能以善及人。吾愿足矣。虽病何妨。又以此理势不能家喻而户晓之。乃广锲诸经。普施劝持。以资慧种。建州佛法至今不替。则公之力为多也。至于好义乐施。终身弗厌。皆公禅学之余事耳。万历辛丑仲夏忽有疾。不复请医。震南傅先生来问疾。公曰自有时耳。请僧落发。披衣端坐。西向合掌念佛。泊然入寂。去之后面有温颜。肢无僵骨。端坐累日如生。盖亦佛法之验云。

　　△明建阳震南傅先生国珍

　　字君聘。隆庆庚午举于乡。万历丁丑成进士。历仕至嘉兴守。归田后深探内典。筑室董岩。与豫斋居士往复考究。其于今古死生之说。世界轮回之因。皆能深达其旨。尝谓儒之与佛特迳异耳。旨归未始不同。得其同而异可略也。与见罗李先生书曰。不言三世则性体不圆。不言出世则大事不了。可以其为洸洋而外之乎。公赋性刚方侃直。有古人之风。而慈惠乐施尤喜为福民之事。邑中凡有善缘大役皆公首为之倡。若朝天等三桥及多宝塔。始终经营不惮劳瘁。子廷吉谏之。公曰吾力能及之。未即惫也。况有利于民。吾快矣。易箦之辰。索笔书曰。收拾去。到了到了。掷笔而逝。

　　△明瓯宁发吾张居士

　　世昌吉阳人。年十八补邑庠生。以文学见推于时。及屡困场屋。乃浩然叹曰。人世一大戏局也。恋此奚为。自是留心内典。于经生之业弗问也。万历乙卯岁将入贡。竟弃不就。杖䇿登大仰礼博山和尚。受三归五戒。归分小斋半壁作头陀行业。旦暮课诵之余。必持佛声四万。虽病弗废。暇则披阅梵经。绝口不谈世事。己未冬疾且笃。子鸣佩为备后事。公曰勿亟我去当在明春也。既而病愈。明春正月念五之夕。忽谓佩曰。生寄死归。予其将归矣。佩闻不胜怆惶。公屈指计曰。勿亟二月二日乃予归期也。念六舁归家。不入𥨊室。设榻中庭。移面西向。披经朗诵。众争问之。公谆谆诫语。劝归佛乘。谢客外语。不家务但念佛。声不绝。夜分偃息。恍见异僧附耳语曰。诃钵罗去此不远耳。公顾佩曰。汝闻否。西方召行僧来也。佩闻复怆惶。公仍曰勿亟二月二日辰时乃余归期也。遂辟段食。唯饮沸汤。念佛声益朗。至期端坐合掌而化。

　　论曰。儒释分教门户迥别。大儒融之以神理。则千差顿忘。小儒局之以格量。则一尘成碍。此大儒所以辨不泯而自无。小儒所以谤欲息而不能也。昔自六朝以来。谤佛者不少。皆妄以私意揣摩。自成水火。其于我佛之藩尚隔万里。即如昌黎一人。毅然以道统自任。而原道诸篇特昏昏醉梦语耳。至于宋室诸儒。其见实非昌黎之比。并皆广阅梵经遍访诸老。第粗浮一往。不能深穷其旨。故困于知解而不信有绝解之境。束于人伦而不知有超伦之事。所以有异说之纷纷也。若我建诸儒则不然。其最先而兴者如杨文公胡文定。皆深耽禅悦。未尝株守本局。最后而出者如真文忠留神内典。注心参究。亦不以背儒为嫌。夫诸公皆挺生人豪。天纵神智。而卒不能谤佛。则佛之决不可谤明矣。今黄口浅学毫无所窥。而借口前贤妄生横议。抑何其不思之甚也噫。

　　建州弘释录卷之下(终)

　　No. 1606-D 䟦

　　建州旧志于释氏多略之。盖以趣尚枘凿故取舍不无异同。然黄金白璧世固其珍。而帝青之宝摩尼之珠讵可以非常用而土苴视之乎。今志中方伎之末滑稽之雄尚得置传。况释氏可独弃乎。释氏以神道设教而首崇十善。使比屋奉化则三尺可以勿用。其幽赞圣化不为不多也。录而传之。谁曰不宜。侬固蒙于斯道。姑就肤见题数语于后。使观之者知此录决未可少云。

　　友弟倪鼎阳䟦

　　No. 1606-E

　　和尚之隐荷山凡五寒暑矣。不务外缘不谒豪贵。唯日向残编断碣中采诸师之行而传之。其毋乃谓今人之不可教。假此以寄其尚友之思乎。抑或谓今人之未可弃。假此以垂其援溺之手乎。倘能具眼。不妨佛法相逢。其或未然。却请世谛流布。

　　门人滕之宋谨题

　　No. 1606-F

　　辛未夏至日。予为师较弘释录毕。启师曰。是弘释录为是建州有如许人品耶。师曰然。为是建州有如许榜样耶。师曰然。为是建州有如许人品如许榜样。竟沉埋于荒榛烟谷残编断碣之中。而不惜五冬令他千载耶。师曰然。则又启曰千载不朽底事毕竟如何。师展两手。予乃稽首。作䟦而退。

　　谊道人李𣟀题
