卍新纂续藏经第 63 册 No. 1248 幻住庵清规


　　No. 1248

　　幻住庵清规

　　普应国师幻住庵清规(并序)

　　鲁语谓。君子学道则爱人。小人学道则易使也。蒙庄亦云。鱼相忘于江湖。人相忘于道术。斯入世之道尚能易使而相忘。矧佛祖出世之道混彼此齐自佗。交彻融摄而无间然者也。心存乎道不待礼而自中。不俟法而自正矣。又何丛林规矩云哉。嗟乎人心之不轨道久矣。半千载前已尝瓦解。百丈起为丛林以救之。迨今不能无弊。今庵居处众固不敢效丛林礼法。而日用又不可破规裂矩。勉置须知一编。列为十门。为主伴交参之标准。自成一家之规。非敢与大方共也。其有真参实究之士。摄念于天真未散之顷。终日作而不见其劳。终日息而不知其佚。外忘礼法。内空能所者。以是编为疣赘。则我何敢辞焉。延祐丁巳冬幻住沙门　书。

　　日用须知十条纲目日资月进年规世范营辨家风名分践履摄养津送

　　日资

　　教中谓初日分中日分后日分。又初夜中夜后夜。即古德所谓昼三夜三者也。又云。日不足继之以夜。本色道流。寸阴靡弃须臾不离。日夜六时宁无资助。谓日资者。总言二六时中之标准也。

　　一庵之务以辨道为先。道无始终。起于日用。一日如是日日皆同。惟日不足继之以。夜总名日用事也。

　　装香一盘。且以三炷为率。自黄昏烧起至第三炷。约四鼓时分也。灶下烧面汤。堂前鸣板三下。大众收枕推被。于里床收半单。下地洗面皈堂坐禅。至开静板鸣。即折被搭衣佛前礼拜。皈钵位坐展钵受粥。粥罢佛前讽经。经毕小歇。堂前复鸣板三下。自主至伴皈堂坐禅。至斋时火板鸣下地。少顷长板鸣皈钵位受食。食毕小歇。堂前鸣板三下复皈堂坐禅。至晡时分鸣板放参。至黄昏烧香盘。大众搭衣讽经施食事毕。堂前鸣板三下皈堂坐禅。至放参板鸣。开枕展被右胁而息。此盖大众日用之常规也。大意与丛林清规颇同。此但节其要目耳。

　　凡一日夜之间。四次坐禅之际。宜各屏心绝虑。息念忘缘。深究死生。力穷道业。除大小便利外不许共语。不许洗浣。不许补缀。不许看读。乃至一应杂务非公界普请俱不许作。凡上床下地出堂入户。如临深履薄然。勿使邻单知觉动其道。心自然内外相资身心寂默矣。

　　月进

　　积日以成月。积月以成岁。世相迁流物我同化。时节亦相须而会遇。既曰建立。讵可范然。日资不足月以进之。非图苟循时缘。要且大家知有者矣。

　　正月

　　初一日岁旦。五更鸣钟板众集。大悲咒祝
圣罢。大众称贺与四节同。　是日营斋。　半斋时讽楞严普回向。

　　十五日上元灯夕。供设随宜。此日之早月望祝
圣。但是一年十二月遇初一十五是谓朔望。须就粥前讽大悲咒祝　圣。周而复始又一年。内有六日是本命好日。此六日亦与朔望同。粥前讽大悲咒祝　圣。切惟
皇恩如天之覆。林泉懦弱之古。仰承　帝泽而获终身之安。其赞祝之诚岂可择日而为之。盖二六时中俯仰折旋皆是谢　恩祈祷之时也。今特取　本命朔望而为者。乃表而出之之意也。谨序于此。余月不书。每月初二十六是众圣衙会之辰。常住营备香花灯烛茶果珍羞。就土地堂铺设供养。大众讽楞严咒。月月准此。每月后空白纸五六行。但有年常合具之事以俟补入。

　　二月

　　初三日启建
天寿圣节(事备年规兹不重具)。

　　十五日佛涅槃。是日当预备香烛茶果珍羞供养之具。亦预书疏文一道。半斋时分鸣板。众各具威仪集佛前。庵主出上香。退身三拜。不收坐具。复进炉前上汤上食毕。又退身三拜。复炷香上䞋点茶毕。又退身三拜。收坐具再近炉前插香一炷。退身与大众同礼三拜(诸方有两序出班烧香。庵居宜免)。拜起即宣疏毕。乃举楞严咒回向云。讽诵殊勋。回向真如实际。庄严无上佛果菩提。四恩总报。三有均资。法界有情同圆种智。十方三世一切诸佛。诸尊菩萨摩诃萨。摩诃般若波罗蜜。

　　四月初八日佛生日。腊月初八日佛成道。此二日皆与佛涅槃同。后不复叙。惟四月初八日多浴佛之仪。

　　十九日观音菩萨生日。此日之上供威仪宣疏等略与佛涅槃事同。惟大众不讲礼拜。然亦随人建立。

　　三月

　　初三日满散
圣节道场(事备年规兹不重具。是日面供诸方通例)。

　　初四日伽蓝庆诞。常住设供讽经。

　　二十三日高峰和尚愍忌。半斋设位供养。大众讽楞严咒。

　　四月

　　初八日佛降诞。预结花亭一座。以示生佛相安立香汤盆内。用小杓二柄。俟庵主上食。大众拜起。维那举浴佛偈。大众随举而和。自庵主首座及大众次第周行至佛前执杓舀汤浴佛。僧道俱毕即举楞严咒。其上供宣疏及楞严后回向等。总与涅槃时同。兹不重具。

　　十三日起楞严会(事具年规)。

　　十四日晚参时。土地堂念诵须备香花灯烛茶果珍羞如法庄严。庵主烧香上茶汤。退身依位立。维那念诵。诵毕。堂前鸣板。大众皈堂。库司圣僧前烧香煎汤一筵。

　　四节念诵皆同准此。

　　十五日结制(事具年规)。

　　结制主宾人事叙语。

　　(主云)即日孟夏谨时。恭惟座元乡长禅师法候起居多福。(某)夙何庆幸获遂同居。此日圣制斯临。愿依法力资持。尚冀道缘克备。区区致贺殊愧不专。下情无任欣幸之至。

　　(客云)即日孟夏谨时。共惟庵主尊长老师尊候起居纳福。某多生有幸得获依栖。此日结制令辰。仰愿垂慈不倦纳福无时。远提佛祖之权衡。永作人天之标准。拜贺不专。下情无任愧感之至。

　　五月

　　初五端阳。

　　二十八日起青苗经会三日。至六月初一日散。须预备香烛供料并立疏文及预出经单。请大众结缘披阅。然后聚其经目入疏回向。

　　六月

　　初一日散青苗会亦中夏人事。

　　七月

　　十三日满散楞严会。

　　十四日晚参时土地堂念诵。

　　十五日解制人事。此夜分启建盂兰盆胜会。以济幽爽。以报劬劳。此会亦须预出经单请大众随意披阅(此会有开甘露门一𢯮。请依而行之。兹不重具)。

　　解制主宾人事叙语。

　　(主云)即日孟秋谨时。恭惟(同前某)三世庆幸。每荷恲蒙。圣制告圆。长夏之中多辱资待。幸无魔恼。所愿声传湖海。道播丛林。远符佛祖之心。永慰人天之望。下情不胜至祷之至。

　　(客云)即日(同前)。某一介愚蒙。极承慈荫。九旬制内仰德何多。长夏已周。惟冀名德并进道福俱尊。振槌拂于名蓝。播光明于末运。下情不胜荣幸之至。

　　八月

　　九月

　　十月

　　初一日开炉。

　　初五日达磨大师忌。此日营供设位。庵主上茶汤设拜。讽楞严咒回向。

　　十一月

　　冬至。其冬夜土地堂念诵及冬朝讲礼(事具年规)。

　　十二月

　　初一日高峰和尚忌。其设供养讽经等。丰俭随人建立。

　　初八日佛成道(此日事具涅槃竟。兹不重书)。

　　除夜土地堂念诵。

　　年规

　　三人为众。话已遍行。一岁之规。理宜预备。事既关于建立。业必假于营为。一月精诚无量寿道场开展。九旬修证首楞严佛事敷宣。众既集于一庵。礼可虚于四节。调醯合醢杓柄上。岂待既索之后容心。种月锄云钁头边。须向未屙已前具眼。一时心悟。万古道同。盖即事即理者也。

　　圣节
某月某日启建。预备香烛茶果供养。于三五日前写榜疏经单。至日侵早鸣钟板集众。庵主出。烧香一炷。上茶一瓯。再插香一炷。退身与大众对佛同礼三拜起。即宣疏。宣毕即举楞严咒。此日满散其意亦然。但满散时大众拜起。即举经。经毕临了宣疏。此一月内日日侵早大众大悲咒回向祝
圣。粥罢轮僧于佛前设经案披阅经文。至晚参时即鸣钟下殿。每日上殿亦鸣钟。庵主每日二时闻钟声即上殿烧香。每日库司备茶果供奉上殿之人。盖上下俱表其诚也。

　　四节

　　古清规以四节为一年之盛致。谓四节者。即结制。解制。冬至。岁朝是也。近代多以冬至岁朝为俗节。惟讲结制解制之礼。今庵亦当循例举行。特不能全机作用耳。如诸方于结制之时出图帐草单及特为茶汤等。今庵居悉宜免之。惟预于四月十三日备大香烛花果茶汤排列佛前。起楞严会九十日。至七月十三日满散。其起散各具疏文宣白。以答神明之森护之权。十四日晚参时。土地前念诵。排例供养伽蓝堂。用酬守护九旬修证之功。　四月十五日早。集众讽大悲咒祝
圣。回向毕。庵主与首座对立。东西两序各相对立定。庵主与首座各出香一片置之炉上。(道者喝云)庵主与首座大众触礼三拜。以表结制之仪。拜起叙时暄竟。庵主首座大众各分手环坐(或无首座但请堂中年腊高者代之)。行堂道者排立于前。参头至炉前插香。当中同礼三拜起。参头道者引众道者先自庵主前问讯。次至首座大众前巡绕问讯一币而退。庵主起身烧香一炷。与首座大众揖竟。点汤一盏毕。俱起身谢汤而退。其上下人事总在里许。各归钵位吃粥。一切人更不别讲人事。盖庵居事从简约也。解制之礼亦然。

　　冬至年朝。或讲不讲。随在当人。特不过如此而已矣。

　　岁计

　　田畴乃一岁之计也。蔬圃亦一岁之计也。治生之理其可罔诸。古人有㘽田博饭与开田说大义及插锹叉手之风。又灌溪与玑禅师俱作园头。遗风盛扇道韵充。然法久弊生。上下偷安之习既盛。尸位索餐犹兴嗟怨。焉知钁头边有立地成佛之旨哉。以故庵居营务远效古人。既有口腹之急。敢求形体之安。作则同其劳。息则同其逸。虽不能扶犁荷锸。亦须当奉饷供汤。要知其作之为我也。故百丈有一日不作一日不食之戒。岂徒然哉。其治田治圃之具。须坚淬其锋𨦵。实穿其柄𣠽。圆活其机栝。茂丰其畔岸。举无败事。岁有成绩矣。冥资道力远助胜因。乃发真归源之大本也。其可忽诸。且作务既周。营为必备。谓营为者。遇暑伏则合酱造醋做豉。收椒花晒瓜茄。糟藏卤闲等。须求酝酿作用之法。最良者取而效之。庶无损坏而亦美众口也。凡缸缶器仗所用之物。须时时护惜收贮。勿令秽污。兹亦岁计之不可免者。故书以附之。

　　世范

　　庵务既彰。化仪必具。祈禳祷谢庆慰披宣。礼固必于真诚。事乃涉乎文彩。丛林设掌书记。辞章典雅以悦见闻。庶几为世范模。令法久住者也。

　　圣节道场僧众披阅。

　　经单式

　　诸品经目开于后。大方广佛华严经　但以大黄纸一幅大乘妙法莲华经大方广圆觉修多罗了义经大乘金刚般若波罗蜜经青莲华如意宝轮王神咒消灾妙吉祥神咒经。称扬无量寿嘉号。所集

　　书挂于榜之右洪目。端为祝延
今上皇帝圣寿万安。

　　今月　　日庵门具。

　　圣节启建疏

　　湖州城西卞山幻住禅庵。臣僧某。某月某日恭遇天寿圣节庵。门预于今月几日启建　金刚无量寿道场一月。每日轮僧上殿披阅　金文。宣持　密号。今辰开启讽诵大佛顶首楞严神咒。称扬　圣号。所集洪因。端为祝延
今上皇帝圣寿万安。　右伏以　丹书诏世动山河社稷之欢。红日丽天慰草木昆虫之望。恭临　圣诞虔奉佛乘。宣秘密之要诠。祝绵长之睿算。恭愿　日而上月而下。发晖　极大之　圣明。山之高海之深。巩固　至尊之福寿。但臣僧(某)等下情无任瞻　天。望　圣激切。屏营之至。谨疏。

　　年月　日具位臣僧(某)疏。

　　圣节满散疏

　　湖州路(某)庵臣僧今月(某)日恭遇　天寿圣节。庵门预于几月几日启建　金刚无量寿道场一月。每日轮僧上殿披阅　金文。宣持　密号。今辰满散。营备香花灯烛茶果之仪。以伸供养。讽诵　大佛顶首楞严神咒。称扬　圣号。所集洪因端为祝延　今上皇帝圣寿万安。　右伏以虹垂北极。会日月以三三。龙现中天。应乾坤之九九。功超列　圣。泽被多方。仰　帝瑞之初分光腾宇宙。效华封之载祝声满寰区。䖍披五千余轴之　真诠。端祝亿万斯年之　睿算。恭愿曰　福曰　寿。等　天覆而地擎。以　圣以神。倍海涵而春育。但臣僧(某)等下情无任瞻　天。望　圣激切。屏营之至。谨疏。

　　年月　日具位臣僧(某)疏(封皮用黄纸佥头)。

　　启建佥云(圣节启建文疏)具位(臣)僧(某)谨封。满散佥云(圣节满散文疏)具位(同上)。

　　湖州城西卞山幻住庵。

　　某月某日恭遇。

　　圣节式

　　天寿圣节。本庵预于几月几日启建金刚无量寿道场一月。每日轮僧上殿披阅
金文。宣持
密号。所集
洪因。端为祝延
今上皇帝圣寿万安。

　　右共惟
皇觉洞明。
天龙炳鉴。谨榜。

　　(榜用黄纸书。如臣僧之名用红纸贴。可高四尺阔三尺。此亦随屋大小为挂文佛殿上。俟道场满散杖起。榜用木作骨子)。

　　年月　日住庵臣僧(某)谨言。

　　佛涅槃疏

　　湖州某庵。遗教比丘(某)今月十五日伏遇
本师释迦如来大和尚入般涅槃之辰。庵门营备香花灯烛。如法奉供。谨集合庵僧道众讽诵大佛顶首楞严神咒。称扬　圣号。所集殊勋。上酬　慈荫者。　右伏以千百亿身遍尘区而不灭。七十九载顺世相以无常。想满月之慈容。对中春而殒涕。慨此拈花之微旨。辄成蔓草以难图。供效纯陀。义伸追远。　本师释迦如来大和尚。伏愿　觉天空阅。荡荡乎无能名焉。慧日流辉。皓皓乎不可尚矣。尽众生法界契涅槃妙心。但某等瞻望绀密。无任追号之至。谨疏。

　　年月　日具位遗教比丘(某)疏(封皮用黄纸佥头)。

　　(涅槃功德文疏)　　　具位遗教比丘(某)谨封。

　　观音菩萨生日疏

　　湖州某庵比丘某。今月十九日伏遇
大慈大悲灵感观世音菩萨示现之辰。庵门营备香花灯烛茶果珍羞。如法奉供。谨集合庵僧道众讽诵大佛顶万行首楞严神咒。称扬
圣号。所集殊勋。上酬　慈荫者。　右伏以圆常智体三千刹海内无日而不生。湛寂真身微尘国土中有念而皆应。因垂形于此界。而诞迹于斯辰。碧桃花露湿春风献园林之上供。紫竹林声敲夜雨宣海藏之真诠。辄罄微诚。仰酬
慈荫者。伏愿万亿香水海流通佛事。长为
菩萨广大愿王。百千日月光洞照普门。永作众生清净眼目。谨疏。

　　年月　日具位比丘某疏。

　　(普门示现功德文疏)　具位比丘某谨封(封皮用黄纸佥头)。

　　佛生日疏

　　湖州某庵遗教比丘某。今月初八日恭遇
本师释迦如来大和尚示现受生之辰。庵门营备香花灯烛茶果珍羞以伸供养。严持香水。灌沐　金躯。集僧道众讽诵大佛顶万行首楞严神咒。称扬　圣号。所集殊勋。上酬　慈荫者。右伏以春满毗蓝园优钵昙花自天垂降。香绕无优树妙菩提果当处示生。　白玉毫万象仰瞻。黄金躯九龙灌沐。某等仰承　慈荫。适会诞辰。讽秘密之真诠敢忘遗教。献苹蘩之薄供。辄罄微诚。　本师释迦如来大和尚。伏愿　智慧海宏深荡　慈波于无穷无极。功德山高耸垂道树而益茂。盖荣同十方诸佛大转法轮。与法界众生俱成　正觉。但某等下情无任瞻望　玉毫。激切屏营之至。谨疏。

　　年月　日具位遗教比丘某疏。

　　(世尊降生功德文疏)具位遗教比丘某谨封(讨皮用黄纸佥头)。

　　结夏启建楞严会疏

　　湖州某庵遗教比丘某。今月十五日恭遇
本师释迦如来大和尚结制之辰。本庵预于十三日启建楞严胜会九十日。一众熏修克期取证。今辰开启。营备香烛茶果以伸供养之仪。谨集合庵僧道众讽诵大佛顶万行首楞严神咒。称扬　圣号。所集洪因。端为祝延
今上皇帝圣寿无疆。回向真如实际。庄严无上佛果菩提。大慈大悲灵感观世音菩萨。次伸祝贡　光明会上护法列廗诸天。三界万灵十方真宰。今年岁分主执阴阳权衡造化。赏善罚恶幽显灵聦。五岳四渎名山大川。圣帝名王忠臣烈士。五方行雨龙王。六合雷公电姥。主风主雨主百谷苗稼发生万物。无量圣贤。府县城隍大王。当境土地某神。近远庙貌遐迩灵祇。本庵立地翊应。俟周宣灵主护伽蓝神。合堂真宰。厨司监斋使者。主汤火井灶神祇。山林界相守护百灵。修造方隅周回禁忌。建庵檀越本命星君。　西天此土历代祖师。增崇品位。合庵僧道各人生身父母养育劬劳。酆都界内冥府十殿慈王。三涂六趣八难四生诸有情众。统三界若幽若显。遍十方乃圣乃凡。功德平等资倍。普皆饶益。先愿　皇风永扇帝道遐昌。佛日增辉法轮常转。次冀　庵门镇静中外咸安。火盗公私诸缘吉庆。更冀合庵僧道各各修行有序。进道无魔。般若智以早明。菩提心而不退。四恩等报三有均资。法界有情同圆种智者。　右伏以安居三月。效灵山克期取证之真规。禁足九旬。明少室密付单传之厥旨。诵佛顶万行首光明秘咒。答神灵一切时守护威权。篆炉吹薝卜之云。蜡蚷吐优昙之药。惟兹勤策。以助证明。伏愿　以大圆觉为伽蓝。念念悟心达本。踞菩萨乘修寂灭。处处发真皈源。期佛果以常圆。资法轮之大转。但某等下情无任瞻望　玉毫。激切屏营之至。谨疏。

　　年四月　日遗教比丘某疏。

　　(封皮用黄纸佥头)(楞严胜会启建文疏)具位遗教比丘某谨封。

　　青苗经疏

　　湖州某庵住持沙门某情旨。庵门岁遇中夏。当植物长茂之时。启建青苗胜会。用保田畴。仰祈护祐。涓取今月二十八日开启。营备香花灯烛茶果之仪以伸供养。(谨集)合日僧道众披阅经文三日。至六月初一日满散。所看经目谨用具列某经某咒。称扬　圣号。所集功德。先伸回向　真如实际。庄严无上佛果菩提。大慈大悲灵感观世音菩萨。次伸祝贡光明会上护法列廗诸天大权仙众。三界万灵十方真宰。上界玉皇大帝。北极紫微帝君。日月两宫天子。南北二斗星君。周天列宿河汉星辰。今年岁分主执阴阳权衡造化赏善罚恶幽显灵聪。五方行雨龙王。六合雷公电姥。主风主雨主百谷苗稼发生万物。无量圣贤。府县城隍大王。当境土地某神。近远庙貌遐迩神祇。本庵土地翊应周宣灵王护伽蓝神。合堂真宰。匝庵香火有祷圣贤田公田姥田库神祇。掌管围岸驱遣虫蟥一切大神。山川岳渎社稷灵祇。统三界若幽若显。遍十方乃圣乃凡。功德平等资倍。普皆祈祷者。　右伏以时维中夏。植物当茂长之期。丰望晚秋。庶务指收成之理。仰神灵之森护。崇圣教以资熏。花果列珍于座筵。香烛腾辉于屏几。经披群典卷第一义。千口门功答万灵。了胜三昧于性海。百神获益。众圣垂庥。惟愿十雨五风禾稼致丰登之庆。四时八节乾坤推化育之灵。期物务以蕃滋。助法轮之大转。恭惟　佛心印知。神灵昭格。谨疏。

　　年月　　日具位住持沙门某疏。

　　(封皮用黄纸佥头)(青苗祈祷功德文疏)具位住持沙门某谨封。

　　满散楞严会疏

　　湖州某庵遗教比丘某。今月十五日恭遇
本师释迦如来大和尚解制令辰。庵门预于十三日满散楞严会。九旬之内一众熏修幸无魔恼。今辰营备香花灯烛茶果之仪以伸供养。谨集合庵僧道众讽诵大佛顶首楞严神咒。称扬圣号。所集　洪因。端为祝延　今上皇帝圣寿无疆。回向　真如实际。庄严无上佛果菩提。神位与启建疏同至同圆种智者。　右伏以九旬制满。浮铁船于动静不该之先。三月功成。验蜡人于形名未兆之表。答　神明之森卫。宣　佛顶之秘诠。祥烟销古篆于金炉。宝𦦨吐昙花于玉烛。道场克遂。佛事告周。惟愿　尽十方世界皆圆觉伽蓝。主伴咸臻于本际。与一切众生入平等性智。自他俱彻于灵源。灿发心花。渊澄慧海。但某等下情无任瞻望　玉毫。激切屏营之至。谨疏。

　　年月　日具位遗教比丘某疏。

　　(封皮用黄纸佥头)(楞严胜会满散文疏)具位遗教比丘某谨封。

　　佛成道疏

　　湖州某庵遗教比丘某。今月初八日伏遇
本师释迦如来大和尚成无上道之辰。庵门营备香花灯烛茶果珍羞以伸供养。谨集合庵僧道众讽诵　大佛顶首楞严神咒。所集殊勋上酬慈荫者。　右伏以雪覆千山大地春回寒谷。星明午夜觉天云散长空。示六年苦行之因。证历劫进修之果。某等生逢末运。忝嗣　宗猷。深惟　麻麦之餐兹焉有愧。䖍奉苹蘩之供。终亦难忘　本师释迦大和尚。恭愿
余光照临。警发蒙昧。大千国土永延。　圣主富寿康宁。一切众生咸证如来智慧德相。但某等下情无任瞻望　玉毫。激切屏营之至。谨疏。

　　年月　日具位遗教比丘某疏。

　　(封皮用黄纸佥头)(如来成道文疏)具位遗教比丘某谨封。

　　祈晴疏(祈晴祈雨每日二时。回向具于疏尾)

　　某州某庵住持沙门某。意旨切见阴云日积。雨水霖霪。既恐民心。甚妨农务。由是谨发诚心启建祈晴道场。营备香花灯烛茶果之仪以伸供养。谨集合庵僧众讽诵大佛顶首楞严神咒。称扬　圣号。所集功德专伸祈祷大慈大悲灵感观世音菩萨。次伸祝贡　光明会上护法诸天大权仙众。上界昊天玉皇大帝。北极紫微帝君。日月两宫天子。南北二斗星君。今年岁分主执阴阳权衡造化赏善罚恶幽显灵祇。五方行雨龙王。六合雷公电姥。主风主雨主百谷苗稼发生万物。无量圣贤。府县城隍大王。当境土地某神。远近庙貌遐迩灵聪。统三界若幽若显。遍十方乃圣乃凡。功德平等资倍。普皆祈祷。所求晴霁速赐感彰。惟愿　阴云散野。红日丽天。遂万物之生成。慰九秋之悬望。　右共惟　佛天印知　神龙昭假。谨疏。

　　年月　日具位住持沙门某疏。

　　(封皮用黄纸佥头)(启建祈晴道场文疏)具位住持沙门某谨封。自启建日立疏。如此宣疏回向了。每日粥饭二时讽大悲咒七遍。如不感应增至三七遍。　回向云。讽经功德专伸祈祷(云云依前疏内众神至)普皆祈祷处。但云。所求晴霁速赐感彰。十方三世(云云。祈祷至感应之日。别立疏满散)。

　　满散祈晴疏

　　某州某庵住持沙门某。情旨昨者切见雨水连绵。有伤农务。遂于某日启建祈晴道场。今则克遂感彰。营备香花灯烛茶果之仪以伸供养。谨集合庵僧道众讽诵　大佛顶首楞严神咒。所集功德专伸回向　大慈大悲灵感观世音菩萨。次伸祝贡(圣位同前启建疏内)。功德平等资倍普皆答献。惟愿五风十雨慰农民播种种之欢心。九稔三登戴天地生成之盛德。法轮大转佛事常兴。右恭惟　佛天印知　神龙昭假。谨疏。

　　年月　日具位某疏。

　　(封皮同前)(满散祈晴道场文疏)具位(云云)某谨封。

　　启建祈雨疏

　　某州某庵住持沙门某。情旨切以天时亢旱草木焦枯。农望成劳民心实畏。由是启建　祈雨道场。营备香花灯烛茶果之仪以伸供养。谨集合庵僧道众讽诵　大佛顶首楞严神咒。称扬圣号。所集功德专伸祈祷大慈大悲灵感观世音菩萨。次伸祝贡(圣位与祈晴疏同至)。功德平等资倍。普皆祈祷。所求雨泽速赐感通。惟愿　慈云密布。慧日潜收。垂甘泽以滂沱。润焦芽而郁茂。　右共惟　佛天印知神龙昭格。谨疏。

　　年月　日具位某疏。

　　封皮同前(启建祈雨道场文疏)具位住持沙门某谨封。自启建日立疏。如此宣白了。每日粥饭二时讽大悲咒七遍。如不感应增三七遍。

　　回向云。讽经功德专伸祈祷(圣位与前疏同至)。普皆祈祷。所求雨泽速赐感通。十方三世(云云)。

　　满散祈雨疏

　　某州某庵住持沙门某。情旨昨见天时久旱。农望焦心。遂于某日启建祈雨道场。今获感通。营备香花灯烛茶果之仪以伸供养。谨集合庵僧道众讽诵　大佛顶首楞严神咒。称扬　圣号。所集功德专伸回向(圣位与前疏同至)。功德平等资倍。普皆答献。惟愿　天覆地擎宣万劫无穷之化育。雨时旸若庆九秋有望之生成。仰助真风。远资化日。　右恭惟　佛天印知　神龙昭格(谨疏)。

　　年月　日具位某疏。

　　封皮同前(满散祈雨道场文䟽)具位某谨封。

　　荐亡烧香疏(僧俗男女皆可通用)

　　某州某庵沙门某。兹者伏值新故某人(僧入寂。男捐馆。　女掩妆)之次。谨自课诵某经。仍备香烛敬诣　灵几。讽诵真诠。称扬　佛号。所集胜因。奉为(僧觉灵。　男神仪。　女叔灵)庄严乐土者。　右伏以幻海沤倾处世间生无生相。觉园果熟旋法界死绝死缘。香浮薝卜之云。烛吐优昙之穗。宣　般若之秘典语默全超。资解脱之真源迩遐不隔。惟愿　白玉池花敷四色。沉沉香雾妙触无痕。黄金地树耸七重。荡荡玄音圆闻不住。以斯受用。如是庄严。恭惟　佛心印知。　功德文疏。

　　年月　日具位某疏。

　　送生日功德疏(生申庆育两句随意取一句用)

　　某州某庵沙门某。今月某日伏遇某人(生申令旦庆育之辰)。谨备香烛恭诣寿筵。披阅　金刚般若波罗密经。某经某咒。称扬无量寿佛嘉号。所集功德。祝贡　某生本命星君。大小二运。傍临正照。吉威星斗。　纳兹善利寿命延长者。　右伏以伟人间世而生。适逢此日。吉宿自天而降。乃遇斯辰。香云腾金鼎之祥。烛花现玉台之瑞。䖍披贝叶。茂长桩龄。惟愿满屋欢声颂青山之年不老。盈门道气庆绿水之福常流。恭惟　佛日洞明　星天朗鉴。谨疏。

　　年月　日具位某疏。

　　封皮用红纸佥头(经翻龙藏。寿祝龟图)具位某谨封。

　　回向

　　朔望祝　圣回向(大圆满觉　应迹西干　心包太虚　量周沙界)

　　某州某庵住持臣僧某。(月旦月望)令辰。谨集合庵僧道众讽诵大悲圆满(云云)神咒。所集洪因。端为祝延　今上皇帝圣寿万安。金刚无量寿佛。仁王菩萨摩诃萨(云云)。

　　如遇本命好日。回向同前。但改称甲子令辰。如年朝称岁旦令辰。冬至称书云令节。或初八二十三日但称斋戒令辰。上下同前。如无量寿道场。一月内逐日回向。但云讽诵洪因。端为祝延　今上皇帝圣寿无疆。金刚无量寿佛(云云)。

　　国忌回向

　　(佛身充满于法界。普现一切群生前。随缘赴感靡不周。而常处此菩提座)。

　　具位臣僧某。某日恭遇
世祖皇帝(用称谥号)上天之日。营备香烛供养之仪。讽诵某经。称扬　佛号。所集洪因。仰答　圣恩。上资仙驾。十方三世(云云)。

　　岁旦普回向

　　(佛身充满云云)赞叹三宝。恭请证明。

　　某州路某庵住持僧某。岁旦令辰。营备香花灯烛茶果珍羞以伸供养。谨集合庵僧道众讽诵大佛顶首楞严神咒。称扬　圣号。所集殊勋。先伸回向　真如实际。庄严无上佛果菩提。大慈大悲灵感观世音菩萨。次伸祝献　光明会上护法列席诸天大权圣众。三界万灵满空真宰。上界昊天玉皇大帝。北极紫微帝君。日月两宫天子。南北二斗星君。周天列曜河汉星辰。南方火德星君火部圣众。普庵寂感妙济真觉昭贶大德禅师。　今年岁分主执阴阳权衡造化赏善罚恶幽显灵聪。五岳四渎名山大川江河淮济溪源潭洞水府龙宫。五方行雨龙王。六合雷公电姥。主风主雨主百谷苗稼发生万物。无量圣贤。府县城隍大王。当境土地某神。近远庙貌遐迩灵聪。往古来今圣帝名王忠臣烈士。一切有祷。祀典神祇。本庵土地某神。护伽蓝神。合堂真宰。库司护法韦默尊天。厨司监斋使者。主汤火井灶神祇。山林界相守护百灵修造方隅周回禁忌。田公田姥田库神祇。疏园土地。驱遣虫蟥掌管围岸种植一切神祇。西天此土历代祖师。增崇品位。建庵檀越门中三代一祀宗亲。合庵僧道生身父母养育劬劳。下界酆都大帝冥府十殿慈王。善恶诸司功曹典吏。𦦨摩罗界牛首马面阿旁等众。九品饿鬼十类孤魂。有无情等。统三界若幽若显。遍十方乃圣乃凡。功德平等资倍。普皆饶益。先愿
皇风永扇帝道遐昌。佛日增辉法轮常转。次冀庵门镇静内外咸安。火盗公私诸缘吉庆。合庵僧道修行有序进道无魔。般若智以早明。菩提心而不退。不尽功德。四恩等报。三有均资。法界有情同圆种智。十方三世(云云)。

　　每日粥罢讽经回向

　　讽经功德回向真如实际。庄严无上佛果菩提。大慈大悲灵感观世音菩萨。次伸祝贡　光明会上护法列席诸天大权仙众。三界满空贤圣。十方护法龙神。近远庙貌神祇。守护伽蓝真宰。所冀庵门镇静。檀那福慧庄严。四恩三有均资。凡圣同圆种智。更冀　现前众等修行有序。进道无魔。般若智以早明。菩提心而不退。十方三世(云云)。

　　初二十六伽蓝堂讽经回向

　　仰启圣聪俯垂昭鉴。

　　庵门每遇斯辰。营备香花灯烛茶果珍羞以伸供养。谨集合庵僧道众讽诵　大佛顶首楞严神咒。称扬　圣号。所集功德。专伸祝贡　本庵土地某神。护伽蓝合堂真宰。所冀　庵门镇静。中外咸安。火盗公私诸缘吉庆。十方三世(云云)。

　　清明日祠堂回向(十月朝祠堂诵经回向同。但改云焚衣令节)

　　仰启神仪俯垂昭鉴。

　　庵门兹遇清明令节。营备香花灯烛茶果珍羞以神供养。谨集合庵僧道众讽诵　大佛顶首楞严神咒。称扬　圣号。所集功德。奉为某神仪。承此善因化生乐土。十方三世(云云。或只云尽祠堂内众位神仪。共证菩提咸跻彼岸。十方三世云云)。

　　○三月初四土地生日

　　仰启圣聪俯垂昭鉴。

　　今月初四日。庵门伏遇　当山土地翊应俟周宣灵王降诞之辰。营备香花灯烛茶果珍羞以伸供养。谨集合庵僧道众讽诵　大佛顶首楞严神咒。称扬　圣号。所集功德。奉为神灵仰酬森护。伏愿　神光叶赞发辉有利之勋。梵宇昌隆永锡无私之庆。十方三世(云云)。

　　○三月二十三日高峰和尚愍忌回向

　　仰启真慈俯垂昭鉴。

　　今月二十三日庵门伏遇
高峰和尚愍忌之辰。营备香花灯烛茶果珍羞以伸供养。谨集合庵僧道众讽诵　大佛顶首楞严神咒。称扬　圣号。所集殊勋。上酬慈荫。十方三世(云云)。

　　○四月初八日浴佛偈

　我今灌沐诸如来　　净智庄严功德聚
　五浊众生令离苦　　同证如来净法身

　　○九十日楞严会普回向

　上来现前比丘众　　讽诵楞严秘密咒
　回向护法众龙天　　土地伽蓝诸圣造
　三涂八难俱离苦　　四恩三有尽沾恩
　国界安宁兵革消　　风调雨顺民康乐
　一众熏修希精进　　十地顿超无难事
　庵门镇静绝非虞　　檀信皈依增福慧

　　十方三世一切佛(云云)。

　　○十月初五日少林忌回向

　净法界身　　本无出没　　大悲愿力　　示现去来

　　今月初五日。庵门伏遇　少林初祖菩提达磨大师示寂之辰。营备香花灯烛茶果珍羞以伸供养。谨集合庵僧道众讽诵　大佛顶首楞严神咒。称扬　圣号。所集殊勋。上酬慈荫。伏愿　单传直指。神机震非思量之处雷霆。一花五叶阳春播尽未来际之日月。十方三世(云云)。

　　○十二月初一日高峰和尚忌回向

　　宝明空海湛死生漩澓之波。大寂定门融今古去来之相。

　　今月初一日。庵门伏遇　高峰和尚佛日普明禅师示寂之辰。营备香花灯烛茶果珍羞以伸供养。谨集合庵僧道众讽诵　大佛顶首楞严神咒。称扬　圣号。所集殊勋。上酬慈荫。伏愿　重提祖印晖佛日于中天。再整颓纲扇慈风于末运。十方三世(云云)。

　　○四节土地堂念诵(结夏四月十四日晚参四节皆同)

　　切以薰风扇野。炎帝司方。当法王禁足之辰。是释子护生之日。恭裒大众。肃诣灵祠。诵持万德洪名。回向合堂真宰。所祈　加护。得遂安居。仰凭大众念　清净法身毗卢遮那佛(云云)。上来念诵功德。祝贡当庵土地翊应俟周宣灵王护伽蓝神合堂真宰。所冀　庵门镇静内外咸安。火盗公私诸缘吉庆。伏愿　神光叶赞发辉有利之勋。梵苑昌隆永锡无私之庆。再劳尊众念十方三世(云云)。

　　解夏。切以金风扇野。颢气凌空。当觉皇解制之辰。是法岁周圆之日。九旬无难。一众咸安。恭裒大众(云云)。

　　除夜。切以北斗旋杓三十六旬而告毕。东风应律七十二侯之更新。祈海众以咸安。赖神明而密祐。恭裒大众(云云)。

　　冬至。切以时临亚岁。节届书云。当一阳来复之辰。乃万汇潜享之始。恭裒大众(云云)。

　　○伏愿

　　真俗两融。定慧双照。心华灿发。香风度玉树琼林。道果圆成。法雨润宝园金地。望觉城而有路。指佛海以为家。转无尽轮。得不退果。(僧用)

　　劫外春光熟五叶一花之果。机前灵鉴开四方八面之门。了自己心。佩如来印。(僧用)

　　了法界性非男非女。不二门处处全彰。证清净体无悟无迷。三昧海尘尘涉入。优昙花敷给孤园。摩尼珠献光明藏。(女用)

　　觅女人相不可得。优昙花念念开敷。悟真佛身常现前。功德山尘尘高耸。空死生于当体。了涅槃于自心。忉利天宫俱证摩耶。无垢世界等超龙女。(女用)

　　给孤园春和秋肃。枝枝开佛性之花。不二室日丽星明。颗颗结自心之果。全超有漏。真证无生。(男用)

　　如来极乐世界以无住而为住场。长者给孤独园即故家而为家舍。修证如是。受用现前。(男用)

　　以身以心六殊胜。见闻不昧。曰福曰寿八吉祥。左右逢原。(集福用)

　　药病两消。身既安而心乐。灾魔并遣。福骤长而德隆。(保安用)

　　年长岁久。吉祥与瑞庆骈臻。日居月诸。福德与寿龄绵远。(生日用)

　　陶朱公巨富。荣资金玉之多。广成子遐龄。茂衍春秋之盛。(生日用)

　　○圣贤回向事宜

　　但祝　圣则曰所集洪因(前则曰祝延。如于佛菩萨祖师前则曰)所集殊勋。(佛菩萨当云)回向。(祖师前则曰)奉为真慈。(总称曰)上酬慈荫。(祖师但云增崇品位。亦得如于诸天三界一切神祇前则曰)所集功德专伸祝贡。(如于一切亡者则曰)所集善因。(或曰)胜利。专伸资荐。(或曰)专伸济导。(僧曰)觉灵。(男曰)神仪。(女曰)淑魂。
祝圣疏(则曰)恭遇。　佛菩萨疏(则曰)伏遇。　亡者疏(则曰)兹值。　但疏尾于祝　圣(则曰)皇觉洞明天龙炳鉴。　佛菩萨疏尾(或不兼带神祗则云)但某瞻望　玉毫。下情无任激切屏营之至。谨疏。

　　佛菩极疏(中或兼具神祗则云)佛日洞明神灵昭格。　但是诸天神明疏。后皆例此。但是一切亡者疏(则曰)佛心即知功德文疏。如遇寿疏(则曰)佛日洞明星天朗鉴。谨疏。如斋粥二时白槌回向。遇祝圣(则云晨粥午斋)洪因。祝延
今上皇帝圣寿万安。念清净法身(云云。不许称仰凭大众四字)。

　　如上事宜。皆通人所讲。意有轻重。于其间不可混滥。盖不失尊卑之序云。更有微细事。不暇思究而而弗及书。尽在当人。自宜体察。

　　营备

　　经营备辨。凡赋形于世者。虽一己皆有所不免。故丛林有坐一走七之说。其充饥馁固不择其粗粝。庇风雨安敢较其陋卑。一日必葺。任在当人。百味具陈。福皈自己。庶几经大传远之计可仪可则。乃见持危扶颠之力有始有终。功不浪施。道存目击者矣。

　　斋馔

　　安众之理。事在预为。庶免临时迫促。如庵中年常斋供。所用物料须时时点对。常令后手有余。或支用不给亦当随宜置辨。或求施主。或告檀门。事在宛转毋露踪迹。或不欲外求。至日亦当少异于常。时乃见辅众之方便也。且寻常粥饭固不在委曲安排。亦须日日留心时时整顿。方便易改。转俭为丰。内不致金谷之侵滥。外不见冰雪之相看。全在用心宛成胜行。或不如此。何以成住众责哉(或住作任)。

　　修葺治叠

　　屋壁欲久为风雨之蔽。而不致旁穿上漏之乖。须平时损则补之。虚则实之。穴则塞之。坠则支之。勿使失时而至坏陋。

　　后架乃粪秽之聚。其称为东净西净者。其净在人不在境也。诸方立净头之职。巾以揩拭。水以洗涤。帚以扫荡。灯以照明。虽秽而常净也。今庵居既无持净之士。凡执事之者皆可留心常时管带。凡后架种种器具。使无缺乏可也。

　　浴室乃大众宣明妙触之方。洗尘涤垢孰能免之。其缸壶桶杓灶镬柴薪常加捡看。去水沟渠勿令壅塞。开明香洁以悦众心。当有抛下筹子拈起杓头者颖悟。赵州东司头不是说佛法处之神机脱略。古灵为本师揩背之妙用。以报无功用行。岂小补哉。

　　庵前之路径常使廓通。庵内之房寮常令整密。灶下之风烛常加谨护。佛前之供具常用精严。毋昏照夜之灯。勿佚御寒之火。糊窗拭器扫地装香。刬草夹篱搬柴运水。既不妨于道用。亦有助于行门。习成本色住庵人。乃见古风犹不坠者也。

　　○家风

　　道伴交肩不用频施棒喝。同参展手且教放下包盂。电光里明验主宾。髑髅前暗行赏罚。宫路当人情。只贵眼亲手便。开门待知识。果然道在人弘。展佛祖成现家风。布丛林斩新条令。与其持钵分卫。何如博饭栽田。要教胜行俱圆。普请大家着力。

　　挂搭

　　庵居本图独处。有同志者远来欲相依止。须具威仪于庵主前求住。如诸方讨挂搭之式。不可造次。如欲相留。庵主自送皈堂。与新到就堂中分宾主立定。触礼一拜。新到就送庵主。转身与首座大众人事次第。怀香至方丈触礼一拜。表谢挂搭之礼。

　　凡挂搭人。须量其被位有无。观其新到在道不在道。然庵居五七间。动是耳目相及。或所住之人心不在道。万一事不如意便见差殊。盖道人心中一切放下。决不与世相流布也。凡非在道之士到来。但以礼敬。或不欲留。惟方便却之。庶几不见分别也。

　　凡堂中挂搭人了。其执事者当时时备辨供众安众等事。勿令所住之人动念。或堂中人到库司有所需索。须宛转应酬。庶见慰众之心也。

　　○送新到入堂触礼起叙语

　　主云。庵居寂寞。境界萧疏。以道相忘。不胜欣幸。客云。兹蒙收录。已遂依栖。朝夕参承。岂胜荣幸。

　　○谢挂搭叙语

　　主云。适间理合拜送。为礼不周。兹辱近临。不胜感愧。

　　客云。适蒙降重。礼貌过情。拜谢不专。伏幸慈恕。

　　延纳

　　庵居幽寂。世路不通。雨笠烟包问津而至。或三或五远荷迂从。庵门即备香烛。俟其濯足具威仪。主人迎接人事揖坐。烧香毕。重揖。点茶毕。起身谢茶。主前行送安下。

　　旦过虽非广阔湏。床榻荐席门帘坐物随宜铺辨。茶汤点心汤果等礼不可苟简。但随家丰俭。古云。人情若好。吃水也肥。在礼不在物也。

　　教中谓客僧到伽蓝。当种种供养。如遇施主有请。当先请客僧。不则犯禁。然既立一方香火。当以延纳为先。彼此寄身于佛海之中。勿堕不顾后群之诮可也。

　　用人

　　庵居欲展本分家风。一切事务缺人不可。然欲用之须审其所能。察其所安可也。今时用人往往只求一时辨事。不究其处心之真伪。若存心于真实。虽拙亦可用。苟留心于虚伪。虽巧亦不可亲。倘尚通才于须臾。决媒诈乱于长久也。用人之际可不审乎。

　　赏罚

　　贤不肖之进退。在赏罚之公不公也。赏罚之公。虽万人亦不见其多。赏罚之不公。虽一人亦不能为治之之理也。既公矣。贤不待召而进。不肖者不待贬而退矣。其不肖者不惟退者。将见慕吾贤明之道而改者有之。斯所以不言而化也。近者悦远者来。非赏罚之公则何以臻此。然庵居乃道人之事。赏无玉帛之荣。罚无刑宪之辱。但亲之疏之为赏罚之实也。夫有功当赏者惟亲敬之益厚。有过可罚者但方便劝其改过自亲。彼或从劝则亦亲之。或再劝不从但徐徐日疏使其自省也。倘加颜色决定伤慈。甚非和众之道也。

　　进退

　　主伴交参合离有分。相逢狡路去住由缘。理不可专事无定论也。庵中执事之人。或一年或三五年心力疲倦。欲告假皈堂随众。主者当再三劝勉且令顺缘。或必志不从。当随其引退。庵主鸣众会茶送皈或寮或堂。既送后须过一两日备点心一筵待之。少见酬劳之礼也。或欲请人补前人之职。须预前令相亲之人密密和会。俟其允肯方鸣众会茶。庵主白云。某职某人既退。此务不可乏人。今请其人充之。仰望众慈同垂劝请。庵主与大众同对所请之人触礼一拜。受请之人亦拜。就同大众送皈职所。众人就贺毕。新职之人当即怀香诣庵主处致谢。明日公界备点心一筵。请同执事光伴。以表管待之礼。或庵主入寂或疲倦或病缘欲引退时。于檀越处告说事因。请早求补处之人。既以得人补替。旧人当预于数日前告众引退。或他之或就庵中闲房居处。其庵中执事之者。当备香烛斋馔等。或报邻封与檀越。怀香就新人处致礼。告请择日入庵。宜种种严整。迎奉之礼不可苟简。须具斋馔会邻封厚嚫于新住持表贺礼。并厚嚫旧人表谢礼。然后新住持躬诣邻封并檀越处人事以表参谒。其旧住持人亦次第往邻封檀家人事以表谢礼。庶见进退各不失其宜矣。

　　分卫

　　佛世时众虽千二百五十之多。不闻置广田建大宅。每至食时。各持应量器入诸聚落次第巡乞。乞食事毕岩穴树林随处栖止。后五百岁风俗浇漓。华屋以居腴田而食。惟知口体之奉。罔究死生之源。夫丐食者破佗悭贪折伏我慢。未图奉己先欲利人。当巡门行乞之时。常念众生悭贪垢重没溺爱河。仗我化机令彼生施。或多或少皆是福田。遇喜遇嗔勿生憎爱。弘平等愿兴无缘慈。十方世界皆是檀门。一切男女同名施主。自佗同益食法相资。远伐悭贪痴恚之稠林。高附解脱无为之逸驾。昔慈受和尚送化主有偈云。飘然一钵入皇都。万户千门境界殊。异日三根椽下过。粥斋应不较精粗。语言虽简。当不在仰山饭之下。故知持钵分卫乃佛祖终始不移之正行。学者或惮卑下而不为。则外道无以异也。间有衣盂不敷口腹无禁。但知恃此为射利之因。不觉逐妄成偿债之果。名同胜行迹异真源。升沉之道岐焉。利害之门辟矣。可不鉴诸。可不鉴诸。

　　普请

　　凡涉安众之所。必因众力所成。至若执㸑负舂锄畬运土皆有普请之风。近代以奢侈从事。动以行仆为之。变勤劳为安逸也。后生晚进相习成风。丧坏正因虚延岁月。蚩蚩白首何所图哉。今庵居勉效古风。或营缮屋庐。或自持斋馔。或采择蔬果。或移徙柴薪。既无仆𨽻以代劳。全伏大家之出手。一一消归自己。明明功不浪施。惟恐用力不全。讵可责人无厌。乃修行之正轨。入道之通途者也。

　　名分

　　名者所称之谓也。分者名下所召之实法者也。未有分而无名。安有名而无分。原夫十法界皆名也。其法界内悟迷善恶苦乐升沉皆分也。譬如言火之名必当具热性之分。今丛林随事立名因名显分。重轻得所优劣无差。功行以之而圆。法道因兹着矣。

　　庵主

　　夫为庵主者即丛林所以长老也。譬如屋之有梁。船之有柁。权之有衡也。凡庵门一切取舍营为必先谋之于心。或不能自决须旁询历事老成之者。事无大小一主于公。盖主之一言公界之所系焉。使一念不存乎公。将见上行下效。己私一胜。虽常住积谷如山。则其废坠不待召而至矣。不虑物务之不丰。惟虑主心之不存乎公。或公心不昧。则虚可实弱可强。近则方来悦服远则龙神加护。所谓公者处心在众而不在己也。凡临事应缘不当执亲疏之分而轻重之。不可循爱憎之情而与夺之。须事事圆融尘尘方便。纵遇违情悖理之事。当一以护善遮恶之道宽厚处之。一念伤慈甚非为主之大体也。

　　首座

　　首座之称。居一众之首也。在丛林与长老平分风月。在庵中与庵主同展化仪。事在精勤。行存洁白。情忘憎爱。念绝是非。十方之仪范所钟。一众之道业所系。凡打板坐参放禅行道种种动静靡不关心。惟恐道缘未辨法化不周。众有怠堕者当䇿之以精勤。犯众者当制之宽厚。庵居法令又非大丛林所比。凡礼貌供需厨堂受用或丰或俭一切折中。常以火种刀耕形影相吊为怀。自然不落今时。道用在其中矣。

　　副庵

　　一庵之务。为主者如身也。副其主者犹身之有臂也。谓副者辅也。乃辅佐其正不使偏邪之也。凡庵主失于思虑。罔于行持。当随宜举觉。密迩商量。使公道日开正因日着。物务以之而平。礼法以之而用矣。或庵主他出。事或临己。凡假手以为之。须酌量主者之情。宛转酬应。不可专于己见不顺主情。甚非佐辅之良也。然久副不已主柄将归。为副既不夺其主情。非但上和下睦。佗日必有忍俊不禁者继踵而善辅之。是谓形直影端。由是观之。非副其主乃所以副自己也。置身于名分之下者可不尔思。

　　知库

　　古丛林无副寺之名。惟称库头。掌一切支收出内。即知库之职也。凡库司金谷庵门资具。物无大小悉书于簿。古人谓爱惜常住物。如护眼中珠。在日用则名果因。在佗报乃成罪福。凡供众物。如米麦油面酱醋茶盐等。须时时捡举念念贮藏。防护虫侵勿令蒸坏。及财帛与所用什物。皆随时收拾勿令弃置。使一时付之容易。万事以之废忘。既失为众之诚。难逃身后之谴。古诸尊宿其播美名成胜行。如用大碗宝生姜。神照法师之流。假道于此即成佛作祖之阶梯也。当秤量计算之顷。诚及第心空之捷径。若曰尘劳拘绊。知其非正因之士也。思之思之。

　　饭头

　　粥饭乃一众命脉所系。不可不留心于其间。故丛林自典座而下至应接无虑数十人皆职司五味供给二时之至公之道也。今庵居但设一饭头总柄其事。凡任此责者须拳拳以大众心食之重。观察时分之早晚。酌量食指之寡多。捡看米谷之精粗。分别水浆之清浊。樽节菜蔬之多少。顾虑柴薪之有无。乃至收藏洗涤等。勿令秽污毋致馊淹。弗及则食观不充。过多则遗弃何益。使生熟之得所。令咸淡之合宜。一朝不动众人心。万古积成身后福。然出家以利佗为行。今此职务。庄严保社安慰众心。助转食轮远资法化。诚利佗之极致者也。前辈如雪峰大随沩山诸老。自此而高登祖位盛播遗风。岂猥屑之谓哉。有力于道者宜审之。

　　互用

　　设东西两序谓量才补职。丛林具有典章。今庵居宜从简略。不可多设名分以乱道情。如回向宣白宾客迎送等。既无维那知客。但副庵尽可代为。或庵主首座从其宜便皆可互用也。或施主有佛事见命。庵主首座互推其能以当之。但不失其化仪。便是庄严法社。或大众思念法化怀香致请。庵主首座亦当互应。但据自己之见闻。勉顺方来之恳祷。随宜开导平实商量。特不过递相警䇿耳。切忌妄生穿凿批判古今。昧自己心。瞎学人眼。莫若例不依随各自究心。本分家风天然奇特。一旦天真发露则知过蒲团接禅板展炊巾开饭钵皆法轮大转之时。政不待挥尘尾踞猊床为说也。或僧道死亡。其起龛秉炬小佛事不必拘其能。不能则互相指点。不则但举无常偈直契理源。亦不须杜撰庄严取旁观者哂。又如饭头道者惟设一人乃当其名耳。古所谓独掌不浪鸣。然百务具兴岂只手之能应。须行堂清众各奋诚心。如运水搬柴提瓶挈钵等。惟虑作者□□之无当。但恐身之不先。尽其所能皆是互用之方便。惟无滥叨名分之念。不妨彼此结缘。是谓主伴交参功不浪施矣。

　　践履

　　庵园设立专为修行。本色道流宜从践履。谓践履者乃佛祖圣贤不可不由之径也。任意则差。纵情则失。古德所谓三条椽下各自了一身体。又云谛审先宗是何标格。一身万里异辙同途。缘该内外之殊。事涉公私之异。死生莫测轮转何穷。必欲尽我根尘。切忌犯佗苗稼。远攀胜轨力障狂澜。不负最初出家心。了辨一生奇特事。

　　一片陈年铁石心。行藏孤寂泠沉沉。硬拳紧握栖茆屋。那肯轻抛半寸阴。衣单下事本来成现。切忌自欺。虽绝证修仍凭践履。谓践履者。犹婴孩之必加乳哺。犹草木之宁免栽培。兄弟家三条椽下七尺单前。外绝诸缘内心不动。六窗虚静万虑翛然。遇憎爱如铁牛见狮子之威。对善恶如木女看玉人之貌。多生习气荡若轻埃。一点身心冷如冰雪。弊䄡尘絮随分御寒。藿茹藜餐但知取饱。远忘时习追复古风。视佛祖如生冤。观自己如泡𦦨。一个话头行究坐究。百年幻影朝休暮休。不惟不起世间心。而亦不曾起离世想。如山中云迹。似水底月痕。处空寂不知为闲。混尘劳不见其乱。孜孜尔兀元尔。是以入道之践履也。如斯践履念念不差。及第心空坐立可待。既悟之后又有出世间践履。甚非语言可诠。古所谓如人到家自能随时作活。特不能出此语也。学道是要将无量劫中习熟底生死根尘一时连根蒂一翻翻转。撒手那边揭身物外。岂浅量小识跟浮脚浅者所能跂及。光影迅速时不待人。庵居不敢以丛林礼貌相拘。但只一味与蒲团禅板互为宾主。决欲与己事相应。安肯与诸人打粥饭掠虚妄。以资生死轮回之业。何所图哉。昔尊宿问学者曰。子在此作么。者曰一物亦不为。宿曰不为则闲去也。者曰闲则为也。你看佗前辈践履此道水泄不通。安有缝罅与人摸索。苟不如是。其生死情习岂有脱略之期。今向道之人易于走作。特不出内外二种缘。兹既相逢于狭路。未免曲尽老婆心。谓外缘者乃事出于公界者也。内缘者事出于自己者也。今将内外二缘开具。庶几公私不滥。内外无间者也。

　　外缘

　　凡有施主请命。公界当依戒腊资次前后轮转举而赴之。苟循亲疏。非安众法也。或例不赴檀越之请。不出户庭。坐进斯道忘缘之念。于斯为上矣。近代衲僧远赴读诵。既非本色。摇动利心非所应也。

　　或遇施主入庵斋僧。但有意旨。斋罢就佛前讽楞严咒随意旨回向。或公界普请。事　无轻重均力为之。不可执坐守静拗众不赴。但于作务中不可讥呵戏笑夸俊逞能。但心存道念身顺众缘。事毕归堂静默如故。动静二相当体超然。虽终日为而未尝为也。

　　或轮次直病。深怀恻隐密运慈悲。观彼病缘如自己受。寒温饥饱随量观察。汤药所需时时问侯。病者或妄生异见瞥起嗔心。徐语应酬勉其正念。庶自利利他也。

　　内缘

　　凡受业本师及父母致命或不可辞。徐白公界给假应之。事毕亟回。毋至流逸或剃头泡衣澡浴等。公界自有公界自有常程。一己不可独为也。

　　或偶乖摄养忽遇病缘。宜白之公界。移单屏处。谨护律仪。默想四大本空一心念道。勿倚病缘以恣安逸。病或少间当具威仪谢直病人。皈堂参假。如或沉重恐致不救。须预自公界抄劄行李付嘱后事。莫待临时有妨正念。盖辨道人以病为良药。但念无常勿生忧惧。古德所谓老僧自有安闲法。八苦交煎总不妨。常思此以自省也。　或住止不便。思欲游方远参知识。巾单瓶钵远近随身。勿附便人勿寄佗室。防心驰散乃在于斯。亦不动佗人念虑也。

　　或欲披阅持念。须公界坐禅讽经之暇。宜于屏处默自运心。无使出声以乱禅寂。凡欲礼拜尤宜隐密及忌非时。　或亲俗相知特来寻访。安详祇对。道话片时。密款杯茶或寮舍汤水。不便免之亦见清高。或诃斥童稚需其棒给。既孤物外取笑傍观。相习成风宛成世谛。道人思之。

　　或参预世缘追从俗务。滥叨公界密运私情。渔猎文章置藏笔砚。博求玩好趋尚时宜。既失正因亦乖道用。龙门所谓何暇闲情妄为杂事。斯言尽之矣。余复何言。

　　训童行

　　恩爱缠缚。于大圆镜里三界俄兴。以故佛制出家。令汝离恩爱也。　利名拘绊。于空寂体上三毒顿现。以故佛制入道。令汝远利名也。　口体之奉易长尘劳。以故佛制苦行。令汝槁其形骸而淡其滋味也。　怠墯之习不生功德。以故佛制勤苦。令汝朝精暮进而庄严佛海也。乃至八万种细行为破汝八万种烦恼而建立。非圣人故以难行之行而误为化门。令汝虚受其苦也。佛心真慈法门最胜。非上根利智卒莫知其边岸。是你诸人非是今生能出家能入道。皆是诸佛于无量劫中眼不耐见伊备尝三界之苦毒。直入苦坑中不惜眉毛与你下此菩提种子。故今生承其恩力冥资。使伊不自知觉脚跨入此真慈最胜法中大不容易。你今日须作难遭之想希有之心。于此法门生欢喜心。生孝顺心。生恭敬心。生利益心。生决定心。生勇猛心。生无厌心。生忍辱心。纵使衣不覆体。虽堕指裂肤而不起驰求之心。食不充腹。虽形消气损而不生愿乐之心。乃至劳苦切己。将至命尽而不起厌离之心。好教你知三世诸佛历代祖师都曾如是炼磨得成。是你积劫深陷迷途不能返省。所以从迷至迷逗到今日在。今日既承佛授记力乃是出家。这回更不肯硬立脚头𢬵死𢬵生打捱将去。更别无方便了也。昔沩山择菜次。百丈问。子在此作么。山曰牧牛。丈曰牛作么生牧。山曰。一回入草去。蓦鼻拽回来。你看古人于作务处何曾少间断向道之正因。所以播美名成胜行也。今之人且莫说向道之正因。偶你触着些子违情之事。当下生出万种颠倒无明。似与么出家入道岂有相应底时节。你看佗尘劳中人养了三五口老少。朝愁暮苦要觅片时之安至死无分。彼为恩爱缠缚尚尔奔驰。汝为道业未辨。仰观古人舍身命行难行苦行处万分无一。岂可瞥生异念甘受轮转作无惭愧人。且孤负佛祖父母拈向一边。前路茫茫有谁替代。尔曹思之毋令后悔。或苟不肯自负。方是同门养属也。姑为说偈以䇿之。

　冰霜面目苦头陀　　痛念轮回越爱河
　须信坠腰顽石脱　　直教佛不奈伊何

　　摄养

　　身属报缘。谁无老病。百丈建立。意在于斯。古宿扁延寿堂为省行。使其省察行苦而兴悲智。乃有病人易得生烦恼。健者当怀恻隐心之句。十方聚会四海同家。既无亲疏贫富之殊。彼病即已病。人安即我安。故教中谓看病乃福田中之最胜者也。谓摄养其可罔诸。

　　庵居远效丛林建立。安得不以老病以怀。虽不立延寿省行等。所宜于屏处折屋半间。使窗牖明洁床榻整严。坐物平正荐席厚暖。汤火便当。瓶钵器用姜枣乌梅等常加贮蓄。以俟所需。

　　或病者厌处客櫩思皈乡井。须与体察其路途远近亲族有无。衣资厚簿体貌盛衰病势急缓。或可使其动。亦须有人扶助。乃可津发其皈。或种种不齐。当方便劝勉再三安慰。使其不起异念。存亡付托生死相依。庶见左右逢原孰非乡井也。

　　或乍病未久粗可支持。且令随分将息。至苦渐加沉重自不能为。须请首座和会乡人轮日供给。或无同乡之士。但同住者皆可兴慈。盖一身万里四海无家。既在同家谁分彼此。久病之人。看者既厌。问者亦疏。须公界常加捡察。事事随心勿令动念。

　　或病人不耐痾缠。每兴嗟叹频思粥药。久不称怀。或正念乖疏思毁禁戒。或至理自昧暗觅师巫。或邪毒攻心致生狂乱。依凭影象指说鬼神。病有万端事非一状。皆是当人夙愆未解智眼不明。执与性成卒难治伏。须凭公界恻隐存心。坚秉至慈曲垂方便。百千调护多种维褫。或遭病者骂詈而益起非怜。或蒙病者怨嗟而愈兴慈忍。乃至病者现种种逆。当念病人之体与死为邻。一失正因万生沦溺。岂可妄逐一时之忿而彼此失其抱道之心哉。或抱病之人药饵不灵势将顺寂。须宛转与首座乡人眼同抄劄行李。或无首座但乡人与之封记。效丛林念诵解释助其往生。然依身受病比比皆然。彼既如斯我宁不尔。如斯体察孰安孰危。一念返源同皈真际者矣。

　　为病人解释念诵

　　佛身充满于法界。普现一切群生前。随缘赴感靡不周。而恒处此菩提座。今辰即有抱病比丘　某为释多生之冤对。忏累劫之愆尤。特运志诚仰投清众。称扬圣号荡涤深殃。念清净法身毗卢遮那佛(云云)。伏愿某人一心清净四大轻安。寿命与慧命延长。色身等法身坚固。十方三世(云云)。如重病之人即为十念阿弥陀佛念诵。云阿弥陀佛真金色。相好端严无等伦。白毫宛转五须弥。绀目澄清四大海。光中化佛无数亿。化菩萨众亦无边。四十八愿度众生。九品咸令登彼岸。大众长声念阿弥陀佛十声。四圣名号(各三声)。回向(云云)。伏愿某人诸缘未断早遂轻安。大命难逃愿生安养。十方三世(云云)。

　　津送

　　人之生也乐。人之死也哀。丛林入灭椁示双趺。化火自焚幻影何在。二千年外之陈迹。八万余劫之遗骸。无家之客委在丛林。彼此有身其谁能免。松龛素幙瓦篆青灯。事在预为礼宜必备。衣盂估唱板帐支收。既无间于死生。安可昧其因果。同趋道要共返真源。死生之义昭然。建化之功备矣。

　　亡僧或自能沐浴更衣。坐脱即与入龛供养。其病重或不能自了者。须待其气绝。令烧汤报首座乡人与之沐浴着衣。着衣之法无问有无冬夏。但旧布中衣一腰。浴裙一腰。旧袜一双。上则旧布衫一领。旧布直裰一个。挂络一顶。寻常数珠一串。就剃须发整顿入龛。其余袈裟钵盂并种种行李抄劄既定。待出龛日估唱钱物入板帐支收以为津送。入龛之法。须预备麻骨篾等类置叠亡僧两腑之下。次用干柴四面挨排定当。然后掩龛。用长条合缝。公界印押封闭龛门。龛前立位牌一座。书云新圆寂某上坐觉灵。香火灯烛。请首座大众讽大悲咒一遍回向。

　　讽经功德奉为新圆寂某上座入龛之次。庄严报地。十方三世(云云)。

　　既入龛竟。即与铺设。剪大纸幡四首。书无常偈云。诸行无常是生灭法。生灭灭已寂灭为乐。挂于龛侧。雪柳两瓶。供养帷幙帐设随宜展布。一日三时随公界粥饭供养。大众三时各讽大悲咒回向云。　讽经功德奉为新圆寂某上坐觉灵。庄严报地。十方(云云)。

　　其三时讽经。乡人亦有大悲咒一遍。乡头出龛前烧香。乡末举经回向。

　　留龛至第三日。公界造祭食五味供养。至晚念诵。方当念诵时分。鸣钟磬鸣板众集。庵主出烧香上汤茶上食毕。退礼三拜。即念诵诸方有两序出班烧香。庵居不讲念诵云。

　　切以生死交谢寒暑迭迁。其来也电激长空。其去也波停大海。是日即有新圆寂某甲上座。生缘既尽大命俄迁。了诸行之无常。乃寂灭而为乐。恭裒大众肃诣龛帏。诵诸圣之洪名。荐精魂于净土。仰凭大众念清净法身(云云)。每一声。鸣磬一下。举大悲咒一遍。回向云。

　　上来念诵讽经功德。奉为某上座觉灵。庄严报地。伏愿神超净域。业谢尘劳。莲开上品之花。佛授一生之记。再劳尊众念十方三世(云云)。

　　复举楞严咒一遍行道回向云。

　　讽经功德奉为新圆寂(某甲)上座觉灵。庄严报地。十方三世(云云)。

　　乡人上祭毕。大众入坐吃汤。诵金刚弥陀等经。表伴灵之礼。约至二更尽时分。回向众散。是日或有点心或无点心。随亡者有无不拘。

　　明日粥罢。公界分付扛索举龛装毕。乃有起龛念诵云。

　　欲举灵龛赴茶毗之盛礼。仰凭大众诵诸圣之洪名。用表板违。上资觉路。念清净法身(云云)。即请起龛佛事。

　　举龛出门。大众各执雪柳一枝柴薪一段。默持经咒送至化坛。庵主做佛事下火毕。维那举茶毗十念云。

　　是日即有新圆寂某上座。既随缘而顺寂。乃依法以茶毗。焚百年行道之身。入一路涅槃之境。仰凭尊众资助往生。南无西方极乐世界大慈大悲阿弥陀佛(如是十声。至阿弥陀佛四字。是大众同和十声乃云)。上来称扬圣号资助觉灵。惟愿慧镜分辉真风散彩。菩提园内开敷觉位之花。法性海中荡除尘心之垢。茶倾三奠。香爇一炉。奉送云程。和南圣众。即举大悲咒一遍毕。回向云。

　　上来念诵讽经功德奉为新圆寂(某甲)上座觉灵。茶毗之次。庄严报地。十方三世(云云)。复举楞严咒。

　　当日公界为亡僧设供一堂斋罢。取出亡僧行李对众验封皮分晓。打开铺定。维那大众搭袈裟鸣磬一下。念诵云。

　　浮云散而影不留。残烛尽而光自灭。今兹估唱用表无常。仰凭大众念清净法身(云云)。

　　至摩诃般若波罗蜜。鸣磬一下云。　白大众。唱衣之法用表常规。新旧短长自宜照顾。钱须足陌。毋以新锡相兼。磬声断后不得翻悔。谨白。

　　道者自天字第一号提起置之维那前。维那首举公据云。亡僧随身公据一道。对众剪破缴纳皈官。次第拈衣云。

　　天字一号黄纱袈裟一顶。新多旧少。一唱一贯伍伯文。次第一一提起。如是估唱讫。复鸣磬一下回向云。

　　上来念诵唱衣功德。奉为新圆寂(某甲)上座觉灵。庄严报地。十方三世(云云)。

　　唱衣毕。维那据其所估计算支做板帐。公界与乡人往化人坛上收骨皈。复以香花灯烛供养。仍前一日三时大众讽经。至第三日送骨。或煅。或散之水中。或入众塔。亦是大众同送。有起骨佛事入塔佛事。

　　板帐式(前粘土僧口词一纸)

　　第一幅　口词云。

　　抱病比丘某。何处人。昨挂塔在此随众办道。偶涉病缘。恐风火不停。所有随身行李请公界依例抄劄津送后事。　伏幸

　　众悆。　年月　日抱病比丘某甲押口词。第二幅。今抄劄亡僧某上座衣钵。一一开具于后。

　　天字一号黄纱袈裟一顶　几贯文。

　　天字二号细直裰一顶　几贯文。

　　天字三号旧钵盂副全　几贯文。

　　天字四号旧布直裰一顶　几贯文。

　　天字五号旧布七条一顶　几贯文。

　　天字六号半旧白绢绵袄一领　几贯文。

　　天字七号旧鞋子一双　几贯文。

　　天字八号新细绵裤一腰　壹拾几贯文。

　　天字九号新苎布衫一领　几贯文。

　　天字十号北绢纳袄一领　几拾贯几伯文。

　　地字一号新木绵夹裤一腰　几贯几伯文。

　　地字二号旧夹布裤一腰　几贯几伯文。

　　地字三号新鞋子一双　几拾几贯文。

　　地字四号新袜两双　几贯文。

　　已上衣钵共几号估唱到几贯几伯文。

　　把帐　押。

　　主丧　　　　　　　　　押。

　　庵主　　　　　　　　　押。

　　第三幅　今具亡僧某上座收支板帐。

　　收几拾贯文(系唱衣收到)。

　　收几贯文(系亡僧衣钵内见官分)。

　　支几拾贯文(系照丛林抽分三分支一行)。

　　支几拾贯文(系就常住回买龛子一具支了)。

　　支几拾贯文(系就常住回纸剪幡花并油烛供养支了)。

　　支几拾贯文(系庵主下火佛事支了)。

　　支几贯文(系山头念诵佛事支了)。

　　支几贯文(系首座起龛佛事支了)。

　　支几贯文(系庵主副庵知库佥单把怅支了)。

　　支几拾贯文(系宿夜件灵汤果点心支了)。

　　支几贯文(系堂司打磬支了)。

　　支几贯几陌文(系行者伴灵支了)。

　　支几贯文(系庵主首座主丧支了)。

　　支几贯文(系抬龛化龛心力支了)。

　　支几贯几陌文(系厨下饭头心力支了)。

　　支几贯文(系就公界回祭一筵支了)。

　　支几贯文(系浴亡心力支了)。

　　支几贯几伯文(系唱衣提衣心力支了)。

　　支几拾几贯文(系就常住回物设供支了)。

　　支几拾几贯几陌文(系本庵僧道共三十人每人讽经钱系分半上项支了)。

　　共支中统钞(几佰几舍几贯几佰文)。

　　除支外见管无。

　　右结讫。

　　年月　　　　　　　　日库子　　　具。

　　把帐　　　　押。

　　主丧　　　　押。

　　庵主　　　　押。

　　诸方板帐随处建立各有定例。今庵居事无一向。从其宜便而取舍之。虽存亡之异途。盖因果则同辙也。如板帐内抽分一顶。乃诸方古例。庵居以结缘为重。似不须讲。

　　九对灵回向。但入龛宿夜念诵。山头念诵此三遍。公界回向称亡僧两字名。自余不问公私但称下字回向。

　　收骨皈供养讽经回向。但称圆寂不称新圆寂。或诸方尊宿就庵迁化。及本庵住持迁化。位牌但书道号。不书两字名。帷书下字或公或禅师。如亡僧绝无衣钵可唱。庵门当与结缘津送。

　　或亡僧有衣钵寄留佗处。不曾遗嘱批付庵门。不可以风闻取讨而致多事。

　　道者山头佛事

　　是日即有新物故某甲净人既随缘而有尽。乃依法以茶毗。焚百年苦行之身。入一路庄严之境。仰凭尊众资助一灵。南无西方极乐世界大慈大悲阿弥陀佛。十念。

　　上来称扬佛号。资助往生。惟愿草尽阶头。花开碓觜。选僧堂内无见之顶相常圆。古佛园中有漏之尘躯永断。茶倾三奠。香爇一炉。奉送云程。和南圣众。

　　幻住公界永远交割不许借出。

　　No. 1248-A 开甘露门

　　普施法食文

　　大悲神咒三遍。洒净水。

　　切以神心不动。法性遍周。既无生灭之因。安有升沉之迹。无上法王坐宝莲花成等正觉。曾何一法之加。蠢动含灵入微尘国变化死生。曷有纤尘之损。由是龙女证果于献珠之顷。广额成佛于放刃之间。何男女之有分。岂善恶之能间。当其迷也即宝丝网咸是铁围。及至悟时惟剑刃山俱成金地。故名教有言。生而无生法性湛然。无生而生业果俨然。是谓法无定相随念变迁者也。今则法筵大启。妙供前陈。然五分之真香请十方之至圣。散一器之甘露。济六道之同灵。宣密语以加持。运诚心而拯拔。欲明至理。故白斯文。佛事圆成。同皈真际。(执手炉)戒香．定香．慧香．解脱香．解脱知见。光明云台遍周法界。一心奉请
尽虚空遍法界微尘刹土中过现未来常住佛陀耶众。达磨耶众。僧伽耶众。一心奉请
参随三宝。拥护一乘。光明会上方等位中。外现威严内秘慈忍诸天菩萨八万金刚十千天子。积菩提因受如来记。在在处处严净法筵。引领群龙无边部从不忘本愿来降道场。惟愿普熏证常乐。法界人天亦如是。仰启大慈悲父无上法王。弘无作之至慈。鉴有情之微悃。

　　南无十方佛　南无十方法　南无十方僧。

　　南无大慈大悲观世音菩萨(三遍)。

　　皈命释迦大慈父。无上宝印总持门。取传神咒观世音。起教阿难诸圣众。我今依经诵密语。变兹饭食济群生。愿赐威光摄视佗。受施功德皆成就。

　　曩谟萨嚩怛佗蘖跢　嚩路枳帝唵　三䟦啰三䟦啰吽(七遍)。

　　神咒加持净饮食。普施河沙众鬼神。愿皆饱满舍悭心。即脱幽冥生善道。皈依三宝发菩提。究竟得成无上觉。功德无边尽未来。一切众生同法食。

　　南无素噜皤耶　怛佗揭多耶　怛侄佗

　　唵　素噜素噜　皤啰素噜　皤啰素噜莎诃(一七遍)。

　　南无多宝如来　南无妙色身如来　南无广博身如来　南无离怖畏如来　南无甘露王如来。

　　唵　誐誐曩三婆嚩袜日啰斛(三遍。入座鸣尺一下)。

　　诸佛子等。若人欲了知。三世一切佛。应观法界性。一切惟心造。此一偈出华严经。昔人对冥官诵之。见地狱相皆悉破怀。世传为破地狱偈。盖言其略也。使广言之。此偈不惟破地狱。至十法界悉皆能破。何则。原夫三世无佛。法界何性。依此一心而皆建立。了知此心。无相无体非色非空。不有而有不无而无。以不有故十法界收皈毫末。以不无故三世佛随处出生。所以云。青青翠竹尽真如。郁郁黄花皆般若。审如是。则四生六道全是自心。八难三途亢非佗得。良由情存爱见。迹涉胜缘。五戒以之奉持。十善以之修进。报缘会遇。自忉利而至四空。是名天道。心根欲爱识负聦明。动不离于五常。居不忘乎百行。自三教九流四民万姓。贫富贵贱善恶贤愚。但循业轮以之流转。是谓人道。欲爱兼瞋而生胜见。斗诤不息狠戾奚意。有福天伦无福鬼趣。是谓修罗道。如是三类虽具信根。全该有漏。随业暂升名三善道。爱见入心而生贪业。妄求不足日夕悬情。如是贪业在内则为渴为饥。在外则为风为𦦨。是为饿鬼道。欲贪不息展转成痴。情想变动逐业升沉。鳞甲羽毛态状千万。名畜生道。十习不断六交绕缠。剑阱火山铁轮汤镬。倒悬飞坠执缚勘磨。八寒八热以至无间。名地狱道。如是三类既罔善因复滋贪等。虚空有尽此苦莫穷。名三恶道。前三善类。后三恶伦。通名六道。如是流转动经尘劫。或不回心向道罔有出期。何以知之。古教谓。因业受身身还造业。从心起境境复生心。故知业由身造境自心生。处处迁流念念轮转。从生至死自始至终。如象溺泥似蚁旋磨。是故吾佛大沙门于无所见处兴大哀悯。以无作妙力爇而为香则普熏。散而为花则遍布。然而为灯则俱照。洒而为水则均沾。献而为果则无不庄严。施而为食则皆获充足。乃至诸法之财随其所求而俱获。是谓七种妙供一味真慈。于诸佛念念出生。在众生各各具足。以诸佛子深缠业累。鲜具正因。由神镜之光昏于积尘。若精金之体杂于臣矿。我今首为诸佛子忏涤罪障。然后皈依三宝。乃与受五支净戒。具四弘誓愿。发菩提道心。如上佛事当处周圆。各各现优昙花于生寂灭之场。此何凡。彼何圣。熟菩提果于向升沉之地。今非悟。昔非迷。不惟六趣梦魂消。将见四真名字假。我今依凭圣教。代诸佛子忏悔罪恶。普请大众同声称和。

　　往昔所造诸恶业。皆由无始贪嗔痴。从身口意之所生。一切我今皆忏悔(三唱)。

　　我今有灭罪障真言。诸佛子至心谛听。

　　唵萨嚩跛波尾莎普(二合)吒捺贺(引)曩嚩日啰(二合)野(引)娑嚩(二合引)贺(引)。

　　汝诸佛子忏悔已净。今当皈依三宝。夫三宝者多种不同。今但略说。金相王毫坐宝莲华名为佛宝。琅函贝叶满毗卢藏是谓法宝。方袍圆顶不染世尘名为僧宝。此系有相住持三宝也。须知一念之间具足三宝。一念理体离诸名相是谓佛宝。从体显用法界森然是名法宝。体用交彻理事不二标名僧宝。今则先归依住持三宝。然后顿明自己一体三宝。是谓自浅而深者也。我今代汝称扬。普请同声唱和。

　　归依佛。无上尊。归依法。离欲尊。归依僧。众中尊。归依佛。不堕地狱。归依法。不堕饿鬼。归依僧。不堕旁生。归依佛竟。归依法竟。归依僧竟。如来至真等正觉。是我大师。汝今归依。誓不归依邪魔外道。惟愿三宝慈悯故(如是三唱)。

　　今有归依三宝真言。至心谛听。　唵步(引)欠。

　　汝诸佛子。既尔称佛为师。当禀受如来净戒。我今依教为汝宣说五支净戒之相。

　　夫不杀生是五戒相。原夫杀生以瞋为本。瞋业既盛杀害滋多。命命相负展转酬偿。自杀教人杀。杀心不除轮回不断。是故尽形令不杀生。

　　不偷盗是五戒相。原夫偷盗以贪业为本。贪业未尽偷心不妄。机关暗启恐怖横生。遇去未来互相酬报。自偷教人偷。偷心不息尘不可离。是故尽形令不偷盗。

　　不淫欲是五戒相。原夫淫业根于痴毒。爱水溺心化为欲火。受形禀命莫不由斯。自淫教人淫。淫心不除尘何有尽。是故尽形令不淫欲。

　　不妄语是五戒相。原夫妄语已如上杀盗淫业。交相隐覆使不自知。虚妄成就妄业既成。复资贪等。自妄教人妄。缠缚生死安有出期。是故尽形令不妄语。

　　不饮酒是五戒相。原夫饮酒(能昏)正念能乱正心。昏乱无时邪谬交作。如上四戒因之而生。宁饮毒药勿贪酒味。自饮教人饮。尽言酒过积劫莫穷。是故尽形令不饮酒。

　　名教有言。五戒不持。人天路绝。然五戒之外复有十无尽戒。四十八轻垢戒。二百五十种大戒。及三聚具足净戒。无有穷极。如人入海渐入渐深。汝但信心不退则诸戒自然入心者矣。

　　汝诸佛子既得具受如来净戒。当发菩提道心。具四弘誓愿。原夫四弘誓愿即菩提道心之用。菩提道心乃四弘誓愿之体。三世诸佛无边开士未有不具是愿而得菩提道心不退转者。我为唱言。当随唱而和。众生无边誓愿度。烦恼无尽誓愿断。法门无量誓愿学。佛道无成誓愿成(如是三唱)。

　　诸佛子。誓愿既弘。苟不发菩提心䆮成虚设。夫菩提心者。过去诸佛已发。现在诸佛今发。未来诸佛当发。盖菩提心即生佛祖之胎孕。登佛祖之梯级。度佛祖之舟航。出佛祖之门户。汝诸佛子不发菩提心。无以出爱河。无以脱苦缚。无以清热恼。无以证佛乘。当知菩提心体。离见闻相。离言说相。离思惟相。乃至离一切诸相。汝诸佛子欲证此菩提心。当观四大无我。三界无法。八识无主。六趣无人。如是观察。迷是自迷悟亦自悟。乐是自乐苦亦自苦。故华严云。知一切法即心自性。成就慧身不由佗悟。如斯显示觌体现前。只贵当人全机领荷。所以道。万法是心光。诸缘皆性晓。本无迷悟人。只要今日了(乃弹指三下)。

　　诸佛子。直下来也菩提心光明遍在眼根。菩提心音声全归耳处。于三善道不为乐所迷。于三恶道不为苦所执。惟心佛亦尔。惟佛众生然。心佛及众生。是三无差别。汝诸佛子从今已往。以菩提心为家舍安住自由。以菩提心为园林游行无碍。以菩提心为床座宴处逍遥。以菩提心为所师三昧成就。尘尘入毗卢性海。处处会善知识门。可谓不移跬步直届觉城。不隔一尘全归宝所。我今有发菩提心真言。至心谛听。

　　唵冒地唧多母怛波(二今)那野(引)弥。

　　诵心经一卷回向云。

　　汝等鬼神众。我今施汝供。此食遍十方。一切鬼神共。愿以此功德。普及于一切。我等与众生。皆共成佛道。

　　若是盂兰盆绝食时。可于入座鸣尺一下处改白后文。至忏悔偈亦同前文结果。

　　诸佛子等。梵语盂兰盆。此名解倒悬器。谓倒悬者。乃系形于千仞之颠。将坠于无涯之底。苦之一言不可云喻。原夫平等真法界。无佛无众生。安有倒悬之说乎。良由最初不觉。瞥起妄心。外形十界染净之殊。内蕴八识悟迷之别。由是以妄见绳系无明质。倒悬于诸根尘识千仞之颠。下望轮回生死无涯之底。诸境界风念念撼摇莫之休息。圣贤目为可怜悯者。是故慈不欲兴而兴。哀不欲至而至。况是青提犯重而难拔。目连感深而欲追。启如来之本怀。成菩萨之大愿。教由斯致。相传二千余载。有佛住处安得不效良规而攀胜轨也。上来加持密咒。普施甘露。想诸佛子已皆饱满。苟不洞明道本。彻见法源。不惟饥属倒悬。今虽饱足。亦未尝非倒悬者。岂惟饱足。只如六道以天为最。天之本因。由舍弃诸恶乐修众善。希求福果乃度此伦。真心未悟已涉倒悬。况七珍之饮馔随欲念而变生。百宝之衣冠任爱心而展布。以天众观着而为乐。惟佛知见是真倒悬。岂待五衰相见而然也。今之海内人类充塞。乃天道之次者也。爱染不息杂诸善行来处此伦。身居极品之谓贵。家贮多金之谓富。博涉文言之谓聦。饱𨵃春秋之谓寿。或不顿明至理廓悟真常。一报忽终倒悬安释。而况癃残鳏寡孤苦流连。依正俱空死生无倚。此亦岂待报尽而倒悬之迹无时不在焉。阿修罗属又人道之次者也。由偏求福果。纯执胜心。聚积欲贪以沉斯类。无福鬼趣。有福天伦。以嗔斗之不忘处倒悬而自苦。何当业极而致。报终飘丧有期。坠堕无底。此三善道之倒悬也。是大悲愿王深怜而痛悯者。且三善道之倒悬若此。况地狱．饿鬼．畜生三种恶道倒悬之苦可胜道哉。是等皆以贪嗔痴为因。杀盗淫为缘。欲界色界无色界为果报。在地狱则乘而为铁轮。履而为剑刃。动而为飞坠。静而为囚缚。与夫八寒八热以至无间倒悬之苦备极于斯。地狱之报既消。散形而入鬼趣。形体既虚威光不具。常居秽隙每处暗途。渴而得水亟变为洋铜。饥乃逢食遽化为焦𦦨。受饥饿者数百劫。沉幽暗者十二时。具言其苦辛又不止于倒悬也。鬼趣业尽。散入畜生。来偿宿债。空飞水跃树宿山栖。以强吞弱以大食小。[彳*矞][彳*戉]之悲无间。吞嗜之苦何穷。羽毛之类既多。鳞介之族尤盛。恶业转炽状貌愈乖。蠢蠕飞摇难可枚举。腐肝肠于鼎镬。碎骨血于刀砧。所谓倒悬似未能尽喻畜生之苦也。三恶道众倒悬之苦。若使广陈穷劫不尽。总而言之。三善道之升。未明道本。升亦倒悬。三恶道之沉。不悟苦因。倒悬无已。汝等当知。诸佛即已解倒悬之众生。众生即未解倒悬之诸佛。倒悬既解众生界尽。诸佛体空。转三善道归第一义天。迷云自卷。融诸恶趣入真三昧海。业浪平沉。犹远客之到家。若贫人之遇宝。名教有言。众生迷时指金为铜。及至悟时了知金体。未解倒悬妄称六道。倒悬既解亢是一心。故诸佛于无功用中悯诸佛子深投业网久滞冥途。于此心内爇而为香。散而为花。然而为灯。施而为食。献而为果。掬而为涂。以至无尽法财满为七种供养。与诸佛子特为庄严。庄严已具。若不披陈忏悔过去现在身口意业。则倒悬不可解。既忏悔已若不归依三宝称佛为师。则倒悬不可解。既归依三宝若不具受如来真净戒法。则倒悬不可解。既具戒已若不设四弘誓愿发菩提心。则倒悬不可解。当知自忏悔而至发菩提心。皆解倒悬之善巧方便也。我今依凭圣教。首为诸佛子忏悔身口意所作十不善业。仰凭大众各运诚心。随我称和。汝诸佛子生难遭想。具希有心。谛听谛听。往昔所造诸恶业。皆由无始贪嗔痴。从身口意之所生。一切我今皆忏悔(三唱)。

　　我今有灭罪障真言。诸佛子至心谛听。

　　唵萨嚩跛波尾莎普(二合)吒捺贺(引)曩嚩日啰(二合)野(引)婆嚩(二合引)贺(引)。

　　大元国浙西道湖州路城北卞山幻住禅庵沙门(某甲)
右某。谨露丹衷。上于
洪造。愿垂
哀悯。俯赐
鉴知。七月十五日恭遇
本师释迦如来圣制圆成盂兰盆大斋之日。思念夙生父母及现世父母师长檀越。恩有冤亲及四生六道诸恶趣中受苦众生。莫由解脱。谨于今宵营备香花灯烛茶果珍羞如法供养
常住三宝法界圣贤。僧道众披𨵃
大方广佛华严经
大乘妙法莲华经
大方广圆觉修多罗了义经
大佛顶如来密因修证了义诸菩萨万行首楞严经
维摩诘所说经
大乘金刚般若波罗密经
大乘方等金光明经
大乘般若密多佛祖海藏心经
大悲心圆满秘密神咒
大佛顶万行首楞严神咒。称扬
摩诃佛母圣号。满散判施
清净平等广大甘露法食一器。所集如上
功德。一心奉为法界之内
天道众人道众修罗道众地狱道众饿鬼道众畜生道众。愿乘
佛力来赴法筵。一心奉为
过去现在引颂开导劝发提携方便作成亲教剃度一切师友眷属。鉴此真诚同趍法会。一心奉为同居僧道各各生身父母七世父母及曩劫受形积生禀命一切父母。愿乘
佛力同沾甘露。一心奉为
过去劫中现在世内四事供给诸大檀越及外护法门
王侯宰辅路州县镇文武官僚长者命妇居士善友问道请益诸弟子等。愿乘兹济俱降法筵。一心奉为
九州分野十二类中远及余方近于当处孤魂滞魄男女老少空居水陆鳞甲羽毛有情无情一切种类。同乘佛力共赴法筵。一心奉为尽虚空遍法界微尘刹土中过去现在及与未来诸含识等。或沉苦海或溺爱河。或住邪林或潜幽室。或居水际或堕崖巅。或处险场或栖秽隙。或居孔穴或滞幽冥。乃至诸不善处众恶聚中同业所缠靡思悔悟。虽累乘良济未获超界。愿乘今夜之普慈。同了多生之重垢者。

　　右伏以诸佛心内众生。结法界海深沉之业。众生心内诸佛。兴盂兰盆普济之慈。由一念之悟迷。成三际之苦乐。刀山剑阱皆成等正觉之场。宝地玉阶乃飘堕轮回之域。自业变化而何极。心法出现而靡穷。所以古宿云。扑落非佗物。纵横不是尘。山河及大地。全露法王身。于斯领旨当处知归。融诸佛子之自心。入大涅槃之真际。一切处无苦可厌。一切处无乐可欣。尘尘取舍既忘。念念爱憎必尽。何冤可解何亲可依。烦恼即菩提顿证大圆镜智。无明即解脱全该胜功德身。紫栴檀影里俯仰折旋水流元在海。红菡萏花间见闻知觉月落不离天。饱甘露味于此时。现优昙花于永劫。

　　恭惟
佛心即知
群灵昭格(胃)功德文䟽

　　年月　　日某庵沙门某䟽

　　封皮

　　盂兰盆齐普施法食功德。奉为
生身父母六道四生一切思有。

　　湖州路卞山幻住禅庵沙门某䟽谨封

　　上来　罗列　大众　同伸

　　日用须知(并)甘露门终
