卍新纂续藏经第 63 册 No. 1256 宗门玄鉴图


　　No. 1256-A 玄鉴五宗引

　　直指单传初无委曲。五宗不传之妙谁敢举扬。后来法久成獘生出异端。故五家依门傍户者。或设为五位君臣。四种料拣。三关九带。十智同真。门庭各立。互相提唱。虽则一期建立。讵知后代儿孙一个个堕在参天荆棘中。枝上牵枝蔓中引蔓。山野自愧不能㘞地一声为佛祖忠臣。尽焚窠臼。今反将七百陈烂葛藤新翻一遍𦘕蛇添足。难逃明眼人前白日见鬼矣。

　　万历丁未仲冬少室后参觉虚一识

　　No. 1256

　　宗门玄鉴图

　　夫信迹者。先圣之蘧庐。后人之龟镜也。苟昧其源。焉能发明于大事哉。恐后学之流以金沙混用玉石同观。既迷宾主之谈。莫究尊卑之理。由是采古圣机玄之妙。总其纲要作十二门。从流列派各有所归。自浅及深俱无异趣。名曰玄鉴图。庶择法眼详证焉。各随门类略示方隅。余可知矣。

　　普贤门

　　如瑞岩自唤自应。大光作舞。投子起立。赵州抚膝。安国师瞬目。鸟巢吹布。毛宗师展两手。三玄体用此皆在称理门也。

　　文殊门

　　如明觉云。千峰寒色。雨滴岩花。逸和尚云。青青岩下竹。郁郁涧边松。古德云。风从何来。雨作何色。或有人问指目前山河大地一切物像是也。

　　观音门

　　如国师抚掌。明觉敲床。药山打鼓。沩山打木鱼。普化耳边振铃。玄沙以火箸敲火炉。至于击鼎问僧是也。

　　以理因向门

　　如明觉云。国师走走。露柱牵牛。向你鼻孔里。投子云。了角女子白头孙。玄沙云。三冬气盛。南星镇北斗。海底生红尘。山头起白浪等是也。

　　顺实依伍门

　　如明觉云。眼看绿水。背靠青山。石头云。眼色耳音声。南泉云。问水答水。问虫答虫。昼见日。夜见星等。此当实玄须是本分。不见前理未可。

　　法体自然门

　　如明觉云。天际日上月下。云门云。南山起云北山下雨。水底鱼天上鸟。南地竹北地木。火暖风凉地坚水湿等是也。不可以夸言诠。不可以识心会。

　　密应藏锋门

　　如明觉顾视左右唤祖来洗手。敲床云幻出。蓦拈拄杖下座。紫湖喝僧云看狗。大慈问赵州般若呵呵大笑。普化踢倒饭床等是也。

　　事门理对门

　　如明觉云。僧问赵州亲见南泉否。答曰镇州出大萝卜。巴陵云。鸡寒上树。鸭寒下水是也。此与前门事迹须异。皆是瞒人方便也。

　　寄事标玄门

　　如雪峰答耽源云。中有黄金充一国。云门云。拄杖子化为龙。巴陵云。珊瑚枝枝撑着月。黄檗云。大唐无禅师等是也。盖尽法不欲言。故托寄其事。如明觉云。莫谓水寒鱼不食。如今钓得满船归。

　　理绝诠事门

　　云担板禅和如麻似粟。如外道问佛不问有言不问无言如来良久等是也。

　　顺止归实门

　　如百丈挂拂于旧处。僧推倒禅床出。雪峰掷下拂子。圆明靠却拄杖。明州背布袋是也。

　　已上十门皆做此收归本分也。

　　全机尽法门

　　但有所宗皆不是全机。但有一路亦不放过。皆不尽法。如大慈归方丈。明觉令南泉打赵州了赶出。又八面四方正好连架打是也。

　　又其余麻三斤。九九八十一。青州作一领布衫重七斤半话。一向是无依托。越于格量。故此不取。更有直示密示等方便。如三玄八势中明。欲知图之收来所归。体例细详。明觉应可见也。

　　又三格门

　　若从观音门入者。一切虾蟆蚯蚓助汝发机。

　　若从文殊门入者。墙壁瓦砾助汝发机。

　　若从普贤门入者。举足动步施为运用无有不是助汝发机。

　　三玄论

　　彦明上座堂中问天台韶国师曰。宗门举唱话路大意如何。国师曰。大意不出三玄。问曰何名三玄。国师云。一名实玄。二曰体玄。三曰用玄。问曰何名为实玄。国师云。大凡问答不越常人所谈。皆合本分之事。乃名实玄。如僧问赵州云如何是赵州。答曰东门西门南门北门。问云如何是赵州主。答云大王是。又如南泉与数僧行次见池水。又如玉溪长老问法眼如何是正法眼。答云即今见色者是。又如拍毬打地指天吹布毛。随其学人所问。称实而应。据斯体例。不露头角。不越常谈。不失机关。皆是本分之事。自古至今为本分实玄。便是宗门极则之法。问云何名为实。答曰。不可以会解推究。无所名之。故谓之实也。问曰何名为玄。答曰。历历灵灵。本是如是。故名为玄。问曰何名本分。答云。是他法法非无一物。亦不越常人言谈语话行为动作。故为本分。问曰何名不本分。答曰。说作妙觉菩提佛性知见凡圣因果。乃于无所得心中似有一个无名字及无心得无所得者。皆名不本分。问云何名体玄。答曰。夫体玄者乃是西天龙树祖师现大月轮真实体也。亦是一切众生天常真性本然之道。亦是大藏所谈极则。亦是古人接机岐路。只如上古拈椎竖拂。举指辊毬。自唤自应。狮子入窟法。杳然绝朕迹。皆表此本体也。问曰。既是大月轮真如实体性。何以古人破作泥水之谈。唤作弄精魂掠虚头活计耶。答曰。为伊不识向上本分之事。但认浮相谓称极则。所以破之也。问曰何名用玄。答曰。夫用玄者即是大月轮体上极然之用。从上古人皆用此法接机。如神会振身。大光作舞。普化邈真。从东过西。狮子出窟藏身无路。皆表此大用也。问云。既是不思议极然之用。何以古人破为瓦砾野狐精风力所转俱无实是耶。答曰。为伊不识向上本色之事。但弄浮相执邪为真。如此破之。问曰。何为古人不肯真说。须假拈椎竖拂委曲指示。答曰。名相之说滞迹多端。疑误后学恐成支离。柰不获已所以如此。问曰古人有哭有笑是何也。答曰。笑者多赏。哭者多罚。赏罚不定。问曰。如上三玄论竟。只此三玄为别又有。答曰此外更有三要。问曰何名三要。一者先照后用。二者先用后照。三者照用同时。且

　　第一先照后用者○。如学人来时。禅主先问从甚么处来。或云彼师有何言句指示。学人种种言句。禅主反问云作么生会。据斯体例。古人亦强名照要也。

　　第二先用后照者◎。如学人来问祖师西来意。或问佛法大意。或问如何是学人本来面目。或问如何是极则事。禅主举起拂子。或以拄杖便打。或下禅床立。或𦘕圆相。或呈机要。据斯接机。古人亦强名用要也。

　　第三照用同时者◑。如学人来发问端。禅主或竖起拂子云诸方还有这个么。或指空云会么。或学人见竖起拂子便礼拜。禅主云这钝汉。或云学人不会。禅主指露柱云这个却会么。学人或展坐具或竖起拳掌。主云这弄精魂汉。据斯接机。古人亦强名照用同时要也。

　　四大式论

　　问曰。三玄三要之外。更有何法示徒。答曰有四大式。

　　第一正利大式。如初祖在少林等是也。

　　第二平等大式。如禾山打鼓是也。

　　第三真假大式。通取前二式是也。

　　第四本分大式。如初祖见梁武帝时云不识是也。

　　八棒论

　　问云。只这是。更别有。答曰。夫于一代宗门。更有数般体例。吾更为汝略陈梗概。且如引机垂语之棒略有八种。问云。何名八棒。

　　第一触令支玄棒。今夜不答话。问话者三十棒。时有僧出礼拜。山便打是也。

　　第二接机从正棒。如僧被打云。某甲未问为甚么打。山云汝是甚处人。僧云新罗人。山云未踏舡舷好与三十棒。

　　第三辩机提正棒。如参长老。威仪不肃礼数怠慢。禅主便打是也。

　　第四靠玄伤正棒。如大禅佛到仰山翘足乃云。西天二十八祖亦如是。唐土六祖亦如是。和尚亦如是。某甲亦如是。仰山与四棒是也。

　　第五印顺宗乘棒。如禅主与学人问答深有大契。禅主便打是也。

　　第六盲枷瞎炼棒。如长老行棒。学人云出棒出棒。主更无酬对是也。

　　第七考验虚实棒。如禅主反问。学人答至极则处。禅主便打是也。

　　又苦责愚痴棒。如学人来参。长老种种开示。学人一一不会。长老便打是也。

　　又如雪峰背负一束藤。路逢一僧便抛下。僧方拟取。雪峰踏倒是也。

　　第八扫除凡圣棒。如道得也打。道不得也打。此方是正棒也。

　　五句论

　　第一迷真句。如指一物及言非物。问学人是也。

　　第二出身句。如僧问赵州。离四句绝百非请师直指某甲西来意。师云老僧恁么死急是也。

　　第三正宗无问句。如翠峰云。某甲上树。致将一问来是也。

　　第四正宗无答句。如云到这里说得十成犹是患謇汉是也。

　　第五末后句。如云。太阿宝剑祖堂寒。千里应须息万端。莫待泠光轻问烁是也。

　　八大势论

　　第一天真大势。源其性海离念圆明。不假安立亦曾增减。石头休宣。百丈卷席。马祖下座。皆显本来不动。

　　第二秘密大势。如少林壁观。大寂无声。目击道存。

　　第三平安大势。四仪尽道。三业都禅。着衣吃饭动转施为无非佛事。

　　第四直示大势。明言问示汝等身中有个无位真人堂堂出入等。如云和尚诚言焉敢不信。师曰即今便是佛等是也。

　　第五呈似大势。如见人来两手度□拄杖。从东过西。自唤自应。如道吾舞笏是。

　　第六收放大势。如明州布袋和尚。人问布袋下事。叉手而立是也。

　　第七权设大势。如宗门中曲垂方便。问实答应权被机害。皆借至理。故得此名。

　　第八省悟大势。如曹溪打神会。黄檗打临济等是也。

　　已上略示方隅。具眼高人无合滞迹。苟得歇头真放心处。无适而非可也。

　　洞山祖师五位图

　　<PIC>X63074901.gif</PIC>［召］

　　颂曰。

　　偏中归去极幽玄。正去偏来理事全。兼至去来明妙用。到兼何必逐言诠。须知正位非言说。朕兆依稀属有缘。语默岂能安世界。荡荡踪横鸟道玄。

　　慈明禅师五位颂

　　大者本州刺史。二者把笔文章。三者放鹰走狗。四者外入人家。惟有五郎最小。家中侍奉爷娘。

　　大阳三句之图

　　<PIC>X63074902.gif</PIC>

　　王子五位图

　　一诞生王子。<PIC>X63074903.gif</PIC>王宫才降日。玉兔岂能离。未得无功旨。人天何太迷。

　　二朝生王子。<PIC>X63074904.gif</PIC>白衣须拜相。此事未为奇。积代簪缨者。休云落魄时。

　　三末生王子。<PIC>X63074905.gif</PIC>子时当作正。明暗在君臣。未离兜率界。乌鸡雪上行。

　　四化生王子。<PIC>X63074906.gif</PIC>焰里寒冰结。杨花九月飞。泥牛吼水面。木马逐云嘶。

　　五内生王子。<PIC>X63074907.gif</PIC>浑然藏理事。朕兆卒难明。威音王未晓。弥勒岂惺惺。

　　洞山偏正五位圆相

　　<PIC>X63074908.gif</PIC>

　　不共。<PIC>X63074909.gif</PIC>内绍　<PIC>X63074910.gif</PIC>诞生　臣向君。

　　一色。<PIC>X63074911.gif</PIC>外判　<PIC>X63074912.gif</PIC>朝生　臣奉君。

　　功。　<PIC>X63074913.gif</PIC>栖隐　<PIC>X63074914.gif</PIC>末生　君视臣。

　　共功。<PIC>X63074915.gif</PIC>臣用　<PIC>X63074916.gif</PIC>化生　臣向君。

　　功功。<PIC>X63074917.gif</PIC>不动　<PIC>X63074918.gif</PIC>内生　君向臣。

　　正中偏。夜深古殿锁轻烟。寂寂苔封臣不立。密密光舒未兆前。

　　偏中正。玉人不亲临台镜。子夜星沉瑞气浓。依旧青山不露顶。

　　正中来。木人携杖火中回。趁起泥牛耕练色。放教石马践苍苔。

　　偏中至。转侧相逢全意气。交辉终不犯锋芒。大用踪横无变异。

　　兼中到。明暗尽时光不照。石人有志妙难穷。鲜栽绝顶无根草。

　　洞山偏正五位之图

　　<PIC>X63075001.gif</PIC>

　　仰山九十六种圆相图

　　<PIC>X63075002.gif</PIC>

　　末门句○　第一句(方员任器头角全彰)。

　　日用句○　第二句(体用互收名言不立)。

　　末后句○　第三句(隐显无私傍通这畔)。

　　修罗三昧擎日月势

　　<PIC>X63075003.gif</PIC>

　　女人三昧罗刹不隐

　　<PIC>X63075004.gif</PIC>

　　已上开为百二十。合为九十六种。总不出十九门施设也。

　　　一垂示三昧门　二问答互唤门　三性起无作门　四缘起无碍门　五明机普互门　六昧合宾主门　七三生不隔门　八即幻明真门　九用了生缘门　十就生显法门　十一冥府生缘门　十二三境顺真门　十三随机识生门　十四海印收生门　十五密用灵机门　十六碎啄同时门　十七随随收放门　十八卷舒无住门　十九一多自在门

　　圆收六门

　　　一圆相○　二义海○○　三昧机○○　四多字学○○　五意语<PIC>X63075005.gif</PIC>　六默论○○

　　曹洞宗旨

　　达磨西来不立文字。儿孙东出酷泥言诠。才落名论堪作甚么。万一此藁流落人间。慎勿逐语生解。直饶声前荐得句外承当。犹有一人大不肯在。纵识得此人。更参三十年。我道犹欠彻在。湛然居士从原题。

　　洞山五位投子清和尚序

　　夫长天一色星月何分。大地无偏荣枯自异。是以法无异法何迷悟而可及。心不自心假言像而提唱。其言偏圆正倒兼带叶通。其法也不落是非岂关万像。万像既融于水月。源派派混于金沙。不堕虚凝。回途复妙。

　　洞山五位颂

　　正中偏。三更初夜月明前。相逢莫怪不相识。隐隐犹怀旧日嫌。

　　偏中正。失晓老婆逢古镜。分明觌面别无真。争柰迷头还认影。

　　正中来。无中有路隔尘埃。但能不触当今讳。也胜前朝断舌才。

　　偏中至。两辨相逢不相避。好手犹如火里莲。宛然自有冲天志。

　　兼中到。不落有无谁敢和。人人尽欲出时流。折合元来炭里坐。

　　卧龙山云庵老人评唱五位王子图颂

　　正中偏　注曰。古人借黑为正。假白示偏也。切忌当头。直要傍提。妙会宗祖。如云要头一任将去。正者是正位也。道个正位已早落偏。言不当理。本位都无言说。但有言说即属偏也。偏中不曾离本位。无生那涉语因缘。即是两意。人在语中圆得。如云不落今时句。妙在未闻前。此是语中圆得底句。亦合两意。妙在体处。体即正体。不落今时。句句中须虚一位。不得当头道着。直须玄行始得相应。半夜日头出。日午打三更。皆是兼中有语也。如云木人半夜穿靴去。石女天明带帽归是也。直言露地已前。明妙也。道个露地白牛明妙法身。犹是文采。直须文彩妙会始得其旨也。

　　三更初夜月明前　注曰。只是黑白未分时事。黑白两种亦是文彩未生前。方是正中偏。有云。金殿豁开全体现。往来常在白云中。月明前此句不堕有无。始得兴断也。

　　莫怪相逢不相识　注曰。正是父子相见君臣道合。唯一道如如更与阿谁相识。不落第二门头。此明入宫不异体。为子全身而是父。只是各不相知。臣在门。王不出门。臣不知有君。君亦不知有臣。混然一致。此是儿孙得力。岂得不知隐隐幽暗不彰也。

　　隐隐犹怀旧日嫌　注曰。初未识时未有个肯处。见了后方有个肯处。所以道悟了还同未悟时。心无胜负自安宁。正位有云。妙语绝承当。个中无肯路。即是此路也。两句语非前句后句。中不相似也。只是上下两句共明一意。

　　偏中正　注曰。偏乃是今时句。太阳门下事。名有句。正是正体。明月堂前事。名无句。无句是宗。不得昧却。若于有句傍无句宗旨。即是偏中得正也。偏是左右人。正是尊贵人。常要时时奉他。须得心心无间念念无差始得与他相应。是故知有底人始解奉重。辄不得暂时违背。若暂时不在。如同死人。又偏是长老施设处。正是学人承当处。偏中得正也。缘中得正不坐今时。缘是因缘语句。于因缘语句下得意。不滞因缘语迹。通父母未生前事。空劫外事。乃曰缘中得意不坐今时也。只向语中转去。方有圆位语。言三昧下出身也。为因有语言常通无语之意。从偏入正。方有圆位也。又偏属于今时。六根六识也。正是那边。不落今时。只于六根六识下明得那边人。偏中得正。

　　失晓老婆逢古镜　注曰。彰也。将之道不别有也。本来面目自此而彰也。方信道不从人得也。古镜者。雪峰云。此事如古镜。胡来胡现。汉来汉现。又玄中铭。夜明帘外古镜徒辉。又云。打破镜来与你相见。此意照在。体无依。通身合大道。即是入正偏而来也。

　　分明觌面别无真　注曰。恁么会自对分明不是物。

　　争柰迷头还认影　注曰。认着不堪。不是本来头。如演若达多迷头认影。认着依前还不是也。

　　正中来　注曰。入宫无异体。出塞将军才。此是回途转位。戴角披毛。何异类中来也。嘶风不及处。妙旨玄中分也。须今时中来常。要不落于今时也。

　　无中有路隔尘埃　注曰。古人得位后方得转身退位。从无入有。不借而借。此是转身一路也。有句云。受阴托胎全得妙。尘尘刹刹现全身。尘埃扑落非他物。踪横不是尘。妙中忽有句。句中忽有妙。妙在体处。此是妙中有句也。句中无得。如红炉焰里莲。看时有分。取即不可。此是句中无得也。

　　但能不触当今讳　注曰。未审当今讳个甚么。问取通事舍人去。谁敢道着。只要不犯当头。任从沧海变。讳依傍这个不抛于位。依傍这个是叶通之语。这个是左右人位。是主位正位也。不抛位者。常要时中奉重。不得暂时抛位。若一念抛位。此便是不奉于君。悖臣逆子。可谓此人命如悬丝。所以古人道。暂时不在如同死人。岂向经年度岁。不在句中有路不相触。句句之中皆有出身一路。不犯当头也。

　　也胜前朝断舌才　注曰。类之不齐。非谓无语。须有言语善能回互。不犯当头明暗全该。明是偏位。暗是正位。不犯当头下句全体该摄也。如前朝姓李名知章。得利舌之用。凡为谈论令人结舌杜口。如今若能傍参玄旨妙会宗乘。更胜前朝利舌之用也。

　　(兼偏)中至　注曰。从前有句中来。前来是正位中来。是有句。有句属今时。名偏位也。故指偏中至是有句中来。机不回互。所谓以偏正两位尽在机前括出。更不回互矣。

　　两辨相逢不相避　注曰。此是作家弄险之处。谓以偏正交罗明暗互用。如两辨相逢善能迴避。此是明暗双放也。如人弄珠不触手不落地也。不触手者不住偏位也。不落地者不坐正位也。此是作家始得其妙。如火焰里出身。岂不是好手也。

　　好手犹如火里莲　注曰。此是往来句中常有出身之路也。若是作家相见。如大冶精金应无变色。无中忽有。坏有不得。明自体也。能为万象主。不逐四时凋也。

　　宛然自有冲天志　注曰。檠天架海气宇如王。不从他得。须是渠得。故云丈夫自有冲天志。不向如来行处行。是他自有把定世界函盖乾坤底手眼。所以气宇如王不依他教也。

　　兼中到　注曰。物物头头全得妙。此是妙叶处始得。句中不落有无。须叶带偏位中也。由体妙行玄故得句中不落有无。即是双收也。

　　不落有无谁敢和　注曰。无言童儿能断和。此句合前有无极尽。此是符合前正中偏黑白未分时事。此是不堕有无极尽。也不当头。是文采未生前唯显体妙。全体该收更无遗落。故言不当头全该也。

　　人人尽欲出时流　注曰。人人尽欲超佛越祖。出今时流辈外去。谁道不藏锋。阿谁不待藏形泯迹。回头即露显。争奈回头坐他一色也。

　　折合元来炭里坐　注曰。坐着即不堪折合。此方云割杀。为修行人不能超前绝后。元来却只在炭堆里坐割杀。所以道。若不回互却坐他一色也。到这里。直须黑山内动地放光。死水里兴云吐雾。十字纵横。功勋不犯。则可也。

　　正中偏。偏中正。正中来。兼中至。兼中到。是未萌已前即正。谓众生迷故。当亲知识即正悟入。从此得悟即便。谓之正中偏。既悟不可得。即合其正。谓之偏中正。乃悟真空无偏无正。非有非无。非凡非圣。三头六臂开方便门。未常道着也。无中唱出者正中来也。本非情量不在中边。千圣难以觑见。会即没交涉。坐在一色也。无为端拱至尊至妙。即兼中至也。前之四位要须父子圆明。复归其本。如人到家不谈客尘之事。只是旧时人也。了却那边行履。却来这里作活计。乃是兼中到也。遂有君臣父子出世间之说也。偈曰。

　迢迢空劫绝人行　　却驾坭牛海底眠
　休问偏来与正去　　皎然红日夜东升

　　沩仰宗

　　残枝拨发无烟火。百丈深掐果有金。枯木开花明至道。寒灰吐𦦨晓真心。但能会取不会底好。不是别。正是你佛。若向外求解。将谓禅道。且莫交涉。是名运粪自污心田。所以不是道。僧问如何是道。山云。无心是道。还会么。僧云不会。山云。会取不会的好。僧云如何是不会的。山云。只是你。不是别人。看一似死水里浸却。仔细观来水里有些味。下口吃着方知滋味。会与不会时时对面。似影随身非向非背。偈曰。

　父子相逢岂偶然　　一轮抛却海东边
　机锋互唤人难会　　体用如如用自玄

　　仰山师先耽源处。因示圆相有省。后于沩山处因渡水大悟。后开法住仰山。四方归敬。接物利生。乃因圆相辨的于人。然九十六种圆相各有所由。于圆相中书一牛字是纵意。书一佛字是夺意。书人字是肯不全意。书卍字是全许也。或示圆相。或点破画破。掷却抹却。皆是绝意截断众流也。乃至更有多相。有权有实。体用宾主。纵夺互唤。机关褒杀活。此是入廛垂手方便施设也。或师极则语句。大具机用现前。不存轨则。

　沩山与仰山　　机暗独难言　　飞鹤开䨥翼
　明珠转一盘　　方圆难可并　　起坐不相干
　手舞既足蹈　　徒劳运右端

　　临济宗

　　喝下分明宾主全。电光石火里头看。山藤六十犹轻恕。恰似蒿枝拂一般。所以故有三玄．三要．四料拣．四宾主。三玄者。于一玄中全具三要也。三棒三喝。一语一默。凡所相见宾主历然。即是玄中之要也。四料拣者。夺人不夺境。即法未空也。夺境不夺人。即人未空也。人境俱夺。即二空也。人境俱不夺。即三存也。

　一喝分宾主　　照用一时行　　更有知端的
　日午打三更　　千秋林也晚　　庭际菊初䦨
　般若随缘内　　真如不动关　　霜飘红树老
　风度碧潭寒　　不落见知境　　分明说似看

　临济好儿孙　　三玄四主宾　　休论佛与祖
　那说圣凡伦　　棒来如雨点　　喝去似雷奔
　拟议拦腮掌　　谁能继祖灯

　临济好儿孙　　多将棒喝论　　拟动拈棒打
　临行又业盆　　休论佛与祖　　那说圣凡伦
　更生斯见解　　东鲁觅西秦

　枯木堂前才抚掌　　夜明帘外已讴歌
　若将耳听终难会　　眼里闻声不较多

　　临济有三要　照　用　照用齐行。

　　临济有七事　杀人刀　活人剑　脚踏实地

　　探竿影草　向上关棙子　格外说话　衲僧巴鼻。

　　问如何是杀人刀。砍水不入。

　　如何是活人剑。伏尸万里。

　　如何是脚踏实地。七里八里十五里。

　　如何是向上关棙子。系驴橛子不直钱。

　　如何是格外说话。人从陈州来却往澧州去。

　　如何是探竿影草。你曾到此间么。

　　如何是衲僧巴鼻。凡圣不立踪。

　　云门宗

　　瞿昙瞬瞿昙瞬。迦叶直下承当。少室九年端坐。少室九年端坐。自从佛佛授手祖祖传灯。唯此一心更无异法。一心清净更无三界也。故云迷时三界有。悟后十方空。要知成道处。只在净心中。只见四山青又黄。那知岁月短和长。十二时如痴似讷。常教心勿染尘埃。人我无明一时放下。经行坐卧了无交涉。不是目前法。亦非心外机。直下才承当。分明无向背。一处明得千处万处光辉。一言通时千言万言一时透脱。非心非佛拈向一边。举今拨向一处。只如诸人分上还会得么。若也证得。三世诸佛于中成道。神通变化于中流出。大地山河于中发现。九类四生于中长育圣胎。是知本来成佛。又为含藏识内贮积太多。用颠倒知见。妄生巧伪。诸佛本是众生。盖因圆明性中廓然平等。以解脱为心。强名禅道。从此染净岐分。悟迷派列。如手作拳作掌。展速自由。不假他力。

　截断众流一句传　　乾坤函盖更幽玄
　三关透脱知何处　　逐浪随波利有缘
　今古韶阳一句传　　江南三月菊花鲜
　行人莫染眸中屑　　谁信灵云妙悟玄

　云门嗣雪峰　　机与睦州同　　理出千差外
　言居一句中　　九秋深夜雨　　三月落花风
　常见波斯说　　蟭螟吞大虫

　　法眼宗

　达境唯心万法空　　南园春暖动和风
　升元阁在御街里　　曾听元音演莫穷

　　地藏指庭前太湖石云。此块石在你心内。法眼于此言下大悟。乃作颂曰。三界唯心。万法唯识。唯识唯心。眼声耳色。不到耳声。何触眼色。耳声难成。眼色不立。色心不一。彼我无差。有人会得腾唤吾家。见色便见心。通达理事境。借问出家人。出家何所证。若谓升天堂。杳南无生理。若谓证菩提。舍头还取尾。一贯之取舍。从此入堂堂。不挂南华华。不学华。不学却来。却来披衣学坐禅。禅若学坐的非正。亦非偏。经劫守闲静。未出生死边。为报参禅者。须信道中玄。且道如何是。道中玄现自宛然。六街钟韵鼓冬冬。即处铺金世界中。池长芰荷庭长柏。更寻何处觅真宗。

　法眼一宗枝　　玄中意自奇　　直须明自己
　更不假修持　　门里分宾主　　言中绝路岐
　若论端的旨　　打瓦更钻龟

　绝后重苏得旨深　　拈来信手莫沉吟
　须明劫外玄玄句　　方契宗门佛祖心

　　沩仰宗

　权分九十六圈挛　　脱印相承有所传
　垂手为人曾作拜　　横身应物善交权
　禅天云散心光显　　义海波澄月影圆
　明暗相参看变态　　莫教辜负草鞋钱

　　临济宗

　堂堂宾主历然分　　无位真人不可亲
　栗棘蓬中能出手　　金刚圈里解翻身
　腮边一掌机锋峻　　肋下三拳意志新
　胞次来能明七事　　盲枷瞎棒枉劳神

　　曹洞宗

　劫波空处妙难通　　拟欲无功已堕功
　偏正未曾离本位　　君臣那肯异深宫
　玉楼转侧方圆备　　宝剑澄明理事同
　云辇月娥归半夜　　晚来烟雾尚朦胧

　　云门宗

　睦州炉鞴雪峰锤　　打就金毛狮子儿
　三句揩磨区法则　　十门规度别机宜
　树凋叶落金风急　　云淡天低晓日迟
　情见到头窥不得　　离心意识始方知

　　法眼宗

　即俗明真总万方　　法法从此露堂堂
　山河大地皆标格　　草木丛林尽发扬
　秋雨遍催梨叶老　　春风齐折杏花香
　义天觉海周沙界　　窥管持蠡难忖量

　　四与么

　　与么与么(纵也。明其事也)。不与么不与么(夺也。辨其理也)。与么不与么(先纵后夺。以事明理)。不与么与么(先夺后纵。以理辨其事。以有为无。唤事作理。非无作有。以理作事。事理非事。以此作用立明其道。非理非事。如开拳成掌握掌成拳。但了是手。拳掌俱是而亦俱非。直得纤毫不立。所以道掀翻大海鱼龙隐。踢倒须弥日月昏。纵以理为空。下总计其四也)。

　　宗门玄鉴图(终)
