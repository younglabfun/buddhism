卍新纂续藏经第 63 册 No. 1232 智觉禅师自行录


　　No. 1232-A

　　永明寿禅师显迹五代宋初。我
世宗宪皇帝嘉其专修净业。普利众生。
锡封妙圆正修智觉禅师。标为佛门正宗。其书如宗镜录．万善同归集．心赋。已入大藏。武林黄君松石搜访散佚。又得师山居诗及永明道迹。既梓于维扬。而自行录一编为师百八实修。尤下学上达之津筏。尝𢹂之京师。云间大司寇张公以见之晚。不及奏列藏函为憾。公薨。任子伯耕请校刊流布。以资公冥福。读是编者。敬信持行。人人如获师印弥陀塔。其亦公之神所默启夫。西原居士蒋恭棐为识其缘起。时
乾隆十年夏五月朔日。

　　No. 1232

　　慧日永明寺智觉禅师自行录

　　永平道者山大云峰禅寺嗣祖居幻沙门释　文冲重校编集

　　恭惟古圣罔伐己能。缅想前贤。靡彰自德。然释典有先自行化他之教。儒宗标内举不避亲之文。师常示徒云。因观弘明集中。先德有检覆三业门云。夫克责之情犹昧。审的之旨未彰。故以事检校心。凡所修习。既知不及。弥增疏忽。何谓检校。我此身从旦至中。从中至暮。从暮至夜。从夜至晓。乃至一时一刻。一念一顷。有几心几行几善几恶。几心欲摧伏烦恼。几心欲降伏魔怨。几心念三宝四谛。几心悟苦空无常。几心念报父母恩慈。几心愿代众生受苦。几心发念菩萨道业。几心欲布施持戒。几心欲忍辱精进。几心欲禅寂显慧。几心欲慈济五道。几心欲劝励行所难行。几心欲超求辨所难辨。几心欲忍苦建立佛法。几心欲作佛化度群生。

　　上已检心。次复检口。如上时刻。旦已来。已得演说几句深义。已得披读几许经典。已得理诵几许文字。已得几回叹佛功德。已得几回称菩萨行。已得几回赞叹随喜。已得几回回向发愿。

　　次复检身。如上时刻。已得几回屈身礼佛几拜。已得几回屈身礼法礼僧。已得几回执劳扫塔涂地。已得几回烧香散花。已得几回扫除尘垢正列供具。已得几回悬幡表刹合掌供养。已得几回绕佛恭敬十百千匝。

　　如是检察。会理甚少。违道极多。白净之业。才不足言。烦恼重障。森然满目。闇碍转积。解脱何由。如上校察。自救无功。何有时闲议人善恶。故须三业自相训责。知我所作几善几恶。是以若不自先检责。何以化导群机。故菩萨为度众生。故先自修行。所以净名经云。资财无量。摄诸贫民。奉戒清净。摄诸毁禁。以忍调行。摄诸恚怒。以大精进。摄诸懈怠。一心禅定。摄诸乱意。以决定慧。摄诸无智。

　　又经云。自持戒。劝他持戒。自坐禅。劝他坐禅。大智度论云。本师释迦牟尼佛不舍穿针之福。祖师龙树菩萨释云。如百岁翁翁舞。何以故。为教儿孙故。况未居究竟位。全是自利门。从十信初心。历十住．十行．十回向．十地。直至等觉佛前普贤位。犹自利利他门。登妙觉位。至佛后普贤。方纯是利他之行。

　　是以行明因示诲次。遂请问所行。或因师自说。编纪二三。既自治之行可观。则摄化之门弗坠。有斯益故。乃敢叙焉。今具录每日昼夜中间总行一百八件佛事。具列如后。

　　第一。一生随处常建法华堂。庄严净土。

　　第二。常昼夜六时。普为一切法界众生。代修法华忏。

　　第三。常修安养净业。所有毫善。悉皆念念普为一切法界有情。同回向往生。

　　第四。或时坐禅。普愿一切法界众生。同入禅智法明妙性。

　　第五。每夜上堂说法。普为十方禅众法界有情。同悟心宗一乘妙旨。

　　第六。每日常念妙法莲华经一部七卷逐品。上报四重深恩。下为一切法界二十五有含识。愿证二十五种三昧。垂形十界。同化有情。

　　上报四恩者。一报师长训诱恩。二报父母养育恩。三报国王荷负恩。四报施主供给恩。下为二十五有者。一为地狱界证离垢三昧。二为旁生界证不退三昧。三为饿鬼界证心乐三昧。四为修罗界证欢喜三昧。五为南阎浮提证如幻三昧。六为东弗婆提证日光三昧。七为西瞿耶尼证月光三昧。八为北郁单越证热𦦨三昧。九为四天王证不动三昧。十为三十三天证难伏三昧。十一为𦦨摩天证阅意三昧。十二为兜率天证青色三昧。十三为化乐天证黄色三昧。十四为他化自在天证赤色三昧。十五为初禅证白色三昧。十六为梵王天证种种三昧。十七为二禅证双三昧。十八为三禅证雷音三昧。十九为四禅证霪雨三昧。二十为阿那含天证照镜三昧。二十一为无想天证空三昧。二十二为空处天证常三昧。二十三为识处天证乐三昧。二十四为无所有处天证我三昧。二十五为非想非非想天证净三昧。

　　第七。每日常诵般若心经八卷。普为法界八苦众生。离苦解脱。

　　第八。每日常读大方广佛华严净行品。依文发一百四十大愿。普令一切法界众生。见闻之中。皆得入道。

　　第九。常六时诵千手千眼大悲陀罗尼。普为一切法界众生。忏六根所造一切障。

　　第十。常六时诵加句佛顶尊胜陀罗尼。普为法界一切众生。忏六根所作一切罪。

　　第十一。普为一切法界众生。昼夜六时。皈命敬礼三宝。及晨朝礼十方佛。

　　一礼佛宝。

　稽首圆满遍知觉　　寂静平等本真源
　相好严特非有无　　慧光普照微尘刹

　　一心敬礼十方三世尽虚空遍法界微尘刹土中一切常住佛宝两足尊．此界他方人间天上法宝．真身舍利形像一一塔庙。唯愿三宝威神。覆护所有诸佛住处。愿与法界一切众生。一一分身悉往礼拜。虽不得能礼之身．所礼之佛。然不坏幻相。影现法界。

　　二礼法宝。

　稽首湛然真妙法　　甚深十二修多罗
　非文非字非言宣　　一音随类皆明了

　　一心敬礼十方三世尽虚空遍法界微尘刹土中一切常住法宝离欲尊．天上人间龙宫海藏十二部经．一切圣典。同前礼佛。运心所有经卷之处。一一分身悉往礼拜。

　　三礼僧宝。

　稽首清净诸贤圣　　十方和合应真僧
　执持禁戒无有违　　振锡𢹂瓶利含识

　　一心敬礼十方三世尽虚空遍法界微尘刹土中一切常住僧宝众中尊．宝刹净土岩阿石室诸大菩萨．缘觉．声闻．一切贤圣。同前礼佛。运心所有僧住之处。一一分身悉往礼拜。

　　次执炉云。严持香花。如法供养。愿此香花云。以为光明台。供养一切佛。经法诸菩萨。声闻缘觉众。及一切天仙。受用作佛事。普愿一切法界众生。悉入我供养法界海中。同证无生一实境界。一心擎炉。观此香烟。变为珍珠．璎珞．香台．宝楼．天衣．妙乐．异果．华云．种种供具。供养十方诸佛。大作佛事。

　　礼十方佛。

　　一心敬礼东方善德佛．尽东方法界一切诸佛。

　　一心敬礼东南方无忧德佛．尽东南方法界一切诸佛。

　　一心敬礼南方栴檀德佛．尽南方法界一切诸佛。

　　一心敬礼西南方宝施佛．尽西南方法界一切诸佛。

　　一心敬礼西方无量明佛．尽西方法界一切诸佛。

　　一心敬礼西北方华德佛．尽西北方法界一切诸佛。

　　一心敬礼北方相德佛．尽北方法界一切诸佛。

　　一心敬礼东北方三乘行佛．尽东北方法界一切诸佛。

　　一心敬礼上方广众德佛．尽上方法界一切诸佛。

　　一心敬礼下方明德佛．尽下方法界一切诸佛。

　　第十二。每日普为法界一切众生。礼释迦如来真身舍利宝塔。愿罪灭福生。障消道现。

　　第十三。自制大乘悲智六百愿文。每日普为一切法界众生。发愿礼拜。

　　第十四。晨朝。礼和尚本师灵鹫山中释迦牟尼佛。普愿一切法界众生。绍隆三宝。

　　第十五。晨朝。礼妙法莲华经真净妙法。普愿一切法界众生。同证法华三昧。咸生弥陀净方。

　　第十六。晨朝。礼阿阇黎金色世界大智文殊师利菩萨摩诃萨。普愿一切法界众生。入法界门。开根本智。

　　第十七。晨朝。普为一切法界众生。顶戴阿弥陀佛行道。承广大之愿力。慕极乐之圆修。

　　第十八。晨朝。普为一切法界众生。旋绕念一字王心陀罗尼。普愿圆证心王居总持位。真言曰。

　　唵部淋泼。

　　第十九。晨朝。普为一切法界众生。旋绕念释迦牟尼佛。愿继能仁。成寂灭忍。

　　第二十。晨朝。普为一切法界众生。旋绕念文殊师利菩萨摩诃萨。愿成无性妙慧。作法王之子。

　　第二十一。午时。礼皈依主安乐世界阿弥陀佛。普愿一切法界众生。顿悟自心。成妙净土。

　　第二十二。午时。礼大方广佛华严经不思议藏。普愿一切法界众生。入缘起性德之门。游毗卢大愿之海。

　　第二十三。午时。礼忏悔师银色世界大行普贤菩萨摩诃萨。普愿一切法界众生。了罪性空。成无生忏。

　　第二十四。午时。普为一切法界众生。旋绕念观世音本身陀罗尼。普愿具圆通身。成普门行。真言曰。

　　唵悉罗毗婆尼萨诃。

　　第二十五。午时。普为一切法界众生。旋绕念多宝佛。愿分身散形。同证一乘。

　　第二十六。午时。普为一切法界众生。旋绕念普贤菩萨摩诃萨。愿成差别之智门。运无始终之妙行。

　　第二十七。午时。普为一切法界众生。顶戴观音行道。成观音实际之身。运同体大悲之行。

　　第二十八。黄昏。礼教授师兜率天宫当来下生弥勒尊佛。普愿一切法界众生。成无等真慈。继一生补处。

　　第二十九。黄昏。礼大般若波罗蜜多经清净法藏。普愿一切法界众生。行无所得之方便。具一切种智之圆门。

　　第三十。黄昏。礼同学法侣宝陀洛山大慈大悲救苦观世音菩萨摩诃萨．尽十方法界一切菩萨摩诃萨。普愿一切法界众生。入圆通门。运法界行。

　　第三十一。黄昏时。普愿一切法界众生。旋绕念文殊心陀罗尼。普愿入阿字门。了无生性。真言曰。

　　阿啰跛佐曩。

　　第三十二。黄昏时。普为一切法界众生。旋绕念释迦牟尼分身佛。愿广布身云。入相成道。

　　第三十三。黄昏时。普为一切法界众生。旋绕念观世音菩萨摩诃萨。愿具十四无畏。福佑众生。

　　第三十四。黄昏时。普为一切法界众生。顶戴释迦宝塔行道。普为绍隆佛种。永为法界福田。

　　第三十五。初夜。礼证明师。七宝塔中过去多宝佛．尽十方三世一切诸佛。普愿一切法界众生。不违本愿。助转法轮。

　　第三十六。初夜。礼大宝积经真如海藏。普愿一切法界众生。依了义经。通佛妙旨。

　　第三十七。初夜。礼慈悲导师安乐世界大势至菩萨摩诃萨及一切清净大海众。普愿一切法界众生。引导利济众生。同了唯心净土。

　　第三十八。初夜。普为一切法界众生。旋绕念观音莲华部心陀罗尼。普愿具大悲门。圆自在慧。真言曰。

　　唵阿卢勒继娑嚩诃。

　　第三十九。初夜。普为一切法界众生。旋绕念弥勒慈尊佛。愿生内院亲成法忍。

　　第四十。初夜。普为一切法界众生。旋绕念大势至菩萨摩诃萨。愿摄诸根。净念相继。托质莲台。

　　第四十一。初夜。普为一切法界众生。顶戴法华经行道。尽入法华三昧。同归究竟一乘。

　　第四十二。中夜。礼十方释迦牟尼分身佛。普愿一切法界众生。不动道场。分身百忆。

　　第四十三。中夜。礼大般涅槃经诸佛秘藏。普愿一切法界众生。明自性心。住秘密藏。

　　第四十四。中夜。礼大慈大悲救苦地藏菩萨摩诃萨。普愿一切法界众生。证无垢三昧。度恶趣众生。

　　第四十五。中夜。普为一切法界众生。旋绕念佛顶金轮陀罗尼。普愿无见顶相作法轮王。真言曰。

　　唵齿临。

　　第四十六。中夜。普为一切法界众生。旋绕念药师琉璃光佛。愿成本愿风轮。往生宝刹。

　　第四十七。中夜。普为一切法界众生。旋绕念药王菩萨摩诃萨。愿作大医王。救度一切。

　　第四十八。中夜。普为一切法界众生。顶戴华严经行道。咸入海印三昧。顿悟法界圆宗。

　　第四十九。后夜。礼东方满月世界药师琉璃光佛。普愿一切法界众生。发大誓心。摄无边众。

　　第五十。后夜。礼般若波罗蜜多心经无生奥典。普为一切法界众生。冥合真心。了无所得。

　　第五十一。后夜。礼药王菩萨摩诃萨。普愿一切法界众生。说妙法药。除烦恼病。

　　第五十二。后夜。普为一切法界众生。旋绕念金刚经心中心陀罗尼。普愿证金刚三昧坚固佛身。真言曰。

　　唵乌伦尼萨婆诃。

　　第五十三。后夜。普为一切法界众生。旋绕念阿弥陀佛。愿成无上慧。摄化有情。

　　第五十四。后夜。普为一切法界众生。顶戴大般若经行道。愿入无住观门。成就无生法忍。

　　第五十五。后夜。普为一切法界众生。旋绕念地藏菩萨摩诃萨。愿布无缘慈。救㧞三涂苦。

　　第五十六。稍暇时。旋绕行道。普愿一切法界众生。得紫金光身。相好圆满。

　　第五十七。看读大乘经典。普愿一切法界众生。同明佛慧。

　　第五十八。昼夜六时。普为一切法界众生。念七如来名号。念宝胜如来。愿一切众生。积劫尘劳。悉皆清净。念离怖畏如来。愿一切众生。离五怖畏。得涅槃乐。念广博身如来。愿一切众生。咽喉广大。禅悦充足。念甘露王如来。愿一切众生。饮甘露味。成大菩提。念妙色身如来。愿一切众生。离丑陋形。相好圆满。念多宝如来。愿一切众生。永离贫穷。法财具足。念阿弥陀如来。愿一切众生。离恶趣形。神栖净土。

　　第五十九。晨朝。普为一切法界众生。受持大乘六念。一念佛。愿成佛身。二念法。愿转法轮。三念僧。欲覆护众。四念戒。欲满诸愿。五念施。舍诸烦恼。六念天。欲满天中天一切种智。

　　第六十。昼夜六时。普为尽十方一切法界众生。逐方焚香。供养十方面三宝。愿此香变为珍宝璎珞。楼台宝阁。音乐花果。衣服饮食。种种供具等。供养十方诸佛。

　　第六十一。昼夜六时。普为尽法界众生。逐方皈命十方面三宝。愿入三乘之圣位。成五分之法身。

　　第六十二。昼夜六时。普为十方法界众生。赞叹三宝。愿具梵音声色像第一。

　　第六十三。晨朝。普为十方面众生。代发菩提心。并愿念念圆满无上菩提。直至后心无有间断。发菩提心。真言曰。

　　唵冒地𡁠多母怛播那野弭。

　　第六十四。昼夜六时。普为尽法界众生。散花供养十方面三宝。愿此花满法界虚空界。大作佛事。令一切众生皆得依报严净。常居妙土散花。真言曰。

　　唵萨婆怛他萨多布社摩尼吽吽。

　　第六十五。晨朝。普为尽十方面众生。擎炉焚香。忏悔先业。念七佛灭罪陀罗尼。普愿三业无假。毕竟清净。真言曰。

　　离波离波谛求诃求诃谛陀罗尼谛尼诃罗谛毗唎尼谛摩诃迦谛真灵干谛萨诃。

　　第六十六。晨朝。普为十方面一切法界众生。授菩萨戒。愿承三宝威神。一一现前。皆得亲受。

　　第六十七。晨朝。普为尽十方面众生。念施戒陀罗尼。普愿具佛律仪。谨洁无犯。真言曰。

　　娑啰波罗提药叉呬唎陀野萨婆诃。

　　第六十八。午时。普为尽十方面众生。擎炉焚香。念诸佛心中心真言。普愿发真妙心。开佛知见。真言曰。

　　唵摩尼达哩吽癹𣅒。

　　第六十九。黄昏时。普为尽十方面众生。擎炉焚香。念阿弥陀佛心真言。悉愿证悟佛心。同生安养。真言曰。

　　唵阿密栗多帝际贺啰吽。

　　第七十。初夜。普为尽十方面众生。擎炉焚香。念般若大悲心陀罗尼。悉愿谛了自心。圆明般若。真言曰。

　　怛侄他揭谛揭谛波罗揭谛波罗僧揭谛菩提萨婆诃。

　　第七十一。中夜。普为尽十方面众生。擎炉焚香。念七俱胝佛母准提大明陀罗尼。悉愿安法界胎。孕菩提子。真言曰。

　稽首皈依苏悉谛　　头面顶礼七俱胝
　我今称赞大总持　　惟愿慈悲垂加护

　　曩谟引飒钵多(二合引)喃(引)三藐迦三没䭾(引)俱胝(引)喃(引)怛你也(二合)他(引)唵(引)左隶祖隶尊提萨嚩(二合引)诃。

　　第七十二。后夜。普为尽十方面众生。擎炉焚香。念阿字一切佛心智门陀罗尼。悉愿入无生门。具真佛智。真言曰。

　　南无三满多勃陀喃阿。

　　第七十三。昼夜六时。普为一切法界众生。受持金刚铃金刚杵䟦折罗等。先加持铃杵。真言曰。

　　唵嚩日罗健茶虎。

　　次振铃警觉尽虚空界一切如来。真言曰。

　　唵嚩日罗(二合)𢇹瑟姹。

　　次振此铃遍周法界。大作佛事。警悟一切愚昧异生。愿一闻铃音。觉悟摩诃般若波罗蜜多。

　　第七十四。昼夜六时。修行五悔。忏涤六根。普为一切法界四恩二十五有十二类生。承三宝力。对十方佛前。志心忏悔。与一切法界众生。从无始有神识以来。至于今日。因无明妄造一切生死。随逆顺境。起爱憎心。鼓动六根。造尘沙罪。从多劫来。眼根因缘贪着色故。贪爱诸尘。以受尘故。受此人身世所生处。或着诸色。色坏我眼。为恩爱奴。故色使我经历三界。为此弊使。盲无所见。眼根不善。伤害我多。十方诸佛常在不灭。我浊恶眼障故不见。今始觉悟。诵持大乘不思议藏。皈命普贤一切世尊。令我与法界众生眼根所造一切重罪。毕竟清净。

　　忏悔耳根。从无始来。耳根因缘。随逐外声。闻妙音时。心生惑着。闻恶声时。起百八种烦恼贼害。如此恶耳。报得恶事。恒闻恶声。生诸攀缘。颠倒听故。堕落恶道边地邦疆。不闻正法。处处惑着。无暂停时。坐此窍声。劳我神识。十方诸佛。常在说法。我浊恶耳障故不闻。今始觉悟。诵持大乘功德海藏。皈命普贤一切世尊。令我与法界众生耳根所作一切重罪。毕竟清净。

　　忏悔鼻根。从无始来。坐此鼻根。闻诸香气。迷惑不了。动诸结使诸烦恼贼卧者。皆起因此分别。堕落生死。十方诸佛功德妙香。充满法界。我浊恶鼻障故不闻。今始觉悟。诵持大乘清净妙藏。皈命普贤一切世尊。令我与法界众生鼻根所造一切重罪。毕竟清净。

　　忏悔舌根。从无始来。舌根所造不善恶业。贪着美味。损害众生。破诸禁戒。开放逸门。又以舌根起口过罪。妄言绮语。两舌恶口。诽谤三宝。赞叹邪见。非法说法。法说非法。诸恶业刺。从舌根出。断正法轮。从舌根起。以是因缘。当堕恶道。百劫千生。永无出期。诸佛法味。弥满法界。我浊恶舌障故不能说法。今始觉悟。诵持大乘诸佛秘藏。归命普贤一切世尊。令我与法界一切众生舌根所造一切重罪。毕竟清净。

　　忏悔身根。从无始来。身根不善。贪着诸触。颠倒不了。烦恼炽然。起三不善。谓杀盗淫。与诸众生。作大怨结。乃至破塔坏寺。焚烧经像。用三宝物。无有羞耻。如是等罪。无量无边。从身业生。说不可尽。十方诸佛。常放净光。照烛一切。我浊恶身障故不觉。唯知贪着粗弊恶触。现受众苦。后受地狱．畜生．饿鬼等种种诸苦。没在其中。不觉不知。今始觉悟。诵持大乘真实法藏。皈命普贤一切世尊。令我与法界一切众生身根所造一切重罪。毕竟清净。

　　忏悔意根。从无始来。意根不善。贪着诸法。狂愚不了。随所缘境。起贪嗔痴。八邪八难。无不经历。如此意根。即是一切生死根本。众苦之源。如经中说。释迦牟尼。名毗卢遮那。遍一切处。当知一切诸法即是佛法。妄想分别。受诸热恼。是则于菩提中见不清净。于解脱中而自缠缚。今始觉悟。诵持大乘圆满法藏。皈命普贤一切世尊。令我于一切法界众生意根所造一切重罪。乃至六根所起无量无边恶业罪障。已起今起。未来应起。断相续心。毕竟清净。

　　第七十五。昼夜六时。同与一切法界众生。劝请十方一切诸佛。现出应世。常转法轮。将般涅槃。惟愿久住。遍众生界。尽出苦轮。皆达本心。同归净海。

　　第七十六。昼夜六时。同与法界一切众生。随喜十方诸佛诸大菩萨无尽功德。及一切凡夫所作。漏与无漏一切微细善根。皆入圆因。同成种智。

　　第七十七。昼夜六时。同与法界一切众生回向。从无始来。至于今日。三业所作。一念善根。尽用普施一切法界众生。回向无上菩提。同生西方净土。

　　第七十八。昼夜六时。同与一切法界众生发愿。与一切法界众生亲证法华三昧。顿悟圆满一乘。临命终时。神识不乱。浊业消灭。正念现前。随愿往生西方净土。皈命弥陀佛。成就大忍心。遍入法界中。尽于未来际。护持正法藏。开演一乘门。圆满佛菩提。修习普贤行。广大如法界。究竟若虚空。誓与诸含灵。一时成佛道。

　　第七十九。每日普为一切法界众生。昼夜六时。一心焚香。皈命天王。别置道场。尽形供养。承菩萨威光。安然履道。

　　第八十。每日普为一切法界众生。昼夜六时。念天王心。真言曰。

　　唵悉唎曳莎婆诃。

　　第八十一。每日普为一切法界众生。昼夜六时。念天王护身真言。愿诸众生。身安道隆。永消魔患。真言曰。

　　唵药义瓦惹萨诃。

　　第八十二。普为一切法界众生。昼夜六时。别建道场。供养般若。诵摩诃般若波罗蜜多。课念名号。悉愿诸众生。承大威德法门。发明十方佛慧。

　　第八十三。普为一切法界众生。昼夜六时。别建道场。供养观音尊像。六时旋绕。课诵名号。愿诸众生五眼圆明。十身显现。

　　第八十四。普为一切法界众生。昼夜六时。别置香花。供养妙法莲华经。同悟究竟一乘。咸证法华三昧。

　　第八十五。每夜普为一切法界众生。常施一切旷野鬼神及水陆空行一切饥饿众生等食及水。

　　第八十六。每夜常与九品鬼神．法界众生。受三皈依法。

　　第八十七。每夜常施一切鬼神．六道冥官三昧耶戒。真言曰。

　　唵三昧耶萨怛噤(蒲禁切)。

　　第八十八。每夜常为一切鬼神．法界众生。说三乘法。

　　第八十九。受持秽迹陀罗尼。普愿一切法界众生。所向之处。身心内外境界。悉皆清净。真言曰。

　　唵(引)佛舌屈聿(唯律切)摩诃钵啰恨那𠵨(音许)勿汁勿醯摩尼微吉微摩那栖唵斫急那乌深暮屈聿𤙖𤙖(呼含切)吽(于令切)泮泮泮泮泮(音泼)娑诃。

　　第九十。昼夜六时。受持内外五供养陀罗尼。愿一切法界众生。内外心境。理事无碍。悉成供养之具。供养无量如来。遍至十方。大作佛事。真言曰。

　　唵萨利缚怛他萨哆度波补瑟波逸波阿迦末利补左茗伽三母啰野三母啰野三摩曳萨娑诃。

　　第九十一。受持回向真言。一回向真如实际。心心契合。二回向无上菩提。念念圆满。三回施法界一切众生。同生净土。真言曰。

　　唵三摩啰微罗摩莎罗摩诃斫迦啰嚩吽。

　　第九十二。受持往生真言。愿临终命时。与一切法界众生。同生净土。念往生咒一遍。

　　第九十三。普为一切法界众生。受持一切如来大宝出生灌顶陀罗尼。悉愿决定成就无上菩提。为法王之真子。真言曰。

　　唵萨婆怛他萨多尼摩罗三婆吠吽吽。

　　第九十四。昼夜六时。普为一切法界众生打钟。先愿此钟声周遍法界。大作佛事。奉请十方一切凡圣四众。各具威仪。随众行道。次愿此钟声周遍法界。警觉一切长夜生死。皆得惺惺。后愿此钟声周遍法界。普愿一切三涂八难受苦众生。闻此皆解脱。仍书破地狱真言。于中口诵三遍。愿破诸地狱。闭恶趣门。声遍十方。受苦一切众生。闻此钟声。悉皆解脱。破地狱真言曰。

　　喃谟阿瑟吒始帝喃三藐三勃陀俱胝喃惹罗嚩啰萨斯地利地利萨婆诃。

　　第九十五。昼夜六时。普为一切法界众生。受持锡杖。愿振此锡声。周遍法界。大作佛事。觉悟一切地狱众生。离苦解脱。觉悟一切饥渴众生。口中悉是甘泉。觉悟一切虫兽。悉皆开道迴避。皈命解脱。

　　第九十六。常时采鲜花。供养一切尊像。普为一切法界众生。善根柔软。成就妙圆。

　　第九十七。常劝一切人念阿弥陀佛。因修净业及修福智二严。习戒定慧六度万行熏修等。乃至广结香花净会。供养大斋。种种施为。恒有导首。

　　第九十八。常与四众授菩萨戒。

　　第九十九。常印施天下弥陀佛塔．般若．宝幢．楞严．法华等经及诸神咒。劝十种受持。三业供养。

　　第一百．三依之外。所有财帛。逐时旋施。作有为功德。救济贫苦。供养众生。常放一切生命。慈覆有情。

　　第一百一。遇缘广施医药。愿尽未来际。常作医王。普救一切众生身心重病。

　　第一百二。常带持大佛顶。普愿一切法界众生。永祛魔障。

　　第一百三。常带持大随求等一百道不可思议神咒。普愿一切法界众生所求如意。

　　第一百四。常香．花．灯．水．幡．盖等种供养道场。精严佛事。

　　第一百五。常供养悲敬二田。或泼弃荡钵之水。乃至一唾。皆施饿鬼众生。或施畜生一搏之食。皆令发无上菩提心。

　　第一百六。常焚香供养僧伽黎大衣。每披挂之时。恒发誓愿。与一切法界众生。常服如来无上福田之衣。具足如来微细禁戒。

　　第一百七。每受粥饭之时。恒发愿先供养法界一体三宝。廓周沙界。大作佛事。十方施主六度圆满。一切饥渴众生法喜充足。为补饥疮。修西方净业。成无上菩提。故受此食。今此食者。不润生死身。惟成佛果法身。愿定慧今增长。施生之时。普施六道众生。具足六波罗蜜。

　　第一百八。常纂集制作祖教妙旨宗镜录等。法施有情。乃至内外搜扬。寄言教化。共六十一本。总一百九十七卷。宗镜录一部百卷万善同归集三卷明宗论一卷华严宝印颂三卷论真心体诀一卷唯明诀一卷正因果论一卷坐禅六妙门一卷灵珠赞一卷坐禅仪轨一卷华严论要略一卷布金歌一卷警睡眠法一卷住心要笺一卷唯心颂一卷华严十玄门一卷华严六相义一卷无常偈一卷出家功德偈一卷定慧相资歌一卷施食文一卷文殊灵异记一卷大悲智愿文一卷放生文一卷文殊礼赞文一卷罗汉礼赞文一卷华严礼赞文一卷警世文一卷发二百善心断二百恶心文一卷观音礼赞文一卷法华礼赞文一卷大悲礼赞文一卷佛顶礼赞文一卷般若礼赞文一卷西方礼赞文一卷普贤礼赞文一卷十大愿文一卷高僧赞三卷一千首上堂语录五卷加持文一卷杂颂一卷诗赞一卷山居诗一卷愁赋一卷物外集十卷五百首吴越唱和诗一卷杂笺表一卷光明会应瑞诗一卷华严感通赋一道供养石桥罗汉一十会祥瑞诗一卷观音灵验赋一道示众警策一卷神栖安养赋一道心赋一道七千五百字观心玄枢三卷金刚证验赋一道法华灵瑞赋一道杂歌一卷劝受菩萨戒文一卷受菩萨戒仪一卷自行录一卷

　　右总前每日所行一百八件佛事。乘戒兼急。权实双行。体用相收。理事无碍。今引万善同归集后偈。以显圆修。颂曰。

　菩提无发而发　　佛道无求而求
　妙行无行而行　　真智无作而作
　兴悲悟其同体　　行慈深入无缘
　无所舍而行檀　　无所持而具戒
　修进了无所起　　习忍达无所伤
　般若悟境无生　　禅定知心无住
　鉴无身而具相　　证无说而谈诠
　建立水月道场　　庄严性空世界
　罗列幻花供具　　供养影响如来
　忏悔罪性本空　　劝请法身常住
　回向了无所得　　随喜福等真如
　赞叹彼我虚玄　　发愿能所平等
　礼拜影现法会　　行道步蹑真空
　焚香妙达无生　　诵经深通实相
　散花显诸无著　　弹指以表去尘
　施为谷响度门　　修集空花万行
　深入无生性海　　常游如幻法门
　誓断无染尘劳　　愿生唯心净土
　履践实际理地　　出入无碍观门
　降伏镜像魔军　　大作梦中佛事
　广度如化含识　　同证寂灭菩提

　　自行录(终)

　　No. 1232-B 自行录䟦

　　夫心者。乃万法之本源。智慧之灵府也。只因历劫染习深厚。障蔽妙明。种种幻妄。纷纷不息。故生生汩没于轮回之中。备受楚毒。升坠不常。何可而得已也。及今四众人等。回向佛乘。虽依佛祖明训修持正法。以作出世之津梁。奈功行悠悠。光阴虚度。不能勇猛精进。速取无上正等菩提。

　　今阅　永明寿祖自行录一书。每日所行一百八件功行之事。行愿双持。自他兼利。无有片刻虚费光阴。至此方见寿祖是古佛再来。非予等下劣凡愚所敢望也。今刻此录。惟愿同人兴决烈之志。开特达之怀。切不可望洋而退。但量己力。于此录中。或取一二则。三五十则。逐日精进。以为常课。切不可懈怠心生。一暴十寒而虚度光阴也。果能如是。自然功不浪施。渐入渐深。渐广渐厚。至于无上菩提。不期然而得也。如其不修实行。岂不辜负发心出家之志也。伏愿此录流传四方。目睹亲闻者。追古德之勤修。满平生之志愿。早授灵山记莂。广度一切含识。是为䟦。时维
道光癸卯嘉平月佛成道日。

　　武林古闲地庵苾刍梅屿谨识

　　No. 1232-C

　　窃维咸丰庚申辛酉两次兵灾。余妻室子弟侄等。均皆同时殉难。迨于同治甲子岁。杭城收复。余由越地回省。室如悬罄。形单影只。泪如泉涌。欲剃发为僧。罪孽根深。至不得已。再整门庭。即于是岁季秋。五体投地。立愿为善。至今时日已久。屡为
佛恩护佑。余信更深。

　　光绪己卯岁。进山瞻拜南山净慈寺侧
永明寿禅师古塔。惟久远失修。余即解囊装整。中兴三宝。建造山门．两傍念佛堂．客堂．僧房．香积厨。于庚辰岁。一律完竣。始于己卯岁四月佛诞日开设。每月十七日启建莲社法华道场。庄严净土。礼塔念佛。惟恐居士路途远近不等。特设素斋供养。以安䟦涉之劳。

　　去岁腊底。幸得许君赠有
永明寿禅师自行录一卷。余伏诵之下。不胜欢喜安养。缘是书原板兵燹无存。伏念
禅师躬行一百八件。功德无量无边。余心慕而力未逮焉。惟有捐资重刊刷印。布送十方。俾大众等宣扬。以广流传。庶几
佛法远行。谨䟦。
