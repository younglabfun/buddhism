卍新纂续藏经第 63 册 No. 1217 菩提达磨大师略辨大乘入道四行观


　　菩提达磨大师略辨大乘入道四行观

　　No. 1217-A

　　弟子　昙琳　序

　　法师者西域南天竺国人。是婆罗门国王第三之子也。神慧疏朗。闻皆晓悟。志存摩诃衍道。故舍素随缁。绍隆圣种冥心虚寂。通鉴世事内外俱明。德超世表。悲悔边隅正教陵替。遂能远涉山海游化汉魏。亡心之士莫不归信。存见之流乃生讥谤。于时唯有道育惠可此二沙门。年虽后生俊志高远。幸逢法师事之数载。虔恭咨启善蒙师意。法师感其精诚诲以真道。令如是安心。如是发行。如是顺物。如是方便。此是大乘安心之法。令无错谬。如是安心者壁观。如是发行者四行。如是顺物者防护讥嫌。如是方便者遣其不着。此略序所由云尔。

　　No. 1217

　　夫入道多途。要而言之不出二种。一是理入。二是行入。理入者谓藉教悟宗。深信含生同一真性。但为客尘妄想所覆不能显了。若也舍妄归真。凝住壁观。无自无他。凡圣等一坚住不移。更不随文教。此即与理冥符无有分别。寂然无为名之理入。行入谓四行。其余诸行悉入此中。何等四耶。一报冤行。二随缘行。三无所求行。四称法行。云何。

　　报冤行。谓修道行人若受苦时。当自念言。我往昔无数劫中弃本从末流浪诸有。多起冤憎违害无限。今虽无犯。是我宿殃恶业果熟。非天非人所能见与。甘心甘受都无冤诉。经云。逢苦不忧。何以故。识达故。此心生时与理相应。体冤进道。故说言报冤行。

　　二随缘行者。众生无我并缘业所转。苦乐齐受皆从缘生。若得胜报荣誉等事。是我过去宿因所感。今方得之缘尽还无。何喜之有。得失从缘心无增减。喜风不动冥顺于道。是故说言随缘行。

　　三无所求行者。世人长迷处处贪著名之为求。智者悟真理将俗反。安心无为形随运转。万有斯空无所愿乐。功德黑暗常相随逐。三界久居犹如火宅。有身皆苦谁得而安。了达此处故舍诸有止想无求。经曰。有求皆苦。无求即乐。判知无求真为道行。故言无所求行。

　　四称法行者。性净之理目之为法。此理众相斯空。无染无著无此无彼。经曰法无众生离众生垢故。法无有我离我垢故。智者若能信解此理。应当称法而行。法体无悭身命财。行檀舍施心无吝惜。脱解三空不倚不着但为去垢。称化众生而不取相。此为自行复能利他。亦能庄严菩提之道。檀施既尔余五亦然。为除妄想修行六度而无所行。是为称法行。

　　达磨大师四行观(终)

　　No. 1217-B (附)达磨大师碑颂

　　梁武帝萧衍

　楞伽山顶坐宝日　　中有金人披缕褐
　形同大地体如空　　心如琉璃色如雪
　匪磨匪莹恒净明　　披云卷雾心且彻
　芬陀利花用严身　　随缘髑物常次悦
　不有不无非去来　　多闻辨才无法说
　实哉空哉离生有　　大之小之众缘绝
　刹那而登妙觉心　　跃鳞慧海起先哲
　理应法水永长流　　何期暂涌还暂渴
　骊龙珠内落心灯　　白毫慧刃当锋缺
　生途忽鸟慧眼闭　　禅河驻流法梁折
　无去无来无是非　　彼此形体心碎裂
　住乌去乌皆归寂　　寂内何曾存哽咽
　用之执手以传灯　　生死去来如电掣
　有能至诚心不疑　　劫火燃灯斯不灭
　一真之法尽可有　　未悟迷途兹是竭
