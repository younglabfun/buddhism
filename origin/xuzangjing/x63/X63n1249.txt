卍新纂续藏经第 63 册 No. 1249 丛林校定清规总要


　　No. 1249-A

　　藂林规范。百丈大智禅师已详。但时代寝远。后人有从简便。遂至循习。虽诸方或有不同。然亦未尝违其大节也。余处众时。往往见朋辈抄录藂林日用清规。互有亏𨷂。后因暇日。悉假诸本。参其异。存其同。而会焉。亲手缮写。颇为详备。目曰藂林校定清规总要。厘为上下卷。庶便观览。吾氏之有清规。犹儒家之有礼经。礼者从宜。因时损益。此书之所以继大智而作也。是皆前辈宿德。先后共相讲究纪录。愚不敢私以所闻所见。而增减之如前。所谓参其异。存其同。而会焉尔耳。观者。幸勿病诸。咸淳十年甲戌岁。结制前二日。后湖比丘　(惟勉)　书于寄玩轩。

　　丛林校定清规总要目录

　　金华后湖比丘　惟勉　编次卷上一　告香依戒出班烧香之图二　告香普说立班之图三　四节住持特为首座大众僧堂茶图四　四节知事特为首座大众僧堂茶汤之图五　四节前堂特为后堂大众僧堂茶图六　僧堂钵位十六板首之图七　诸山法眷特为住持煎点寝堂庙坐之图八　诸山特为住持煎点寝堂分手坐位之图九　特为新旧两班茶汤管待之图十　夏前住持特为新挂搭茶六出坐位之图十一　夏前知事头首特为新挂搭茶八出之图十二　新住持入院知事交寺记状式十三　知事请新住持斋状式十四　知事请新住持特为茶汤状式十五　住持请新首座特为茶榜式十六　四节住持免人事榜式十七　四节茶汤榜状式十八　夏前请新挂搭特为茶单式十九　报兄弟谢挂搭榜式二十　住持知事头首回礼新拄搭榜式二十一　众寮解结特为汤状式二十二　头首点众寮江湖茶请目式二十三　诸山尊宿相见请升座状式二十四　节节给暂到榜式二十五　专使请住持住持受请二十六　新住持入院二十七　进退两班(附进退侍者　请名德首座)二十八　请立僧二十九　解结冬年特为煎点茶汤(附新请首座特为茶汤)三十　特为小座汤三十一　夏前特为新挂搭茶三十二　众寮解结三十三　头首众寮点江湖茶三十四　住持头首行堂点茶三十五　法岁礼仪三十六　特为住持前煎点三十七　住持出入三十八　侍者职事三十九　兄弟相看礼仪卷下一　上堂普说小参(巡堂茶见此)二　告香入室请益三　坐禅坐堂放参四　念诵巡堂(朔望巡堂见上堂篇)五　诸山尊宿相见六　圣节启建满散七　请楞严头八　建散楞严会九　四节土地堂念诵十　排钵位十一　钟鱼鼓板十二　进退寮主十三　病僧念诵十四　当代住持涅槃十五　诸山尊宿迁化下遗书十六　亡僧十七　法嗣师忌辰十八　祖师忌辰十九　月分须知二十　无量寿禅师日用小清规

　　丛林校定清规总要目录(终)

　　No. 1249

　　丛林校定清规总要卷上

　　金华后湖比丘　惟勉　编次

　　一　告香依戒出班烧香之图

　　<PIC>X63059301.gif</PIC>

　　二　告香普说立班之图

　　<PIC>X63059302.gif</PIC>

　　三　四节住持特为首座大众僧堂茶图

　　<PIC>X63059303.gif</PIC>

　　四　四节知事特为首座大众僧堂茶汤之图

　　<PIC>X63059304.gif</PIC>

　　五　四节前堂特为后堂大众僧堂茶图

　　<PIC>X63059305.gif</PIC>

　　六　僧堂钵位十六板首之图

　　<PIC>X63059401.gif</PIC>

　　七　诸山法眷特为住持煎点寝堂庙坐之图

　　<PIC>X63059402.gif</PIC>

　　八　诸山特为住持煎点寝堂分手坐位之图

　　<PIC>X63059403.gif</PIC>

　　九　特为新旧两班茶汤管待之图

　　<PIC>X63059404.gif</PIC>

　　十　夏前住持特为新挂搭茶六出之图

　　<PIC>X63059405.gif</PIC>

　　十一　夏前知事头首特为新挂搭茶八出之图

　　<PIC>X63059406.gif</PIC>

　　十二　新住持入院知事交寺记状式(无可漏)

　　当寺库司比丘某等。　寺印一颗。　右谨申纳　新命堂头大和尚。伏候　慈旨。

　　某年某月　日。当寺库司比丘　某　等状。

　　十三　知事请新住持斋状式

　　当寺库司比丘某等。　右某启。取今晨午刻。就云堂特备蔬饭祇　迎。伏望　尊慈。俯赐　降重。谨状。

　　某年某月　日。当寺库司比丘　某　等状。

　　端状拜请　新命堂头大和尚禅师。具位某等谨封。

　　十四　知事请新住持特为茶汤状式

　　当寺知事比丘某等。　右某启。取今晨斋退。就云堂特为点茶。用伸陈　贺之仪。伏望　尊慈。俯赐　降重。谨状　　年　月　日。具位某等状(可漏。与斋状同式)。

　　十五　住持请新首座特为茶榜式

　　堂头和尚。今晨斋退。就　云堂点茶。特为　新命首座。聊旌陈　贺之仪。仍请　诸知事大众。同垂　光伴　　今月　日。侍司某敬白(请客侍者名)。

　　十六　四节住持免人事榜式(前是古式。后是今式)

　　(结制。解制。冬节。岁节)礼数。并就来日。法堂人事。　头首知事。耆旧法眷。私下往复。不必讲。切希悉及。　住山某咨白。

　　(结制。解制。至节。岁节)并就来日。法堂上人事。例免到方丈。伏幸　众慈。　住山某启白。

　　十七　四节茶汤榜状式(方丈库司。用榜七行。首座。用状九行)

　　堂头和尚(今晨斋退。今晚)就　云堂点(茶汤)一中。特为　首座(空一字)大众。聊旌　(结制。解制。至节。岁节)之仪。仍请　诸知事。同垂　光伴　　今月　日。侍司某敬白(请客侍者名)。

　　库司(今晨斋退。今晚)就　云堂(点茶煎汤)一中。特为　首座(略空)大众。聊旌　(结制。解制。至节。岁节)之仪。伏望　众慈。同垂　光降　　今月　日。库司比丘某等敬白。

　　前堂首座比丘某。　右某。今晨斋退。就　云堂点茶一中。特为　首座大众。(无后堂。则书记藏主)　聊旌(结制。解制。至节。岁节)之仪。仍请　诸知事。伏望　众慈。同垂　降重。谨状。

　　今月　日。前堂首座比丘　某　状。

　　可漏　状请　首座暨大众。　前堂首座比丘某。谨封(如有后堂。当用前堂二字)可漏。粘于状头。贴僧堂前下间版上。

　　十八　夏前请新挂搭特为茶单式

　　方丈　前写新挂搭三字。各具双字名称呼。依戒次排列写。末后书。堂头和尚。今晨斋退。就法堂点茶特为。伏希　云集　　今月　日。侍司某拜请(请客侍者名)各人于名下。书某拜命。

　　库司　亦写新挂搭三字。各具单字名称呼。逐一排行写。末后书。右某等。今晨斋退。就某处点茶特为。伏望　众慈。同垂　降重　各人。于名下。书某知。

　　今月　日。库司比丘　某等　拜请。

　　头首　并依库司式。但书首座比丘某等拜请。　众头首列讳名与首座名齐写。

　　十九　报兄弟谢挂搭榜式

　　新归堂兄弟。来晨粥罢。诣方丈。谢挂搭。

　　今月　日。侍司某。敬白(侍者写了。令堂司行者。贴众寮前板上)。

　　二十　住持知事头首回礼新挂搭榜式

　　堂头和尚。来晨粥罢。回礼新归堂首座。

　　今月　日。行者某承准(贴众寮前上间板上)。

　　新归堂首座。来晨粥罢。知事头首回礼。伏希　尊悉。

　　今月　日。堂司行者某覆(贴众寮前下间板上)。

　　二十一　众寮解结特为汤状式

　　守寮比丘某。　右某启。取今晚。就寮煎汤一中。特为　阖寮尊众。聊表　(结制解制)之仪。伏望　众慈。同垂　光降。谨状　　某年某月　日。守寮比丘　某　状可漏　状请　阖寮尊众　守寮比丘　某　谨封。

　　二十二　头首点众寮江湖茶请目式

　　其寮舍湫隘。不敢屈　尊。斋退。就　　上寮。点茶一中。伏望　尊慈。特赐　降重为幸。　某　拜手。

　　本山办事禅师　江湖道旧禅师。

　　诸位乡尊禅师　阖寮尊众禅师。

　　二十三　诸山尊宿相见请升座状式

　　具位某。　右某。辄以来日。拜请　某人。举扬宗旨　开发后学。伏望　慈悲。俯赐　摄受。谨状。

　　某年某月　日。具位　某　状。

　　二十四　圣节给暂到榜式

　　一僧某。已于本寺启建
圣节讫。凭此为照。　某年某月　日。某寺知客某。押给。

　　二十五　专使请住持住持受请

　　如请住持。本寺库司。会知事头首单寮耆旧献茶。言定何日。先遣行者老郎通书。书纸系库司。客头送往头首寮。仍商议。请行人充专使。有两班中一人。或后堂。或书记。或单寮大耆旧一人。或都寺自充。库司请茶汤。管待。都寺同专使。前往。干事掌财。具帐历。涂中有事。即与专使商量。

　　至起离日。山门。当于门首。送茶汤。下手知事行礼。

　　如专使。到彼寺。若请当代。合先见知客。次见库司。送安下讫。备门状。先见头首。次见单寮。(无门状)人事毕。方安排疏帖于寝堂上。请住持人出相看。烧香大展礼拜。咨禀。呈疏帖。次知客。引往诸寮。及行堂人事。(有处。先入方丈。通报。草相看。咨禀大略然后诸处人事。次日。陈设安排。请知事头首耆旧。于寝堂上。看疏帖。堂司集众。申贺)如请彼寺西堂头首耆旧人。专使入门。先见知客。引上方丈人事。方丈送安下。次往库司诸寮。行堂人事毕。同侍者。再诣方丈咨禀。某寺今请某人。却往彼寮中咨禀。然后人事。烧香大展三拜。呈疏帖。

　　次日请当寺住持。同两班劝请。至第三次受讫。看何日受请。专使须隔宿。禀当寺住持。烧香问讯云。(拜请和尚。来日为新命和尚。引座)至日。于法堂上。安排疏帖。鸣鼓集众。专使同侍者。请住持出。升座说法。新长老只是专使自请。(松源为掩室引座。不问话。笑掩为松源引座。亦不问话。石桥为机老引座问话。息庵为复庵引座。亦问话。师门多有不同)如新出世人。是法嗣。当寺住持下座。当付法衣。(专使亦当制衣一顶。准备新人)新长老。拈衣。有法语。披衣竟。就法座下。请主人敷坐。大展九拜。谢得法。然后拈疏帖。如非法子。但于住持下座。便即拈衣。(如未拈衣。便拈疏帖。各有法语)专使接。度与维那等人。宣读了。指法座。(有法语)升座。先拈香祝　圣。次官僚(有便拈嗣法香。或入院。方拈出)次索话。问答。提纲。叙谢。结座。(若是法嗣。下座。于住持前触礼三拜。谢证明。非法嗣。下座。便行人事)先与住持人事。(谢词云。一生取办。仰愧先贤。三请既勤。难违慈命。下情无任惶惧之至。贺词云。囊锥已露。花雨难逃。幸是当任。伏惟欢庆)次与知事头首大众人事。(谢词云。叨膺请命。有玷宗风。仰荷吹嘘。不任感激。贺词云。喜受人天之请。荣添佛祖之光。下情无任喜跃之至)方丈同两班。送安下。知客侍者。引巡寮。(如本寺蒙堂前资人。受帖时。便送安下。或免。或不免。随意。若现职及单寮。于公界。礼当送。受与不受。无拘。有处。受请了。下人事毕便送)专使。至斋时。设受请斋。安排僧堂内。

　　新长老。与住持对面坐。(如请当代不用排座)专使。躬诣。炷香拜请。如常式。其余寮舍。系当寺客头。同专使行者。往诸寮请。挂牌。

　　至斋时。专使。于僧堂前门首。伺候住持。与新长老入室。揖坐。先问讯住持。次新长老前问讯。从圣僧厨后。转中央。烧香。次上间下间。至堂外。先下间。次上间。安香合了。再问讯住持与新人。次堂内外。上下间。问讯。入堂中央问讯。出堂外。吃饭。

　　次烧香下䞋。先住持。次新人。次行众僧。

　　斋毕。就座吃茶。专使入堂圣僧前烧香。堂内外。如前烧香了。先于住持前问讯。次新人前问讯。次归中间问讯立。行茶遍。汤瓶出。先收住持与新人盏。专使直往新人前。两展三拜讫。送新人。后门出。次往住持前。两展三拜。送住持。前门出。至门外下手。问讯。

　　却再入堂。烧香一炷。大展三拜。巡堂一匝。至外堂讫。却入堂中间问讯。收大众盏。鸣鼓三下。退座。(若请当代。即于住持前。行礼。始末同)次专使。当诣库司。谢办斋。亦合诣方丈。及新人处。谢云。(适间不合渎尊。伏蒙［降］)新人当预与专使。议方丈引座赍䞋。及宣疏帖人。耆旧两班。道旧乡人。贴䞋。使其中礼。不可太过买誉虚费常住。斋罢。新人当一一巡寮问讯。是晚。专使。

　　请新人及主人。昏钟汤果。却请知事头首。相伴。新受请新人事办。山门当特为汤果。　两班大耆旧相伴。次早请茶。别置食。管待新人。系请客侍者请。专使系请客头请。有贴䞋。仍请知事头首耆旧相伴。专使行仆。高低待之。

　　至起离日。新人与专使。同诣方丈礼辞。诸寮亦隔宿相辞。

　　若首座出世。临行则有辞众上堂。先令自侍者。或专使。预于方丈。借法座。不铺法被。升座了。下座。先辞主人。次辞两班。及大众。库司于三门设席。备茶汤。住持人居东。首座分手。新命人居南。特为。并请大耆旧相伴。都寺行礼。鸣大钟相送。以表山门盛礼。

　　若西堂耆旧受帖。临行礼仪。或讲或免。在主人斟酌。临起轿。亦鸣大钟相送。

　　若当代住持。至起离日。辞众上堂。于法座下。与大众。普同相辞。当于三门首。安排茶汤。南面安座。首座居主位。请西堂或大耆旧。分手相伴。两班分东西。相望而坐。首座行礼。揖坐了。烧香一炷。住持人前问讯。归位点汤。起身再烧香一炷。进住持前问讯。退身烧相伴香一炷。中间问讯。归位点茶。收盏。便送上轿。两班或送或免。在主人意。

　　或有参随。预当归寺。送寮舍。可批与堂司先送之。或随主人入院。当随主人巡堂。

　　今人多先送归堂者。取事办。各自便也。如有陪寮等。当免之。

　　二十六　新住持入院

　　凡新住持入院。看何处歇泊。或两班。或同西堂大耆旧。往安下处问讯(山门或办轿)如侧近寺外。则当大众齐往问讯。知事当预计会。新参随侍者令知。或新住持省事。或预有批帖。免出。则两班大耆旧。亦当问讯。

　　知事取覆何时辰入院。当晚侍者。令行者一一安排来早次序。不致临时颠倒。堂司令行者隔宿挂牌报众。至期动法器。大众出三门外。由远至近排立。到门首迎接。

　　住持至门首。指三门。(有法语)次佛殿。烧香礼拜。(有法语)次归僧堂挂搭。(据清规载。新住持。入三门不解包。指三门。有法语。次归旦过。濯足。先归僧堂挂搭。方入佛殿。烧香。间有行古法之人。亦在住持之意)挂搭之法。敛僧堂前钟。大众先归钵位立定。住持人。圣僧前烧香。同参随。大展三拜。维那当面问讯。请住持人。归钵位。触礼三拜。住持答一拜。(惟少林住净慈灵隐。并要两班齐送归钵位。触礼三拜)次维那。引巡堂一匝。向圣僧前。并立问讯而出。参随随后出。(据清规载。新住持。先入堂烧香。参圣僧。同参随。大展三拜。同巡堂一匝。维那请就钵位。触礼三拜。挂搭)次诣土地堂。祖师塔。烧香。(法语有无在住持意)然后入方丈。烧香一炷。据座。侍者问讯了。主人有法语。毕。行者入卓。都寺进前问讯。呈寺印。当预安排卓子笔砚。及寺印。仍备状子。展于卓上。住持看封头。都寺开封呈过。住持就状。先押字。次书日子。行者使印于日子处。状系都寺收。印子随即封押。归衣钵合。付与衣钵侍者。或亲随行者。行者退卓。住持起身。知事全班。进前立定。都寺烧香。退身同问讯。两展三拜。贺云。(伏承和尚光据法筵。下情无任喜跃之至)住持谢云。(自惭非器。叨据名蓝。下情无任皇恐之至)知事退身。头首大耆旧。进前草贺。客头行者喝云。(请西堂知事头首大耆旧。寝堂献汤)汤罢。诸山外客相见。茶汤罢。少歇。都寺具状请斋。怀香。诣方丈。禀覆。库司行者。安排箱袱托状子。都寺烧香。取状呈。如常法。次令行者。请诸山及西堂知事头首大耆旧专使点心。更少歇。烧香侍者。覆住持。斋前上堂。仍令行者。覆知事头首单寮诸寮挂牌。令行者预安排香卓香炉于法座前东畔准备。专使烧香行礼。住持熏疏帖。仍和会禅客问话。都寺预请维那首座。宣疏帖等人。(先读敕黄。省札。或府帖。山门疏。诸山疏。次第宣读。有处。都寺首座。不宣读。只分下手人宣。亦有嚫钱一分)斋前。行者先覆侍者。鸣鼓。次覆住持。侍者须问。疏帖安排法座前。请维那宣读等事。周备否。祝香几片。须隔日安排。临时又当问过。惟法嗣香一片。住持自怀中。临时拈出。

　　侍者祇候住持出寝堂坐。侍者当面问讯了。转东边立。方丈行者。当面问讯了。转西边立。侍者却下法堂东北角侧立。二鼓众集。专使同侍者入。请住持出。且于法座左边。面南而立。(如初出世人。在别处受请已。拈衣。有法语。此处更不重叠。如未拈出。当先拈衣。有法语。然后披衣)专使烧香。度敕黄。或省劄。及帖。次疏。住持拈罢。专使一一亲接。递与行者。度与宣读人。仍预令行者两人。扛疏帖。先计会侍者覆过。拈疏帖。有几番法语。或逐一有法语。则次第度之。退归位。俟宣读毕。再烧香。两展三拜。住持或免。或触礼。或问讯。

　　或开堂祝　圣。则官员自度疏。然后指法座。(有法语)登座。先拈香祝　圣。次官僚。次明法嗣。就座。(侍者逐一度香。须用香合盛接。逐一插向炉中)如系开堂。诸山一人。或上首一人。就法座前右边。白槌云。(法筵龙象众。当观第一义)住持方垂语。禅客问话。所谓开堂。从古有之。

　　如辇下受请。系朝廷委官请。就某寺。祝　圣开堂。费用系官支。故州郡效此。或请就州衙。或请就城寺。或就本寺。皆官员自度疏。䞋钱等费。亦系官支。

　　今之入院。冒自开堂。非也。

　　问答罢。提纲。提纲罢。叙谢。如有官员檀越。诸山。送入院。侍者须令客头。子细借问称呼。具目子。逐一称谢。不必多谈。盖专祝　圣故也。如无官员。或一并。谢专使西堂。知事头首。单寮蒙堂。诸寮耆旧。大众暂到等人。叙谢罢。结座。

　　如开堂。又白槌云。(谛观法王法。法王法如是)住持下座。

　　先谢官员。送归安下处。却到法堂。讲人事。如不系开堂。专使便进前烧香。两展三拜。有谢词。如免则触礼。

　　侍者令行者。转座前烛台。作一字势。进香卓。堂司行者。喝人事。维那点检目子分付。庶不差错。喝云。(诸山人事)次喝云。(西堂人事)礼数轻重。在住持意。次喝云。(知事人事)同班两展三拜。次喝云。(头首大众人事)次喝云。(单寮大耆旧人事)次喝云。(蒙堂人事)次喝云。(诸寮耆旧人事)或各寮喝人事。次喝云。(法眷人事)次喝云。(乡人人事)次喝云。(暂到礼贺)次诸山行者参拜。须先进参倚。请主人坐。方拜。次迎请参随等行者参拜。次六𡱈行者参拜。次茶头众行者参拜。

　　侍者先于上堂时。令行者挂巡堂牌。住持巡寮。自东廊第一寮巡起。寮众各出外接入。仍送出。众寮人多处。但寮元一人。迎送出入。大众只立门外。

　　住持归方丈。都寺诣方丈请。斋退特为茶。茶榜。择人叙德。书于绢素。其礼至矣。如无榜。须具状请。都寺怀香展礼。如常式。斋了。第二堂退。吃特为茶。须斋前。令行者。请头首大众。相伴。安排照牌。报参头。差行者下茶。库司斋毕。令客头行者。伺候住持。覆鸣鼓。都寺候头首大众集定。于堂外接住持。归位问讯。从圣僧厨后过。至中央问讯。少立。众坐定。烧香一炷。叉手。回身于住持前问讯。再从圣僧厨后过。中央问讯立。行茶遍。汤缶出。都寺进住持前。问讯劝茶。复转厨后过。归中央问讯立。先收住持盏。

　　知事全班入堂。都寺居北。上首。于住持前。两展三拜。都寺从北至南。转身领众知事。圣僧龛后过。出堂外。归位立。都寺一人。在堂外下间板首立。候住持出堂。问讯。都寺再入堂。烧香一炷。四版头问讯。收大众盏。鸣鼓三下。退席。都寺归库司。再办箱袱。怀香。诣方丈请。今晚僧堂。特为汤。仍令行者。请众人相伴。并安排照牌。报参头。令行者下汤。汤礼。亦如茶式。(如有茶汤榜。先挂于法堂上下间至特为时。却移挂僧堂前上下间)汤前。侍者覆小参。令行者报诸寮挂牌。

　　昏钟鸣。行者先覆侍者。次覆住持。鸣鼓一通。众集。侍者请住持人出。

　　凡入院小参。盖当日上堂。只叙谢官员。施主。诸山。未及谢家中人。所以谢知事。及专使。远持疏帖。迎迓之勤。

　　又勉留两班。未可言退。参罢。方丈客头行者喝云。(请西堂。知事。头首。单寮大耆旧。侍者。禅客。就方丈点汤)仍备果子。侍者烧香。吃汤罢。问讯毕。同下子。侍者于住持前问讯。方归位坐。(凡与座。并仿此)次早粥罢。仍请西堂。两班。大耆旧。就方丈吃茶。

　　如功德寺。次日粥罢。当为功德主。升座祝香。下座。集众。诣祠堂讽经。

　　或入院日。一并拈香。次日。只用香花供养之仪。集众讽经。

　　今凡见入院日。诣祠堂拈香。次日仍特为升座讽经。

　　入院后。参见官员檀越事毕。当特为专使一行人。并作榜疏人。检旧例。下嚫。衣钵合贴䞋。若榜疏。别请人写。亦当随例。管待两班大耆旧相伴。

　　稍暇。当请大小耆旧茶汤。访问前后事例。点对山门物件。如御书来黄。砧基契书。宝器。令掌管僧行。逐一点检簿书令其分晓。恐有不惧因果之人。多于常住交换之际。作弊。陈后人推究也。

　　若是来差。候专使。赍捧来黄。才至。便合谢恩。以香卓瓶炉烛台。于佛殿前。朝北排设。令以一卓安来黄。鸣钟集众。住持人。北面望阙插香。俯首低声云。(今上皇帝。圣躬万岁万岁万万岁臣僧某。恭奉　圣旨。住持某寺。臣僧某。上感　圣恩。下情无任瞻天望圣。激切屏营之至)众散。住持回。次第受贺。

　　入院日。于升座前。仍照前礼谢恩。

　　新住持。入院后。或是功德寺。当先参谢。次则州县。并上寄居檀越。诸山。一一点检门状。令其子细。如上寄居。或传语。则又当款曲往候见之。盖有寺门。当仗外护。常住金谷。日逐支破。但循旧式。不可骤然作新。且委两班。各任所职。

　　众寮及头首寮缺典之事。当令库司。如所需。中外无言说。气象自然便好。

　　夫为主者。所贵。待人以厚。临事以庄。察语言之邪正。识狂妄之乱惑。劳苦不可不恤。过失且宜自知。倘能如是。则器大声宏。本隆末盛矣。

　　古者。建立丛林。为老病设。所以命堂主。司以药饵。戒常住。足其供需。此先佛规制也。又况八福田中。直病为第一。今诸方。延寿堂。有名无实。衲子遇病。如囚其间。良可悯也。万一乡曲。无人看亏。公界当差人直之。速期病安。惟是天童。凡一病僧。差一小仆供过。为住持者。当推菩萨慈悲之心。留意于此。

　　更有垂老之士。欲求挂搭。不宜阻之。能行此二事。真善知识矣。土木一事。不可减克众口创易旧规。谓我住持。能成此事。又不可坐视日就倾颓。当计常住有无。诱化檀度。垂利于后。山门或有遣化四方。或僧或行。宜与绍续。或建会之类。皆不可废。当思古人建立之难。

　　施主到山。殷勤祇待。庶广信心也。

　　二十七　进退两班(附进退侍者请名德首座)

　　如来日请两班。当晚昏钟鸣。旧知事。诣方丈。咨禀告退。炷香触礼一拜。

　　就中。或有再留人。方丈挑灯。送到库司点汤。侍者随住持。到库司。烧香一炷。点汤。诸寮一同俱不留。则无送。

　　次早。堂中。遍粥锤后。知事从后门入。都寺打锤一下云。(白大众。某等昨蒙方丈和尚慈旨。令入库司充知事。今来心力疲倦。告退归堂。谨白)再打锤一下。从圣僧龛后。过左边。直往住持前。两展三拜讫。转身于圣僧厨后。过右边。出圣僧前。大展三拜。转身问讯住持。再转身。第一版头问讯。巡堂一匝。向圣僧问讯。前门出。归库司。候交代。

　　大小头首。五更钟鸣。诣方丈。炷香触礼一拜。告退。

　　开静。方丈分付侍者。提点请人。粥后吃茶。付请人名字批子。与客头。唤行者若干人听候。于再请粥后。就堂中钵位处。请吃茶。逐一令行者守请。仍请单寮大耆旧吃茶劝请。

　　粥罢。侍者提点请人。齐集。却揖上方丈。住持接入。就座。侍者烧香。吃茶罢。住持自起。烧香一炷。归位立。怀中取帖子出云。(某拜白大众。前两班告退。此务不可缺人。拜请某人。充知事。某人充头首。［逐一标名说过］)白讫。住持出就香炉前立。侍者进前。逐人请。至住持前。

　　如更辞免。耆旧同共劝请。如少允。住持便触礼一拜。受请人。亦触一拜。次第请讫。新知事。同进前。两展三拜。(一展云。新戒乍入丛林。诸事生疏。过蒙和尚使令。下情无任恐惧之至又一展云。即日［时令随时。］共惟。堂头和尚。尊体起居万福)住持至触礼。方答拜。

　　新头首。同进前。两展三拜。每一展。住持答一拜。至触礼。住持只答一拜。

　　转倚子。吃汤。新人。与住持对面。知事居东。头首居西。少立。侍者揖坐。巡问讯讫。方坐。侍者烧香。巡问讯下汤。又劝汤。巡问讯。侍者再进前。烧相伴香一炷。

　　汤罢。新两班谢汤。作展坐具势。免则问讯。

　　堂司行者。敛僧堂前钟。大众归钵位立定。住持入堂。先送前后堂。归钵位。各触礼一拜。侍者候住持归位立。进圣僧前。烧香一炷。巡堂一匝。不出外堂。直往住持前。当面问讯。侧身。归右边立。住持怀中取帖子付。侍者接取。藏衣领下。复当面问讯。却直从圣僧厨后过。至砧后立。打锤一下云。(白大众。前知事告退。此务不可缺人。适奉堂头和尚慈旨。令请某上座。充某知事［逐一白过。或曾作职事。则依旧称］谨白)再打锤一下。候新知事到住持前。相次展拜。侍者再白云。(请知事讫)锤打一下。

　　新知事。于住持前。两展三拜。(凡展。住持以手约之免。至触礼。住持答拜)却转身厨后过。来圣僧前。大展三拜。起身。侍者进前。引巡堂一匝。(如维那未退。维那行礼。维那已退。知客行礼。知客已退。侍者行礼)归中问讯。退身。过西堂板头立。行者喝云。(新知事礼谢大众)触礼三拜。大众答拜。行者喝云。(请大众。送新知事。归库司)敛僧堂前钟。新知事。入库司。占西手。先与住持人事。触礼一拜。送住持出。

　　次与旧人交代。新人居右。各触礼一拜。旧人转身居右。新人居左。再触礼一拜。略叙寒温而退。

　　首座。领大众人事。送出库堂门。行者喝云。(请大众。送新首座归寮)又敛钟。首座入寮。占西手。与住持人事。触礼一拜。送出。

　　次与旧人交代。(亦如知事交代行礼)次与头首大众人事。次喝云。(请大众。送新维那归堂司)大众少退。行者喝云。(请两班送新后堂首座归寮)已下头首。并系两班送。旧都寺首座维那。亦系大众送归寮。先送新人。后送旧人。

　　次第归寮讫。新旧知事头首。上方丈。炷香礼谢。(香系库司客头送与新旧上首各一人)或两展。或触礼。或免。在主人意。然后新旧人。同巡寮。

　　有处。只挂钵请。堂司行者。于挂钵后。喝云。(请大众少立。请知事)侍者便行礼。更不先和会。侍者于圣僧前。烧香行礼。并与前同。

　　候送知事维那了。然后方丈请耆旧。及当请头首人会茶。其请头首礼式。并如前。

　　请人已定。旧侍者。随住持。上方丈。炷香礼拜。咨禀。告退云。(某一载。侍奉和尚。今欲告退随众办道。伏望慈悲)触礼一拜。住持批付堂司。请新侍者。

　　维那令行者。寻请某人。就堂司吃茶。揖入烧香。点茶讫。起身少立。维那再烧香一炷。归位白云。(适奉方丈和尚慈旨。请某上座。充某侍者。［逐一白过］)受讫。普同触礼一拜。问讯讫。归位。再烧香。吃汤。

　　罢。维那引上方丈人事。住持出。维那进前问讯。咨禀云。(适奉慈旨。请某人。充某侍者。今引领。炷香礼拜)侍者进前烧香。两展三拜毕。维那送归寮。触礼一拜。侍者送出。却与旧人交代。(亦有住持自送侍者归寮。侍者当触礼一拜送出)新旧侍者。巡寮。再上方丈。炷香拜谢。

　　半斋时。新旧职事人。方丈点心。大耆旧相伴。斋时草饭。并就方丈坐。

　　参前。特为新旧人汤。首座都寺。系请客侍者。斋后诣寮躬请。方丈行者。捧香合随后。直厅擎香炉。盘复。侍者入门。问讯烧香。触礼一拜。禀云。(堂头和尚。请首座。参前就方丈。特为献汤。伏望降重)已。次头首知事。及小头首。并系方丈客头行者请。仍请西堂。或大耆旧一人相伴。参前。客头覆侍者。催客。须预安排照牌。新两班。与住持对面。分东西坐。知事居东。头首居西。旧两班。分东西。相向坐。客集鸣鼓。侍者在法堂西。照牌边立。问讯接上方丈。住持接入问讯。依照牌。归位立定。烧香请客二侍者。分东西两边。巡位揖坐讫。各归中央立。众人就坐。烧香侍者。进前烧香一炷。(至炉前。小问讯。谓之请香。然后开合取香)烧香侍者。转身东班上首人前。请客侍者。进西班上首人前。各同时对面问讯。转身合掌。巡至末位。略问讯。却叉手直上。至东西旧两班上首人前。问讯。合掌巡至末位。略问讯。各叉手归位。紧缓须相似。不可前后参差。侍者才立定。便进盏行汤。汤遍依前两边。各如前。作两项。问讯巡过。各归位立。

　　烧香侍者。再进前。烧相伴香一炷。退身。同时问讯。收盏。鸣鼓三下。退席。

　　新旧两班。齐起身谢汤。或展。或触。或免。在主者意。

　　侍者及圣僧侍者。合是堂司。参前特为汤。或侍者省事。则免之。

　　次库司特为汤。库司客头。于斋后。方丈请汤时。随后诣寮请云。(方丈汤罢。就库司特为汤)。并请侍者。仍请西堂大耆旧相并。昏钟鸣。方丈请汤果。(参前。客头诣寮。请新旧两班。并请西堂大耆旧相伴)次早。五更小静鸣。堂司请旧首座都寺。吃汤罢。直厨挑灯。维那送归钵位。触礼一拜。粥再请时。方丈客头。就钵位。请新旧人。粥罢。方丈吃茶。不请相伴。只是首座分手。头首居首座之下。知事居住持之下。旧人分两班。与住持对面而坐。侍者烧香。如朔望之礼。库司。次早请。

　　有处。方丈茶罢。便赴库司。

　　有处。方丈当日晚。诣诸寮点汤。库司又次晚点汤。次早当上方丈谢汤。(库司不谢)是日斋时。库司草饭。方丈别日。特为饭。首座都寺。系请客侍者诣寮请。以次头首知事及小头首。令客头请。仍请西堂大耆旧相伴。照牌坐次。与特为汤一同。侍者揖入。烧香。再巡一匝。少退进食。至行饭。烧香下䞋。

　　饭毕。鸣鼓。特为茶。侍者烧香行礼劝茶。并与特为汤同。但无揖坐一巡。盖入席时。已巡讫。

　　茶罢。退鼓三下。新旧两班。谢特为。当两展三礼。住持约免。则触礼。更免。则问讯叙谢。

　　库司别日。亦请特为饭。

　　大抵头首一班。是待江湖人材。苟是某人。丛林歆艳。所待之礼。其可忽诸。

　　凡头首入寮。住持当于一二日后。闲访点茶。意在存顾。或缺动使。及未便处。分付库司。宜令周足。

　　至如客司。接待方来。行仆当免普请。或兄弟至。斋过。人力打饭。分付库司。相体似此之事。不宜灭裂。如茶汤果实纸墨之类。先均送一次。其他则又在人。

　　新旧进退。数日后。住持亦有上堂叙谢。其新旧受职人。当继就法座下拜谢。

　　若叙谢外客。则客当继上方丈拜谢。因笔及此。

　　如请名德首座。固有常礼。首座一职。分座说法。谓之人天眼目。凡请之礼。及看頋。宜加优异。如有德望盖众守道自晦之人。欲请为第一座。先就方丈吃茶。和会。受讫。却请已下知事头首。及西堂耆旧。会茶。即鸣鼓。住持人升座。叙德。下座。与大众同伸拜请。鸣僧堂前钟。送归钵位。次送归寮。

　　二十八　请立僧

　　如请立僧。其事严重。不可轻举。须遵礼法。如欲送牌其人已有肯意。当特为上堂言。此有众。宜得当人。相与建立法幢。大开炉韛。山中幸有某人。(或首座。或西堂)知见高明。续佛慧命。少刻下座。同知事头首大众。拜请。为众入室。伏望慈悲。特赐开允。下座。

　　行者以箱复。盛入室牌。即于座下。住持同大众。下拜请。词云。(大众倾心久思法诲伏望慈悲。俯赐开允)才受牌。即当与众普说。当送牌普说日。堂司预先铺设禅倚于照堂。首座受牌。即回鸣版。众集定。维那出班烧香。咨请。同大众。再下拜。首座敷坐。两班问讯。住持独班问讯。首座演说竟。维那同大众。再下拜。伸谢。或只在座下。或诣首座寮。维那咨问。随首座意。首座普说了。即怀香。诣方丈。致谢。两展三拜。(一展云。本欲依栖。贵藏衰拙。误蒙见举。不敢违命。又一展。即日云云)仍往库司诸寮。问讯是日山门。特为汤。同班相伴。库司别日管待。凡遇挂牌。库司合供点心。仍许立僧首座。请侍者一人。如不请。以圣僧侍者。代之。于请首座日。住持当斋罢。特为茶(礼仪见下篇。特为煎点茶汤后。清规载。次日。首座亦特为。下手点茶)。

　　二十九　解结冬年特为煎点茶汤(附新请首座特为茶汤)

　　十四日晚。僧堂大座汤都寺。于斋退。以箱袱。盛香炉香合。汤榜。诣首座寮。拜请云。(今晚就云堂。特为煎汤聊旌结制。伏望慈悲特垂降重)首座。令茶头行者。贴榜于僧堂前。下间版上。次怀香。诣方丈。拜请云。(今晚就云堂。煎汤。特为首座大众。伏望和尚。证明。俯赐降重)其余寮舍。并令客头请。

　　须预安排照牌于堂外。首座与住持。对面设位。后堂首座。及以次头首。并于前堂钵位。作一行坐。

　　念诵罢。鸣鼓。大众入堂。立定。首座亦归钵位立。都寺进首座前。问讯。揖入特为座。首座离位。先行。却问讯以次头首。揖进版首。即随首座。归位问讯揖坐。转身。从圣僧厨后右边。出堂外。迎住持。入堂。供头鸣钟七下。都寺随住持归位。问讯揖坐。又从厨后转。中央问讯。少立。众坐。再问讯。烧香。及上下间。并堂外。安香合炉前。直往首座前。问讯。再从厨后转。至住持前。问讯。转身板头北面。深问讯。巡堂内外一匝。入堂中央。问讯而立。行汤遍。瓶出。又往首座前。问讯。劝汤复从厨后转。向圣僧。大展三拜。起于住持前。问讯。如前巡堂竟。行者先收住持盏。

　　都寺领全班。诣住持前。两展三拜。一展云。(此日粗汤。伏蒙和尚降重。下情不胜感激之至)又一展云。(即日孟夏谨时。共惟堂头和尚。尊体起居万福)次收首座盏。却候知事从厨后转。即随后。出堂前。与都寺一拜。谢汤首座复入堂。从上间。归特为位坐。都寺再入堂。中央问讯立。行者鸣钟。收大众盏。鸣鼓三下。出堂。解夏。冬年礼仪一同。

　　四节方丈特为茶。备箱复。香炉香合。

　　请客侍者。于斋前。诣首座寮。问讯。烧香。触礼一拜云。(堂头和尚。请首座。斋退。就云堂特为点茶。聊旌某节之仪。伏望降重)禀讫。呈榜。以次头首。及知事诸寮。并令客头请。住持榜。贴僧堂前。东边牌上。

　　都寺特为首座茶。怀香诣寮请。如特为汤礼。其榜。贴僧堂前。西边牌上。

　　次诣方丈诸寮请。并同汤礼。

　　首座。特为下手头首茶。亦自诣寮请。用箱袱。呈状。如前礼。状亦贴僧堂前。下间版上。仍往方丈。炷香拜请。如常式方丈及库司。用榜。首座用状。

　　如立僧首座。亦当为下手头首。特为茶。请礼并同。

　　堂中三日点茶。斋时长版鸣。(长版者。火鼓后。长击三会者。是也。非木鱼后三下者今丛林。皆以三下版。为长版。方行礼今只随时可也。详见清规警众。及首座篇)行法事人。于圣僧前。烧香一炷。大展三拜。收坐具。起问讯。至第一版头。面北深问讯。巡堂一匝。出外堂。先下间。次上间。却归圣僧前。问讯而退。谓之请茶。(首座都寺行礼皆用。住持前问讯了。方自版头。问讯巡堂)斋后。安排照牌于僧堂外。

　　若方丈特为首座大众。请知事。相伴。首座与住持。对面。都寺与住持分手。监寺与首座分手。以次知事。居都寺监寺之下。鸣鼓时。侍者于堂前。祇候首座。接问讯。首座入堂。归钵位立。侍者随后问讯。请首座离位。首座先行。侍者却揖请下手头首。上坐。直往首座特为处。问讯。从圣僧龛后。右边出堂外。接住持入。行者敛钟七下。住持归位。侍者当中问讯。众各就坐。(首座都寺。接住持归位。当问讯。揖坐却转厨后过。中央问讯。众方就坐)侍者圣僧前。左手上香。次上下间。及堂外。烧香毕。入堂。将香合盖了。安旧处。叉手。直往首座前问讯。从厨后过。右边出。直往第一版头。面北深问讯。巡堂一匝。至都寺前。略转身问讯。次出堂外。先下间。次上间。巡遍。入堂中央。问讯立。行茶遍。汤瓶出。叉手。再往首座前。问讯。复从厨后过。右边出。中央问讯。大展三拜。收坐具。依前巡堂一匝。归位立。行者先收特为人。及住持盏。首座出住持前。谢茶。两展三拜。(每一展。住持答一拜。为重大众故。至首座触礼三拜。住持只答一拜。或有住持。但约免。不答一拜者)第一展。进谢词云(此者伏蒙和尚煎点。下情。无任感激之至)第二展。通寒喧云。(即日［时令］谨时。共惟堂头和尚。尊体。起居万福)然后触礼三拜。(若住持先不答拜。此当答三拜)首座转身。从圣僧龛后过。先出堂。住持随后送出。堂外问讯而去。住持再归位坐。执盏。侍者于中间。烧相伴香。一炷。问讯而退。(有处。上下间。亦问讯)行者收盏。鸣鼓三下。住持方再出堂。大众下床。

　　首座合即诣方丈谢茶。

　　多是住持。至法堂。俟首座来。免之。问讯而退。

　　都寺。特为首座大众。请坐行礼。并与前同。

　　但于烧香安香合了。直往首座前。问讯后却便从圣僧厨后转。径至住持前。问讯。方转身。面北问讯。巡堂。候茶遍。瓶出。再往特为人前。问讯。却又从厨后过。圣僧前。大展三拜。起依旧。住持前问讯。巡堂竟。先收住持。与特为人盏。都寺领同班。往住持前。两展三礼。每一展住持以手约免。谢词云。(此日粗茶。伏蒙和尚。慈悲降重。下情无任感激之至。又一展云。即日时令谨时。共惟堂头和尚。尊体。起居万福)至触礼。住持答三拜。知事转身厨后过。出堂。列于下间床头。朝立。候住持出。问讯。然后首座出堂。余知事。归元位立。都寺一人。转上间床头。与首座。各触礼一拜。谢茶。都寺。再入堂。中央问讯。(清规载。亦于上下间。问讯)收大众盏。鸣鼓三下。退堂。

　　首座。特为下手头首。亦如都寺之礼。至堂前。与特为人。触礼。谢茶了。略送三五步。问讯。

　　再入堂。中央问讯。更不烧香。便收大众盏。下堂。

　　盖请诸知事。不与方丈请光伴比。

　　受特为人。须诣首座。谢茶。

　　解夏冬年之礼然与此同。

　　特为新首座茶。亦当于斋时。长版鸣。请客侍者。巡堂请礼。与解结同。但斋后。烧香侍者。揖归位坐。中间烧香。并堂内外了。安香合旧处。叉手。直往首座前。问讯。从圣僧右边出。依位问讯立。行茶遍。瓶出。

　　叉手。再往首座前。问讯。依旧归位。问讯而立。先收住持。与首座盏。首座往住持前。两展三拜。住持答拜讫。首座从圣僧龛后过。右边出堂前。住持随后送出。与首座问讯。

　　住持再入堂坐。侍者于中间。烧相伴香一炷。问讯。(有处上下间。亦问讯)方收大众盏。鸣鼓三下。下堂(两展三礼。亦有议论高者。凡前两展。住持不答拜。只以两手。作分开势。盖彼欲展拜。此以手免之。故彼抽之。彼又展。此又免之。故彼触拜。则住持亦当触拜酬之。详见释氏要览)。

　　三十　特为小座汤

　　凡节腊念诵前。方丈鸣鼓。小座汤。分作三座。第一座。特为西堂首座相伴。再鸣鼓。第二座。特为见职知事。头首。单寮。大耆旧。西堂相伴。再鸣鼓。第三座。特为本寺。曾办事人。及诸方头角。曾历事人。有名高者。后堂相伴。分手坐。

　　安排照牌。作三筵。仍安第一第二第三座。名字牌。令人易见。庶临时。不致错乱。侍者须亲提点。

　　烧香请客二侍者。同行礼数。揖坐劝汤。然如特为之法。

　　次方念诵。

　　次鸣鼓。僧堂大座汤。都寺行礼。

　　三十一　夏前特为新挂搭茶

　　四月初五日。告香罢。斋时方丈特为茶。次日库司。就库堂特为茶。次日。诸头首。特为茶。就照堂。安排。尘设坐位。方丈客头行者。覆侍者。依戒腊牌。写单子。或五山及诸方头首。虽不在戒腊限。单子。当依戒写之。侍者点对。将请单笔砚于众寮前。安顿卓上。请新到。佥单子。各于名下。书某甲谨遵尊命。若头首。与库司请单。则书名了。或书知字。或书遵命二字。在人意。如何。或诸方头角。挂搭外寮。须令行者。赉单子。就请佥。讫方丈单子。收呈侍者。库司请单。呈库司。头首请单。呈头首。逐一点对看过。令管事行者。安排盏托。烧汤瓶备。照牌。依戒腊。排坐位。设照牌于法堂西畔。五山及诸方头角。当排座首。及次位。首座相伴。

　　至斋退。行者覆侍者。次覆方丈。鸣鼓。侍者于法堂西畔。俟挂搭人齐集。揖入。与住持问讯毕。依照牌。归位立定。烧香请客二侍者。分两边。巡位揖坐。(只须统巡揖。不消逐位头亦可)各归中央立。众人坐将定。烧香侍者。进前烧香一炷。转身东边上首人前。请客侍者。进西边上首人前。各同时。对面问讯。转身合掌。巡至末位。略问讯。却叉手。从位头。巡问讯。如前巡毕。归中央。立定。行茶遍。瓶出。两边各如前。巡问讯。劝茶毕。

　　烧香侍者。再进前。烧相伴香。一炷。退身。同问讯。收盏。鸣鼓三下。新到参头。同众人。进前谢茶。两展三礼。或触礼。或只问讯。在主者意。

　　知事。于斋退。鸣版。亦于照牌处主位。立俟新到齐集。揖入。各归位立。众知事。且在中央立。俟众定。知事分两边。巡位揖坐。巡毕。同归主位。略坐。众人收足。遂齐起。烧香。或一炉同烧。或三炉各烧。各安香合了。分两边板头。当面问讯。转身。巡至末位。亦当面问讯。复归中央。排立。上手一人。再进前。烧相伴香。一炷。退身同问讯。齐归位坐。吃茶。

　　○头首始末行礼。并同。

　　方丈吃茶。就寝堂。或法堂。知事就库堂。头首就照堂。如人数多。照堂湫隘。亦只就法堂。三处茶作一日。首座都寺。同诣方丈。借茶座。茶鼓。候方丈茶毕。再鸣鼓。头首知事。互为宾主。各再行礼。各鸣鼓退座。每次茶毕。新到参头。同众人起身。进前谢茶。作展坐具势。主人当免之　(自古茶礼最重。有谢茶。不谢食之说清规云。山门如特为。礼意重于山。趍赴依时节身心莫等闲)。

　　三十二　众寮解结

　　四月十二。或十三日。斋退。寮首座。写状。请阖寮。特为汤。安排照牌。仍请维那。诸侍者。相伴。知客浴主。虽不赴。亦当去请。但送汤而已。方丈汤。寮元当亲自送去。诸寮送汤。须照旧例。

　　至晚。安排照牌。先就众寮内。特为夏中执瓶盏兄弟。吃汤。请寮长。相伴。次排大众照牌。鸣寮前板。众集。寮主副寮。行礼。如知事特为。新到一同。汤罢。打退座板。维那谢汤。寮元便出寮门右边。接住持。知事头首外寮人入。却建楞严会。寮主举经回向而散。

　　解夏礼同。

　　三十三　头首众寮。点江湖茶

　　头首夏中众寮点茶。当日粥罢。令茶头行者请寮元寮主。并挂牌。寮元寮主。于观音前。分手坐。点茶人。设位于寮门内上手。与寮元。对面而坐。斋退。行者即鸣寮前版。点茶人。先往寮门外下手。合掌立。揖众入毕。烧香三炉。转中间炉前上手。问讯寮元。次转下手。问讯寮主。复转上下间炉前。问讯。仍归中央。问讯立。寮元起身。揖请点茶人坐。吃茶毕。点茶人起身。归中下手立。寮元出炉前。谢茶。送出(有处。起身。三炉前问讯方归中。与寮元。问讯)。

　　三十四　住持头首。行堂点茶

　　结夏后。住持于行堂。有茶。侍者。代住持人。坐主位。典座相伴。待行者入堂讫。侍者住堂外立。待典座来。揖归位。却起身。中间问讯。烧香一炷。俓归主位。揖众坐。点茶。收盏。起身。送典座。问讯云。(兹者粗茶。不合相屈)典座云。(叨陪煎点。不胜感激)堂主随出堂前。与侍者问讯。而退。

　　头首。点僧堂茶了。方点行堂。

　　先令本寮茶头。到行堂。挂点茶牌。白直堂行者。安排盏托。请参头堂主。仍请典座相伴。

　　斋罢。先令茶头。送香合茶合去。却缓缓到库司。与典座分手坐。待行者入堂了。堂主出库堂。相请入。却与典座。通寒暄。归位典座居主位。点茶人。居客位。候典座坐定。却起身。烧香一炷。归位。以手揖行者坐。茶罢。起身。炉前。与典座问讯云。(此日粗茶。有勤降重)典座云。(兹承煎点。不情不胜感激)同出行堂门外。堂主亦出。问讯而已。点茶人云。(烦博语参头诸法公。免谢茶)。

　　三十五　法岁礼仪

　　升座罢。下座。方丈请客行者。排香。倚于法座前。住持先与东西堂人事。触礼三拜(或只问讯)次与知事人事。两展三礼。一展云。(此际安居禁足。获奉巾瓶。惟伏和尚。法力资持。愿无难事)又展云。(即日孟夏谨时。共惟。堂头和尚。尊体起居万福○首座大众。同此式)次首座。领大众。人事。两展三礼。小师当退避。知事先归库司。时耆旧等。亦与作礼讫。

　　次单寮耆旧。当再人事。触礼三拜。次蒙堂人事。触礼三拜。次前资人事。触礼三拜。次老宿人事。触礼三拜。

　　其间曾办事。及侍者。人事。触礼三拜。

　　见职侍者。请住持坐。大展九拜。或三拜。

　　次小师。大展九拜。或并同侍者礼拜。

　　次方丈行者。礼拜。次参头领。众行者。礼拜。

　　首座领大众。诣库司。人事。触礼三拜。前堂首座。归僧堂前上间立。后堂首座。领大众。归下间。与首座人事。各触礼三拜。各依念诵图立。巡转入堂内。立定。(侍者巡半堂。于龛后立。候知事出堂。则随后出)堂司行者。喝云(首座礼谢大众)同触礼三拜。

　　知事入堂。圣僧前。大展三拜。巡堂一匝。到圣僧前。作一行立。行者喝云。(知事礼谢大众)各触礼三拜。出归钵位立。供头鸣钟七下。住持入堂。烧香一炷。大展三拜(小师。并出后门退避)巡堂一匝。归位立。行者喝云。(和尚与大众人事)彼此触礼三拜。行者又喝云。(大众普同作礼)各触礼三拜。住持便出堂。大众乃散。

　　或粥罢。未吃茶。则行礼了就坐吃茶。(小师复归位坐)侍者行礼。与朔望茶同。

　　清规载。解夏并同此式。知事等。谢词云。(伏喜。法岁周圆。牙诸难事。此盖和尚道力荫庥下情无任感激之至)住持谢词云。(此者法岁周圆。皆藉某人等法力相资。不任感激之至)堂中首座已下。寮中寮主已下。谢词云。(九夏相依三业不善。恼乱大众。伏望慈悲)。

　　三十六　特为住持煎点

　　清规所载。或详或略。今丛林所行。务在简当。如来日煎点。预一日。恳库司造食。参前。同侍者。诣方丈。咨请。烧香展拜(或触或免)禀云。(来晨。辄就方丈。云堂。特为和尚点茶。伏望。慈悲。特赐开允僧堂则云。俯赐降重)请毕。却烦侍者。指挥客头。遍请诸寮相伴。就方丈特为。先令行者。安排卓袱。准备下䞋。及安排香茶讫。先令行者。催相伴人。到法堂西隅。煎点人立茶鼓之侧。客俱集。揖入。各就位少立。煎点人。却诣方丈。请特为人出。有处。只就主位坐。有处庙坐。或是法嗣。亦当庙坐。在住持意。

　　煎点人。从香几东边。进前问讯。揖坐。却从香几西边出。至前问讯而立。大众坐定。进前烧香。又往住持前。问讯(东入西出)复至中央。问讯而立。住持揖请煎点人坐。行食遍。煎点人。起烧香一炷。至前问讯。下䞋。复归位。

　　食毕。煎点人。起身。炉前立。行者退住持卓。煎点人。烧香。往住持前问讯。回香几前问讯。行茶遍。汤瓶退。再进住持前。问讯。劝茶又回香几前。少立。先收住持盏。住持起身。出炉前。煎点人。至前一展云。(此日礼数微薄。伏蒙和尚慈悲。下情无任感激之至)再一展。叙寒暄。触礼三拜。住持答拜。(如平交。住持当免劝茶。则于烧香问讯住持了。住持当朝揖煎点人坐。免劝茶。煎点人。便烧相伴香一炷。问讯了。便归位坐吃茶。收盏毕。同起身。却与住持。于炉前。或展或触。免则平常谢之。在主人意。先送住持。后送相伴人)即送住持出席。却转来。烧香一炷。问讯。以谢相伴。却收众人盏。相送出。

　　然后诣方丈礼谢。住持亦当往煎点人。安下处。谢之。

　　如就僧堂特为。请礼如前。斋时食办。令行者。先催知事头首大众集。就位少立。煎点人。却上方丈。请住持入堂。问讯揖坐。便转身于圣僧前。烧香一炷。叉手转住持前。问讯。从圣僧龛后。过中央立定。住持揖煎点人就座。(或是法子。则堂外坐。亦自进食)行者喝云。(请大众下钵)行食遍。煎点人。起身。烧香一炷。问讯。下䞋。归位。

　　食罢。厨前动钟鼓相接。斋至折水桶出。煎点人起身。烧香。住持前问讯。亦从圣僧厨后。转中央。问讯立。行茶遍。汤瓶出。复至住持前。问讯。劝茶。(如法嗣及子侄。当自点茶。如平交。于中间立时。住持揖请坐。免行劝茶礼煎点人。便于圣僧前。烧相伴香。一炷问讯却坐。同吃茶。同出堂。即诣方丈谢。住持亦当诣煎点人安下处。谢之)仍旧。厨后转来。中间立。先收住持盏。(行礼谢词。与方丈煎点同)行礼毕。先出堂外下间版头。少立。与住持问讯再入堂。烧香一炷。上下间问讯。以谢相伴。出堂。

　　怀香上方丈。礼谢云。(适间。甚不合渎尊下。情不胜感激之至)。住持亦当诣煎点人。安下处。相谢(如就僧堂煎点。上下间内外。不用设香炉。盖为主者一人。大众相伴也如。节腊朔望。设香案者为大众故也)。

　　三十七　住持出入

　　凡住持出入。当随即令行者。传语维那首座头首。如经一两宿。则不必传语。如住持为众持钵。或参见州郡。久出将归。堂司当挂牌。鸣大钟集众。于三门首接。归方丈。烧香问讯。大众少退。知事头首。大耆旧。吃茶而退。次参头。领众行者礼拜。如住持。受大众接。归方丈。移时。当巡寮。

　　如住持到三门首。与大众问讯。免到方丈。即令行者。请大众归堂。依钵位立定。住持入堂。烧香一炷。巡堂一匝而出。或出入频数。见檀越归时。可预令行者。归寺传语。不必动众。

　　或久出归时。就临斋。径入僧堂。伴众食毕。于挂钵时。令行者报云。(堂头和尚。巡堂问讯)住持烧香一炷。巡堂而出。行者再报云。(堂头和尚传语。不烦访及)今多是大众。在三门首接时。住持先令行者。往首座前。覆云。(和尚传语。免烦大众门迎)。首座却同两班大众。诣方丈问讯。住持接了。谢云。(特承访及。人众不及献茶)。且送大众退。客头却喝云。(谢两班大耆旧。献汤)。汤罢。少叙间阔而退。至赴堂时。大众坐定。行者报云。(堂头和尚巡堂)住持入堂。烧香一炷。巡堂一匝。归位坐。以表相谢大众也。(住持入堂。须待转鼓。堂前钟鸣。大众下地。庶彼此无妨)或免大众下地。则不须令行者报众。住持自往巡过。大众只就座合掌(此顷。众人据坐合掌。恐不稳便)。

　　三十八　侍者职事

　　侍者之职。谓之近事。观道德于前后。听教诲于朝夕。亲熏熟炙。密扣饱参。期法道以大成。须礼节而常谨。至于举动容貌。接见语言。一一宜中矩度。如江湖高人相访。未见主者。先到侍司。设或乖疏。难逃讥诮。应须博问先达。使合诸方典刑。罔泛采以惑主闻。勿游谈而疑众听。古者如香林远之侍云门。十有八载。一言半句。录在纸衣。近代如雪堂行之侍佛眼。亦历十年。异日起宗望垂后世。是皆凤觜麟角耳。

　　侍者。谓之立班小头首。在方丈。所以多不与位者。犹父子一家也。

　　若外客至方丈。为主人煎点。侍者亦同坐。但俟主人坐定。侍者于住持前问讯。方可就头。

　　坐在住持前。虽为位卑。然亦压寺中。诸小头首。

　　诸山尊宿相见。及暂到相看。礼法。各逐一标出此。不重具　凡挂搭新到兄弟。侍者承住持命。批报堂司。挂搭。

　　设或请茶　须预分付客头。如兄弟谢挂搭。或随便谢。或一道谢。须先覆过。随住持意。至于茶汤管待。轻重之礼。一一记覆。合与不合。勿使乖礼。

　　如朔望上堂。当隔宿覆云。(来早祝圣上堂)次早。问讯。令客头覆巡堂不巡堂。粥后。就座吃茶。烧香问讯。如常法。

　　如官员相访。侍者当侍立。恐有询问。住持人事多。或有不记。宜助焉。

　　如耆旧。及堂中兄弟。请假。即当覆方丈知。书于假簿。不可忽慢。失误兄弟。

　　如三八念诵。及佛诞。涅槃。成道。并祖师忌。皆当与住持。捧香合。尊丛林也。

　　如施主请升座。先令客头请意旨。及叙谢。名衔目子。留在袖中。仍预请禅客。吃茶。或点心。叮嘱回护先世讳名。及俗忌之语。

　　圣节及朔望。应于讽经。或住持不来。侍者只归众立。行道。亦随众。惟楞严会。只依图立。

　　凡上堂。及法语。当随即编录。预呈检子。臻志书写。

　　三十九　兄弟相看礼仪

　　凡遇暂到相看。侍者覆方丈。便当相接。如有急干。须令侍者委曲。不可妄尊诈阻。佛照禅师。接禅和。平时不简慢。每曰。禅和子。乃丛林豪气之士。将钱招他。来不得。又况怀香作意。初不敢轻。主者者。合加意温接。前辈见兄弟至。自忘其为尊宿。临旦过。从容陪伴。如古地藏接法眼。此堪为则。近来一据师位。视旦过如䦨厩。破席蠹床。淡齑糙饭。而方来高士。浑以庸流。一目视之。此何如哉。

　　相看之法。欲往方丈。须推一人能事者。为参头。先到侍者寮云。(暂到相看)只在门外待。侍者揖入客堂。通寒暄罢。略坐。献空盏。即起身云。(某等欲礼拜堂头和堂。辄烦侍者。咨报)侍者再请坐。取问来由。或新到。或法眷。或入室弟子。审问毕。入方丈禀覆。若干人法眷。若干人新到。若干人入室弟子。如有允意。行者装香。办香合茶具。侍者出揖入。暂到须先问侍者。此间礼数。古礼两展三拜。住持答一拜。居师位者。所当受也。苟或不然。后生何取。如遁庵和尚。只受触礼师。门在人建立。(九月初一日后。诸方有大相看暂到。于侍者处。通履历。上名了。约日相看。若已后。或人少。及江湖头角。当继时通报。或即相看。在住持意)侍者揖入。住持出接入。至炉前。参头问讯了。即进一步云。(请和尚敷坐)如免。略转身。取怀中香。以左手插之。便展云。(某等。久向和尚道风。此日获奉尊颜。下情不胜喜跃)。退一步。又展云。(即日时令谨时。共惟。堂头大和尚。尊体起居万福)触礼三拜。如客系在上法眷。当别作一项。相看。亦两展三拜。所以还住持公界之礼。住持人。或不当受。亦不可受触礼。住持人但云。(少间自当诣安下处。礼拜)当选上寮。安排。住持诣寮。回礼。如客系亲密尊长。住持当大展九拜。次则两展三拜。或触三拜。

　　至亲法眷。则小师行者。合于方丈相见时。便在侍者后。礼拜。或安下处。礼拜。看声誉如何。或法眷。居卑。系孙侄行。及入室弟子。进见。当大展九拜。

　　法眷词云。(久承和尚法荫)入室弟子。则云。(久承和尚慈诲)如新到。礼毕。住持揖坐。吃茶。参头与主人分手。侍者烧香毕。主人揖问下字。乡里度夏。当一一祇对。参头对答。亦不可多词。看主人缓急。起坐适中。见主人欲起即起。至香炉前。参头进前。问讯云。(某等夙生庆幸。得奉尊颜。伏蒙煎点。下情不胜感激之至)主人送数步。参头即云。(和尚尊重)主人回。参头领众。谢侍者云。(移刻。共惟高侍禅师。尊体起居万福。某等适来。有烦神用。特此拜谢。伏望慈悉)参头引众。归旦过。门外下手立。伺候住持回礼。参头进前问讯。揖住持。入旦过(人少则俱入。人多则立于门外。不须出入)云。(移刻。共惟堂头和尚。尊候万福。某等适来。礼合诣方丈。礼拜。兹来反辱降重。下情无任感激之至)住持或云。(安下处。不甚稳便)参头云。(某等仰荷温存。不胜感激)参头送出。众人同问讯。参头转身。上手立。接侍者入云。(移刻。共惟高侍禅师。尊候万福。某等适来。礼合诣寮拜见。伏蒙下访。不胜感激之至)今五山住持。及侍者。多不讲回礼。却于冬节。除夜。结夏前。谢挂搭时。一并众寮回礼。看来礼之繁简。亦在人讲行如何耳。

　　伺候参前。赴汤云(移刻。共惟堂头和尚。尊候万福。某等特辱宠呼。下情不胜感激之至)汤罢。起身。谢汤。两展三拜。或触或免。起叠衣就座　吃茶而退。次日粥罢。请吃茶毕。住持送出。回三五步。却转身。随后禀云。(某等生死事大无常迅速。仰服和尚道风。特来依栖伏。望慈悲。乞赐一单)参头领众人讨。只此一番。自后各去讨。或早晚。或五更。或钟鸣。先上寝堂祇候。或斋粥罢。或定钟时。在法堂伺候。或住持伴众上来。深夜。不可入方丈。又宜自知进退。

　　前辈见衲子讨挂搭。番番送出。乃见本色尊宿。执礼甚谨。未尝轻忽。近来负名倚势。住山者。方丈禁约。不胜其严。因时行仆。不分名分。佛法衰微。良可叹也。

　　若以单位稠密。设不挂搭。礼愈当谨。或稍许。即触礼一拜云。(谢和尚挂搭)住持即令行者。引往侍司。上名。暂到且归旦过。候堂司请挂搭。侍者当禀覆住持。即归堂。或相待归堂。侍者即发榜。下堂司。堂司令行者。请暂到茶。暂到至堂司门外。维那接入客堂。触礼一拜。致词通寒温了。便就座烧香。空盏相伴。起身谢茶。罢云。(适奉堂头和尚慈旨。令某等依附左右。伏望慈悲)维那云。(兹者多幸。同守寂寥)新到略转身。取度牒。过与维那。维那收了。又触礼一拜。送出门。次令堂司行者。报归堂。参头领众。僧堂前门下手。入圣僧前。看人多少。分作行数。立定。参头于圣僧前。烧香一炷。复退身。同大众立问讯。大展三拜。合掌。巡堂一匝。仍至圣僧前。问讯。自末先移步。过圣僧侍者板头。进三两位。次第而立。维那入堂。烧香一炷。预令堂司行者。将度牒。以箱袱擎托。维那一一分还讫。维那于圣僧前。占上手立。各触礼一拜。新到转身。上手立。维那转下手立。再触礼一拜。参头送维那。如斋前。则出后门送出。圣僧龛后。不过门限。如斋后。维那则出前门。亦只送出门外。堂司行者。领众归寮。行者报寮主。接入。即触礼一拜。寒暄毕。分手坐。空盏相伴。便起身。于香炉前。谢茶毕云。(某等适奉维那慈旨。令归上寮。依栖左右。敢望慈悲)寮主云。(兹来多幸。且喜司守寂寥)即各触礼一拜。新挂搭人。转东边。寮主转西边。又触礼一拜。寮主别挂搭人。挂列。朝观音。问讯。即引巡寮一匝。复朝观音。问讯而退。不须送出。

　　行者领见寮首座。各触礼一拜。致寒暄了。送出。行者引诣首座寮人事。各触礼一拜云。(即日伏惟。座元禅师。尊候万福兹蒙和尚。令某等归堂。依附左右。敢望垂慈下情不胜感激之至)次诣诸头首寮。及库司。人事。

　　次诣方丈。谢挂搭用香一炷。堂司行者。先覆侍者。或当晚。或等待共作一次。侍者隔日斋罢。出谢挂搭榜。正日。参头怀香。领众。诣方丈。排行立定。侍者请住持出。归主位立。参头进前。问讯云。(请和尚敷座)退身同问讯。烧香一炷。一展云。(某等夙生庆幸。获奉依栖下情不胜喜跃之至)次展云。(即刻共惟。堂头和尚。尊体起居万福)触礼三拜。退归众寮。放参后。伺两班回礼。词云。(移刻共惟某人。尊候万福。某等礼合诣上寮拜谢。伏辱降重。下情不胜感激)今多是一并。谢挂搭时。住持与侍者。及两班。方往谢之。堂司行者。隔日贴方丈。及两班。回礼榜。

　　○如诸方尊宿会下。办事人至。当送安下。茶汤管待。若法眷。亦合请饭参前候赴寮主小座汤。堂司汤。或免之。

　　次日粥罢。赴方丈茶。如欲取行李。须守堂仪满。方可告假。

　　丛林校定清规总要卷上
卍新纂续藏经第 63 册 No. 1249 丛林校定清规总要


　　丛林校定清规总要卷下

　　金华后湖比丘　惟勉　编次

　　一　上堂普说小参(巡堂茶见此)

　　凡朔望。五参上堂。侍者当隔宿。诣方丈咨禀。开静前。侍者。令行者。覆诸寮舍。并挂牌。

　　粥后。更不鸣下堂。放早参钟。

　　鸣鼓已前。首座与诸头首。领众坐堂。转二鼓。上法堂。两班问讯法座讫。归班。大众各排。雁行而立。行者。立东班知事。后侍者于转二鼓时。下法堂东北角。侧立。俟两班集。问讯归班定就转三鼓。侍者入。请住持出。升座。祝香罢。就坐。侍者下座。于法座前。问讯。次头首出班。大众同问讯。次知事出班。行者随问讯。侍者登座上。烧香(用左手)转身问讯。朔望乃祝
圣上堂。须用严备铺设法座。禅客问话。有无不拘。叙谢两班。勉其赞佐。事非要紧。宜从简略。又与五参上堂不同。

　　住持演唱罢。当白众。巡堂吃茶。(如免巡堂。则此茶于粥后便吃。不须白众)下座。大众普同问讯。

　　首座领众。归堂前。依念诵图立定。如有西堂。则与首座对面。作一班独立。首座一人。才入堂。西堂插。随后入。俓往首座分手。西板头。作一行立。(念诵巡堂。准此)已下头首。相续入。大众次第巡入堂。依图位立定。暂到接众后。侍者接暂到后。巡半堂。至圣僧龛后。侍者背靠圣僧龛。排立。暂到。背后门。朝圣僧龛。排立。住持将入堂。供头鸣僧堂前钟。七下。住持于圣僧前。烧香一炷。巡堂一匝。归位立。次知事入堂问讯。回身住持前。问讯。巡堂一匝。知事才出堂。暂到与侍者。相续随知事后。出堂外。各归位坐堂内。同时就坐。侍者进中间烧香。上下间烧香。堂外上下间烧香。安香合圣僧前。盖却。略退身。问讯。次上间及下间。并堂外下间。次上间。问讯。复归中问讯而立。供头鸣钟两下。点茶。汤瓶出。复如前。内外间。问讯。鸣钟一下。收盏。住持将起身出。再鸣钟三下。知事暂到。起立。伺候住持出堂。侍者先于堂外上手。作一行侧立。伺候住持出。低恭问讯。随出。或施主请升座。无巡堂之礼。但法鼓将鸣。堂司行者。巡寮报云。(大众坐堂)朔望吃茶。俱系侍者烧香。如住持。有故不出。亦当侍者烧香。如住持远出。则粥罢。便吃茶。却是知事烧香。斋供茶例是。知事烧香。以表山门之礼。其他详略。悉在清规。

　　○如施主请升座。库司客头行者。当安排手炉。准备。至侍者候转鼓。入请住持时。知客引施主。秉炉同请。(有处。都寺引入请)住持升座。祝香。就坐。知客引施主。法座前烧香设拜。至下座。知客或都寺。再引施主。住持前。谢说法。

　　○如官员檀越。祈福荐亡。侍者预令行者。请意旨。及叙谢。衔位目子。却报禅客问话。官员讳字。子细借问。密覆住持。庶广施主信心也。

　　○如初五。初十。二十。廿五。此四日。谓之五参上堂。座上不铺设。众中有未尽齐整。及常住缺典事。略而提之。欲众知也。不可多谈世谛。厌人听。古人朝暮咨参。何有限日。今从简要。于五日。一升堂也。

　　侍者当隔宿。覆住持。恐住持事繁。或有失记。

　　是日开静前。令行者。报覆知事头首寮舍。及再请后。挂上堂牌。

　　○如有尊宿道旧士大夫到山。遇五参上堂。方可叙谢。至于进退两班。叙谢亦然。遇五参空日。无端为之理。诸山尊宿迁化。遗书至。不可以时日计。前辈多讲明。至此。因并录之。

　　○如施主请升座。或择吉辰醮献。或忌日追崇。不可移易。亦不在此限也。

　　○如二月十五日。佛涅槃。四月八日。佛生辰。十二月八日。佛成道。此三日。当铺设法座。祝香自有常格。并不得提及余事。或有官员尊宿。在座下。亦不可叙谢。下座。即同大众。诣佛殿行礼。

　　普说。当于寝堂排设。或斋前。或晚下。鸣鼓五下。侍者候众集。请住持出。踞坐。侍者两班问讯。如小参之礼。清规不该载。

　　洞下尊宿。每于朔望。升堂罢。就众寮。当中设位。为兄弟普说。

　　小参。谓之家训。初夜鸣鼓。寝堂排设。(有处只就法座)事无大小。并合箴规。众中规矩。委折提撕。若其缄口无言。迤逦纲宗坠地。小参之法。意在斯焉。鸣鼓一通。侍者候众集定。请住持出。踞坐。侍者于法座前问讯。次西班及大众问讯。次东班及行者问讯。遇四节。西堂作一班。问讯。侍者登座。烧香。如常法。清规所载。甚详。今有不可不知处。并录于兹。

　　古之丛林。每夜咨参。汾阳以夜寒罢参。此不特为规矩。家训而设意。专激励学者。箴其做处偏枯。各自讨生涯。立地成佛作祖。

　　今时丛林。每遇解结冬年四节小参。盖为叙谢两班。及大小职务。又缘诸方。专系都寺干斋。故当晚小参时。叙谢心力为众之勤。若常住自辨。不必言也。

　　○如遇小参。侍者。于斋罢。上方丈咨禀。令行者。报两班及诸寮。挂小参牌。当晚僧堂前。不鸣放参钟。

　　○如施主。请小参。观其来意。或咨扣因缘。则又与家训不同也。或斋后。或夜静。俱得。又有所至处官员请小参者。又有出队处。众人裒率。请小参者。虽名为小参。乃与升座。事体一同。此尊宿家。遇缘即宗之谓也。

　　○如欲训行□。斋后。令侍者。指挥茶头。报参头。行堂前挂牌。告报诸局。务令齐赴。至昏钟鸣。行堂前打板。齐集寝堂。立定。

　　参头一人。入方丈。请住持出。就座。参头烧香。唱参。问讯九拜。进前屏息。拱听规诲毕。又三拜。珍重。

　　二　告香。入室。请益

　　夏前。例于四月初五日已前。看新挂搭兄弟若干人。就中推一人。为参头。当于日前。寮首座。同维那和会。参头(或头首中。有未告香者。可为之)同诣侍者处。禀云。(新挂搭兄弟。欲告香。求入室。烦侍者咨报)侍者入方丈。禀住持人。

　　如允。就几日。当预买香三片。(一大。二中。率钱买)至期。于寝堂上。或法堂安排。堂司预出告香图。依戒腊排行。侍者指挥行者。置参倚。仍备香几。香炉三只。作一列。设拜席。侍者寮行者。粥罢。挂普说牌。(小书告香二字)鸣众寮前板三下。集众。看若干人。作几行。东西如之。参头中央设席。独位对参倚立。(先一日堂司出图。须习仪一次。免得临时错乱)众人各立定。参头离位。同维那侍者。诣方丈。请住持出。就座问讯讫。参头归位立。问讯。出班烧香一炷。退身问讯。参头径往禅倚西南角。问讯云。(某等。生死事大。无常迅速。伏望和尚慈悲。开示因缘)此时住持。当举话勘辨。参头下语。归位问讯。再烧香一大片。(有处。初请开示前。不烧香。但同大众。问讯。便往请开示因缘。并此际。烧大片香。又烧小片。谓之从香)归位问讯。叉手而立。次第东西班。每次各三人。出班烧香。每炉二人。东班第一第二人。过东边炉前。第三人。中央炉前。西班第一第二人。过西边炉前。第三人。中央炉前。各略相望。同时问讯。各烧香一炷。(或小香。或香合。不拘)已下次第出班。(维那当于图上书云。叉手出班。合掌归位)各行东西二边人背后。归位而立。

　　众人烧香毕。一齐大展三拜。各不收坐具。

　　参头进坐具一步。鞠躬问讯。叉手云。(伏蒙和尚慈悲。特赐开允。下情无任喜跃之至)复退身。同大众。礼三拜。参头复进前云。(即日孟夏谨时。共惟堂头大和尚。尊候动止万福)又退身三拜。各收坐具起。侍者令行者。鸣鼓五下。却分东西二边。相向而立。此时知事头首。方就班位立。俟住持普说竟。(两班即退)大众依前。归元位。参头复归中央。烧香一片。归位。同大众。大展三拜。(或住持免。只令触礼三拜)收坐具。参头谢词云。(某等。夙生庆幸。已蒙和尚慈悲。开示因缘。下情无任感激之至)遂同大众。问讯退。

　　众人随参头。于法堂西北角。谢维那侍者。触礼一拜。众人又于法堂西南角。谢参头。触礼一拜。

　　斋罢。方丈请特为茶。侍者预令行者。就堂司。讨人数。依戒腊上单。(单式。与夏前特为新挂搭同)才普说罢。便用卓子展单。于法堂西南角。与人佥。斋了鸣鼓。特为茶。或就法堂。或寝堂。首座相伴。特为参头。有饭。

　　如挂搭人多。则一年两次。告香。于冬至前数日一次。礼法一同。或长老入院。例三五日后。知事头首大众。告香一次。首座为参头。或其中。有西堂。是住持同参。或曾旧住。经告香之人。则住持令侍者报。免。其中礼数。亦在住持增减。或谢时。但令触礼而退(古礼如未经告香。则未许入室)。

　　入室之法。或三八日。或不定时节。鸣鼓三下。集众。侍者预令行者挂牌。住持于方丈内坐。侍者于室外东边。列一行立。仍于室门限外。设席。众人烧香。大展三拜。不问戒腊。雁行而立。于室外西边。如头首知事。插入不妨余人搀行。令人动念。俟排稍定。侍者入室内。住持前。问讯了烧香。复当面问讯。出室外。对入室上首人问讯。揖入。当先举左足。叉手进。住持前问讯。转身于禅倚角西南。叉手而立。住持举话。下语毕。复正面问讯。叉手。从东边出。亦先举左足。出门外席内。触礼一拜而退。据清规所载。入室例合烧香。烧香之法。初入方丈。当面问讯。转身叉手。于香倚南面。向住持问讯。右手上香。却当面问讯。方过禅倚西南角。听举话。

　　今以滞时妨众。故不烧香。就门外设席。一拜而退。亦恐妨众。或行古法烧香。亦在住持意。

　　当于寝堂中。或挂达磨顶相。设香烛供养。其住持当展拜了。方归室中坐。侍者随住持后拜。入室弟子。次第于像前。烧香一炷。设三拜。如前雁行而立。次第入室。

　　若兄弟请益。当闻侍者。先覆住持。某人上座。今晚欲诣方丈请益。如蒙开允。却于定钟后。诣侍司祇候。侍者令行者。秉烛装香。随住持人坐处。引入。请益人。烧香一片。大展九拜。肃恭侧立。谛听垂示。却再烧香一片。触礼三拜而退。

　　三　坐禅。坐堂。放参

　　每日坐禅。堂司行者。于粥后。先覆首座。鸣众寮前板。大众归堂坐。次覆以次头首。归堂。稍定。再覆首座。鸣首座寮前板。首座入堂。烧香一炷。巡堂一匝。归位坐定。

　　次覆方丈。鸣寝堂前板。住持入堂烧香。巡堂归位。坐定。(或欲抽解。此时方可起身)将至放禅。堂司行者。祇候。低缓覆住持。次覆首座。从圣僧厨后。转右边。出堂前。略撼牌下之。住持首座头首起。大众方可自便。斋后虽不鸣板。而办道之士。不以此拘。

　　○昏钟鸣。入堂坐禅。首座待第二会钟将歇。入堂烧香。巡堂一匝。归位。住持于第三会钟将绝。入堂烧香。巡堂一匝。而坐定。钟鸣方出堂。定钟后。至二鼓前。亦系坐禅时。如欲偃息。至二鼓二点后。方可就枕。三鼓鸣。起坐禅。住持首座头首。入堂伴众。首座于三鼓鸣。洗面了。入堂。烧香一炷。巡堂一匝。次住持入堂。烧香。巡堂一匝。

　　然巡堂之法。住持。从上堂巡。至下堂。首座。从下堂巡。至上堂。盖首座未出世人。故从下巡上。若已出世人。则不拘。以理论之。亦合从下巡上。免得于住持位前行故也。

　　晚下坐堂。至鸣放参钟。和南展单。归寮吃粥。

　　如放参。申时后。堂司行者。先覆首座。仍报供头行者。装香点灯。次覆头首。鸣众寮前板。大众归堂。坐定。次覆方丈。鸣寝堂板。住持入堂。不烧香。径归位坐。行者却鸣首座寮前板。大众转身。(如首座寮前板鸣。僧众来迟者。不可入堂。头首来迟。亦不可入)首座入堂。烧香一炷。归位坐。(首座或先入堂。陪众坐。将放参时。却起身。从后门出。归寮。行者方鸣板。大众转身。首座却再从前门入堂。烧香归位)堂司行者。进首座前。问讯。覆云。(和尚今晚放参)从圣僧厨后。转出堂前。鸣放参钟三下。(有处。喝食行者。长声喝云。放参。方打钟)首座先出堂。次住持出堂。次头首大众。展单而出。

　　○如寻常坐参。却不打首座寮前板。堂司行者。至首座板头。低缓覆云。(和尚放参)却打钟出堂。

　　或当晚小参。则不打放参钟。

　　四　念诵巡堂(朔望巡堂。见上堂篇)

　　如遇三八。斋后。堂司行者。覆方丈。次覆知事头首诸寮。挂牌。至参前。堂司行者。提点大殿土地堂祖师堂等处。装香。秉烛。报钟头。候鸣大钟。事辨。未可打板。先覆维那。次上方丈。先覆知。次覆库司知。却覆头首。鸣板。先鸣众寮前板。次鸣诸寮板。次覆知事。却再上覆侍者。次覆方丈。鸣寝堂板。头首知事大众。于板鸣时。然集堂前。排立。西堂作一班。与首座对面立。住持于祖师堂土地堂烧香。堂司行者。即鸣库堂前大板三下。即鸣大钟。住持至佛殿烧香。将至僧堂前。供头鸣僧堂钟三四下。住持入堂烧香。(烧香侍者。捧香合。请客侍者。于两班前。巡过。请汤却归位)住持将出堂。维那往中央立。住持出。立定。上八中八则云。(皇风永扇。帝道遐昌。佛日增辉。法轮常转。伽蓝土地。护法护人。十方檀那。增福增慧。为如上缘。念清净法身云云)下八则云。(白大众。如来大师。入般涅槃。至今某年。已得几千几百几十几载。是日已过。命亦随减。如少水鱼。斯有何乐。众等当勤精进。如救头然。但念无常。慎勿放逸。伽蓝土地。如上云云)念诵罢。归位。住持先入堂。归位立。首座一人入。西堂便随后入。于下堂入门板头。作一班立。头首与大众。次第入堂。俱合掌。每次三人。同于圣僧前。问讯。回身。向住持前。问讯。次第合掌巡堂。归位竟。侍者接后入堂。至圣僧厨后立。

　　如非夏内。有暂到。则于侍者前。随大众后。巡半堂。至后门。对圣僧厨立。侍者接暂到后。巡堂。至圣僧厨后。对暂到立。

　　。知事齐入堂。作一班。往圣僧前问讯。回身。住持前问讯。巡堂一匝。将出。暂到及侍者。从圣僧厨右边过。接知事后。出堂。供头鸣钟三下。放参。大众和南。住持出堂。众展单而出。(清规载。初三。十三。廿三。念。皇风云云。初八。十八。廿八。念。白大众云云)两班诣方丈。赴汤。如欲免汤。则就僧堂前。辞之。

　　○如免巡堂。则于维那念诵。归位罢。住持更不入堂。堂司行者。中央问讯。喝云。(大众免巡堂)便鸣放参钟。三下。大众和南。入堂。展单而出。两班仍诣方丈。赴汤。欲免则辞之。

　　○如
圣节中。遇八日。则就大佛殿。念诵。大众雁行。向佛而立。维那出香炉前。东边立。念诵。(念上八语)回向云。(念诵鸿因。恭为祝延今上皇帝。圣寿无疆。云云)却当免巡堂。供头在僧堂前。伺候。随后。打放参钟三下。而散。

　　五　诸山尊宿相见

　　如大尊宿到。探知。当挂牌。报众门迎。(或鸣大钟)或不探知。才到。便敛钟集众。就法堂。安排座。(或就寝堂)先依宾主相见。两家各炷香。触礼三拜。次知事头首大众。作一次人事。首座都寺。两人插香。(库司备香)转身。作展坐具势。免则问讯。次侍者人事。烧香礼拜。免则问讯。继令行者喝云。(请知事头首。献茶)空盏备礼。

　　若是法眷。则住持小师。别作一项。于侍者人事后。炷香礼拜。

　　本寺参头。引众行者。炷香礼拜。次方丈轿番人力。参拜。

　　其容参随行者。炷香礼拜主人。次轿番人力参拜。

　　侍者再烧香。点汤。汤罢。住持。同两班。送安下。让客为主。住持立西畔。客立东畔。以表安下处。仍备香炉。宾主各炷香。无拜。叙送安下之礼。或旧住相识等人。却再就安下处人事。

　　如法眷。师祖。本师。师叔。伯。师兄。到来。先于法堂上。宾主相见罢。送安下处。预安排坐位。住持请敷坐。烧香大展九拜。或三拜。

　　或有自门首迎入。便就寝堂行礼。礼毕。知事头首等人。次至。吃汤罢。送安下。然如前礼。方巡寮。(以理推之。行后一段。礼为稳当)如大尊宿。则侍者一人。随住持。同引巡寮。

　　如平交。则住持自相引。

　　斋时草饭。当晚特为汤。侍者斋罢。诣安下处。炷香拜请。词云。(方丈请。今晚就寝堂。特为献汤。伏望慈悲特赐开允。不用通寒暄)次下照牌。对面中央。安排坐位。两班相伴。鸣鼓一通。吃汤。收盏。退鼓三下。侍者行礼。揖坐烧香。劝汤。悉如特为常式。汤罢。起身谢汤。折衣。复就位。药石。昏钟鸣。汤果。仍请相伴。(有处。药石汤果管待。并请西堂耆旧。相伴)侍者。当中烧香一炷。入卓。

　　次日。特为饭。系具状作都寺名请。同请客侍者。诣安下处请。都寺同侍者人事。烧香。触礼一拜。都寺。却先请吃饭。(或小去处。即作住持名。侍者烧香拜请)都寺请讫。侍者请云。(方丈。斋罢特为点茶。伏望慈悲。特赐开允)至期。侍者揖客上。与主人问讯了。侍者再揖。特为人归位。(或是法眷。则主人自揖坐)转身。于特为人上手。略立。问讯。却进前烧香。便转身于特为人前。问讯。又转上手。问讯而退。至吃饭时。侍者烧香。下䞋。(如方丈。有贴䞋。系衣钵侍者。随后下)至吃茶时。行者鸣茶鼓。侍者烧香一炷。至特为人前。问讯。转身。且于特为人上手侧立。候吃茶将毕。再进特为人前。问讯劝茶。仍转身上手侧。问讯。进前烧相伴香一炷。归位。问讯而退。

　　○其特为之礼。侍者不可不详谨。以嘱执事行仆等人。听其指挥。临期。不致失事。特为设独座于前。由雪窦为云峰悦禅师设。示礼之异。故丛林。自后遵之。

　　○自古丛林。名德尊宿到山。必请为众说法。山中主人。先引座。

　　或众人率金。请普说。山中主人。亦先引座。当两班具状请。

　　有处住持名。有处首座名。俟举扬了。下座。住持领大众礼谢。继后客当巡寮表谢。或尊宿退院至。当作见住持待之。德望稍不在人上者。固不在此限。

　　又或非其人。僭忝法眷。其礼增减轻重。不可不察也。

　　六　圣节启建满散

　　如遇启建。堂司。预写黄纸榜。隔宿挂牌。维那预日。具威仪。袖纸。诣书记寮。禀制疏。书记制毕。当亲送到堂司。堂司隔宿。具威仪诣方丈。请佥疏。正日。早粥。遍食槌了。再打槌一下云。(白大众。粥罢。闻钟声。各具威仪。大佛殿。启建　圣节道场。谨白)又打槌一下。转身。圣僧前问讯。次至住持前问讯。又从首座板头。北面问讯。巡堂一匝。亦巡外堂。复归中央。问讯而出。(满散。白槌巡堂。一同。但改启建。作满散)住持升座罢。供头敛僧堂前钟。即鸣大钟。住持至道场前。点茶汤毕。维那出班问讯。住持烧香。侍者捧香合。次首座都寺。同出班烧香。次西堂。作一班烧香。(有处。西堂在首座前出班。或谓。首座未出世人。则西堂在前出班。已出世人。则西堂在后出班)次东西班。两两烧香。转身不问讯。住持大众。同展三拜。起。知事头首。转身对面立班。大众转西边立。住持归中胡跪。知客度手炉。侍者捧香合。俱用略跪。住持上香。维那宣疏毕。知客复跪接炉。维那举楞严咒。喝摩诃毕。再回向云。(讽诵鸿因。恭为祝延今上皇帝圣寿无疆。金刚无量寿佛云云)大众乃散。

　　○暂到。当诣客司。请榜头。印本白纸。不可书节名。须用黄纸令写。粘榜上。

　　七　请楞严头

　　堂司和会楞严头。请吃茶讫。同诣方丈。库司人事。各有药石。三八一同头首药石。若是新挂搭人。住持当发批下众寮。免寮主一次。堂司夏中辨点心相待。散楞严会罢。维那同上方丈问讯。次维那诣众寮相谢。斋罢请吃茶。

　　八　建散楞严会

　　维那预请制右语。与建　圣节礼同。(如无书记。则用堂司所存。已前右语。或住持自欲制之)仍隔日。诣方丈。请佥疏。斋罢。挂牌。预提点大佛殿香烛。至期。鸣众寮前板。及诸寮板。候住持到法堂下。鸣库堂前板三下。即鸣大钟。知事预点茶汤。住持至佛前。烧香一炷。退身问讯。展拜。跪炉。知客度炉。侍者棒香合。住持上香。维那白佛云。(妙湛总持不动尊。首楞严王世希有。消我亿劫颠倒想。不历僧获法身)次宣疏毕。知客接炉。住持起身。楞严头。喝楞严会上。众和毕。楞严头。即唱尔时世尊云云。举咒。讽毕。喝摩诃了。维那再回向云。(上来讽经功德。𢌞向真如实际。庄严无上佛果菩提。四恩等报。三有齐资。法界有情。同圆种智。十方三世云云)大众无拜。次日系楞严头。举回向云。(上来现前云云)遇朔望。系维那。回向祝　圣。

　　或每日粥罢。下堂。便讽楞严会。则不须诣藏殿讽经。如每日粥罢。再打板。讽楞严会。则下堂。仍用诣藏殿。讽经祝　圣。

　　满散。与启建礼同。但讽咒毕。楞严头。唱是佛顶光聚云云。复喝摩诃了。谁那回向。如启建语。乃散。

　　九　四节土地堂念诵

　　堂司行者。于斋罢。报众挂牌。参前提点土地堂。祖师堂。大佛殿。装香点烛。事办。覆住持两班。一一如三八念诵次第。知事预烧香点茶汤。板鸣。众集。住持出佛殿。鸣库堂前板三下。即鸣大钟。住持至。烧香。退身。维那出班。揖住持烧香。次揖两班烧香。转身。问讯住持。次第毕。维那转身。向土地念诵。(文见于下)回向云。(上来念诵功德。回向当山土地。合堂真宰。所冀。神光叶赞发辉有利之勋。梵苑超隆。永锡无私之。庆再劳尊众念。十方三世云云)。

　　结夏。切以。薰风扇野。炎帝司方。当法王禁足之辰。乃释子护生之日。恭裒大众。肃诣灵祠。诵持万德鸿名。回向合堂真宰。所祈加护得遂安居。仰凭大众念。清净法身云云。

　　解夏。切以。金风扇野。白帝司方。当觉皇解制之辰。是法岁周圆之日。九旬无难。一众咸安。诵持万德鸿名。仰答合堂真宰。仰凭大众念。云云。

　　冬至。切以。时临亚岁。节届书云。当一阳来复之辰。乃万汇发生之始。恭裒大众。肃诣灵祠。诵持万德鸿名。回向合堂真宰。仰凭大众念。云云。

　　除夜。切以。化工密运。岁律云周。咸忻四序之安。将启三阳之庆。恭裒大众。肃诣灵祠(并同前)。

　　十　排钵位

　　如遇前堂后堂都寺退。次早。闻小静鸣。堂司令行者。请吃汤。汤罢。送归钵位。触礼一拜。或诸方首座都寺西堂挂搭。当分板首。

　　十一　钟鱼鼓板

　　夫钟鱼鼓板。昏晓盖有常度。长短疾徐。号令毋令失准。此丛林示人。以不言而信也。晨钟者。破长夜。警睡眠。夕钟者。觉昏衢。疏冥昧。引杵宜缓。扬声欲长。凡三通。各三十六下。总一百单八下。暂脱苦轮。息三涂之悲酸。发门深旨。证十地之种智。鸣钟行者。当烧香礼拜。诵鸣钟偈云。(愿此钟声超法界。铁围幽暗悉皆闻。三途离苦罢刀轮。一切众生成正觉)称观音菩萨号。然后击之。其利大矣。

　　至如启法具供。上殿焚诵。接送之钟。止击一通。不限以数。

　　僧堂前小钟者。集本寺僧众。则鸣之。凡斋粥时。及朔望巡堂念诵时。各鸣七下者。皆为住持人入堂。

　　如开静坐禅。则鸣云板。集童行。则击木鱼。

　　惟鼓之令不同。说法。则有法鼓。会茶。则有茶鼓。转藏。则有藏鼓。开浴。报斋。引更。亦各有鼓。又大普请。僧行并赴时。亦击鼓。致成法社。并宜先知。

　　设有掩关庵岩。坐禅幽僻。闻声返听。出定敛容。或收卷以披衣。岂违时而失候。为主法者。欲众整肃。先使朝昏钟鼓分晓。自然事事有伦。彼之来者。虽未见主人。斯可以知其贤矣。

　　清规警众一篇已详。今具大略。鱼板。大钟。僧堂钟。库司堂司主之。法鼓。茶鼓。侍者主之。如上堂法鼓。长击三通。小参。长击一通。入室三下。普说告香。各五下。如特为尊宿。特为大众。特为新旧执事。击茶鼓一通。退座三下。

　　如首座西堂秉拂。则借茶鼓。长击一通。

　　库堂前鼓。库司主之。报斋三下。堂中煎点茶汤。集众退座。每日斋粥。下堂和南。并击之。大普请。长击一通。

　　或有处。击三门下鼓。集知事头首。门迎檀越。击五下。大众接时。长击一通。

　　十二　进退寮主

　　凡进退寮主。遇当次满日。开大静后。维那点烛客堂。候旧寮主辞退。触礼一拜。送出。行者随后请。斋退吃茶。次挑灯。就众寮。请新寮主。烧香吃汤。汤罢。起身。再烧香一炷。咨闻云。(其寮主告退。不可缺人。拜烦某人。充寮主)请罢。香炉前。触礼一拜。送归众寮。行者报寮。鸣寮内小板三下。维那上手入门问讯。触礼一拜。维那转下手。寮主转上手。又触礼一拜。送维那出。堂司行者。继请。斋退特为茶。圣僧侍者相伴。

　　如大刹众多。则未满十戒者。次第充寮主。或小寺院。则行者为之。

　　十三　病僧念诵

　　赞佛罢云。(今晨则有在病比丘某。释多生之冤对。忏累劫之愆尤。特运志诚。仰扣清众。称扬圣号。荡涤深殃。仰凭尊众念。清净法身云云)回向云。(伏愿一心清净。四大轻安。寿命与慧命延长。色身等法身坚固。再劳尊众念。十方云云)。

　　○如病重。与十念阿弥陀佛。

　　念诵之法。先叹弥陀佛了。次白云。(今晨则有在病比丘某。释多生之冤对。忏累劫之愆尤。特运志诚。仰投清众。称扬圣号。荡涤深殃。仰凭尊众念。西方极乐世界阿弥陀佛)长声念百遍。及观世音菩萨。大势至菩萨。各十声。回向云。(伏愿。某诸缘未尽。早遂轻安。大命难跳。径生安养。十方三世云云)当摄心清净。不得攀缘世事。

　　十四　当代住持涅槃

　　夫世尊示灭。诸祖泥洹。棺敛有经。礼仪有序。每见诸方。委世尊宿。或曰不用教俗举哀。但心丧而已此亦简之一端。近代仿而行之。切恐后世无闻。聊举大略。只如双林。顺敛以金棺。阿难及诸弟子。悲哽忧恤。泣血如波罗奢花。释梵龙天。哀号躄踊。泪若雨雨。七日迦叶自外国至。恨不睹其真像。忽椁示双趺。然后以大自在三昧。致金棺于太虚空中。绕拘尸罗城三匝。却就阇维。八国兴兵。争分舍利。各归建塔。岂非礼经与。景德年中。臣僚备录百丈大智禅师规矩内二顶。亡僧长物。尽行支破。营丧具。奏闻奉敕者。编入大藏。永为法式。

　　一如尊宿迁化。先沐浴着衣。就敛。置方丈中。香花供养。以遗诫偈颂。粘牌上。挂灵筵左右。请邻寺高德人主丧。或于众尊宿中。请法眷一人主丧如无法眷。则请当寺尊宿。然后写遗书。报官员檀越。僧官邻近尊宿。嗣法小师。亲密法眷。请僧分头项下书。

　　其灵具供养。在方丈。三日后。移龛。

　　一移龛之时。请尊宿一人。举灵座。(有法语)方移下法语。西间置龛。又请一人。锁龛。(有法语)用布幕白花灯烛。供养之物。法嗣小师。并在龛帷之后。具孝服。守龛。

　　一法堂东间。用红紫帷幕。设床帷。衾褥卧具。前安倚卓。拂子拄杖。左边衣架。安法衣。右边。唾盂。水盆。净巾之属。

　　一法堂中间。用绢幕。挂真。广设灯烛饮食。供养之具。

　　一如有遗嘱。请丧主。丧主不可推托。候丧主到门。鸣大钟。头首知事。领大众迎接。至寝堂安下。茶汤毕。两班引孝子。炷香拜请。须预备孝衣等物。送丧主。

　　次商议。请诸执事人。掌财。或二人。丧司维那。书记。知客。侍者。即旧人请执事。如寻常请人礼。吃茶毕。起身。烧香一炷。归位立。禀白请人。再至炉前请。亦下拜。受职罢。点汤而退。

　　次唤参头行者。合差丧司一局。行者执役既毕。当先请维那。具单排请。头首西堂。及西班耆旧。或诸山。执法事。移龛锁龛之类。须分请均等。毋致嫌疑。主丧人。但可受对灵小参。并举哀。其余。并不可兼执。如带行僧行人从。切不可预其职事。

　　一安排龛席了。预措置举哀。祭食。鸣钟集众。侍者出前人遗音。首座大众书。主丧人拈受。首座烧香。维那宣读罢。次请主丧人举哀。(有法语)然后孝子。与大众发哭数声。孝子烧香。尊茶汤。上祭。维那宣祭文。孝子真前礼拜。归孝帷。主丧烧香礼真。次两班烧香礼真。丧主就孝帏。吊孝子。孝子礼三拜。主丧答一拜。次知事头首大众。吊孝子罢。伴真吃汤。

　　两班。朝暮赴真前烧香。龛前讽经。就丧主问讯。斋粥随众供养。

　　一凡吊慰人到。外知客先问所从来。亲疏高下。却遣人报内知客。送孝衣巾与之。却受祭仪。内知客。引到真前。烧香下祭。次到灵龛灵床。两边烧香。复来真前展拜。宣文。

　　如不带读祭文人来。却是本寺维那。或书记代宣。次吊慰孝子。及知事头首。与主丧人茶汤。孝衣巾。多简在人。

　　一自举哀。初夜茶汤设供　　念诵。并随家丰俭。

　　一主丧。须当计会亡者衣钵多寡。默作三分均之。一分。准丧司孝衣讽经灯烛之费。一分归常住。陪贴供养羞设。一分俵大众看经。并结局用。主丧当与掌财商量。毋令欠乏。以致纷纭。逐日令丧司。具帐目清洁。仍预措置管徒一局人。酬劳䞋资。

　　一诸处下祭。赠掌财。当分明具帐目。候使用外。余物归常住。

　　一分俵孝衣。孝子。布裰巾坐具主丧。绢裰巾。知事。裰巾头首。裰巾。耆旧内外执事。裰巾方丈近事行者。裰巾。行堂众行者。腰帛邻封尊宿。裰巾。远近檀越。抹帛作头执事人。布衫巾。诸庄甲头。布衫巾火客布巾。

　　已上孝衣。有无轻重。又在主丧。孝子。知事。临时较议。

　　一法事次第。移龛锁龛挂真举哀奠茶奠汤对灵小参起龛门首挂真门首奠茶门首奠汤秉炬提衣举骨入塔归祖堂如停龛多日。或法事人多。每日奠茶汤

　　一奠祭次第。知事头首丧主大众耆旧诸庄乡人法眷诸山施主侍者小师行者庄客

　　一大夜小参。隔日。知事同孝子。请主丧人。对灵小参。禀云。(堂头和尚。既已圆寂。某等悲哀失恃。敢请丧主和尚。来晚对灵小参。万望慈悲。特赐开允)。

　　一大夜念诵。堂司于斋后。挂牌。昏钟鸣。众集。小参罢。上首知事。烧香。献茶汤食毕。维那出。揖两班烧香毕。维那转身。对灵念云。(白大众。堂头和尚。已归真寂。众失所依。但念无常。切勿放逸。仰凭大众念。清净法身云云)讽大悲咒毕。回向云。(上来念诵讽经功德。奉为堂头某人和尚大禅师。伏愿昙花再现。重敷觉苑之春。慧日长明。永烛昏衢之夜。再劳大众念。十方云云)知客平举楞严咒毕。回向云。(上来讽经功德。奉为堂头和尚。增崇品位。十方三世云云)。

　　一举龛。念诵云。(金棺自举。绕拘尸之大城。幢旆摇空。赴茶毗［葬云难提］之盛礼。仰凭大众。称诵洪名。用表攀违。上资觉路念。清净法身云云)。

　　一送葬之礼。应须合宜大龛结饰。并真亭。香亭。法事幡花。

　　起龛之日。本寺随力。作大斋。䞋施重于寻常。孝子围绕龛后。次丧主已下。送丧人。及本寺大众等。各执花柳。相继而行。官员施主。在大众左右。并行。尼师宅眷。在末后行。

　　一涅槃台。念诵云。(是日则有新圆寂堂头和尚。化缘已毕。遽返真常。灵龛遍绕于拘尸。性火自焚于此日。仰凭尊众。资助觉灵。南无极乐世界大慈大悲［众和云］阿弥陀佛。［念十声毕。］上来称扬圣号。恭赞化仪。惟愿体极先宗。机峻不存于佛祖。用开仪范。悲心仍摄于人天。收幻化之百骸。入火光之三昧。茶倾三奠。香爇一炉。顶戴奉行。和南圣众)维那举大悲咒毕。回向云。(上来念诵讽经功德。奉为堂头和尚。资助觉灵。增崇品位。伏愿。不忘愿力。再现昙花。棹慈航于生死海中。接群迷于菩提彼岸。再劳大众念。十方云云)知客举楞严咒毕。回向云。(上来讽经功德。奉为堂头和尚。增崇品位。十方三世云云)。

　　一全身入塔。念诵云。(切以。双趺示相。绍灵鹫之遗规。只履显宗。表少林之垂范。全机隐显。盛法始终。仰凭大众。资助觉灵。南无西方极乐世界大慈大悲云云。上来称扬十念。资助往生。惟愿慧镜无边。慈云广布。四生界内。示不生不灭之因。六趣道中。说无我无人之法。茶倾三奠。香爇一炉。顶戴奉行。和南圣众)维那举大悲咒。回向同前。

　　一茶毗毕。于寝堂内。安排挂真。丧主已下。次第礼真。相慰而散。

　　两班孝子。仍朝暮赴真前烧香。二时下供。候新住持公举定。则移入祖堂。

　　一抄劄单帐式。

　　谨抄劄堂头和尚衣钵于后。

　　壹号某物。

　　贰号某物(逐一排列写)。

　　右件如前抄劄。并无漏落。

　　众佥押(各用书名)。

　　一收钱俵散单帐式。

　　谨具堂头和尚。估唱衣物。支俵于后。

　　一收钱若干(系某件钱到　逐一排列写)。

　　一支钱若干(系某件事用　逐一排列写)。

　　右件支破。尚有若干。斋七追修。命众看经。僧行经钱。支破外。更无余剩。

　　年　月　日。丧司库子　某　具。

　　把帐执事人。两班典丧。佥押。

　　一缴纳度牒状式。

　　某寺知事僧某。　右某本寺。住持僧某。于今年某月某日。因疾顺世。遂于某日。茶毗安厝。所有本名度牒一道。谨用缴纳。欲乞台判。送案照应。伏候台旨。谨状　年月曰。某寺知事僧某状。

　　一唱衣。昔世尊在日。古佛示迹。号乌波难陀比丘。好聚敛衣盂。身死之后。佛令集众。以所畜之物。尽情估唱。使现前比丘。观前人悭鄙。为他人所积。因兹。有证二果者。对治他缘。修己行。所有法衣。不唱。当分留与嗣法弟子。

　　○堂司。当唱衣日。预挂牌。

　　至期。鸣钟集众。于僧堂前。维那念诵云。(留衣表信。乃列祖之垂规。以法破悭。禀先贤之遗范。今兹估唱。用表无常。仰凭大众念。清净法身云云)唱衣毕。回向云。(上来唱衣念诵功德。奉为堂头和尚。庄严报地。再劳大众念。十方三世云云)。

　　一丧事毕。当具状请丧主。并诸山。及诸执事人。置食陈谢。䞋钱常住出。乃山门礼也。

　　一管待陈谢一局执事人毕。知事当下状申明。请新住持人。诸山及僧官。保明申上。如所保。未允众议。即本寺知事。赴官申诉。别行定夺。如官司行下令本寺委保。亦须及早行遣。免致久缺住持人。

　　此项住持迁化规式。乃是衣钵丰厚。讲行盛礼。如此。

　　近代尊宿。间有衣钵无者。并不讲此。但依常僧津送。或遗言。不要做法事。只请首座于涅槃台。举无常偈。焚化。盖亦随人意也。

　　十五　诸山尊宿。迁化遗书

　　如尊宿迁化。下遗书。专使先到知客处人事。知客却同上侍者寮人事。侍者却引上方丈人事。通呈遗书。及送遗物。方丈当集两班。会茶。侍者烧香。点茶毕。住持云。(法门不幸。某人迁寂)开遗书看。次住持自送专使。安下处。

　　次往库司头首寮人事。当晚请专使。特为汤　　看彼处山门大小。法眷高低。或头首相伴。或两班相伴。住持。令行者传语书记。作祭文。或请面委言法义交情始末。庶作文切当。

　　便报库司。办祭食。次日得办。即粥后升堂。挂牌报寮。如常式。

　　就法堂前。预安排香几香炉。鸣鼓集众。住持出法堂前东立。知客引专使于住持前。烧香问讯。呈遗书。住持接了。就香炉熏。侍者接。度与维那。宣读讫。专使于住持前。两展三拜。(一展云。此驰专信。获奉尊颜。下情无任瞻仰之至。又一展云。即日云云)或触礼三拜。

　　住持升座。叙彼平生所历住持。道德誉望事。下座。诣灵位前朝立。预于法堂西间。设位安排。祭礼如法。或拈香。或举哀。(有法语)维那揖住持并两班。烧香毕。礼拜。专使于灵位右边。代答拜。祭文。维那宣读讫。举楞严咒。回向。

　　寺中或有法眷。及办事乡人。江湖头角。次第上祭。读末后祭文讫。讽大悲咒。回向。

　　专使进前。两展三拜。谢住持。次问讯。谢两班大众。次两班大众。慰住持人。山门当管待专使而去。两班相伴。

　　○邻封当代归寂。如请主丧。一看亡者遗言。二看其徒虔请。尤宜审及。

　　若亡者遗言。固不可辞。非其徒虔请。如得回互。最逃谤议。切不可有心希酬谢也。事稍违式。多致争讼。有玷法门。如圆悟与宁道者。主开福之丧。接月庵果一人。便是承当后事之标格也。若赴其请。彼寺有首座。请同主之。如无首座。请以次一人。次请丧司执事一局人(详见前篇)。

　　遗书式　某几处住山。无补宗教。一疾忽作。有负丛林。偶风火以交煎。望云峰而增恋。　　面违弗及。　珍重是祈。

　　某寺住持。属末比丘某。　右某。叨滥住山。有愧　同门之友。因循老病。将为异世之人。敬奉手书。聊伸。

　　面诀。顗　亲闻之　嫡似。将　力荷于　先师。匇匇遂行。伏惟　珍重。　右谨具呈。　今月　日某启。

　　封皮　手书。拜上　某处堂头和尚。　某州某寺住持。属末比丘某。谨封。

　　某住山无补。依　邻壁之有光。梦境元空。幸世缘之已了。莫谐　面别。但切心驰。祈　佛日以　挥戈。使　宗风而益振。

　　讣状式　某寺丧司比丘某。　右某启。山门不幸。今月某日。祸延　堂头和尚。遽尔归寂。谨以讣告。谨状　年　月　日。某寺丧司比丘某状。

　　讣告　某寺堂头和尚。　某寺丧司比丘某。谨封。

　　十六　亡僧

　　亡僧津送。虽诸方堂司有板帐。其诸法度清规。详略可验。有不可不知处。略而举之。

　　亡僧不问衣钵有无。须令津送合仪。若耆旧。衣钵稍丰。然须请两班商议。禀住持裁度。别为羞设。不宜作修造名色打钱。至于生事。失外观者。多因此也。要知亡僧之物。只合俵众看经。清规未尝说及他用。若住持与之主行。其它人必不敢觊望。虽然积钱多者。当思。释子每日受用。一齑一粟。莫非常住。一向俵众。而无补常住。亦为不可。在住持人。与职事人。合礼区处。俾生者见之感激。死者瞑目无憾。则善矣。

　　或全无衣钵者。常住亦当出物。力津送佛事。礼仪一同。盖送死一节。乃互相先后。惟仁者以是为重。如耆旧动使什物。欲打归常住公界。或头首寮缺典。即时令行者批。上交割簿。庶免去后为他人所有。致无分晓。

　　或西堂。唱衣钱多。又不可以板帐事例为拘。当与添佛事。如提衣挂真茶汤之类。仍与之斋僧。

　　位牌当书。前住某处和尚。不得标双字名。

　　或耆旧衣盂多者。亦当添奠茶汤。挂真佛事不妨。但不当提衣。住持。或致祭。如有小师在侧。当与孝衣答拜。以表父子之义。(此西堂可用。余人不可)诸方亡僧版牌中。有伴龛监化钱二项。古人措置。深有意焉。如大寒隆暑。多不曾监伴。但来讨钱。四方孤客。身殂命谢。非公界人与之提点。其赖者谁耶。凡洗浴着衣入龛。而公界人。悉当究心可也。

　　龛前念诵。斋罢。堂司行者。报寮挂牌。至昏钟鸣。众集。住持至。烧香一炷。归知事上手立。(知事预点茶汤。表山门祭)维那出。烧香一炷。转身。请法事人。锁龛了。维那出。揖住持。出班烧香。次揖两班烧香。转身问讯住持。归位毕。维那出位。朝龛。念云。(切以。生死交谢。寒暑迭迁。其来也电击长空。其去也波停大海。是日即有新圆寂某甲上座生缘既尽。大命俄迁。了诸行之无常。乃寂灭而为乐。恭裒大众。肃诣龛帷。诵诸圣之鸿名。荐清魂于净土。仰凭大众念。清净云云)举大悲咒。回向云。(上来念诵讽经功德。奉为新圆寂某甲上座。伏愿。神超净域。业谢尘劳。莲开上品之花。佛授一生之记。再劳尊众念。十方云云)知客平举楞严咒毕。回向云。(上来讽经功德。奉为某上座。庄严报地。十方云云)住持归知事上手立。江湖道旧乡人。次第设祭。末后举大悲咒。回向。与知客同。

　　次日送亡。白槌。维那于早晨。遍粥槌后。再打一下云。(白大众。粥罢。普请送亡。除守寮直堂外。并皆齐赴。谨白)又打槌一下。过圣僧前。问讯。次住持前问讯。转身。板头问讯。合掌巡堂一匝。至外堂。巡讫。归圣僧前。问讯而出。

　　或遇　圣节内。不可白槌。只是行者。覆住持及头首知事。粥罢。报堂云。(请首座大众。闻钟声。延寿堂讽经)。

　　举龛念诵(宜略紧念)云。(欲举灵龛。赴茶毗之盛礼。仰凭大众。诵诸圣之洪名。用表攀违。上资觉路念。清净云云)念佛罢。维那烧香一炷。请法事人。起龛。

　　送亡仪式。隔日斋罢。报寮挂牌。

　　当日粥罢。预提点。持幡花。备鼓乐之类。候举龛法事毕。大众出。立于三门内。俟抬龛先出。维那于三门外。当中面北。合掌而立。住持及头首大众。次第作两行相排。合掌而出。却各执花柳。侍者知事。在末后行。

　　涅槃台念诵。大众立定。维那烧香一炷。转身。请住持秉炬。(直岁度火炬。无直岁。则监作行者度)法事罢。维那面龛念云。(是日则有新圆寂某甲上座。既随缘而顺寂。乃依法以茶毗。焚百年弘道之身。入一路涅槃之径。仰凭尊众。资助觉灵。南无西方极乐世界。大慈大悲。阿弥陀佛。十声罢。上来称扬十念。资助往生。惟愿。慧镜分辉。真风散彩。菩提园里。开敷觉意之花。法性海中。荡涤尘心之垢。茶倾三奠。香爇一炉。奉送云程。和南圣众)举大悲咒毕。回向云。(上来念诵讽经功德。奉为某甲上座。茶毗之次。庄严报地。十方三世云云)知客平举楞严咒毕。回向云。(上来讽经功德。奉为某上座。茶毗之次。庄严报地。十方三世云云)。

　　唱衣。堂司预挂牌。鸣钟集众。坐定。维那起身。打磬一下。念诵云。(浮云散而影不留。残烛尽时光自灭。今兹估唱。用表无常。仰凭大众。奉为某上座。资助觉灵。往生净土。念。清净云云)十声毕。打磬一下云。(夫唱衣之法。盖禀常规。新旧短长。自宜照顾。钱须足陌。无以新锡相兼。磬声断后。不得翻悔。谨白)再打磬一下。

　　先拈亡僧度牒。就书名处。横三剪破云。(亡僧本名度牒一道。对众剪破。缴纳归官)打磬一下。付与行者。捧呈两班。

　　维那解袈裟。安磬中。却挂络子。唱衣。

　　唱衣毕。回向云。(上来唱衣念诵功德。奉为某上座。资助觉灵。往生报地。再劳大众念。十方云云)。

　　亡僧单帐式。

　　今具亡僧某甲上座。估唱衣钵。收支下项。

　　一收钱若干(某件到　逐一排列写)。

　　一支钱若干(某件用　逐一排列写)。

　　除支外。现管若干(见管只可些小。却收堂司。公界支用)。

　　右具如前　　年　月　日。堂司库子行者某具。

　　把帐侍者某押　知客某押(相排写)。

　　知事(排列称呼写)某押　头首(排列称呼写)某押。

　　住持　　　　　　押。

　　经单式。

　　○山门今月某日。伏值　新圆寂某上座。某七斯届。伏望　尊众结缘。披阅经文。上资　觉路。今具品目于后。

　　华严经(一二三　逐卷写。至八十一。其余经排列写。不用写卷)。

　　右具如前　　今月　日。堂司　某　拜白。

　　十七　法嗣师忌辰

　　先德以激唱宗乘。发自己得处。诲示后学。使知正传其来有自。谓之报德。如巴陵三转语。可以作忌也。如忌日将临。就衣钵合。支羞设钱。送常住造供养斋僧食。至忌前一日。就法堂。或寝堂。铺设。备办供具等。如法。

　　斋罢。方丈请客头。请西堂两班。今晚对灵相伴吃汤。

　　至期。排照牌。鸣鼓。侍者揖相伴人入。住持揖就座。进前烧香上汤。一并下相伴人汤。住持退身。再烧香一炷。大展三拜。收坐具。回身一问讯。谢相伴。鸣鼓三下。退座。

　　如有三五人西堂。则分作两座。第一座。西堂相伴灵。住持行礼。第二座。住持同两班吃汤。侍者烧香问讯。如常法。(或参前吃汤。剔昏钟鸣。集众。讽经。或参后吃汤则汤了。便鸣钟集众。讽经)大众讽经罢。维那回向。有常式。次行者讽经。珍重。

　　次日早。上粥。烧香礼拜。半斋时。供养办。集众。具威仪排立。住持当先出。中立拈香。(有法语)次两班。出班烧香。大众同展三拜。住持亲点汤。进食。每品三作礼。至进饭下䞋点茶。收坐具。维那举楞严咒。回向而散。

　　设斋时。住持入堂。烧香一炷。礼三拜。归位坐。

　　斋毕。就座点茶。侍者烧香。吃饭时。系衣钵侍者。烧香下䞋。无量寿禅师清规载。对灵吃汤。有第三座。系小师等。侍者相伴。

　　十八　祖师忌辰

　　凡曰应世绳摄化门。祖师忌辰。岂宜空过。大则供养。次则展礼讽经。切须经怀。递相恭敬。

　　如作大祖师忌。预一日。于法堂。铺设挂真。排办供养。玩具等如仪。堂司行者。斋罢。覆住持两班。挂讽经牌。至晚。大众讽楞严咒。回向。

　　正日早。堂司行者。报堂具威仪讽经。真供养行者。当上香烛。并上粥供养。粥后少迟。厨司备供养食办。堂司行者。再覆方丈两班。打板鸣僧堂前钟。众集。面法堂。雁行而立。住持至。烧香。点汤。献食。点茶毕。维那揖住持烧香。次揖两班烧香。转身问讯住持毕。大众同礼三拜。维那举大悲咒。回向。

　　若寻常忌辰。或就法堂下间排设。亦隔宿讽经。礼仪如前。次日。但住持与两班有拜。大众无拜。

　　又其次。只就祖堂。排设供养。粥罢。报堂讽经。住持至。烧香点茶毕(今时多是知事。顸点茶汤。住持只烧香一炷。中间立)维那出。揖住持出班烧香。侍者捧香合。次揖两班烧香。转身问讯住持毕。住持与两班。对祖师。展三拜。方归班位立。维那举经。回向云。(仰冀真慈俯垂昭鉴。山门伏值前住当山第几代。某号某禅师示寂之辰。营备香花灯烛。茶果珍羞。以伸供养。集比丘众。讽诵大悲圆满神咒。所集殊勋。奉为觉灵增崇品位。十方三世云云)若斋时。有供及䞋钱。当在半斋讽经。礼仪如前。

　　十九　月分须知

　　典礼节目。前已具详。今于月分。记合行之事。总其大纲。毋曰覼缕。

　　四月分。初一日。照规例。入夏禁足。锁旦过。初四五间。住持与新挂搭兄弟告香。次第特为茶。知事头首。亦继特为茶。

　　初八。如来降诞。预率钱。备供养。堂司隔日写疏。请住持佥。维那备香袱香炉。堂司行者擎上。维那问讯。烧香。请佥。挂牌讽经。

　　是日粥罢。住持升堂。祝香云。(某寺住持。远孙比丘某。䖍爇此香。供养本师释迦如来大和尚。上酬慈荫。所冀。法界众生。念念睹佛出现于世)遂敷座云。(今晨恭遇本师释迦如来大和尚降诞之辰。率比丘众。严备香花灯烛茶果珍羞。以伸供养。禀遗教比丘某。升于此座。举唱宗乘。与法界众生。同伸希有之庆。回向真如实际。庄严无上佛果菩提者)次说法竟云。(下座。各具威仪。大佛宝殿。浴佛讽经。谨白)堂司行者。是早分付供头。及钟头。听候升座罢。僧堂前打钟。即鸣大钟。仍令供头。铺拜席。打铙钹。供头出汤瓶盏托。方丈茶头。备茶汤汤瓶。诣佛殿。祇候住持点茶汤。住持至。烧香一炷。点汤上食下䞋点茶毕。归位。维那请出班烧香。(烧香侍者。住持前接食。请客侍者。佛前下食)侍者捧香合。次西堂出班烧香。次两班烧香。不转身问讯住持。大众同伸三拜。住持跪炉。知客度炉。侍者捧香合。维那宣疏毕。唱浴佛偈。绕旋而行。浴佛喝佛。举楞严咒罢。鸣鼓。入僧堂吃汤。(殿主煎汤。是殿主行礼。常住煎汤。是都寺行礼)当鸣库堂前鼓。其行礼。只如常仪。

　　至十二十三日。建楞严会。

　　十四。斋后。侍者诣首座寮。请小座汤。次土地堂念诵。僧堂吃汤　当晚小参。放参前。出免人事榜。小参。叙谢毕云。(来晨斋罢。烦都寺。维那侍者。赍牌拂。诣首座寮。拜请。为众秉拂)十五日粥了。上堂。举法语毕。即说行礼次第云。(下座。先与西堂人事。次与知事人事。两展三拜。次与首座大众人事。两展三拜。人事罢。知事先归库司。首座领大众。诣库司人事。触礼三拜。人事罢。首座归僧堂前上间立。后堂首座。领大众。归僧堂前下间。与首座人事。触礼三拜。人事罢。依念诵图立。首座领众入堂。依位立。首座礼谢大众。次知事入堂。大展三拜。巡堂一匝。知事礼谢大众。出堂。住持人入堂。烧香一炷。大展三拜。巡堂一匝。归位。与大众人事。然后大众。普同作礼。次第巡寮)下座。少顷。诸寮安排香卓。住持巡寮。当从东廊。第一寮起。次第巡转。回至法堂。(亦预设香卓)大众至前。每三人成列。问讯住持。而过巡毕。乃散。

　　解制礼同。今时多免。

　　斋罢。讲特为茶。都寺维那侍者。送牌拂。请秉拂人。头首令茶头挂牌报众。请侍者禅客吃茶。多是和会圣僧侍者为之。

　　秉拂罢。仍喝请汤果。秉拂人。即怀香诣方丈。就汤前谢证明。次日粥罢。方丈请秉拂人吃茶。如系都寺干斋。并请吃茶。

　　此月初间。除僧堂暖帘。次第上牕。坐夏兄弟。办道克期取证。住持叮嘱典座。严办堂厨。

　　十六日。知事讲特为茶。十七日。首座讲特为茶。

　　光阴迅速。一息不来。便属他生。住持勉谕兄弟。精勤办道。儒家尚有朝闻夕死之言。世外之人。道眼未明。荏苒岁月。果自安乎。

　　五月分。芒种后。插种毕。当捡例。做青苗会。请大众看经等事。

　　如梅雨之时。于上堂际。叮嘱直岁。照顾僧堂殿宇等处损漏。令其疏浚沟渠。

　　此月内。僧堂挂帐。有处待中夏晒荐。宜看所在。若蒸湿及蚊蚋。不可固执。

　　二十日后。住持当往诸寮。点茶一次。粥了。令行者。先诣寮报覆。仍带侍者烧香。诸头首寮。作一日。单寮蒙堂前资。作一日。库司庵岩。作一日。亲访点茶者。以见住持于安居中。温存之意。

　　六月分。暑气正隆。自初一日。暂歇打版。办道兄弟。自忘寒暑。岂间此乎。头首免入堂。但三鼓鸣。首座及住持。仍旧巡堂。略伴众坐。务要整肃。抑亦警懈怠者。此月入伏。晒荐拂尘。乃堂司职事。中夏后。方丈亦合叫唤众人点心一次。常住有无事例。在住持主行之。

　　七月分。十二十三日。散楞严会。十四日。参前土地堂念诵。都寺。讲僧堂特为汤礼　方丈出免人事榜。

　　晚小参。记请秉拂。虽例免。亦当提过。两班未当退者留之。十五日。粥后上堂罢。讲礼。与结夏同。

　　今时以余暑未退。多免。却于座上言之。下座普同作礼。

　　惟僧堂特为茶。不可免。三日茶罢。如有两班进退。照事例行之。解夏恐头首知事出入人事。如粥了上殿等事。暂歇半月。

　　八月分。初一日。开旦过。知客接方来。然旦过虽开。本色衲子。未必起单。仓忙驰走。决非良俦。

　　此月系兄弟修冬装衣之时。众事放宽。或征远途。有亲切急事。又不可以迟速一概论也。

　　九月分初一日。鸣版坐禅。

　　凡坐参。念诵。巡堂。丛林所行之事。并宜振举。此后许相看挂搭。

　　此月内。糊僧堂窗。挂前后门暖帘。

　　十月分。初一日。开炉。上堂。

　　初五日。达磨忌。(就法堂。如法排设。隔宿供养讽经。正日行礼。住持拈香。有法语。其余制右语。请佥请。挂牌报众。出班烧香。大众礼拜。并同佛忌)。

　　十一月分。至节将临。库司措办糍果。方丈令写门状。参贺檀越。埽拂殿堂。冬节事例。库司虽定。丛林。冬夏两节。为重。当留意捡举。节前数日。诸方有叫唤大众。节前一日晚。小座汤。参前。方丈出免人事榜。

　　土地堂念诵。僧堂特为汤。行冬果　都寺行礼。昏钟鸣。小参。言请秉拂。下座。喝请汤。正节日三更早。侍者诣诸殿堂。代住持点茶。小师诣方丈。礼拜。或触礼。在住持意。次方丈行者礼拜。次行堂行者礼拜。次作头人工拜贺。

　　或免。只就粥了。法堂作贺。亦在住持人意。

　　粥罢。僧堂茶。上堂祝　圣。下座。与大众。普同作贺。次法眷侍者小师。拜贺。行者拜贺。人仆拜贺。大众或展。或触。在住持意。侍者写茶榜。请首座特为茶。斋时长版鸣。行僧堂请茶礼。

　　斋罢。请秉拂。

　　十二月分。初八日。如来成道。堂司隔日。写疏请佥。率钱。备供养。

　　正日粥罢。住持上堂。祝香云。(比丘某。奉为法界众生。䖍爇宝香。供养本师释迦如来大和尚。所冀共睹明星。同成正觉)次敷座云。(今晨恭遇本师释迦如来大和尚。成道之辰。率比丘众。严备香花灯烛。茶果珍羞。以伸供养。禀遗教比丘某。升于此座。举唱宗乘。普愿法界众生。发明自己智慧入微尘刹转大法轮)说法竟云。(下座。同诣大佛殿。礼拜讽经。谨白)住持诣大殿。下供养。行礼。悉与降诞同。

　　下旬。方丈请两班。单寮。或大众。分岁点心。或常住。作一供。方丈库司。预备门状。参贺檀越。

　　岁除日。参前。土地堂念诵。僧堂特为汤　方丈出免人事榜。昏钟鸣。小参。叙谢。言请秉拂。(今时多免)小参罢。客头行者。喝请汤。并如冬节。

　　正月分。初一日。粥罢。就座点茶。仍请两班单寮。方丈吃茶。如常礼。下堂藏殿讽经。祝　圣。少顷升座。法座下人事。与冬节同。或讲或免。在住持意。

　　斋时。库司。僧堂。点茶。如常礼。或两班满替。照例次第行之。如请诸庄库务。请人后合行约束等事。

　　二月分。十五日。如来涅槃。维那率钱。备供养。隔日写疏。具礼上方丈。请佥。

　　住持升座。祝香云。(比丘某。恭遇本师释迦如来大和尚。入般涅槃之辰。䖍爇宝香。上酬慈荫。下与法界众生。同伸攀慕。所冀。法身常住。法轮再转。一切有情。悟无生忍)次敷座云。(今晨恭遇本师释迦如来大和尚。涅槃之辰。率比丘众。严备香花灯烛。茶果珍羞。以伸供养。禀遗教比丘某。升于此座。举扬涅槃妙心普愿。法界众生。同圆种智者)说法竟云。(下座。同诣大佛殿。礼拜讽经。谨白)住持点茶汤。下供至。维那举咒回向等。并与腊八同。

　　此日。不当法座祝　圣。只就藏殿拈香。

　　三月分。此月农务方兴。库司当提点耕种。及诸庄陂堰之类。或山林茶笋抽长。合出榜禁约。住持当提点。有新茶出。点献殿堂。亦点僧堂。供养大众。

　　圣节月分。堂司预书黄榜。写疏。差僧上殿。照例。排上殿僧员。堂司备茶汤。火炉。库司备点心。当日行粥了。维那白槌。住持上堂敷座云。(某州某寺。某月某日。恭遇某节。本寺预于今月某日。就大佛宝殿。启建金刚无量寿道场。一月日。逐日轮僧上殿。披阅金文。宣持密号。今晨启建。住持臣僧某。升于此座。举唱宗乘。所集鸿因。祝延　圣寿无强者)说法竟云。(下座。各具威仪。大佛殿。启建圣节道场。谨白)满散同此式。

　　当日侍者。令客头。提点佛殿灯烛。铺设拜席。令整肃。方丈茶头。备供养茶汤。祇候。

　　二十　无量寿禅师日用小清规

　　出尘离俗。圆顶方袍。大率经历丛林。切须洞明规矩。举措未谙法度。动止不合律仪。虽是善友良朋。讵肯深锥痛劄。循习成弊。改革故难。致令丛林荒凉。转使人心懈怠。屡见寻常目前过患。遂集百丈现成楷模。原始要终。从朝至暮。要免头头败阙。直须一一遵行。然后敢言。究己明心。了生达死。世间法。即是出世间法。行脚人。可贻未行脚人。庶几不负出家身心。抑亦同报佛祖恩德。谨具于后。

　　入众之法。睡不在人前。起不在人后。须是五更钟未鸣。轻轻抬身先起。将枕子。安脚后。未用折。恐响惊邻单。抖擞精神。将被褁身。端正勿动。不得扇风。令人动念。觉困来。将被推脚后。转身将手巾下床。手巾搭左手。想念偈云。(从朝寅旦直至暮。一切众生自回互。若于脚下丧身形。愿汝即今生净土)轻手揭帘。出后架。不得拖鞋。不得咳嗽作声。古云。揭帘须垂后手。出堂切忌拖鞋。

　　轻手取桶洗面。水不宜多。使齿药。将右手点入。揩左边。左手点入。揩右边。不得两手再点。恐有牙宣口气。过人。漱口吐水时。须低头以手引下。不得直腰吐水。溅邻桶。不得洗头。有四件自他不利。一污桶。二污手巾。是他人不利。三枯发。四损眼。是自己不利。不得鼻孔内作声。不得高声呕吐。古云。五更洗面。本为修行。呕吐作声。喧堂聒众。拭面归堂。若在上间。左足先入。若在下间。右脚先入。归被位。将眠单。收一半。坐定。若换直裰。须将新者。覆身上。不得露白。不得扇风。

　　若欲殿堂烧香礼拜。宜于钟未鸣。密地将袈裟。出后门外披。平常离被位。披袈裟。合掌顶戴。念偈云。(善哉解脱服。无相福由衣。我今顶戴受。世世常得披)折袈裟。先折搭手处。后解环。不得以口衔袈裟。不得以颔。勾袈裟。折了亦当问讯而去。

　　如殿堂礼拜。不得占中央。妨住持人来。不得出声念佛。不得行礼拜人。头边过。须行后面空处。

　　五更钟鸣。住持并首座。坐堂时。不得从前门出入。开小静。(钟绝后版)方折被。拗枕子。

　　折被之法。先寻两角。以手理伸向前。先折一半。次折身前一半。不得横占邻单位。亦不得抖擞作声。不得以被扇风。或归众寮吃汤药。或茶堂经行。次第归钵位。以上肩顺转。(谓左肩也)若前门。从南颊入。不得行北颊并中央。盖尊住持人也。木鱼响。不得入堂。或令行者。取钵。堂外坐。或归众寮。打给。

　　入堂。归钵位。须低头问讯上中下座。若已先坐。上中下座来。须合掌。古云。不敬上中下座。婆罗门聚会无殊。

　　闻长版鸣。下钵。抬身正起立定。然后转身。亦要顺上肩。合掌方取钵。一手解钩。左手提。转身令正。蹲身放钵。免将腰背撞人。堂前鸣钟。下床问讯。为迎住持人。不得以手左右摇曳。下床时。须近前问讯。莫令袈裟。搭床缘。仍须低细上床。不得顿身。取钵安座前。闻槌声。想念偈云。(佛生迦毗罗。成道摩竭陀。说法波罗柰。入灭拘絺罗)展钵之法。先合掌。想偈云。(如来应量器。我今得敷展。愿共一切众。等三轮空寂)然后解袱帕。展净巾覆膝。帕折转三角。莫令出单外。先展钵单。仰左手。取钵。安单上。以两手大指。拼取鐼子。从小次第展。不得敲磕作声。仍护第四第五指。为触指。不得用。钵拭折令小。并匙箸袋。近身横放。入则先𢁈。出则先箸。手把处。为净头。向上肩。钵刷安第二鐼子缝中。出半寸许盛生饭。不得以𢁈箸头。出生饭。不过七粒。太少为悭食。(凡受食。则用出生。或不受食。却不可就桶杓内。撮饭出生)维那念佛。合掌。手指不得参差。须当胸。高低得所。不得以手托口边。古云。参差合掌不当胸。两手交加插鼻中。拖履揭帘无款细。呕声泄气逞英雄。

　　两手捧钵受食。想念偈云。(若受食时。当愿众生。禅悦为食。法喜充满)或多或少。则以右手起止之。闻遍食槌。看上下肩。以面相朝。揖食。不得正面。以手摇曳两边。

　　揖罢作五观。想念云。(一计功多少。量彼来处。二忖己德行。全缺应供。三防心离过。贪等为宗。四正事良药。为疗形枯。五为成道业故。应受此食)出生念偈云。(汝等鬼神众。我今施汝供。此食遍十方。一切鬼神共)吃食之法。不得将口就食。不得将食就口。取钵放钵。并𢁈箸。不得有声。不得咳嗽。不得搐鼻嚏。若自喷嚏。当以衣袖掩鼻。不得抓头。恐风屑落邻单钵中。不得以手挑牙。不得嚼饭啜羹。作声。不得钵中央挑饭。不得大搏食。不得张口待食。不得遗落饭食。不得手把散饭食。如有菜滓。安钵后屏处。不得以风。扇邻位。如自己帕风。即白维那。于堂外坐。不得以手枕膝上。随量受食。不得请祈。不得将头钵。盛湿食。不得捋羹汁。于头钵内。淘饭。吃不得挑菜头钵内。和饭吃。食时。须看上下肩。不得太缓。未再请。不得刷钵盂。不得吮钵刷作声。食未至。不得生烦恼。古云。呆呆四顾起悲嗔。念食吞津咳。嗽频。捷粥啜羹包满口。开单展钵响诸邻。

　　洗钵。以头钵盛水。次第洗鐼子。不得头钵内。洗𢁈箸。并鐼子。仍屈第四第五指。不得盥漱作声。不得吐水钵中。不得先以熟水洗钵。未折水。不得先收盖膝巾。不得以膝巾拭汗。不得以余水。沥地上。想念折水偈云。(我此洗钵水。如天甘露味。施与鬼神众。悉令得饱满。唵摩休罗细娑诃)收钵。以两手大指拼定。次第而入。复毕。合掌。想念食毕偈云。(饭食讫已色力充。威震十方三世雄。回因转果不在念。一切众生获神通)寮前版鸣。归寮问讯。不归位。为轻侮大众。入门归位。如僧堂之法。立定。候寮主烧香毕。问讯上下。若有茶。就座。不得垂衣。不得聚头笑语。不得只手揖人。不得包藏茶末。古云。登床宴坐。不得垂衣。只手揖人。是何道理。私藏茶末。取笑旁观。时中邻案道人。切忌交头接耳。

　　茶罢。或看经。不得长展经(谓二面也)不得手托经。寮中行。不得垂经带。不得出声。不得背靠板头。看经。古云。出声持诵。吵噪稠人。背靠版头。轻欺大众。

　　须预先出寮。莫待打坐禅板。

　　若抽脱。古例披五条。以净巾。搭左手。解绦。系笐竿上。脱挂子直裰。令齐整。以手系定。仍系手巾。作记认。不得笑语。不得在外催促。右手提水入厕。换鞋。不得参差。安净桶。在前。鸣指三下。惊啖粪鬼。蹲身令正。不得努气作声。不得涕唾。不得隔壁。共人语话。古云。户扄只合轻弹指。人拥那堪乱作声。入厕用筹分触净。出时脱履忌纵横。

　　不得以水。浇两边。左手洗净。护大指第二指。不得多用筹子。古云。浴汤少使。筹子休拈。

　　有者使了。以水洗之。安厕边空处。人多则妨众。不宜长久。净桶安旧处。以干手。安内衣。入裤。以干手开门。右手提桶出。不得湿手。拏门扇。并门颊上。右手挑灰。后挑土。不得以湿手。拏灰土。不得吐唾和泥。洗手。然后用皂角。洗至肘前。须一一念入厕真言。用水盥漱。律中。小遗亦洗净。仍嚼杨枝。归堂坐禅。

　　火版未鸣。不得先归寮。斋前不得洗衣。粥前。斋前。放参后。不得开函柜。如有急切。白主事人。寮中白寮主。僧堂白圣僧侍者。

　　斋罢。不得僧堂内。聚头说话。不得在僧堂中。看经看册子。不得上下间行道。穿堂直过。不得席上穿钱。不得床前垂脚坐。床前一尺。为三净头。一展钵。二安袈裟。三头所向。

　　不得床上行。不得跪膝开函柜。不得脚踏床缘下地。草履五条游山。不得经行佛殿法堂。古云。衩袒登溷。草履游山。莫践法堂。回互耆旧。

　　不得赤脚着僧鞋。不得把手共行。说世谛是非。古云。别了双亲弃本师。访寻知识拟何为。不曾说着宗门事。白首无成过在谁。

　　不得殿堂。倚靠䦨干。不得猖狂急走。古云。行须缓步。习马胜之威仪。语要低声。学波离之轨范。

　　不得佛殿闲行。古云。无事不须登佛殿。等闲莫向塔中行。不因扫地添香水。纵有河沙福也倾。

　　斋后。浆洗衣服。不得衩袒。不得倾汤瓶汤。泡衣。竹竿熨斗。使了安元处。洗脚板鸣。不得争夺脚桶。有疮疥。则随后泡洗。或将桶于屏处洗。免动众念。莫待打坐禅板。次第归堂坐禅。

　　放参。以眠单半展。首座寮前板鸣。即时转身向外。须当及时赴众。版鸣后。不得入堂。亦不得堂外立。住持首座出堂。开单下床问讯。归寮药石。各就案位。不得先起盛食。不得高声呼。索粥饭盐醋之类。食罢出寮。不得出三门。不得入小寮。不得衩袒归僧堂。并廊下行。不得候打板出寮。昏钟鸣。即合掌。念偈云。(闻钟声。烦恼轻。智慧长。菩提生。离地狱。出火坑。愿成佛。度众生)须先归单位坐禅。不得床上抓头。不得床上。弄数珠作声。不得与邻单语话。邻单生疏。当以善言诱喻。不得生嫌恶心。未打定钟。不得于前门出入。枕子若响。火铃过时。方许开。烧香礼拜。须待更深。众人未睡。不得先睡。众人未起。须当先起。不得惊动邻单。睡须右胁。不得仰卧。仰为尸睡。覆为淫睡。多恶梦。以被巾。裹袈裟。安枕前。今人多安脚后。于理不便。

　　如遇开浴。浴具携右手。入下间门阃内。问讯。归空处。揖左右人毕。先以五条。挂笐竿上。展浴复。取出具。具放一边。解上衣。未可卸直裰。先脱下面裙裳。以脚布围身。方可系浴裙。将裈裤。卷折安复内。次第脱直裰。与五条作一处。将手巾系于笐上。无手巾。则以绦系之。古云。三通鼓响入堂时。触净须分上下衣。

　　却脱其余衣。作一袱。覆转放。不得赤脚赴浴。须着履子。于下间空处。舀水。不得占头首老宿坐处(谓上间也)不得以汤水。溅人身上。不得将桶。地上泡脚。不得浴室内小遗。并洗僻处。不得架脚桶上。不得笑语。不得槽上揩脚。不得戽水。不得起身。掇桶浇身上。前后有人。须当遮护。脚布不得离身。有脚布不入桶者。不得多用浴汤。或有疮。或洗炙疮。或使疥药。宜随后入浴。不得搀先。不得以两边公界手巾。拭头面。公界手巾。系着衣后。净手。以披挂子也。出浴。揖左右。先着上衣。并直裰。都遮了。却着下服。解浴裙。以脚布。折浴裙内。恐湿浴复。手巾携左手。不得以湿脚布。搭手上。揖左右出。看设浴施主名字。随意课诵经咒。回向。

　　寒月向火。先坐炉上。然后转身。入炉。问讯方坐。有处脱鞋在外。不得弄香匙火箸。不得拨火灰飞。不得聚头说话。不得煨点心等物。不得炙鞋臭。焙脚絣衣裳等。不得揽起直裰。露裤口。不得吐唾。并弹垢腻于火内。

　　如前所集。一日事件。众中威仪。非敢闻于老成。聊以诱于初学。

　　升堂。入室。小参。讽经。念诵。巡寮。解结人事。装包顶笠。送亡。唱衣。应系微细轨则。清规既已具载。尊宿各有明文。不再备陈。徒为赘语。

　　丛林校定清规总要卷下(终)

　　No. 1249-B

　　余传此本。今又十年矣。一日因观览次。或曰。子似有意于丛林之礼。编集类乎成书。但世降习移。沦胥以变。志虽勤。奚补于事。余曰。不然。百世之典。岂一时所趍。而能渝之耶。殷因于夏。周因于殷。所损益可知。倘或流而忘返。此书覆瓿。则吾佛悬记斯验。吾亦末如之何也已。至元甲申。解制后五日。(惟勉)重书于北山堆云寮。

　　No. 1249-C

　　屏岩首坐。刊示新规。祥于旧板。汲引后学。功孰甚为。然礼坏则法废。法废则礼亡。二者如钩锁连环。不可间断。关系最重。勇于板行。是欲永大法。而存乎礼也。永嘉至曹溪。绕床三匝。振锡而立。谓之无礼可乎。谓之无法可乎。观者毋忽。至元癸巳良月。净慈佛心愚极(邦慧)题。
