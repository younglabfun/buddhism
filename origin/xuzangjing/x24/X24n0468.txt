卍新纂续藏经第 24 册 No. 0468 金刚经注解


　　No. 468-A

　　朕惟。佛道弘深精密。神妙感通。以慈悲利物。以智慧觉人。超万有而独尊。从旷劫而不坏。先天地而不见其始。后天地而不见其终。观之金刚般若波罗蜜经盖可见矣。是经也。发三乘之奥旨。启万法之元微。论不空之空。见无相之相。指明虚妄。即梦幻泡影而可知。推极根原。于我人众寿而可见。诚诸佛传心之秘大乘阐道之宗。而群生明心见性之机括也。夫一心之源。本自清净。心随境转。妄念即生。如太虚起云。辄成障翳。如宝镜蒙尘。随韬光彩。由此逐缘而堕幻。安能返妄以归真。惟如来以无上正等正觉。发慈悲至愿。闵凡世之沉迷。念众生之冥昧。为说此经。大开方便。俾解黏而释缚。咸涤垢以离尘。出生死途。登菩提岸。转痴迷为智慧。去昏暗即光明。是经之功德广矣大矣。虽然。法由心得。非经无以寓夫法。经以人传。非言无以着夫经。爰自唐宋以来。注释是经者无虑数十百家。虽众说悉加于剖析。而群言莫克于折衷。朕夙钦大觉。仰慕真如。间阅诸编。选其至精至要经旨弗违者。重加纂辑。特命锓梓。用广流传。俾真言洞彻秘义昭融。见之者。如仰日月于中天。悟之者。若探宝珠于沧海。岂不快哉。岂不伟哉。呜呼。善人良士。果能勤诚修习。虔礼受持。缘经以求法。因法以悟觉。即得灭无量罪愆。即得获最胜福田。证果人天。永臻快乐。功德所及。奚有涯涘哉。谨书为序。以俟将来。

　　明永乐癸卯四月八日序

　　No. 468-B 金刚经集注原序

　　天中天之大觉。圣中圣之能仁。开菩提解脱之门。示般若真如之理。放白毫光。遍照微尘刹海。舒广长舌。敷宣最上大乘。斯大乘经者。诚诸佛之灵襟。实群生之渊府。离名离相。非色非心。盖天盖地。亘古亘今。其实书不到头。亦乃卷不到尾。迷之则永劫沉沦。悟之则登时解脱。迷悟虽有差殊。生佛曾无间隔。斯经在处。即为有佛。洪惟太宗皇帝。不忘灵山付嘱之情。遂启流通之念。故乃留神内典。简阅诸编选其至精至要经旨弗违者。重加纂辑特命锓梓。用广流传。而后亲运睿思。焕发序文。有云。先天地而不见其始。后天地而不见其终。观之金刚般若波罗蜜经。盖可见矣。信哉至尊诚言万古为龟鉴焉。奉佛弟子来福等。睹斯最上大乘。如暗遇明。如贫得宝。如久病得痊安。如远客归故里。踊跃欢然。信受奉行。由是会约同志。罄舍珍资。命工重刊印施。遐迩流传。普愿五浊众生。快登般若慈航。速达菩提彼岸。仰冀时和岁稔。雨顺风调。国泰民安。法轮常转者矣。

　　正统三年六月上旬吉日大功德禅寺住持右觉义洪莲敬书

　　No. 468-C 金刚般若波罗蜜经旧序

　　金刚经者。乃诸佛传授之心法。而天人光明无尽藏也。灵山会上。拈华微笑。迦叶(音摄)已了此一大事。(世尊在灵山会上。拈起青莲华。迦叶破颜微笑)是时佛本无经。经亦无说。然法无顿渐。人有利钝。性无加损。乘有上下。由是见闻觉知文字论说纷然自此而炽。至唐时。解注已有八百余家。心法隐于耳目之传。殃及后代儿孙。莫此为甚矣。窃以诸佛说法。不离自性。须知一切万法。皆从自性起用。吾心地无非。自性戒。心地无痴。自性慧。心地无乱。自性定。常见自心自性。自修自度。不从人得。即是自性释迦。自心弥勒。先天地而不为始。后天地而不为终。所以一宿觉云。法身觉了无一物。本原自性天真佛。山谷道人亦云。公若知本原佛亦不相似。此又百丈竿头。进步下注脚也。盖性无生灭。气有聚散。炼气合性。则千圣同源。万灵常在。经中所谓金刚不坏身者。此乃学佛之极功。初非有待于外。切忌从人脚跟(音根足踵)走也。尝谓诸佛无轮回。圣贤无地狱。然未至于圣贤诸佛。随人唱和。一切付之无有。此后世小人。敢于无所忌惮者。决裂于为恶。趑趄于趋善。流转六尘。拘挛四相。爱河漂浪之深。欲海沉溺之苦。形骸未变。而行甚虎狼。幽阴未堕。而魄沉鬼魅。乃知造物之无造。而四生六道之自造也。(见第三分造化因心等偈)我佛大慈氏横说纵说。感应无边。如一月水万窍风。听其目取悉皆充足。亦不过为众生解黏释缚。妄幻扫除真实现前。还汝本来面目。而无一众生可度也。虽然。道本无言。言之则粗。禅本无说。说之则末。所以德山棒(德山入门便棒)临济喝。(临济入门便喝)大愚三拳。(临济三度问黄檗佛法的的大意。三度被打。后得大愚点破。忽然大悟。不觉失声云。元来黄檗佛法无多子。愚云。你见个甚么便恁么道。临济于大愚肋下𡎺三拳。愚遂托开云。汝师黄檗。非干吾事)天龙一指。(俱胝和尚。欲往诸方参寻。天龙和尚竖一指而示之。俱胝当下在悟。每云。我得天龙一指头禅。一生用不尽)无二法门付之亡言。(维摩经。文殊师利问维摩诘。我等各自说已。仁者当说。何等是菩萨入不二法门。时维摩诘默然无言)才举话头。且吃茶去。(赵州和尚)恁么也不得。不恁么也不得。恁么不恁么总不得。(祖师言。后来尊宿。举扬不一)到这里。悬崖撒手。口耳俱丧。才有所重。便成窠臼。(岩头示众)应无所住而生其心。(六祖因此句悟道)盖所重所住。皆为禅病。　诸佛祖所诃也。如上见成公案。会得时。活泼泼地。不会得时。只得弄精神。盖好事不如无也。(文远侍者礼拜。被赵州打一棒。远云。礼拜也是好事。州云好事不如无)或谓吾道自濂溪河洛诸公开其秘。朱张文宣二先生集其成。诏如日月。人病弗繇耳。子于是学。存养省察。亦有年矣。今乃遽然自叛其说。而于异学张本。以犯天下之不韪。何邪。仆曰此一卷经穷乡委巷。匹夫匹妇。人人受持诵念。叩其理义懵(母总切)然不知下落。今掇拾诸解之英华。因其所向而顺导之。使人人知佛之行。此亦觉则同觉成不独成之意。元城刘先生有言曰。刍荛之言。圣人择焉。且佛法岂不及于刍荛之言乎。公因举法华经云。或遭王难苦。临刑欲寿终。念彼观音力。刀寻段段坏。犹如割水吹光。水火之性不动摇。亦如[這-言+蜀]诸毒苦。吾性湛然。此乃得观音无畏之力。仆谓若参到无畏境界。则生死涅槃。犹如空华。得马亡羊。无非梦幻。三境九幽。皆为净土。(三清之境九幽之狱)玉食粝饭。均是一饱。山林朝市。到处随缘。逆境顺境。总是乐国。心与般若相应。则六根四大。何聚何散。身与真空相应。则刀割香涂。何苦何乐。(王荆公读维摩经有感。诗云身如泡沫亦如风。刀割香涂共一空。宴坐世间观此理。维摩虽病有神通。有黄龙临刑颂云。将头迎白刀。一似度春风。又华严经云。以白栴檀涂身。能除一切热恼。得清凉也)此儒家谓之无入不自得。佛氏谓之随顺觉性也。又况国初以佛学名家者。不可胜举。如王文正公。[日/黽]文元公。杨文庄公。文公。近世陈忠肃公。李忠定公。扶皇极。开太平。持危扶颠。排奸斥邪。风节凛然。与日争辉。然亦何贬于儒道。文元公法藏碎金诸书。无非开佛心见。文庄公平日五鼓盥漱。诵金刚经者。三十年而不辍。文公与琏禅师游。出其所得。撰景德传灯录。以淑后人。由是而观。区区之迹。未可论人也。或曰。德山携金刚经钞。南游见龙潭。至夜入室。揭帘而出。潭乃点纸烛付之。方接吹灭。山当下大悟。尽焚其钞。(德山长构金刚经。后闻南方禅宗大兴。遂携疏钞南游。先到龙潭。至夜入室。侍立更深。潭曰。子何不下去。山遂揭帘而出。潭乃点纸烛度与。山方接次。潭便吹灭。山于此忽然大悟。来日山遂取疏钞于法堂前将一炬火提起云。穷诸元辩若一毫致于太虚。竭世枢机似一滴投于巨壑。将疏钞便烧)今子捃摭筌蹄。正所谓百年钻故纸。无有出头时。答曰。要熟须从这里打过。如未造德山地位。便欲焚钞。切恐子未梦见金刚经在。一日举似潘舜卿。龚德庄。大噱(极虐切笑也)曰。唯舜卿载初清修之士。不茹荤酒。深于此经。同共编集去取之功尤多。圭捐金锓梓。以广法施云。

　　宋绍定辛卯长至日大中大夫浦城县开国男食邑三百户赐紫金鱼袋攻仕杨圭谨识

　　金刚经道场前仪(平时诵经不用亦可)

　　金刚经启请

　　若有人。受持金刚经者。先须至心。念净口业真言。然后启请八金刚。四菩萨名号。所在之处。常当拥护。

　　净口业真言

　　修唎(音利)修唎(一)摩诃修唎(二)修修唎(三)萨婆诃(四)

　　净三业真言

　　唵(一)娑嚩(音缚)婆(二)嚩秫(音术)䭾(三)娑嚩达摩娑嚩婆(四)嚩秫度憾(五)

　　安土地真言

　　南(音那)无(音谟)三满哆(多上声一)母䭾喃(二)唵(三)度噜(音鲁)度噜(四)地尾萨婆诃(五)

　　虚空藏菩萨普供养真言

　　唵(一)誐(音鹅)誐曩(二)三婆嚩(三)袜(无发切)(呼至呼俫呼烘)日罗斛(四)

　　奉请八金刚(真谛记云。六种金刚。对持经人。行获无漏功德。今云八者。以对行人。转八识成四智)奉请青除灾金刚(除一切众生宿世灾殃主大海)奉请辟(音辟)毒金刚(除一切众生瘟毒病患主灾毒)奉请黄随求金刚(令一切众生所求如愿主功德)奉请白净水金刚(除一切众生热恼苦主一切宝)奉请赤声火金刚(令一切众生九明见佛主生风)奉请定持灾金刚(除一切众生灾难苦主琉璃)奉请紫贤金刚(能令一切众生心开悟解主坚牢藏)奉请大神金刚(能令一切众生智芽成就主龙王)

　　奉请四菩萨(乃四无量心)奉请金刚眷菩萨(慈也)奉请金刚索菩萨(悲也)奉请金刚爱菩萨(喜也)奉请金刚语菩萨(舍也)

　　发愿文(行愿相符)

　稽首三界尊　　皈命十方佛　　我今发宏愿
　持此金刚经　　上报四重恩　　下济三涂苦
　若有见闻者　　悉发菩提心　　尽此一报身
　同生极乐国

　　云何梵(双开秘密)

　云何得长寿　　金刚不坏身　　复以何因缘
　得大坚固力　　云何于此经　　究竟到彼岸
　愿佛开微密　　广为众生说

　　开经偈

　无上甚深微妙法　　百千万劫难遭遇
　我今见闻得受持　　愿解如来真实义

　　拈香赞

　　炉香乍爇。(音泄)法界蒙熏。祇园海会悉遥闻。随处结祥云。诚意方殷。诸佛现全身。

　　圣号

　　南无本师释迦牟尼佛(三称)。

　　金刚经道场前仪(终)

　　金刚般若波罗蜜经目录法会因由分第一善现起请分第二大乘正宗分第三妙行无住分第四如理实见分第五正信希有分第六无得无说分第七依法出生分第八一相无相分第九庄严净土分第十无为福胜分第十一尊重正教分第十二如法受持分第十三离相寂灭分第十四持经功德分第十五能净业障分第十六究竟无我分第十七一体同观分第十八法界通化分第十九离色离相分第二十非说所说分第二十一无法可得分第二十二净心行善分第二十三福智无比分第二十四化无所化分第二十五法身非相分第二十六无断无灭分第二十七不受不贪分第二十八威仪寂静分第二十九一合理相分第三十知见不生分第三十一应化非真分第三十二

　　金刚般若波罗蜜经目录(终)

　　金刚经五十三家注解姓号目录宝积如来自在力王如来日月珠光如来金海光如来通王如来法常满如来文殊师利菩萨后秦僧肇法师天台智显大师梁傅大士达磨大师四祖忍大师五祖大师六祖大师永嘉大师宗密禅师马祖大师百丈海禅师南泉愿禅师归宗禅师黄檗运禅师临济大师太阳玄禅师同观察禅师圭峰禅师慈受深禅师祖印明禅师海觉元禅师琪禅师圆悟禅师径山杲禅师保宁勇禅师真净文禅师古德禅师云庵了性禅师茨庵僧微禅师若讷禅师富沙子荣禅师冶父道川禅师唐玄宗皇帝逍遥翁仙游翁集英周史卿真人晋谢灵运王日休居士庞蕴居士颜如如居士张无尽居士李文会居士[日/黽]文元居士刘虬居士陈雄居士无名氏

　　No. 468

　　金刚经注解卷之一

　　金刚般若波罗蜜经

　　仙游翁集英曰。金刚者。金中精坚者也。刚生金中。百炼不销。取此坚利。能断坏万物。五金皆谓之金。凡止言金者。谓铁也。此言金刚。乃若刀剑之有钢铁耳。譬如智慧。能断绝贪嗔痴一切颠倒之见。般若者梵语。(梵语者西方之语也)唐言智慧。(唐言者中国之言也)性体虚融。照用自在。故云般若。梵语波罗蜜。唐言到彼岸。欲到彼岸。须凭般若。此岸者。乃众(平声)生作业受苦。生死轮回之地。彼岸者。谓诸佛菩萨。究竟超脱。清净安乐之地。凡夫即此岸。佛道即彼岸。一念恶。即此岸。一念善。即彼岸。六道如苦海。(六道者天人阿修罗地狱饿鬼畜生)无舟而不渡。以般若六度为舟航。(度。与渡同。六度见此后陈解)渡六道之苦海。又西土俗语。凡作事了办。皆言到彼岸。经者。径也。此经乃学佛之径路。以金刚智慧。径到彼岸。

　　冲应真人周史卿作扬亚夫真赞解云。铁之为物。其生在矿。其成为铁。性刚而体不变。火王(去声)而器乃成。佛之所以喻金刚也。又因其兄看圆觉经以书示之曰。古人有云。青青翠竹。总是真如。郁郁黄华。无非般若。真如与翠竹一体。盖无色声香味触法也。(六尘)般若与黄华一类。盖无见闻觉知也陈雄曰。波罗蜜有六。或布施。(度悭贪)或持戒。(度淫邪)或忍辱。(度嗔恚)或精进。(度懈退)或禅定。(度散乱)各占六度之一。唯一般若。能生八万四千智慧。则六度兼该。万行俱备。是故如来。以智慧力。凿人我山。以智慧因。取烦恼矿。以智慧火。炼成佛性精金。夫植善根者。始而诵经。终而悟理。得坚固力。金刚是也。具大智慧。般若是也。度生死海。登菩提岸。波罗蜜是也。五祖大师。常劝僧俗。但持金刚经。即自见性成佛。六祖大师。一夜听五祖说法。恰至应无所住。而生其心。言下便悟。兹其所以为上乘顿教也欤。

　　颜柄曰。只这一卷经。六道含灵。一切性中。皆悉具足。盖为受身之后。妄为六根。(眼耳鼻舌身意)六尘。(色声香味触法)理没此一段灵光。终日冥冥。不知不觉。故我佛生慈悲心。愿救一切众生。齐超苦海。共证菩提。所以在舍卫国中。为说是经。大意只是为人解黏去缚。直下明了自性。自性坚固。万劫不坏。如金性坚刚也。

　　姚秦三藏鸠摩罗什奉诏译

　　译者。用中国之言。翻改西土之语也。

　　按晋书。鸠摩罗什。天竺人也。父鸠摩罗炎。龟兹(西汉书。龟兹音邱兹)王闻其名。请为国师。王有妹。遂乃逼以妻(云声)焉。既而罗什在胎。其母慧解(佳买切)倍常。母遂与俱出家。年十二。其母携到沙勒。姚兴(后秦)迎罗什入逍遥园译出众经。罗什死于长安。薪灭形碎。惟舌不烂。

　　○法会因由分第一

　　说法聚会。由此起因。

　　如是我闻。

　　王日休曰。是。此也。指此一经之所言也。我者。乃编集经者自谓。是阿难迦叶(阿入声。迦音家。叶音摄)也。如是我闻者。如此经之所言。乃我亲闻之于佛也。弟子尝问佛云。他时编集经教。当如何起首。佛言从如是我闻起。

　　李文会曰。如是我闻者。如来临涅槃日。阿难问曰。佛灭度后。一切经首。初安何字。佛言初安如是我闻。次显处所。是故傅大士云。如来涅槃日。娑罗双树间。阿难没忧海。悲恸不能前。优波初请问。经首立何言。佛教如是着。万代古今传。若以诸大宗师言之。如者。众生之性。万别千差。动静不一。无可比类。无可等伦。是者。只是众生性之别名。离性之外。更无别法。又云。法非有无谓之如。皆是佛法谓之是。

　　川禅师云。如是。古人道。唤作如如。早是变了也。且道变向什么处去。咄。不得乱走。毕竟作么生。道火不曾烧却口。如如。明镜当台万象居。是是。水不离波波是水。镜水尘风不到时。应现无瑕照天地。我者。为性自在。强名之也。又云。身非有我。亦非无我。不二自在。名为真我。又云。净裸裸赤洒洒。没可把。颂曰。我我。认着分明成两个。不动纤毫合本然。知音自有松风和。闻者听闻也。经云。听非有闻。亦非无闻。了无取舍。名为真闻。又云。切忌随他去。颂曰。猿啼岭上。鹤唳林间。断云风卷。水激长湍。最爱晚秋霜牛夜。一声新雁觉天寒。

　　一时佛在舍卫国祇(音祈)树给孤独园。

　　肇法师曰。一时者。说此般若时也。

　　李文会曰。一时者。谓说理契机感应道交之时也。

　　川禅师曰。一。相随来也。颂曰。一一。破二成三从此出。乾坤混沌未分前。已是一生参学毕。时。如人饮水。冷暖自知。颂曰。时时。清风明月镇相随。桃红李白蔷薇紫。间着东君总不知。

　　疏钞云。佛者。梵语也。具云佛陀。唐言觉者。谓自觉觉他。觉圆满故。一切有情咸具此道。悟者即名佛。迷者曰众生。

　　李文会曰。佛者梵音。唐言觉也。内觉无诸妄念。外觉不染六尘。又云佛者。是教主也。非相而相。应身佛也。相而非相。报身佛也。非相非非相。法身佛也。

　　川禅师云。佛。无面目。说是非汉。颂曰。小名悉达。长号释迦。度人无数。摄伏群邪。若言他是佛。自己却成魔。只把一枝无孔笛。为君吹起太平歌。

　　六祖曰。舍卫国者。波斯匿王所居之国。祇者。匿王太子祇陀。树是祇陀所施。故言祇树。

　　疏钞云。经云。舍卫国有一长者名须达拏。常施孤独贫。故曰给孤独长者。因往王舍城中护弥长者家为男求婚。见其家备设香华。云来旦请佛说法。须达闻之。心生惊怖。何也。须达本事外道。乍闻佛名。所以怕怖。至来日。闻佛说法。心开意解。欲请佛归。佛许之。令须达先归家卜胜地。惟有祇陀太子有园。方广严洁。往白太子。太子戏曰。若布金满园。我当卖之。须达便归家运金。侧布八十顷园并满。是以太子更不复爱其金。同建精舍。请佛说法。曰祇树给孤独园。

　　与大比(音鼻)邱众千二百五十人俱。

　　僧子荣。引智度论三卷云。如来临入涅(奴结切)槃时。告阿(入声)难言。十二部经。汝当流通。复告优波离言。一切律戒汝当受持。阿难闻佛付嘱。心没忧海。时优波离尊者。语阿难言。汝是守护佛法藏者。当问佛未来要事。于是优波离尊者。同阿难往问世尊四条事。第一问一切经首。当置何言。答曰。一切经首。当置如是。第二问以何为师。答曰。以波罗提木叉。是汝大师。此云戒。第三问依何而住。答曰。皆依四念处而住。四念者。一观身不净。二观受是苦。三观心不住。四观法无我。第四问恶性比邱。如何共住。答曰。恶性比邱。以梵檀治之。此云默摈。(梵语梵檀者。犹中国言默摈。默摈者。正如黄鲁直云。万言万当不如一默。百战百胜不如一忍。摈者。敬而远之之意。此处恶性比邱之道也)如来于是付嘱言讫。在俱尸罗大城。娑罗双树间。示般涅槃。阿难闻佛入涅槃。闷绝忧恼。不能前问四事。

　　王日休曰。梵语比邱。此云乞士。谓上乞法于诸佛。以明己之真性。下乞食于世人。以为世人种福。此所以名乞士也。大比邱。则得道之深者。乃菩萨阿罗汉之类也。俱。谓同处也。谓佛与此千二百五十人。同处于给孤独园中。

　　陈雄曰。比邱。今之僧是也。

　　李文会曰。比邱者。去恶取善。名小比邱。善恶俱遣。名大比邱也。若人悟达此理。即证阿罗汉位。能破六贼。小乘四果人也。

　　川禅师颂曰。巍巍堂堂。万法中王。三十二相。百千种光。圣凡瞻仰。外道归降。莫谓慈容难得见。不离祇园大道场。

　　尔时世尊。食时着(音酌)衣持钵。

　　王日休曰。尔时者。彼时也。佛为三界之尊。故称世尊。三界者谓欲界。色界。无色界也。

　　僧若讷。引毗罗三昧经云。早起诸天。日中诸佛。日西异类。日暮鬼神。今言食时。正当午前。将行乞食之时也。

　　李文会曰。尔时者。佛现世时也。世尊者。三界四生中。智慧福德无有等量。一切世间之所尊也。食时者。正当午食将办之时也。着衣者。着柔和忍辱之衣也。

　　疏钞云。着衣者。着僧伽之衣。即二十五条大衣也。持钵者。持四天王所献之钵也。

　　遗教经云。渐耻之服。于诸庄严。最为第一。

　　入舍卫大城乞食。

　　僧若讷曰。寺在城外。故云入也。乞食者。佛是金轮王子。而自持钵乞食。为欲教化众生舍离憍慢也。

　　李文会曰。乞食者。欲使后世比邱不积聚财宝也。

　　于其城中次第乞已。

　　僧若讷曰。不越贫从富。不舍贱从贵。大慈平等。无有选择。故曰次第。

　　李文会曰。次第者。如来慈悲。不择贫富。平等普化也。

　　还至本处饭食讫收衣钵洗足已。

　　王日休曰。乞食而归。故曰还至本处饭食已毕。收衣钵洗足者。谓收起袈裟与钵盂。然后洗足。以佛行则跣足故也。

　　李文会曰。洗足已者。净身业也。

　　敷座而坐。

　　颜丙曰。敷。乃排布也。排布高座而坐。

　　智者禅师颂曰。法身本非食。应化亦如然。为长人天福。慈悲作福田。收衣息劳虑。洗足离尘缘。欲证三空理。跏趺示入禅。(疏钞云。三空者。三轮体空也。施者。受者。并财等。名三轮也。施者。反观体空。本无一物。故云理空。受者。观身无相。观法无名。身尚不有。物从何受。故曰受空。施受既空。彼此无妄。其物自空。故云三轮体空)。

　　川禅师颂曰。饭食讫兮洗足已。敷座坐来谁共委。向下文长知不知。看看平地波涛起。

　　○善现起请分第二

　　善现。即须菩提也。起来请佛说法。

　　时长老须菩提。

　　王日休曰。长老。谓在大众中。乃年长而老者也。

　　李文会曰。时者。空生起间之时也。长老者。德尊年高也。须菩提者。梵语也。唐言解空是也。

　　僧若讷曰。梵语须菩提。此翻善吉善现空生。尊者初生时。其家一空。相师占之唯善唯吉。后解空法。以显前相。

　　僧了性曰。须菩提。人人有之。若人顿悟空寂之性。故名解空。全空之性。真是菩提。故名须菩提。空性出生万法。故名空生尊者。空性随缘。应现利人利物。亦名善现。万行吉祥。亦名善吉尊者。随德应现。强名五种。

　　在大众中即从座起偏袒右肩。右膝着地合掌恭敬而白佛言。希有世尊。

　　李文会曰。须菩提解空第一。故先起问。右膝着地者。先净三业。摧伏身心。整仪赞佛也。合掌者。心合于道。道合于心也。希有者。我佛性能含融万法。无可比类也。

　　僧若讷曰。言偏袒者。此土谢过请罪。故肉袒。西土兴敬礼仪。故偏袒。两土风俗。有所不同。言右肩者。弟子侍师。示执捉之仪。作用之便。言右膝着。地者。文殊问般若经云。右是正道。左是邪道。用正去邪。将请以无。相之正行。

　　王日休曰。白。谓启白。希。少也。世尊。佛号也。先叹其少有。次又呼佛也。

　　如来善护念诸菩萨。善付嘱诸菩萨。

　　王日休曰。如来者。佛号也。佛所以谓之如来者。以真性谓之真如。然则如者。真性之谓也。真性所以谓之如者。以其明则照无量世界而无所蔽。慧则通无量劫事而无所碍。能变现为一切众生而无所不可。是诚能自如者也。其谓之来者。以真性能随所而来现。故谓之如来。真如本无去来。而谓之来者。盖谓应现于此。而谓之来也。若人至诚祷告。则有感应。若欲为一切众生设化。则现色身。皆其来者也。此佛所以谓之如来。然则言如如者。乃真性之本体也。言来者。乃真性之应用也。是则如来二字。兼佛之体用而言之矣。此经所以常言如来也。梵语菩萨。本云菩提萨埵。(音朵)欲略其文而便于称呼。故云菩萨。梵语菩提。此云觉。梵语萨埵。此云有情。有情则众生也。一切众生有佛性者。皆有生而有情。唯菩萨在有情之中。乃觉语者。故谓之觉有情也。大略言之。情则妄想也。菩萨未能绝尽其情想。唯修至佛地。则情想绝矣。故佛独谓之觉。而不谓之有情。佛言一切诸佛。解脱诸想。尽无余故是也。佛又云。十一地菩萨。皆有三种愚痴。岂非所谓愚痴者。亦情想之类乎。此菩萨所以谓之有情。而不得独谓之觉也。

　　陈雄曰。菩萨受如来教法者也。诸菩萨。指大众言之也。大众听如来说法。固当信受奉行。傥如来不起慈悲心。卫护眷念俾信受是法。则恶魔或得以恼乱。不付委嘱托。俾奉行是法。则胜法有时而断绝。故须菩提于大众听法之初。未遑他恤。惟愿如来起慈悲心。为之护念付嘱也。

　　李文会曰。如者不生。来者不灭。非来非去。非坐非卧。心常空寂湛然清净也。善护念者。善教诸人不起妄念也。诸菩萨者。诸者不一之义。菩之言照。萨之言见。照见五蕴皆空。谓色受想行识也。菩萨者。梵语也。唐言道心众生。常行恭敬。乃至鳞甲羽毛。蛆虫蝼蚁。悉起敬爱之心。不生轻慢。此佛所谓蠢动含灵。皆有佛性也。善付烛者。念念精进。勿令染着。前念才着。后念即觉。勿令接续也。

　　世尊。善男子。善女人。发阿耨(奴沃切)多罗三藐(弥略切又亡沼切)三菩提心。

　　王日休曰。梵语阿。此云无。梵语耨多罗。此云上。梵语三。此云正。梵语藐此云等。梵语菩提。此云觉。然则阿耨多罗三藐三菩提者。乃无上正等正觉也。谓真性也。真性即佛也。梵语佛。此云觉。故略言之则谓之觉。详言之则谓之无上正等正觉也。以真性无得而上之。故云无上。然上自诸佛。下至蠢动。此性正相平等。故云正等。其觉圆明普照。无偏无亏。故云正觉。得此性者。所以为佛。所以超脱三界。不复轮回。

　　僧若讷曰。菩萨初修行。皆发此广大心也。

　　云何应(於陵切)住。云何降(胡江切)伏其心。

　　王日休曰。应。当也。云。言也。云何者。言如何也。须菩提于此问佛云。为善之男子。或女人。发阿耨多罗三藐三菩提心。谓求真性成佛之心也。发求真性成佛之心。云何应住。谓当住于何处也。云何降伏其心。谓当如何降伏此妄想心也。

　　僧若讷曰。须菩提正发此二问。一问众生发无土心。欲求般若。云何可以安住谛理。二问降伏惑心。云何可以折摄散乱。一经所说。不出此降住而已。

　　李文会曰。云何降伏其心者。须菩提谓凡夫妄念。烦恼无边。当依何法。即得调伏。

　　佛言善哉善哉。须菩提。如汝所说。如来善护念诸菩萨。善付嘱诸菩萨。汝今谛听。当为汝说。

　　李文会曰。如汝所说者。是佛赞叹须菩提能知我意。善教诸人。不起妄念。心常精进。勿令染着诸法相也。谛听者。谛者名了。汝当了达声尘。本来不生。勿逐语言。详审而听也。

　　王日休曰。谛。审也。谓仔细听也。

　　善男子。善女人。发阿耨多罗三藐三菩提心。应如是住。如是降伏其心。唯(以水切)然。世尊。愿乐(五教切)欲闻。

　　李文会曰。应如是住者。如来欲令众生之心。不生不灭。湛然清净。即能见性也。

　　庞居士曰。世人重珍宝。我爱刹那静。金多乱人心。静见真如性。

　　逍遥翁曰。凡夫之心动而昏。圣人之心静而明。又云。凡人心境清净。是佛国净土。心境浊乱。是魔王秽土也。

　　黄檗禅师曰。凡夫多被境碍心。事碍理。常欲逃境以安心。屏事以有理。不知乃是心碍境。理碍事。但令心空境自空。理寂事自寂。勿倒用心也。又云。凡夫取境。智者取心。心境双亡。乃是真法。亡境犹易。亡心至难。人不敢亡心。恐落于空。无捞摸处。不知空本无空。唯一真法界耳。凡夫皆逐境生心。遂生欣厌。若欲无境。当亡其心。心亡则境空。境空则心灭。若不亡心而但除境。境不可除。秪益纷扰。故万法惟心。心亦不可得。既无所得。便是究竟。何必区区更求解脱也。如是降伏其心者。若见自性。即无妄念。既无妄念。即是降伏其心矣。唯者应诺之辞。然者协望之谓。愿乐欲闻者。欣乐欲闻其法也。

　　陈雄曰。唯者。诺其言也。然者。是其言也。

　　颜丙曰。发阿耨多罗三藐三菩提心。唐言谓无上正等正觉心也。应者当也。住者。乃常住不灭也。须菩提问有向善男女。发菩提心者。应当如何得常住不灭。如何能降伏其心。佛称善哉善哉。乃赞叹之辞。发菩提心者。应如是住。如是降伏其心。如是者。只这是也。唯然者。乃须菩提领诺之辞。与曾子曰唯无异。乐者爱也。愿爱欲闻说法也。

　　智者禅师颂曰。希有希有佛。妙理极泥洹。(此云寂灭一览集入灭品云能事既毕人泥洹。舍利以留为佛事)云何降伏住。降伏住为难。二仪法中妙。(孚上座曰。法身之理。犹若太虚。竖穷三际。横亘十方。弥纶八极。包括二仪。所谓包括二仪者。与此二仪法中妙之意同)三乘教喻宽。(法华经三卷。佛言乘是三乘。便得快乐。自求涅槃。是名声闻乘。乐独善寂。是名辟支佛乘。度脱一切。是名大乘)善哉今谛听。六贼免遮拦。

　　○大乘正宗分第三

　　大乘非小乘。正宗非邪宗(六祖坛经曰。乘是行义。王日休曰。乘乃车乘之乘)。

　　佛告须菩提。诸菩萨摩诃萨。应如是降伏其心。

　　李文会曰。摩诃萨者。摩诃言大。心量广大。不可测量。乃是大悟人也。

　　王解详见第二分。

　　所有一切众生之类(众。法华经读作平声)。

　　六祖曰。一切者。总标也。次下别列九种。

　　王日休曰。凡有生者。皆谓之众生。上自诸天。下至蠢动。不免乎有生。故云一切众生也。众生虽无数无穷。不过九种。下文所言是。

　　李文会曰。众生者。谓于一切善恶凡圣等见。有取舍心。起无量无边烦恼妄想。轮回六道是也。

　　僧若讷曰。言众生者。应去声呼。今皆平声呼之。自古相承。称呼之便。

　　若卵生。若胎生。若湿生。若化生。若有色。若无色。若有想。若无想。若非有想。非若无想。

　　六祖曰。卵生者。迷性也。胎生者。习性也。湿生者。随邪性也。化生者。见趣性也。迷。故造诸业。习。故常流转。随邪。心不定。见趣。堕阿鼻。(平声)起心修心。妄见是非。内不契无相之理。名为有色。内心守直。不行恭敬供养。但言直心是佛。不修福慧。名为无色。不了中道。眼见耳闻。心想思惟。爱着法相。口说佛行。心不依行。名为有想。迷人坐禅。一向除妄。不学慈悲喜舍智慧方便。犹如木石。无有作用。名为无想。不着二法想。故名若非有想。求理心在。故名若非无想。

　　王日休曰。若卵生者。如大而金翅鸟。细而虮虱是也。若胎生者。如大而狮象。中而人。小而猫鼠是也。若湿生者。如鱼鳖鼋鼍。以至水中极细虫是也。若化生者。如上而天人。下而地狱。中而人间。米麦果实等所生之虫皆是也。上四种。谓欲界众生。若有色者。色谓色身。谓初禅天至四禅天诸天人。但有色身而无男女之形。已绝情欲也。此之谓色界。若无色界者。谓无色界诸天人也。此在四禅天之上。唯有灵识而无色身。故名无色界。若有想者。此谓有想天诸天人也。此天人唯有想念。故自此已上。皆谓之无色界。不复有色身故也。若无想者。此谓无想天诸天人也。在有想天之上。此天人一念寂然不动。故名无想天。若非有想非无想者。此谓非想非非想天诸天人也。此天又在无想天之上。其天人一念寂然不动。故云非有想。然不似木石而不能有想。故云非无想。此天于三界诸天为极高。其寿为极长。不止于八万劫而已。

　　李文会曰。若卵生者。贪着无明。迷暗包覆也。若胎生者。因境来触。遂起邪心也。若湿生者。才起恶念。即堕三涂。谓贪嗔痴因此而得也。若化生者。一切烦恼。本自无根。起妄想心。忽然而有也。又教中经云。一切众生。本自具足。随业受报。故无明为卵生。烦恼包裹为胎生。爱水浸淫为湿生。欻起烦恼为化生也。又云。眼耳鼻舌不能回光内烛。有所贪漏。即堕四生。谓胎卵湿化是也。色声香味。回光内烛。无所贪漏。即证四果。谓须陀洹等是也。

　　傅大士曰。空生初请问。善逝应机酬。先答云何住。次教如是修。胎生卵湿化。咸令悲智收。若起众生见。还同著相求。若有色者。谓凡夫执有之心。妄见是非。不契无相之理。若无色者。执着空相。不修福慧。若有想者。眼见耳闻。遂生妄想。口说佛行。心不依行。若无想者。坐禅除妄。犹如木石。不习慈悲智慧方便。若非有想者。教中经云。有无俱遣。语默双忘。有取舍憎爱之心。不了中道也。临济禅师曰。入凡入圣。入染入净。处处现诸国土。尽是诸法空相。是名真正见解。你若爱圣憎凡。生死海里浮沉也。非无想者。谓有求理心也。

　　我皆令入无余涅槃而灭度之。

　　李文会曰。我者。佛自谓也。皆者。总也。令者。俾也。入者。悟入也。无余者。真常湛寂也。法华经云。佛当为除断令尽无有余。涅槃者。菩萨心无取舍。如大月轮。圆满寂静。众生迷于涅槃无相之法。而为生死有相之身也。灭者。除灭。度者。化度也。

　　六祖曰。如来指示三界九地。各有涅槃妙心。令自悟入。无余者。无余习气烦恼也。涅槃者。圆满清净义。令灭尽一切习气不生。方契此也。度者。渡生死大海也。佛心平等。普愿与一切众生。同入圆满清净无想涅槃。同渡生死大海。同诸佛所证也。烦恼万差。皆是垢心。身形无数。总名众生。如来大悲普化。皆令得入无余涅槃。证道歌曰达者同游涅槃路。注云。涅槃者。即不生不灭也。涅而不生。槃而不灭。即无生路也。冲应真人周史卿对吃不拓和尚指香烟云。要观学人有余涅槃。炉中灰即是。要观学人无余涅槃。炉中灰飞尽即是。

　　王日休曰。梵语涅槃。此云无为。楞伽经云。涅槃乃清净不死不生之地。一切修行者之所依归。然则涅槃者。乃超脱轮回。出离生死之地。诚为大胜妙之所。非谓死也。世人不知此理。乃误认以为死。大非也。此无余涅槃。即大涅槃也。谓此涅槃之外。更无其余。故名无余涅槃。此谓上文尽诸世界所有九类众生。皆化之成佛。而得佛涅槃也。

　　如是灭度无量无数无边众生。实无众生得灭度者。

　　王日休曰。一切众生。皆自业缘中现。故为人之业缘。则生而为人。修天上之业缘。则生于天上。作畜生之业缘。则生为畜生。造地狱之因缘。则生于地狱。如上文九类众生。无非自业缘而生者。是本无此众生也。故菩萨发心化之。皆成佛而得涅槃。实无一众生被涅槃者。以本无众生故也。

　　僧若讷曰。第一义中无生可度。即是常心也。若见可度。即是生灭。良由一切众生。本来是佛。何生可度。所谓平等真法界。佛不度众生。

　　陈雄曰。大乘智慧。性固有之。然众生不能自悟。佛实开悟。无量无数无边众生。令自心中愚痴邪见烦恼众生举皆灭度矣。灭度如是其多。且曰实无众生得灭度者。盖归之众生。自性自度。我何功哉。六祖坛经云。自性自度。名为真度。净名经云。一切众生。本性常灭。不复更灭。文殊菩萨问世尊。实无众生得灭度者如何。世尊曰。性本清净。无生无灭。故无众生得灭度。无涅槃可到。此皆归之众生自性耳。华严经云。若人欲了知。三世一切佛。应观法界性。一切唯心造。造化因心偈云。赋象各由心。影响无欺诈。元无造化工。群生自造化。

　　何以故。须菩提。若菩萨有我相。人相。众生相。寿者相。即非菩萨(高丽祖名稷。避讳改即为则)。

　　六祖曰。修行人亦有四相。心有能所。轻慢众生。名我相。自恃持戒。轻破戒者。名人相。厌三涂苦。愿生诸天。是众生相。心爱长年。而勤修福业。法执不忘。是寿者相。有四相。即是众生。无四相。即是佛。

　　僧若讷曰。言我相者。以自己六识心。相续不断。于中执我此见。乃计内也。人相者。六道外境。通称为人。于此诸境。一一计着。分别优劣。有彼有此。此见从外而立。故云人相。如众生相者。因前识心。最初投托父母。续有色受想行四阴。计其和合。名众生相。如寿者相者。计我一期。命根不断。故云寿者相。

　　陈雄曰。贪嗔痴爱。为四恶业。贪则为己私计。是有我相。嗔则分别尔汝。是有人相。痴则顽傲不逊。是众生相。爱则希觊长年。是寿者相。如来不以度众生为功。而了无所得。以其四种相尽除也。圆觉经云。未除四种相。不得成菩提。菩萨发菩提无上道心。受如来无相教法。岂应有四种相哉。设若有一于此。则必起能度众生之心。是众生之见。非菩萨也。菩萨与众生。本无异性。悟则众生是菩萨。迷则菩萨是众生。有是四种相。在夫迷悟如何耳。何以故者。辩论之辞也。佛恐诸菩萨。不知真空无相之说。故为之辩论。而有及于四种相。十七分二十五分皆云。

　　颜丙曰。一切众生者。涅槃经云。见佛性者。不名众生。不见佛性者。是名众生。摩诃者。大也。佛告须菩提及大觉性之人。若卵胎湿化。乃蠢动含灵也。有形色。无形色。有情想。无情想。乃至不属有无二境。众生体虽不同。性各无二。此十类众生。我皆令入无余涅槃而灭度之。涅槃者。不生谓涅。不死谓槃。经云。如来证涅槃。永断于生死。灭度者。灭尽一切烦恼。度脱生死苦海。令者。使也。我皆使入无余涅槃。无余者。罗汉虽证涅槃。尚有身智之余。经中谓之有余涅槃。唯无身智余剩者。方谓无余涅槃。又曰。实无众生得灭度者。众生既悟本性空寂。更灭度个甚么。若四相未能直下顿空。即非菩萨觉性也。

　　李文会曰。有我相者。倚恃名位权势。财宝艺学。攀高接贵。轻慢贫贱愚迷之流。人相者。有能所心。有知解心。未得谓得。未证谓证。自恃持戒。轻破戒者。众生相者。谓有苟求希望之心。言正行邪。口善心恶。寿者相者。觉时似悟。见境生情。执着诸相。希求福利。有此四相。即同众生。非菩萨也。

　　临济禅师曰。五蕴身田。内有无位真人。堂堂显露。何不识取。但于一切时中。切莫间断。触目皆是。只为情生智隔想变体殊。所以轮回三界。受种种苦。敢问诸人触目皆是。是个甚么。一一山河无隔碍。重重楼阁应时开。

　　川禅师曰。顶天立地。鼻直眼横。颂曰。堂堂大道。赫赫分明。人人具足。个个圆成。秪因差一念。现出万般形。

　　○妙行无住分第四

　　奥妙之行。本无住着。

　　复次须菩提。

　　王日休曰。谓再编次佛与须菩提答问之言也。此乃叙经者自谓。

　　颜丙曰。复次。乃再说也。

　　菩萨于法应无所住。行于布施(佛言布施。犹儒家所谓应用也)。

　　疏钞云。言应无所住者。应者。当也。无所住者。心不执着。

　　李文会曰。菩萨于法者。总标一切空有之法也。应无所住者。一切诸法。应当无所住着也。法华经云。十方国土中。惟有一乘法。谓一心也。心即是法。法即是心。二乘之人。不能解悟。谓言心外即别有法。逆生执着。住于法相。此同众生之见解也。逍遥翁曰。凡夫不识自佛。一向外求。住相迷真。分别他境。不为助道。但求福门。似箭射空。如人入暗。俱胝和尚凡见僧来问话。唯竖起一指头。佛鉴禅师颂云。不用将心向外求。个中消息有来由。报言达磨西来意。秪在俱胝一指头。菩萨了悟人法二空。心无取舍。能知凡圣一等。空色一般。善恶一体。

　　临济和尚颂曰。心境顿消融。方明色与空。欲识本来体。碧水白云中。是菩萨心无所住着也行于布施者。布者。普也。施者。散也。谓除我人众生寿者四相。烦恼妄想取舍憎爱之心。世尊即以教法布施。内破一切执着。外即利益一切众生。菩萨布施。皆应无住。不见有我为能施人。不见有他为受施者。不见中间有物可施。三体皆空。住无所住。清净行施不爱已乏。不望报恩。不求果报也。凡夫布施。希求福利。此是住相布施也。

　　永嘉大师云。住相布施生天福。犹如仰箭射虚空。力尽还坠也。

　　逍遥翁曰。诵金刚经者。若人了知住无所住心。得无所得法者。此名慧业。若人日积课诵之功。希求福利。此名福业。二者相去绝远。如霄壤也。法华经云。若于后世读诵是经典者。是人不复贪着衣服卧具饮食资生之物。所愿不虚。

　　张无尽云。夫学道者。不可以温饱为志。本求无上菩提出世间法。若以事不如意为怨。而图衣饭为心者。又何益于事。

　　所谓不住色布施。不住声香味触法布施。

　　王日休曰。色。谓形色。声。谓音乐。香。谓鼻之所闻。味。谓食物之味。触。谓男女之欲。法。谓心之所校量思惟者。乃教化众生。不使著于六尘也。

　　陈雄曰。摩诃般若经云。眼色识。耳声识。鼻香识。舌味识。身细滑识。意法识。又忏法云。眼着色。耳着声。鼻着香。舌着味。身着触细滑。意着法尘。起种种业。此言住。亦识着之谓。凡夫六根不净。贪是六者以快其欲。是名六尘。一不如其所欲。则必布施以求满其欲。其所住而布施者然也。菩萨受如来无相教法无诸欲之求。无能施之心。但以法施利益一切众生。如水行地中。无有挂碍。无所住行布施者然也。华严经云。不求色声香与味。亦不希求诸妙触。但为救度诸群生。常求无上最胜智。正此之所谓行布施也。又华严二十四卷云。眼识所知种种诸色。耳识所知种种诸声。鼻识所知种种诸香。舌识所知种种诸味。身识所知种种诸触。意识所知种种诸法。又天地八阳经云。眼常见种种无尽色。耳常闻种种无尽声。鼻常嗅种种无尽香。舌常了种种无尽味。身常觉种种无尽触。意常思想分别种种无尽法。详此二经。既言种种诸声。种种无尽声。则王氏所言声谓音乐者。恐失之拘于音乐矣。既言种种诸触。种种无尽触。则王氏所言触谓男女之欲者。恐失之执于男女之欲矣。

　　张无尽曰。不住色布施者。谓智慧性照见一切皆空也。梵语檀那。此云施。菩萨无色可舍。名为布施。如药对病似空含有。有病既除。空药俱遣。色空泯绝。中道皆亡。了无一法可得。二乘之人。舍色取空。为不住色而行布施。玄奘法师所译经云。不住于色。不住非色。香味触法。一例皆然。是故空有悉皆无住。无空可取。无有可舍。空有同如。一体平等。平等行施。即知法界不住有施。不住无施。不得有无二边障碍。施心广大。犹若虚空。所获功德。亦复如是。故经中举十方虚空较量施福。即斯意耳。傅大士檀波罗蜜布施颂曰。施门通六行。六行束三檀。资生无畏法。声色勿相干。二边纯莫立。中道不须安。(子荣曰。二边即有无。二边不立。有无俱遣。中道何安。[日/黽]文元公曰。凡夫著有。不见有中之空。二乘着空。不见空中妙有。不着见于二边。不取相于中道。惟佛知见)欲识无生处。背境向心观。

　　○不住声者。清净无挂碍也。梵语尸罗。此云戒。二乘之人。意谓从声色起。遂向声尘中分别。闻乐则喜。悲则哀。欲舍此声。而取无声。名之为戒。菩萨。无声可舍。色若是有。声从是生。色既本空。声从何起。若能如是悟者。虽在生。死中。生死不能拘。虽在六尘中。六尘不能染。在在处处。心常清净。傅大士尸罗波罗蜜持戒颂曰。尸罗得清净。无量劫来因。妄想如怨贼。贪爱若参辰。(参辰即参商二星。［二］出一没。常相远离)在欲而无欲。居尘不染尘。权依离垢地。当证法王身(圆觉经注云。佛为万法之［十六］)。

　　○不住香者。谓见色清净也。梵语羼(音忏)提。此云忍辱。二乘之人。妄生忍辱。惟恐贪着。欲行远离。故名忍辱。正是舍色取空。不了中道也。殊不知香性本空。菩萨忍亦无忍。辱亦无辱。须是自性清净。不生起灭之心。方始悟明心地。故古德曰。明心之士。其心犹如明镜。能摄众像。尽入其中。无有挂碍。清净含容。无有边际。傅大士羼提波罗蜜忍辱颂曰。忍心如幻梦。辱境若龟毛(华严经云。无则同于龟毛兔角)常能修此观。逢难转坚牢。无非亦无是。无下亦无高。欲灭贪嗔贼。须行智慧刀。

　　○不住味者。谓众生性。与如来性。无所分别也。梵语毗离耶。此云精进。了知舌根本空。为不住味。故云受诸饮食。当如服药。或好或弱。不可生憎爱也。黄檗禅师曰。有识食。有智食。四大之身。饥疮为患。随顺给养。不生贪着。谓之智食。恣情取味。妄生分别。唯图适口。不生厌离。谓之识食也。二乘之人。虽不住饮食之味。尚犹贪着诸法之味。以贪着故名为精进。菩萨之心。于诸法相。悉如梦幻。遇缘即施。缘散即寂。傅大士毗离耶波罗蜜精进颂曰。进修名𦦨地。良为慧光舒。二智心中遣。(真俗二智)三空境上袪。无明念念灭。(十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼)高下执情除。观心如不间。何啻至无余。

　　○不住触者。谓心无取舍也。内无菩提可取。外无烦恼可舍。梵语禅那。此云静虑。二乘之人。认触为色身。色身若是有。即言离诸触。色身既本无。诸触何曾有。又云。了触即无生。不住虚分别。一切诸万法。本来无所动。六祖曰。一切万法。皆从心生。心无所生。法无所住。又大阳禅师曰。大阳一禅。竟日如然。滔滔不间。触目遇缘。若能如是。法法现前。傅大士禅波罗蜜禅定颂曰。禅河随浪静。定水遂波清。澄神生觉性。息虑灭迷情。遍计虚分别。由来假立名。若了依他起。无别有圆成(华严合论第四卷云。遍计所执性。依他起性。圆成实性)。

　　○不住法者。谓照见身心法相空也。梵语般若。此云智慧。诸法属意。意属识。此识是妄。金刚三昧经云。所见境界。非我本识。二乘之人。分别诸相。皆是妄识。本识又何可得也。菩萨了知本识究竟。故无分别。傅大士般若波罗蜜智慧颂曰。慧灯如朗日。蕴界若干城。(华严四。十二卷云。龙依宫住。而能兴云。有人仰视。所见宫殿。当知是乾闼婆城。子荣曰。干城者。即乾闼婆城。海上龙蜃化现余气。人见楼阁。忽尔还无。此破众生妄执五蕴色身为实有也)明来暗便谢。无暇暂时停。妄心犹未灭。乃见我人形。妙智圆光照。惟得一空名。又智者禅师六波罗蜜万行齐修总颂云。三大僧祇劫。(阿僧祇。数名。阿者。无也。僧祇者。数也。乃无数劫)万行具齐修。既悟无人我。长依圣道流。二空方渐证。(人法二空)三昧任遨游。(三昧。是梵语。中国言正定。亦云正见)创居欢喜地。长乐遂无忧临济禅师曰。佛有六通者。谓入色界。不被色惑。入声界。不被声惑。入香界。不被香惑。入味界。不被味惑。入身界。不被触惑。入意界。不被法惑。所以达此六种。皆是空相。不能系缚。此乃无依道人。虽是五蕴秽陋之身。便是地行菩萨。

　　黄檗禅师曰。本是一精明。分为六和合。精明者。一心也。六和合者。六根也。各与尘合。眼与色合。耳与声合。鼻与香合。舌与味合。身与触合。意与法合。中间生六识为十八界。若了十八界无所有。一切皆空。束六和合为一精明。此乃了悟之人。唯有真心荡然清净。

　　须菩提。菩萨应如是布施。不住于相。

　　六祖曰。应如无相心布施者。为无能施之心。不见有施之物。不分别受施之人。故云无相布施。

　　僧若讷曰。应如是布施者。指出色香等六尘也。不住于相者。乃不住六尘之相。若住相布施者。但是人天果报而已。

　　李文会曰。菩萨应如是布施者。谓舍除一切烦恼憎爱之心也。然烦恼本性。皆是妄见。有何可舍。经云。一切诸有。如梦如幻。一切烦恼。是魔是贼。

　　逍遥翁曰。天烦恼性。是佛境界。观烦恼性空。是正修行学人。若止依此观练精至。不须求别法也。夫见性之人。十二时中。凡遇逆顺境界。心即安然。不随万境所转。一任毁谤于我。我既不受。恶言谤黩。返自归己。所谓自作自受者也。譬如有人。手执火炬。拟欲烧天。徒自疲困。终不可得。故古德曰。心随万境转。转处实能幽。随流认得性。无喜复无忧。

　　何以故。若菩萨不住相布施。其福德不可思量。

　　疏钞云。何以故者。此证问意。施本求福。今令不住于相。其意云何。佛答。若菩萨不住相布施。其福德不可思量。若达三轮体空。方名不住相布施。不住者。心不住有为之福也。三轮者。施者。受者。并财等。是三轮也。施者返观体空。本无一物。故云理空。受者观身无相。观法无名。身尚不有。物从何受。故曰受空。施受既空。彼此无妄。其物自空。故曰三轮体空。

　　陈雄曰。世尊答文殊曰。财施为凡。法施为圣。盖凡夫布施。必以满三千世界七宝。为求福之具。财施也。此住相布施也。且以人天大福报自期。数未尽免轮回。菩萨布施。但一心清净。利益一切众生。为大施主。法施也。此不住相布施也。虽不徼福。自然离生死苦。受大快乐。历千劫而不古。超三界以长今。是所谓无限福德。实不可思惟而量度也。佛悯末世众生。被六尘染。未可遽化。姑诱以福德无限之说。使之顿悟法施之会。维摩经云。当为法施之会。何用是财施会为。

　　颜丙曰。住者。着也。菩萨于佛法中。应当无所著布施。布施者。舍施也。所谓不住于色声香味触法布施。六者谓之六尘。眼贪色。耳贪声。鼻贪香。舌贪味。情尘相对谓触。贪著有为谓法。人性清净。本无六根可得。六尘又向什么处安顿。所以佛云应当如是布施不住于相。若不著相舍施。其福德量等虚空。非思量可及。

　　李文会曰。不住于相者。非但见色是相。一切种种分别。皆名为相。如是之相。皆从因缘而生。应知一切分别。皆如梦幻。遇缘即施。缘散即寂。是故佛言凡所有相。皆是虚妄。又西明和尚云。法相若是有。可言住诸相。法相既本无。故言不住相。既不住相布施。其福德更有何思量也。

　　逍遥翁曰。须知诸法。如梦如幻。如影如响。如水中月。如镜中像。又云了达一切法。不住一切相。心如虚空。自然无碍。心住于相。即属有法。故知一切法。不住一切相。即能见佛性也。

　　川禅师曰。若要天下行。无过一艺精。颂曰。西川十样锦。添华色转鲜。欲知端的意。北斗面南看。虚空不阂(碍同)丝毫念。所以彰名大觉仙。

　　须菩提。于意云何。东方虚空可思量不。(音否)不(音弗)也。世尊。须菩提。南西北方四维上下虚空可思量不。不也世尊。须菩提。菩萨无住相布施。福德亦复如是不可思量。须菩提。菩萨但应如所教住。

　　李文会曰。不也世尊者。须菩提谓虚空。我思量之。实无可思量也。不可思量者。既已觉悟。心无能所。即无我人众生寿者四相。岂更有可思量。但应如所教住者。谓诸学人。当依佛教。住无所住。必得悟入也。

　　谢灵运曰。圣言无谬。理不可越。但当如佛所教而安心耳。

　　陈雄曰。佛谓所教之住。与华严经住无所住同。如来教菩萨法。不过住无所住之法。菩萨受如来教。非敢变异。但当如其所教者。以无住为住处。楞严经云。得住般若波罗蜜。文殊般若经云。佛告文殊师利。当云何住般若波罗蜜。文殊言。以不住法。为住般若波罗蜜。复问云何不住法。名住般若波罗蜜。文殊言。以无住相。即住般若波罗蜜。此住之法详矣。无非住无所住之意。三昧经云。如来所说法。悉从于无住。我从无住处。是处礼如来。

　　颜丙曰。四维者。四隅也。如东方。东南方。西方。西北方之类。东西南北。及四维上下方。总谓十方。佛问。如十方虚空可思量不。须菩提答。不可思量。盖大莫大于十方虚空。佛所以借此喻福德也。

　　傅大士曰。佛言菩萨无住相布施。福德亦复如是。虚空不可思量测度。菩萨当如佛所指教处住。佛教所谓住者。湛若十方空。无所住而住。颂云。若论无相施。功德极难量。行悲济贫乏。果报不须望。凡夫情行劣。初且略称扬。欲知檀状貌。如空遍十方。

　　○如理实见分第五

　　此如如之理为真实见解。

　　须菩提。于意云何。可以身相见如来不。

　　宝积如来解曰。如来真身。本无生灭。湛然常住。托阴受形。同凡演化。入神母胎。擐(胡贯切)此凡相各别。故云若见诸相非相。即见如来。颂曰。凡相灭时性不灭。真如觉体离尘埃。了悟断常根果别。此名佛眼见如来。

　　王日休曰。此如来。乃谓真性之佛也。佛呼须菩提而问之云。可以用三十二相见真性之佛否。

　　不也世尊。不可以身相得见如来。

　　王日休曰。此须菩提言不也。而又白世尊云。不可以身相得见如来。是其言不也者。乃大略言之。下乃详言之也。

　　何以故。如来所说身相。即非身相。

　　王日休曰。此如来谓色身佛也。须菩提又自问。何故不可以身相见如来。乃自答云。如来所说身相。非是真实。故云即非身相。谓无有真实身相也。

　　川禅师颂曰。身在海中休觅水。日行岭上莫寻山。莺啼燕语皆相似。莫问前三与后三。

　　佛告须菩提。凡所有相皆是虚妄。若见诸相非相。即见如来。

　　陈雄曰。须菩提欲人人见自性佛。所以有即非身相之说。色身是相。中无真实之体。故云皆是虚妄。法身非相。却有真如本体寓乎其中。若见诸相非相。是见色身中有法身。见自性中有如来。而如来岂可外求。即吾性见矣。坛经云。佛即是性。离性无别佛。

　　颜丙曰。佛问可以身相见如来不。须菩提答不可。如来者。乃自性。不属去来也。四大色身。本由妄念而生。若执虚妄身相。而欲见如来之性。譬如认贼为子。终无是处。所以佛告须菩提云。凡所有相。皆是虚妄。若见诸相非相。即见如来。若能回光返照。得见身相。无形可得。即是见自性如来。

　　傅大士颂曰。如来举身相。为顺世间情。恐人生断见。权且立虚名。假言三十二。八十也空声。(大藏一览集。示生品曰。菩萨以四月八日因母昼寝以示其梦。从右胁入。夫人梦觉。自知身重。菩萨住胎十月满足。四月八日。菩萨化从右胁而生。自行七步举其右手。作师子吼。天上天下。唯我独尊。九龙空中。吐清净水。灌太子身。三十二相八十种好。放大光明。普照三千大千世界。即名太子为悉达多。汉言顿吉)有身非觉体。无相乃真形。

　　川禅师曰。山是山。水是水。佛在甚么处。颂曰。有相有求俱是妄。无形无相堕偏枯。堂堂密密何曾间。一道寒光烁太虚。

　　○正信希有分第六

　　生真正信向心。此人最为希有。

　　须菩提白佛言。世尊。颇有众生。得闻如是言说章句。生实信不。佛告须菩提。莫作是说。如来灭后。后五百岁。有持戒修福者。于此章句能生信心。以此为实。

　　陈雄。引华严经云。信为道源功德母。长养一切诸善法。智度论云。佛法大海。信为能入。盖实信者。实谛之阶也。须菩提疑众生不能生实信。故作此问。而佛恐沮众生实信之心。且告之以莫作是说。

　　僧若讷曰。持戒者。诸恶莫作。修福者。众善奉行。夫持戒修福者。即种善根者也。

　　傅大士颂曰。因深果亦深。理密奥难寻。当来末法世。唯恐法将沉。空生情未达。闻义恐难任。如能信此法。定是觉人心。

　　川禅师曰。金佛不度炉。木佛不度火。泥佛不度水。颂曰。三佛仪形总不真。眼中童子面前人。若能信得家中宝。啼鸟山华一样春。

　　当知是人。不于一佛二佛。三四五佛。而种善根。已于无量千万佛所。种诸善根。

　　六祖曰。何谓种诸善根。所谓于诸佛所。一心供养。随顺教法。于诸菩萨善知识师僧父母耆年宿德尊长之处。常行恭敬供养。承顺教命。不违其意。是名种诸善根。于一切贫苦众生。起慈愍心。不生轻厌。有所须求。随力惠施。是名种诸善根。于一切恶类。自行柔和忍辱。欢喜逢迎。不逆其意。令彼发欢喜心。息刚戾心。是名种诸善根。于六道众生。不加杀害。不欺不贱。不毁不辱。不骑不棰。不食其肉。常行饶益。是名种诸善根。

　　王日休曰。何谓种善根乎。至诚称其佛号。或拈香一炷。或为一拜。或以一物供养。皆谓之种善根。

　　僧若讷曰。显其已多种善根者。见佛多。闻法多。修行多也。

　　闻是章句。乃至一念生净信者。须菩提。如来悉知悉见。是诸众生得如是无量福德。

　　六祖曰。信心者。信般若波罗蜜。能除一切烦恼。信般若波罗蜜。能成就一切出世功德。信般若波罗蜜。能出生一切诸佛。信自身佛性。本来清净。无有染污。与诸佛性平等无二。信六道众生。本来无相。信一切众生。尽得成佛。是名净信心也。

　　傅大士颂曰。信根生一念。诸佛尽能知。修因于此日。证果未来时。三大经多劫。六度欠安施。(证道歌曰。六度万行体中圆。注云。六度者。布施度悭贪。持戒度毁犯。忍辱度嗔恚。精进度懈怠。禅定度昏散。智慧度愚痴)熏成无漏种。(阿毗达磨论云。漏者令心连注。流散不绝。故名为漏。僧问清平和尚曰。如何是有漏。平曰。笊篱。僧曰如何是无漏。平曰。木杓)方号不思议李文会曰。得如是无量福德者。此谓如来知见众生。无诸妄念。心常清净。敬信其法。所得智慧胜妙功德。不可测量。

　　川禅师曰。种甘草甜。种黄连苦。作如是因。获如是果。颂曰。一佛二佛千万佛。各各眼横兼鼻直。昔年曾种善根来。今日依前得渠力。须菩提。须菩提。着衣吃饭寻常事。何须特地却生疑。

　　何以故。是诸众生无复我相。人相。众生相。寿者相。无法相。亦无非法相。

　　肇法师曰。无法相者。明法非有。遣著有心也。亦无非法相者。明法非无。遣着无心也。

　　僧若讷曰。法相者。有见也。非法相者。无见也。舍二边之着。故云无也。

　　川禅师曰。圆同太虚。无欠无余。颂曰。法相非法相。开拳复成掌。浮云散碧空。万里天一样。

　　何以故。是诸众生。若心取相。即为着我人众生寿者。若取法相。即着我人众生寿者。何以故。若取非法相。则着我人众生寿者。

　　李文会曰。心若取相。即起妄念。故着我人众生寿者相也。

　　逍遥翁曰。有念无觉。凡人境界。有念有觉。贤人境界。无念有觉圣人境界。智者可了知。说则难为说。又云。欲外安和。但内宁静。心虚境寂。念起法生。水浊波昏。潭清月朗。修行之要。靡出于斯。

　　黄檗禅师。谓裴丞相曰。佛与众生。唯止一心。更无差别。此心无始以来。无形无相。不曾生。不曾灭。当下便是。动念即乖。犹如虚空。无有边际。唯此一心。即便是佛。佛与众生。更无别异。但是众生著相外求。求之转失。使佛觅佛。将心捉心。穷劫尽形。终无所得。不知息念忘虑。佛自现前。此心即是佛。佛即是众生。为众生时。此心不减。为诸佛时。此心不添。遇缘即施。缘散即寂。不假修证。本自具足。若不决定信此是佛。纵使累劫修行。终不成道。取法相者。谓言心外有法。故着诸相也。又曰。造恶造善。皆是著相。著相造恶。枉受轮回。著相造善。枉受劳苦。都总不如便自认取本心。心外无法。此心即法。法外无心。将心无心。心却成有。一切在我默契而已。若取非法相者。谓有取舍善恶凡圣等相也。

　　慈受禅师曰。顺天门外古招提。烂熳春光照锦溪。物物更无心外法。个中能有几人知。

　　傅大士曰。人空法亦空。二相本来同。遍计虚分别。依他碍不通。圆成沉识海。流转若飘蓬。(圆成之理堕在识海。流转生死有若飘蓬)欲识无生理。心外断行踪。

　　是故不应取法。不应取非法。

　　李文会曰。不应取法。不应取非法者。此谓有无俱遣。语默双亡。若取法相。即有法执。若取非法相。即有空执。有执则烦恼炽然。无执则信心清净。

　　傅大士颂曰。有因名无号。无相有驰名。有无无别体。(有之与无。本无各别之体)无有有无形。(有无之形本来无有)有无无自性。(有无之间。无此自性)妄起有无情。(有无之情人自妄起)有无如谷响。勿著有无声。

　　川禅师曰。金不博金。水不洗水。颂曰。得树攀枝未足奇。悬崖撒手丈夫儿。水寒夜冷鱼难觅。留得空船载月归。

　　以是义故。如来常说汝等比邱。知我说法。如筏喻者。法尚应舍。何况非法(筏音伐)。

　　王日休曰。筏。谓编竹木成牌。以渡人。乃过水之具。亦船之类也。以是义理之故。乃指土文所言之意也。佛尝谓汝等比邱。当知我之说法。如船筏之譬喻。是未渡之时不可无船筏。喻若未了悟真性之时。不可无佛法也。既渡之后。则不须船筏。喻既了悟真性之后。即不须佛法也。如此则既悟之后。佛法尚当舍去。则非佛法而为外道法者。尤当舍去。故云法尚应舍。何况非法。傅大士颂曰。渡河须用筏。到岸不须船。此言尽之矣。

　　金刚经注解卷之一
卍新纂续藏经第 24 册 No. 0468 金刚经注解


　　金刚经注解卷之二

　　○无得无说分第七

　　当体空寂。无物可得。凡有言说。皆为剩语。

　　须菩提。于意云何。如来得阿耨多罗三藐三菩提耶。如来有所说法耶。须菩提言。如我解佛所说义。无有定法名阿耨多罗三藐三菩提。亦无有定法如来可说。

　　僧若讷曰。空生领解佛旨。乃云第一义中。无有定实之法可得。亦无有定实之法可说。

　　陈雄曰。楞伽经论七种空有曰。一切法离言说空。第一义圣智大空。如来了真空之妙。固无法可得。亦无法可说。是以设为之问。无上菩提。乃第一义深妙难名。或持戒忍辱而得之。或精进禅定而得之。或聚沙为塔。或称南无。皆已得之。岂可拘以定法而名之哉。如来悯众生之未悟。安得默然而离说。或为志求胜法者说。或为求无上慧者说。或为求声闻者说。(传心法要曰。自声教而悟者曰声闻)或为求辟支佛者说。(法华经曰。乐独善寂。是名辟支佛乘)应机而酬。随叩而答。宁有定法耶。佛尽变通之义。无执无著。须菩提两言无有定法。非能解佛所说义乎。

　　李文会曰。如来有所说法耶者。佛所问意。恐谓如来有所说也。无有定法者。根器有利钝。学性有浅深。随机设教。对病用药。法华经云。诸根利钝。精进懈怠。随其所堪。而为说法。是故法无定相。迷悟悬殊。若未悟时。似无所得。若悟了时。似有所得。得与不得。皆是妄见。但不可执着。自契中道。岂有定法可说耶。

　　川禅师颂曰。云起南山雨北山。驴名马字几多般。请看浩渺无穷水。几处方兮几处圆。

　　何以故。如来所说法。皆不可取。不可说。非法非非法。

　　谢灵运曰。非法则不有。非非法则不无。有无并无。理之极也。

　　王日休曰。此皆为众生而设。非有真实之法。故云非法。然亦假此以开悟众生。又不可全谓之非法。故云非是非法也。

　　陈雄曰。如来所说者。无上菩提法也。可以性修。而不可以色相取。徒取。则何以深造于性理之妙。可以心传。而不可以口舌说。徒说。则何以超出于言意之表。须菩提所以辩论。两言其不可也。是法也。微妙元通。深不可识。一以言有耶。虽有而未当有。一以言无耶。虽无而未尝无。此非法非非法之意。真空不空其若是乎。

　　李文会曰。不可取者。空生深恐学人不悟如来无相之理。不可说者。深恐学人执者如来所说章句也。非者无也。非非者不无也。

　　黄檗禅师曰。法本不有。莫作无见。法本不无。莫作有见。谓无即成断灭。谓有即成邪见。

　　傅大士颂曰。菩提离言说。从来无得人。须依二空理。当证法王身。(子荣曰。先悟人法二空。然后证涅槃妙果)有心俱是妄。无执乃名真。若悟非非法。逍遥出六尘。

　　川禅师曰。是什么。恁么也不得。不恁么也不得。廓落太虚空。鸟飞无影迹。(咄)拨转机轮却倒回。南北东西任往来。

　　所以者何。一切贤圣皆以无为法而有差别。

　　疏钞云。未了人空法空。皆名执着。了此二法。即曰无为。菩萨能齐证二空。声闻方离人空。未达法空。故云离一非。以证前之义。故云而有差别。

　　六祖曰。三乘根性。所解不同。见有浅深。故言差别。佛说无为说者。即是无住。无住即无相。无相即无起。无起即无灭。荡然空寂。照用齐施。鉴觉无碍。乃真是解脱佛性。佛即是觉。觉即是观照。观照即是智慧。智慧即是般若波罗蜜多也。

　　王日休曰。其言贤圣以无为法而有差别者。何哉。盖谓于无为法得之浅者。则为贤人。若须陀洹之类是也。得之深者。则为圣人。若佛与菩萨是也。此所以为差别欤。

　　颜丙曰。佛问须菩提。如来得阿耨多罗三藐三菩提耶。如来有所说法耶。答云如我解佛所说义理。皆无一定之法。可名可说。何故。如来所说法。如人饮水。冷暖自知。不可取。不可说。非法非非法。法属有。非法属无。执有著相。执无落空。所以道。不是法。不是非法。又以者。用也。无为者。自然觉性。无假人为。故一切贤圣。皆用此无为之法。然法本无为。悟有浅深。遂生差别见。到头则一也。

　　傅大士颂曰。人法俱名执。了即二无为。菩萨能齐证。声闻离一非。所知烦恼尽。空中无所依。常能作此观。得圣定无疑。

　　海觉元禅师曰。一金成万器。皆由匠者智。何必毗耶城。人人说不二。

　　川禅师颂曰。正人说邪法。邪法悉归正。邪人说正法。正法悉皆邪。江北成枳江南橘。春来都放一般华。

　　○依法出生分第八

　　诸佛所依之法。尽从此经生出。

　　须菩提。于意云何。若人满三千大千世界七宝。以用布施。是人所得福德。宁为多不。

　　王日休曰。三千大千世界者。此日月所照为一小世界。其中间有须弥山。日月绕山运行。故南为阎浮提。东为弗婆提。西为瞿耶尼。北为郁单越。是名四天下。日月运行。乃在须弥山之中腰。故此山之高。其半出日月之上。山上分四方。每方有八所。中间又有一所。共三十三所。谓之三十三天。梵语谓之忉利天是也。日月运行于此四天下。谓之一小世界。如此一千小世界。谓之小千。如此一千小千世界。谓之中千。如此一千中千世界。谓之大千。以三次言千字。故云三千大千。其实则一大千耳。如此方谓之一大世界。宁为多不者。此宁字。乃译师之言。盖若助辞耳。不必深考也。

　　六祖曰。此是如来问起。此意如何。布施供养。身外之福。受持经典。身内之福。身福即衣食。性福即智慧。虽有衣食。性中愚迷。即是前生布施供养。不持经典。今生聪明智慧。而贫穷无衣食者。即是前生持经听法。不布施供养外修福德。即衣食。内修福德。即智慧。钱财。见世之宝。般若。在心之珍。内外双修。方为全德。此是赞叹持经功德。胜布施福也。

　　疏钞云。七宝者。金。银。琉璃。珊瑚。玛瑙。赤真珠。玻璃。佛意欲显无为之福。先将有漏之福。问及善现。三千世界。尽着七宝以用布施。作福所得。其福德宁为多不。下文须菩提答。

　　须菩提言。甚多。世尊。何以故。是福德。即非福德性。是故如来说福德多。

　　谢灵运曰。福德无性。可以因缘增多。多则易着。故即遣之。

　　六祖曰。三千大千世界七宝持用布施。得福虽多。于性一无利益。依摩诃般若波罗蜜多修行。令自性不堕诸有。是名福德性。心有能所。即非福德性。能所心灭。是名福德性。心依佛教。行同佛行。是名福德性。不依佛教。不能践履佛行。即非福德性。

　　僧若讷曰。空生谓大千七宝。宝丰福胜。故曰甚多。是福德者。事福也。即非福德性者。非般若福德种性。既非理福。不趋菩提也。是故如来说福德多者。于世间事福。乃云多也。

　　陈雄曰。聚宝布施。持经精进。皆六度之一也。佛化度众生。未尝沮其布施。而独喜其精进。盖谓世人计着多用金银琉璃珊瑚玛瑙真珠玻璃为求福地。殊不知以觉性之宝修其性上福德。故并为二者设为之问。以较其优劣。持经精进者。率性而修也。性弥满六虚。其福德亦如是。夫是之谓福德性。聚宝布施者。藉物而修也。物有限。而其福亦有限。又非福德性之比。故须菩提辩论曰。是福德即非福德性。且断之曰。如来说福德多者。以其有限。得以计其多寡故也。五祖尝曰。自性若迷福何可救。六祖亦曰。功德在自性。不是布施供养之所求。又曰。自悟自修。是自性上功德。二佛之言。深契元旨。

　　李文会曰。三千大千世界七宝布施。此是住相布施。希求福利。得福虽多。而于识心见性。了无所得。傅大士颂云。宝满三千界。赍持作福田。惟成有漏业。终不离人天。故知住相布施。即非福德性。若人心无能所。识心见性。方名福德性也。

　　川禅师曰。事向无心得。颂曰。宝满三千及大千。福缘应不离人天。若知福德元无性。买得风光不用钱。

　　若复有人。于此经中受持。乃至四句偈等。为他人说。其福胜彼。

　　疏钞云。此经者。人人俱有。个个周圆。上及诸佛。下及蝼蚁。亦具此经。即妙圆觉心是也。无物堪比。

　　颜丙曰。复有人于此经中受持。乃至四句偈等。受者。直下承受。持者。时时行持。更为他人解说。如一灯传百千万灯。其福胜彼。如何便见得胜彼处。彼以七宝。乃住相布施。纵得浊福。福尽堕落。此因经悟性。四句现前。福等太虚。历劫不坏。故云住相布施生天福。犹如仰箭射虚空。势力尽。箭还坠。招得来生不如意。争似无为实相门。一超直入如来地。又四句决疑金刚经者。乃大藏经之骨髓。若人受持是经。而不明四句下落。又岂能超生脱死。而成佛作祖也哉。古今论四句偈者不一或指声香味触法是。或指经中二偈是。或云若见诸相非相即见如来。或云眼耳鼻舌。或云有为句。无为句。非有为句。非无为句。或云有谛无谛。真谛俗谛。各执己见。初无定论。唯铜牌记云。天亲菩萨。升兜率宫。请益弥勒。如何是四句偈。弥勒云。无我相无人相无众生相无寿者相是也。六祖大师。复以摩诃般若波罗蜜多是也。若果执此两转语。便为倒根。何异数他人珍宝。于自己无半文之分。幸而傅大士曾露个消息。最是亲切云。若论四句偈。应当不离身。以是而观。则四句偈者。初不假外求。而在吾心地明了。方真四句也。不然。六祖何以注四句偈云。我人顿尽。妄想既除。言下成佛。向使此偈可以言传面命。可以聪明测度而到。则我佛乃天人之师。住世四十九年。广为众生说法。三百五十度。而于此经凡一十四处举四句偈。而终不明明指示端的。岂我佛吝其辞而不为说破耶。盖恐人执指为月而徒泥纸上之死句。而不能返观内照于自己之活句也。且我佛尚不敢执着指示。况其余者乎。吾之所谓活句者。死生不能泪。凡圣立下风。在于常行日用中。字字放光。头头显露。初无一点文墨污。若是个汉。直下承当。早是蹉过了也。何更容些小见识解会。而分别此是彼非也。唯有过量人。方知鼻孔元来在面上。

　　傅大士颂曰。宝满三千界。赍持作福田。唯成有漏业。终不离人天。持经取四句。与圣作良缘。欲入无为海。须乘般若船。

　　唐玄宗皇帝云。三千七宝虽多。用尽还归生灭。四句经文虽少。悟之直至菩提。

　　陈雄曰。三昧经云。一切诸法。摄在一四句偈中。故得之者。不在于文字之多。但一念顷即入实谛。而其性天昭彻矣。若更有勤行修进。受之不忘于心。持之不厌其久。说之普得闻知。非特觉一己之性。且将觉亿万人之性。其为福德莫大焉。比之多施七宝为胜。

　　张无尽曰。佛为无上法王。金口所宣。圣教灵文。若一诵之。则为法轮转地。夜叉唱空。报四天王。天王闻已。如是展转。乃至梵天。通暗通明。龙神悦怿。犹如纶言。诞布诏令。横流寰宇之间。孰不钦奉。诵经之功其旨如此。若止形留神往。外寂中摇。寻行数墨面已。何异春禽昼啼。秋蛩夜鸣。虽千万遍。果何益哉。池阳芗山因禅师遣僧往大通镇陈宅求经。颂曰。灯茏露柱炽然说。莫学驴年纸上钻。看经须具看经眼。多见看经被眼谩。

　　何以故。须菩提。一切诸佛及诸佛阿耨多罗三藐三菩提法。皆从此经出。

　　疏钞云。经云。三世诸佛及阿耨菩提。一切妙法。皆从此经出。即明持经果满。显前义也。又心经云。三世诸佛依般若波罗蜜多故。得阿耨菩提。亦同此义。又忠国师云。兹经喻如大地。何物不从地之所生。诸佛唯指一心。何法不从心之所立。故云皆从此经出。

　　王日休曰。阿耨多罗三藐三菩提。谓真性也。一切诸佛阿耨多罗三藐三菩提法者。谓诸佛求真性之法也。何以故者。佛自问何故于此经受持讲说所得福德。胜于彼三千大千世界七宝布施也。乃自答云。一切诸佛求真性之法。皆从此经出。则此经之功为极大。而且无穷矣。

　　颜丙曰。何以故。一切诸佛。及阿耨多罗三藐三菩提法。皆自此经出者。盖大藏经。及从上诸佛无上正等正觉之法。皆出自此经。此经者。此外无余经也。

　　僧若讷曰。皆从此经出者。非指此一经文句语言。乃指实相般若。即是一心。遍为诸法性体。自己一念。能生一切法故。

　　川禅师曰。且道此经。从甚处出。须弥顶上。大海波心。颂曰。佛祖垂慈实有权。言言不离此经宣。此经出处还相委。便向云中驾铁船。切忌错会。

　　须菩提。所谓佛法者。即非佛法。

　　王日休曰。佛于此再呼须菩提而告之。所谓佛法者。乃上文所谓阿耨多罗三藐三菩提法也。佛恐人泥于有此佛法。故云所谓佛法者。非有真实佛法。盖虚名为佛法而已。盖谓佛法本来无有。惟假此以开悟众生耳。是于本性中。非为真实也。

　　六祖曰。如来所说佛者。令人觉。所说法者。令人悟。若不觉不悟。即外佛外法者。即非佛法也。

　　颜丙曰。所谓佛法。即非佛法者。随说随刬也。

　　李文会曰。二乘之人。执着诸相以然佛法。遂乃向外寻求。

　　文殊师利云。一切众生。愚迷颠倒。不知觉悟。种种修行。不离身内。若于身外修行。无有是处。菩萨于诸佛法。都无染着。亦不舍离见如不见。闻如不闻。心境空寂。自然清净。是故。佛法非佛法也。觉道之人。既能觉悟诸相皆空。但用所得知解妙药。治个心中妄想执着之病。心地自然调伏。无挂碍也。

　　川禅师曰。能将蜜枣子。换汝苦葫芦。颂曰。佛法非法。能纵能夺。有放有收。有生有杀。眉间常放白毫光。痴人犹待问菩萨。

　　○一相无相分第九

　　只这一相。本自无形。

　　须菩提。于意云何。须陀洹(洹音完)能作是念。我得须陀洹果不。须菩提言。不也。世尊。何以故。须陀洹名为入流。而无所入。不入色声香味触法。是名须陀洹。

　　陈雄曰。须陀洹。斯陀含。阿那含。阿罗汉。此四菩萨。在一切凡夫人中为第一。佛告弥勒菩萨。于法华经尝言之矣。告大慧菩萨。于楞伽经亦详言之。大涅槃经。佛言若有比邱欲得须陀洹果。斯陀含果。阿那含果。阿罗汉果。当勤修习奢摩他毗婆舍那二法。大般若经有预流果。一来果。不还果。阿罗汉果。正此之所谓四果也。又云修行般若波罗蜜多时不着预流果。不着一来果不还果阿罗汉果。抑又见四菩萨得是果而不存所得心也。今我佛恐四菩萨不知以无念为宗。尚萌所得之念。故设四问以为能作得果得道之念不。须菩提皆以不也答之。复为之辩论。以形容其所得之实。夫入流者。初入其门。得预圣人之流也。须陀洹已证入流之果。名为入流。且心无所得。故曰而无所入。其所以无所入者。不入六尘境界耳。名须陀洹。其以是欤。

　　李文会曰。问第一果须陀洹者。知身是妄。欲入无为之理。断除人我执着之相。以无取心。契无得理。无理则心空。无得乃理寂。虽然能舍粗重烦恼。而未能离微细烦恼。此人不入地狱。不作修罗饿鬼异类之身。此谓学人悟初果也。

　　逍遥翁曰。夫烦恼者。菩提之根本也。若人照了练习。可为出世之法。譬如高原陆地。不生莲华。莲华生于淤泥浊水中也。又云烦恼勿令损于菩提心。譬如日月翳于烟云中。而日月必无损也。珠玉落于泥滓中。珠玉亦无损也。莫管烦恼障。但存菩提心。入流者。谓舍凡入圣。初入圣流也。而无所入者。修无漏业。不入六尘。然终未能舍离尘境。

　　傅大士颂曰。舍凡初入圣。烦恼渐轻微。断除人我执。创始证无为。缘尘及身见。今者乃知非。七反人天后。趣寂不知归。不入色声香味触法也。

　　圆悟禅师曰。报缘未谢。于人间世上有许多交涉。应须处之。使绰绰然有余裕。始得人生各随缘分。不必厌喧求静。但令中虚外顺。虽在闹市沸汤中。亦恬然安隐。才有纤毫见刺。即便打不过也。

　　须菩提。于意云何。斯陀含能作是念。我得斯陀含果不。须菩提言不也。世尊。何以故。斯陀含名一往来。而实无往来。是名斯陀含。

　　肇法师曰。一往来者。一生天上。一生人中。便得涅槃。故名一往来。而实无往来者。证无为果时。不见往来相也。

　　六祖曰。斯陀含人。名一往来。行从天上。却得人间生。从人间死。却生天上竟。欲界九品思惑。断前六品尽。名斯陀含果。大乘斯陀含者。目睹诸境。心有一生一灭。无第二生灭。故名一往来。

　　王日休曰。一往来者。但色身一次往来天上人间。而真性遍虚空世界。岂有往来哉。故此色身往来。非为真实。但虚名为一往来而已。故云实无往来。以色身非真实故也。

　　陈雄曰。一往来者。一往天上。一来人间。不复再来人间也。斯陀含已证一来之果。名一往来。且心无所得。而实无生灭相。名斯陀含。其以是欤。

　　李文会曰。问第二果斯陀含者。是渐修精进之行。修无漏业。念念不住六尘境界。然终未有湛然清净之心。一往来者。谓人间报谢。一往天上。却来受生也。实无往来者。谓前念才着。后念即觉。是无得果之心。心既无我。谁云往来。故曰而实无往来也。

　　须菩提。于意云何。阿那含能作是念。我得阿那含果不。须菩提言。不也。世尊。何以故。阿那含名为不来。而实无不来。是故名阿那含。

　　僧若讷曰。梵语阿那含。此翻不来。已断欲界思惑。更不来生欲界。故名不来。而实无不来者。谓不计不来相也。

　　陈雄曰。不来者。直生兜率天宫。不来欲界受生也。阿那含已证不来之果。名为不来。且心无所得。而实无不来之相。名阿那含。以是之故。岂有他哉。

　　李文会曰。第三果阿那含者。已悟人法俱空。渐修精进。念念不退菩提之心。名为不来者。谓能断除。内无欲心。外无欲境。已离欲界。不来受生。故名不来。心空无我。孰谓不来。故云而实无不来也。

　　傅大士颂曰。舍凡初入圣。烦恼渐轻微。断除人我执。创始至无为。缘尘及身见。今者乃知非。七返人天后。趋寂不知归(佛说四十二章经曰。佛言阿罗汉者。能飞行变化。旷劫寿命。住动天地。次为阿那含。阿那含者。寿终魂灵。上十九天。于彼证阿罗汉。次为斯陀含。斯陀含者。一上一还。即得阿罗汉。一上天上。一还人间。次为须陀洹。须陀洹者。七死七生便证阿罗汉。又十六菩萨因果颂。阿氏多尊者颂曰。万行周通能觉性。驱除烦恼更勤修。七生七死方成道。初等陀洹入圣流。子荣曰。七返人天后者。七度往返天上人间受生。谓初果须陀洹人。趣寂不知归者。第四果证得阿罗汉。已悟人法二空。怕染着世间生死。一向灰心灭智。入无余界。沉空寂灭。不来尘世。化度众生。为有智无悲。不能入生死界。且自利也)。

　　川禅师曰。诸行无常。一切皆苦。颂曰。三位声闻已出尘。往来求静有疏亲。明明四果元无果。幻化空身即法身。

　　须菩提。于意云何。阿罗汉能作是念。我得阿罗汉道不。须菩提言。不也。世尊。何以故。实无有法名阿罗汉。世尊。若阿罗汉作是念。我得阿罗汉道。即为着我人众生寿者。

　　谢灵运曰。阿罗汉者。无生也。相灭生尽。谓之无生。若有计念。则见我人起相也。有注云。阿罗汉者。生已尽。行已立。所作已办不受后有。故于诸相诸法。实无所得。更不于三界内受生。故名不生。

　　僧若讷曰。阿罗汉者。名含三义。一杀烦恼惑使。二后报不来。三应受人天供养。亦谓之无学果。自初果至阿罗汉果。无别有法。皆同证此无为之体。无可取舍。故云实无等。又曰。若阿罗汉起得果之念。即有着我人等过。

　　陈雄曰。诸漏已尽。无复烦恼。名阿罗汉。阿罗汉心行般若波罗蜜故。法得是道。若自有法。是所得心未除。何以称是名哉。故曰实无有法名阿罗汉。法华经云。于诸法不受。亦得阿罗汉。正谓此耳。自须陀洹而至于阿罗汉。自得果而至于得道。如是次第修。则菩提无上道。可以次第到。

　　颜丙曰。四果修行。名四不还。须陀洹名为入流者。随顺世间也。而无所入者。本性空故。居尘不染尘之说。斯陀含名一往来者。色身虽有来去。而法身湛然不动。而实无往来也。阿那含名为不来者。离生死义。而实无不来者。假名不来。实为动静。阿罗汉能作是念而得道者。是为著相。实无有法。但假名为阿罗汉。

　　陈雄曰。世尊者。启咨之辞也。念者。萌之于心也。须菩提启咨世尊曰。设若阿罗汉作得道之念。是萌所得心。则四着谬妄。无不为己。故曰即为着我人众生寿者。

　　李文会曰。问第四果阿罗汉者。此是梵语。由须菩提当此果也。诸漏已尽。无复烦恼。实无有法者。谓无烦恼可断。无贪瞋可离。情无逆顺。境智俱亡。岂有得果之心。我心既空无得道念。若于道有得。于法有名。是凡夫之行。即着我人众生寿者相也。

　　世尊。佛说我得无诤三昧人中最为第一。是第一离欲阿罗汉。世尊。我不作是念。我是离欲阿罗汉。

　　六祖曰。三昧梵音。此云正受。亦云正见。远离九十五种邪见。是名正见。

　　王日休曰。梵语三昧。亦云三摩地。亦云三摩提。此云正定。亦云正受。乃谓入定思想法也。正定者。谓入定之法。止也。正受者。谓定中所想境界。而受之。非是妄想。故云正受。世人不知此理。乃谓三昧为妙趣(去声)之意。故以善于点茶者。谓得点茶三昧。善于简牍者。谓得简牍三昧。此皆不知出处。妄为此说也。于此三昧人之中。须菩提为第一。

　　僧若讷曰。无诤者。涅槃经云。须菩提住虚空地。若有众生嫌我立者。我当终日端坐不起。嫌我坐者。我当终日立不移处。一念不生。诸法无诤。言三昧者。得此无诤精妙之处。于诸弟子中。最为第一。

　　李文会曰。三昧者。梵语也。此名正定。心心无生灭。名为正定。故云三昧。人中最为第一。离欲阿罗汉者。能离一切法。亦无离欲之心。微细四相。皆已灭尽。爱染不生。故谓之离欲耳。又曰。无我心寂。不作是念。我是离欲得道果者。若作是念。即是心有生灭。不名离欲阿罗汉也。

　　川禅师曰。把定则云横谷口。放行则月落寒潭。颂曰。唤马何曾马。呼牛未必牛。两头都放下。中道一时休。六门迸出辽天鹘。独步乾坤总不收(六祖坛经。曰。六门。六根也。禅宗颂古白云端曰。赵州放出辽天鹘。○鹘。呼骨切。鹰鹯之属。能摩霄汉)。

　　世尊。我若作是念。我得阿罗汉道。世尊则不说。须菩提是乐(音效)阿兰那行者。以须菩提实无所行。而名须菩提。是乐阿兰那行。

　　僧若讷曰。阿兰那。此翻无诤。世尊虽称叹我。我实不作是念。若作是念。世尊不应记我无诤之行最为第一。又曰。离三界欲。证四果法。得无诤三昧。方受须菩提名。以须菩提翻为空生。故云是乐阿兰那行。若计着实有所行。则非无诤行也。

　　陈雄曰。三昧。梵语。此言正受也。无生法忍。证寂灭乐。是所谓无诤三昧也。华严经云。有诤说生死。无诤即涅槃。六祖偈曰。诤是胜负心。与道相违背。便生四相心。何由得三昧。须菩提证真空无相之妙。得六万三昧。而无诤三昧为最。以三昧力。超出物表。不为物役。名为第一离欲阿罗汉宜矣。且启咨世尊曰。我不作如是之念。则须菩提不存所得心可知。又曰。须菩提恐大众不知去所得心。是以启咨世尊。至于再四。我者。须菩提自称也。须菩提者。亦自称也。乐者好也。阿兰那。梵语无诤之谓也。言乐阿兰那行者。即是好无诤行之人也。夫萌之于心者曰念。见于修为者曰行。有所行。则必有是行。有是行。则必有所得。须菩提得无诤三昧。有是行故也。且曰无所行者。盖以心无所得也。有是行而心无所得。宜乎世尊以乐阿兰那行名之也。

　　颜丙曰。若阿罗汉生一妄念。作有所得想。即着四相。佛说我得无诤三昧。人中最为第一。无诤者。佛性包含大千。无有斗诤。三昧者。唐言正见。人中第一。无斗诤也。是第一离欲阿罗汉者。六欲顿空也。阿兰那行者。无人我行也。是乐无兰那行者。穷其本性空寂。毕竟实无所行。所行谓之行。乐者。爱也。

　　李文会曰。阿兰那者。是梵语也。此名无诤心。若作是念。心有生灭。即是有诤心。须菩提实无所行。是无生灭。所以佛许须菩提是乐阿兰那行者。

　　百文禅师云。只如今一切诸法。若于藏府中有纤毫停留。是不出网。但有所求所得。生心动念。尽是野干。若藏府中都无所求。都无所得。此人诸恶不生。人我不起。是纳须弥于芥子中。不起一念贪瞋。是能吸四大海水。不受一切喜怒语言入耳中。于一切境不惑不乱。不瞋不喜。刮削并当得净洁。是无事人。胜一切知解精进头陀。是名有天眼。是名有法界性。是作车载因果。是佛出世度众生。

　　傅大士颂曰。无生即无灭。无我复无人。永除烦恼障。长辞后有身。(子荣曰。出生死苦。更不受父母胞胎之身)境亡心亦灭。无复起贪瞋。无悲空有智。翛(思邀切)然独任真。(子荣曰。无悲空有智翛然独任真者。为方证得果。悟人法空寂。更有余习。一向沉空趋寂为不敢入众生生死海中。教化众生。方有智慧。未全悲愍之心。故曰空有智)。

　　川禅师曰。认着依前还不是。颂曰。蚌腹隐明珠。石中藏碧玉。有麝自然香。何用当风立。活计看来恰似无。应用头头皆具足。

　　○庄严净土分第十

　　成就庄严。净明心地。

　　佛告须菩提。于意云何。如来昔在然灯佛所。于法有所得不。不也。世尊。如来于然灯佛所。于法实无所得。

　　刘虬曰。言如来作菩萨时。在然灯佛所。于法毕竟无所得。离所取也。

　　六祖曰。然灯佛是释迦牟尼授记之师。故问须菩提我于师处听法。有法可得不。须菩提知法即因师开示。而实无得。但悟自性本来清净。本无尘劳。寂而常照。即自成佛。当知世尊在然灯佛所。于法实无所得。

　　王日休曰。如来。佛自谓也。昔。旧也。然灯。即定光佛。乃释迦佛本师。

　　陈雄曰。八王子。皆师妙光。得成佛道。而其最后成佛者。名曰然灯。十六王子出家为沙弥。皆得如来之慧。最后者。我释迦牟尼。然灯是释迦授记之师。释迦如来因师开导。得无上菩提法。为诸释之法王。于法宁无所得耶。但不存其所得心耳。佛恐诸菩萨所得心未除。故设是问。须菩提深悟佛意。以不也答之。且言于法实无所得。则以如来实得之心传故也。言实则将以息大众之疑心。

　　李文会曰。于法有所得不者。如来欲破二乘之人执着之心。故有此问。白乐天问宽禅师云。无修无证。何异凡夫。师云。凡夫无明。二乘执着。离此二病。是名真修也。真修者。不得勤。不得怠。勤则近执着。怠则落无明。乃为心要耳。此是初学入道之法门也。于法实无所得者。须菩提谓如来自性本来清净。而于然灯佛所。于法实无所得。

　　傅大士颂曰。昔时称善慧。今日号能仁。(善慧能仁者。皆释迦佛号)看缘缘是妄。识体体非真。法性非因果。如理不从因。(法性本乎自然。非因有果而后得如理出于真性。不从有因而后能也)谓得然灯记。宁知是旧身(然灯佛。即定光佛。乃释迦本师也旧身。即本来法身也。涅槃经曰。唯有法身。常住不灭。寒山诗曰。尝闻释迦佛。先受然灯记。然灯与释迦。秪论前后智。前后体非殊。异中无一异。一佛一切佛。心是如来地)。

　　须菩提。于意云何。菩萨庄严佛土不。不也。世尊。何以故。庄严佛土者。即非庄严。是名庄严。

　　肇法师曰。是名离相庄严佛土。

　　疏钞云。佛土者。佛之妙性也。众生之真心也。如是心土。还可以相好庄严不。又云不也者。即善现从理以答之。何故自心之土。不在庄严。何故为性无相。体等虚空。如何庄严。何名庄严。答六度万行。布施戒定慧等。一切善法。皆是庄严。又云。若染断常。即非净土。经云。欲净其土。先净其心净故。即净土也。问心云何净。答。外不染六尘。内无我人。不着断灭。故名净土。

　　王日休曰。既曰菩萨。而言庄严佛土。何也。盖一大世界。必有一佛设化。如此间大世界。乃释迦佛设化之所。东方有大世界。乃不动佛设化之所是也。唯其一大世界。有一佛设化。故凡大世界。皆谓之佛土。而菩萨庄严者。盖有菩萨于其佛土之中。作种种善事。以变易其世界。如阿弥陀佛。为菩萨时。作无量善事。故其善缘福业。能变其世界。皆以黄金为地。七宝为树林楼台。是为庄严也。佛于此又自问。何以故者。谓何故菩萨言我当庄严清净佛土者。为非真实语也。乃自答云。庄严佛土者。即非庄严。是名庄严者。为真性中。非有此庄严。故此庄严。但为虚名而已。非是真实。唯真性为真实故也陈雄曰。维摩经云。随其心净。则佛土净。盖此心清净。便是庄严佛土。奚以外饰为哉。七宝宫殿五采栋宇。皆外饰也。此凡夫之所谓庄严。非菩萨之所谓庄严。欲知菩萨庄严。当于非庄严中求之。则万行庄严。是乃所以名其为庄严也。

　　李文会曰。庄严佛土者。谓造寺写经。布施供养此是著相庄严。若人心常清净。不向外求。任运随缘。一无所得。行住坐卧。与道相应。是名庄严佛土。庞婆看藏经。维那请回向。婆于面前取梳子就脑后插去。回向了也。此是无能所心。

　　傅大士颂曰。庄严绝能所。无我亦无人。断常俱不染。颖脱出嚣尘。

　　川禅师云。娘生裤子。青州布衫。颂曰。抖擞浑身白胜霜。芦华雪月转增光。幸有九皋翘足执。更添朱顶又何妨。

　　是故须菩提。诸菩萨摩诃萨。应如是生清净心。不应住色生心。不应住声香味触法生心。应无所住而生其心。

　　疏钞云。应者。当也。故云当如是生清净心。即佛劝生真如无染之心也。问。云何生清净心。答。不应住色声香味触法生心。又楞严经云。若能转物。即同如来。凡夫被物转。菩萨能转物。如是转者。故曰应无所住而生其心。

　　王日休曰。梵语菩萨摩诃萨。此云觉众生。大众生。其实即所谓菩萨也。如是字。乃指下文。谓不当住于有形色者而生心。亦不当住于有声音馨香滋味及所触。及一切法者而生其心。当无所住而生其心者。谓不可生心以住著于六尘。唯可于无所住着处生心也。诸佛教化众生。有第一义第二义。此经说第一义。虽至高而可晓。然不易到。净土虽为第二义。而人人可行。佛言修净土。而明第一义。读诵大乘经典者。上品上生。则为菩萨。生死自如。然则修净土者。岂可不晓此经之义。而受持读诵。以期于上品上生也。

　　陈雄曰。菩萨庄严。既不在于外饰。则当反而求之于心。心苟清净。庄严莫甚焉。故云应如是生清净心。凡住六尘而生其心者。皆非清净心也。菩萨岂应如是。且如佛心本来清净无相。宁有所住。菩萨受如来教。亦应如是。故云应无所住而生其心。与十四分应生无所住心同。佛言六尘之苦。每以色独言于先。而继之以声香味触法。益以见色者人情之所易惑。在六尘中。尤其最者也。

　　五祖为六祖说金刚经。恰至应无所住而生其心。六祖言下大悟。乃言何期自性本自清净。何期自性。本不生灭。何期自性本自具足。何期自性本无动摇。五祖曰。不识本心。学法无益。若言下识自本心。见自本性。即名丈夫天人。

　　李文会曰。菩萨之心。心常空寂。无诸妄念。不生不灭。不动不摇。即是清净心也。凡夫之心。无明起灭。妄想颠倒。取舍善恶凡圣等见。是名浊乱心也。不应住色生心者。心若清净。即不被诸境惑乱也。又曰。众生之心。本无所住。因境来触。遂生其心。不知触境是空。将谓世法是实。便于境上住心。正犹猿猴捉月。病眼见华。一切万法。皆从心生。若悟真性。即无所住。无所住心。即是智慧。无诸烦恼。譬如太空。无有挂碍。有所住心。即是妄念。六尘竞起譬如浮云。往来不定。维摩经云。欲得净土。但净其心。随其心净。即佛土净。离却有无诸法。心如日轮。常在虚空。自然不照而照。岂不是省力底事。到此之时。无栖泊处。即是行诸佛路。便是应无所住而生其心。是你清净法身阿耨多罗三藐三菩提也。

　　傅大士颂曰。扫除心意地。名为净土因。无论福与智。先且离贪嗔。庄严绝能所。无我亦无人。断常俱不染。颖脱出嚣尘。

　　川禅师颂曰。见色非干色。闻声不是声。色声不碍处。亲到法王城。又曰。山堂静夜坐无言。寂寂寥寥本自然。何事西风动林野。一声寒雁唳长天。虽然恁么。争奈目前何。退后退后。看看顽石动也。

　　须菩提。譬如有人。身如须弥山王。于意云何。是身为大不。须菩提言。甚大。世尊。何以故。佛说非身。是名大身。

　　王日休曰。须弥山王者。以此山在四天下之中。为山之极大者。故名山王。谓在众山之中而为王者也。日月绕山而行。以为昼夜。由此而分四面。为四天下。其上有三十三天。可为至大矣。人身岂有如是之大者乎。盖譬喻耳。故云譬如有人身如须弥山王也。虽如是至大。亦非真实。是虚名大身而已。故云佛说非身。是名大身也。何则。凡有形相者。皆为虚妄。故三千大千世界。亦为虚妄。况如须弥山之身者乎。唯真性为真实。此经说真性第一义。故以一切皆为虚妄也。一切所以为虚妄者。以其有形相。既有形相。则无不坏者。纵使不坏。乃业力以持之。非本不坏也。业力尽则坏矣。唯真性无形相。故无得而坏。此所以为不坏之本。自无始以来。至于今日。无有损动。故云常住真性。谓真性常住而无变坏。此所以为真实也。

　　陈雄曰。须弥山。高广三百三十六万里。为众山之王。谓人身有如是之大。万无是理。唯佛真性。清净无相。无住着。无挂碍。包太虚。藏沙界。虽须弥山。不足以拟其大。世尊欲以真心悟人。托大身以为问。而须菩提深悟佛意。遂有甚大之对。恐大众未晓。为之辨论曰。佛说非身。是名大身。非身者。法身也。真心也。文殊菩萨问世尊。何名大身。世尊曰。非身是名大身。具一切戒定慧。了清净法。故名大身。盖亦指真心言之也。如此则真心可以吞须弥山矣。

　　颜丙曰。色身虽大。如须弥山王。毕竟非大。为有生灭佛说非身。非身乃为此身也。本性无此妄身。是名大身。所谓佛身充满于法界。是也。

　　傅大士颂曰。须弥高且大。(子荣曰。梵语须弥山。此云妙高山。出众山之最。高大为第一。是众山之王。更有六万小山而为眷属也)将喻法王身。(子荣曰。报身佛能现千重化。化受用身。化十地菩萨。是为说法之王。示现大身。实无最大之相。现心虽广。亦无有广见之心量也)七宝齐围绕。(子荣曰。须弥外更有十重金山围绕也)六度次相邻。(子荣曰。报身佛因中。唯修六度万行。证得佛果。故云六度次相邻也)四色成山相。(延光集注。须弥东方玻璃峰红色。南方琉璃峰青色。西方真金峰赤色。北方白玉峰白色。荣曰。须弥四面各有色。喻报身佛有四相)慈悲作佛因。(子荣曰。菩萨人因地中。皆修四无量心。具慈悲喜舍。修诸万行。方能成佛。故云作佛因)有形终不大。无相乃为真(子荣曰。有形不名为大身。法身无相。故名为大身也)。

　　川禅师曰。设有向甚处着。颂曰。拟把须弥作幻躯。饶君胆大更心粗。目前指出千般有。我道其中一也无。便从这里入。

　　○无为福胜分第十一

　　现成公案。不假施为。此无为福。胜他有为。

　　须菩提。如恒河中所有沙数。如是沙等恒河。于意云何。是诸恒河沙。宁为多不。

　　王日休曰。西土有河。名曰恒河。佛多以此河沙为言者。盖因众人之所见而取以为譬喻也。然佛尚以此问须菩提宁为多不者。盖使须菩提先省悟此沙已不胜其多矣。然后为下文之说也。宁字。儒家训岂如此。乃译师用字。止如助字然。不须深考也。

　　须菩提言。甚多。世尊。但诸恒河。尚多无数。何况其沙。

　　李文会曰。如恒河中所有沙数者。一沙即篇一河。是诸河中。各有其沙。河尚无数。何况其沙也。

　　川禅师曰。前三三。后三三。颂曰。一二三四数河沙。沙等恒河数更多。算尽目前无一法。方能静处萨婆诃。

　　须菩提。我今实言告汝。若有善男子。善女人。以七宝满尔所恒河沙数三千大千世界以用布施。得福多不。须菩提言。甚多。世尊。佛告须菩提。若善男子。善女人。于此经中。乃至受持四句偈等。为他人说。而此福德。胜前福德。

　　肇法师曰。良由施福是染。沉溺三有。(三有。谓三界。三界不离于有。故谓之三有)持经福净。超升彼岸。是故胜也疏钞云。佛重显无为福。胜有为福也。圆觉经云。有大陀罗尼门。名为圆觉。流一切真如涅槃。如此之理。岂不是此经四句偈。何故。圆觉者。妙性也。因圆觉妙性。流出一切真如之法。涅槃之理。不生灭之道。从此而出。亦同第八分之妙义也。如是解者。受持无废。自利利他。普与有情。咸达其道。而此福者。即无为福也。其福胜前恒河沙珍宝布施之福。所以题号无为福胜之分。

　　王日休曰。佛再呼须菩提言。善男子。善女人。于此经中。受其义理而持守之。乃至以四句偈等为他人说。则已不为恶业所缚。而可以悟明真性。而人亦得闻此至理。而有悟明真性之渐。久而善根皆熟。可以脱离轮回。永超生死。则万劫无有尽期。故其福德胜于彼恒河沙数世界七宝布施。无量无数也。佛尝言财施有尽。法施无穷。财施不出欲界。法施能出三界。此法施之福。胜于彼无量无数。不足怪也。

　　陈雄曰。七宝虽多。不过人间有限之物布施。以此但受人间有限之福。较之经中一偈。悟之者生天。岂不相去万万耶。三昧经云。若复有人持以满城金银而以布施。不如是人所受持是经一四句偈。今有善男女。非特受持。即自见性。又且解说。教人见性。则彼此生天。成无上道。回视七宝之福。为不足道。故有胜前云。华严云。譬如暗中宝。无灯不可见。佛法无人说。虽慧不能了。是则解说之功。又孰有大于此者。

　　颜丙曰。将七宝满世界布施。得福虽多。属在有漏。未免穷尽。不如于此经中受持自己四句。更能展转教人。皆得入佛知见。此福德历劫长存。故胜前著相福德。

　　李文会曰。甚多世尊者。谓七宝满恒河沙数三千大千世界以用布施。福德甚多。受持四句偈者。川禅师解注。甚是详明。载在应化非真分中。为他人说。而此福德胜前福德者。若能说此大乘经义。化导众生。了悟住无所住心。得无所得法。当知受持此经。无为功德。胜前以七宝满恒河沙数三千大千世界有为之福德也。

　　智者禅师颂曰。恒河数甚多。沙数更难量。举沙齐七宝。能持布施桨。有相皆为幻。徒言智慧强。若论四句。偈此福未为长。

　　川禅师曰。真鍮不换金。颂曰。入海算沙徒费力。区区未免走埃尘。争如运出家中宝。枯木生华别是春。

　　○尊重正教分第十二

　　受持正教之人。天人皆生敬重。

　　复次须菩提。随说是经。乃至四句偈等。当知此处。一切世间天人阿修罗。皆应供养。如佛塔庙。

　　陈雄曰。随说者。随顺众生而为说也。但说是经一偈之处。则凡在天道人道阿修罗道者。举皆以华香璎珞。幢幡缯盖。香油苏灯恭敬供养。如佛真身舍利宝塔在此。况能持诵一经全文乎。应知尽能持诵全文者。则所成就之法。乃出世间上上法也。非寻常法也。故坛经有所谓摩诃般若波罗蜜法。最尊最上最第一。

　　谢灵运曰。封殡法身谓之塔。树像虚堂谓之庙。圣体神仪。全在四句。献供致敬。宜尽厥心也。

　　六祖曰。所在之处。见人即说是经。常行无所得心。即此身中有如来全身舍利。故言如佛塔庙。心清净而记是经。令诸听者。除迷妄心。悟得本来佛性常行真实。感得天人阿修罗人非人等。皆来供养持经之人也。

　　王日休曰。谓随其所在之处。乃一切处也。有人受持读诵演说。则其功德威力为甚大。故其处即成塔寺。而一切人。及诸天与阿修罗等。皆恭敬也。阿修罗有三种。一属天趣。一属人趣。一属畜生趣。大概如人耳。唯嗔恨之心重。故托生于此类。其福力大者生天趣。其次者生于人趣。其下者生于畜生趣。

　　僧若讷曰。塔庙者。具云塔婆。此翻方坟。亦名圆冢。庙者。梵云支提。此云灵庙。安佛形貌处也。

　　李文会曰。随说者。心无分别。理应万差。逢凡说凡。逢圣说圣也。当知此处者。谓此心也。如佛塔庙者。若人但为名闻利养。心不清净。而说是经。转堕轮回。有何利益。心若清净。即当空寂。不起妄念。以此无所得心。无能解心。而说是经。令诸听者生清净心。无诸妄念。是名供养。即此幻身。便是法身。中有如来全身舍利。感得天人恭敬。何殊塔庙。

　　何况有人尽能受持读诵。须菩提。当知是人。成就最上第一希有之法。若是经典所在之处。即为有佛。若尊重弟子。

　　六祖曰。自心诵得此经。自心解得经义。自心体得无著无相之理。所在之处。常修佛行。即自心是佛。故言所在之处。即为有佛。

　　王日休曰。尊重弟子。谓弟子之可尊可重者。乃大弟子。则菩萨之属也。尽能受持读诵。则如佛与大弟子在焉。

　　僧若讷曰。经者。即法宝也。即为有佛。即佛宝也。若尊重弟子。即僧宝也。经典所在之处。即三宝共居也。弟子者。学居师后。故称弟。解从师生。故称子。又云以父兄之礼事师。故称弟子。

　　傅大士颂曰。恒沙为比量。分为六种多。(以恒河之沙。而比量此经之功德。究此经之功德。莫大乎六种波罗蜜也。华严合论九十六卷云。六种波罗蜜海是也)持经取四句。七宝讵能过。法门游历处。供养感修罗。经中称最胜。尊高似佛陀。(佛陀。即佛也。梵语佛陀此云觉)。

　　李文会曰。成就者。见性无疑也。最上第一希有之法者。佛与众生本无差别若能心常清净。不生不灭。无诸妄念。便可立地成佛。

　　果禅师曰。身口意清净。是名佛出世。身口意不净。是名佛灭度。所在之处。即为有佛。若尊重弟子者。若能行住坐卧。一切时中。心无起灭。湛然清净。常修佛行。念念精进。无有间断。所在之处。自心即佛。是名佛子。故可尊重矣。又云。即心是佛无余法。迷者多于心外求。一念廓然归本际。还如洗脚上船头。又曰。即心是佛。更无别佛。即佛是心。更无别心。如拳作掌。似水成波。波即是水。掌即是拳也。

　　无业禅师问马祖云。如何是即心是佛。祖云。即你不了底心是。更别无物也。迷即众生。悟即是佛。如拳作掌。似掌作拳。师于言下省悟。

　　僧问大阳云。如何是佛。师云。如何不是佛。

　　僧问归宗云。如何是佛。师云。我向汝道。汝还信否。僧曰。和尚诚言。安敢不信。师云。只汝便是也。

　　川禅师曰。合如是。颂曰。似海之深。如山之固。左旋右转。不去不住。出窟金毛狮子儿。全威哮吼众狐疑。思深不动干戈处。直摄天魔外道归。

　　僧问慈受云。如何是佛。师云。担水河头卖。

　　○如法受持分第十三

　　当如此法。永受行持。

　　尔时须菩提白佛言。世尊。当何名此经。我等云何奉持。佛告须菩提。是经名为金刚般若波罗蜜。以是名字。汝当奉持。

　　王日休曰。梵语般若波罗蜜。此云智慧到彼岸。所云金刚智慧到彼岸者。谓明此经者。其智慧则如金之刚利。断绝外妄。直至诸佛菩萨之彼岸也。以是名字。汝当奉持者。谓奉事此义而持守之也。

　　陈雄曰。唐柳宗元曰。言之著者莫如经。此经未标名时。须菩提请名于佛。而佛目之曰金刚般若波罗蜜。俾须菩提依此名字。遵奉受持。一心流布于天下后世。

　　李文会曰。言金刚者。坚利之物。故借金为喻。般若者。智慧也。为教众生用智慧力。照破诸法无不是空。犹如金刚触物即碎。故名般若也。波罗蜜者。到彼岸也。心若清净。一切妄念不生。能度生死苦海。汝当奉持者。只是奉持自心。行住坐卧。勿令分别人我是非也。圆悟禅师曰。才有是非。纷然失心。只这一句。惊动多少人做计较。若承当得。坐得断。透出威音王那畔。若随此语转。特地纷然。自回光返照始得。天坛石鼓记云。丝毫失度。即招黑暗之愆。霎顷邪言。即犯禁空之丑。天人耳目。咫尺非遥。克告行人。自当省察。

　　死心和尚云。只者是。大似眼里着刺。只者不是。正是开眼磕睡。诸人且道毕竟作么生则是。还委悉么。点铁化成金即易。劝人除却是非难。

　　川禅师拈曰。今日小出大遇。颂曰。火不能烧。水不能溺。风不能飘。刀不能劈。软似咒罗。硬是铁壁。天上人间。古今不识。咦。

　　所以者何。须菩提。佛说般若波罗蜜。即非般若波罗蜜。是名般若波罗蜜。

　　陈雄曰。柳宗元曰。法之至者。莫尚于般若。楞伽经曰。智慧观察。不堕二边。得自觉圣趣。是般若波罗蜜。三昧经曰。心无心相。不取虚空。不依诸地。不住智慧。是般若波罗蜜。然般若波罗蜜至法也。始而亲出佛口。故有佛说之句。终而默传此心。则证入于般若三昧。挥脱根尘。超出于言意之表。而了无所得。此非般若波罗蜜也。又孰得而名之哉。既非如是。而且名其如是者何也。所谓中道圆融。不即不离。是又不可灭其名也。然则汝当奉持者。以是名字故。

　　颜丙曰。此是须菩提请佛为法安名。更问如何遵奉行持。佛云。是经名为金刚般若波罗蜜。夫妙明本性。湛若太虚。体既尚无。何名之有。如来恐人生断灭见。不得已而强安是名。所以傅大士颂云。恐人生断见。权且立虚名。

　　李文会曰。佛说般若波罗蜜者。实相般若之坚。观照般若之利。截烦恼源。达涅槃岸。即非般若波罗蜜者。既知法体元空。本无妄念。若无诸挂碍。湛然清净。自在逍遥。是名即非般若波罗蜜也。

　　川禅师颂曰。一手抬。一手搦。左边吹。右边拍。无弦弹出无生乐。不属宫商格调新。知音知后徒名邈。

　　须菩提。于意云何。如来有所说法不。须菩提白佛言世尊。如来无所说。

　　颜丙曰。佛问有所说法不。须菩提答云。如来无所说者。盖直下无开口处。若言有说。即为谤佛。所以世尊临入涅槃。文殊请佛再转法轮。世尊咄云。吾住世四十九年。未尝说着一字。汝请再转法轮。是吾曾转法轮耶。又佛偈曰。始从成道后。终至䟦提河。于是二中间。未尝说一字。

　　李文会曰。本心元净。诸法元空。更有何法可说。二乘之人执着人法是有。即有所说。菩萨了悟人法皆空。即无所说。是故经云。若有人言如来有所说法。即为谤佛。吾心似秋月。碧潭光皎洁。无物堪比伦。教我如何说。寒山子说不得则且止。诸人还说得么。直须口似磉盘。方始光明透漏。若能了悟色性皆空。有无俱遣。语默双亡。即见自性清净。虽终日言。犹为无言。虽终日说。犹为无说。

　　保宁勇禅师颂曰。门前诸子列成行。各逞英雄越霸王。如何独有无言者。坐断毗卢不可当。

　　傅大士颂曰。名中无有义。义上复无名。金刚喻真智。能破恶坚贞。若到波罗岸。入理出迷情。智人心自觉。愚者外求声。

　　川禅师曰。低声低声。颂曰。入草求人不奈何。利刀断了手摩挲。虽然出入无踪迹。文彩全彰见也么。

　　须菩提。于意云何。三千大千世界所有微尘。是为多不。须菩提言。甚多。世尊。须菩提。诸微尘。如来说非微尘。是名微尘。如来说世界非世界。是名世界。

　　陈雄曰。华严经云。三千大千世界。以无量因缘。乃成一切众生。岂外此而别有世界耶。悟者处此。迷者亦处此。悟者之心。清净心也。以此心处此世界。即清净世界。迷者之心。尘垢心也。以此心处此世界。即微尘世界。然世界许多。而微尘不胜其多。宜须菩提有甚多之对。又曰。诸微尘者一切众生心上微尘也。佛分身于微尘世界中。示现无边大神力。开阐清净无垢法。使一切众生。皆生清净心。非微尘所可污。故云非微尘。得出世间法。非世界所能囿。故云非世界。世尊答文殊曰。在世离世。在尘离尘。是为究竟法。此言非微尘。非世界。即离尘离世也。

　　颜丙曰。世界微尘。二者皆非真实。经云。一切山崖。会有崩裂。一切江河。会有枯竭。唯有法身。常住不灭。

　　李文会曰。微尘者。众生妄念。烦恼客尘。遮蔽净性。喻如微尘。如是烦恼妄想。如病眼人见空中华。如愚痴人捉水中月。求镜中像。枉用其心。

　　傅大士颂曰。积尘成世界。析界作微尘。界喻人天果。尘为有漏因。尘因因不实。界果果非真。果因知是幻。逍遥自在人。

　　[日/黽]太傅云。念起念止。皆由自心。念起即一切烦恼起。无念即一切烦恼止。既由自心。何如无念。又古德云。一念不生全体现。六根才动被云遮。

　　察禅师云。真净界中才一念。阎浮早已八千年。

　　圆悟禅师上堂云。十方同聚会。个个学无为。此是选佛场。心空及第归。大丈夫具决烈志气。慷慨英灵。踏破化城。归家稳坐。外不见一切境界。内不见有自己。上不见有诸圣。下不见有凡愚净裸裸。赤洒洒。一念不生。桶底子脱。岂不是心空也。到这里还容棒喝么。还容元妙理性么。还容彼我是非么。直下如红炉上一点雪相似。岂不是选佛场也。然虽如是。犹涉阶梯在。且下涉阶梯一句。作么生道。千圣会中无影迹。万人丛里夺高标。

　　逍遥翁曰。不怕念起。只怕觉迟。觉速止速。二妙相宜。知非改过。蘧颜可师。又曰。五鼓梦回。缘念未起。灵响清彻。闻和达聪。为三妙音。一曰幽泉漱玉。二曰清磬摇空。三曰秋蝉曳绪。凝听静专。颇资禅悦。安住妙境。何胜如之。要会么。病觉四肢如鹤瘦。虚闻两耳似蝉鸣。非微尘是名微尘者。一念悟来。转为妙用。前念无诸妄想。湛然清净。师非微尘。后念不住清净。是名微尘。非世界是名世界者。若无妄念。即佛世界。有妄念。即众生世界。前念清净。即非世界。后念不住清净。是名世界。

　　谢灵运曰。散则为微尘。合则成世界。无性则非微尘世界。假名则是名微尘世界。

　　川禅师曰。南赡部洲。北郁单越。颂曰。头指天。脚踏地。饥则餐。困则睡。此土西天。西天此土。到处元正是大年。南北东西秪者是。

　　须菩提。于意云何。可以三十二相见如来不。不也。世尊。不可以三十二相得见如来。何以故。如来说三十二相。即是非相。是名三十二相。

　　王日休曰。三千大千世界微尘。可谓极多矣。然见雨则为泥。遇火则为砖瓦。是无微尘之定体。所以为虚妄也。是故说为非微尘。谓非有真实微尘也。但虚名为微尘而已。此谓极细而极多者也。若极大者则世界。世界亦非真实。盖劫数尽时则坏。是亦虚妄。非为真实。但名为世界而已。佛虽现色身而为三十二相。至涅槃时。则皆无矣。不可以此得见真佛。故云不可以三十二相得见如来。此如来谓真性佛也。下文言如来说三十二相。彼如来。则谓色身佛耳。乃佛谓我说三十二相者。即是非相。谓非真实相也。但名为三十二相而已。此分大意。谓细而微尘。大而世界。妙而佛之色身。皆为虚妄。但有名而已。唯真十性为真实。是以自古及今。无变无坏。彼三者。则有变坏故也。

　　陈雄曰。三十二相。胜妙殊绝。形体映彻。犹如琉璃。此相非是欲爱所生。楞严经有是言矣。谓其非是欲爱所生。则是从三十二行上得之。世人徒着三十二相。而不修三十二行。将焉自而得见法身如来。又曰。如来有是行。必有是相故也。说相者。其意在于三十二行即非相也。曰非相者。其法身之谓欤。华严经曰。诸佛法身不思议。无色无形无影像。名三十二相。亦以是耳。岂他求哉。故如来有是名之说。般若经云。如来足下有平满相。是为第一。如来足下千辐轮文。无不圆满。是为第二。如来手足。并皆柔软。如兜罗绵。是为第三。如来两足。一一指间。犹如雁王。文同绮画。是为第四。如来手足。诸指圆满。纤长可爱。是为第五。如来足跟。广长圆满。与趺相称。是为第六。如来足趺。修高光满。与跟相称。是为第七。如来双腨。渐次纤圆。如鹿王腨。是为第八。如来双臂。平立摩膝。如象王鼻。是为第九。如来阴相藏密。是为第十。如来毛孔。各一毛生。绀青宛转。是为第十一。如来发毛。右旋宛转。是为第十二。如来身皮。细薄润滑。垢水不住。是为第十三。如来身皮。金色晃耀。诸宝庄严。是为第十四。如来两足。两掌。中颈。双肩。七处充满。是第十五。如来肩项。圆满殊妙。是第十六。如来膊腋。悉皆充实。是第十七。如来容仪洪满端直。是第十八。如来身相。修广端严。是第十九。如来体相。量等圆满。是第二十。如来额臆。并身上半。威容广大。如师子王。是二十一。如来常光。面各一寻。是二。十二如来齿相。四十齐平。净密根深。白逾珂雪。是二十三。如来四牙。鲜白锋利。是二十四。如来常得味中上味。是二十五。如来舌相。薄净广长。能覆面轮。至耳发际。是二十六。如来梵音。词韵和雅。随众多少。无不等闻。是二十七。如来眼睫。犹若牛王。绀青齐整。是二十八。如来眼睛。绀青鲜白红环。是二十九。如来面轮。其犹满月。眉相皎净。如天帝弓。是第三十。如来眉间有白毫相。柔软如绵。白逾珂雪。是三十一。如来顶上。乌瑟腻沙。高显周圆。犹如天盖。是三十二。

　　颜丙曰。以上三十二相。乃庄严相也。若据如来妙相。本性湛然空寂。一相尚不可得。岂可以三十二相而求见也。佛在忉利天宫。目连令雕佛三十二相。只雕得三十一相。唯有梵音相雕不得。院主问南泉。如何是梵音相。泉云赚杀人。

　　李文会曰。三十二相者。谓眼耳鼻舌身五根中。具修六波罗蜜。谓布施持戒忍辱精进禅定智慧。是也。于意根中修无住无为。是三十二相清净行也。如来说三十二相。即是非相。是名三十二相者。此谓法身有名无相。故云非相。既悟非相。即见如来。

　　逍遥翁曰。须知诸佛法身。本性无身。而以相好庄严为身。故临济云。真佛无形。真道无体。真法无相也。

　　川禅师曰。借婆衫子拜婆年。颂曰。你有我亦有。君无我亦无。有无俱不立。相对觜卢都。

　　须菩提。若有善男子。善女人。以恒河沙等身命布施。

　　李文会曰。譬如有人舍身命布施。求无上菩提。此谓住相布施也。禅要经云。若于外相求之。虽经万劫。终不能得。又教中经云。若见有身可舍。即是不了蕴空。昔日罽宾国王仗剑诣狮子尊者所。问曰。师得蕴空不。尊者曰。已得之矣。王曰。可施我头尊者曰。身非我有。何况于头。王遂斩之。白乳高丈余。王臂自落。是知人法俱空。不应住色布施。所以尊者不畏于死也。

　　傅大士曰。法性无前后。无中非故新。蕴空非实体。凭何见有人。故舍身命布施。即与菩提转不相应。盖谓不见佛性。纵舍身命如恒河沙数。何益于事。又曰。施命如沙数。人天业转深。既掩人提相。能障涅槃心。猿猴探水月。(证道歌云。水中捉月争拈得)䕞𦿆拾华针。(玉篇䕞力盎切。𦿆徒盎切。本草作莨菪子。亦名浪荡。生食［念］人发狂。眼生华针。即以手拾之。其实无华针)爱河浮更没。苦海出还沈。

　　若复有人于此经中。乃至受持四句偈等。为他人说。其福甚多。

　　颜丙曰。若人以恒河沙等身命布施。等者。比也。虽受顽福。毕竟不明本性。如生豪贵之家。骄奢纵恣。不容不作业。反受业报。争如受持四句。为他人说。自利利他。其福甚多。

　　傅大士颂曰。经中称四句。应当不离身。愚人看似梦。智者见唯真。法性无前后。(法性者。真佛性也。历劫长存故无前后)无中非故新。(真性如虚空。本无形相。故云无中也。此性常住不灭。不以前生而故。不以今生而新。故云非故新也)蕴空无实相。凭何见有人(心经曰。照见五蕴皆空)。

　　川禅师曰。两彩一赛。颂曰。伏手滑槌不换剑。善使之人皆总便。不用安排本现成。个中须是英灵汉。啰啰哩。哩啰啰。山华笑。野鸟歌。此时如得意。随处萨婆诃。

　　金刚经注解卷之二
卍新纂续藏经第 24 册 No. 0468 金刚经注解


　　金刚经注解卷之三

　　○离相寂灭分第十四

　　直下顿空。离诸形相。既离形相。寂灭现前。

　　尔时须菩提。闻说是经。深解义趣。涕泪悲泣。而白佛言。希有世尊。佛说如是甚深经典。我从昔来。所得慧眼。未曾得闻如是之经。

　　陈雄曰。深解义趣者。须菩提心悟真空无相义趣也。涕泪悲泣者。伤我值遇之晚。不获早觉悟也。

　　颜丙曰。深解者。大彻大悟也。

　　李文会曰。须菩提闻说是经。了悟人法二空。即得中道之理。叹其希有。感极涕零也。未尝得闻者。昔得慧眼。于有见空。今闻是经。于空亦遣。是了中道。将欲起教以示未来也。

　　傅大士颂曰。闻经深解义。心中喜且悲。皆除烦恼断。无能离所知。遍计于先了。圆成证此时。宿乘无碍慧。方便劝人持。

　　川禅师颂曰。自小年来惯远方。几回衡岳渡潇湘。一朝踏着家乡路。始觉途中日月长。

　　世尊。若复有人得闻是经。信心清净。即生实相。当知是人。成就第一希有功德。

　　李文会曰。信心清净者。信本来心。无法可得。不起妄念。心常空寂。湛然清净。即生实相者。豁然了悟万法。由此净心建立。是名实相。成就第一希有功德者。迷即佛是众生。悟即众生是佛。佛佛道齐。无法等比。

　　陈雄曰。性中具如来法身。夫是之谓生实相。圆觉经曰。一切实相。性清净故。悟理而至于证实相。吾知夫成就法身功德。莫能出乎其右者。谓之第一希有。信乎。经以福兼德。言者屡矣。而此独言功德不及福者。是功成果满之时。则其福为不足道。所以特经有功德在法身中。非在于福之句。

　　傅大士颂曰。未有无心境。曾无无境心。境亡心自灭。心灭境无侵。经中称实相。语妙理能深。证知唯有佛。小圣讵能任。

　　颜丙曰。即生实相者。即是悟自性也。

　　世尊。是实相者。即是非相。是故如来说名实相。

　　颜丙曰。佛云实相无相。所谓是实相者。即是非相。如太虚空。无一形相。若悟实相。不可执着实相。当如大士云。彼岸更求离。但说假名。实相本无可得。

　　李文会曰。即是非相者。实相无相。故言为非。不是无实相。如龟毛兔角。只说龟无毛兔无角。不说无龟毛兔角。只说实相无相。不说无实相也。

　　达磨祖师曰。若解实相。即见非相。若了非相。其色亦然。当于色中不生色体。于非相中不碍有也。正犹水中盐味。色里胶青。决定是有。不见其形。此之谓也。

　　傅大士云。众生与寿者。蕴上立虚名。如龟毛不实。似兔角无形。

　　川禅师曰。山河大地。甚处得来。颂曰。远观山有色。近听水无声。春去华犹在。人来鸟不惊。(古人𦘕屏诗)头头皆显露。物物体元平。如何言不会。只为太分明。

　　世尊。我今得闻如是经典。信解受持。不足为难。

　　王日休曰。信解者。谓信其义而晓解也。受持者。谓能受其义而持守之也。

　　陈雄曰。无狐疑心曰信。晓了意义曰解。钦承不忽曰受。佩服不厌曰持。

　　李文会曰。但只了悟人法二空。心无取舍。常令空寂。是名信解受持。如来慈悲方便。化导迷人。迷即佛是众生。悟即众生是佛。若能了悟。万事皆空。以药对病。以悟对迷。以善对恶。以静对动。以慧对愚。种种修行。只是对治。莫作诸恶。勉力为善。依此修行。纵横自在。又且何难。

　　傅大士颂曰。空生闻妙理。如蓬植在麻。凡流信此法。同火世莲华。恐人生断见。大圣预开遮。如能离诸相。定入法王家。

　　川禅师曰。若不得后语。前话也难圆。颂曰。难难难如平地上青天。易易易似和衣一觉睡。行船尽在把梢人。谁道波涛从地起。

　　若当来世。后五百岁。其有众生得闻是经。信解受持。是人即为第一希有。

　　李文会曰。若人心常空寂湛然清净。不着诸相。悟住无所住心。了得无所得法。是为第一希有。

　　川禅师曰。行住坐卧。着衣吃饭。更有什么事。颂曰。冰不热。火不寒。土不湿。水不干。金刚脚踏地。幡竿头指天。若人信得及。北斗面南看(无所不可)。

　　何以故。此人无我相。无人相。无众生相。无寿者相。所以者何。我相即是非相。人相。众生相。寿者相。即是非相。何以故。离一切诸相。即名诸佛。

　　李文会曰。即是非相者。前言无相。即是灭色以明空义。复言非相。即是了悟我人众生寿者。四相本来不生。故名实相。离一切相即名诸佛者。此谓悟实相者更无等比。当知是人不着二边。不处中道。一切无住。即名为佛。又云离相清净解悟三空。契合实相。究竟涅槃。三空之义。初即人空。次即法空。后即空空。三世如来同证此理。故名为佛。

　　川禅师曰。心不负人。面无惭色。颂曰。旧竹生新笋。新华长旧枝。雨催行客到。风送片帆归。竹密不妨流水过。山高岂碍白云飞。

　　佛告须菩提。如是如是。

　　李文会曰。如是如是者。佛以须菩提所解空义善契如来之法意也。

　　陈雄曰。华严经云。离诸和合相。是名无上觉。佛以觉言。外觉离一切有相。内觉离一切空相。于相而离相。于空而离空。得夫真空无相之妙。所以名其为佛。

　　若复有人得闻是经。不惊不怖不畏。当知是人。甚为希有。

　　肇法师曰。得大乘闻慧解。一往闻经。身无惧相。故名不惊。得大乘思慧解。深信不疑。故名不怖。得大乘修慧解。顺教修行。终不有谤。故名不畏。

　　陈雄曰。不惊则无疑心。不怖则无惧心。不畏则无退心。

　　李文会曰。不惊不怖不畏者。心若空寂。湛然清净。等于虚空。有何惊怖。甚为希有者。诸上根器。得闻是经。谛听受持。永不退转。当知是人甚为希有。

　　傅大士颂曰。如能发心者。应当了二边。涅槃无有相。菩提离所缘。(子荣曰。如修行初发心修菩萨行。须求大乘正知见人。悟达上乘。先了有无二边之执。方证涅槃无相之理。故离所缘之心境也)无乘及乘者。人法两俱捐。欲达真如理。应当识本源。

　　川禅师曰。只是自家底。颂曰。毛吞巨海水。芥子纳须弥。碧汉一轮满。法光六合辉。踏得故乡田地稳。更无南北与东西。

　　何以故。须菩提。如来说第一波罗蜜。即非第一波罗蜜。是名第一波罗蜜。

　　疏钞曰。何以故者。显因中最胜。明标第一波罗蜜者有十种。一布施。二持戒。三忍辱。四精进。五禅定。六智慧。七慈。八悲。九方便。十不退。今言第一波罗蜜者。即布施波罗蜜。何故独言布施为第一。曰布施者。通摄万行。直至菩提。尚行法施因布施资生众善。言非者恐有能所之心。先拂去假名。行无住相施。故曰是名第一波罗蜜。

　　李文会曰。如来说第一波罗蜜者。若悟非相。即达彼岸。实相无二。故名第一。非第一波罗蜜者。了悟人法俱空。即无生死可度。亦无彼岸可到。何处更有第一。故云非第一也。是名第一波罗蜜者。悟一切法。即知诸法皆是假名。法华经云。但以假名字。引导于众生。于斯了悟。能入见性之门。是名第一波罗蜜也。故知假名。如将黄叶作金。止小儿啼。二乘之人闻说假名。将谓是实。执着修行。欲离生死。不知即无生死可离。

　　傅大士颂曰。波罗称彼岸。于中十种名。(华严六十六卷善财童子见宝髻长者。言愿为我说诸菩萨道。答言檀波罗蜜。尸波罗蜜。忍辱波罗蜜。精进波罗蜜。禅波罗蜜。般若波罗蜜。方便波罗蜜。愿波罗蜜。力波罗蜜。智波罗蜜。又合论九十六卷云。如是一百一十八大总持门。不出十波罗蜜中行)高卑缘妄识。次第为迷情。焰里寻求水。空中觅响声。真如何得失。今始号圆成(子荣曰。真如之理。上至诸佛。下至含生。本自具足。流转六道。亦未曾得。今始号圆成者。言下顿觉即佛)。

　　川禅师颂曰。是名第一波罗蜜。万别千差从此出。鬼脸神头对面来。此时莫道不相识。

　　须菩提。忍辱波罗蜜。如来说非忍辱波罗蜜。是名忍辱波罗蜜。

　　疏钞云。忍辱波罗蜜者。即十波罗中第三是也。

　　王日休曰。佛呼须菩提而谓能忍辱。方不起嗔心以昏乱真性。乃能到诸佛菩萨之彼岸。故云忍辱波罗蜜也。佛虽有时自称如来。自称佛。然亦有时称我。其称我。则特谓我身尔。若称如来与佛。则谓已与诸佛如来皆然也。尽此一经皆如是。此佛谓我与诸佛说忍辱波罗蜜。真性中亦岂有此忍辱哉。故亦非真实。但为虚名而已。故云是名忍辱波罗蜜。

　　李文会曰。忍辱波罗蜜者。若有能忍之心。即是见有身相。不达我人众生寿者诸非相也。大阳禅师举火问僧云。会么。僧云不会。师云。起则遍周沙界。灭则了无所得。又庞居士问马祖云。不与万法为侣者是什么人。祖云。回光自照看。待你一口吸尽西江水。然后向你道。圆悟禅师曰。参得此语透者。目前万法平沉。无始妄想荡尽。又云。大空无外。大象无形。尽世界撤来如粟米粒。总虚空似掌中珠。可以拽新罗国与波斯国斗额。直得东胜神洲射箭。西瞿耶尼中垛。所以道髑髅当千世界。鼻孔摩出家风。若是未出阴界。尚涉见闻觉知。恁么说话。一似鸭听雷鸣。隔靴抓痒。直饶脱却根尘。去却机境。尚余一线路在。且二途不涉。一句作么生道。还委悉么。佛殿阶前石狮子。大洋海里铁昆仑。如来说非忍辱波罗蜜者。了悟人法二空。即无忍辱之相。是达我人。众生寿者非相。故云非忍辱也。

　　何以故。须菩提。如我昔。为歌利王割截身体。我于尔时无我相。无人相。无众生相。无寿者相。何以故。我于往昔节节支解时。若有我相。人相。众生相。寿者相。应生嗔恨。须菩提。又念过去。于五百世作忍辱仙人。于尔所世。无我相。无人相。无众生相。无寿者相。

　　肇法师曰。歌利王。即如来因缘中事也。尔时菩萨得无我解。故所以能忍也。又曰。五蕴身非有。四大本来空。将头临白刃。一似斩春风。若以诸大宗师言之。即是先说有为权教。后显无为实理。若表法言之。歌者。即是慧之别名。利者。刀也。非谓世间之刀。王者。心也。是用慧刀割截无明烦恼之身体也。应生嗔恨者。谓色身与法身即不同也。当知割截之时。即不见有身相。亦不见有我人众生寿者四相。何处更有嗔恨也。华严经云。譬如虚空。于十方中求不可得。然非无虚空。菩萨之心。亦复如是。

　　六祖曰。歌利王。是梵语。此云无道极恶君也。世者。生也。如来因中。五百生修行忍辱波罗蜜。以得四相不生。

　　李文会曰。如我昔为歌利王割截身体者。如来设教。方便门多。若作教相言之。只是依文设教。为歌利王割截身体。节节支解。曾无一念嗔恨之心。忍辱仙人者。如来五百世中修忍辱波罗蜜行。欲令一切众生成就忍辱波罗蜜法。不着诸相。见一切人迷悟贤愚贫富贵贱。平等恭敬。不生轻慢。以至恶骂捶打。皆悉能忍。反生欢喜。不生嗔恨之心。

　　圆悟禅师曰。太凡为善知识。应当慈悲柔和。善顺接物。以平等无诤自处。彼以恶声色来加我非理相干。讪谤毁辱。但退步自照。于己无嫌。一切勿与较量。亦不瞋恨。只与直下坐断。如初不闻见。久之魔孽自消耳。若与之较。即恶声相反。岂有了期。又不表显自己力量。与常流何异。切在力行之。自然无思不服。且夫见性之人。闻人毁谤。如饮甘露。心自清凉。不生烦恼。则能成就定慧之力。不被六贼盗窃家宝。功德法财。遂从此增长也。

　　傅大士颂曰。暴虐唯无道。时称歌利王。逢君出游猎。仙人横被伤。(子荣曰。逢君出游猎。仙人横被伤者。谓如来因地修行。证初地菩萨。修忍辱仙行。在山中宴坐。遇歌利王出游猎。王乃憩息睡醒不见左右彩女。遂亲入山。寻见众姐宫女。围绕礼拜仙人。王乃大怒问曰。云何恣情观我女色。仙人曰。于诸女色。实无贪着。王曰。云何见色不贪。仙人曰持戒。王曰。何名持戒。仙人曰。忍辱即是持戒。王乃将刀割仙人身。问曰。还可痛否。仙人曰。实不痛。王即节节支解。问曰。还可痛否。仙人曰。实不痛。其时辅相大臣谏曰。彼之大士。逢斯患苦。颜色忻然。无所摇动。奈何大王如斯利害。王乃止。尔时王者。即憍陈如是。时仙人者。即释迦如来也)频经五百世。前后极时长。承仙忍辱力。今乃证真常。

　　川禅师曰。智不责愚。颂曰。如刀断水。似火吹光。明来暗去。那事无妨。歌利王。歌利王。谁知远烟浪。别有好商量。又曰。目前无法。从教柳绿华红。耳畔无闻。一任莺啼燕语。颂曰。四大元无我。五蕴悉皆空。廓落虚无理。乾坤万古同。妙峰嶷嶷常如故。谁管颠号刮地风。

　　是故。须菩提。菩萨应离一切相。发阿耨多罗三藐三菩提心。

　　陈雄曰。夫离一切相。即名诸佛。而菩萨受如来无相教法者也。欲成佛道。必发菩提无上道心。盖菩提无上道心。即清净无相心也。菩萨应当离一切相者。心常空寂。不生起灭。湛然清净。是离一切相也。

　　川禅师曰。是即此用。离此用。(百丈参马祖。祖见师来。取禅床角头拂子竖起。师云。即此用。离此用。祖挂拂子于旧处)颂曰。得之于心。应之于手。雪月风华。天长地久。朝朝鸡向五更啼。春来处处山华秀。

　　不应住色生心。不应住声香味触法生心。应生无所住心。若心有住。即为非住。

　　[日/黽]太傅曰。自定纯修之法。但于一切时中。随其办及。止习无住之住足矣。僧肇五论云。圣人之心。住无所住。内解注云。安住无为。名之为住。住无方所。故名无住。又六祖坛经云。我此法门。无住为本。又司马子微坐忘论翼云。不依一物而心常住。又云。出世之法。以无著为本。华严云。一切境界。不生染着。净身口意。住无碍行。灭一切障。世间受生。皆由着我。若离此着则无生处。涅槃经云。凡夫着色。乃至着识。以着识故。则生食染心。故为色缚。乃至为识之所系缚。以系缚故。则不得免生老病死忧悲大苦。一切烦恼。

　　王日休曰。应。当也。不应住色生心者。谓不当住著于凡有形色而生心也。若爱广大居宇。美好器用之类是也。不应住声香味触生心者。谓不当住著于声音馨香滋味及所触而生心也。若爱声乐讴唱。爱龙檀脑麝。爱饮食异味。爱娇娆妇女。皆是住著于声香味触而生心也。不应住法生心者。谓佛法本为因众生根器而设化。若住着之。则是泥于法。而无由见真性。故不当住著于此而生心也。应生无所住心者。谓凡有住着处。皆不得起心念也。若心有住即为非住者。谓心若有所住着。则其住着之非也。盖当使一念寂然。如虚空然。则可以见真性矣。此与第十分大略同。然此再言之者。乃详言之也。亦恐有弟子听之不审者。亦恐有续来听者。所以再言之。凡此经中重叠言者。义皆如此。

　　李文会曰。不应住色声香味触法生心者。心住六尘。即着诸相。取舍憎爱。无有休期。应生无所住心者。心无所住。随处解脱。内外根尘。悉皆销殒。若一切无心。即无所住也。赵州云。我见千百亿个。尽是觅作佛汉子。于中觅个无心底难得。

　　僧若讷曰。心本无形。因尘有相。尘灭心灭。真心湛然。察禅师心印颂云。问君心印作何颜。心印何人敢授传。历劫坦然无异色。呼为心印早虚言。须知体自虚空性。将喻红炉火里莲。莫谓无心云是道。无心犹隔一重关。

　　圆悟禅师曰。在家菩萨修出家行。如火中生莲。盖名位权势意气。卒难调伏。而况火宅烦扰煎熬百端千绪。除非自己直下明悟。本性妙圆。到大寂大定休歇之场。方能放下。廓尔平常。彻证无心。观一切法。如梦幻泡。空豁豁地。随时应节。消遣将去。随自己力量。转化未悟。同入无为无事法性海中。则出来南阎浮提打一遭。必不为折本也。

　　黄檗禅师曰。供养十方诸佛。不如供养一个无心道人。何故为无心也。无心者。如如之体。内如木石。不动不摇。外如虚空。不塞不碍。是名佛也。又云。夫恒沙者。佛说是沙。诸佛菩萨释梵诸天步履而过。沙亦不喜。牛羊虫蚁践踏而行。沙亦不怒。珍宝馨香。沙亦不贪。粪溺臭秽。沙亦不恶。此即无心之心离一切相。众生诸佛。更无差别。但能无心。即便是究竟也。若心有住。即为非住者。真如之心。本无所住。若不住诸法相。即与道相应也。若住于法。即违正教。既违正教。即为非住也。

　　是故佛说菩萨心。不应住色布施。

　　谢灵运曰。不住色。无财物也。

　　陈雄曰。菩萨心。何心也。无所住之心也。菩萨六根清净。生无所住心。岂应布施以求其诸欲之满意哉。然众苦所本。眼根不净为先。佛故断之曰。不应住色而为之布施也。

　　李文会曰。不应住色布施者。菩萨不见有身相可舍。于诸宅舍道路。逢诸一切愚痴贫贱之人毁骂捶打。需索财物。若能随顺其意。令生欢喜。不生阻隔瞋恨之心。即是布施之义。若只分辩是非。顾惜物宝。阻逆其意。令生瞋恨。即不名布施也。

　　黄檗禅师曰。凡夫不肯空心。恐落于空。不知自心本空。愚人除事不除心。智者除心不除事。菩萨心如虚空。一切俱舍。所作福德。皆不贪着。然舍有三等。内外身心。一切俱舍。犹如虚空。无所贪着。然后随方应物。能所皆忘。是为大舍。若一边行道布德。一边旋舍。无希望心。是为中舍。若广修众善。有所希望。闻法知空。遂乃不着。是为小舍。大舍如火烛在前。更无迷悟。中舍如火烛在傍。或明或暗。小舍如火烛在后。不见坑阱也。

　　傅大士颂曰。菩萨怀深智。何时不带悲。投身忧虎饿。(金光明经云。如来因地。为萨埵王子时。一虎生七子。经七日无食。将欲死。时王子见。遂舍身以饲此虎也)割肉恐鹰饥。(殑伽经云。如来因地时在山中修忍辱仙。时梵王帝释遂化身。一化为鹰。一化为鸽。来试仙人。鹰趁其鸽。鸽投仙人。仙人遂以衣藏其鸽。鹰切就仙人觅其鸽。仙人遂将自身肉割一片以代鸽还鹰。○殑其矜切)精勤三大劫。曾无一念疲。如能同此行。皆得作天师。

　　须菩提。菩萨为利益一切众生故。应如是布施。

　　六祖曰。菩萨不为求望自身五欲快乐而行布施。但为内破悭心。外利益一切众生。而行布施。

　　陈雄曰。七宝虽满大千界。等须弥山。亦有时而尽。布施以此。焉得人人而给诸。菩萨也。无诸欲之求。无能施之心。亦无所施之物。凡可以利益一切众生者。无不为己。则含灵抱识。均被其泽。布施之心。但应如是。华严经云。不为自身求快乐。但为救护诸众生。

　　李文会曰。应如是布施者。俭于自己。奢于他人。是名利益一切众生。若人心口相应。行解一般是名利益于自己也。所学佛法。自然广大。虽具见闻觉知。万境不能染着。即是解脱了悟之人。岂无利益。

　　傅大士颂曰。所作依他性。修成功德林。终无趋寂意。惟有济群心。行悲悲广大。用智智能深。利他兼自利。小圣讵能任。

　　川禅师曰。有佛处不得住。无佛处急走过。三十年后。莫言不道。颂曰。朝游南岳。暮往天台。追之不及。忽然自来。独行独坐无拘系。得宽怀处且宽怀。

　　如来说一切诸相。即是非相。又说一切众生。即非众生。

　　六祖曰。如来说我人等相。毕竟可破坏。非真实体也。一切众生尽是假名。若离妄心。即无众生可得。故言即非众生。

　　陈雄曰。经云。凡所有相。皆是虚妄。人皆谓如来无所说。岂说一切虚妄之相哉。殊不知如来有所谓真说。而其所说者。乃真空无相之相。继之以即是非相者此耳。涅槃经云。见佛性者。不名众生。不见佛性者。是名众生。如来说一切诸相者。悯之也。苟能悟真空无相之理。则见自性佛。继之以即非众生者此耳。

　　颜丙曰。本性虚明。实无可得。岂更有一切诸相。一切众生之类。

　　李文会曰。谓能秉持律仪。修行善法。而用布施。饶益众生。不住诸相。诸相本空。故云即是非相。夫众生者。五阴和合。假名众生。

　　川禅师曰。别有长处。不妨拈出。颂曰。不是众生不是相。春暖黄鹂啼柳上。说尽山烟海月情。依前不会空惆怅。休惆怅。万里无云天一样。

　　须菩提。如来是真语者。实语者。如语者。不诳语者。不异语者。

　　谢灵运曰。真。不伪。实。无虚。如。必当理。不诳。则非妄语。不异。则始终恒一。圣言不谬。故宜修行也。

　　陈雄曰。是语真实。无妄无虚。是语如如。契真如理。非欺诳之语。非怪异之语。所以破众生狐疑之心故也。

　　颜丙曰。真而非假谓之真语。实而不虚谓之实语。如如不动谓之如语。至于不诳语者。佛不诳惑于人。不异语者。佛语不为怪异。此五语者。欲人生信心。不必生疑心。

　　李文会曰。迷即种种皆妄。故不真。不实。不如。有诳。有异也。悟即一切真。一切实。一切如。不诳。不异也。又曰。真语者。一切含生皆有佛性也。实语者。一切法空本无所有也。如语者。一切万法本来不动也。不诳语者。闻如是法皆得解脱也。不异语者。一切万法本自空寂。将何为异也。

　　傅大士曰。众生与蕴界。名别体非殊。了知心是幻。迷情见有余。真言言不妄。实语语非虚。始终无变异。性相本来如。

　　川禅师曰。知恩者少。负恩者多。颂曰。两个伍伯是一贯。阿爷元是丈夫汉。分明对面向渠言。凝水待得春风泮。真语者。实语者。呵呵呵。喏喏喏。

　　须菩提。如来所得法。此法无实无虚。

　　六祖曰。无实者。以法体空寂。无相可得。然中有恒沙性德。用之不匮。故言无虚。

　　王日休曰。此法但为众生而设。非真性中所有。故非为真实也。然不可不藉此以悟明真性。又非徒然者。故非为虚妄也。

　　陈雄曰。法即以心传心。何法不因心之所立。如来以无所得心。而得夫真空无相之法。此法即此心。真体常存。一以为实耶。然实而若虚。莫知其所以为实。妙用无方。一以为虚耶。然虚而若实。莫知其所以为虚。实而无实。虚而无虚。其亦真空之妙欤。

　　李文会曰。此法无实者。心体空寂。无相可得也。无虚者。内有河沙功德。用而不竭也。欲言其实。无形可观。无相可得。欲言其虚。见能作用。是故不可言有。不可言无。有而不有。无而不无。言辞不及。其惟圣人乎。若不离相修行。无由达此法也。

　　傅大士颂曰。证空便为实。执我乃成虚。非空亦非有。谁有复谁无。对病应施药。无病药还袪。须依二空理。颖脱入无余。

　　川禅师曰。水中盐味。色里胶青。颂曰。硬似铁。软如酥。看时有。觅还无。虽然步步常相守。要且无人识得渠。咦。

　　须菩提。若菩萨心。住于法而行布施。如人入暗即无所见。若菩萨心。不住法而行布施。如人有目。日光明照见种种色。

　　王日休曰。布施。谓法施。乃教化众生也。若菩萨住于法而行布施。即是教化众生著于法。无由而见真性。故如人入暗。则无所见。若不著于法以教化众生。则众生由此开悟而见真性。故如人有目。又得日光明以照之。乃见种种形色也。

　　僧若讷曰。无相布施。心不住法。则见真如。如人有目。日光明照。了一切境。

　　陈雄曰。菩萨云者。修行人通称也。设若菩萨心与法俱胜。故有所住。而行其希求布施。此则无明暗障。贪爱自蔽。不悟真空妙理者也。如人处闇室之中。昏昏冥冥。而一无所见矣。设若菩萨心与法俱泯。故无所住而行其无希求布施。此则豁金刚眼。然般若灯。圆悟如来无上知见。自觉己圆。又能觉他。

　　李文会曰。如人入暗。即无所见者。众生之心本自无住。无住之心。即见诸法实相。名为菩萨。二乘之人。心住于法。不见诸法实相。背菩提路。何异凡夫。如人背明而入暗室。如人有目。日光明照。见种种色者。二乘之人。不见色而住色。譬如不见坑阱。而坠坑阱。菩萨见色而不住色。譬如见坑阱不坠坑阱。一切诸法。但有假名。二乘之人。为无慧眼。不辨真假。菩萨即有慧眼。见种种色。悉皆无相故。

　　达磨祖师曰。不见色。即是见色耳。

　　逍遥翁曰。所见有是。有不是。此世间妄眼。无是无不是。此世间之真眼。所知有可有不可。此世间妄心。无可无不可。此出世之真心也。

　　须菩提。当来之世。若有善男子。善女人。能于此经受持读诵。即为如来以佛智慧。悉知是人。悉见是人。皆得成就无量无边功德。

　　陈雄曰。当来世者。如来灭后。像法末法之世也。此经者。载真空无相法之经也。此经当此世。非种善根者。难可得值。设若能受持读诵。不独为口耳之学。抑亦究心学之妙。兹其所以为能也。能尔。则如来岂庸释于我。必以无上知见。而昭鉴之。则无量无边功德。举皆成就矣。非特利于一身。且将普施于群生。非特利于一时。且将遍及于千万亿劫。所谓无量无边功德也。

　　颜丙曰。如来所得见性之法。不属有无二境。所以道无实无虚。若菩萨心著于法布施。是为著相。既曰著相。则无智慧。故如人入闇室中。生无所见。若心不着法布施。是人洞达明了。不受人瞒。故如人本有眼目。加以日光明照。见种种形色。晓然无隐。若当来之世。有善男善女。能于此经受持读诵。直下顿悟谓之受。行不暂舍谓之持。即为自性如来。以者。用也。能用佛之智慧。所谓智慧者。见性通彻。又非外道聪明也。悉知是人。悉见是人。皆得成就无量无边见性功德。

　　李文会曰。当来之世者。即是如来灭后。后五百岁浊恶之时也。即为如来以佛智慧者。若人心常精进。读诵是经。即觉慧性渐开。应当了悟实相。人法二空。不被一切善恶凡圣诸境惑乱。即同如来智慧性也。悉知悉见是人成就功德者。三世诸佛无不知。见了悟之人。故能成就无量无边功德。

　　川禅师曰。因地而倒因地而起。地向你道甚么。颂曰。世间万事不如常。又不惊人又久长。如常恰似秋风至。无意凉人人自凉。

　　○持经功德分第十五

　　行持此经者。功德不可量。

　　须菩提。若有善男子。善女人。初日分以恒河沙等身布施。中日分复以恒河沙等身布施。后日分亦以恒河沙等身布施。如是无量百千万亿劫。以身布施。若复有人。闻此经典。信心不逆。其福胜彼。何况书写受持读诵。为人解说。

　　王日休曰。初日分。谓早晨。中日分。谓日午。后日分。谓晚间。盖西土之言如此。佛生其中。而从其方言也。然于此经。一起信心。得福尚多。于此一日三时。以恒河沙等身命布施。百千万亿劫无量无数者。以彼虽受无量福报。乃世间福耳。受世间福者。乃染烦恼之因。又因以作恶也。闻此经典。信心不逆。则自此种善根矣。善根既种。则曰见增长。愈久而愈盛。此则为出世间福。故彼不可以比。而胜于彼无量无数也。且人一日三时。乌得有恒河沙等身命布施哉。盖假喻耳。乃极言其不可以比也。

　　陈雄曰。佛恐世人执着如来忍辱之说。徒以身布施。而于自己性。与他人性。无纤毫利益。故于十三分言之。至此复言屡救其失。

　　肇法师曰。从旦至辰。名初日分。从辰至未。名中日分。从未至戌。名后日分。于此三时乃至无量百千万亿劫舍身布施。亦不及受持是经见自性耳。见自性者。谓深明实相。人法二空。乃是大悟人也。

　　傅大士颂曰。众生及寿者。蕴上假虚名。如龟毛不实。似兔角无形。(寒山诗曰。身着空华衣。足摄龟毛履。手把兔角弓。拟躬无明鬼。龟本无毛。而谓之龟毛。兔本无角。而谓之兔角皆假虚名耳。今众生寿者五蕴之上。岂有是哉。亦假虚名而谓之众生。谓之寿者。亦犹龟毛之不实兔角之无形也)舍身由妄识。施命为迷情。详论福与智。不及受持经。

　　李文会曰。信心不逆者。信顺于理。故云不逆。法华经云。瞻仰尊颜。目不暂舍。心常精进无有间断也。受持读诵者。行解相应谓之受。勇猛精进谓之持。心不散乱谓之读。见性不逆谓之诵。为人解说者。谓己悟入能见自性。方便为人解说此经。令悟实相。成无上道。此为法施。无所住相功德无有边际。胜前百千万亿劫以身布施功德。百千万倍。

　　川禅师曰。人天福报即不无。佛法未梦见在。颂曰。初中后发施心同。功德无边算莫穷。争似信心心不立。一拳打破太虚空。

　　须菩提。以要言之。是经有不可思议。不可称量。无边功德。

　　肇法师曰。明此法门。所有功德。过心境界。故不可以心思也。过言境界。故不可以口议也。

　　王日休曰。所谓不可思议者。不可以心思。不可以言议也。不可称量者。既言不可议。则此所谓称者。非称说之称。乃称量之称。古者称与秤字通用。谓不可以秤秤也。不可量者。谓不可以器物量之也。

　　颜丙曰。每日三次以恒河沙比身布施。沙者言其多也。如是积至无量不可数劫布施。不如于此经典信心不逆。不逆。乃顺行也。其福尚能胜彼有为之福。何况更能发心书写受持读诵。为他人开解讲说。佛以简要言之。是经有不可思议称量者。盖诸佛赞叹。不及此功德至大无有边际也。

　　李文会曰。无边功德者。若人于此经典。了悟人法二空。深明实相。功德广大。即同佛心无有边际。不可称量也。

　　如来为发大乘者说。为发最上乘者说。

　　王日休曰。乘乃车乘之乘。大乘。谓菩萨乘也。阿罗汉独了生死不度众生。故云小乘。盖如车乘之小者。唯能自载而已。缘觉之人。半为人。半为己。故为中乘。盖如车乘之适中者也。菩萨为大乘者。谓如车乘之大者。普能载度一切众生也。此经欲普度一切众生。故为发菩萨大乘者说也。发乃起发之发。发大乘。谓起发此乘以济度众生也。最上乘者。谓佛乘也。佛又能兼菩萨而载度之。则在大乘之上。故为最上乘。以此乘之上。不复有乘。故为最上也。此经又为起发佛乘者说。谓佛之化度菩萨。亦以此经之理也。

　　李文会曰。为发大乘者说者。智慧广大。能见自性。色空俱遣。不着二边。二边既无。即无中道可立。不染万境。即是大乘菩萨所行之道也。为发最上乘者说者。不见垢秽可厌。不见清净可求。无遣可遣。亦不言无遣。无住可住。亦不言无住。心量广大。廓若太虚。无有边际。即是最上乘诸佛地位也。

　　黄檗禅师曰。如来现世。欲说一乘真法。则众生不信兴谤。没于苦海。若都不说。则堕悭贪。不为众生普舍妙道。遂设方便。说有三乘。乘有大小。得有浅深。皆非定法。故云唯有一乘道。余二则非真也。

　　川禅师曰。如斩一握丝。一斩一切断。颂曰。一拳打倒化城关。一脚趯翻元妙寨。南北东西信步行。休觅大悲观自在。大乘说。最上说。一捧一条痕。一掌一握血。

　　若有人能受持读诵。广为人说。如来悉知是人。悉见是人。皆得成就不可量。不可称。无有边。不可思议功德。如是人等。即为荷担如来阿耨多罗三藐三菩提。

　　谢灵运曰。千载不坠。由于人弘。任持运行。荷担义也。

　　李文会曰。广为人说。知见是人皆得成就不可思议功德者。此谓上根器人。深明此经。了悟佛意。持此大乘经典为人解说。令诸学者。各见自性无相之理。得见本源自心是佛。当知此人功德。无有边际。不可称量也。马祖云。汝等诸人。须信自心是佛。此心即是佛心。又云。心外无别佛。佛外无别心。佛国白禅师云。心心即佛佛心心。佛佛心心即佛心。心佛悟来无一物。将军止渴望梅林。华严经云。若不信自心是佛。无有是处。圆悟禅师云。即心即佛。已是八字打开。非佛非心。重问当阳点破。不寻其言。一直便透。方见古人赤心片片。若也踌蹰。则当面蹉过了也。又心佛颂云。佛即心兮心即佛。心佛从来皆妄物。若知无佛复无心。始是真如法身佛。佛佛佛。没模样。一颗圆光含万象。无体之体即真体。无相之相即实相。非色非空非不空。不动不静不来往。无异无同无有无。难取难舍难指望。内外圆明到处通。一佛国在一沙中。一粒沙含大千界。一个身心万个同。知之须会无心法。不染不净为净业。善恶千端无有无。便是南无大迦叶。

　　黄檗禅师曰。汝但除却凡情圣境。心外更别无佛。祖师西来。直指一切人全体是佛。汝今不识。执凡执圣。向外驰骋。返自迷心。所以向汝道即心是佛。一念情生。即堕异趣。无始以来。不异今日。无有异法。故名成等正觉。即为荷担如来阿耨多罗三藐三菩提者。闻经解义。如说修行。广为人说无相之法。令诸学者悟明心地。能行无相无著之行。开发心中智慧光明。离诸尘劳妄念。共成无上菩提。当知此人负荷自性如来。阿耨多罗三藐三菩提。在于身内也。

　　傅大士颂曰。遍计于先了。圆成证此时。宿乘无碍慧。方便劝人持。

　　川禅师曰。擘开太华手。须是巨灵神。颂曰。堆山积岳来。一一尽尘埃。眼里瞳人碧。胸中气若雷。出边沙塞静。入国贯英才。一片寸心如海大。波清几见去还来。

　　何以故。须菩提。若乐小法者。着我见。人见。众生见。寿者见。则于此经不能听受读诵。为人解说。

　　王日休曰。乐。去声。好也。小法。谓外道法也。外道之法。正为着。于有我人众生寿者。故为种种之说。如此。则于此经不相合矣。故不能听受读诵为人解说也。

　　陈雄曰。小法者。小乘法也。法华经云。钝根乐小法。言其志意下劣。不发大乘心者也。是人堕于邪见。不知所谓大乘最上乘法。尽在此经。且不听诵。况能为人解说乎。着我人见。堕邪见也。圆觉经云。求大乘者。不堕邪见是也。

　　李文会曰。若乐小法者。凡夫愚钝之量。不能听信。广学无上菩提。只修福慧。六道轮回因果之法。纵能强学。执着多闻。为人解说。被明眼人觑着。手忙脚乱。一场败阙。保宁永禅师云。颜色规模恰似真。人前拈弄越光新。及乎入火重烹试。到了终归是假银。

　　黄檗禅师曰。古人心利。才闻一言。便乃绝学。所以唤作绝学无为闲道人也。今时人只欲多知多解。广求文义。唤作修行。不知多知多解。翻成壅塞。皆为毒药。尽向生灭中取。真如之中。都无此事。从前所有一切解处。尽须并却令空。即是空如来藏。如来藏者。更无纤尘可有。即是破有法王出现世间。亦云我于然灯佛所。无有少法可得。此语只为空你情解知量。但消融表里情尽。都无依执。是无事人。三乘教网。只是应机之药。随宜所说。临时施设。各各不同。但能了知。即不被惑。第一不得于心境上守文作解。何以如此。实无有定法如来可说。我此宗门不论此事。但止息念亡虑即休。更不用思前虑后。又云。学般若人。不见有一法可得。绝意三乘。唯一真实。不可证得。谓我能证能得者。皆增上慢人。法华会上拂衣而去者。皆斯徒也。是故佛言。我于阿耨多罗三藐三菩提。实无所得。默契而已。学者思之。但止依正法修行。放下我人众生寿者四相。即不被一切诸境惑乱修行。正法眼藏云。若欲修行。当依正法。心体离念。相等虚空。不落圣凡。身心平等。如是修者。名为正法也。

　　川禅师曰。仁者见之谓之仁。智者见之谓之智。颂曰。不学英雄不读书。波波役役走长途。娘生宝藏无心用。甘作无知饿死夫。争怪得别人。

　　须菩提。在在处处。若有此经。一切世间天人阿修罗所应供养。当知此处。即为是塔。皆应恭敬。作礼围绕。以诸华香而散其处。

　　陈雄曰。在在处处。言所在之处不一也。若有此真经。譬如摩尼宝珠瑞光辉焕。则凡在天道人道阿修罗道者。所应供养。即此处便是如来真身舍利宝塔。其谁不恭敬供养礼拜围绕。以诸华香而散其处。诸华香。即法华经所谓须曼那华香。阇提华香。末利华香。瞻卜华香。青莲白莲华香是也。

　　颜丙曰。大乘者。乃大根大器之人。一拨便转。不乐小法。最上乘者。不居佛位。不重己灵。高超十地。(大藏一览集云。菩萨十地者。欢喜地。证圣位故。离垢地。身心清净。发光地。智已生明。焰慧地。妙解廓照。现前地。通达真俗。难胜地。功行超越。远行地。随方应化。不动地。忍智自如。善慧地。通力自在。法云地。大智圆明)明了大法。此谓百尺竿头更进一步底人。长沙云。百尺竿头坐底人。虽然得入未为真。百尺竿头须进步。十方世界现全身。僧问。果如百尺竿头。如何进步。长沙云。朗州山。澧州水。僧云。不会。长沙云。四海五湖皇化里。此明眼人。即为负荷自性如来阿耨菩提。若爱乐小法者。小法即世间有为法。则着四相。既着四相。宜其不能听受解说此经。在在处处若有悟此经。即如佛塔。天人阿修罗。皆恭敬作礼。常持华香而散持经之处。供养此人。是谓一人办心。诸天办供也。

　　李文会曰。在在处处若有此经者。一切众生六根运用。种种施为。常在法性三昧之中。若悟此理。即在在处处有此经也。一切世间者。谓有为之心也。天人阿修罗者。天者逸乐心。人者善恶心。阿修罗者瞋恨心。但存此心。不得解脱。所应供养者。若无天人阿修罗心。是名供养。即为是塔者。解脱之性。巍巍高显。故云是塔也。以诸华香而散其处者。当于解脱性中。开敷知见薰植万行。即法界性自然显现。

　　傅大士颂曰。所作依他性。修成功德林。(子荣曰。所作依他性者。凡日用施为。皆是真如妙用。故云依他性。修成功德林者。修习成就菩提道果也)终无趋寂意。唯有济群心。(子荣曰。终无趋寂意。唯有济群心者。即不效小乘人且期自利。沉空趋寂。唯有大乘利众生心也。护法论云。傅大士齐建武四年丁丑五月八日生。时有天竺僧嵩头陀来谓曰。我昔与汝毗婆尸佛所。同发誓愿。今兜率天宫衣钵见在。何日当还。大士曰。度生为急。何思彼乐乎。盖谓度生为急者。即唯有济群心。何思彼乐者。即终无趋寂意也)行悲悲广大。用智智弘深。利他兼自利。小圣讵能任(小圣乃小乘人也)。

　　川禅师曰。镇州萝卜。云门糊饼。(僧问赵州。亲见南泉是否。州云。镇州出大萝卜头。僧问云门。如何是超佛越祖之谈。门云。糊饼。又云。作么生是闻声悟道。见色明心。乃云观音菩萨将钱来买糊饼。放下手云。元来只是馒头)颂曰。与君同步又同乡。起坐相从岁月长。渴饮饥䬸常对面。不须回首更思量。

　　○能净业障分第十六

　　若能常清净。业障尽冰消。

　　复次须菩提。若善男子。善女人。受持读诵此经。若为人轻贱。是人先世罪业应堕恶道。以今世人轻贱故。先世罪业。即为消灭。当得阿耨多罗三藐三菩提(为音韦)。

　　僧若讷曰。上明生善。今明灭恶。造作定业。不可逃避。行般若故。易重为轻。大论云。先世重罪。应入地狱。以行般若故。现世轻受。譬如重囚应死。有势力护。则受鞭杖而已。

　　陈雄曰。持此真经。有弥天功德。为天人所恭敬供养宜矣。今且为人所轻贱。何也。盖是人前生罪业深重。当堕地狱。饿鬼。畜生。阿修罗道。永无出期。以今生持经之功。止为人轻贱骂辱而已。则前生罪业为之消除。当来世佛果菩提。可得成就矣。世人喜于为恶。嫉于为善者多矣。一见是人为人轻贱。便谓读经为无益。福报为虚语。甚者有云门之骂。药山之戒。使人人起退转心。所以长善而救失云。

　　颜丙曰。若人前世曾作罪业。故今世被人轻贱。应堕落恶道。若能受持读诵此经。直下见性如大虚空。方知罪性本空。故云先世罪业即为消灭。又得无上正等正觉。昔有二比邱。一犯淫罪。一犯杀罪。中心不安。求波离尊者忏悔。波离即以小乘法为彼雪忏。二比邱愈生疑惧。后遇维摩大士却为解说云。罪性本空。不在中间内外。二比邱闻之顿悟。直下寂然空阔。无罪可得。所以永嘉云。维摩大士顿除疑。犹如赫日消霜雪。

　　李文会曰。此谓若人受持读诵此经。应合得人恭敬。今复有疾患贫穷诸苦。反为人所憎恶。世人不达先业。将谓诵经为善即无应验。遂生疑惑。殊不知若非经力。应堕恶道。以今世人轻贱故。折三涂之报。速得无上菩提。

　　傅大士颂曰。先身有报障。今日受持经。暂被人轻贱。转重复还轻。若了依他起。能除遍计情。常依般若观。何虑不圆成。

　　张无尽曰。四序炎凉去复还。圣凡只在刹那间。前生罪业今生贱。了却前生罪业山。

　　川禅师云。不因一事。不长一智。颂曰。赞不及。毁不及。若了一。万事毕。无欠无余若太虚。为君题作波罗蜜。

　　须菩提。我念过去无量阿僧祇劫。于然灯佛前得值八百四千万亿那由他诸佛。悉皆供养承事。无空过者。若复有人于后末世。能受持读诵此经所得功德。于我所供养诸佛功德。百分不及一。千万亿分。乃至算数譬喻。所不能及。

　　疏钞云。佛言我之供佛功德千万亿倍。不及持经功德一分。故云算数譬喻所不能及。

　　王日休曰。梵语阿僧祇。此云无央数。梵语那由他。此云一万万。于无量无央数劫。在然灯佛先。则释迦佛说此经时。去然灯佛已无量无数矣。又于其先。遇八百四千万亿那由他诸佛出世。则其劫数。固不胜其多。佛眼皆能见之。以慧性为无穷。故无始以来事皆知之。此所以为佛也。人皆有此慧性。但蔽之耳。供养如是诸佛。其功德。终不可及此经功德。以彼则为财施。受财施之报者日渐少。而终至于有尽。此则为善根。善根则日滋长。而终至于成佛。故无穷也。以有尽比无穷。所以不可及也。

　　陈雄曰。阿僧祗。那由他。梵语皆无数之谓。历无数劫。供无数佛。求福而已。不若持此真经。见自本性。永离轮回。五祖云。终日供养。只求福田。不求出离生死苦海。自性若迷。福何可救。是故供佛功德。虽百分百千万亿分。乃至算数之多。譬如微尘恒沙。皆不及持经功德之一分也。末世人徒知事佛。而不知佛究竟处。尽在此经。舍经何从而得。是以作如是说而第其优劣。梁武帝造寺布施。供佛设斋。问达磨祖师有何功德。答曰。实无功德。后人不了此意。韶州韦使君因问六祖。六祖大师开示之曰。造寺布施。供佛设斋。名为修福。不可将福以为功德。功德在法身中。非在修福。又曰。功德在自性。不是布施供养之所求。此所以福不及功德。供佛不及持经也。

　　李文会曰。阿僧祗劫者。梵语也。唐言无数时。供养阿僧祗恒河沙佛。施宝满三千大千世界。舍身数如微尘。所得功德。不如有人于此经典得悟真性。胜前所得功德百千万亿。达磨对梁武帝云。造寺写经供养布施功德。只获人天小果。实非功德也川禅师曰。功不浪施。颂曰。亿千供佛福无边。争似常将古教看。白纸上头书黑字。请君开眼目前观。风寂寂。水涟涟。谢家人秪在渔船。

　　须菩提。若善男子。善女人。于后末世。有受持读诵此经。所得功德。我若具说者。或有人闻。心即狂乱。狐疑不信。

　　僧若讷曰。狐疑者。狐是兽。一名野犴。其性多疑。每渡河冰。且听且渡。上虽较量彰显福德之多。犹是略说。若更具说。闻者狐疑。心必狂乱。

　　李文会曰。所得功德。我若具说者。谓说悟后净妙境界也。前为乐小法者。为说降住小乘之法。欲令悟入。尚兹不信。若便为说见性大乘之法。解通人旷。得必无涯。狂乱不信。徒使其狐疑也。

　　须菩提。当知是经义不可思议。果报亦不可思议。

　　王日休曰。具。尽也。我若尽说其功德。人闻之。心则狂乱。狐疑不信。以其极大。人则惊怪。故甚者心则狂乱。其次则疑惑不信也。当知是经义不可思议。果报亦不可思议者。谓此经之义。不可以心思。亦不可以言议。若人依此修行。及得果报。亦岂可以心思言议哉。佛数数言此经功德。至此又极称之者。岂虚言哉。以其悟明真性。脱离轮回之本。是岂有穷尽耶。

　　颜丙曰。梵语阿僧祗劫。此云不可数劫。佛于然灯佛前得值无数诸佛。一一供养承事。未曾空过。若后世有人受持读诵此经。所得见性功德。比我前供养功德。百分不及他一分。见性功德有百千万亿分。算数譬喻所不能及。佛言我若说持经功德。或人闻之。心生狂乱。疑惑不信。当知此经不可思议。果报亦不可思议。不信佛言反生诽谤。恶果既熟。必受恶报。

　　谢灵运曰。万行渊深。义且难测。菩提妙果。岂得心思。

　　川禅师曰。各各眉毛眼上横。颂曰。良药苦口。忠言逆耳。冷暖自知。如鱼饮水。何须他日待龙华。今朝先授菩提记。

　　○究竟无我分第十七

　　直下究竟。本无我体。

　　尔时须菩提。白佛言。世尊。善男子。善女人。发阿耨多罗三藐三菩提心。云何应住。云何降伏其心。佛告须菩提。善男子。善女人。发阿耨多罗三藐三菩提心者。当生如是心。我应灭度一切众生。灭度一切众生已。而无有一众生实灭度者。

　　疏钞曰。言灭度一切众生已者。时中妄想。取舍人我。贪嗔嫉妒。一切不善心。即是一切众生。以无我心。将忍辱以降伏。令邪恶不生。即是灭度一切众生已。已即尽也。言而无有一众生实灭度者。即烦恼妄念。取舍贪嗔一切不善心。本自不有。因贪财色恩爱情重方有此心。今既知觉。以正智而灭之。亦不可见实有灭者。本自不生。今亦不灭。故云而无有一众生实灭度者。

　　陈雄曰。大涅槃经云。自未得度先度他。忏法曰。先度众生。然后作佛。故度一切众生者。我佛之所应为也。不然。则绝物矣。又何以作佛耶。佛了真空无相。则能所俱寂。虽众生已灭度。且不起能度之一念。亦不见所度之众生。故曰无一众生实灭度者。

　　李文会曰。云何应住。云何降伏其心者。注见善现起请分中。当生如是心者。谓二乘之人。执着诸相。起诸妄念。如来指示。令其心常空寂。湛然清净。

　　黄檗禅师曰。心净其心。更无别法。此即真佛。佛与众生一心无异。犹如虚空。无杂无染。如大日轮照四天下。日升之时。明遍天下。虚空不曾明。日没之时。暗遍天下。虚空不曾暗。明暗之境。自相凌夺。虚空之性。廓然不变。佛与众生。心亦如是。我应灭度一切众生者。佛言我今欲令一切众生除灭妄念。令见真性。

　　圭峰禅师曰。觉诸相空。心自无念。念起即觉。觉之即无。修行妙门。唯在此也。

　　慈受禅师曰。有利根者。一拨便转。性顽钝者。只在梦中。山僧有个醒磕睡底道理。不免倾心吐胆而为诸人说破。良久云。且勤照管鼻孔。愚者若见此。一如路逢客。智者见点头。恰如饥得食。灭度一切众生已。而无有一众生实灭度者。此谓不可见有众生是自己度者。若有此念。即着我人众生寿者四相。即非菩萨清净心也。

　　川禅师曰。有时因好月。不觉过沧洲。颂曰。若问云何住。非中及有无。头无纤草盖。足不履阎浮。细似鳞虚析。轻如蝶舞初。众生灭尽知无灭。此是随流大丈夫。

　　何以故。须菩提。若菩萨有我相。人相。众生相。寿者相。即非菩萨。所以者何。须菩提。实无有法发阿耨多罗三藐三菩提心者。

　　六祖曰。须菩提问佛。如来灭后。后五百岁。若有人发阿耨多罗三藐三菩提心者。依何法而住。如何降伏其心。佛言。当发度脱一切众生心。度脱一切众生。尽得成佛已。不得见有一众生。是我灭度者。何以故。为除能所心也。除有众生心也。亦除我见心也。

　　王日休曰。此分大概如第三分所言。须菩提于此再问者。岂非为续来听者问乎。佛再言之。唯增实无有法发阿耨多罗三藐三菩提心者一句。且上既言发阿耨多罗三藐三菩提心者。当生如是心。生如是心。则是法矣。若无法。乌能得见真性而成佛乎。然此乃言实无有法。发阿耨多罗三藐三菩提心何也。盖上言当生如是心者。是心亦非真性中所有。亦为妄尔。故此言实无有法。其意乃在于实字。谓究其实。则真性中无此也。佛恐弟子。误认所谓当生如是心者为真实。故此又说破以为非实也。然则非徒本无一切众生而发此求真性之心者。亦本无法。盖真性中本来荡然空空。所谓一法不立。一尘不染者是也。

　　颜丙曰。当生如是心者。当发这个心。佛度众生已尽。性本空故。无一众生可灭度者。若生四相望报心。即非菩萨。实无有法发阿耨多罗三藐三菩提心者。盖实际不受一尘。何有于法。

　　傅大士颂曰。空生重请问。无心为自身。欲发菩提者。当了现前因。行悲疑似妄。用智最言真。度生权立我。证理即无人。

　　川禅师曰。少他一分又争得。颂曰。独坐翛然一室空。更无南北与西东。虽然不借阳和力。争奈桃华一样红。

　　须菩提。于意云何。如来于然灯佛所。有法得阿耨多罗三藐三菩提不。

　　王日休曰。如来。佛自谓也。然灯佛。乃释迦牟尼佛本师也。佛呼须菩提问云。我始于本师然灯佛处有法所得。名之为无上正等正觉之真性否。

　　不也世尊。如我解佛所说义。佛于然灯佛所。无有法得阿耨多罗三藐三菩提。

　　六祖曰。佛告须菩提。我于师处。不除四相。得授记不。须菩提深解无相之理。故言不也。

　　李文会曰。佛言如来于然灯佛所有法得三菩提不者。须菩提谓若有般若了悟心在。即是有法。尚有所得之心。故云无有法得三菩提也。

　　佛言如是如是。

　　李文会曰。佛言如是如是者。善契如来之法意也。

　　川禅师曰。若不同床睡。争知纸被穿。颂曰。打鼓弄琵琶。相逢两会家。君行杨柳岸。我宿渡头沙。江上晚来疏雨过。数峰苍翠接天霞。

　　须菩提。实无有法。如来得阿耨多罗三藐三菩提。

　　王日休曰。佛深以须菩提之言为当。故再称如是。复呼须菩提而随其言。以为实无有法。如来所得。名为无上正等正觉之真性者。深然之之意也。

　　须菩提。若有法如来得阿耨多罗三藐三菩提者。然灯佛即不与我授记。汝于来世当得作佛。号释迦牟尼。

　　王日休曰。若有法可得。则然灯佛即传之矣。何待授记当来世。方得作佛耶。释迦之义此云能仁。牟尼之义此云寂默。能仁者。即心性无边。含容一切。寂默者。即心体本寂。动静不干也。释迦于周昭王二十四年。岁在甲寅。四月八日化从母右胁而生。自行七步。举其右手。作师子吼。天上天下。惟我独尊。九龙空中吐清净水。濯太子身。名悉达多。此言顿吉。至穆王五十三年。岁次壬申。二月十五日。于俱尸罗国大城。娑罗树间示般涅槃。世尊住世七十九年也。

　　无名氏曰。万法本空。若于法有得。是为执相。一心无碍。若于觉有证。是为有我。能所未除。佛岂印证哉。授记者。谓能了悟真性。必得成佛也。

　　李文会曰。若有一切法。是有一切心。故云即非佛法。若无一切法。是无一切心。云何不是佛。故龙牙和尚云。深念门前树。能令鸟泊栖。来者无心唤。去者不慕归。若人心似树。与道不相违。与我授记当得作佛号释迦牟尼者。始因智慧而得见性。若有能所之心。即是有法可得。性同凡夫。如何得授记耶。然无记可记是名授记。若于心上无纤粟停留。即是无法可得。自性清净。故云来世当得作佛。

　　慈受禅师颂曰。一颗灵丹大似拳。服来平地便升仙。尘缘若有丝毫在。蹉过蓬莱路八千。

　　川禅师曰。贫似范丹。气如项羽。颂曰。上无片瓦。下无卓锥。日往月来。不知是谁。噫。

　　以实无有法。得阿耨多罗三藐三菩提。是故然灯佛与我授记。作是言。汝于来世当得作佛。号释迦牟尼。何以故。如来者。即诸法如义。

　　王日休曰。且此所谓如来者。本谓真性佛。盖如者。谓真性遍虚空世界而常自如。若欲现而为一切无不可者。故谓之如。又随所感而来现。故名如来。是如来者。真性之名也。故详言之。则为阿耨多罗三藐三菩提。略言之。则为如来。又略言之。则为佛。然则佛与如来者。有时指色身而言。若如来有肉眼不。如来以其佛智。悉知是人是也。此则谓真性耳。真性又名真如者。谓外物皆妄。唯性为真。其言如者。乃上文所谓真性自如。而无所不可现之意也。故以真实之性为真如。而又谓之如来也。

　　僧若讷曰。如来者即真如也。真如不离诸法。故云即诸法如义。

　　陈雄曰。佛辩论如来膺释迦尊号者何故。盖以了诸法空。得如如之义也。如者。真如也。楞伽经云。离不实妄想。是名如如住。如如者。得无所有境界。故维摩经云。如者不二不异。一切法亦如也。众圣贤亦如也。至于弥勒亦如也。

　　李文会曰。一切诸法。本来清净。盖由取舍分别诸法。所以浊乱。不得自如。心若清净。则自然如中天杲日。历历分明。于诸法上都无取舍分别。即是诸法如义。又云。若不修因。即无证果。须无因果法之可得。诸法皆如。如理即佛。

　　傅大士颂曰。法性非因果。如理不从因。谓得然灯记。宁知是旧身。

　　川禅师曰。且住且住。文殊与净名对谈不二。如何是不二。不得动着。动着则三十棒。颂曰。上是天兮下是地。男是男兮女是女。牧童撞着看牛儿。大家齐唱啰啰哩。是何曲调。万年欢。

　　若有人言如来得阿耨多罗三藐三菩提。须菩提。实无有法。佛得阿耨多罗三藐三菩提。

　　王日休曰。佛谓若有人言。佛得无上正等正觉之真性。是人则为妄语。何则。真性者。佛本来自有之。止为除尽外妄。乃见真性耳。凡言得者。皆自外而得。此真性岂有自外而得哉。故言得者。则为不实语也。佛乃呼须菩提而自答云。非有法如来得之。名其法为无上正等正觉之真性也。盖性则吾之本有。法则自外而来。惟假法以去除外妄而明真性。岂谓于法有所得而名为真性哉。

　　陈雄曰。如来于菩提无上道得之心传。于法实无所得。不善言如来者。言如来有所得。是不明如来心传之语。佛故呼须菩提而告之曰。实无有法可得。盖沮人言之谬妄也。

　　须菩提。如来所得阿耨多罗三藐三菩提。于是中无实无虚。

　　王日休曰。如来所得正觉之法者。谓佛所得以明真性之法也。此非真性中所有。故曰非实。谓亦为妄也。然必赖于此以明真性。故云非虚。

　　陈雄曰。如来了无所得而其所得者。菩提无上道耳。盖菩提无上道。有真空妙理存乎其间。实而无实。虚而无虚。与十四分如来所得法同。

　　僧微师曰。无实者。以菩提无色相故。无虚者。色相空处。即是菩提。故知如来所证菩提之法。不空不有。故曰无实无虚。

　　李文会曰。于是中者。清净心也。无实者。真空无分别。故境界经云。诸欲不染故。敬礼无所观。无虚者。妙用也。具河沙德用也。

　　川禅师曰。富嫌千口少。贫恨一身多。颂曰。生涯如梦若浮云。活计都无绝六亲。留得一双青白眼。笑看无限往来人。

　　是故如来说一切法。皆是佛法。

　　王日休曰。因是之故。佛说诸法。皆是用之以修行。而成佛之法也。然则法又岂可以无哉。今禅家绝不用法。大背经意矣。佛所以随说而又扫去者。盖谓不可泥于法月。岂可绝无法哉。傅大士之颂曰。渡河须用筏。到岸不须船。今禅家不用法。乃未到岸而不须船者。岂不自溺于苦海且误人于苦海哉。

　　陈雄曰。佛即心也。心即法也。有是佛心。则必有佛法。如来说一切法。无一切外道邪说厕于其间。故断之曰。皆是佛法。

　　马祖曰。一切众生。从无量劫来。不出法性三昧。长在法性中。着衣吃饭。言谈秪对。六根运用。一切施为。尽是法性。不解返源。所以随名逐相。迷情妄起。造种种业。若能一念回光返照。全体圣心。何处不是佛法。

　　川禅师曰。明明百草头。明明祖师意。颂曰。会造逡巡酒。能开顷刻华。琴弹碧玉调。炉炼白丹砂。几般伎俩从何得。须信风流出当家。

　　须菩提。所言一切法者。即非一切法。是故名一切法。

　　王日休曰。修又恐人泥于法。故又呼须菩提而言。所言一切法者。即非真实一切法。但假此以修行耳。非真性中所有。故虚名为一切法而已。

　　颜丙曰。如来者。即诸法如义。乃如如不动之意。于是中无实无虚。无实者。向甚处摸索。无虚者。何处不分明。虚实乃断见常见。大士云。断常俱不染。所以道即非一切法。

　　川禅师曰。上大大。邱乙己。颂曰。是法非法不是法。死水藏龙活泼泼。是心非心不是心。逼塞虚空古到今。秪者是绝追寻。无限野云风卷尽。一轮孤月照天心。

　　须菩提。譬如人身长大。须菩提言。世尊。如来说人身长大。即为非大身。是名大身。

　　王日休曰。须菩提以尝门佛说此语。故晓此理。乃呼世尊而答云。如来说人身长大。则非真实大身。是虚名为大身而已。第十分所言是也。

　　李文会曰。色身有相。为非大身。法身无相。广大无边。是名大身。黄檗有云。虚空即法身。法身即虚空。是名大身也。

　　川禅师曰。唤作一物即不中。(南狱怀让禅师见六祖。祖问什么处来。曰。嵩山来。祖曰。是什么物恁么来。曰。说似一物即不中)颂曰。天产英灵六尺躯。能文能武善经书。一朝识破娘生面。方信闲名满五湖。

　　须菩提。菩萨亦如是。若作是言。我当灭度无量众生。即不名菩萨。

　　王日休曰。梵语菩萨。此云觉众生。佛又呼须菩提而言。菩萨亦如是者。此如是乃指上文。盖谓觉众生者。亦非为真实。亦如大身之不为真实徒虚名而已。何则真性中。岂有觉众生哉。唯有佛谓之觉。觉即真性也。若作是言者。此是言乃指下文。谓我当灭度无量众生。即不名菩萨者。谓以众生为有。而我乃化之成佛。而得灭度。如此见识。则不可名之为觉众生。以一切众生。于真性中本无。惟从业缘中现。故不可以为有也。

　　李文会曰。即不名菩萨者。二乘之人。若有烦恼妄想。不能除灭。即同凡夫。灭色取空。不了色性。即非菩萨。净名经云。色性自空。非色灭空。如病眼人见空中华无有是处。

　　何以故。须菩提。实无有法。名为菩萨。

　　王日休曰。佛又自问。何故上文之意。谓一切众生为有者。不名为觉众生乎。乃呼须菩提而自答云。实无有法名为觉众生者。谓真性中实无法。以名为觉众生也。且修行而至于菩萨者。诚赖佛所说之法。故知修行之理。而此言实无有法者。特谓真性中无此法耳。

　　李文会曰。实无有法名为菩萨者。一切空寂。本来不生。不见有生死。不见有涅槃。不见有善恶。不见有凡圣。不见一切法。是名见法。正见之时。了无可见。即是菩萨。故云实无有法名为菩萨。

　　是故佛说一切法。无我。无人。无众生。无寿者。

　　王日休曰。是故者。谓上文所言之故也。乃谓实无有法名为觉众生之说也。佛说一切法。无我。无人。无众生。无寿者。谓佛说诸法。皆谓我人众生寿者。本无有也。此四者。统而言之。皆谓之众生。此众生既本无有。乌得有觉众生乎。

　　陈雄曰。上文言实无有法。尚何有法可说耶。然佛本无言说。其所说者。不过真空无相。维摩经云。法无众生。离众生垢故。法无有我。离我垢故法无寿命。离生死故。法无有人。前后际断故。此真空无相法也。佛说一切法者此耳。外此则我佛无所说。

　　颜丙曰。色身长大。争奈有生灭。有限量。即非大身。若造作此言。我当灭度无量众生。即不名菩萨。迷则佛众生。悟则众生佛。实无有法名为菩萨。是故佛说一切法。无四相可得。

　　川禅师曰。唤牛即牛。呼马即马。颂曰。借婆衫子拜婆门。礼数周旋已十分。竹影扫阶尘不动。月轮穿海水无痕。

　　须菩提。若菩萨作是言。我当庄严佛土。是不名菩萨。

　　疏钞云。言佛土者。心土也。佛土无相。云何庄严。若有庄严。法即是增。

　　陈雄曰。以定慧之宝。庄严心佛土者。菩萨也。不言其功。而人莫见其迹。以金珠之宝。庄严世间佛土者。凡夫也。自言其功。而常急于人知。文殊般若经云。为一切众生。发大庄严。而心不见庄严之相。菩萨如是。岂肯自言其功哉。若作是言。是四种相未除。即凡夫之见。其谁名为菩萨耶。

　　李文会曰。我当庄严佛土。是不名菩萨者。妙定经云。若人造作白银精舍。满三千大千世界。虽有无量布施福德。谓心有能所。即非菩萨。不如一念无能所心。所得功德。胜前功德百千万倍。

　　何以故。如来说庄严佛土者。即非庄严。是名庄严。

　　肇法师曰。此明不达法空。取庄严净土。故非菩萨。复明离相无为。庄严佛土也。

　　王日休曰。此与第十分之意同。于此再言者。为续来听者说。故兼说下文也。

　　陈雄曰。如来所说者。庄严心佛土也。心佛土本来清净无相。何假庄饰。故云即非庄严。常人以庄严为庄严。而如来则以非庄严为庄严。有妙庄严存焉。是则所以名其为庄严。故净土论云。备诸珍宝性。具足妙庄严。世人着世间佛土而不知反。佛前言而此复言。救弊云尔。

　　颜丙曰。心常清净。不染世缘。是为庄严佛土也。虽曰庄严。不可作庄严相。故曰即非庄严。但强名而已。

　　李文会曰。即非庄严。是名庄严者。实无有法可得阿耨多罗三藐三菩提。实无有法名为菩萨。岂复取庄严相。如是。即逍遥自在。无纤毫挂碍。云何是庄严。云何不是庄严。故云即非庄严。是名庄严也。

　　须菩提。若菩萨。通达无我法者。如来说名真是菩萨。

　　王日休曰。据楞伽经说二无我。谓人无我与法无我也。人无我者。谓人无本体。因业而生。法无我者。谓法无本体。因事而立。若作富贵之业。则生于富贵中。作贫贱之业。则生于贫贱中。是人无本体也。若因欲渡水。则为舟楫之法。因欲行陆。则为车舆之法。是法无本体也。一切法皆因事而立。即是假合。假合即为虚妄。若信此理而悟解之。是真菩萨之见识。故云如来说名真是菩萨。

　　颜丙曰。通达无我法者。直下大悟。如漆桶底脱。四通八达。廓然无我。我身既无。何更有法。人法双忘。只这真是菩萨。更莫别求。

　　李文会曰。通达无我法者。于诸法相。无所滞碍。是名通达。若作有所能解。是名我相。若作无所能解。湛然清净。是名无我。故云真是菩萨。僧问马祖。作何见解。即得达道。答云。自性本来具足。但于善恶事上不滞。方唤作修道人取善舍恶观空入定。皆属造作。更若向外驰求。转疏转远。一念妄想。便是三界生死根本。但无一念。是除生死根本。即得法王无上珍宝。

　　傅大士曰。人与法相待。二相本来如。法空人是妄。人空法亦袪。人法两俱实。授记可非虚。一切皆如幻。谁言得有无。

　　川禅师曰。寒即普天寒。热即普天热。颂曰。有我元无我。寒时烧软火。无心似有心。半夜拾金针。无心无我分明道。不知道者是何人。呵呵。

　　○一体同观分第十八

　　万法归一。更无异观。

　　须菩提。于意云何。如来有肉眼不。如是。世尊。如来有肉眼。须菩提。于意云何。如来有天眼不。如是。世尊。如来有天眼。须菩提。于意云何。如来有慧眼不。如是。世尊。如来有慧眼。须菩提。于意云何。如来有法眼不。如是。世尊。如来有法眼。须菩提。于意云何。如来有佛眼不。如是。世尊。如来有佛眼。

　　日月殊光如来解曰。言肉眼者。照见胎卵湿化。色身起灭因缘也。言天眼者。照见诸天宫殿。云雨明暗。五星二曜。旋伏因缘也。言慧眼者。照见众生慧性深浅。上品下生。轮回托阴因缘也。言法眼者。照见法身遍充三界。无形无相。尽虚空。遍法界因缘也。言佛眼者。照见佛身世界无比。放光普照。破诸黑暗。无障无碍。圆满十方。寻光见体。知有涅槃国土也。此五眼如来。其中若有上根上智之人能识此五种因缘。即名为大乘菩萨也。

　　陈雄曰。华严经云。肉眼见一切色故。天眼见一切众生心故。慧眼见一切众生诸根境界故。法眼见一切法如实相故。佛眼见如来十力故。(一是处非处如实力。二知三世报业力。三知诸禅解脱三昧力。四知众生诸根上下力。五知众生种种欲力。六知世间种种性力。七知一切道至力。八得夙命智力。九得天眼能观一切力。十得漏尽智力)大般若经。所谓清净五眼是也。世尊设五眼之问。须菩提皆答以有如是之理。可谓善问答矣。

　　颜丙曰。化身观见为肉眼。普照大千为天眼。智烛常明为慧眼。了诸法空为法眼。自性常觉为佛眼。有僧问尊宿云。观音菩萨用许多手眼作么。尊宿云。通身是手眼。若人于这里荐得。一眼也无。岂更落三落四。然虽如是。须是个汉始得。能具足此五眼者。唯自性如来也。五眼度世品经云。佛言随世开化。入于五道而净五眼。一肉眼。处于世间。现四大身。因此开化。度脱众生。二天眼。诸天在上。及在世间。未识至道。示以三乘。三慧眼。其不能解智度无极。皆开化之。并入大慧。四法眼。其在褊局。不能恢泰。悉开化之。解法身一无去来。令平等三世。五佛眼。其迷惑者。不识正真。阴盖所覆(盖者遮也)譬如睡眠。示以四等四恩之行。布施持戒忍辱精进一心智慧。善权方便。进退随宜。不失一切。令发真正道意。

　　李文会曰。一切凡夫。皆具五眼。而被迷心盖覆。不能自见。若无迷心妄念。如得翳障退灭。五眼开明。见一切色也。内外空寂。名为肉眼。见自真性。是法平等。名为天眼。见自性中般若之智。名为慧眼。见诸色相。心不动摇。见一切法。无一切法。见一切相。无一切相。是名法眼。见前际无烦恼可断。中际无自性可守。后际无佛可求。三际清净。是名佛眼。又云。若以无相为法身者。名为慧眼而见如来。指空论有。假立名相。名为法眼而见如来。若了有无。即非有无。二边寂灭。全体法身。周遍法界者。具足佛眼而见如来。

　　傅大士颂曰。天眼通非阂。肉眼阂非通。法眼唯观俗。慧眼直缘空。佛眼如千日。照异体还同。圆明法界内。无处不含容。

　　川禅师曰。尽在眉毛下。颂曰。如来有五眼。张三秪一双。一般分皂白。的的别青黄。其间些子爻讹处。六月炎天下雪霜。

　　须菩提。于意云何。如恒河中所有沙佛说是沙不。如是世尊。如来说是沙。须菩提。于意云何。如一恒河中所有沙。有如是沙等恒河。是诸恒河。所有沙数佛世界。如是宁为多不。甚多。世尊。

　　六祖曰。恒河者。西国祇洹精舍侧近之河。如来说法常指此河为喻。佛说此河中沙。一沙况一佛世界以为多不。须菩提言甚多世尊。

　　王日休曰。恒河中所有沙。有如是沙等恒河者。谓一粒沙为一恒河也。是诸恒河所有沙数佛世界如是者。是诸恒河。谓一粒沙。为一恒河。如此恒河中所有之沙。则不胜其多矣。佛世界如是者。谓世界如是之多也。此其为多。不在所言矣。然而佛又以问须菩提者。何也。亦以广坐说法。欲人先明了于心。故不厌其详复。而将为下文之说也。佛世界者。谓凡一大世界。必有一佛设化。故凡大世界。皆谓之佛世界。

　　李文会曰。恒河沙数者。欲明众生有种种妄念。故举无穷之沙以为喻耳。

　　佛告须菩提。尔所国土中所有众生若干种心。如来悉知。

　　王日休曰。所有众生。谓彼世界中。凡有之众生。乃一切众生也。其众生之心。如来所以悉知者。以此心为妄想。乃自真性中现。既生此妄想心。自佛观之。则有形相矣。有形相。故可得而知也。若寂然如虚空。则无得而知矣。且所谓他心通者。(六通。天眼通。彻视大千。天耳通。洞听十方。他心通。悉知种类。宿命通。达三世［专］神境通。形无窒碍。如意通。任运自在)谓彼既起心念。则此可得而知也。闻有人把棋子于手中。令他心通者观之。则知其为棋子。以己知为棋子故也。然己则不知其数之多寡。使彼言之。则亦不知其数。以己不知其数故也。由是言之。若一起心念。则如有形相。故可得而知。如佛者。岂止他心通而已哉。故无量众生。一起心念。皆悉知见。无足疑也。

　　颜丙曰。若干。乃几多之意。若几多心。如来悉知。心镜一明。无不遍知。

　　僧若讷曰。若干者。若。如也。干。数也。颜师古云。设数之辞也。若干有二种。一世间凡夫心。二出世间圣人心。如来尽能知之。故名正遍知也。

　　李文会曰。若干种心。如来悉知者。眼耳鼻舌身意。若起心动念处。皆是国土。于国土中所有众生。若干种种差别之心。心数虽多。总名妄心。既觉是妄。故云悉知。

　　川禅师曰。曾为浪子偏怜客。惯弄壶觞识醉人。颂曰。眼观东南。意在西北。府谓猴白。更有猴黑。一切众生一切心。尽逐无穿声与色。喝。

　　何以故。如来说诸心。皆为非心。是名为心(为音韦)。

　　六祖曰。尔所国土中所有众生。一一众生。皆有若干差别。心数虽多。总名妄心。识得妄心非心。是名为心。

　　颜丙曰。如来说诸心。实无心可得。故曰非心。但强名曰心。

　　李文会曰。觉妄之心。即是非心。本无妄念。不起妄心即是自性本心故云是名为心。即是菩萨心。亦名涅槃心。亦名大道心。亦名佛心。故临济禅师云。若一念心能解缚。此是观音三昧法。

　　川禅师曰。病多谙药性。颂曰。一波才动万波流。似蚁循环岂了期。咄。今日为君都割断。出身方号丈夫儿。

　　所以者何。须菩提。过去心不可得。现在心不可得。未来心不可得。

　　肇法师曰。闻说诸心。谓有实心。故须破遣。明三世皆空。故论云。过去已灭。未来未起。现在虚妄。三世推求。了不可得。

　　疏钞云。未觉不知。随时流转。故有三世。若悟真一之心。即无过去现在未来。若有过去心可灭。即是自灭。若有未来心可生。即是自生。即有生灭即非常住真心。即为依他心。虚妄心。若一念有生灭心。即成六十二种邪见。九百种烦恼。

　　王日休曰。常住真心。即真性也。是以自无量无数劫来。常一定而不变动。岂有过去未来现在哉。若有过去未来现在。则为妄想。此三心是也。且若饱而未欲食。则欲食之心为未来。饥而正欲食。则欲食之心为现在。食毕而放匕箸。则欲食之心为过去。是此心因事而起。事过而灭。故为妄想也。不可得者。谓无也。言此三心本来无有。乃因事而有耳。圆觉经所以言六尘缘影为自心相者。谓众生以六种尘缘之影。为自己之心相也。

　　僧若讷曰。本生心地观经云。如佛所说。唯将心法为三界主。心法本源。不染尘秽。云何心法。染贪瞋痴。于三世法。谁说为心。过去心已灭。未来心未至。现在心不住。诸法之内。性不可得。诸法之外。相不可得。诸法中间。都不可得。心法本来无有形相。心法本来无有住处。一切如来尚不可见心。何况余人得见心法。

　　颜丙曰。谓思念前事者为过去心。思念今事者为现在心。思念后事者为未来心。三念总放下着。谓之不可得。经云前念后念及今念。念念不被邪见染。此为三心不可得。古云。一念不生全体现。亦谓三际俱断三念俱妄。了不可得。

　　傅大士颂曰。依他一念起。俱为妄所行。便分大十二。九百乱纵横。(法华经二卷。世尊偈言。薄德少福人。众苦所逼迫。入邪见稠林。若有若无等。依止此诸见。具足六十二。毗婆沙论云。六十二见者。五蕴中各起四见。四五二十。三世各二十。通为六十。断常二见为根本。总为六十二见。且于色蕴中。即色是我。离色非我。我中有色。色中有我。五蕴中具有此四。疏钞解三心云。若一念有生灭心。即成六十二种邪见。九百种烦恼)过去灭无灭。当来生不生。常能作此观。真妄坦然平([日/黽]文元公遇高士刘惟一。访以生灭之事。刘曰。人常不死。公骇之。刘曰。形死性不灭。是知此性。历劫常存)。

　　未曾有经云。妙吉祥菩萨因见一人。言我造杀业。决堕地狱。如何救度。菩萨即化一人。亦曰我造杀业。决堕地狱。前人闻已。言我亦然。化人告之。唯佛能救。相随共诣。化人白佛。我造杀业。怖堕地狱。愿佛救度。佛即告言。如汝所说造杀业者。汝从何心而起业相。为过去耶。未来耶。见在耶。若起过去心者。过去已灭。心不可得。若起未来心者。未来未至。心不可得。若起见在心者。见在不住。心不可得。三世俱不可得。故即无起作。无起作故。于其罪相。何所见耶。善男子。心无所住。不在内外中间。心无色相。非青黄赤白。心无造作。无作者故。心非幻化。本真实故。心无边际。非限量故。心无取舍。非善恶故。心无转动。非生灭故。心等虚空。无障碍故。心非染净。离一切数故。善男子。作是观者。即于一切法中。求心不可得。何以故。心之自性。即诸法性。诸法性空。即真实性。由是义故。汝今不应妄生怖畏。是时化人闻佛说法。即白佛言。我今得悟罪业性空。不生怖畏。尔时实造业者亦白佛言。我今得悟罪业性空。而不复生怖畏之想。

　　李文会曰。谓三世心无性可得。故可从缘而生。肇法师云。闻说诸心。谓有实心。故须破遣。明三世皆空。故云过去已灭。未来未起。见在虚妄。三世推求。了不可得。故云若悟无法无相无事平常真心。即法体空寂。不生不灭。湛然清净。岂有前念后念今念可得也。

　　马祖曰。道不用修。但莫洿染。何谓洿染。但有生死造作趣向。皆是洿染若欲直会其道。平常心即是道。何谓平常心。无造作。无是非。无取舍。无憎爱。无凡圣。是故经云。非凡夫行。非圣贤行。是菩萨行。

　　赵州问南泉云。如何是道。泉云。平常心是道。

　　圆悟禅师颂曰。欲识平常道。天真任自然。行船宜举掉。走马即加鞭。若遇饥来饭。还应困即眠。尽从缘所得。所得亦非缘。

　　川禅师曰。低声低声。直得鼻孔里出气。颂曰。三际求心心不见。两眼依然对两眼。不须遗剑刻舟寻。雪月风华常见面。

　　金刚经注解卷之三
卍新纂续藏经第 24 册 No. 0468 金刚经注解


　　金刚经注解卷之四

　　○法界通化分第十九

　　佛身充法界。通达化无边。

　　须菩提。于意云何。若有人满三千大千世界七宝。以用布施。是人以是因缘。得福多不。如是。世尊。此人以是因缘。得福甚多。须菩提。若福德有实。如来不说得福德多。以福德无故。如来说得福德多。

　　自在力王如来解曰。此虽如是布施。只是有碍之宝。不是无为清净功德。是故如来不说多也。若有菩萨。以卢舍那身中七宝菩提。持斋礼赞。从其心灯。化生功德。不生不灭。坚如金刚。乘香华云。入无边界。起光明台。供养十方一切诸佛。此是无为功德。见性之施。化为菩萨。颂曰。广将七宝持为施。如来不说福田多。若用心灯充供养。威光遍照满娑婆。

　　疏钞云。若据舍大千珍宝布施。其福极多。若执着希望福德。有余则有尽。故云若福德执实有。如来不说得福德多。此是反释之义。言以福德无者。无希望心也。既无希望。即为无住相施。是名无为福。若依无住无为而施者。故如来说得福德多。

　　僧若讷曰。福有者。取相也。福无者。离相也。离相故称性。性如虚空。其福无量。

　　颜丙曰。假使尽世界七宝布施。此乃人天小果有漏之因。终不免轮回。毕竟有堕落。不足为多。以福德无故。此其所以为多也。所谓无之一字。赵州教人见性看话头。自云狗子还有佛性无。应云无。只将这无字。贴向鼻头上。崖来崖去。久久自然有个入头处。是则是。切不得作无字会。

　　僧微师曰。世尊召云。须菩提。若能施之人。以妄识为本。修布施行。即取着能所者。以为实有此福。即成颠倒。如来不说此福德多。以福德无故者。若能施之人。以佛智为本。修布施行。悉皆离相。不见福为实有。即非颠倒。如来说此人福德甚多。

　　李文会曰。凡夫住相。布施七宝。希求福利。此是妄心。所得福德。不足为多。不如净妙无住之福无得之德。同于虚空。无有边际。

　　智者禅师颂曰。三千大世界。七宝满其中。有人持布施。得福也如风。犹胜悭贪者。未得达真宗。终须四句偈。知觉证全空。

　　川禅师曰。犹胜别劳心。颂曰。罗汉应供薄。象身七宝珍。虽然多浊富。争似少清贫。罔象只因无意得。离娄失在有心亲。

　　○离色离相分第二十

　　色相缘妄生。离妄即见性。

　　须菩提。于意云何。佛可以具足色身见不。不也。世尊。如来不应以具足色身见。

　　陈雄曰。色身者。三十二相也。具足者。无一而亏欠也。备三十二行。而具足是相。三十二行。法身中有之。欲见法身如来。识自本心。见自本性足矣。岂应见于具足色身也哉。

　　何以故。如来说具足色身。即非具足色身。是名具足色身。

　　陈雄曰。坛经云。皮肉是色身。华严经云。色身非是佛。观此则知肉身无如来。殊不知有生如来存焉。知色身非法身。殊不知有妙色身存焉。华严经又云。清净妙色身。神力故显现。曰妙色身。则现一切色身三昧。便是法身如来。即非具足色身可知。以非具足色身。而名为具足色身者。盖得其所以具足色身故也。

　　须菩提。于意云何。如来可以具足诸相见不。不也。世尊。如来不应以具足诸相见。何以故。如来说诸相具足即非具足。是名诸相具足。

　　陈雄曰。楞伽经云。相者。若处所形相。色像等现。是名为相。此言诸相者。种种变现神通之相也。又不止于三十二相而已。如来离色离相。以净行则具足三十二。以智慧则具足八万四千。具足三明。六神通。八解脱。(法华经三卷云。佛于天人大众之中。说是法时。六百万亿那由他人。皆得三明六通。具八解脱)此之具足。即非诸相之所谓具足也。然此之具足。乃其实也。而诸相具足特其华耳。充其实则其华必副之。是以有诸相具足之名。

　　颜丙曰。佛。觉也。觉性如虚空。不应以具足色身见。唯见性人。方知即非色身。如夫子毋我。颜子坐忘是也。自性如来。不应以具足诸相见。性尚不可得。又何有诸相。故以即非之说为扫除之。

　　王日休曰。此分与第五分第十三分之意同。于此再言者。为续来听者说也。

　　李文会曰。心既空寂。湛然清净。岂有色身诸相可得。凡夫既不著有。即著于空。有此断常二见。谓观空莫非见色。观色莫不皆空。即是具足色身。具足诸相。非具足也。空色一如。有无不异。方可能观。无身而见一切身。无相而见一切相。是名色身具足。诸相具足也。僧问赵州。狗子有佛性么。州云。狗子无佛性。僧云。蠢动含灵。皆有佛性。为什么狗子无佛性。州云。为他有业识在。夫有业识之人。种种著于有。起诸妄想者。此名颠倒知见。种种落于空。都无所悟者。此名断灭知见。宿有善根之人。无此颠倒断灭二病。而能洞晓空趣。此名真正知见。若悟此理。乃可随时着衣吃饭。长养圣胎。任运过时。更有何事。

　　四祖谓牛头融禅师曰。百千妙门。同归方寸。恒沙功德。总在心源。一切空门。一切慧门。一切行门。悉皆具足。神通妙用。只在你心。业障烦恼。本来空寂。一切果报。性相平等。大道虚旷。绝思绝虑。如是之法。无欠无余。与佛无殊。更无别法。但只令心自在。莫怀妄想。亦莫权忻。莫起贪嗔。莫生忧虑。荡荡无碍。任意纵横。不作诸善。不作诸恶。行住坐卧。触目遇缘。皆是佛之妙用。

　　祖印明禅师颂曰。养就家栏水牯牛。自归自去有来由。如今稳坐深云里。秦不管兮汉不收。

　　傅大士颂曰。八十随形好。相分三十二。(般若经第十卷言八十种好。文繁不录)应物万般形。理中非一异。人法两俱遣。色心齐一弃。所以证菩提。实由诸相离。

　　川禅师曰。官不容针。私通车马。颂曰。请君仰面看虚空。廓落无边不见踪。若解转身些子力。头头物物总相逢。

　　○非说所说分第二十一

　　解脱非千舌。能言不在声。

　　须菩提。汝勿谓如来作是念。我当有所说法。莫作是念何以故。若人言如来有所说法。即为谤佛。不能解我所说故。

　　李文会曰。心既清净。语默皆如。遇缘即施。缘散即寂。

　　张无尽曰。非法无以谈空。非人无以说法。此谓不同生灭之心有法可说也。若有生灭心在而说法者。是教一切人不能得见自性。谓之谤佛。但无生灭心。方可说法。

　　川禅师曰。是即是。大藏小藏从甚处得来。颂曰。有说皆为谤。无言亦不容。与君通一线。日出岭头红。

　　须菩提。说法者。无法可说。是名说法。

　　王日休曰。若人言如来有所说法。即为谤佛者。谓佛本不说法。以真性无法可说。若以为佛本说法。即为志在于法耳。佛岂志在于法哉。此所以为谤佛。所以为不能解佛所说之故也。佛又呼须菩提而言。说法者。实无有法。谓本来无法。特为众生去除外妄而说耳。此法岂真实哉。众生既悟。则不用此法矣。故但虚名为说法而已。此分与第七分言无有少法如来所得之意大略同。亦与十三分所谓无有少法如来所说之意同。然此再举者。复详言之。亦为续来听者说也。

　　颜丙曰。终日吃饭。不曾咬着一粒米。终日着衣。不曾挂着一茎丝。所以我佛横说直说四十九年。未曾道着一字。唯同道方知。若言如来有所说。即为谤佛。不能解会我所说。直饶说得天华乱坠。也落在第二着。唯能坐断十方。打成一片。非言语可到。是名真说法也。所以道。墙壁瓦砾说禅浩浩。前辈颂云。也大奇。也大奇。无情说法不思议。若将耳听终难会。眼处闻声方得知。

　　谢灵运曰。教传者。说法之意也。向言无说。非杜默而不语。但无存而说。则说满天下。无乖法理之过。无存。谓不着诸相。心无所住也。

　　傅大士颂曰。相寂名亦遣。心融境亦亡。去来终莫见。语默永无妨。智入圆成理。身同法性常。证真还了俗。不废是津梁。

　　川禅师曰。兔角杖。龟毛拂。颂曰。多年石马放毫光。铁牛哮吼入汪洋。虚空一喝无踪迹。不觉潜身北斗藏。且道是说法。不是说法。

　　尔时慧命须菩提。

　　疏钞云。尔时。当起问之时也。言慧命者。善现达佛智海。入深法门。悟慧无生。觉本源之命。非去非来。故曰慧命须菩提。

　　陈雄曰。慧命须菩提。见于法华经信解品。慧以德言。命以寿言。即长老之异名也。

　　颜丙曰。慧命者。具智慧性也。故曰天命之谓性。

　　白佛言。世尊。颇有众生于未来世。闻说是法。生信心不。佛言。须菩提。彼非众生。非不众生。何以故。须菩提。众生众生者。如来说非众生。是名众生。

　　疏钞云。佛言彼非众生者。皆具真一之性。与佛同源。故曰非众生。言非不众生者。背真逐妄。自丧己灵。故曰非不是众生。

　　王日休解第二分云。命者寿之意。寿者老之意。其言慧命者。以须菩提既得慧眼。且年高矣。须菩提于此问颇有众生。于未来世闻说是法。生信心不。佛言彼非众生。非不众生者。恐听法者误认众生以为实有。故曰彼非众生。谓自业缘中现业。尽则灭。岂有真实众生也。然亦有众生之身现在。此又不可谓之非众生。故曰非不众生。但非真实而为虚幻耳。佛又自问云。何以故者。谓何故非不众生。乃呼须菩提而自答云。众生众生者。谓凡为众生者。则所谓一切众生也。如来说非众生。是名众生者。谓一切众生。佛皆以为非真实众生但虚名为众生而已。此佛自言也。而又言如来说者。岂非诸佛亦如是说乎。

　　颜丙曰。须菩提问佛。众生于未来世。闻说是法。生信心不。佛答曰。彼非众生。非不众生者。盖众生属有。不众生属无。彼众生性本同太虚。不落有无二见。如来说非众生。但假名众生。故佛尝曰。我不敢轻于汝等。汝等皆当作佛。我佛未尝轻众生也如此。

　　智者禅师颂曰。不言有所说。所说妙难穷。有说皆为谤。至道处其中。多言无所解。默耳得三空。(三空解见第一分。又疏钞云。有无中道。亦曰三轮体空)智觉刹那顷。无生无始终。(俱舍等论。谓时之最少。名一刹那［二］百二十刹那。名一怛刹那。六十怛刹那。名一罗婆。三十罗婆。名一牟呼栗多。亦云须臾。三十牟呼栗多。为一昼夜)。

　　川禅师曰。火热。风动。水湿。地坚。颂曰。指鹿岂能成骏马。言鸟谁谓是翔鸾。虽然不许纤毫异。马字驴名几百般。灵幽法师。加此慧命须菩提六十二字。是唐长庆二年。今在濠州钟离寺石碑上记。六祖解在前故无解。今亦存之。

　　李文会曰。此则魏译偈也。长庆中僧灵幽入冥所。指魏译则存。泰译则无也。谓言若敬信佛法即着圣见。非众生也。若不信佛法。即着凡夫见。非不众生。若起此二见者。是不了中道也。须是令教凡圣皆尽。不住两头。方是真正见解。故云众生众生者。如来说非众生。是名众生也。

　　○无法可得分第二十二

　　悟性空故。无法可得。

　　须菩提白佛言。世尊。佛得阿耨多罗三藐三菩提。为无所得耶。佛言。如是如是。须菩提。我于阿耨多罗三藐三菩提。乃至无有少法可得。是名阿耨多罗三藐三菩提。

　　王日休曰。此分与第七分大概同。于此再言者。为续来听者说也。佛言如是如是者。盖深许其言之当也。阿耨多罗三藐三菩提。无有少法可得者。谓性中无有少法可得。无有所得。则荡然空空。是不可以形相求。不可以言说求也。但说名为无上正等正觉而已。

　　陈雄曰。坛经云。妙性本空。无有一法可得。既无一法可得。宁复有菩提可证耶。我佛无得无证无名可名。是以强名曰阿耨菩提。

　　颜丙曰。有法可得是名法缚。无法可得。方名解脱。须菩提以无所得之辞而告世尊。世尊即以如是如是而证据之。佛又云。我于无上正等正觉。乃至无少法可得。虚名而已。

　　智者禅师颂曰。诸佛智明觉。觉性本无涯。佛因有何得。所得为无耶。妙性难量比。得理即无差。执迷不悟者。路错几河沙。

　　李文会曰。若有少法可得。亦是著相。志公禅师云。但有纤毫即是尘。举意便遭魔所扰。经云。若人欲识佛境界。当净其意如虚空。学道之人。但于一切诸法。无取无舍。见如不见。闻如不闻。心如木石。刮削并当。令内外清净。方是逍遥自在底人。法句经云。虽终日见。犹为无见。虽终日闻。犹为无闻。草堂清和尚云。击石乃出火。火光终不然。碧潭深万丈。直下见青天。逍遥翁云。内觉身心空。外觉万事空。破诸相讫。自然无可执。无可争。此谓禅悦。所谓大明了人。勿令有秋毫许障碍。微尘许染着。坚久不渝。便是无上士。不动尊也。

　　琪禅师曰。念念释迦出世。步步弥勒下生。分别现文殊之心。运用动普贤之行。门门而皆出甘露。味味而尽是醍醐。不出栴檀之林。长处华藏之境。若如此也。行住坐卧。触目遇缘。虽应用千差。且湛然清净。

　　川禅师曰。求人不如求己。颂曰。滴水生冰信有之。绿杨芳草色依依。春华秋月无穷事。不妨闲听鹧鸪啼。

　　○净心行善分第二十三

　　以清净心行诸善法。

　　复次。须菩提。是法平等。无有高下。是名阿耨多罗三藐三菩提。

　　王日休曰。所谓法者。乃真性也。真性岂可谓之法哉。强名曰法耳。上自诸佛。下至蠢动含灵。其真性一同。故云平等。无有高下。谓色身则有高下。真性则无高下也。

　　谢灵运曰。人无贵贱。法无好丑。荡然平等。菩提义也。

　　肇法师曰。明此法身菩提。在六道中。亦不减下。在诸佛心中。亦不增高。是名平等无上菩提。

　　真武说报父母恩重经云。物不能平物。惟水不动。则可以平物。物不能等物。惟权衡之公。则可以等物。平则无高无下。等则无重无轻。

　　李文会曰。是法平等无有高下者。凡夫不见自性。妄识分别。自生高下。谓佛是高。众生是下。菩萨了悟人法二空。上自诸佛。下至蝼蚁。皆有佛性。无所分别。故一切法皆平等。岂有高下也。

　　黄檗禅师曰。若观佛作清净光明解脱之相。观众生作垢浊暗昧生死之相。作此解者。历恒河沙劫。终不能得阿耨菩提。又云。心若平等。不分高下。即与众生诸佛世界山河。有相无相。遍十方界一切平等。无彼我相。此本源清净心常自圆满。光明遍照也。

　　傅大士颂曰。水陆同真际。飞行体一如。法中何彼此。理上岂亲疏。自他分别遣。高下执情除。了斯平等性。咸共入无余。

　　以无我。无人。无众生。无寿者。

　　王日休曰。所以名为无上正等正觉者。以真性中本无我人众生寿者。此四者乃妄缘中现。而真性则平等。岂有四者之异哉。故名为无上正等正觉也。

　　修一切善法。即得阿耨多罗三藐三菩提。

　　王日休曰。一切善法。乃佛接引众生悟明真性之法也。依此法修行。即得无上正等正觉之真性。此真性我本有之。岂可谓之得哉。盖凡言得者。皆谓自外而得。此则非自外而得。故不可谓之得。然此则言得者。盖不得已而强名曰得耳。

　　李文会曰。修一切善法者。若不能离诸相而修善法。终不能得解脱。但离诸相而修善法。即得阿耨多罗三藐三菩提也。又云。若人于一切事。无染无著。于一切境。不动不摇。于一切法。无取无舍。于一切时。常行方便。随顺众生。令皆欢喜。而为说法。令悟菩提真性。此即名为修善法也。

　　川禅师曰。山高水深。日生月落。颂曰。僧是僧兮俗是俗。喜则笑兮悲则哭。若能于此善参详。六六从来三十六。

　　须菩提。所言善法者。如来说即非善法。是名善法。

　　王日休曰。佛又呼须菩提。而谓所言善法者。即非善法。谓本来无此善法。乃假此以开悟众生耳。故但虚名为善法而已。

　　颜丙曰。两头话。有三十六对。善与恶对。有与无对。生与死对。去与来对。动与静对。语与默对。胜与负对。高与下对。不作两头见。是为平等法。亦名无上正等正觉。以无四相心。修一切善法。即得阿耨多罗三藐三菩提。所谓即非善法者。盖凡夫执恶。声闻着善。若不离善法。又落两头机。岂为平等。

　　傅大士颂曰。水陆同真际。飞行体一如。(子荣曰。水陆同真际者。总标四生有情之本。皆有一真之性。故云飞行体一如。今据经云。是法平等。无有高下。故此颂亦总四生而言之也。水之所产。陆之所生。水陆虽不同。而一性之真际。则未尝不同也。有翼者能飞。有足者能行。飞行虽不一。而一性之本体。则未当不一也)法中何彼此。理上岂亲疏。(性中所有之法。曾何彼此之阙。性中所具之理。岂有亲疏之殊)自他分别遣。(自者。己也。他者人也。自己他人妄生分别者。皆当遣去。圆觉经曰。自他身心。注云。自之身心。即我相也。他之身心。即人相也。又曰自他憎爱故。注云。于自则爱。于他则憎)高下执情除。(妄分高下而生执着之情。亦当除之)了斯平等性。咸共入无余(经曰。是法平等无有高下。有人若能了悟平等之性。则咸共入于无余涅槃矣。寒山诗曰。佛性元平等。总有真如性。但自审思量。不用闲争竞)。

　　李文会曰。不住相故。即非善法。无漏福故。是名善法。法华经云。初善中善后善者。初谓发善心时。须是念念精进。不生疑惑懈怠之心。中谓常修一切善法。令悟真性。不着诸法相也。后谓即破善法。直教一切善恶凡圣。无取舍憎爱之心。平常无事。故云即非善法。是名善法也。古德云。了取平常心是道。饥来吃饭困来眠。又云。常平等心。如此广大。妙观察智。如日光明体用及此。是佛境界。

　　川禅师曰。面上夹竹桃华。肚里侵天荆棘。颂曰。是恶非恶。从善非善。将逐符行。兵随印转。有时独上妙高峰。却来端坐阎王殿。见尽人间秪点头。大悲手眼多方便。

　　○福智无比分第二十四

　　福智等虚空。无物可比喻。

　　须菩提。若三千大千世界中。所有诸须弥山王。如是等七宝聚。有人持用布施。

　　疏钞云。大千世界中。所有须弥山王。上至忉利天。下至昆仑际。若有将七宝如须弥山高。持用布施。获福不可知数。问还有过此福者不。下文答。

　　僧微师曰。佛召云。须菩提且如一四天下。则有一须弥山。若据三千大千世界。所有百亿须弥山。是众山之最。故言山王。

　　若人以此般若波罗蜜经乃至四句偈等。受持读诵为他人说。于前福德。百分不及一。百千万亿分。乃至算数譬喻。所不能及。

　　疏钞云。若于无住般若。受持真四句偈。及书写诵念。为他人演说。如是等人所得功德。不可称计。何以故。悟性圆融。不断有为而证无为。不除妄想而趋真常。达第一义于一念之间。得无为福。无为福德。量等虚空。不可思议。故经云于前舍须弥山珍宝布施福德。若比无为福。百千万亿倍。不及一倍。

　　王日休曰。此言所有诸须弥山王。如是等七宝聚布施。而不可以比受持演说之功者。以彼则世间福。终有时而受尽。此则为出世间福。愈增长而终无穷故也。

　　陈雄曰。佛以性上福德为最上。以身中七宝为希有。傥七宝满三千大千世界之多。等须弥山之高大。有能持以布施。则其福德。想不下于须弥山。今有人焉持诵真经。并四句偈。说与他人。是修自性上福德。是聚自身中七宝。回视多施七宝之福。万万不侔。五祖曰。自性若迷。福何可救。六祖曰。乘船永世求珠。不知身是七宝。二佛之言。皆为世人不修身修性。徒施珍宝以为求福之道。

　　颜丙曰。此一分。专较量福德轻重。若有人将七宝比于须弥山王布施。所得福德。比之持经之人。百分不及一分。况持经之人。又能悟四句偈等。受持读诵。为他人说。不特自利。又且利他。如此福德无量。有百千万亿分。乃至不可算数譬喻。正如寒山云。无物堪比伦。教我如何说。

　　李文会曰。聚七宝布施。如三千大千世界中须弥山王。所得无量无边功德。此为住相布施。终无解脱之期。不如受持读诵此经。乃至四句偈等。所得无住相净妙功德。胜前功德。百千万倍。

　　傅大士颂曰。施宝如沙数。唯成有漏因。不如无我观。了妄乃名真。欲证无生忍。要假离贪嗔。人法知无我。逍遥出六尘。

　　川禅师曰。千锥劄地。不如钝锹一捺。颂曰。麒麟鸾凤不成群。尺璧寸珠那入市。逐风之马不并驰。倚天长剑人难比。乾坤不覆载。劫火不能坏。凛凛威光混太虚。天上人间总不如。噫。

　　○化无所化分第二十五

　　众生性本空。化亦无所化。

　　须菩提。于意云何。汝等勿谓如来作是念。我当度众生。须菩提。莫作是念。何以故。实无有众生如来度者。

　　僧若讷曰。如来虽设法施。广度众生。而不作是念。故诫云。汝等勿谓也。莫作是念者。重诫也。度无度相。能所一如。故论偈云。平等真法界。佛不度众生。

　　李文会曰。实无有众生如来度者。如来不见有众生可度。又云。谓诸众生。起无量无边烦恼妄想。于一切善恶凡圣等见。有取舍分别之心。迷情盖覆菩提之性。佛出于世。教令觉悟。降六贼。断三毒。除人我。若能了悟人法二空无诸妄念。心常空寂。湛然清净。更不停留纤毫滞碍。即是见性实无众生可化度也。石霜禅师云。休去歇去。古庙香炉去。枯木寒灰去。一念万念去。如大死人去。若能如此用心。安有不成道乎。

　　若有众生如来度者。如来即有我人众生寿者。

　　王日休曰。佛谓须菩提云。汝等勿谓如来作是念。我当度众生。又呼须菩提而再言曰。莫作是念。何以故者。以实无众生如来所度。谓一切众生。皆是妄缘中现。其实无有。若言有众生如来所度。即是执著于有我人众生寿者也。

　　僧若讷曰。若见有可度者。即同凡夫有我执也。

　　李文会曰。若有众生如来度者。如来即有四相。佛之不度众生者。以人人具足。个个圆成。本来是佛。与佛无异。

　　圆悟禅师曰。赤肉团上。人人古佛家风。毗卢顶门。处处祖师巴鼻。若也恁么返照凝然一段光明。非色非心。非内非外。行棒也打他不着。行喝也惊他不得。直得净裸裸。赤洒洒。是个无生法忍。不退转轮。截断两头。归家稳坐。正当恁么时不须他处觅。秪此是西方。

　　傅大士颂曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。只这语声是。众生但为业障深重。与佛有殊。若能回光返照。一刀两段。即便见自性也。若不因佛经教。一切众生无因自悟。凭何修行。得至佛地。此是如来无所得心。故云若有众生如来度者。即有我人众生寿者相也。

　　川禅师曰。春兰秋菊。各自馨香。颂曰。生下东西七步行。人人鼻直两眉横。哆啝悲喜皆相似。那时谁更问尊堂。还记得在么。

　　须菩提。如来说有我者。即非有我。而凡夫之人。以为有我。

　　僧若讷曰。如来既无我人等相。云何有时称我。须知假名称我。对所度众生。随时说我。

　　李文会曰。有我者。即是凡夫。非我者。随处作主。应用无方。故云。凡是佛因。佛是凡果。境界经云。三世诸佛。皆无所有。唯有自心。既明因果无差。乃知心外无法。二乘之人执有我相。欲离生死而求涅槃。欲舍烦恼而求灭度。是舍一边。不了中道。乃同凡夫行也。

　　须菩提。凡夫者。如来说即非凡夫。是名凡夫。

　　王日休曰。佛又呼须菩提而言。凡夫者。谓非有真实凡夫。但虚名为凡夫而已。此所谓随举随扫也。上言凡夫。是之谓举。下必言无真实凡夫。是之谓扫。与其扫之。曷若不举。盖不举则无以明其理。譬如过渡而不用筏者也。不扫则恐人泥其说。譬如到岸而不登。乃住于筏上者也。此所以必举之。而又必扫之。

　　僧若讷曰。因上如来说我。释非凡夫。却见佛与凡夫有隔。于是亡泯。则圣凡平等。故云即非凡夫。

　　颜丙曰。当人自性自度。迷来悟度。邪来正度。从上诸佛言句。但为指出路头。须是自行自履。岂由他人。所以道。实无众生如来度者。若有可度。是如来有四相。如来。乃见性人也。所以无我。凡夫。未见性人也。所以我相未忘。佛又恐人落分别界。故曰即非凡夫。所以见如来凡夫。本同一性。不容分别。

　　李文会曰。即非凡夫者。一念清净。非凡非佛。故云即非凡夫。凡夫亦空。迷者妄执。但无执着。即一切清净耳。

　　智者禅师颂曰。众生修因果。果熟自然圆。法船自然度。何必要人牵。恰似捕鱼者。得鱼忘却筌。若道如来度。从来度几船。(经上文曰。实无有众生如来度者。一切众生本来是佛。何生可度)。

　　川禅师曰。前念众生后念佛。佛与众生是何物。颂曰。不见三头六臂。却能拈匙放箸。有时醉酒骂人。忽尔烧香作礼。手把破砂盆。身披罗锦绮。做模打样百千般。蓦鼻牵来秪是你。嗄。

　　○法身非相分第二十六

　　清净法身。非属相貌。

　　须菩提。于意云何。可以三十二相观如来不。须菩提言。如是如是。以三十二相观如来。

　　王日休曰。如来。谓真佛也。第五分已言此意矣。于此再言者。为续来听者说。故兼及转轮圣王之说也。

　　李文会曰。空生疑谓众生是有。可化成圣。法身不无。可以妙相而见之也。

　　川禅师曰。错。颂曰。泥塑木雕缣彩画。堆青抹绿更妆金。若言此是如来相。笑杀南无观世音。

　　佛言须菩提。若以三十二相观如来者。转轮圣王。即是如来。须菩提白佛言。世尊。如我解佛所说义。不应以三十二相观如来。

　　六祖曰。世尊大慈。恐须菩提执相之病未除。故作此问。须菩提未知佛意。乃有如是如是之答。早是迷心。更言以三十二相观如来。又是一重迷心。离真转远。故如来为说。除彼迷心。若以三十二相观如来者。转轮圣王。即是如来。转轮圣王虽有三十二相。岂得同于如来。世尊引此言者。以遣须菩提执相之病。令其所悟深彻。须菩提被谕。迷心顿释。故云如我解佛所说义。不应以三十二相观如来。须菩提是大阿罗汉。所悟甚深。得方便门。不生迷路。以冀世尊除遣细惑令后世众生所见不谬也。

　　王日休曰。佛又呼须菩提而言。若以三十二相观如来者。转轮圣王即是如来。且转轮圣王是为四天王。乃管四天下。正五九月。照南阎浮提。二六十月。照西瞿耶尼。三七十一月。照北郁单越。四八十二月。照东弗婆提。常如轮之转。以照四天下。察人间善恶。故名转轮圣王。以其福业之多。故色身亦具足三十二相一如佛。佛故谓若以三十二相为佛。则转轮圣王亦当为佛。是不可以三十二相见佛。故继云不应以三十二相观如来也。

　　李文会曰。转轮圣王即是如来者佛以近事质之。令其自解。又云。未达我人众生寿者四相。即是心有生灭。生灭即是转轮义。王者心也。虽修三十二净行。生灭之心转展愈多。终不复契本来清净真如之理。故云不应以三十二相观如来也。

　　川禅师曰。错。颂曰。有相身中无相身。金香炉下铁昆仑。头头尽是吾家物。何必灵山问世尊。如王秉剑。

　　尔时世尊而说偈言。若以色见我。以音声求我。是人行邪道。不能见如来。

　　刘虬曰。音声色相。本自心生。分别之心。皆落邪道。若能见无所见。闻无所闻。知无所知。证无所证。体兹妙理。方见如来。虚皇天尊经章。四十四妙行曰。妄为妙相七十二。顶负九色光。诸大仙人。以是睹天尊也。天尊曰。我以非色。汝妄为色。我以非相。汝妄为相。若以九色七十二相观我。即是离无著有。不可与闻无上之义。

　　疏钞云。佛言善现。汝不可以眼见我之法身。何故法身无色相。云何见得。众生妙性。亦复如是。不可以见之。又言以音声求我者。佛之法身还可耳音而闻。若以耳闻者。亦非法身。如众生自性还可以耳闻。若以耳闻者。即非佛性。所以佛言。若以见闻我法身者。是人行邪道。不能见如来。如来法身者。非色非声。无形无状。不可以心思。不可以识识。在凡不少。至圣不增。看时不见。悟则全彰。

　　王日休曰。我谓真我。乃性佛也。此如来亦谓真性之佛。若以色见我。以音声求我。是人行邪道者。谓真性佛。无形无相。故不可以形色见。亦不可以音声求。若以形色见以音声求。是人所行者。乃邪道也。真性乃正。故非邪也。形色音声。则为邪耳。故以形色音声求佛。则是所行者邪道。岂可以见正觉常住之真性佛哉。故曰不能见如来。如来。即所谓真我。即所谓性佛也。

　　僧若讷曰。言我者。此是法身真常净我。随流布而说。若以色见声求。心游理外。皆名邪见。不能见法身。肇法师所谓诸相。焕目而非形。八音盈耳而非声。应化非真佛。亦非说法者。法体清净。犹若虚空。无有染碍。不落一切尘境。

　　陈雄曰。我者。我之性也。法身如来即我性是。视之不见。以色相取不可也。听之不闻。以音声求不可也。华严经云。色身非是佛。音声亦复然。又云。不了彼真性。是人不见佛。惟内观返照。即性而修。则如来得之于方寸之间矣。

　　颜丙曰。转轮圣王外貌端严。具足三十二相。然不明佛性。但享顽福。有时而尽。佛言若以三十二相观如来者。转轮圣王即是如来。须菩提后闻佛语。方始称如我解佛义。不应以三十二相观如来。所以世尊为说偈言。若以色见我。以音声求我。我者有我相也。不得大自在。欲以形色言音而求见我相者。是人乃行邪道。即非正见。不能见如来者。不能得见此如如之性也。

　　傅大士颂曰。涅槃含四德。唯我契真常。(楞严四卷。非大涅槃。非常。非乐。非我。非净。注云。非所证法。涅槃四德是也。涅槃是总。四德是别)齐名八自在。独我最灵长。(忏法云。身常觉诸佛涅槃。八自在触)非色非声相。心识岂能量。看时不可见。悟理即形彰。

　　川禅师曰。直饶不作声求色见。亦未见如来在。且道如何得见。不审不审。颂曰。见色闻声世本常。一重雪上一重霜。君今要见黄头老。(黄头老乃释迦佛也)走入摩耶腹内藏。(摩耶夫人。乃释迦佛母)噫。此语三十年后。掷地金声在。

　　○无断无灭分第二十七

　　依空又落空。无生断灭见。

　　须菩提。汝若作是念。如来不以具足相故。得阿耨多罗三藐三菩提。(此第一章)须菩提。莫作是念。如来不以具足相故。得阿耨多罗三藐三菩提。(此第二章)须菩提。汝若作是念。发阿耨多罗三藐三菩提者。说诸法断灭。(此第三章)莫作是念。何以故。发阿耨多罗三藐三菩提心者。于法不说断灭相(此第四章)。

　　陈雄曰。此一分经。总是四章。原佛之意。初则反其辞而语须菩提曰。汝若作是念。如来以具足相故得阿耨多罗三藐三菩提。次则正其辞而谓之曰。莫作是念。如来不以具足相故。得阿耨多罗三藐三菩提。如下文亦然。初则反其辞而语须菩提曰。汝若作是念。发阿耨多罗三藐三菩提心者。说诸法断灭相。次则正其辞而谓之曰。莫作是念。发阿耨多罗三藐三菩提心者。于法不说断灭相。世本第一章。多误作如来不以具足相故。新州印六祖注本。南浦陈氏施本。第一章并无不字。于理为当。王虚中注本。武夷张公绰施本。并作如来可以具足相故。其理亦通。寿州石本。皆有不字。经义尤明。

　　王日休曰。诸法断灭者。谓一切法皆断之灭之而不用也。相谓凡法之相也。佛经所谓相者。凡有者皆谓之相。故昼明则谓之明相。夜暗则谓之暗相。经所说之法则谓之法相。非佛经所说之法则谓之非法相。所以于此言不用法而断灭之者。则谓之断灭相也。且法者。固不可以泥。然亦岂可以断灭之哉。譬如渡水。既渡之后固不须舟楫。未渡之前。岂可无舟楫耶。是故既悟之后。不须佛法。未悟之前。不可以无佛法。所以发求无上正等正觉真性之心者。必须依佛法修行。不可遂断灭佛法。而谓不用法。故云汝若作是念发求无上正等正觉真性心者。说诸法断灭相。不可作是念也。何故不可作是念乎。以发求真性心者。必依佛法以修行。故于法不可断灭也。

　　颜丙曰。此一卷经。虽然只说无之一字。佛又恐人执着此无。一向沉空滞寂。弃有着无。反成断灭相。何异证道歌云。弃有着空病亦然。还如避溺而投火。故此一分。专戒人不可断灭。今人或已悟。或未悟。便以无为极则。误人不浅。昔张拙秀才参西堂藏禅师问。山河大地。三世诸佛。是有是无。藏答云。有。拙云。错。藏云。先辈曾参见什么人来。拙云。曾见径山来。某甲问径山。皆言无。藏云。待先辈得似径山时。一切皆无即得。大凡未见性人。如何便说一切皆无。所以佛告须菩提。汝莫作是念。如来不以具足相故。得阿耨多罗三藐三菩提。汝若果作是念发心。即是说诸法断灭相。何故。凡发无上正等正觉心。不可说断灭相。

　　李文会曰。如来不以具足相故者。佛恐须菩提落断灭见。是故令离两边。然性含万法。本自具足。应用遍知。一即一切。一切即一。去来自由。无所挂碍。此法上至诸佛。下至含识。本无欠少。是名具足相也。说诸法断灭。莫作是念者。诸法性空。空即是常。是故不断不灭。若作念云无相而有道心者。是断一切行。灭一切法。此乖中道也。又云。若作有相观。即是一边见。若作无相观。亦是一边见。若不作有无观。即是断灭法。故知真如法性。不是有。不是无。湛然不动。观与不观。皆是生灭。故云莫作是念也。于法不说断灭相者。见性之人。自当穷究此理。若人空心静坐。百无所思。以为究竟。即着空相。断灭诸法。

　　智者禅师颂曰。相相非有相。具足相无凭。法法生妙法。空空体不同。断灭不断灭。知觉悟深宗。若无人我念。方知是至公。

　　[日/黽]太传曰。诸佛说空法。为滞于有故。若复著于空。舍鹰还逐兔。故云。大士体空而进德。凡夫说空而退善。当知有为是无为之体。无为是有为之用也。

　　川禅师曰。翦不齐兮理还乱。拽起头来割不断。颂曰。不知谁解巧安排。捏聚依前又放开。莫谓如来成断灭。一声还续一声来。

　　○不受不贪分第二十八

　　不受者。一尘不染。纵有向甚处着。不贪者。心等虚空。欲爱从何处生。

　　须菩提。若菩萨以满恒河沙等世界七宝。持用布施。若复有人知一切法无我得成于忍。此菩萨胜前菩萨所得功德。

　　六祖曰。通达一切法。无能所心。是名为忍。此人所得福德。胜前七宝之福。

　　李文会曰。知一切法无我者。一切万法本来不生。本来无我相。所得功德。即非七宝布施等福所能比也。得成于忍者。既知人法无我。则二执不生。成无生忍。此乃胜前七宝布施菩萨。夫万法本来无性。皆因自己之所显发。且如眼对色谓之见。耳对声谓之闻。见闻是根。色声是尘。色声未对之时。我性常见常闻。未曾暂灭。色声相对之时。我性未曾暂生。此是菩萨了悟真性。活泼泼地。洞然同于太虚。所以不曾生灭。凡夫即被妄心所覆。随六尘转。即有生灭。故尘起即心起。尘灭即心灭。不知所起灭心皆是妄念也。若见六尘起灭不生。即是菩提。

　　川禅师曰。耳听如聋。口说如哑。颂曰。马下人因马上君。有高有下有疏亲。一朝马死人归去。亲者如同陌路人。只是旧时人。改却旧时行履处。

　　何以故。须菩提。以诸菩萨不受福德故。

　　王日休曰。以诸菩萨不受福德故者。谓菩萨济度众生。无非得福。然菩萨不享世间富贵。但积福于虚空而已。故曰不受福德。积于虚空愈久而不已。直至于成佛。故成佛之福德。如天地广大。所以佛称两足尊者。谓福与慧。两者皆足也。

　　须菩提白佛言。世尊。云何菩萨不受福德。须菩提。菩萨所作福德。不应贪着。是故说不受福德。

　　王日休曰。菩萨所作福德。不应贪著者。谓菩萨本不为作福德而度众生。其福德自然随之。如人行日中。本不为日影。而日影自然随之。若为作福德而度众生。则是贪着其福德而欲享受也。为其非贪着而享受。是故说不受福德。其言是故者。盖为不贪之故。所以言不受也。

　　李文会曰。不贪世间福德果报。谓之不受。又云。菩萨所作福德不为自己。止欲利益一切众生。此是无所住心。即无贪着。故云不受福德。

　　智者禅师颂曰。布施有为相。三生却被吞。(证道歌曰。住相布施生天福。犹如仰箭射虚空。势力尽箭还坠。招得来生不如意。注云。古德云。人天福报。为三生冤。人罕知之。良由世人。因其福力不明其本。就上增添。以此世福。恣情娱乐。临命终时。福尽业在。反堕恶道。受种种苦。故云招得来生不如意也。此颂言布施有为相。三生却被吞者。其说亦同。三生者。今生。后生。再后生是也)七宝多行慧。那知舍六根。但离诸有欲。旋弃爱情恩。(六根。乃眼。耳。鼻。舌。身。意。但能离诸有欲。旋即弃舍爱恩之情)若得无贪相。应到法王门。

　　川禅师曰。裙无腰。裤无口。颂曰。似水如云一梦身。不知此外更何亲。个中不许容他物。分付黄梅路上人(蕲州黄梅县东。五祖弘忍大师。传法与六祖慧能。故曰分付黄梅路上人也)。

　　○威仪寂静分第二十九

　　四威仪中。性静无染。云庵曰。威仪者。行住坐卧也。寂静者。去来不动也。

　　须菩提。若有人言如来若来。若去。若坐。若卧。是人不解我所说义。

　　疏钞云。佛言。若有人言如来有来有去有坐有卧。即不解佛意也。何故。只如众生妙性。还有来去坐卧否。众生亦如是。如来亦如是。行住坐卧四威仪中。常住寂灭。若有动者。即云不解所说义也。

　　何以故。如来者。无所从来。亦无所去。故名如来。

　　疏钞云。如来者。来而无来。去而不去。住而不住。非动非静。上合诸佛。下等群生。一性平等。故号如来王日休曰。此分三言如来。皆谓真性佛也。若有人言如来若来若去。若坐若卧。是人不解我所说义者。真佛无相。故不可以若来若去若坐若卧形容之。若可以形容者。则是有相。故此人不晓解我所说义也。何以故者佛又自问何故不解我所说义乎。乃自答云。我所谓如来者。谓真佛也。真佛既无形相。又遍虚空世界。岂有去来哉。故云无所从来。亦无所去。其言故名如来者。谓真性自如。而无所不可。凡其所现。乃随众生业缘而来现。其实则遍虚空世界而未尝有去来。此所以名之曰如来而已。而其言如来者。亦强为之名耳。真性不可以形容故也。详见第二分与此后分。

　　陈雄曰。如来现千百亿化身。演真空无相法。如镜中像。无生灭义。故人不知其何所从来。亦不知其何所从去。华严经云。上觉无来处。去亦无所从。清净妙色身。神力故显现。三昧经云。亦无来相。及以去相。不可思议。六祖云。诸法空寂是如来清净坐。无住云。身心寂灭。是如来卧处。然则来去坐卧。又孰得而轻议哉。今有人焉。辄言如来具四威仪。所见谬甚。夫何了得如来所说真空义趣。圆觉经着真空之说曰。云驶(音史疾也)月运。舟行岸移。盖谓月未尝运。岸未尝移。真如体性。未尝作止生灭。皆人谬见耳。

　　颜丙曰。行住坐卧。谓之四威仪。见性能行持人。所谓行住坐卧。常若虚空。若人言。如来尚属来去坐卧。是人不解会所说义理。何故。如来者。如如本性也。本无动静。所以无去无来。故假名如来。昔肃宗皇帝。诏国一禅师。入内道场。师见帝起身。帝曰。禅师何必见寡人起身。曰。檀越何得以四威仪中见贫道。如此步步行持。谓之寂静。

　　李文会曰。来无所从。去无所至。来去皆如。其谁来去。又云。无所从来者不生。亦无所去者不灭。不生者。谓烦恼不生。不灭者。谓觉悟不灭也。又云。知色声起时。即知从何而来。知色声灭时。即知从何而去。故色声香味触法自有起灭。我心湛然。岂有来去生灭相耶。寂而常照。照而常寂。行住坐卧四威仪中。无不清净也。

　　智者禅师颂曰。如来非动静。言说未形容。断除人我见。方得达真宗。见相不求相。身空法亦空。往来无所著。去住尽皆通。

　　川禅师曰。山门头合掌。佛殿里烧香。颂曰。衲卷秋云去复来。几回南岳与天台。寒山拾得相逢笑。且道笑个什么。笑道同行步不抬。

　　○一合理相分第三十

　　真性遍虚空。强名为一合。凡夫执成相。菩萨契妙理。

　　须菩提。若善男子。善女人。以三千大千世界碎为微尘。于意云何。是微尘众。宁为多不。须菩提言。甚多世尊。何以故。若是微尘众实有者。佛即不说是微尘众。所以者何。佛说微尘众。即非微尘众。是名微尘众。世尊。如来所说三千大千世界即非世界。是名世界。

　　王日休曰。微尘众。盖谓微尘如此之多也。须菩提既答佛言甚多。又白世尊而自问云。何以故者。谓彼微尘众。何故甚多乎。又自答云。若是微尘众实有者。佛即不说是微尘众。盖谓真性为实有。则不可说。而此微尘众非实有。故佛说之。是其可说。皆为虚妄。唯真性为真实。故不可说。所以佛尝言不可说不可取者盖谓此也。所以者何。乃须菩提自问云。所以微尘众。若为实有。佛即不说是微尘众。何也。又自答云。佛说微尘众。即非微尘众。是名微尘众者。谓佛所说为微尘众。即非有真实微尘众。乃虚名为微尘众而已。须菩提又白世尊而言。如来所说三千大千世界。即非世界。是名世界者。谓世界亦非为真实。但虚名为世界而已。详见十三分解。以佛尝言之。故此称如来说也。

　　李文会曰。微尘者。妄念也。世界者。身之别名也。微尘是因。世界是果。微尘世界者。谓因果也。然自己真性。非因非果。能与六道众生为因果也。谓自性是因。六道是果。故知微尘起于世界。论回由于一念。虽见小善。不可执着。虽逢小恶必须除去。且众生于妄念中起贪瞋痴业。妄受三界梦幻之果。如彼微尘积成世界。不知因果元是妄心。自作自受。一念悟来。即无微尘。世界何有。故云即非微尘。是名微尘。即非世界。是名世界。若欲建立世界。一任微尘炽然。若欲除灭世界。觉悟人法俱空。了无一法可得。湛然清净。不被诸境所转。皆由于自己也。

　　僧了性曰。此分佛恐末劫人。重重执着因果。不相离舍。故重嘱须菩提。人人身中。有微细善恶杂念。犹如大千世界微尘之多。此念无非影响虚妄建立。故云非微尘众。亦因转却无明烦恼之心。变作慈悲无碍之智。方入空寂智解。得大安乐。是名微尘众。

　　傅大士颂曰。欲证无生忍。要假离贪瞋。人法知无我。逍遥出六尘。

　　川禅师曰。若不入水。争见长人。颂曰。一尘才起翳摩空。碎抹三千数莫穷。野老不能收拾得。任教随雨又随风。

　　何以故。若世界实有者。即是一合相。

　　王日休曰。何以故者。须菩提自问。何故世界非真实乎。乃自答云。若世界实有者。即是一合相。一合相。谓真性也。真性遍虚空世界。又无形相。故一而不可分之以为二。合而不可析之以为离。非有相也。强名曰相耳。若以世界为实有。则是真性耳。盖真性方为实有。何则自无始以来。常存而无变坏。自然而非假合。一切虚幻者。皆非真性之本。岂非实有乎。而世界乌可以比之哉。以世界亦是假合。劫数尽时。亦有变坏。此所以为虚幻而不可以为实有。故不可以比真性也。

　　李文会曰。微尘谓因。世界谓果。若执因果为实有者。即被相之所缚。故云即是一合相。

　　金海光如来曰。世界者。如来自说卢舍那佛住持三千大千世界。身上化生菩提之树。号莲华藏世界。不说窒碍世界也。一合相者。一切众生身中佛性。与卢舍那法身是一合相也。颂曰。如来自说莲华藏。负荷三千擐(胡贯切穿也)大千。菩萨了空归一合。凡夫贪着被魔缠。

　　如来说一合相。即非一合相。是名一合相。

　　王日休曰。如来说一合相者。须菩提谓佛尝说真性为一合相也。即非一合相者。谓真性如虚空。然非实有物。如一之而不可二。合之而不可离者也。是名一合相者。谓但强名为一合相而已。凡言即非。皆谓实无也。凡言是名。皆谓虚名也。

　　李文会曰。但莫执为实有。亦莫执为实无。于相离相。故云即非一合相。是名一合相也。

　　须菩提。一合相者。即是不可说。

　　王日休曰。佛唯曾说真性为一合相。故须菩提于此以为实有。佛乃又呼须菩提而言一合相者。则是不可说。以真性不可言说。但强名为一合相耳。

　　李文会曰。即是不可说者。须是学人自省自悟。于理事上各无挂碍。今凡夫一向贪着事相。不达于理。所以说因果。着因果。说世界。着世界也。

　　但凡夫之人。贪着其事。

　　王日休曰。佛谓凡夫之人。不知明悟真性。乃贪着真性中所现之事耳。谓色身六根也。凡夫者。泥此色身与六根为我。故沉沦六道。无由脱离。此所以为凡夫也。华严经云。离诸和合性。是名无上觉。佛以觉言。外觉离一切有相。内觉离一切空相。于相而离相。于空而离空。得夫真空无相之妙。所以名其为佛。

　　六祖曰。一合相者。眼见色爱色。即与色合。耳闻声爱声。即与声合。至于六尘若散。即是真世界。合即是凡夫。散即非凡夫。凡夫之人。于一切法皆合相。若菩萨于一切法皆不合而散。何以故。合即系缚起生灭。散即解脱亦不生。亦不灭。若有系缚生灭者。即是凡夫。所以经云。但凡夫之人。贪着其事。

　　颜丙曰。微尘虽多。未足为多。世界幻成。终无实义。若说实有微尘。实有世界。即是彼此著相。彼既是相。我又著相。两相相合。谓一合相。所谓一合。相即是不可说。但凡夫未悟。妄生贪着。

　　圆悟禅师曰。你但上不见有诸佛。下不见有众生。外不见有山河大地。内不见有见闻觉知。好恶长短。打成一片。一拈出。更无异见。

　　逍遥翁曰。学道之人。但只了悟灵明之心。是谓本源所□。念念妄想。皆为尘垢。勿令染着。久当证知清净法身也。

　　傅大士颂曰。界尘何一异。报应亦同然。非因亦非果。谁后复谁先。事中通一合。理则两俱捐。欲达无生路。应当识本源。

　　川禅师曰。捏聚放开。兵随印转。颂曰。囫囵成两片。擘破却团圆。细嚼莫咬碎。方知滋味全。

　　○知见不生分第三十一

　　直下打成一片。知见自然不生。

　　须菩提。若人言佛说我见。人见。众生见。寿者见。须菩提。于意云何。是人解我所说义不。不也。世尊。是人不解如来所说义。何以故。世尊说我见。人见。众生见。寿者见。即非我见。人见。众生见。寿者见。是名我见。人见。众生见。寿者见。

　　通王如来解曰。佛言此四句等之相。只见其性不见其相。叠前三遍再说者。是佛分别弃身见性之义也。颂曰。佛说我见。众生见为观其性不观身。破相取空归寂灭。脱除枷锁出迷津。

　　王日休曰。我见者。谓其见识以为实有我也。人见众生见寿者见者。谓其见识以为实有人有众生有寿者也。此言无此四者之见识。谓真性中皆无此也。以此四见。非为真实。故云即非我见人见众生见寿者见。但为虚名而已。故云是名我见人见众生见寿者见。谓此见非真性中所有。亦为虚妄故也。

　　李文会曰。佛说般若金刚之法。始即令诸学人先除粗重四相。如大乘正宗分中说也。次即令见自性之后复除微细四相。如究竟无我分中说也。此二分中。即皆显出理中清净四相。若于自心无求无得。湛然常住。是清净我见。

　　黄檗禅师曰。百种多知。不如无求最第一也。道人是无事人。实无许多般。心无事亦无。又云。诸学道人。若欲得成佛。一切佛法。总不用学。但学无求无著。无求即心不生。无著即心不灭。不生不灭便是佛也。若见自性本自具足。是清净人见。于自心中本无烦恼可断。是清净众生见。自性无变无异无生无灭。是清净寿者见。故云即非我人众生寿者见。是名我人众生寿者见也。

　　须菩提。发阿耨多罗三藐三菩提心者。于一切法。应如是知。如是见。如是信解。不生法相。须菩提。所言法相者。如来说即非法相。是名法相。

　　颜丙曰。如是二字。可谓亲切。若发无上正等正觉心者。于一切法。应当如此知。如此见。如此信解。不必外求法相。然初入道时不假法相。故无入头处。既见性了。亦当远离。不必执着。所谓得鱼忘却筌。到岸不须船之说。所以末后为汝刬却云。即非法相。假名法相。

　　李文会曰。发阿耨多罗三藐三菩提心者。应知一切众生。皆有佛性。应见一切众生。无漏智慧本自具足。应信一切众生。灵源真性。无生无灭。若能了悟此意。即是一切智慧。不作有能所心。不存知解相。口说无相法。心悟无相理。常行无相行。故云不生法相。是名法相也。

　　智者禅师颂曰。非到真如理。弃我入无为。众生及寿者。悟见总皆非。若悟菩提道。彼岸更求离。法相与非相。了应如是知。

　　川禅师曰。饭来开口。睡来合眼。颂曰。千尺丝纶直下垂。一波才动万波随。夜静水寒鱼不食。满船空载月明归。

　　○应化非真分第三十二

　　应现设化。亦非真实。

　　须菩提。若有人以满无量阿僧祗世界七宝。持用布施。若有善男子。善女人。发菩提心者。持于此经乃至四句偈等。受持读诵为人演说。其福胜彼。

　　法常满如来解曰。缘此经根本。以破相为宗。了空为义。迷性布施。皆不证真。能识四句涅槃之门。演说法身如如不动。观有为法。同于梦幻。若作此见。教化众生。胜彼所用七宝布施之福也。颂曰。此经破相依空寂。劝持四句最为尊。佛断有为六种错。齐心归信涅槃门。

　　王日休曰。无量。在西土亦为数名。梵语阿僧祗。此云无央数。亦为数名。此二者之为数。但积数至多。然后至此。此言无量无央数者。谓无量之无央数。盖自一无央数至十无央数。以至百千万亿无央数。然后积而至于无量无央数也。由是言之。则所谓无量阿僧祗世界者。不止如恒河沙数世界而已。发菩提心者。谓发广大济度众生之心也。是以前言恒河沙等世界七宝此则言无量阿僧祗世界七宝。是尚以彼为少。而此则极言其多者也。以是布施。尚不及受持演说此经得福为多者。以彼则世间福。终有时而尽。况因受福而又作恶乎。此则出世间之福。故其福则无时而尽。第有增长。终无受福作恶之理。此所以胜于彼无量无数也。

　　李文会曰。发菩提心者。谓大乘景上乘种性人也。老子云。不见可欲。使心不乱。此小乘之力。若见可欲而心亦不乱。此大乘之力也。疏山如禅师云。一波才动万波随。汩没尘寰几个知。突兀须弥横宇宙。纵横妙用更由谁。持于此经四句偈等受持读诵者。七宝有竭。四句无穷。悟达本心。了无所得。持于此经。其福胜前七宝布施之功德也。

　　云何。为人演说。

　　李文会曰。云何为人演说者。四大色身。不解说法听法。是你面前孤明历历。通彻十方底。解说解听。莫要记他语言。纵饶说得天华乱坠。其心不曾增。便总不说。其心不曾减。求着转远。学着转疏。惟在默契。悟者自知也。

　　川禅师曰。要说有甚难。只今便请。谛听谛听。颂曰。行住坐卧。是非人我。忽喜忽瞋。不离这个。只这个。劈面唾。平生肝胆一时倾。四句妙门都说破。说时纵有万千言。悟来一似闲云过。

　　不取于相。如如不动。

　　王日休曰。如何为人演说。乃自答云。不取于相。如如不动耳。如如不动者。如者自如之谓。如如则自如之甚也。真性中。欲现而为天人。则为天人。欲现而为异类。则为异类。譬如镜中现影。无所不可。是自如之甚也。而遍虚空世界。常住而未尝动。故曰不动。佛鉴和尚示众。举僧问法眼。不取于相。如如不动。如何不取于相。见于不动去。法眼云。日出东方夜落西。其僧有省。若也于此见得。方知道旋风偃岳。本来常静。江河竞注。元自不流。如或未然。不免更为饶舌。天左旋。地右转。古往今来经几遍。金乌飞。玉兔走。才方出海门。又落青山后。江河波渺渺。淮济浪悠悠。直入沧溟昼夜流。遂高声云。诸禅德。还见如如不动么。

　　李文会曰。此谓悟达无心无相可取之人。若是有心不取于相。却是取相。心本是空。相亦是空。人法俱空。有何可取也。

　　真净文禅师曰。但无一切心。自然合天道。应用在临时。莫言妙不妙。如如不动者。学人若谓我知也。学得也。契悟也。解脱也。似此见解。皆是有动心。即是有生灭。若无此心。即一切法。皆摄不动。不动即内外皆如。故云如如不动也。

　　川禅师曰。末后一句。始到牢关。直得三世诸佛两目相观。六代祖师。退身有分。可谓是江河彻冻。水泄不通。极自荆榛。难为措足。到这里添一丝毫。如眼中着刺。减一丝毫。似肉上剜疮。非为坐断要津。盖为识法者恐。虽然恁么。佛法只如此。便见陆地平沈。岂有灯灯续焰。川上座今日不免向猛虎口中夺食。狞龙颔下争珠。豁开先圣妙门。后学进身有路。放开一线。又且何妨。语则全彰法体。默则独露真常。动则只鹤片云。静则安山列岳。举一步如象王回顾。退一步若狮子颦呻。法王法令当行。便能于法自在。秪如末后一句。又作么生道。还委悉么。云在岭头闲不彻。水流涧下太忙生。颂曰。得优游处且优游。云自高飞水自流。只见黑风翻大浪。未闻沉却钓鱼舟。

　　何以故一切有为法。如梦幻泡影。如露亦如电。应作如是观。

　　王日休曰。何以故者。佛自问何故为人演说。不取于相。如如不动也。佛乃自答云。一切有为法。如梦幻泡影。如露亦如电。应作如是观者。谓有为法。则有相而动。故如此六者。真性则无相而不动。故异于六者也。所谓法者。谓凡有所为者皆是也。上自天地造化。下至人之所为。皆有为法也。然此称六如以设教化。则止谓人事耳。佛以无形相。而无所为者为真性。故以有形相而一切有为者为伪妄。其言如梦者。谓当时认以为有。觉则悟其为无也如幻者。谓有为法非真实。如幻人以草木化作车马仓库之类也。如泡者。谓外像虽有。其中实无。如影者。谓光射则有。光灭则无也。如露者。谓不牢也。如电者。谓不久也。此有为法。应如是以观看。则悟其为空。乃知真性。方为真实。不可以不明悟也。经多言四句偈者。以前四句则言真佛之无形相。此则言有为法之不为真实。此不问其是偈非偈。若于二者之中。一有所悟。则非浅浅矣。佛所以言四句偈等者。谓不必专于偈。凡可以演说者皆是。况此为言之要者乎。

　　僧若讷曰。言一切有为法者。谓众生界内。迁流造作。皆是虚妄。终有败坏。如梦幻等毕竟不实。当作如是观。岂为生死流动耶。

　　陈雄曰。佛所谓一切法者。真空无相法也。故一切贤圣。皆以无为法。曰有为法则梦幻泡影露电之如。不其妄乎。惟了真空无相者。能作是观以悟六如之妄。则必离六如。以证如如不动之理。优波离尊者语阿难曰。诸有为法。并是无常。想夫观六如而得是句。

　　颜丙曰。四句偈者。乃此经之眼目。虽经八百手注解。未闻有指示下落处。人多不悟自己分上四句。却区区向纸上寻觅。纵饶寻得。亦只是死句。非活句也。活句者。直下便是。然虽如此。也须亲见始得。佛眼云。千说万说不如亲见一面。纵不说亦自分明。要须返己自参。切不可骑牛觅牛也。若人将七宝无量布施。不如发菩提心。受持自己四句。为人开演解说。使一切众生皆得见性成佛。其福胜彼。云何。为人演说。不取著于相。如如不动。湛若太虚何以故。盖世间一切有为之法。如梦寐之非真。如灯幻之眩惑。如水泡之暂时。如人影之易灭。如朝露之易消。如闪电之倏忽。应作如是观者。应立如此见性之法。

　　僧微师曰。如梦幻泡影。如露亦如电。令行人了万法。如夜梦睡时似有。觉了全无。万法迷时似有。悟得全无。故观如梦。净名云。是身如梦。为虚妄见。幻者。幻术也。剪纸作为给草成马。本无实体。万法缘生妄有。本无自体。故如幻。净名云。是身如幻。从颠倒起。泡者。风击水成泡。岂能久住。观万物似浮沤不实。净名云。是身如泡。不得久立。影者。水中月影。光射物影。全体虚假亦然。故如影。净名云。是身如影。从业缘现。露者。晨朝湿露也。暂有即无。观万法亦然。电者。闪电也。忽有忽无。念念无常。观万法亦如电光。刹那生灭故如电。净名云。是身如电。念念不住(维摩诘经注云。维摩诘。秦言净名)。

　　李文会曰。一切有为法者。生老病死。贫富贵贱。士农工商。赤白青黄。馨香臭秽。有无虚实。深浅高低。皆是妄心起灭有为之法也。如梦幻泡影如露亦如电者。一切有为之法。即是世间万事皆如梦幻泡影。不得久长。梦者。妄想也。幻者。幻化也。泡者。如水上之泡。易生易灭也。影者。如身之影。无所捉撮也。露者。雾露之露。不得久停也。电者。雷电之电。顷刻之光也。六如之义尽于此。

　　傅大士颂曰。如星翳灯幻。皆为喻无常。(王曰。如星者。谓暗时则现。明时则无。喻众生愚暗。故有此有为法。若明悟则无也。如翳者。谓众生自有光。明于内。乃为有为法所蔽。如眵翳障目之光明也。如灯者。谓暗时则用。明时则不用。喻众生愚暗。故用有为法。明悟则不用也。幻注在前)漏识修因果。谁言得久常。危脆同泡露。如云影电光。(王曰。如云影者。谓聚散不常也。电注在前)饶经八万劫。终是落空亡。(楞严经云。有十种仙。皆于人中炼心。不修正觉。别得生理。寿千万岁。妄想流转。不修三昧。报尽还来。散入诸趣。学者观此十仙之始末。则传颂所谓饶经八万劫。终是落空亡者。亦可嘿喻矣)应作如是观者。有为无为。皆由自己。心常空寂。湛然清净。无纤毫停留挂碍。自然无心。如如不动。应作如是观也。僧问云门大师云。如何是佛。门云干屎橛。太平古禅师为作颂曰。我佛如来干屎橛。随机平等遍尘寰。迷头认影区区者。目对慈颜似等闲。蟾首座问洞山云。佛真法身。犹若虚空。应物现形。如水中月。作么生是应底道理。洞云。如驴觑井。蟾云。恁么则正是迷头认影。洞云。首座又作么生蟾云。何不道如井觑驴也。还会么。若教有意千般境。才觉无心万事休。

　　川禅师曰。行船尽在把稍人。颂曰。水中捉月。镜里寻头。刻舟求剑。骑牛觅牛。空华阳𦦨。梦幻浮沤。一笔勾断。要休便休。巴歌社酒村田乐。不风流处也风流。

　　佛说是经已长老须菩提。及诸比邱。比邱尼。优婆塞。优婆夷。一切世间天人阿修罗。闻佛所说。皆大欢喜信受奉行。

　　颜丙曰。僧谓之比邱。师姑谓之比邱尼。居士谓之优婆塞。道姑谓之优婆夷。一切世间之人。及天上之人。阿修罗神。乃六道中之三道也。闻佛所说此经。皆生大欢喜心。信而承受。尊奉行持佛教。

　　李文会曰。夫至理无言。真空无相。谓都寂默也。但不着言说。不着知解。即是无言无相。金刚经之旨趣。本谓此也。是以旋立旋破。止要诸人乃至无有少法可得。即不被一切诸境所惑。若得心地休歇。即谓之清净心。亦谓之本来心。亦谓之到彼岸。亦谓之涅槃。亦谓之解脱。其实一也。四祖问三祖云。如何是诸佛心。祖云。汝今是什么心。四祖云。我今无心。三祖云。汝既无心。诸佛岂有耶。即于言下省悟。此是学人标致。法华经云。资生业等皆顺正法。

　　张无尽曰。傅大士庞居士。岂无妻子哉。若也身处尘劳。心常清净。便能转识为智。犹如握土成金。一切烦恼。皆是菩提。一切世法。皆是佛法。若能如是。即为在家菩萨。了事凡夫。岂不韪欤。上根之人。一闻千悟。得大总持。又何假如许开示耶。

　　逍遥翁曰。人天路上。作福为先。生死海中。修道为急。若欲快乐人天而不植福。出离生死而不明道。是犹鸟无翼而欲飞。木无根而欲茂。奚可得哉。又云。夫英雄之士。图王不成。犹得为霸。驰骋之人。逐鹿不成。尚能得兔。学大乘者。设使未成。犹胜人天之福。

　　古德颂曰。历劫相随心作身。几回出没几因循。此身不向今生度。更向何时度此身。幸冀勉旃。莫教当面蹉过。

　　川禅师曰。三十年后。莫教忘却老僧。不知谁是知恩者。呵呵。将谓无大。颂曰。饥得食。渴得浆。病得差。热得凉。贫人遇宝。婴子见娘。飘舟到岸。孤客还乡。旱逢甘泽。国有忠良。四夷拱手。八表来降。头头总是。物物全彰。古今凡圣。地狱天堂。东西南北。不用思量。刹尘沙界诸群品。尽入金刚大道场。

　　金刚般若波罗蜜经

　　金刚经注解卷之四(终)

　　金刚经道场后仪

　　般若无尽藏真言

　　纳谟(同南无)薄伽(音茄)伐帝(一)钵唎若(二)波罗蜜多曳(音裔)(三)怛(当伐切)侄他(四)唵(五)纥(痕入声)唎地唎室唎(六)戍噜知(七)三密栗知(八)佛社曳(九)莎诃(十)

　　金刚心真言

　　唵(一)乌伦尼(二)娑婆诃(三)

　　补阙真言

　　南谟喝啰(音俫)怛那(音傩)哆啰夜耶(一)佉(恰平声)啰佉啰(二)俱住俱住(三)摩啰摩啰(四)虎啰吽(呼烘)(五)贺贺(六)苏怛拿(女加切)吽(七)泼抹(音末)拿(八)娑婆诃(九)

　　普回向真言

　　唵(一)娑摩啰(二)娑摩啰(三)弥摩曩(四)萨哈(呼马切)啰(五)摩诃咱(爻上声)哈啰吽(六)

　　收经偈

　三涂永息常离苦　　六趣休随汩没因
　河沙含识悟真如　　万类有情登彼岸

　　诵经赞

　　断疑生信。绝相超宗。顿忘人法解真空。般若味重重。四句融通。福德叹无穷

　　普礼

　　南无祇园会上佛菩萨(三称)。

　　金刚经道场后仪终

　　No. 468-D 金刚经会解䟦

　　大藏诸经。凡佛口所宣。无不甚深微妙。独金刚一卷指明虚妄。推极根源。为众生解粘释缚之捷径。故受持者众。而其灵感亦最著。然世所流通。但多本文。诸家之注。未能全备。兹编所辑特为精要。三十年前。镌于东城。顾氏泽庵印布。旋复滞阁。今幸版仍完好。归于进思汪君。君发心印施。兼冀同志协赞流传。使读诵者一启卷。而逮其玄津。悟其微旨。即六度而该万行。空四相而证菩提。本性中一段灵光。积劫不坏。坚利如金。庶无负我
佛救世慈悲。而印施者之功德行愿。亦与俱无穷矣。适胤文戴居士以一帙示我。为欣喜赞叹。合十顶礼。而敬识之。

　　康熙癸丑夏六月朔　　　　　　念斋缪彤

　　No. 468-E 重刻金刚经䟦

　　般若经六百卷。金刚经特其中之一卷耳。而性宗密谛包括无余。大要以无住生心为归着。盖无住则空。诸所有生心则不落顽空。何以入门。因六如以无四相。得成于忍如如不动。已登彼岸矣。二分云。发阿耨多罗三藐三菩提心。应如是住如是降伏其心。发处即是降处。亦即是住处。所谓当下便是。转念即乖是也。注者不下六七百家。求其晓畅精核。迄无善本。吾友黄君妙严。酷耽竺典。究心净土。宦游南越。垂十余年。所历多惠。政公余犹访缁素。参研所得。今年秋余浪游庾岭。寓妙严署斋。谈次示余一编。得之淮阴程君秋泉。乃前明永乐朝命诸臣汇考辑订。较诸本最精。敷坐庄诵。叹为观止。妙严虑旧板漫漶无以广其传也。即付之剞劂。匝月工竣。经云修净土人。能读大乘经者。定应上品上生。吾知般若种子。此于身中妙严之超诣深矣。

　　乾隆四十一年岁次丙申九月既望之七日杭人陶学椿拜书

　　十七家解注金刚经姓号目录五十三如来晋康乐侯谢灵运后秦解空僧肇武当山居士刘虬一注本不显名梁朝傅大士颂智者颂李唐六祖慧能李唐疏钞僧宗密作序皇宋富沙僧子荣龙舒居士王日休冶父僧道川颂上竺僧若讷致政陈雄如如居士颜丙云庵僧了性茨庵僧微师

　　男承议郎知广州淳安县事杨宗元校正

　　蠡峰逸民潘舜龙同编

　　中大夫浦城县开国男食邑三百户赐紫金鱼袋致仕杨圭编
