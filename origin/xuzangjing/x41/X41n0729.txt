卍新纂续藏经第 41 册 No. 0729 羯磨经序解


　　No. 729

　　羯磨经序解

　　门人　则安　述

　　昙下题目十三字如疏序略释不繁重解但序题与羯磨十篇之题少有异耳。

　　京下述注人号通摄序文与十篇同一号耳。

　　京兆乃所居之都则左扶风右冯翊中京兆三辅之一号也京者大也兆者众也谓天子必居众大所居之邑故云京兆。

　　崇义者则伽蓝之别目也由妻为夫舍宅为寺恩义之重故云崇义寺者嗣也以治事者嗣续其间盖此方宰臣所止之馆舍也梵语伽蓝此翻众园以摩腾传法远来汉庭因延礼于鸿胪寺尔后僧居皆称寺焉。

　　沙门者梵音此云勤息则勤行止息诸烦恼也。

　　释者具云释迦此云能仁则吾佛远祖之姓氏凡出家者同称释氏所谓四河入海无复异名四姓出家同称释氏凡出家者皆曰沙门故以释字简异外道沙门也释氏中有不出家者故又以沙门简也广如大钞章记所解。

　　道宣则祖师名字法遍亦如常解集撰者盖聚羯磨圣教撰述十篇之文也。

　　大雄者指世尊也以修证化导皆大故非雄猛而何故称大雄猛世尊也由众生机熟乃从兜率临御于娑婆犹王者临御于宇宙也。

　　意下出世尊下化众生之本意一人者则佛称一人也妙经云欲令一切众生如我等无异也又疏云大圣降临创开化本将欲拯拔诸有同登彼岸。

　　大教总包一代时教膺期[仁-二+隻]也一理盖指一乘圆顿妙理也由世尊说三藏之教网膺[仁-二+隻]要期皆欲群生殊途归显一乘圆妙之理也故无量义云法水一也江河井池分其异耳我心则我人颠倒之心。

　　故下随病设药也。

　　然下明识病用药之次第也。

　　止心下推法药之源也杀五欲之贼必由明慧定缚戒捉三学次第又以戒为源也。

　　是下引证即华严经也二辙即涂辙标首以戒本一卷乃标出止持魁首也大科由羯磨一卷乃作持大途科目也后进晚学前修远贤也虽贤晚进今古之殊盖同宗戒本羯磨之法以为万行之要妙也斯法即戒法羯磨也。

　　故下引证所宗。

　　自下佛慧如日忽泛于西土即涅槃时也法水以三藏教法能涤众生心垢故喻如水自西流至于东汉即灭后一千年时也。

　　时下时正则人淳时像则人薄南山出世旹像法之季也佛灭时为初正法五百年后为中当有唐时为末二部即上座大众部也十八部二十部去本存末也五百智论云佛灭度后五百异部毕竟空如刀伤心等。

　　末则众锋下自此之后东西两土著述之者各自宗承皆为众锋互举也。

　　人下自分部终乎众锋互举皆有悟道之人使正法亦无堕地故涅槃云由此异相朋傥相授互相诤讼皆悉悟道等。

　　然下虽曰倾坠然道假人弘既失其人故其法亦有所不讲故泻流无以澄颠表无以正也此盖大师纵夺生起下文为述作之端由也古今者始曹魏终有唐世渐增繁下虽卷轴之多皆事胸臆不亲披阅圣量尽约前人传闻而已及未考核宗本头绪尽属凭虚故略无本据。

　　师心下不遵圣教也谨诵不达佛理也此等之人世途目击故曰不少又曰极多侮慢也刑网不学无知罪也异同□之曰同互望曰异或可余人同一正见今不欲与佗之同故曰皆务等是昔不揣己非故云执是但约前闻故云执昔述也或可意执昔人之言自为其是故曰是昔也反隅或作愚痴字则不能反昔愚或今之愚也又曰更增昏结若作隅角字解则举一隅以三隅反盖不能举一以例诸也亦责其愚也(此解似非文意)潜地潜隐坠地也。

　　故下引证不遵圣教令法潜坠义也不如白法犹云不依白法作白等慈诰则佛语也释名云上来下曰告告觉也便觉悟知己意也关辅关则关内雍州之域辅则三辅所谓左扶风右冯翊中京兆立此三辅王畿也。

　　具罗下则三十篇也故钞序云但事境寔繁至难科拟今取物类相从以标名者盖包种类以成三十篇也其间生善灭恶众杂之相具在诸篇陈部已毕故云毕陈但为下生起别行羯磨一色所以然虽钞文已备但为当机有生善之极事务起时则酬之于受戒篇也或灭恶之极事务起时则酬于忏六聚篇也既互相酬讨自非积学者则于三十篇中明其羯磨卒难寻了也一色无间杂也铨题汉书云权衡也如下别立十篇之题各铨量有次使令乱也。

　　若下盖明羯磨经注不明是非互显行用故指钞也谓若科判简择古人章疏非则尽废之是则纳与之此等在钞明之。

　　此下但约羯磨能被之法所被当世见行之事并引圣言以为证据则在羯磨一卷之文济世行用也。

　　然下明文义两补也如下引五分僧祇乃至诸经众论是文补也又如下引义立七非是义补也并至篇具明不同古人藏迹可嫌。

　　夫羯磨下立篇也虽一百八十四法之多皆有成办济物之功故律中通标羯磨之一号此定名也。

　　今下正立篇意岂下彰谦逊也学学存也恒务常行之事务也。

　　羯磨经序解(终)

　　建武元年五月一日以当卷谈义之次拭老眼加点了是偏为初学未练人也。

　　额安寺沙门　澄心(通四十二生六十六)
