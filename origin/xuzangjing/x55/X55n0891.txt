卍新纂续藏经第 55 册 No. 0891 八识规矩略说


　　No. 891-A 八识规矩颂略说序

　　杂华云。心佛众生三无差别。海眼又曰。地水火风空见识。七大本然。唯本然心者。非内非外而内外十虚。无促无延而促延一念。移尘沙劫于食顷。布华藏海于毛端。三千世界顿起乎目前。百亿法身直证乎当下。碎尘点刹而不可穷其形。攡色销空而未足昭乎性。故性性者无性了无性以缘生。形形者无形悟无形而性寂。是则形形之形。形不可形。性性之性。性不可性。性不可性。亦性性已。形不可形。亦形形已。唯无形无性者真不可以形性求。亦岂可以无形无性得也耶。有假赤帜于明心见性者。天下引领而从之。予固不知其然。夫心性何物也。固与我同耶。固与我异耶。固与我亦同亦异非同非异耶。同则不可谓之见。异则不可谓之性。性可见。他物耳。性不可见。其如见性何。明心类乎是。心若不明。非真心也。而明之奚益。非真心而明之。是自妄也。奚其明。曰明见非我。心性非彼。非彼即我。非我即彼。彼我如如。一无间矣。无间则明。明无所明。无所则见。见无所见。隳四论。黜百是。是之谓真见真明。此亦义家之习谭师心者也。恶乎可。真明真见者明见而已。孰为之思议。古圣贤之证此者。示之以名相。建之以规矩。名相规矩者。其心性之鉴耶。其即心性耶。按图者不可索骥。胶柱者不可鼓瑟。唯忘其毛色。丧其弦徽。独发于天者即马见马。即瑟知瑟。是亦难已。庄周所谓万世而一遇者且暮遇之耶。八识规矩颂。八识心之规矩名相也。名相毛色也。必欲搣而毛色以求马。不亦愚乎。昔天亲见瑜伽论。百轴万言皆诠心语。忧末世机劣好简。约为唯识三十颂。护法诸师论而释之。望海分波汪洋莫测。有唐奘三藏。即唯识论义出为八识颂。凡四十八句。体集施颂也。文简义深。寔为逗机之作。吾人闻之。复若存若亡。悲夫。是尽欲搣毛色以求马也。且人之生也。有依正。有伦类。上下左右。其主持者其谁耶。莫不曰吾心性也。吾神化也。是六师语也。是梦中占梦。梦复作梦。梦梦无穷之见也。八识颂则不然。第一义谛中圣言量也。统万法之枢始也。自奘而后。亦有释其文而明也者。唇非所明而明之。弥不明也。我朝正德间有大法师泰公。起而明之。于是探玄之士。始有明其明者。而性学者流。彼之为相。亟欲割其河而饮其水也。惑哉。嗟乎。即心性之规矩。以规心性亦近矣。吾人尤难之。则心性果难明也已。好易者见其难明。乃窃比曹溪。舍佛语心而不信。尽欲扪空弄影。执无明窟为最上乘。以生死根为妙觉。排如来修证为渐门。认方便机缘为顿教。埋伪根于正道。笼世眼于当年。呵责圣贤。效颦临济。捉水泡以当明珠。弃旃檀而求火木。甚至白衣说偈。黄口谈禅。当斯时也。药发病乱。天下皆惑。纵有弘经开士。护法
王臣。亦末如之何也。噫。或之使。莫之为。予固不知其然也。不知其然而然之者。是愈不知其然也。予又何知。是于八识颂有所取。因略而辨焉。辨也者。有不见也。是果有辨也耶。是果无辨也耶。唯心佛众生三而已矣。庸讵乎辨。唯心佛众生三而已矣。庸讵乎无辨。是亦不得已也已。

　　万历己丑佛成道日度门释正诲识于衡阳华药山大藏阁中

　　No. 891

　　八识规矩颂略说

　　三藏法师　玄奘　辑颂

　　度门释　正诲　略说

　　颂四章。章十二句。每章前八句颂有漏识。后四句颂无漏智。

　　颂曰。

　性境现量通三性　　眼耳身三二地居
　遍行别境善十一　　中二大八贪瞋痴
　五识同依净色根　　九缘七八好相邻
　合三离二观尘世　　愚者难分识与根
　变相观空唯后得　　果中犹自不诠真
　圆明初发成无漏　　三类分身息苦轮

　　性境下第一章颂前五识。性。实体也。境。境界也。即第八识中相分。故谓之实境。第八识中有见相二分。即楞严如来藏中地水火风空见识七大也。地等五大是相分。而有亲疏。在身即亲相分。身外者皆疏相分也。后二大即见分。今前五识是阿赖耶之见分。无计度分别。其所对之境。即阿赖耶之相分。故谓之体实相分境。如眼见色。不假计度。不待名言。即知是色。又名离言自相境。自相者。即心之自相也。又有二种变。一因缘变。二分别变。如眼与色为缘。生于眼识。识即缘色。不假第二念计度。故前五与第八。皆因缘变缘境。以不待能缘之心。分别而有。故曰性境。其分别变。如第六意识。分别影相。起诸计度。缘独影带质二境。如后辨。量。谓量度。其义有三。谓现量。比量。非量。现则现前明了。一见便知。不假比计。缘性境故。比者。比度。有宗因喻三支。比度真者为真比量。比度不真为似比量。似比即非量也。前五无比非。故曰现量。三性谓善恶无记三也。以五识非恒审思量。转变不常。故善等三性俱通。眼耳身三二地居者。谓三界分为九地。一欲界独名五趣杂居地。二色界四地。谓初禅离生喜乐地。二禅定生喜乐地。三禅离喜妙乐地。四禅舍念清净地。三无色界亦四地。一空无边处地。二识无边处地。三无所有处地。四非非想处地。是谓三界合为九地。五识中鼻舌二识。但居于初地。谓欲界是五趣杂居。故五识俱起。至色界初禅。是第二地。无段食故。舌识不起。无杂秽故。鼻识不生。第二地中既鼻舌二识不起。故唯眼耳身三识居之。至第三地。以定生故。眼耳身三识亦不起也。非全无识。但定力持之。故不起耳。故前五于因中无力。不能成智。遍行别境善十一。中二大八。贪瞋痴者。五识中心所也。名心所者有三义。一恒依心起。二与心相应。三系属于心。共五十一种。分为六位。一遍行。二别境。三善心。四根本惑。五随惑。六不定。遍行有五。一作意。二触。三受。四想。五思。别境有五。谓欲解念定慧。善有十一。颂曰。善谓信惭愧。无贪等三根。勤安不放逸。行舍及不害。根本惑有六。谓贪瞋痴慢疑不正见。随惑有二十。颂曰。随烦恼谓忿。恨覆恼嫉悭。謟诳与害憍。无惭及无愧。掉举与昏沉。不信并懈怠。放逸及失念。散乱不正知。忿等十为小随。惭愧二为中随。掉等八为大随。不定有四。颂曰。不定谓悔眠。寻伺二各二。五识于六位。但阙不定。于前五位中。遍行别境善三位全具。染位中。具根本惑三。谓贪瞋痴。具中随二。谓无惭无愧。具大随八。即掉举等共三十四心所。遍行者。谓三性。九地。八识。一切时俱遍也。别境。谓欲等五。各别缘境。根本中慢等三。计度而起。故前五不具。小随亦然。谓根本者生随眠故。随者随根本位差别等流性故。随有小中大。及诸心所。各有体性业用。如泰师注。及百法论广解。今且略辨纲领。令摄心者。易受持也。五识同依净色根九缘七八好相邻者。前五识依色根得名。六七八依功用受称。如第六分别。第七思量。第八含藏。皆心之功用也。净色者。谓浮尘根中有胜义根。清净无染。是第八中白净无记性。故曰净色。眼识依九缘生起。耳识依八缘。鼻舌身三识各依七缘。意识依五缘。七与第八皆四缘生起也。颂但云前五所依之缘。故谓九七八缘相邻而生也。唯识论曰。眼识九缘生。耳识唯从八。鼻舌身三七。后三五三四。若加等无间。从头各增一。九缘者。一空。二明。三根。四境。五作意。六分别依。七染净依。八根本依。九种子也。作意。即遍行中一也。分别。即第六识。由前五以第六为分别依。六以前五为明了门。染净依即第七识。由第七末那执我。令第六有漏中念念成染也。由第七末那不执我。令第六入双空观。念念成净也。根本依。即第八识。能生前七枝末。故曰根本。种子依。即诸识亲生种子。乃诸识各别现行熏习而成者。如眼之现行熏习眼家种子。眼家种子复生眼家现行。如是现行与种子。相续不断。余识亦然。眼则九缘全具。故曰眼识九缘生。耳唯八者。不用明缘。鼻舌身三是合中有知。不用空明二缘。故曰唯七。第六即分别。以第七染净依为根。故但具五缘。谓根境作意根本种子也。第七以根本依为根境。故但有三缘。谓种子作意根境。名则有四。以根境合为一。故唯三。是依彼第八见分为根。复转缘第八相分为境。故谓第七依彼转缘彼也。第八具四缘。一根即第七末那。二境即根身器界。三作意即动念者。四种子即无始熏成者。是谓八识依缘多少也。又等无间缘者。即诸识中前灭后生。前引后排相续无间者。八识中法尔各有一无间缘。又开则有十。合则唯四。一亲因缘即种子。二所缘缘即境。三增上缘即九中空明等七。四无间缘即诸识中无间引起者。问诸契经广明诸缘有何义也。答三界万法唯心现起。其能现心不出八种。其八种心各从缘生。缘不自缘。心动缘起。心不自心。缘会心生。故心句非心句。缘句非缘句。心之与缘是不二法。圣教广明。人不体究。或弃海认沤。或离波求水。只益戏论。悲哉。合三离二观尘世等者。谓鼻舌身三境合方知。眼耳二识离中取境。观即知觉也。尘世即境也。根之与识似互有知。故小乘不知根识。各有种子现行。以为根识互相生也。根但白净色照境而已。识必明了分别。二家种现熏习不同。二乘人未断所知障。于法不明。故名愚者。五根乃色法。即第八亲相分。具执受二义。是白净无记性。五识乃心法。即第八见分。三性皆具。故与根不同。如楞严以门喻根。以人喻识。不同明矣。上八句颂前五识在有漏位中。以现量心。缘相分境。依四种缘。起三十四心所。通乎三性。居止于三界下二地中。是谓前五识。有漏规矩相状也。下四句。发明无漏位中。即前五识转而为智。问。智与识俱是知觉。何必用转。答转者。返本之谓也。一切众生虽有知觉。向外分别流而不返。遂使情生智隔。想变体殊。若能返本忘情则识销智现。智与识迷悟耳。自凡情中来谓之识。自圣性中出谓之智。迷则用情。悟则用智。用情者滞。用智者通。滞则凡夫。通则圣人。故经云。凡夫贤圣人。平等无高下。但在心垢灭。取证如反掌。智有因果。权实。根本后得。前五识果成智用。是后得也变相观空唯后得等。古人以前五因中随第六转成无漏。变带俗谛相分之境。以观真空。今颂家意云变相观空唯是后得智。果后方显。前五既唯后得。因中必不转也。又前五既后得智。必不亲缘真如。以后得智有差别故。故云果中犹自不诠真也。有师云。前五识相见二分。是遍计性。因中转成无漏能变相缘如。至果上五识自证分是依他起性转成无漏。能亲缘真如。亦似有理。但五识只能成后得智。故颂用唯后得三字。因果二计俱破。问。前五识既唯后得。于果上何时方转。何所利用。答。第八大圆镜智初开发时。彼前五识即成无漏现三类身。应差别机于三界中息苦轮也。前五识竟。

　　颂曰。

　三性三量通三境　　三界轮时易可知
　相应心所五十一　　善恶临时别配之
　性界受三恒转易　　根随信等总相连
　动身发语独为最　　引满能招业力牵
　发起初心欢喜地　　俱生犹自现缠眠
　远行地后纯无漏　　观察圆明照大千

　　三性下。第二章。颂意识也。第六意识乃一身之主。内依七八。外依五门。二乘人不知有七八二识。但执此第六为主人公。以此识有为法中最殊胜故。诸性量境俱通。五十一心所全具也。三性者。善性恶性无记性。无记者。于善恶二性无可记别。三量者。三种心量也。现。则显现。如前五识缘性境也。比。则比度。缘带质境。非量者。谬生量度也。以意识有五。故通三量。五者。一定中独头意识。缘定中性境。二散位独头意识。缘受所引色。是带质境。三梦中独头意识。缘梦中独影境。四明了意识。与前五识同缘五尘性境。五乱意识。缘病中独影境。定中明了是现。余皆比非。或云明了通三。俟考。三境者。性境。独影境。带质境也。论云。性境不随心。独影唯从见。带质通情本。性种等随应。性境。乃八识由相分。不从见分心。分别而起。故曰不随心。盖即本识心中。实有体相者。所谓体实相分境也。有二类。一离言。二假说。离言得其体。假说会其相也。独影境者。独从分别变起有二。一无质独影。全无实体独有影相。如空华病梦等境。全是见分生起。二有质独影。因过去五尘落卸影子。如水月镜相等境。此二独影俱不离见分。分别心起。故曰独影唯从见也。带质境者。带谓连带。质谓形质。有真似二类。心与心连带而起者谓之真。心与色连带而起者谓之似。如第七识缘第八识。其能所皆心。以其二故。故有连带之相。此相无体。全从能所二心两头连带生起。故曰以心缘心真带质。中间相分两头生。问。此与无质独影何异。答。无质独影不假所缘。唯于见分心上忽现病境空华等也。似者如第六识。缘过去境。是以心缘色。其中相分。亦似能所二法连带而起。然色境无知实无生起但从能缘之心一头而起。故曰以心缘色似带质中间相分一头生。此二带质通乎七八。故颂谓通情本也。情即末那。本即赖耶。性种等随应者。性谓三性。种谓种子。等。谓等界系。三科。异熟。共有五法。一性境。是三性中无记性。故不随见分心通三性。二性境。是相分境。自有种生。故不随见分种上。三性境。是欲界五尘实境。故不随见分心通上界七地。四性境。是三科中五尘境。故不随见分通三科。五性境。是异熟中相分。故不随见分通异熟心。是以五法推性境不随分别心也。独影唯从见者。亦以五法推之。一谓独影境有分别。唯从见分善恶二性起。不从无记性起。二谓独影唯从见分种生。不从相分种生。三界系。四三科。五异熟。皆约见分说独影可知。带质通情本者。亦于五法中。论其通义。故曰性种等五法。随三境而应之也。第六通三境者。即与前五同时意识。一见境时。不假作解即得境相。是为性境。缘心心所。是带质境。缘无体法是独影境。三界轮时易可知者。意识是生死轮回中作业主。于诸识中。动身发语最为殊胜。其相粗显。于三界中易为轮转。故曰可知。具五十一心所。如前已出。此五十一心所。乃心之相应而起者。各有体性业用。随三性善恶之境。临时发现。与心相应。故曰各配之。其三性三界三受。及根本。随眠。信等善十一。恒随心所等转易不常。相连而起。以第六动身发语独为最故也。引满能招业力牵者。引谓牵引。满谓满足。第六有力能引起余识造业。又能满足余识业因。又能将业招引后果。至于果上。业力愈胜。牵而不息。故有轮回。故曰引满能招业力牵。

　　发起初心下。谓意识至初地初心。用二空观智。断分别二障。使识根不起。而无漏智方现。然俱生二障犹存。二障者。烦恼所知也。烦恼。又名通惑。三乘同断故。所知地上别断。故曰别惑。二乘心外有法于所知上不明。故曰障。此二障有粗细。分别心起者粗。与身俱生任运起者细。故前五至初地断分别。至七地用双空观。令末那识归种子位。方得俱生二障不现。而无漏智方纯。成妙观察智。故曰。观察圆明照大千也。

　　颂曰。

　带质有覆通情本　　随缘执我量为非
　八大遍行别境慧　　贪痴我见慢相随
　恒审思量我相随　　有情日夜镇昏迷
　四惑八大相应起　　六转呼为染净依
　极喜初心平等性　　无功用行我恒摧
　如来现起他受用　　十地菩萨所被机

　　带质下。第三章。颂第七识也。前六种识各依缘生本无自性。此识乃第六之根。有覆无记性。依本识见分起。还缘本识相分之质。故曰带质境。情。谓见分。即七六。本。谓本识。即第八。以所缘八中见分。执为自内我。其我非我。故曰非量。恒恒心所。审而思之。执我不舍。一切有情。从此日夜昏迷。以有根本四惑。八种随眠。相应而起故也。六识呼此为染净依。以第六依此。执我成染。空我为净。故此与六。同初地转。论曰分别二障极喜无。六七俱生地地除。第七修道除种现。金刚道后总皆无。由第六识入双空观。故于初地初心令第七不起。故论云。单执末那居种位。平等性智不现前。双执末那归种位。平等性智方现前。种位。即第八。以末那种位。藏在第八中故。居者居住。归者归藏。由七不执我故。平等性现。至于八地。任运而行。不假功用。如急舟近岸不劳篙橹。至于果上现他受用。应十地机由我空智观。舍己从他。故于果上现他受用也。

　　颂曰。

　性唯无覆五遍行　　界地随他业力生
　二乘不了因迷执　　由此能兴论主诤
　浩浩三藏不可穷　　渊深七浪境为风
　受熏持种根身器　　去后来先作主公
　不动地前才舍藏　　金刚道后异熟空
　大圆无垢同时发　　普照十方尘刹中

　　性唯下。第四章。颂第八识。此识三相隐微。十地犹昧。性唯无覆无记。不与烦恼善恶俱故。其性平等无违拒故。第七归此成平等性故。与五遍行心所相应遍一切处故。为三界九地总报之主故。随他第六。及诸转识业力。任运受生。与因俱故。二乘人不能了此。但知有六识三毒建立染净。尚不知染净之根。又岂知藏根之处。故论主引三经四颂之文显扬此识。又广辨前七识者。只欲令人悟其浅深粗细。知此识是真妄之根本也。达摩经云。无始时来界。一切法等依。由此有诸趣。及涅槃证得。又云。由摄藏诸法。一切种子识。故名阿赖耶。胜者我开示。深密经云。阿赖耶识甚微细。一切种子如瀑流。我于凡愚不开演。恐彼分别执为我。楞伽云。如海遇顺风。起种种波浪。现前作用转。无有间断时。藏识海亦然。境界风所击。恒起诸识浪。现前作用转。此识有三义。谓能藏所藏。我爱执藏。其深如渊。不可窥测。前七如浪。六尘境界如风。波浪相系相熏习故。使此白净无记性。能受熏持种。内根身。外器界。业力持故。相续不断。生死去来。唯此一识而已。非谓前七。异此识而有先后去来。若前七先去者。去至何所。前七后来者。从何所来。以前七种子。皆在此识中也。生则从此识中发现。死则归复此识。此识业相随前七。似有去来。此识之性。元是白净。自无生灭。悟之即如来藏。迷之即轮回海。故颂曰。真非真恐迷。我常不开演。自凡夫至于八地。我执方空。故舍藏识之名。无我爱执藏也。从八地至等觉。为金刚道。法执方空。故无善恶异熟果也。从等觉至佛果位中。相续执持业性方空。始能得大圆满。无二随顺。方证大圆无垢清净心也。清净心者。是契经所谓第九白净识也。前八虽无明黑业染而非净。悟之即在缠如来藏。九则净而非染。故曰白。悟之即出缠如来藏也。是以深密明第九者。即八中之净分。而古德亦云。约诸识门。虽一多不定。皆是体用缘起本末相收。本是九识。末是八识。从本向末。寂而常用。摄末归本。用而常寂。寂而常用。故静而不结。用而常寂。故动而不乱。静而不结。故真如是缘起。动而不乱。故缘起是真如。真如是缘起故。无真如不生死。即九为八。缘起是真如故。无生死不真如。即八为九。无生死不真如故。法界无生死。无真如不生死故。法界无真如。法界无生死故。生死非杂乱。法界无真如故。真如非寂静。生死非杂乱。众生即是佛。真如非寂静。佛即是众生。是以法界违故。说真如是生死。即理随情变也。法界顺故。说生死即真如。即情成理用也。如此明时。即情显理。理本无生。即理荡情。情自无性。无性则八相元空。无生则一真不住。不住故含藏妙有。本空故白净现前。是谓大圆。是谓无垢。即法华之实相。华严之法界。楞严之妙心。非大觉尊。其孰能证乎此。

　　或问曰。眼耳鼻舌身意。有了别为六识。是人皆可知者。至于七八二识。杳然无状。莫辨其形。何故曰。各有根境种子。是有为相。答。前五既依色根而有。六岂无根。第六之根。即第七识也。又第七既生第六。七亦有根。根即第八也。第八亦有根。妄则以第七染污为根。真则以第九白净为根。故第八真妄相混。最难辨别。九则洞然朝彻。不复论根矣。是为无住。故曰依无住本。立一切法。于法体上一念妄动。即是无明。无明与本体混杂。不二而二。即名阿赖耶识。此云含藏。以含藏根身器界诸种子故。法尔有四分。一相分。即前五根六尘。二见分。即前六种识。三自证分。即诸识之本体。四证自证分。即能证此本体者。含藏为总。前七为别。由第七末那妄执第八中见分为自内我故。向外转变。为六种识心。又执第八中相分为自外境。故转变为五根六尘等法。是第七识。内则依第八以为我体。外则依第六以为我用。自无体用。故曰传送识。又则前七俱名转识。如波浪故。第八独名含藏。如大海故。海与波。非一非异故。前七转识。与第八藏识。亦非一非异。故楞伽云。藏识海常住。境界风所动。种种诸识浪。腾跃而转生。问。既前七如波。第八如海。只是体一而用殊。何故八种识心。各各不同。答。体一用殊。亦不可说。唯识论云。有迷唯识理者。或执外境如识非无。或执内识如境非有。或执诸识用别体同。或执离心无别心所。为遮此等种种异执。令于唯识深妙理中。得如实解。契经云。无有少法能生余法。但识生时。似彼相现。非异而异。则体亦不可言一。用亦不可言殊也。若一者。宁有十方凡圣尊卑因果等别。谁为谁求。何法何说。故唯识言。有深意趣。唯遮境有。识拣心空。又识言总显。唯言但遮。总显者。谓一切有情。各有八识。六位心所。及所变见相二分。并分位差别。及彼空理所显真如。如是之法皆不离识。故总立识名也。唯言但遮者。谓愚夫执离识心外实有色等诸法。故言唯字。但遮愚夫见也。问。若唯有识。都无外缘。由何而生种种分别。答。论云由一切种识。如是如是变。以展转力故。彼彼分别生。又如梦中分别。岂实有外缘。但心之习气。展转熏变。故令似有他耳。问。论云。集起名心。思量名意。了境名识。集起为第八。集诸种子起现行故。思量为第七。恒审思量故。了境为前六。了境分明故。如此则前六名识。第七名意。第八名心。何故八俱名识。八俱名心。答。心意识三。俱通于八。约强胜边。故分三义。谓第八集起胜故。第七思量胜故。前六分别胜故。以劣从胜。故八俱名心。八俱名识。亦可八俱名意。以八识俱有思故。法华八王子。名八意。表在缠八识也。又按宗镜云。三识各有十名。第六十名者。一从根得名。名为六识。二筹量是非。名为意识。三能应涉尘境。名攀缘识。四能遍缘五尘。名巡旧识。五念念流散。名波浪识。六能辨前境。名分别事识。七所在坏他。名人我识。八爱业牵生。名四住识。九令正解不生。名烦恼障识。十感报终尽。心境两别。名分段生死识。七末那翻意。或云执我。亦云分别。又云染污。亦有十名。一六后得名。称为七识。二根尘不会名为转识。三不觉习气。忽然念起。名妄想识。四无间生灭。名相续识。五障理不明。名无明识。六返迷从正。能断四住烦恼。名为解识。七与涉玄途。顺理生善。名为行识。八解三界生死尽是我心。更无外法。名无畏识。九照了分明。如镜现像。故名现识。十法既妄起。恃智为怀。令真性不显。名智障识。阿赖耶或名种子识。能遍住持世出世间。诸法种子故。唯识论云。一切种子。皆本性有。不从熏生。由熏习力。但可增长。故曰。无始时来界。一切法所依。摄论谓法身。由闻熏四法得成。一信乐大乘是大净种子。二般若波罗蜜是大我种子。三虚空品三昧是大乐种子。四大悲是大常种子。此闻熏四法为四德种子。四德圆时。本识都尽。四法本有。即本有种子也。又或名异熟识。或名现识。或名无没识。或名随眠识。复有十名。一七后得名。称为八识。二真伪杂间。称和合识。三蕴积诸法。名为藏识。四住持起发。名熏变识。五凡成圣名。为出生识。六藏体无断。名金刚智识。七体非寂乱。名寂灭识。八中实非假。名为体识。九藏体非迷。名本觉识。十功德圆满。名一切种智识。此识建立有情无情发生染法净法。若有知有觉则众生界起。若无想无虑则国土缘生。因染法而六趣𢌞旋。随净缘而四圣阶降。可谓凡圣之本。根器之由。了此识原。何法非悟。证斯心性。何境不真。可谓绝学之门。栖神之宅。曰规矩。乃正方圆之器。喻八识心。乃范围三界万法之规矩也。方圆不出规矩。万法不离八识。是八识即规矩。持业释也。何名持业。谓八识体上。自持规矩之业用。故依相宗。作体持业用释也。相宗凡解名相。必用六离合释者。谓合以彰其名。离以显其相。离合释名。事理俱显。毫无混滥。二字多字为名者。必以六离合释之。但一字为名者。非离合义。六者。一依主释。二持业释。三有财释。四相违释。五带数释。六邻近释。一若以四十八句颂文目为八识之规矩者。是依主释。以规矩二字为能依之宾。八识二字为所依之主。使规矩二字。有所依主。不得混滥故。是八识之规矩。非他物之规矩也。二若以八识体上有规矩之用。是体持业用持业释也。以规矩二字。是义用。即显八识之体。故从体名用。义用即归于体也。三若以八识二字为有财主。规矩二字为客文。即有八识心之规矩。是将他显己有财释也。四若以八识二字与规矩二字各有异义是两别双举相违释也。五若以八字为数用。识字为心体。即心体上挟带八之数量。即体挟数量带数释也。六若以规矩颂文邻近八识无言心体。故曰八识规矩。即居近邻强邻近释也。故颂曰。用自及用他。自他用俱非。通二通三种。如是六种释。谓持业但用自。依主自他俱用。有财用他。相违自他俱非。邻近通二。谓通用他。即有财邻近。通俱用。即依主邻近。带数通三。谓通自用。即持业带数。通自他俱用。即依主带数。通用他。即有财带数也。然则有财亦合通自他俱用。如云佛陀是有觉之者。分取他名故也。复有依士释。即依主分出。所依者胜。即依主。所依者劣。即依士。亦与依主同故但云六释。问。性相二宗。有何差别。答。宗相者。即性以谭相。纵无为法。亦有六种。如一念中有多刹那。一刹那中有多生灭。刹那者乃力士断一茎丝之时也。是以刹那中生灭相最细。故颂云。初生即有灭。难为愚者说。此方之机。气大心粗。精神莽荡。沉埋五欲。我见欺人。不喜多闻而潜证。惟求了悟以快情。故于微细法相。多不明了。纵有明者。但记其名相。配合而已。真永嘉所谓。入海算沙徒自困耳。宗性者。即相以明性。纵诸有为法。亦是随缘真如。无边刹海。相相皆如。十世古今。心心不隔。然则非相无以显如。非如无以融相。弃相谭性。是口说性。实不见性。弃性谭相。是口说相实不知相。如一灵丹。十味药成。弃药求丹。不可得也。故相宗不明。性宗不彻。以不彻故。即执七识我见为佛性。以第八识刹那中生灭相为真如。颟顸儱侗。自迷迷人。故世尊呼为可怜悯者。问。经论中。法相森罗牵枝引蔓。不胜其繁。尽欲明之。只益自苦。得不为弃大逐末。向外驰求。答。好易恶难。乃俗士之常情。离相明心。故玄学之僻见。本非末外。相实自心。法尔昭然。何弃何逐。江河之水。源出滥觞。滥觞之源。更有其源。源源不尽。以至相通。则江河之水。为源大矣法相虽多。不出八识。八识无体。全是真如。真如随缘如大圆镜。一性不移万法顿现。可谓无量无边契经海。一言演说尽无余。楞伽云。凡夫无性自性第一义。作二见论。不觉识自心所现。分齐不通。问。万法唯心。唯何心。答。迷则八识历然。悟则一源清净。问第八识至不动地。舍藏识名。摧灭我执。岂非因中转成智耶。答至第八地。灭我执者。是前六七二识。初地中。用双空观。破分别二执。至七地后。断俱生二执。转成妙智。无有间杂。故于八地。令八识我见不起。因七地中。妙观察智威势强胜。故八地已去。不假功用。如渡舟近岸。在七地着力撑了一篙。后三地之岸。任运而至。非是第八识在八地中。起智断惑也。故第八识只能含藏。其做事业俱是第七。使第六统前五而为之。故第六识。业力殊胜。悟则放下屠刀立地成佛。迷则如箭射顷。堕于恶道。问。如是则了此第六无性。全是第七意根执我而有。意根无性。即是含藏。含藏无性。即是白净真如。现今目前千差万别。惑起而不知。念动而不觉。隐然如有鬼神之所驱使。而不得清净者何也。答。是亦不可强也。自无始来。无明业力熏习厚矣。山河大地。一为之变起。况区区身心耶。欲点化此虚妄身心。洎山河大地。成无上觉者。直须向法界性中。捣筛万法。为一念灵丹耳。夫何言。

　　八识规矩颂略说(终)

　　No. 891-B 八识规矩略说䟦

　　嗟夫心会缘生。有情胶结识由尘滞。无始熏成。业河混混漂流。真智纭纭荫蔽。徒知年往。不觉形随。窃闻心生于有心。相成于有相。纽见者执情识为我心。顾影者弁规矩为外相。然热爱必至焚和。而波想岂能遗陆。非心无以融相。离相无以证心。至哉规矩之拯㧞根冢渊乎颂言之圆明窍幻。义犹未显。旨俟谁传。幸有度门禅师。戒景夜净。空华晓扬。思风发于清襟。言泉流于玄吻。饮灵三藏。伦采群宗。岂直苦海之舟航。允为法门之柱石。诸天皆已冥赞。四部尚未恒流。今辨河上人。猛发深心。广缮别本。不借赀于众缘。惟施法于禅说。俾转识为智齐葸有于虚融。而启帙知归显一如于沙界。宏功不可思议。拙语莫罄揄扬。

　　万历癸巳岁孟秋望日槜李心一居士朱衷纯谨识
