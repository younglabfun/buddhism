卍新纂续藏经第 55 册 No. 0914 普贤菩萨发愿文


　　No. 914

　　普贤菩萨发愿文

　　天台　智者大师　撰

　　稽首十方三世一切诸佛。愿当证知某甲。诸佛所有一切波罗蜜行。我今然当如彼修学。唯愿诸佛如来慈悲哀念。我愿于菩提心得大固力。于不可思议诸佛法中得深信力。于多闻中得不忘力。于往来生死中得无疲倦力。于诸众生中得坚大悲力。于布施中得坚舍力。于持戒中得不坏力。于忍辱中得坚受力。魔不能坏得智慧力。于深法中得信乐力。一者。愿我于一切生处。一切法中。常得供养十方一切诸佛。尽未来际无有休息。二者。愿我受持如来甚深法海。即自明解不由佗悟。尽未来际无有休息。三者。诸佛坐道场处。愿我于中作摄法上首。请转法轮度脱众生。尽未来际无有休息。四者。愿我修行一切诸菩萨无边广大愿。尽未来际无有休息。五者。愿我教化一切众生。卵生．胎生．湿生．化生。悉皆令入无余涅槃。尽未来际无有休息。六者。愿我生诸佛刹如对目前。尽未来际无有休息。七者。愿我严净诸佛如来甚深刹海。尽未来际无有休息。八者。愿我与一切诸菩萨同行。集诸善根。尽未来际无有休息。九者。愿我所有身口意业。众生见闻皆获利益。如药树王无空过者。尽未来际无有休息。十者。愿我于一切微尘道中成等正觉。转大法轮。度脱众生。尽未来际无有休息。佛子若能发此十大愿者。百万阿僧祗愿门皆悉见发。愿以此广大誓愿。种种善根。回向一切众生。愿皆永离三恶道苦。具足普贤菩萨行愿。我又以此善根回向无上菩提。不求世间二乘果报。我又以此善根回向真如法界海。真如无灭。无漏无为。不可破坏。愿我善根亦复如是。如三世诸佛回向。我亦如是回向。回向已归命礼三宝。
