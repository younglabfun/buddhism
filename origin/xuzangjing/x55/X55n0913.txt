卍新纂续藏经第 55 册 No. 0913 天台智者大师发愿文


　　No. 913

　　天台智者大师发愿文

　　夫欲念诵。灭罪障。助菩提。应须发愿。

　　先净三业。十指合掌。面向诸佛。口陈辞句。作如是言。

　　弟子比丘某甲(余众各准此称名)。稽首和南。一心归命尽十方三世一切诸佛．尊法．般若．十二部经真净妙法．诸大菩萨摩诃萨众．诸贤圣僧．常住三宝。唯愿神力。慈哀护念。愿当证知。以此念诵。善根功德。专用庄严四恩三有．尽十方法界一切众生。愿共法界诸众生等。从无始已来。至于今日。昏沉倒惑。六根．三业造一切鄣道之罪。若粗若细。齐佛所知。一时消灭。生生世世。永离地狱．饿鬼．畜生身。永离女人身。永离边地．下贱．八难身。愿共法界诸众生等。若于此生。若于余生。常值善知识。常闻无上大乘正法。即于此身。悟解常住佛性。大涅槃海。一切诸法。本来寂灭。具大菩提。了达根尘能所。一念起心。具一切法。百界三千。空．假．中。即法界印。不可思议。心．佛．众生。三无差别。体权识实。发大菩提心。上求下化。㧞生死苦。与究竟乐。修牢强精进。四种三昧。只不思议一观三观。观不思议一谛三谛。观谛冥一。即四魔三鄣。历缘对境。以妙十法成圆乘。行解更资。心心明寂。发真中道。开佛知见。心心现前。所有慧身。不由佗悟。自然流入萨婆若海。住无生忍。具大智慧。成摩诃衍。通达渐顿诸教。破一微尘。出大千经卷。恒沙佛法。一心中晓。觉佛慈悲。无诸悭吝。说于止观。遍施一切。开门倾藏。舍如意珠。理即．名字．观行．相似．分真．究竟。圆伊三点。不纵不横。正法大城。金刚宝藏。一切佛法。自行化佗。一生有办。设未明了。非因之因。从因感果。不果之果。获胜果报。愿共法界诸众生等。临命终时。七日之前。自知时节。心不颠倒。心不错乱。心不共念。身心无诸苦痛。跏趺正念。身心安乐。入深三昧。见十方佛。愿弥陀世尊．三世诸佛．观音．势至．诸大菩萨．一切圣众。不舍本誓。悉现在前。同时放大光明。照触身心。所有罪障。一时消灭。诸根豁然。深入知见。以大神力。摄受身心。授金色手。摩顶接引。欢喜踊跃。乘佛愿力。坐金刚台。随从如来圣众。于一念顷。上品上生西方阿弥陀佛极乐世界。金莲化生。悟入无生寂灭诸忍。超登上地。获六神通。住首楞严。不动法性。于一念顷。游历十方。奉事三世一切诸佛。一一佛前。悉有我身。修诸供养。闻法受记。一时普能受持三世如来甚深法海。即自明解。不由佗悟。大理。大愿。大庄严。大智断。大遍知。大道。大用。大权实。大利益。大无住。诸佛所有一切波罗蜜行。一时修习。与文殊．普贤等诸大士为伴侣。具足一切诸菩萨无量无边广大行愿。得诸大陀罗尼门．诸三昧门。普知诸佛刹严净佛国。于刹那顷。普于十方一切微尘道中。成等正觉。转大法轮。度脱众生。无缘慈悲。普覆法界。不动真际。普入三世。度脱一切众生。或作佛身。施权实。或为九界像。对扬渐顿。请转渐顿。弘通渐顿。三轮摄化。摄化无穷。同虚空遍界。而作佛事。从本垂迹。摄迹还本。本迹虽殊。不思议一。自佗行圆。常住秘藏。法界怨亲。同斯愿海。
