卍新纂续藏经第 75 册 No. 1515 续佛祖统纪
续佛祖统纪诸师列传之一法照法师文杲法师智觉法师永清法师子仪法师允泽法师元凯法师性澄法师蒙润法师弘济法师本无法师允若法师善继法师续佛祖统纪诸师列传之二必才法师普曜法师正寿法师子实法师大佑法师慧日法师子思法师普容法师祖祢法师弘道法师友奎法师如玘法师自朋法师大山法师良玉法师元领法师绍宗法师

　　No. 1515

　　续佛祖统纪卷之一

　　北峰印法师法嗣

　　法师法照

　　字晦岩。台州黄岩大墺人。俗姓童氏。族聚四百余年。父冕。事佛崇善里苾童佛。生九子。师居其次。母陈氏。梦日[雨/貝]褰裳得之妊。十二月乃娩。气貌奇伟。耳垂肩。眼瞱瞱如电。方入小学。根器已不凡。读儒书多颖悟。年十三继父志。愿为僧。礼圣水宣公出家。一夕归自外寺。僧望两炬晶荧近接之。乃目光也。月溪晖公言于多福堪首座曰。此子异。必振吾宗。堪为剃落。自后肄业东掖。精进教乘。三𨵃大藏。出游诸方。先往北禅谒北峰印法师。次参蒋山琰淅翁。北峰住下竺。招师归。讲论授受冷然有得。北峰顺寂。振锡东还。钱丞相作高僧堂以延之。年三十三出住阳淡。改住天台大慈。迁圣水。史卫王举住云间延庆。继迁凤山褒亲。丞相史永公举住四明。延庆．海顺二师自日本来听讲。请所撰读教记。绘师像归国。高丽崔丞相亦致书问佛法大旨。乞九祖图。且遗师缥瓷钵及金砚匣香药。育王虚席。郡请兼住辞。曰。自梁隋已降。达磨智者各有宗承。举痴绝冲。自代[閫-木+(夭-(乂-(必-心)))]师夺寺园为酒库。师即排包而遁道。出东掖。两山学徒欢迎于境上。宏斋包公屈致智者真觉。重祖庭也。理宗闻师名。来住下天竺。寻迁上竺。补右街鉴义。特赐佛光法师。进录左街。赐金襕袈裟。召见倚桂阁。对御称旨。时集庆寺成。有旨命开山。力辞。举白莲观主南峰诚法师以代。明年诚圆寂。特旨转左右街都僧录。令兼住。不许辞免。御书晦岩二大字赐之。师曰。开无碍讲。凡禅教律三宗学徒云集。闻者多所解悟。召见延相殿讲华严经。又大书灵山堂以赐。遣侄武经即童炎奉震翰归里。东宫成引见后右殿讲般若经。再赐紫金襕衣。斋于明华殿。力奏还山。度宗即位。敕再住上天竺。前后阅二十四年。平章贾魏公为造塔于寺之东冈。奏请额天岩塔院。赐田三顷以助香灯。是年秋示疾。移归塔院。却药屏医。作文自祭。中秋之夕书偈云。仙寿八十。我多九年。虚空掇转。大用现前。掷笔端坐而逝。享年八十又九。僧腊七十四。生于淳凞乙巳七月二十八日。终于咸淳八月十五日。大弟子妙声．继席及时举等四十余人。手度一百余人。奉全身窆。以衣发窆金地天岩墓。导初志也。次年赐谥普通法师。塔曰慈应。师以学问之渊博。识见之峻拔。机锋之敏捷。度量之廓容。禅律无不贯通。等视幻世。不物于物。人莫得以涯涘窥。宜德表丛林。名薄海外。上而冕旒简知。下而名公钜卿。皆愿与交。衡台之道至师尤盛。有读教记二十卷行世。其余法语遗文具见别集。法师行果号南涧。住天竺灵鹫。与汤文清公汉为莫逆交。有唱和诗文。又乞桧于吴中学士云。昨荷许颁蟠桧。足仞慨特。然非托世契。不敢致此请。倘蒙践言。遴选二株高大相称者即授以的。俾群目耸观。飞来增胜。亦不孤珍赐也(云云)。无文灿禅师祭之以文曰。我昔游长安。见公飞来峰下。挟病负贪辙烦车。殆公授之馆。饷之泉石。纳之图𦘕中。倏而来。忽而逝。公不以久数而厌且殆也。绿[竺-二+哀]青箬西还大江之南。今七十年矣。量如泰山之纳云。气如春风之着物。公风度仪轨耽耽心目间也。去年秋。伯氏还京师。公以书来。感慨激越。与昔者往来书词大异。既读而疑曰。老子将厌人间世乎。何其言之诀也。不几何时。前之疑者遂信然矣。乌乎。悲夫口不必讲而心法合于契经。众不必多而光𦦨厌于灵竺。货不必殖而挥斥富于猗顿。天地大矣。如此人品百年能几见哉。尚记昔者侍坐时。升降进退。眼中无凡子。韵如叔凯。清如小山。雅如贯卿。和如养直。颙颙印印。应接不暇。今三子者已不可作。小山深入台云。灿也眩甚。亦将槁死江南泽中。今北道主人亦不复见矣。遥想北山之下。疏通岩户自若也。玲珑台观自若也。鲜明松桂自若也。一世人物能复如昔之盛乎。敛不知以何日。葬不知以何时。塔不知以何地。长安故人既不我告。天地阔远。欲问无所也。我哀无声。我言无文。山中猿鹤。间应断魂。

　　总庵心法师法嗣

　　法师文杲

　　字如晦。姓喻盛氏。其先开封人。生秀之华亭。自号古镜。以母初妊尝惊窹大圆镜也。早失恃怙。庆宁寺僧师训谓出家可以报德。师从之。十八受具戒。性醇。谨一郁多罗未尝去体。时台宗推总庵心公．坦庵英公。师游其间尽究宗旨。一夕梦韦天神执双箭处层阁。师欲升未能。忽垣庵从旁招之。平跻𨆈视。皆大教古轴。若干亲题抄者。早起识于庆宁之壁垣。庵住天竺灵山。请为第一座。坦庵闻其提唱。叹曰。吾钵囊有所付矣。从容次言及执箭事。垣庵曰。子神交贤圣。晚迭住上下两竺。此其兆乎。嘉定戊辰住青镇广福塔寺。有盗数十。携凶具夜至。师略无怖意。空所蓄与之。尝谓学不悟则不能洞彻佛意。行不密则不能优入圣域。是故诸三昧期或七七昼夜。岁率为常。间举似总庵之偈曰。一队痴汉患颠。四七昼夜不眠。费尽娘生气力。分明掘地讨天。又迁吴王之时。思荐福云间之延庆。凤山之褒亲。惟广福前后三至焉。壬辰秋诏主天竺灵山。端平三年中使赍御奁。赐无量寿佛像。建阁严奉。奎章大书其扁。昭回云汉。嘉凞己亥上竺虚席。京兆端明赵公与权奏。无以易文杲。诏曰可。明年意若有不豫。抗章请退。先是信人罗氏创宝华院。拟师开山。至是适副其愿。上竺挽请益力。师乃还。天旱。大士出明庆寺。六月晦。师入奏谢。丙寅皇帝诣寺请祷。师启白辞意恳切。上契震哀。驾回而雨。即班左街僧录。主管教门公事之旨。及佛慧法师之号。未几诏主灵山。听学者日不下数千指。岁饥。云水之众无归。独灵山不户。其入腹皆果然。建僧堂以赡众。广忏室以熏修。增置畎亩靡费不举。尝述住持十箴。自儆不逮。务诚实以成智行。依定慧以导律仪。弘道德以接方来。崇梵福以裨国祚。量才能以为翊辅。合礼义以识安危。用悉檀以应众机。俭一己以兴百废。明因果以护常住。立法度以振纪纲。缺一于斯。虚名何益。端明平斋洪公咨夔。见而题曰。此古镜磨镜法也。久后光明透彻。似无待磨。诸禅莫被老行者热瞒道不须拂拭。时北涧简师亦有赞辞。又以四无自厉。谓然无尽灯。续无声漏。坐无生境。观无量寿也。柏庭月公以四偈发明其趣。尝疏严观诸师异同。会归于一。以启学者。淳祐二年六服乙亥示寂于灵山。正𥨊先一日。力疾草奏。手书诀朝贤。或以药进。正色曰。世间相常住。汝知之。手书偈。掷笔而逝。奉全身塔于月桂峰之右。谥其塔曰圆照。坐夏五十九。享年七十六。得度者几二百人。得法者东掖．妙湛．延庆．如益．广福．如皎．兴福．怀总．先福．怀德．永宁．道彬．永福．德斌．慈感．普慧等十余人。

　　啸岩虎法师法嗣

　　法师智觉

　　号顽空。东嘉项氏簪缨之族。蚤惠就家塾。进倍群稚。十三舍家。礼郡之越兴寺从定得度。甫具戒即白定曰。誓学台乘。遍依诸老。隙地净几金玉寸阴决志大猷不弄笔墨。凉霄雨夕朗诵祖诰曰。吾以此代声律。忽感而曰。卿先哲广智．法智适也。在则人。亡则书。敢不勉诸。归取二智遗书。沉潜反覆。砉然解会。回视群言如破竹矣。往见啸岩于东掖山。岩已默识之。从容酬诘。尺围钥合。即俾冠冕多士。久之徜徉二竺间。柏庭．古云二主翁礼敬优异。先后命分其席庭。罗致尤勤。形诸偈语。绍定己丑春有旨。以禳禬事宣上竺主僧赴南水门引见。庭方在假。师居座元。得旨代入峻事。王音褒嘉。赐赉甚渥。庭目疾久。拟告老。表师自代。牢让乃已。出世明之。超杲濵海。凋瘵处旋。徙室严。京尹节齐．赵大资以大雄招。仅及。暮有旨住圆觉。学子绳绳雷动蛰奋。各随根器。及玄键阖开。虽老同门叵测。首辟大义堂。隽徒质疑问难其中。滞于言则引之以意味。胶于玄则示之以正直。方将索之于意味径直中。则舌端河汉涛澜起伏。不使滞一隅矣。四处应缘一香未拈。有间焉则曰涅槃堂里看。众莫涯其意。当示寂日。始挝鼓会众。一瓣为啸岩。偿初心也。书偈曰。六十一年。弄巧成拙。末后翻身。虚空迸裂。掷笔而逝。僧腊四十七。龛留四日。阇维顶骨牙齿俨然于烬余。塔藏归云之东。师倾然而臞。颖迈超豁。筌罤名句。橐籥深征。当讲说时部帙皆屏去。惟趺坐默然。及临筳捉麈则庭瓴决堤未足为驶。每言三千中道之谈。乃性德圆具之旨。虽胚胎妙经中。由智者发其秘。法智宏阐深切着明。净觉封执而失诸驯致。厥后谬谓三千克体则当俗谛。其毫𨤲千里之谓欤。早年假道禅关入太白无际之室。与诸老相抑扬。故见于讲贯者。脱洒圆活与执袋上语者大辽邈矣。一日讲至迦叶闻琴起舞。须弥涌没低昂。海水腾波处。纵学流之说随攻破之。俟其语穷意尽。忽指露柱曰。请为诸人说。或谓师曰。盍著述乎。师曰吾不欲屋下架屋。因晓之曰。夫言所以达意。得意忘言。言忘则意亦忘。名相何有哉。龙猛建宗。达磨别传。同工而异曲。安晚郑丞相问曰。一人发真归元。十方世界悉皆消殒。顽空消殒也无。师曰向甚处见顽空。又曰。好个佛堂未有佛在。师曰何处不称尊。存耕赵开府为奏赐真悟大师之号。余公卿以内典问者。随机启迪。皆充然有得焉。一衲修然终老孝敬。方母病革呻吟。师为焚香哀忏即安。然而终子夜必盥漱诵经。资亲于冥。寒暑造次不爽。把弟随缘不问荣陋。倾钵胜新建置。辍施利。周贫急。所至皆然。此时余事耳。

　　桐洲坦法师法嗣

　　法师永清

　　字夷仲。号古源。嘉兴海盐人徐氏。生嘉定乙亥十一月二十四日。在襁褓能称佛号。其母惊异。年十二依邑之广程万寿寺义公习法华。甫三月背诵如流。二十剃发受具戒。晨夜礼佛。闻华亭延庆桐洲法师学行高世。白义往从之。五年得其道。复见佛光于上竺。佛光伟视之。遂以为领袖。淳祐辛亥出世常熟报慈。越十年百废具举。丘公岳．常公懋．即公用雷皆因是知之。有舍田伍顷为立观堂者。邑令尹俾文士为之记。辛酉迁杭之兴福新像。设作猊轩。讲贯无虚日。暇则与同志补涅槃经。未入科者学徒赖之。增置田土以给饘粥。声誉彻闻。壬戌召入内道场忏祷有验。赐号祥应法师加紫服。甲子冬召至福宁殿讲法华称旨。内翰林公希逸赞其绘像云。得佛心。传佛口。福宁殿上师子吼。盖纪实也。甲戌归旧隐。自时厥后世故相仍尝遭剽掠。来牒伽黎。得之水濵。为灵山都讲。岁余副参杨公镇疆。起住南竺演福。尝与林公论一心三观。林曰。欲知智者空中假。即是南华周遍咸。师以为南华虚无之说岂同三观真实名义者哉。要不可以文字语嘿会。林以偈谢曰。谁能会得渠三昧。便是宗家老大虫。乃作兴其寺。瓶立宏规。象龙云会。大昌教海。自是而始。寺右有肇法师讲经处。名曰白莲华遗迹。犹存寺左。有僧史宁僧统塔。越在草莽。迁于肇之东。建堂三间。每月八日集同袍四十八人效庐山社修念佛三昧。一日语众曰。辨才在上竺年七十遂退归龙井。吾年今已及不可复留。亦退归白莲华。天竺．南湖争致之。辞不复往。偶行山后卓锡得泉。觱沸甘美辟以为池。名曰祥应。示不忘本也。师姿状瑰秀襟期洒落。所至多有建立。日诵法华虽老不懈。亦有言句传诸其人。自更忧患。一味退敛。作贫老歌以见志。布衣蔬食随化委顺而已。随建四七昼夜法华期忏。仅再举。示疾而终。辛卯正月十日也。寿七十七。腊五十七。茶毗齿不坏。舍利灿然。二月四日藏骨肇宁之西。中顺大夫牟[嶽-狺+巿]为作塔上之。铭有曰。昔田命其子曰。我死必葬西门豹边。其履行与吾等。而王伯鸾宜相近今古。源塔近肇宁。得非志行之同者欤。

　　冶堂模法师法嗣

　　法师子仪

　　凤山其号也。会稽上虞人。其父陈□。在宋知县温之乐清。为元兵所执。不屈而死。师在襁褓。其母怀抱归里。家益窭。十岁依郡之大善寺德公。㖟以梵书。一览即嘿诵。又五年祝发禀戒。寻从冶堂于华泾报本。习智者教。治堂迁台之国清。又侍焉。悉究其学。继游钱唐。谒云梦泽公于演福。俾纲维其众。由是声誉骤起。尝手写法华经三帙。其一以墨。二用黄金。三则出指血也。出世余姚之积庆。辨香卒归冶堂。至大初观光上国。高丽沈王．璋王秉意教门倾心内典。问法师授据经论。谈辨云兴。引见武宗。皇帝降玺书复台之瀑布。既领寺事。广兴土木。更瓶殿宇及佛菩萨天神之像。明年朝京赐金纳失失伽黎。加佛智强范海月宝净妙慧大师号。特命讲经三藏试鸿胪卿以冠其首。继奉青宫令旨。撰金刚胆巴上师行业传。书成经进。同高僧传入藏。赐赉优渥。荐沐纶音。升住杭之天竺灵山。师极力振兴。犯律轨者摈斥焉。持行业者与进焉。人多严惮之。四方学子栖止轮下。师皆待以殊礼。尝曰初学难同老成(云云)。累职充讲。乃分内事。初学之士离父师。弃乡井。非负道念奚能至是。吾等据宗师之位。不以礼貌汲引。使其望涯而退。宁不为断佛种人。延祐中沈王游江淅。集诸山硕德于郡之明庆律寺。启如意轮忏期。竣事设伊蒲馔。有司供张。推王中居高座厕。诸山下席。法师昌言于前曰。今日齐事谁为之。审斯礼。甚非王者待教门之意。即令撤下其座。王欣然服从。即延诸山上席。闻者莫不韪之。寻归越城。购别业。奉母氏食息其中。夷险不贬其志。至治初英宗皇帝践祚。入觐被旨再住下天竺。名香驲骑络绎于道。锡予无虚日。明年复趋上京。寓庆寿寺之西堂。名公钜卿从师论道。户外车马常满鄈丘。李公仲宾．吴兴子昂赵公．渔阳鲜于伯机．东阳柳公道传皆与师交。诗文酬唱累满卷轴。师以母老。钦省侍丞欲还里。至下邳。忽得微疾。頋谓左右曰。吾平昔讲贯。鲜事利养。虽处住持。然皆废弛之余。力莫能兴。思仰圣上鸿福。少展未景。今既若此。时缘可知。而等能以白金奉吾母。死无所憾。言毕书偈遂卒于舟中。是岁丙寅十一月十日也。其徒奉遗骨归葬受经之石奇山。世寿八十五。僧腊四十三。所著有读教私记。其诗文曰天游集。前奎章学士蜀郡虞公为之序。师神观雄迈。音吐如钟。英风刚气。震动山岳。自国家崇尚教乘。海内宗匠莫不奋跃所长以趋至化。故世道益理教法益振。师出入禁闼二十年。际遇三朝。圣君贤相能以吾佛妙说弥缝昌运扶树教基。使东南弘天台之学者金舂玉应。为世所重。殆非偶然者矣。

　　剡源先师法嗣

　　法师允泽

　　字立翁。自号云梦。越之剡溪人。俗姓求氏。师生时。伯父梦神人东下。舆服导从非常。明日瑞彩充帏。异香满室乃娩。在褓襁。神气冲裕。龆龀类成人。不茹世味。十四出家于报恩寺。投剡源妙悟法师得度。明年禀具。习法华．楞严．楞伽诸经。悉通大义。妙悟时主淅东西名刹。从学者常数百人。师侍巾瓶尽得其道。一心三观之旨洞然无疑。年二十九出住崇寿。如新发硎。上慢退席。继迁广福。起废归侵。刻石犹在。复升延庆。讲席大启。楼殿𣇄新。粥鱼齐鼓岁入有加。孤山以玄门废。师起而寺复。开山之席乃成远袭。国清以禅宗革。师出而论定。雨华之尘乃授同门。基故宫以创兴源。而规画之。而阐扬之。相形势以恢演福。而指授之。而振起之。下至姚园五百罗汉寺日崇且辟而纲维之。余山建报恩为退处之地。龙井创安养为十方学子之归。剡之报恩则又追崇其师之乡也。一皆崇以栋宇。入以土田。慈恩之报意亦勤矣。师凡再诣阙庭。世祖神功文武皇帝召见。问佛法大旨。赐齐香殿。授以红金襕大衣。锡佛慧玄辨之号。玺书屡降。光被诸方。便教之冠于禅者。实师之功也。翰林伯淳张公苾为权实之教魁。圆顿之宗硕者。殆非虚语。大德丁酉七月十六日留偈示寂于南竺演福。越八日门人奉遗骨塔于龙井之安养。春秋六十有七。僧夏五十有三。得法弟子志安．元净．性澄．净真．宗渠等四十余人。师历名刹七复道场。二被玺书。三其道德之隥重。考焰之辉赫。一时王公大臣交致问法。宗工磌士北面服膺者亦有所自矣夫。

　　东屏吾法师法嗣(佛光下)

　　法师元凯

　　号南叟。以南天竺演福第一座出世青镇广福。初寺西向而纡。议开正路以易之。三十年弗克底成。延祐三年南叟既至。以弘教为急务。故人从之者日益众。乃架桥芙蓉浦曰翠波。疏榛秽直至。车溪墓道。作门揭其扁曰。车溪祖关。又构亭曰景远。所以尊祖也。始开正路得大坦平。所以继志也。宋大参陈公简齐奉祠于寺。与大儒叶天经．诗僧大圆叟洪智讲道赋诗。作三老亭于浦上。既久废。南叟亦即其基作亭以复其旧。所以敬贤也。翰林待制周仁荣寺记云。南叟之行学事业迥异于众。宜所建立。克辉前哲。故喜道之以为记。

　　云梦泽法师法嗣

　　法师性澄

　　因字以为号曰湛堂。家本越之会稽。故又以越溪为别号。父孙君满。母姜氏。梦日轮从空而堕。既觉。初日正照其榻。师遂以生。幼有异质。四岁戏拈笔为佛像。授以经书即能成诵。若宿习然。至元丙子出家。投佛果寺石门殊律师。明年祝发受具戒。持法华经以为日课。石门谓。三世佛法。戒为根本。而通其遮性双单制听止作之义。岁乙酉始依佛鉴铦法师为天台之学。闻𣇄山讲席之盛。更往依焉。寻归侍石门。时弘公道夫．静公仁叟适相密迩。二公皆宗门巨擘。朝夕咨扣得益为多。逮石门示寂。乃谒云梦泽公于南天竺。一见深加器重。历居要职。天台国清寺实智者大师行道之所。或据而有之。且易教为禅。师不远数千里走京师。具建置之颠末。白于宣政院。平复其旧。以秘密教不传于东土。因禀戒于胆巴上师。既入其室而受觉海圆明之号。又从哈尊上师传修习法门而究其宗旨。元贞乙未入觐于上京。赐食禁中。复以国清为言。宣政院为奏请降玺书加护。命弘公主之。辨正宗绪扶植教基。使来者有依庇焉。师欲东游勾丽求天台遗书。先上书其国之嗣王。而彼国答以无有遂止。再诣上京。陛辞而归。大德丁酉出世东天竺之兴源。丁未吴越大旱。师为说法禳祷。好事之家多为感动。指所有以活。其不能自食者死。无以敛。则为掩其遗骸。仍作大会普度之。至大戊申迁住南天竺之演福。郡长官剡上其道行及济人利物之功于行宣政院者。转闻于朝。降玺书加护焉。至治壬戌驿召至京师。入对明仁殿。被旨于青塔寺校正经律论三藏。有司供张。岁时锡予为礼殊厚。驾幸文殊阁引见问劳。赐食正旦。及天寿节再朝于大明殿。赐以无量寿经。挍正事毕。特赐金襕袈裟加以御用衣段已给驿倦。将南还。俄有旨。即白塔寺建水陆大会。亟相东平忠献王留升座说法。众感悦服事。闻宠赉尤渥。仍降玺书加护。追号佛海大法师。一时文学侍从之臣皆赋诗以美之。泰定甲子选住上天竺。越至顺辛未七年矣。是岁六月朔。挝鼓告众曰。吾三住名山逾三十年。自行无益。世缘有限。虽愧不敏。古德风烈犹或可攀。即说偈。以辨才归龙井自喻。众固留不可。竟拂衣归南竺云外齐。岁余东还佛果以终老焉。师所至学徒坌集。诸方宿衲素有时名者争趋其座下。诲迪奖励未尝少怠。台乘四书大小部讲彻则复始。雄谈博辨风驶涛涌。有疑而未决者折以数语。莫不冷然意解。晚年荐志净业。晨昏系念虽病不废。曾屏绝左右修一心不乱观门七昼夜。屡感瑞应。至于统领庶务。细靡密未始惮烦。规制庳陋则增广𤨏之。居处弊坏则缮完之。资用俭薄则经度之。不以其涉于有为而忽之也。佛果久废。师归休其中。慨念石门付嘱之重。罄己橐一新之。一日众以月旦问讯如常。时师遽迎之曰。老僧向非退闲。十二年几在半途。今日则有。明日则无。光阴其可把。既乎烦大众点指行李。用表无常。众为念佛。师曰。止止。佛须自念。明日却劳送别。黎明众集。端坐书偈而逝。至正壬子八月二日也。春秋七十有八。夏六十四。奉全身窆于清泰院。先是师在上竺创流香塔院以奉开山臻法师．洎如法师。而肖己像于其左。至是分爪发建塔其中。及南竺明静塔院。以为后人展敬之地。所著有金刚经集注．消灾经注．弥陀经句解．仁王经如意论。咒经科并行于世。嗣其法者弘济．本无．允若．大安．善继等若干人。

　　古源清法师法嗣

　　法师蒙润

　　号玉冈。海盐顾氏。父敏。隐君子也。母强氏。祥应法师清公之甥女。师方娠。母感异梦。年十四弃家依清公于白莲花。尝礼护伽蓝神。土偶辄仆若答拜然。左右皆惊。授以经书应口成诵。命礼院僧一祥为师。祝发进具。从古源受天台家金錍．十不二门诸书。即能了其大义。会古源归寂。又从竹堂传公以卒其业。因苦学婴奇疾。修请观音忏七七日。既获灵应。疾愈而心倍明利。勤说勤行。自集庆维那分座于演福。湛堂澄公来莅教席。号为极盛。师升居第一座。凡所阐扬。辞畅旨显。老成宿学咸敬服焉。出世于海盐德藏。长夏讲法华经。听者日千余人。屠沽有为之易业者。瑞应不可胜纪。迁主演福。宗风益振。居六年退归白莲花修念佛三昧。依之者益众。日于肇公讲堂为说止观。间语其徒曰。吾祖智者所谓风烟山水外足忘忧。妙慧深禅内充愉乐者。其在兹乎。自是誓不出山。行宣政院强起之主下竺灵山。时寺新毁惟普贤殿岿存。因慨然曰。吾兹寺成于慈云。一殿尚存则祖师愿力有在。乃首加葺治。次苐构诸堂舍。然不以经度程督之劳废教。事书夜讲演无倦色。率同志修法华三昧。感普贤放光现瑞。居三年以涉世将迎幸其素志。复归白莲老焉。至正二年十二月二十六日示寂。呼子实．法明䇿示止观安之法。且告之曰。吾生缘殆尽。兹惟其时。骤苾佛号数考。泊然而逝。世寿六十八。僧腊五十四。明年正月三日茶毗。得舍利于遗烬中。始师无恙时。有请预为造塔者。以偈谢之曰。死后茶毗一幻身。尽收白骨煅为尘。何须石塔标名字。毕竟当初无此人。其人遂不敢复请。至是门人建塔于风篁岭下白莲华院之六唯亭。奉舍利藏焉。所着有四教仪集注行于世。师神资颖秀出于天赋。道力纯固。观慧虚融。志在他有所即应利。尝求古源塔铭于凌阳牟公。问以三观之义。其答如响。公击节不已。以为闻所未闻。每与儒士折衷儒释所谈理性之异同。无不叹其言简而理尽。及于徇缘御物一本于诚。所至道俗向慕。或舍所居或创寺宇以延致之。在嘉禾则有演寿．吉祥．慧光。在杭则有寿圣．瑞光忏院等。至于自行之精进。修常坐三昧以九十日为期者七。法华．光明．大悲．净土诸忏法不计期数。而潜德密行证语所及。有未易浅窥者。此特其应迹而已。天目中峰国师尝致书曰。法师能以芬陀利香充塞宇宙。人谓古佛复出。信矣。

　　佛海澄法师法嗣

　　法师弘济

　　字同丹。别号天岸。绍兴余姚姚氏。蚤孤投从父舜田满禅师出家。其祖继公授以妙经。应口能闇诵。十六剃染。二十进戒。持四分律。忽自奋曰。律可学。教不可学乎。遂往四明延庆。从半山全公习衡台止观之书。尝修法华．金光明．净土期忏。在观定中都智者国师授以犀角如意。自是讲贯了无留碍。时大山恢公主松江延庆。佛海澄公董杭之演福。学徒川委。并延师居第一座。高昌总统般若室利公。学通华梵出入经论。以本国言与法师译小止观。文采粲发。公深敬服。泰定初开法圆觉。倡佛海之道自师始。两浙学人奔凑。师罄大小部帙。昼夜弘演多所启发。明年盐官洲崩。行省亟相脱欢公忧之。祷于上竺广兴法事。命法师亲履其地。仍令有司修水陆大会七日夕。法师咒以沙水。足迹所按土皆凝然。至今居民不化鱼𩻪者。盖师愿力有在也。天历改元升住大集庆。岁饥喟然叹曰。吾教虽以食为外命。其如四众何。即退处别室。吴人以䟽币来聘师。诱掖来学留姑苏者六夏。至元再纪之五年。郡以圆通久废。屈师主之。则曰。先德弘化。报地主恩为重。越吾父母邦。欣然应聘。至焉。粮食辟齐舍。摄徒侣至数千指。隘无以容。咸谓兹山自开。香严重兴。后五十年无此。作四载又谢事。旋故丘。专修念佛三昧。当会心处不知念而非念。非念而念也。扁室曰其中。着铭以自见。至正七年年八十矣。杭三宗又以大普福起之。师坚卧不赴。门人法航请曰。圆顿大教退藏于密久矣。不在此时作某等龟镜。将抱终身之憾。乃束装径度。居亡何海内兵兴。竟拂衣还山。开清镜阁而深蛰焉。龙翔笑隐欣公有诗美之。尝阅楞严经古注。繁简不伦。方将折衷其说。俄疾作进。诸徒申净土法门有未解师意者。师厉声曰。死生难。顷之书偈而逝。至正十六年三月十日也。世寿八十六。僧夏七十一。嗣法上首上竺．道臻．超果．允中．雍熙．净琛．圆通有传等。先是师卜地受经之西崦。植松其上。标曰松华坞。其法孙至大以陶器奉蜕质焉。导治命也。师状貌魁伟。言吐洒然。鲁诰竺坟过目不忘。缁白无贵贱争导事之。平日以疏通教观为务。讲法华妙义无虑百十会。若杭城东之吉祥。西湖之崇福。获之南翔大德。皆有瑞征感天雨花。集贤仁荣周公曰。法师才赡而言约。器宏而道深。安阳明善韩公曰。师才全学博。以文寓意。无求于名观二先生之言。可以知师之为人矣。所著有四教仪纪要．天岸外集。并行于世。至若上堂题赞诗颂。时苾独步。不俟编集。传诸人人焉。

　　法师本无

　　字极元。或以其宴居之扁苾为我庵。台之黄岩着族。姓陈氏。父自然。素业儒。其高曾皆以科举取显仕。父早世。母赵清献公抃四世孙。贤而知书。师在髫龀。母课之语孟。殊进年十三。依方山宝禅师于瑞岩为落发受具柢。中竺元叟端禅师留居侍旁。时佛海澄公住演福。而寺之方山大公佐焉。实师母党亲。每过候之。辄以老病相属托。遮挽不听去。咄曰。佛法随缘。若果无情耶。会澄公亦问以山家教义开其意。玉冈润公从臾其间。师由是无它志。篝灯达曙。深契二威缄授之妙。而荆溪四明记述之详。过目皆能口辨指画。以极其渊奥。故任之纪纲而众济其才。位之表率而众熏其德。尝曰。文字之学必待静默而后有所悟入。师得之矣。俄以宣政院檄出住凤山崇寿。继迁普福及明之延庆。诏书法旨累加浆誉。授以佛护宣觉宪慈匡道之号。时教法大行。簦笈趋拥。鼓声签显靡间书夜。其智谋干力有余地。则理产业。饰佛像。起颓仆。为壮丽事。迹见所在碑刻。若以金新昌弥勒像板。集注楞严经。亦其化风所致。师性姿高洁。所交多名士大夫。若属文议论雄拔。有山意集行世。尤不耐纷[(虺-兀+(完-、))-虫+((厂@(既-旡))/寸)]。稍遇之则引避。頋延庆酬应烦剧。即筑溪舍南湖上以老焉。至正二年纳麟高公使行院。起师住上天竺三年。癸未示寂。世寿五十八。腊四十二。门人以其遗体塔于上竺之流香别院。嗣法弘道．慧隐．允中．大始等。

　　法师允若

　　字季蘅。族相里氏。父庆。以儒行苾。师九岁能通春秋。其父方以亢宗为期。忽翛然有出尘之想。乃依云门广孝元公祝发。十五纳满分戒。渡江至虎林谒大山恢师于兴福。授以天台诸乘即知大意。已而闻佛海澄公主南竺演福。四方名德多来栖止。而方岩则师．爱山静师尤龙象中苾雄者。师复住依焉。凡法智立阴观妄别理随缘究竟蛣𧏙理毒性恶等文。益推斥其义而沉涵之。至于恩清之兼业。昭圆之异说。斋润之党邪。仁岳之背正。亦皆察其非是及所以害道之故。心既有得乃质之二师。而复取正于澄公。声入心通解行日着。澄公甚器之。俾历要职。至治初澄公奉诏入燕都挍正经律论三藏。遂白其行业于帝师大宝法王。锡以慈光圆照法师之号。大德中出世昌源净圣。丁岁侵师为经度之。田之菜芜者辟之。室之弊漏者葺之。逾三年演福请师居第一座。摄众千余人。师持规峻整。升堂入室具有仪范。经其指示多所悟入。泰定中行宣政院请主兴福。当是时倡道杭之南北两山者。若天岸济我庵．无玉庭罕与师皆有重望。人苾为佛海四天王。居无何。退皈云门。与断江恩师．体耕逸师翱翔千岩万岳中。人又目之为云门三高。至正间起主越之圆通。亟相康里公具疏延主下竺灵山。有璎珞泉其涸已久。师持锡扣岩祝曰。吾缘苟在是。泉当为吾一来。言始脱口。泉果涌出。户部尚书贡公师泰。比之慈云重荣桧。命名曰再来泉。作文记之。师四坐道场。教雨灌溉如甘露醍醐。饮者心泰。寻以年高退居云门。筑深居精舍。以法华观慧三昧为暮年净行。会天下乱干戈纷扰。师与之遇。胁以白刃毅然不为屈。因遇害。白乳溢于地。实至正己亥二月二十九日。世寿八十。僧夏五十有五。兵既退。其徒孙息幻具衣棺为敛。阇维之夕获舍利甚伙。塔于云门之麓。师风度简远。不妄言笑。赵魏公孟俯呼之为僧中御史。善诗若文。雄健有法。黄文献公溍为序其首。谓其游戏如幻。变化不测。理事混融。不相留碍。一时名公卿如邓文肃公．袁文清公．虞文靖公．韩庄节公皆与师方外交。而忠介公泰不华歆艳为尤切。函书问道殆无虚日。云门之旁有若耶溪。世以法师名高宜配地望。故复称之为若耶溪。嗣其法者则集庆友奎．演福良谨等。或者以师素履之美而不获考终命。颇致疑焉。殊不知定业所感千劫弗迁。虽以西域圣师深入神通三昧。或为鸩毒所加。或罹刀剑之厄。卒未能免。何伤乎道德之高也。

　　法师善继

　　字绝宗。族娄氏。越之诸暨人。母王氏。当有妊。梦神人授白芙蕖乃生。始能言。见母持佛号合掌随声和之。年稍长。季父客授山阴灵秘寺。从治春秋经。窃窥三藏诸书。叹曰。春秋乃世间法。欲求出世。非释氏将畴依。即投其寺僧思恭祝发授具戒。从杭之兴福大山恢公习天台教观。时大山迁云间延庆。师复往南竺演福从湛堂澄公。间问之曰十不二门属何观。法师曰。三种观法属对三部。此文既与止观同成观体。的是从行。又问诸经之体为迷为悟。师曰。体非迷悟。迷悟由人。顾所诠经之旨何如耳。湛堂喜溢颜色曰。真法轮将。它日有望于子矣。宗周文公时住集庆。艳师之学。延曲宾师。寻领忏事。湛堂复招师居座端。南竺素称教海。师提唱宗乘有声。绝出于四方。会湛堂迁上竺。而玉冈润公来补其处。仍留师居其职。学徒四集。无不涵腴饮醇克足而后去。天历己巳出往良渚大雄。日讲金光明经。梦法智谓之曰。汝所谈经与吾若合符节。惜乎所践犹未逮其言耳。遂益笃精进之行。至正壬午高公纳麟为宣政院使。移住天竺荐福。丙戌江浙行省左亟相朵尔只公领院事。升住天台能仁。凡三主名刹。执经轮下者多豪俊之士。开阐法华妙玄文句五章四释奥义昭晢。且䇿励之曰。吾祖有云。止观一部即法华三昧之筌罤。十乘十观即法华三昧之正体。须解行并驰。正助兼运。则圆位可登。而不负吾祖命家之意。未几兵难荐作。其高弟是乘请师还华经。欢然就之。且以无常迅速。严修净业。系念佛名昼夜不辍。一日集众而言曰。佛祖弘化贵乎时节因缘。缘与时违。化将焉托。吾其归矣。遂索笔书偈端坐而逝。时丁酉七月二十二日也。春秋七十有二。夏六十三。火化齿牙及舌根不坏。舍利累累然。敛骨塔于灵秘之西坡。嗣其法者灵鹫怀古．延庆自明．崇寿是乘．演福如玘．能仁净昱等。师气局衍裕。行履固纯。山家诸书无不精彻。大江东南推为教中之宗。讲演法华．金光明凡若干会。主修忏期所感灵异不一。是乘尝请著书以淑后人。师曰。吾宗本离言说。不得已而有言。为彰授受也。是故章安结集之后。不过代相缄授。其间或有斥邪卫正者。亦岂好辨哉。今大经大法粲如日星。宜修习不暇。奚俟予言。闻者悦脱。

　　续佛祖统纪卷之一
卍新纂续藏经第 75 册 No. 1515 续佛祖统纪


　　续佛祖统纪卷之二

　　玉冈润法师法嗣

　　法师必才

　　字大用。姓屈氏。台之临海人。父哲。明经为科目之儒。母赵。崇佛惟谨。夜梦神僧振锡临门。觉而生师。甫能言。辄记孝经一卷。七岁能属句。年十二闻越之嵊县报恩寺为剡源先法师讲肆之地。遂往从西江翟公出家祝发受具戒。十六谒湛堂澄公于南竺渲福。一见即以法器期之。命典客寮。时玉岗润公居版首。乃执经入室。足不出户限者十年。凡山家部味教观。一经指授意释心融。玉冈叹曰。子非灵山宿习。焉能致此哉。一时俦辈如我庵无绝宗继。英声伟望绝出时流。至于剖决宗旨议定教章。必推师为上首。玉冈住当湖德藏。延师分座。泰定甲子玉冈谢去。以师继席。至正壬午迁杭之兴福。明年又升演福。首造大佛宝殿山门两庑。及弥显之堂万佛宝阁。其金碧晃朗像设尊严。法筵之盛特冠诸刹。师惟以讲说流通为务。所有资施随得随散。故其营构之绩不劳而就。帝师闻其高行。锡佛鉴圆照大师之号。江浙函相达公累致香币咨决法要。一时贵人畯士罔不倾诚致敬。然师以观行精励。虽祁寒隆暑不亏其程。忽示微疾。即杜门谢绝人事。厉苾佛号声不暂辍。谓其徒曰。人生一世要在末后一着。汝等勿谓修持无验。吾净土缘稔。今将行矣。即具浴更浴更衣书偈以别丞相及知者。端坐合掌而逝。己亥三月十九日也。阇维之日千众聚观。火已舌本齿牙不毁。舍利如菽。人争拾之。门人立塔于寺南安养。世寿六十八。僧夏五十六。师为人持重寡言笑。至其为众说法。雨注河翻纵横无碍。其著述有妙玄文句止观三大部增治助文。法华涅槃讲义。章安荆溪四明三祖礼文。得法者上竺大山．下竺良玉．白莲明德．普福元镇．能仁久怀。

　　法师普曜

　　号天岩。世为嘉禾云泉之陆氏。父祥。母章。感异梦而娠。生而政嶷。眉目如绣。读书成诵。辄得大旨。年十三依能仁义朗。十六落发寺之长德庵才公。家规严峻。具礼币使从明师。故早能诗。仇先生仁远．白先生珽俱异之。玉冈润公居东湖演寿。师从学天台教观。若宿习然。玉冈语之曰。子它日必为法器。第吾老且尽。不能终子之业。于是又从松壑寿公究明一心三观之旨。令与宗胜修大悲三昧期。师于梦中登大塔之顶。榜曰常乐。因悟曰诸佛境界也。明日阅起信论。至更无彼此色相迭相见。唯一真如智独存。恍然有得。自是辩说无碍。演福竹居简公延掌僧籍。圆觉云海度公招领其众。所至有声。至正二年宣政院起主车溪广福。乃建法华忏。院寺之东偏继修忏法。岁以为常。修多宝塔新方丈室。兴废补弊。学徒云委。十有七年谢皈结庵曰。梦莲修净土行为终焉之计。湖郡守请主慈感。居三年。值岁凶。乞食聚徒。讲授不辍。及迁演福。仅三月而有台城之役。偶微疾。有问者。师曰。数至于此。孰能逃之。加趺燕坐而逝。龛留三日神色不变。茶毗舌本如青莲华叶。数珠牙齿舍利如贯珠。悉为人取去。五郡同役及四方之人无不伤悼。师尝造千手眼大悲像事之。终身恒祝曰。使我得一句一偈大法之益。悉以施人。故能随机应器。动臻其妙。主法华．弥陀忏期三十又七会。讲法华终三遍。寿公命书银字般若经。藏诸正法楼。不过中食者数年。喜宾客。不问有无。临患难处之晏然。僧道立皈遗骨于新溪之上。春秋六十僧。夏四十五。嗣法者定觉处仁。

　　法师正寿

　　号松壑。俗姓徐氏。霅之鸟程人。父应炎。家传儒。师自幼厌处尘俗。出家于南竺演福。从柳塘权公得度。诵经礼佛昼夜不辍。食不过中。胁不至席。严持禁戒弥久益坚。至治辛酉玉冈润公来住是山。闻其妙教即立妙行。道誉月广。遂升座端。为学者师。众数百人。随机开示未尝少倦。江湖道俗争欲得师出世。师之母贤而有识。每戒之曰。慎勿住院累我。乃恪导母训。方以聘币来者。语皆峻拒不纳。而于自行之功愈加精进。行四三昧终而复始。有施以财物者辄均分之于众。以己所得赎禽鱼以放生。泰定甲子建真如观堂于杭城之北。母尽出其奁具以资役费。堂成奉安千首眼观音像。岁以季秋之月集同行人修大悲忏三七日。别立普贤道场。岁修法华三昧。构重阁庋置金书般若经．银书大智度论于其上。而辟下为讲堂。师凡演法。往往感天神侍座天雨宝华。至正二年二月示疾。语众曰。佛涅槃前一日我当去。为我建净土期以助西归。十三日沐浴更衣端坐达旦。广说观心观佛净土法门䇿励学徒。安然而逝。世寿五十三。僧夏三十五。茶毗日于火轮中放金色光。遗烬中舌根不坏。舍利无数。塔于观堂之右。嗣法者得禹。

　　法师子实

　　字印海。号相庵。姓仲氏。嘉兴奥溪人。母感异梦有娠。生而颖异。十三依海盐祇园寺勒公出家。厌弃瑜伽。专诵儒典。十九祝发进具。闻玉冈说法于演寿。往询法要。玉冈留之。授以天台诸书。令熟诵之。玉冈迁演福。招师掌僧事。尝修观音期七七日。梦感大士剖腹裁心。从而聪利。后居白莲华院。获授止观。续看妙玄。辨才宏肆。玉冈继升下竺灵山。师亦从焉。大用才公迁演福。延师居版首。后归祗园建忏堂。岁启期忏。略感灵瑞。嘉兴守请住当湖德藏。洪武三年诏征天下高僧至京奏对苾旨。复归奥溪福严。十一年诏令天下僧讲楞伽．金刚．心经。师于海盐天宁敷畅厥旨。多所弘益。十五年竺隐道公升上竺。请师居都讲之职。明年僧录司选师住下竺。前后七载。讲说诸部连环无已。复退休奥溪甫岁。周遍别乡邻故旧往。居德藏。忽一日赋怀净土辞一篇。端坐称佛名而逝。洪武二十四年辛未九月二十五日也。春秋七十八。夏五十九。门人收舍利塔于飞来峰之阳。师平居持戒甚严。动静语嘿不违其教。于山家诸部精研力索。不极其妙不止。凡学者有所启问。莫不恳恳为言其指归。所至听众云集。用能扶树教道。为一时所宗。所著有楞严略疏．圆觉文句．楞伽指南。金刚般若灯论．心经．遗经疏。四分戒本钞．四教仪正说解指要问津．金錍起文。所修法华期忏十有七会。金光明期二十三。弥陀净土期五。请观音五。大悲三。常坐三昧二。皆获祯应。得法者法喜．道怤．仁让．一奇．如秩．妙解。

　　法师大佑

　　字启宗。别号佑蘧庵。出于姑苏吴县之吴氏。父母俱持斋素。乡里称为善人。其母梦一僧自称阇那。觉而遂孕。始能言。闻其兄诵楞严咒。即随口诵之。年十二出家投[髟/未]嗣贵落剃为僧。授满分戒。凡内外经书一览即通其义。初与古庭为友习贤首教。次从皋声公习天台止观。后于弘教天泉泽公会中充忏首职。一日阅玉冈四教仪集注。至初五品位一随喜品注文云。一空一切空。三观悉彰破相之用。一假一切假。三观悉彰立法之功。一中一切中。三观悉是绝待之体。忽有省。自后天台一宗纲格诸书若素习而贯通焉。出世甫里之白莲。遂遥禀玉冈。洪武四年以高僧召至京。明年预广荐法会于蒋山。洪武十年升住郡之北禅。讲心经．金刚．楞伽三经。提挈奥义。多士悦随。施者坌集。乃建大佛宝殿。既成将静退还山。适嘉定耆缁现无隐。请师开山邑之圆通。今为讲刹之首。未几归西山筑室。扁曰真如。修习念佛三昧未尝暂辍。洪武二十六年僧录司缺官。召至京。陛见喜叹。留长于逾月。授僧录司右善世。二十九年升左善世。居官应制诸作存焉。是年考试天下僧徒。师扶树之绩居多。钦赐袈裟衣衾鞋履钞贯有差。三十二年告老还姑苏旧业。永乐三年夏复召至京。有诏纂修释书。师总括般若要义。藁成忽称微疾。至五年春正月二日趺坐而逝。世寿七十四。僧腊六十二。是月十八日阇维时。祥云五色天华散空。云鹤盘旋于上。火后得舍利无算。所著有净土指归注解．弥陀金刚二经挍勘．天台授受祖图。撰法华撮要图．净土解行二图．净土真如礼文．华严灯科．净土九莲灯科各一卷。得法弟子慧澈．德完。

　　子庭训法师法嗣

　　法师慧日

　　号东溟。天台赤城人。宋丞相贾魏公诸孙。志慕空门。往县之广严寺依平山等公落发为僧。时子庭讲衡台之教于赤城。走轮下而受其说。依科指授便能领义。一旦假𥨊也。见有竹横地下。竹上所凝者白粥粲然。师因卧而餐之。及觉言于子庭子。庭曰竹粥与竺同音。子得就地以食。其缘殆在上下两竺之间乎。子宜亟行行。即持瓶锡渡浙河拜竹屋净公于上竺。辄留之。所处颇卑湿。师赋诗以述其事。竹屋见之谓众曰。此即不凡。它日当嗣主兹山。不可以少年易之。为迁刚燥之地。遇之如宾友。会有营缮之役。施金帛者接蹱而至。勤旧僧㭄欲揭示名字。选工书者卒无以应。师扬袂出曰。吾试为之。霞布云舒。精采焕发。竹屋喜曰。吾前言不缪。命典宾客。寻掌僧籍。竹屋既示寂。湛堂自演福来继其席。师延居后堂版首。未几出世吴山。后甚圣水湛堂念之。不忍舍。复招还山处第一座。以仪表四众。听学之士动以千百计。师随其性窦浅深而疏导之。元重纪至元四年行宣政院采诸人望。而师复住荐福历三寒暑。下竺灵山寺灾。至正元年宣政院使高公纳麟谓。非师无以膺起废之任。移师莅之。师至修普贤殿。云间大姓蔡氏邀师至家施钱十万缗。师过姑苏大致香楠为材。既而大雄殿成。蔡卒。其妻夏氏为刻佛菩萨罗汉圣像。黄文献公溍实为之记。四年高公又迁师住上竺。子庭所谓上下两竺之征益验矣。师知缘契在兹。夙夜注心罔敢怠遑。初修大殿。次建山门。铸钟构楼。次营重阁讲堂。上祠诸祖下为讲法之所。它若白云堂选佛场诸寮宇亦皆告成。复罄己橐甓通途自普门达于三门寺。所宜有无不具焉。帝师大宝法王嘉师之行。赐以金襕法衣及慈光妙应普济大师之号。十六年檛鼓而退隐于会稽山水间。人不知其为师。江淅丞相达识帖穆公力请还山。复再正法席。前后凡二十五年。　国朝革命。鸿仁惠泽覃及幽明。于是有学僧伽奉诏入京。而师年最高。白眉朱颜。其班前列。上亲问以升济沉冥之道。师备述其故。上悦顾众而言曰。迩来学佛者唯沉埋岁月。如金刚．楞伽诸经皆撮心之要典。何不研穷其义。苟有不通。质诸白眉法师可也。自后数召见。字而不名。人以为师荣。及建钟山法会请师说毗尼净戒。闻者开悟。洪武五年正月望也。时舆论以瓦官升元讲寺乃天台初释法华道场。不可久废。乃以其事上闻。即天界禅林别建堂室以存旧号。请师开山。师为升堂说法。九府僧伽皆俯首以听。风声所被遐迩翕然。复辞归天竺山。日修西方净业。十二年秋七月朔日梦青莲华生方池中。清芬袭人。既寤召弟子曰。此生西方净土之祥也。吾去人间世殆不远乎。至四日书偈合爪而逝。世寿八十又九。僧腊七十三。塔全身于西峰妙应塔院。师居常颜面严冷片言不妄。发虽对王公大臣未尝出一软媚语。至于诱掖后进辞色温如春阳。嗣其法者思齐．行枢．妙修．允鉴．允忠．普智．文会．一即．善述等。

　　松林溥法师法嗣

　　法师子思

　　字齐贤。别号四窗。明之奉化陈氏。父德。母汤。梦梵僧乘白马闯门而娠。骨相殊异。甫五岁向佛膜拜如敬二亲。法华念公时住宝山。俾以童子趋侍。获与名师宿儒往来。见闻日益。剃发于弱冠之初。登具于年满之后。遂发迹南湖。抗声西淅松林。演唱于集庆也。师以习读之勤。记忆之富。讲辨之详。历僧事忏司座端之职。以佐其化。板刻盘谷类要六十卷。而出世台之保寿作门。及堂湖之慈感。则建堂而阁其上甃。堤岸筑垣墙供怰营缮置廪局。集庆之废。师以旧游地有志兴起。夺于上竺之选。唯作廊庑二十楹。上竺南竺二大殿或成于将代之际。或丁于久毁之余。君乃刺血书经。炼指供佛。祈雨而雨澍。祷疾而疾瘳。此其余事也。至正初僧寺困于民役。会中台御史抵杭。因上书言币请。奏乞以津贴法。使诸山亩计田土。其赀费禆然。庶免其征科之𥣯。果获所请。至正辛丑二月十日书偈辞世。善手无梦赞之曰。师以即具之宗。鼓行斯世。以明静之旨。陶冶后人。祖碧溪而同驱并驾。父松林而绝类离伦。苟非为太平而出。则必因圣哲而臻者焉。

　　桐溪济法师法嗣

　　法师普容

　　字太虚。俗姓弟氏。世为余姚人。年十四出家于里之屿山。祝发于杭之昖庆。受具戒于明之开元。碧溪闻公住延庆日。师久依之。复得止观法门于桐溪济公。雪岑说偈请主观事。乾符久废。半岩全公．北溪谦公咸诿以与造。师为募施者。建寺买田六百亩与寺别籍。作九品观室居焉。郡人福清州判官杨为构精舍。请于朝赐额曰慈济。且加法师号。俾师开山。师黾勉受命而仍居乾符寺。俄举净业会与众别。又明日示寂。春秋七十。夏四十四。延祐七年二月一日也。奉全身塔于慈济东南。太史黄溍为之序曰。师家故业儒。诗礼之学厥有端绪。今不言尊。其教也粤。自大雄唱灭。殊师异旨。莫适统一。惟天台之传为传其宗。而学者或梏于章句有教无行。师益病之。是故一年修常坐。二年修长行。余时则修半行坐非行坐。凡然其顶者三。爇其臂者百。阅七年而四三昧以具。既又集同行修大悲期一。净土期七年。寓公处士慕而与游。辄为举东林故事。四众从之。为四十八愿会者恒数十百人。所著书唯圆修要义一卷。岁大饥且疫。为粥活其所不能自食者。用阇维法敛送其死无所归者。庆元路总管张侅以旱告师。为合同修六十人诣白衣观音像前。肉香祈哀。感瑞光如璎珞。雨三日乃止。驸马都尉沈阳王谒补陀。道出四明。膜拜执弟子礼请主如意轮期三七日。寻获异梦。盖申敬事。此皆世之所共称者也。

　　天泉泽法师法嗣

　　法师祖祢

　　字曰章。晚号用拙。苏之常熟张氏子。年十二出家福山大慈寺。聦敏秀发。绝出侪类。凡真乘外书过目不忘。十七祝发进具戒。初谒天泉于北禅。一见器之。即令入室。继掌僧事。复东游四明。时我庵无公住延庆。石室英公居育王。皆待以忘年友。既首众报慈。又居上竺座端。出世郡城之永定。迁昆山广孝嘉定净信。洪武二年善世院迁住杭之上竺。以高僧选留瓦官寺。有旨就天界禅寺升座。闻者悦服。数召入禁中问佛法大意。师奏对详允。敕止宿翰林院以备頋问。八年秋得旨还山。营别业于苏城东。扁曰安隐。缁白向慕者众。十二年八月十二日示疾。临终不及它事。惟力疾念佛而化。春秋七十一。夏五十四。茶毗日送者闻异香。火灭其骨成五色。孙德完收炉余。即安隐起塔。得法者觉斯．纯妙。师之为学也。一家所传教观章疏必精掸极究。不畅达不止。为学讲授不泥章句。听者忘倦。至于博览强记。对客授引。亹衅不休。尤为翰林宋公．侍讲[后-口+(戶-尸+巳)]公所知。又善任㩲智。如上竺为江南宗刹。众号难斋而能处之泰如。可谓真俗兼济者矣。

　　我庵无法师法嗣

　　法师弘道

　　宗竺隐。存翁其别号也。世居姑苏吴江之澄源里。沉姓。初有异人过其居言。它相当出高僧。既而师生。甫及睟。能称佛名。母没。鞠于嫂氏。始就外传读书。日记数千言。厥父以青镇密印寺慈公有行业。遂命出家。其庭忽生竹五竿。因命其轩曰五竹而藏修焉。十九落发进受具戒。闻西湖雷峰鲁山文法师讲授有程。遂往从之。天台诸部一闻即了靡不淹贯。会我庵由延庆迁上竺。一见若有宿契。问曰。吾宗部味教观权实之旨为曾闻耶。师曰然。曰。即文字而求之耶。离文字而求之耶。曰不即不离。遂命掌书记。由是声动湖山。未几我庵示寂。去从绝宗于荐福。与大璞．大彻辈研穷考核。其业益精。圆觉云外庆公延师表章其众。时增修教苑清规。师秉笔多所更定。天岩曜公退席车溪广福。举师自代。洪武初湖郡守请住慈感。勉副其意。即憣然而退。乃筑室于漈源。额曰无为舍。雕造千手眼大悲像。昕夕礼诵为终焉之规。洪武三年诏天下僧道问鬼神事。师建议为多。杭人以天竺灵山久废。郡诸山力请。乃起重建光明忏堂。从是忏法复行十年。有旨笺注楞伽等三经。师与具庵等同注。颁行。上亲制竺隐说赐之。十五年升住上天竺。有诏开设僧道卫门。师领杭郡都僧纲。明年起师为僧录司左善世。来命有曰。昨来见任僧官于万百千中求同佛心者。汝为众所推而至。出万百千中之上。是为希有。特命尔为僧之第一。掌教九年。慈恕清慎。宗教赖焉。廿四年春师以年老告闻。许之。其年七十七也。明年秋天禧梦观请师为后学讲妙宗。至三辈往生观文。忽示疾曰。吾世缘当谢焉。能效悠悠辈作四句辞世偈耶。第以山林之质。受圣上深恩异遇。不能报效。而此心常拳拳也。言已即泊然而逝。实洪武二十五年九月三十日也。梦观为治丧尽礼。茶毗烟焰有光。得舍利无算。至谟等奉灵骨归葬于桧峰云隐塔。春秋七十八。夏五十九。师四坐道场。所至缁白景从。兴建善事。而灵山忏堂为功㝡钜。居官为郡纲。杭僧以安。长教府三宗有依怙焉。嗣法者慈感道立．演福净盟．崇寿净珠．灵山如圭。

　　耶溪若法师法嗣

　　法师友奎

　　字方舟。会稽人。朱姓。母相里氏。师生而神异。额有𣇄文。色红而隆起。至四十九日乃隐。父因以𣇄名焉。十四出家云门之灵峰。投嗣亮得度。尝从舅氏耶溪法师于广孝旁参断江恩禅师。广孝至云峰不数里。朝进暮习。门学有成。人皆器之。泰定初耶溪主杭与福。复往侍之。即能该通性具之学。遂擢职宾司。又从天岸法师于圆通。再领忏事。至正二年出住庆元奉化。安住不久而回云门。与安阳韩公．五峰李公．白野泰公结世外之好。而灵峰有松风阁。往来啸咏。名士日盈其门。白野公以师名闻于大宝法王。锡以觉海弘慈广济之号。至正十六年淅坦左相康里公兼行宣政院事。起师主天竺灵鹫。而耶溪亦升下竺灵山。而师弟子兼之。亦一时之罕遇也。越庚子岁。西湖诸寺悉毁于兵。师乃力任兴复。盖灵鹫自晋慧理法师指为中天竺国小朵峰。因卓锡其地。至宋嘉熙中南涧果公实振起之。易离向青乌氏不韪之。师以徒消产废之。余欲还旧观。拓基辟门。移涧叠桥。建四华堂。筑天香室。改就元向。得全境之胜。及修始祖慧理塔。复祖田若干顷。吴元丁未国朝革命。以师住南山旌德。未几浙右诸寺咸以台雄之役萃南京。仆者八九。师独获全。洪武初开善世院。总统昙公柄天下僧选。首以师住天竺大集庆。兹寺实冠诸刹。非重望者不可尸之。师亦以宗门之重。凡寺之虚席者必进贤以主之。妄庸冒利者则力排而退之。议论之未决者即正色抗言之。不避艰险。不畏势位。唯当于理而后已。人以为有僧中御史之风焉。师主是刹。四历寒暑。三觐京都。洪武戊申自罗蒋山法会。即情然勇退。有偈曰。自笑年来归去迟。天风吹尽桂华枝。井西犹有长松树。容我闲身听子规。宗人矩公和以成帙。惜师之不留也。于是结第一庵于凤山之岩。日以念佛三昧自厉。亦以此勉人。且刊诸图而流布焉。师于内外典籍罔不谙究。而尤精于地理之学。故人多屈致之。而契合者或一往焉。泰溪胡氏与师夙好。时年六十又六。虽力辞众请而胡氏之召则欣然赴。以宿心许之不可移也。舟抵其所。越二日忽示疾。以手书空。欲索笔书偈而彼不知之。遂奄然而化。抑与北峰祖之终颇相类。亦缘之有在也。经十有一日。其徒智訚以师灵骨瘗于包山桃华源。实洪武甲寅十月也。师凡四董名蓝。年逾耳顺。虽状貌清古而气节蔼然。言论慷慨。赋性鲠直。若无所容。及待人接物。犹春风盎如也。

　　绝宗继法师法嗣

　　法师如玘

　　字大璞。余姚张氏子。母俞。梦异僧自言南岳来。遂娠。早有出尘之志。或啖以鱼肉即吐之。入塔寺见沙门讲诵必倾耳听。告父母愿出家。十六投横溪普安寺觉海为师。以饶梵为业。颇鄙之。闻我庵无公唱道明之延庆。即往依之。无公给牒度为僧。初受具戒。习台乘诸书。时我庵迁上竺。绝宗继公亦住荐福。乃渡江依继公随众。授小部文而疑未解。听讲别行玄义。问。缘了既具性德善。还具性德恶否。答曰具。继公曰。四明记云只一具字。弥显今宗。师释然有悟。后号具庵。进阅大部诸书。务曲畅旁通以会于一。继公迁台之能仁。师从行。始典宾司。复领忏事。留五夏。仍依大用才公于演福。继公亦谢能仁事。与才公为宾主。素相推重。师自庆得所依归。辟一合曰明白。日务精进。不独教观探其奥。至于外典亦皆究其异同。至正辛丑出世云门之雍熙。东溟日公住上竺。请师居第一座。未几升住永寿。洪武初开善世院。选师住普福。岁庚戌上将修𨤲事。以鬼神之道茫昧。召高僧讲究。师奏疏称旨。四年辛亥善世院罢天界领事者。以师升演福。学者慕之羸粮景从。五年壬子上将覃恩幽滞。召天下高僧毕集钟山。设广荐会。法仪甚盛。大驾亲临。沙门上首分番说法。师讲法华妙旨。闻者悦服。上以初度僧罔知佛意。俾习楞伽等三经。又虑其昧于字义。命师与天界泐师同笺注。进经御览。寻命镂板流布。使僧徒习之。又五年壬戌复立僧录司。设官八员。左讲经其一也。而员居第五。召师授之。明年左善世以事去职。召师居之。固让不敢当。旦日天禧成。须御领之。潭王之出合也。上欲以佛理导之居天界寺。从师说经。并台乘要义。王亦待以师礼。洪武十八年十一月十七日示寂。讣闻于上。入龛二日。上亲制祭文。遣官来祭者再。亲王及公侯贵人亦如之。阇维日送者填道。弟子一如等函骨归葬于演福灵石坞。寿六十六。腊五十四。著述有奉敕笺注三经见行于世。其偈颂赞疏亦皆粹美。师于山家授受的有端绪。为学者言纵横淹贯。翰林学士宋公濂击节叹赏。以为宗教之有人也。其上足灵山溥洽。今授僧录司右善世。兼住天禧讲寺。次则上竺一如．下竺唯寔。

　　法师自朋

　　字独庵。俗姓郭氏。台之临海人。父德文。博通儒术。母陈氏有贤行。师生未龀。不屑与群儿戏。年十五白父母求出家。去礼四明西寿昌寺惟大为师。习梵书。十七祝发。元统二年受具戒。遂至南湖参我庵无公。爰览部文旁通外典。次游上竺见东溟日公。粗知要解。至正初贤叟思公主集庆。署为宾职。时荐福绝宗继公以慧行淑方来咸迟。师至。因入其室。师资吻合。已而归南湖贤叟。辟为座端。未几贤叟示寂。有禅人挟方氏势窃据延庆。众争之不得。师去之宝云。借座谈经。从学益众。久之方悟。黜其僭者以迎师。师不为起。至再四始就。凡历三载。即以疾退居慈溪之云林庵。明年正月元日告慧清曰。吾报缘垂尽。不出十日当去。清曰。和上慈悲。俯徇众缘。师曰。最后刹那。诸根悉皆散坏。惟此愿王不相舍离。汝其记诸。就令出所藏法书名𦘕分送旧往来者。囊箧细碎行佐唱礼。嘱曰。清。汝无违初出世时。无公思公徒嘱各请为其师。后则曰涅槃堂后见。至是唱曰。此香培植莲华峰下。发挥指要。言前气息忽然通透。至今鼻孔撩天。热向炉中为酬绝宗大和尚法乳之恩。又书偈辞众曰。平生出处只随缘。梦幻空华任变迁。廓示融通三观理。夕阳依旧在西天。书讫溘然而逝。洪武三年庚戌正月九日也。寿五十五。夏三十八。其弟子必彰．元旻．元宪．简廉。

　　大用才法师法嗣

　　法师大山

　　字仲龄。别号止堂。台之临海梅澳人。父陈习。母方。梦月轮堕怀。以裾捧之而孕。岁周能随母念心经。聪敏过人。年十三父命出家。从叔父庄都闻于杭之演福。时丛林大盛。佛鉴圆照法师才公主之。见师气质度为弟子。不期年法华．金光明．金刚等经俱能背诵。自后习天台教观。沛然若决江河莫之能御。公凡升座提唱。即随记录。乃喜曰。此子伶俐。将来必期有成。慎勿怠于学。由是大小诸部及外教典籍靡不通究。年十八受具戒。充侍者。转升维那。己亥才公示寂。遗言于师曰。我去后汝可领众。以传持末运。上竺东溟法师来吊。闻有后言。即请师归首座班。仍嘱曰。汝师之命毋却。庚子岁行宣政院以师于五十名中䰗中栖真。洪武六年升住大普福。越三载迁演福。历十三寒暑。巨细事务以身自任。力建方丈忏堂佛殿并复富阳沙地。皆师之力也。洪武十六年诏天下设立讲经所。命通晓佛法者为众演说。师于城中讲经。俄闻异香。或见天神侍侧。忽一夕梦至一官府中。一人如王者状。赐师坐于左。荆山玉法师继至。亦坐于右。明日僧录司选住持。䰗师住上竺。兼领本郡僧纲司都纲职。后荆山果住下竺。遂符前梦。师住上竺凡十年。增修后殿两厦。建普门。造善财亭。移水月楼。法器之未具者范铜以铸。云板佛像之未完者增设。大悲像及十六应真。甃方丈东西阶级。重造佛光塔宇。刊四教仪正文板并指要详解．瑜伽水陆仪文。立僧司则创楼而居之。𣇄建观堂塔院以为藏真之所。掌教十五年。道俗向信宗门赖之。壬午六月朔忽言我必辞官。解制后归去。七月十七日谓弟子曰。我行矣。汝等亟称佛名。切勿悲泣乱我正念。无疾而化。茶毗得舍利有如菽者。寿七十二。夏五十九。塔于白云峰之麓。得法者。

　　法师良玉

　　字荆山。杭之钱唐人。父葛应祥。母孙。生而颖悟长于常儿。年十五能背诵法华经。出家於邑之广福。投智圆为师祝发受具戒。深慕佛乘。尝修观音忏二期。誓弘天台之道。时南竺演福号为教海。师往依才公习诸小部四书。粗通大义。命归侍司。不二三年一家教观靡不谙究。复命掌僧事。岁余还广福刻千手大悲像。修长期千日。一夕其徒大兰等见忏室发光。众咸惊异。戊戌年才公请居座端。一众无不歆艳。庚子岁出世安溪长庆。时年三十又六。越二载退居别室。以法华三昧为正轨。三七日满。见道场华现。众请复住。经十有六载。惟以讲忏为务。西湖永寿虚席。诸山以师补之。又八年升大普福。洪武十九年天禧讲寺成。上命右讲经梦观法师重开山。请师表率万众。师于梦观为伯叔行。弘赞法门振兴斯道可与盛矣。又明年工部侍郎黄立恭请住天禧西院。时四方多士麇集座下。复职都讲。学者皆有矜式。洪武二十四年僧录司举住下竺灵山。大佛宝殿方将鸠工。施者坌集不谋而成。二十六年左善世夷简等具师道行奏闻。以师补天禧讲席。上曰。既缘熟一方。不可动它。遂止。越明年微有疾。十二月二十二日集众苾佛名书偈而逝。塔于灵山之阳。寿六十九。夏五十二。师操行端确。举止斋肃。至于居大方临广众。无有叱咤之声严厉之色。而人自悦服之。殁后有垂泪者。

　　法师元镇

　　字静庵。松之上海高昌里人。其父多善行。乡称为杨佛子。师生而俊特。貌魁岸口容奉。辛膻未尝沾唇吻。卒闻其气呕哕不已。人谓其宿习而然。九岁依里之安国寺闻公落发及受具。从郡之延庆春洲泽法师习天台性具之学。以才见称授馆职。既而求进业于当湖德藏才法师。见如宿契。教观户牖如钥斯启。声誉日隆。命分座代讲。众皆悦之。出世凤山之时思。居三年谢归家山。尝以淞湖二郡僧困征徭。直走北京白于执政。即日上闻。诏蠲其役。复谒帝者师。褒赠佛智妙辨之号。江淅左相达尔铁木尔领行宣政院事。有以师之名荐。起主杭之西天竺兴福。学徒四集。讲贯三载。建开山慧光之塔院。即退归安国别筑净住舍。因号净住子。专意净业将终老焉。洪武改元之戊申。复选天竺大普福。未几五府诸山有台城之役。师以工完得告先归。中途疾作。舟至受经。书偈而化。是年四月二十也。寿六十三。腊四十七。茶毗火皆金色。舌根齿牙数珠不烬。舍利粲然。塔于寺西小峨眉。上首弟子天禧守仁为左讲经。慈感绍宗为右善世。

　　静庵镇法师法嗣

　　法师绍宗

　　字一元。别号遂初。松江上海陈氏。母程。生而秀媚不类群儿。十三出家安国寺礼慧征为师。祝发受具戒。时祖翁静庵法师住凤山。时思即侍从。习台乘诸书。就典客寮。越三年。延庆臻法师延归忏司。未几江淅丞相以镇公住西天竺兴福。又从之究大小部诸书。莫不研覃而深味之。湖山硕德举于所司。出住越之显庆。时元末兵事扰攘不克渡江。移主安溪长庆。乃增修佛宇。茂植松竹。十载之间讲诵不辍。洪武丙寅僧录司选住湖之慈感。寺役烦剧。师处之裕如也。天禧为讲庠渊薮。多士辐凑。请师居第一座。师持规整肃。接众严厉。升堂入室具合古丛林式。人赞之曰。三十年无此作。今喜见之。松江普照为海月都师道场。僧录举师重开山为讲刹。师以父母之邦勉从其请。既而退归故林。二十六年癸酉师以高僧召赴京。上有事于庐岳。命师卒孝子官致谢于天眼固仙。时九月一日。其夕都佛舒光于天西。神灯自五祖道场越大江摩空而下。䨱于碑亭。归复命于朝。天颜大悦曰。高僧之德感于神明。故有如是之验。特补左讲经之职。赐金缕袈裟及以盛服。又谓群臣曰。绍宗至诚不懈。真君子人也。二十八年乙亥复升右善世。恩赐如初有加。时天禧新造仪轨。具有程式。唯忏斯未举。师有志于净土之行。乃于西院辟堂。立西方三圣像并诸天侍卫之神。以纱厨严奉之。慕同志十人修弥陀期者十昼夜。命左善世蘧庵法师主之。在京缁素见未曾有。以为忏法之兴自师而始。二十九年丙子除夕忽谓左阐教天禧洽法师曰。某累承恩赐最为优渥。曾无涓埃以报圣上。深有愧焉。俄感风疾。一语不能出口。越明年正月五日安坐而逝。七日上遣神宫监癸于龛所。御制其文。附马都尉及僧道录司京刹皆祭焉。茶毗于石子冈。送者千亿人。其徒收灵骨归葬于上海宗国祖塔之左。世寿六十。僧夏四十五。嗣法者能仁智颙．竹林志翔等。师状貌清俊。襟庆弘远。诚一端庄。言不妄发。以戒律持身。三业精进未尝少怠。凡朝贵见其道义敦厚。咸尊敬之。以致遭遇圣朝生死荣贵。真法门全人也。

　　续佛祖统纪卷之二(终)
