卍新纂续藏经第 75 册 No. 1512 隆兴编年通论


　　隆兴佛教编年通论目录

　　隆兴府石室沙门　祖琇　撰第一卷东汉孝明皇帝沙门迦叶摩滕竺法兰论沙门安世高沙门支娄迦谶竺佛朔孝桓帝优婆塞安玄严佛调牟子自叙牟子理惑二十篇论范晔东汉西域传论第二卷曹魏沙门昙柯罗康僧铠帛延沙门昙无德昙译支疆黎接陈思王曹子建吴主孙权沙门维祇难竺律炎优婆塞支谦支亮三藏康僧会太傅阚泽吴主孙皓西晋论沙门竺法护优婆塞聂承远沙门耆域沙门佛图澄论东晋叙沙门吉友丞相庾冰建议沙门致拜王者尚书令何充等议不应拜庾冰再议致拜何充等再议不应拜庾冰三议必欲致拜何充等三议驳不应拜尚书令何充法师竺法潜法师支道临海太守郗超第三卷法师道安论高士孙绰逸士许询法师慧远嵩明教题法师影堂论遗民刘裎之姚秦三藏鸠摩罗什论法师道䂮　道融法师道相　道标法师僧肇论尊者弗多罗尊者佛陀耶舍第四卷远法师沙门不敬王者论五篇论尊者佛陀跋陀法师法显凉国三藏昙无谶法师道生沙门僧群论魏托跋焘叙魏书佛老志论魏太宗封沙门法果魏光禄崔浩道士寇谦之司马温公通鉴论禅师玄高第五卷神僧杯渡三藏求那䟦陀罗宋文帝设大会三藏求那跋摩宋文帝与何尚之羊玄保议佛教康乐侯谢灵运沙门慧观　慧琳论法师法瑗　灵澈魏太子晃禅师玄高慧崇遇害魏太武帝废教将军王玄谟魏崔浩族诛论高僧昙始魏高宗复教亲为师贤落发论宋武帝访求那跋陀罗法师道猷　宝亮司谏上章欲沙门致拜王者朱灵期大士宝公异僧邵硕法主僧瑾名士周颙法师僧钟论魏显宗护位沙门昙兰第六卷齐法师僧远法师法献玄畅论大士宝公事迹沙门净度　普恒沙门法道　慧嵬中书何点　何胤沙门慧安　昙超隐士刘虬逸士顾欢二教夷夏论司徒袁粲二教难常侍何镇之折顾欢书常侍朱昭之朱广之难夷夏论高僧慧通绍正驳夷夏论道士孟景翼正一论司徒张融二教门律周颙征辩论南齐叙三藏僧伽跋陀罗梁武帝与宝公问答本朝太宗赐谥号诏论武帝妃郗氏第七卷武帝废道教武帝诏何点胤法师法云魏主自讲维摩经法师僧旻武帝涅槃经疏序沈约中食论设会论论魏胡太后造塔法师慧皎沙门僧朗　道英武帝命慧约法师授归戒禅师慧达　道仙法师智藏论魏孝明帝会僧道论教魏书佛老志论初祖达磨大师(大乘八道四行)论第八卷双林大士傅翕(心王铭)论隐士阮孝绪七录法师慧约梁照明太子舍人刘勰舍俗逆贼侯景破京城梁高祖武皇帝崩(史官魏征论)论三藏真谛居士陆法和北齐叙禅师僧稠名臣杜弼道陆士修静与法师昙显试道术论法师法上齐书王劭叙佛教陈叙禅师慧闻法师宝琼　洪偃第九卷后周叙道士张宾与法知炫辩二教法师道安二教论周武帝废二教法师静蔼周武帝焚经像周武帝废齐地二教法师慧远杭辩周宣帝复教沙门法藏　任道林论隋叙法师昙延　尼智仙律师灵藏　昙询隐士李士谦论二祖可大师天台智者大师(智顗)文中子王通东皋子王绩论隋文帝建舍利塔论第十卷禅师智舜法师昙迁法师明瞻对炀帝辩僧不拜王者三祖璨大师(信心铭)论法师慧净与道士余永通论义神僧法喜论唐叙法师慧乘与道士刘进喜论义傅弈上废释教表唐高祖诏问佛教利害宰相萧瑀廷辩法师慧乘等着破邪论典仪李师政内德论论第十一卷高祖沙汰二教诏论太宗问治魏征对太宗诫傅奕毁佛太宗吞蝗虫诏所在战场并创建佛寺论天下断死罪二十九人四祖信大师为融禅师说法三藏玄奘辞游西域法师充琬诏天下州府量定度僧尼数论张士衡答皇太子问律师慧𠆫诏老子在释氏之上法师智实辩争不允论尚书虞世南法师慧净与道士蔡子晃论义法师慧琳太原僧道请帝临幸论诏禁贩鬻佛像相国萧瑀太宗幸弘福寺施绢法师法顺奘法师入祇罗等国原州献瑞石文论第十二卷法师玄奘至自西域见帝于东都奘法师进新译经论请帝为序太宗降来不允奘法师再请制序表法师慧棱方士李淳风太宗命奘法师罢道辅政奘力辞获免诏写新译经论宣赐九疏通太宗三藏圣教序奘法师谢表皇太子菩萨藏经后序诏赐奘法师磨衲诏天下寺院各放度僧五人诏禁中创传法院留奘法师谈道皇太子创大慈恩寺太宗崩(本纪赞)论四祖信大师第十三卷高宗赐内宫亡人衣物助奘法师建塔天竺国遣使致奘法师书奘法师复天竺法主慧天书法师窥基法师慧立上于志宁书尚药吕才见奘法师悔过奘法师乞差译经润文官高宗御制慈恩寺碑奘法师谢表京城迎大慈恩寺碑诏除僧尼同俗刑道士李荣与法师义褒论义奘法师辞入嵩山制不允道士黄寿与法师会隐论义三藏法师玄奘示寂论律师道宣香山妙善缘起论第十四卷僧道定夺化胡经论五祖忍大师旧唐史达磨事迹论尊者佛陀波利法师窥基　玄晖十沙门上则天大云经论则天遣使于阗取华严梵本法师法藏国师慧安三藏义净至自西域宰相狄仁杰谏铸像表论御史张廷圭谏铸像表诏贤首法藏讲新华严经纳言李峤谏铸像表中宗复位诏六祖能大师中书令张说国师神秀碑国师慧安示寂实叉难提再至京师第十五卷禅师法仪律师道岸睿宗即位普度僧尼道士三藏菩提流志神僧万回论大士僧伽诏禅师一行辞不赴六祖能大师旧唐书六祖事迹论永嘉玄觉禅师玄宗诏禅师一行至阙禅师元圭为岳神授戒论三藏无畏召龙致雨宰相宋璟入曹溪礼塔诏禅师一行撰大衍历沙门智升禅师一行进黄道仪沙门牛云日本国僧荣睿菩提流志示寂禅师破灶隋禅师一行示寂论第十六卷大师张说般若心经序(二法堂赞)三藏金刚智论禅师义福方士张果三藏无畏论三藏不空游西域传教沙门法秀论长者李通玄论青原行思禅师禅师普寂太子詹事严挺禅师本净入内说法张正甫怀让禅师碑贺知章乞度为道士道士吴筠三藏不空至自田域李华玄素禅师碑三藏不空致天神降见第十七卷左溪禅师玄朗梁肃天台法门议鲁山令元德秀论逆贼安禄山陷长安玄宗幸蜀肃宗即位千灵武论立内道场新罗僧无漏诏南阳慧忠禅师颜鲁公天下放生池碑左丞王摩诘尼真如进天帝十三宝论代宗诏诸寺讲仁王经法师良贲仁王经疏序禁中作盂兰盆会宰相杜鸿渐请禅师无住说法论国师慧忠与太白山人问答径山道钦禅师牛头慧忠禅师西域大耳三藏论第十八卷严郢不空三藏碑梁肃律师昙一碑独孤及三祖大师赐谥碑颜鲁公抚州戒坛碑论护国三藏崇慧论沙门圆泽隐士李源国师慧忠示寂论宰相王缙禅师崇慧华严疏主澄相国李泌南岳明瓒禅师(懒瓒敬)第十九卷荆溪禅师湛然梁肃天台止观统例论马祖道一禅师德宗诏法师澄观译经石头希迁禅师(参同契)高僧皎然　灵澈权相国送澈上人序权相国送玄禅师序律师僧标诏法师澄观入内升座赐号清凉国师论许尧佐律师熙怡碑刘轲黄石岩高僧记第二十卷柳子厚律师法证碑隐士陆羽　王休僧智崇白乐天哭凝禅师八渐颂盘山宝积禅师柳子厚送浚上人序柳子厚般舟和尚碑太尉韦皋鹦鹉记顺宗帝与如满禅师问答清凉国师答顺宗心要宪宗诏鹅湖大义禅师寒山子　拾得论丰干禅师柳子厚禅师如海碑柳子厚送浩初上人序论宰相权德舆草衣禅师宴坐记第二十一卷清凉国师答宪宗华严旨要孟简萧俯监护译经论禅者无著入五台山见文殊太尉吕惠乡见衣蒲童子禅师怀恽居士庞蕴(百灵则川松山石林齐峰灵照)柳子厚弥陀和尚牌柳子厚净土院记法师智𧦬禅师道树百丈怀海禅师(禅苑清规)论柳子厚大明律师(碑阴)柳子厚六祖赐谥碑苏东坡题䟦论第二十二卷台山隐峰禅师归宗智常禅师供奉吴元卿舍俗权相国章敬禅师碑论䧒右马郎妇白乐天律师上弘碑刘梦得灵澈诗集序柳子厚悼灵澈诗柳子厚复大云寺记柳子厚无姓和尚(碑阴)禅师元浩论宪宗迎佛骨侍郎韩愈佛骨表第二十三卷韩退之见大颠外传论禅师大颠刺史柳宗元论送文畅上人序琛上人序元皓师序送方及师序玄举师序论白乐天见鸟窠禅师穆宗诏无业禅师(无业法语)论第二十四卷元微之石壁法华经记　中书王智兴请普度僧尼古灵禅师沈传师请普度僧尼不允论唐伸药山禅师碑尚书李翱复性书三篇论白乐天石壁经记丹霞天然禅师(玩珠吟)凌行婆第二十五卷文宗诏惟政禅师李训请罢内道场沙汰僧尼论南泉普愿禅师裴相国法师端甫碑僧统清凉国师示寂裴相国清凉国师碑铭文宗皇帝国师𦘕像赞论圭峰宗密禅师论武宗立九仙玄坛授法箓武宗议罢释教论制捡括天下寺院僧尼数废释氏诏武宗崩(旧唐史赞)论宣宗即位诏复释教第二十六卷尚书白乐易(𦘕弥陀佛记)论裴相国平章释教问答贬李德裕崖州司户诏论华林善觉禅师黄檗希运禅师宣宗召宏辩禅师入内问法论崔黯复东林寺记沩山灵祐禅师相国郑愚灵祐禅师碑论李节送沙门疏言序第二十七卷诏罗浮隐士轩辕集宣宗崩(旧史赞通鉴赞)论德山宣鉴禅师临济义玄禅师论长沙景岑禅师洞山良价禅师懿宗赐玄法师沉香座法师知玄论禅源诸诠序相国裴休(禅源诸诠序)论迎凤翔佛骨舍利新唐史赞论第二十八卷岩头全豁禅师论仰山慧寂禅师论赵州从谂禅师云居道膺禅师论五代序雪峰义存禅师玄沙师备禅论云门文偃禅师论清凉文益禅师论第二十九卷圣朝御制(附)太宗皇帝圣教序真宗皇帝述圣教序仁宗皇帝广灯录徽宗皇帝续灯序论

　　隆兴佛教编年通论目录终　　编目　　十五

　　刊头法眼宗应助雕此目录一卷并御制七纸

　　No. 1512

　　隆兴释教编年通论卷第一

　　隆兴府石室沙门　祖琇　撰

　　东汉

　　永平七年。显宗孝明帝一夕梦金人。身长丈六。项佩日轮。飞空而至。光明照于殿庭。旦问群臣。时大学闻人傅毅进曰。昔周昭王时。西域有圣人出世。名曰佛者。容止光明。正如所梦。疑必此也。帝于是遣郎将秦景。博士王遵．蔡愔(于今切)等使西域。访求佛法。景等次天竺邻境。遇沙门迦叶摩滕．竺法兰得经像。遂命与之东还。以十一年至洛阳。滕兰以沙门服谒见。帝悦。馆于白马寺。有方士费叔才．褚善信等忌之。片言非是。滕兰白于帝曰。吾佛出世间法。水火不能坏。请与方士验之。帝从其请。来叔才等尽出所有奇经秘诀。与沙门所持来经像。就焚之。火作而沙门诸经独完然不烬。方士稽首钦服。帝益异之。由是滕兰习汉言。久之译四十二章．十地断结．佛本生．法海藏．佛本行等五经。帝尝幸其寺。滕兰进曰。寺东何馆。帝曰。昔有阜。无因而起。夷之复然。夜有光怪。民呼为圣冢。因祀之。疑洛阳神也。滕曰。按天竺金藏诠所志。阿育王藏如来舍利于天下。凡八万四千所。今支那震旦境中十有九处。此其一也。帝大惊。即日驾幸圣冢。而滕兰随往拜起。忽有圆光现冢上。三身现光中。侍卫呼万岁。帝喜曰。不遇二大士。安知上圣遗祐哉。诏塔其上。受制度于滕兰。塔成九层。高二百尺。明年光又现。有金色手出塔顶尺许。如琉璃中见。天香郁然。帝驾幸拜瞻光。随步武旋绕。自午及申而灭。于时皇弟楚王英喜为浮图斋戒。尝奉缣赎罪。帝还之。以助伊蒲塞桑门之盛馔。

　　论曰。昔西域圣人之教。既非衰周暴秦之君能致。然西汉二三英主有可致之德而圣人亦不至。独见梦于显宗。凡近古高僧皆推圣人去世登千载而后教至。曾未有考着。显宗之德有必感圣人之理。此予通论所以作也。夫两汉有天下。传二十四世。有君德者二祖四宗而已。二祖盖立极之主固无可议。若三宗。则各有其美而不能亡其弊。唯显宗为至焉。有太宗恭俭之美。而文雅威重过之。有世宗经略四夷之勋。而无世宗淫后之弊。有中宗政治之明。而崇儒尚德过之。斯盖兼有三宗之长而无三宗之短。是以班固．傅毅颂其勋德于汉为最盛。然世之学者不以班傅为信。徒见钟离意。传谓帝性褊察。好以耳目隐发为明。遂以此为显宗实录。呜呼。岂笃论哉。昔仲尼平章讨论五帝三王治具以贻后世。迨其殁。遭暴秦燔毁之余。世宗仅能举之而已。至显宗乃始躬行儒术。尊养三老。五更飨射礼毕。帝正坐自讲。诸儒执经问难。于是时冠带搢绅之士圆桥门。而观听者亿万计。济济乎。洋洋乎。由三代以来儒风之盛莫甚于永平时也。及章和之后。诸儒开馆授道著籍者动逾千数。盖永平之化行犹周南麟趾之应也。初虽狱讼繁剧。帝临政。刻意裁断精严。盖善善恶恶之实。犹孔子为司寇七日而诛少正卯。暂临夹谷而尽诛优倡。此诚不可少假于仁恕也。谓之偏察则过矣。予谓使孔子复生。必曰显宗吾无间然矣。由显宗包举西汉三宗之美。躬行古帝王之道。此所以精爽与吾佛感通。而圣教因之被于中夏。与儒相表里而广天下以善也。夫岂偶尔哉。

　　建和二年。安息国沙门安清至洛阳。清字世高。本世子当嗣位。让之叔父。舍国出家。既至洛京。译经二十九部一百七十六卷。绝笔于灵帝建宁三年。因附舟浮游次庐山之䢼(音恭)亭庙。舣舟祠下。庙神灵。甚能分风。迭往来之舟有乞神竹者。未许而斫。神怒。覆其舟致竹斫处。过者雀息汗下。高舟人奉牲请福。神辄降语曰。舟有沙门乃不与俱来耶。高至庙下。神复降与高语旧。因泣曰。弟子家此湖。千里皆所辖。坐宿多嗔。今报形极丑。又旦夕且死。必入地狱。有缣千段并杂宝玩。当为建寺塔为冥福。高许之。徐曰。能出形相劳苦乎。神曰形恶奈何。高曰第出之。于是出其首幔中。盖巨蟒也。高梵语咒之。蟒若雨泪。俄不见。高舟未发。有少年跪前。高又咒之乃去。舟人问谁氏子。高曰庙神已脱蟒形。故来谢。耳高至豫章建寺。即今大安是也。由高而名。盖江淮寺塔之始。

　　三年。月支国沙门支娄迦谶亦云支谶至洛阳。少时习语。大通华言。遂译经。至中平年。凡二十一部六十三卷。

　　永兴元年。桓帝于宫中铸黄金浮图老子像。覆以百宝华盖。身奉祀之。由是百姓向化。事佛弥盛。

　　嘉平元年。天竺沙门竺佛朔至洛阳。译道行般若经。弃文存质。深得经意。至光和中。同支谶译般舟三昧经。共三卷。

　　是岁安息国优婆塞都尉安玄至洛邑。同清信士严佛调译经七部。于时复有沙门支曜．康臣．康猛详．昙果．竺大力。皆善方言。终汉世译经凡三百余部。

　　献帝初平中。牟子未详名字。世称牟子。既修经传。诸子书无大小靡不好之。虽不乐兵法。然犹读焉。虽读神仙不死之书。抑而不信。以为虚诞。会灵帝崩后天下扰乱。独交州差安。北方异人咸来在焉。多为神仙辟谷长生之术。牟子常以五经难之。道家术士莫敢对焉。先是牟子将母避世。年二十六归苍梧娶妻。太守闻其守学。谒请署吏。时年方盛。志精于学。又见世乱。无仕官意。竟不就。是时州郡相疑。隔塞不通。太守以其博学多识。使致敬荆州。牟子以为荣爵易让。使命难辞。会牧弟豫章太守为中郎将笮融所杀。牧遣骑都尉刘彦将兵赴之。恐外界相疑。兵不得进。乃谓牟子曰。弟为逆贼所害。骨肉之痛愤发肝心。尝遣刘都尉行。恐界外疑难。行人不通。君文武兼备。有专对才。今欲相屈之零陵桂阳。假涂于通路何如。牟子重违其意诺之。适其母卒。遂不果行。久之叹曰。老子绝圣弃智。修身保真。万物不干其志。天下不易其乐。天子不得臣。诸侯不得友。故可贵也。于是锐志于佛道。兼研老子五千文。含玄妙为酒浆。玩五经为琴篁。世俗之徒多非之者。以为背五经而向异道。欲争则非道。欲默则不能。遂以笔墨之间略引圣贤之言证解之。名曰牟子理惑云。

　　问曰。何以正言佛。佛为何谓乎。牟子曰。佛者谥(号也)。犹名三皇神五帝圣也。佛乃道德之元祖。神明之宗绪。佛之言觉也。恍惚变化。分身散体。或存或亡。能小能大。能圆能方。能老能少。能隐能彰。蹈火不烧。履刃不伤。在污不染。在祸无殃。不行而到。无作而光。故号为佛也。

　　问曰。何谓之为道。道何类也。牟子曰。道之言导也。导人致于无为。牵之无前。引之无后。举之无上。抑之无下。视之无形。听之无声。四表为大。蜿蜓其外。毫[氂-未+牛]为细。间关其内。故谓之道。

　　问曰。孔子以五经为道。教可拱而诵履而行之。今子说道虚无恍惚。不见其意不指其事。何与圣人言异乎。牟子曰。不可以所习为重所希为轻。惑于外类失于中情。立事不失道德。犹调弦不失宫商。天道法四时。人道法五常。老子曰。有物混成。先天地生。可以为天下母。吾不知其名。强字之曰道。道之为物。居家可以事亲。宰国可以治民。独立可以治身。履而行之充乎天地。废而不用消而不离。子不解之。何异之有乎。

　　问曰。夫至实不华。至辞不饰。言约而至者丽。事寡而达者明。故珠玉少而贵。瓦砾多而贱。圣人制七经之本不过三万言。众事备焉。今佛经卷以万计。言以亿数。非一人力所能堪也。仆以为烦而不要矣。牟子曰。江海所以异于行潦者以其深广也。五岳所以别于丘陵者以其高大也。若高不绝山阜。跛羊凌其巅。深不绝消流。孺子浴其渊。麒麟不处苑囿之中。吞舟之鱼不游数仞之溪。剖三寸之蛘求明月之珠。探枳棘之巢求凤凰之雏。必难获也。何者。小不能容大也。佛经前说亿载之事。却道万世之要。大素未起。大始未生。乾坤肇兴其征不可握。其纤不可入。佛悉弥纶其广大之外。剖析其𥥆妙之内。靡不纪之。故其经卷以万计。言以亿数。多多益具。众众益富。何不要之有。虽非一人所堪。譬若临河饮水饱而自足。焉知其余哉。

　　问曰。佛经众多。欲得其要而弃其余。直说其实而除其华。牟子曰。否。夫日月俱明各有所照。二十八宿各有所主。百药并生各有所愈。狐裘备寒。絺绤御暑。舟舆异路俱致行旅。孔子不以五经之备。复作春秋．孝经者。欲博道术恣人意耳。佛经虽多。其归为一也。犹七典虽异。其贵道德仁义亦一也。孝所以说多者。随人行而与之。若子夏．子游俱问一孝。而仲尼答之各异。攻其短也。何弃之有哉。

　　问曰。佛道至尊至大。尧舜周孔曷不修之乎。七经之中不见其辞。子既耽诗书悦礼乐。奚为复好佛道喜异术。岂能逾经传美圣业哉。窃为吾子不取也。牟子曰。书不必孔丘之言。药不必扁鹊之方。合义者从。愈病者良。君子博取众善以辅其身。子贡云。夫子何常师之有乎。尧事尹寿。舜事务成。旦学吕望。丘学老聃。亦俱不见于七经也。四师虽圣。比之于佛。犹白鹿之与麒麟。燕鸟之与凤凰也。尧舜周孔且犹与之。况佛身相好变化神力无方。焉能舍而不学乎。五经事义或有所阙。佛不见记。何足怪疑哉。

　　问曰。云佛有三十二相．八十种好。何其异于人之甚也。殆富耳之语。非实之云也。牟子曰。谚云少所见多所怪。睹馲驼言马肿背。尧眉八彩。舜目重瞳。皋陶鸟啄。文王四乳。禹耳三漏。周公背偻。伏羲龙鼻。仲尼反宇。老子日角月悬鼻有双柱。手把十文足蹈二五。此非异于人乎。佛之相好奚疑哉。

　　问曰。孝经言身体发肤受之父母不敢毁伤。曾子临没启予手启予足。今沙门剃头。何其违圣人之语。不合孝子之道也。吾子常好论是非平曲直。而反善之乎。牟子曰。夫讪圣贤。不仁。平不中。不智也。不仁不智何以树德。德将不树。顽嚣之俦也。论何容易乎。昔齐人乘船渡江。其父堕水。其子攘臂捽头颠倒使水从口出。而父命得苏。夫捽头颠倒不孝莫大。然以全父之身。若拱手修孝子之常。父命绝于水矣。孔子曰。可与适道。未可与权。所谓时宜施者也。且孝经曰。先王有至德要道。而泰伯断发文身自从吴越之俗。违于身体发肤之义。然孔子称之。其可谓至德矣。仲尼不以其断发毁之也。由是而观。苟有大德。不拘于小。沙门损家财弃妻子。不听音视色。可谓让之至也。何违圣语不合孝乎。豫让吞炭漆身。聂政皮面自刑。伯姬蹈火高行截容。君子为勇而死义。不闻讥其自毁没也。沙门剔除须发而比之于四人。不已远乎。

　　问曰。夫福莫逾于继嗣。不孝莫过于无后。沙门弃妻子损财货终身不娶。何违其福孝之行也。自苦而无奇。自拯而无异矣。牟子曰。夫长左者必短右。大前者必狭后。孟公绰为赵魏老则优。不可以为滕薜大夫。妻子财物世之余也。清躬无为道之妙也。老子曰。名与身孰亲。身与货孰多。又曰。观三代之遗风。览乎儒墨之道术。诵诗书。修礼节。崇仁义。视清洁。乡人传业名与洋溢。此中士所施行。恬惔者所不恤。故前有随珠。后有虓(许交反)虎。见之走而不敢取。何也。先其命而后其利也。许由栖巢木。夷齐饿首阳。圣孔称其贤。曰求仁得仁者也。不闻讥其无后无货也。沙门修道德以易游世之乐。友淑贤以贷妻子以欢。是不为奇孰与为奇。是不为异孰与为异哉。

　　问曰。黄帝垂衣裳制服饰。箕子陈洪范。貌为五事首。孔子作孝经。服为三德始。又曰。正其衣冠。尊其瞻视。原宪虽贫不离华冠。子路遇难不忘结缨。今沙门剃头发被赤布。见人无跪起之礼仪。无盘旋之容止。何其违貌服之制。乖搢绅之饰也。牟子曰。老子云。上德不德是以有德。下德不失德是以无德。三皇之时食肉衣皮巢居穴处以崇质朴。岂复须章甫之冠曲裘之饰哉。然其人称有德而敦厖。正信而无为。沙门之行有似之矣。或曰。如子之言则黄帝尧舜周孔之俦弃而不足法也。牟子曰。夫见博则不迷。听聪则不惑。尧舜周孔修世事也。佛与孝子无为志也。仲尼栖栖七十余国。许由闻禅洗耳于渊。君子之道或出或处或默或语。不溢其情不淫其性。故其道为贵在乎所用。何弃之有乎。

　　问曰。佛道言人死当更复生。仆不信此言之审也。牟子曰。人临死。其家上屋呼之。死已复呼谁。或曰呼其魂魄。牟子曰。神还则生。不还则神何之乎。曰成鬼神。牟子曰。是也。魂神固不灭矣。但身自朽烂耳。身譬如五谷之根叶。魂神如五谷之种实。根叶生必当死种实。岂有终已得道身灭耳。老子曰。吾有大患以吾有身也。若吾无身吾有何患。又曰。功成名遂身退。天之道也。或曰。为道亦死。不为道亦死。有以异乎。牟子曰。所谓无一日之善而问终身之誉者也。有道虽死。神归福堂。为恶既死。神当其殃。愚夫闇于成事。贤智预于未萌。道与不道如金比草。祸之与福如白方黑。焉得不异。而言何易乎。

　　问曰。孔子云。未能事人焉能事鬼。未知生焉知死。此圣人之所纪也。今佛家辄说生死之事鬼神之务。此殆非圣喆(与哲同)之语也。夫履道者当虚无淡泊。归志质朴。何为乃道生死以乱志。说鬼神之余事乎。牟子曰。若子之言。所谓见外而未识内者也。孔子疾子路不问本末。以此抑之耳。孝经曰。为之宗庙以鬼享之。春秋祭祀以时思之。又曰。生事爱敬。死事哀戚。岂不教人事鬼神知生死哉。周公为武王请命曰。旦多才多艺能事鬼神。夫何为也。佛经所说生死之趣。非此类乎。老子曰。既知其子。复守其母。没身不殆。又曰。用其光复归其明。无遗身殃。此道生死之所趣。吉凶之所住。至道之要实贵寂寞。佛家岂好言乎。来问不得不对耳。钟鼓岂有自鸣者。桴加而有声矣。

　　问曰。孔子曰。夷狄之有君。不如诸夏之亡也。孟子讥陈相更学许行之术曰。吾闻用夏变夷。未闻用夷变夏者也。吾子弱冠学尧舜周孔之道。而今舍之更学夷狄之术。不已惑乎。牟子曰。此吾未解大道时之余语耳。若子可谓见礼制之华而闇道德之实。窥炬烛之明未睹天庭之日也。孔子所言矫世法矣。孟轲所云疾专一耳。昔孔子欲居九夷。曰君子居之何陋之有。及仲尼不容于鲁卫。孟轲不用于齐梁。岂复仕于夷狄乎。禹出西羌而圣喆。瞽叟生舜而顽嚣。由余产狄国而霸秦。管蔡自河洛而流言。传曰。北辰之星。在天之中。在人之北。以此观之。汉地未必为天中也。佛经所说上下周极含血之类。物皆属佛焉。是以吾复尊而学之。何为当舍尧舜周孔之道。金玉不相伤。隋璧不相妨。谓人为惑。特自惑乎。

　　问曰。孔子称奢则不逊。俭则固。与其不逊也宁固。御孙曰。俭者德之共。侈者恶之大也。今佛家以空财布施为名。尽货与人为贵。岂有福哉。牟子曰。彼一时也此一时也。仲尼之言疾奢而无礼。御孙之论刺庄公之刻桶。非禁布施也。舜耕历山。恩不及州里。太公屠牛。惠不逮妻子。及其见用。恩流八荒。惠施四海。饶财多货贵其能与贫困。屡空贵其履道。许由不贪四海。伯夷不甘其国。虞卿捐万户之封救穷人之急。各其志也。僖负羁以壶餐之惠。全其所居之闾。宣孟以一饭之故。活其不赀之躯。阴施出于不意。阳报皎如白日。况倾家财发善意。其功德巍巍如嵩泰。悠悠如江海矣。怀善者应之以祚。挟恶者报之以殃。未有种稻而得麦。施祸而获福者也。

　　问曰。人之处世莫不好富贵而恶贫贱。乐欢逸而惮劳倦。黄帝养性以五肴为上。孔子云。食不厌精。鲙不厌细。今沙门被赤布。日一食。闭六情。自毕于世若兹。何聊之有。牟子曰。富与贵是人之所欲。不以其道得之不处也。贫与贱是人之所恶。不以其道得之不去也。老子曰。五色令人目盲。五音令人耳聋。五味令人口爽。驰骋畋猎令人心发狂。难得之货令人行妨。圣人为腹不为目。此言岂虚哉。柳下惠不以三公之位易其介。段干木不以其身易魏文之富。许由巢父栖木而居。自谓安于帝宇。夷齐饿于首阳。自谓饱于文武。盖各得其志而已。何不聊之有乎。

　　问曰。若佛经深妙靡丽。子胡不谈之于朝廷。论之于君父。修之于闺门。接之于朋友。何复学经传读诸子乎。牟子曰。子未达其源而问其流也。夫陈俎豆于叠门。建旌旗于朝堂。衣狐裘以当蕤宾。被絺绤以御黄钟。非不丽也。乖其处非其时也。故持孔子之术入商鞅之门。赍孟轲之说诣苏张之庭。功无分寸。过有丈尺矣。老子曰。上士闻道勤而行之。中士闻道若存若亡。下士闻道而大笑之。吾惧大笑。故不为谈也。渴不必待江河而饮。井泉之水何所不饱。是以复治经传耳。

　　问曰。老子云。智者不言。言者不智。又曰。大辩若讷。大巧若拙。君子耻言过行。设沙门有至道。奚不坐而行之。何复谈是非论曲直乎。仆以为此德行之贼也。牟子曰。来春当大饥。今秋不食。黄钟应寒。蕤宾重裘。备预虽早。不免于愚。老子所云谓得道者耳。未得道者何知之有乎。大道一言而天下悦。岂非大辩。老子不云乎功遂身退天之道也。身既退矣又何言哉。今之沙门未及得道。何得不言。老氏亦犹言也。如其无言。五千何述焉。若知而不言可也。既不能知文。不能言。愚人也。故能言不能行国之师也。能行不能言国之用也。能行能言国之宝也。三品各有所施。何德之贼乎。唯不能言又不能行是贼也。

　　问曰。如子之言。徒当学辨达修言论。岂复治情性履道德乎。牟子曰。何难悟之甚乎。夫言语谈论各有时也。蘧瑗曰。国有道则直。国无道则卷而怀之。宁武子曰。国有道则智。国无道则愚。孔子曰。可与言而不与言失人。不可与言而与言失言。故智愚自有时。谈论各有意。何为当言论而不行哉。

　　问曰。云佛道至尊至快无为淡泊。世人学士多讥毁之云。其辞说廓落难用。虚无难信。何也。牟子曰。至味不合于众口。大音不比于众耳。作咸池。设大章。发箫韵。咏九成。莫之和也。张郑卫之弦歌。时俗之音。必不期而拊手也。故宋玉云。客歌于郢为下俚之曲。和者千人。引商潡角。众莫之应。此皆悦邪声不晓于大度者也。韩非以管窥之见而谤尧舜。接舆以毛𨤲之分而刺仲尼。皆耽小而忽大者也。夫闻清商而谓之角。非弹弦之过。听者之不聪矣。见和璧而名之石。非璧之贱也。视者之不明矣。神蛇能断而复续。不能使人不断也。灵龟发梦于宋元。不能免豫且之网。大道无为。非俗所见。不为誉者贵。不为毁者贱。用不用自天也。行不行乃时也。信不信其命也。

　　问曰。吾子以经传理佛之说。其辞富而义显。其文炽而说美。得无非真。诚是子之辩也。牟子曰。吾非辩也。见博故不惑耳。问曰。见博其有术乎。牟子曰。由佛经也。吾未解佛经之时惑甚于子。虽诵五经。适以为华未成实矣。吾既睹佛经之说。览孝子之要。守恬淡之性。观无为之行。还视世事。犹临天井而窥溪谷。登嵩岱而见丘垤矣。五经则五味。佛道则五谷矣。吾自闻道以来。如开云见白日。炬火入冥室焉。

　　问曰。子以经传之辞华丽之说。褒赞佛行称誉其德。高者陵青云。广者逾地圻(巨宜切)。得无逾其本过其实乎。而仆讥刺颇得疹中而其病也。牟子曰。呼吾之所褒犹以尘埃附嵩岱。收朝露投江海。子之所谤犹握瓢觚欲减江海。操耕耒欲损昆仑。侧一拳以翳日光。举土块以塞河冲。吾所褒不能使佛高。子之毁不能令其下也。

　　论曰。牟子理惑三十有七篇。梁僧祐律师载之宏明集。可谓所从来远矣。观其崇德辨惑。闲邪御侮。发挥大教之耿光。盖闳览博物之君子也。当是时。吾佛法源滥觞之初。凡西域沙门至中国者。由滕兰而下不过十人。所新出经三百余卷。俱小乘教。若微妙大乘诸经皆所未至。牟子乃能玄鉴颖悟契佛心宗。得法味若是之深。比夫汉末祢衡陈元龙孔北海诸公。虚负奇资终于不闻道。不过为一俗士而死矣。然则牟子贤矣哉。惜其书不能备载。聊取二十篇辅成通论。大抵世之惑也者。虽世尊在世尚莫能无矧。今去圣逾二千载。欲天下之廓廓皆正信。其可得哉。虽然。是书正不可不以垂世也。

　　汉书西域传史官范晔论曰。西域风土之载。前史未闻也。张骞怀致远之略。班超奋封侯之志。终能立功西遐。羁服外域。自兵威之所肃服。财赂之所怀诱。莫不献方奇纳爱质。露顶肘行东向而朝天子。故设戊己之官分任其事。建都护之帅总领其权。其后甘英乃抵条支而历安息。临西海以望大秦。拒玉门阳关四万余里。靡不周尽焉。若其境俗性习之优薄。产载物类之区品。川河障岭之基源。气节凉暑之通隔。梯山栈谷绳行沙渡之道。身热首痛风灾鬼难之域。莫不备写情形审求根实。至于佛道神化兴自身毒。而二汉方志莫有称焉。张骞但着地多暑湿乘象而战。班超虽列其奉浮图不杀伐。而精文善法导达之功靡所传述。予闻之后说也。其国则殷乎中土。玉烛和气。灵圣之所降集。贤懿之所挺生。神迹诡异则理绝人区。感验明显则事出天外。而骞超无闻者。岂非道秘往运数开叔叶乎。不然何诬异之甚也。汉自楚王英始盛斋戒之祀。桓帝又修华盖之饰。将微义未译而但神明之耶。详其清心释累之训。空有兼遣之宗。道书之流也。且好仁恶杀蠲敝崇善。所以贤达君子多爱其法焉。然好大不经。奇谲无已。虽邹衍谈天之辩。庄周蜗角之论。尚未足以概其万一。又精灵起灭因报相寻。若晓而昧者。故通人多惑焉。盖导俗无方适物异会。取诸同归措夫疑说。则大道通矣。晔字𥳀宗。生晋末。仕于宋。凡史籍议论释氏自晔而始。

　　袁宏汉纪曰。永平十一年浮屠者佛也。西域天竺有佛道焉。佛者汉言觉。将觉悟群生也。其教以修善慈心为主。不杀生。专务清净。其精者号为沙门。汉言息心。盖息意去欲而归于无为也。又以为人死精神不灭随复受形。生时所行善恶皆有报应。故所贵行善修道。以炼精神不已。以至无为而得为佛也。佛身长一丈六尺。黄金色。项中佩日月光。变化无方。无所不入。故能化通万物而大济群生。初明帝梦见金人长大。项有日月光。以问群臣。或曰。西方有神。其名曰佛。其形长大。因遣使天竺。问其道术。图其形像而还。有经数千万卷。以虚无为宗。包罗精粗无所不统。善为宏阔远大之言。所求在一体之内。所明在视听之外。世俗之人或以为虚诞。然归于玄微深远。难得而测。故王公大人观死生报应之际。莫不矍然而自失焉。本朝东坡居士曰。此殆中国始知有佛时语也。虽浅近。大略具足矣。野人得鹿正尔煮食之耳。其后卖与市人。遂入公庖中馔之百方。然鹿之所以美。未有丝毫加于煮食时也(袁宏汉纪论佛世。𤘰见全篇。东坡大全集所载袁宏论佛说。乃唐章怀太子注汉书楚王英传所引用。汉纪者当以此全篇为正云)。

　　隆兴佛教编年通论卷第一
卍新纂续藏经第 75 册 No. 1512 隆兴编年通论


　　隆兴佛教编年通论卷第二

　　隆兴府石室沙门　祖琇　撰

　　曹魏

　　黄初元年。文帝受汉禅于繁昌。后都洛邑。至元帝咸凞元年。五主凡四十五年。西域沙门六人。所出经律羯磨共十三部凡二十五卷。

　　论曰。自汉以来天下一统。建安之后鼎峙始分。袁曹竞逐于中原。刘孙分鹿于江峡。五岳尘拥。九牧云屯。或二祀而启帝图。或三分而陈霸业。故使魏祖挟天子而令诸侯。刘宗冯剑阁而规壅辇。孙氏英略高杭长江。横武爪牙卧龙威力。别据一域吞噬为心。各跨疆场㸦严关塞。广延俊乂以佐股肱。厚礼贤能宾为国宝。良匠妙法复此徂来。僧会适吴。舍利耀灵于江左。迦罗游魏。禁律创启于洛都。归戒自此大行。图塔由斯特立。译人随俗仍彼方言。出经逐时便题名目。故有吴品蜀普耀焉。重叠再翻由此而始。派流失译良在于兹。且三国峙居。夫何西蜀一都独无于代录。今大吴次纪而以魏朝道俗具列于左方云。

　　嘉平二年。天竺国沙门昙柯罗至洛阳。译僧祇戒本。法流滥觞。比丘特剪发而已。未有律仪。凡斋事法如祠祀状。柯罗始出戒本。而以戒心为日月。又请梵僧昙无德等立羯磨法。繇是疏决其源。法道遂行焉。凡中夏戒法自是而始。

　　是岁天竺沙门康僧铠至洛邑白马寺。译经二部。时西域沙门昙无德者。此云法藏。藏师地梨茶。即阿瑜阇第九世弟子也。藏承其后。妙善律宗。赍四分律至洛阳。及正元中安息国沙门昙谛至。亦善律学。遂于白马寺众请同出戒经一卷。

　　甘露元年。西域沙门帛延至洛邑。译经六部九卷。是岁外国沙门支疆梁娄。此云无畏。于交州译法华三昧经一部六卷。

　　陈思王曹植者。字子建。武帝中子。十岁诵诗书十余万言。善属文。太祖见而异之曰。汝倩人耶。植曰。言出成论。下笔成章。顾面试。奈何倩人乎。及长。于世间艺术无不精练。邯郸淳见而骇叹。称为天人。植每读佛经。留连嗟玩。以为至道之宗极。转读七声升降曲折之响。世皆讽而则之。淤鱼山闻有声特异清飏哀婉。因仿其声为梵囋。今法事中有鱼山梵即其遗奏也。始魏武欲立为嗣。植荒酒自秽以故得免。文帝颇嫉其才。抑而不用。尝求自试。帝不允。既而十一年中三陟其藩。植滋不得志而薨。年三十一初。植登鱼山临东阿喟然有终焉志。遂营墓。遗诫其子令薄葬。植在日不甚信黄老。着辨道论见意。今载藏中弘明集。

　　孙吴

　　吴主孙权。字仲谋。吴郡富春人。其家东冢上数有神光云气。及权生。眼有异光。方颐大口。其父坚奇之曰。王霸之器也。孙䇿既卒。及魏文受禅。二年权称吴王。建元黄武。至魏明帝太和三年遂即皇帝位。初都武昌。次迁秣陵。又迁建邺。凡四主五十九年。国入于晋。道俗四人。译经总一四百十八部一百九十卷云。

　　沙门维祇难。此云障碍。天竺国人。同沙门竺律炎至武昌郡译经二部。及祇难卒。律炎复于扬都译经三部三卷。时优婆塞支谦者。字恭明。月支国人。初游洛邑。受业于支亮。亮字纪明。受业于支谶。世称天下博知不出三支。谦博览经籍。为人细长黑瘦。眼多白而睛黄。时语曰。支郎眼中黄。形虽细。是智囊。及避地归吴。吴主见而悦之。吴拜为博士。译经一百二十九部一百五十二卷。

　　赤乌四年。康居国三藏康僧会至金陵。营立茅茨设像行道。国人初见沙门而惊异之。有司以闻吴主孙权曰。是汉明帝所梦佛神之遗风耶。诏至问状。会进曰。如来大师化已千年。然灵骨舍利神应无方。昔阿育王奉之为八万四千塔。此其遗化也。权以为夸己曰。舍利可得。当为塔之。苟其无验。国有常刑。会请期七日。谓其属曰。大法废兴在此一举。当加意洗心洁斋恳求。至期无验。乃展二七。又无应。权曰趣烹之。会默念。佛名真慈夫岂违我哉。更请展期以死祈之。又七日。众惧无人色。五鼓矣。闻枪然有声。起视瓶中五色错发。大呼曰。果吾愿矣。黎明进之。权舆公卿聚观叹曰。希世之瑞也。会又言。舍利威神。一切世间无能坏者。权使力士槌之。砧碎而光明自若。于是建塔佛陀里。又为寺额曰建初。奉会居焉。

　　阚泽。字德润。会稽山阴人也。家世为农。泽好学。居贫无资。常为人佣书自给。所写既毕即能诵。由是博览群籍。虞翻见而称之曰。阚生矫杰。仲舒子云流也。仕吴。官太子太傅。僧会入吴。吴主因问泽曰。汉明何年佛教入中国。何缘不及东方。泽曰。永平十一年佛法初至。计今赤乌四年则一百七十年矣。永平十四年五岳道士褚善信等乞与西僧角法。于是善信负妄而死。其徒以尸归葬南岳。凡中国人例不许出家。无人流布。加之罹乱岁深方至本国。吴主曰。孔子制述典训教化来叶。老庄修身自玩放荡山林归心澹泊。何事佛为。泽曰。孔老二教法天制用不敢违天。佛教诸天奉行不敢违佛。以此言之优劣可见(出宗炳明佛论)。

　　甘露元年。吴主孙皓始即位。遍毁神祠波及梵宇。臣僚谏先帝感瑞创寺不可毁也。乃遣臣张昱往告康僧会。会挫其辞理辩锋出。昱不能屈。归以会才高闻。皓召至问曰。佛言善恶报应可得闻乎。会曰。明主以孝慈治天下则赤乌翔而老人见。以仁德育万物则醴泉洌而嘉禾茁。善既有应恶亦如之。故为恶于隐。鬼得而诛之。为恶于显。人得而诛之。易称积善余庆。诗美求福不回。虽儒典之格言。即佛教之明训。皓曰。然则周孔既明。安用佛教。会曰。周孔不欲深言。故略示其迹。佛教不止浅言。故详示其要。皆为善也。圣人唯恐善之不多。陛下以为嫌。何也。皓无以酬之。遂罢。他日宿卫。治圃得金像。皓使置秽处蒙不洁以为笑乐。俄得肿疾。昼夜呻吟。占者曰。坐犯神祠。祷诸庙不效。宫人有奉佛者曰。乃不请福于佛耶。皓仰睹曰佛神若是怪乎。曰佛之威灵视神如天渊。皓乃悟曰吾以慢像致此耳。趣迎像龛而供事之。乃请会说法悔罪。会为开示玄要。并取本业百二十愿分二百五十事。使皓行住坐卧增益善意。及授之五戒。少顷疾愈。由是奉会为师。崇饰寺塔。

　　西晋

　　太始元年。武帝受魏禅。建都洛邑及长安为东西京。帝姓司马氏。讳炎。河内人。魏相国晋王昭之太子也。登位十有五年而灭吴。奄有寰海。及崩。子惠帝立。未几天下大乱。至元帝立于建康。遂为东晋。凡西晋四主五十有二年。华戎道俗译经律等七百余卷。

　　论曰。吴黄武初陆绩有言曰。从今更六十年。天下车同轨书同文。及泰康改元而吴平天下一统。果如绩言。自是才二十载。至永宁之初。正道亏颓群雄岳峙。赵王创基叛逆。篡主于朝。张轨继请外迁。擅据凉土。内外糜沸仍渐乱阶。刘渊所以平阳。李雄因兹并络。怀帝蒙尘外郡。愍后播越长安。既道藉时兴而两都版荡。法由人显属二主恓惶。万姓崩离归信靡托。百官失守释种无依。时有沙门竺法护及释法炬等。忘身利物志在宏宣。匪惮苦辛阐法为务。护于晋世译经最多。且晋虽不文。文才实着。翻传妙典曰有赏音。所以礼乐衣冠晋朝始备。信源道种相资而兴焉。

　　太始元年。月支国沙门昙摩罗察。晋言法护。至洛阳护学。究三十六国道术兼通其语。及自天竺大赍梵本婆罗门经达于玉门。因居炖煌。世号炖煌菩萨。后游洛邑及之江左。永嘉中随处译经未尝暂停。时优婆塞聂承远执笔助翻垂四百卷。及承远卒。其子道真者。询禀咨承法护笔授外。道真自译经六十余卷。时晋沙门释法炬．法立．支敏度及优婆塞卫仕度等译出众经外。炬与立等每相参合广略异同。编次部类。凡一百四十余卷。复有沙门疆良娄至．安法钦．竺叔兰．白法祖．支法度等。各出众经。所以西晋已来宣译渐盛。

　　太康四年。天竺沙门耆域至洛阳。指沙门竺法渊曰。此菩萨从羊中来。指竺法兴曰此菩萨从天中来。又曰比丘衣服华丽。大违戒律。非佛意也。望见帝都宫室曰。大略似忉利天宫。然人天殊分。疲民之力缮刻如此。不亦侈乎。未几而洛阳乱。域辞归天竺。数百人遮道请中食乃行。域许之。明日百余家。域分身同时赴之。家喜其来。及发迹洛南。域徐行而追者不及。即以杖𦘕地曰。于此诀矣。是日有出长安者。见域在寺中。有贾胡湿登者。其夕会域宿于流沙。盖一昔万里。沙门神迹于此为显云。

　　永嘉五年。天竺佛图澄至洛阳。自言百余岁。常服气自养。能积日不食。善诵咒役使鬼神。腹旁有孔以绵塞之。夜读书则拔绵出光照室。又每临溪。从孔中出肠胃洗濯。还纳腹中。能听铃音。言吉凶莫不奇验。会洛阳寇乱。潜伏草野以观变。时石勒屯葛陂。多残杀。澄杖锡谒勒。勒命试以道术。澄取满钵水咒之。俄青莲华生钵中。光色耀目。勒繇此神敬延之军中。未几刘曜求战以决雌雄。左右以为未可。勒以访澄。澄曰相轮铃音云。秀支替戾冈。仆谷劬秃当。此羯语也。秀支军也。替戾冈出也。仆谷刘曜胡位也。劬秃当捉也。言军出捉得刘曜。又令童子洁斋三日。取麻油合燕脂躬自涂于掌中。举手示童子粲然有耀。童子惊曰。有军马一人白晰以朱丝缚肘。澄曰此即曜也。勒遂出战。果生擒刘曜。勒称赵王行皇帝事。敬澄弥笃。每举事必咨而后行。勒殂。弟季龙袭其位。徙都邺城。尤倾心事澄。下令衣以绫锦。乘雕辇朝会引见。常侍御史悉助举舆升殿太子。诸公扶翼而前。生者唱大和尚。坐者皆起。来司空李农朝夕问候。时支道林闻之曰。澄公其以季龙为鸥鸟耶。及晋军侵淮泗。季龙怒曰。吾奉佛供僧返更致寇。佛无神矣。澄入见曰。陛下前身为商人。经罽宾寺设大会。会有六应真。吾其一也。有圣者曰。此檀越报尽为鸡。乃主晋地。今陛下为天子。岂非奉佛供僧而致耶。疆场侵噬有国之常。何为怨谤三宝兴毒念乎。季龙悔谢。因问曰。佛法不杀。朕为天下掌生杀。恐违佛戒。澄曰。帝王事佛。在恭俭慈忍显赞法道。不为暴虐。不害无辜。民有为恶化之不悛者。其可不罚乎。但杀不可滥。刑不可不恤耳。尚书张离家富事佛。而所为不法。澄曰。事佛在清净无欲。君虽崇饰寺塔。而贪冒不已。无益也。及将去世诣辞。季龙惊曰。大和尚遽弃我。国有难乎。澄曰。出生入死道之常也。修短分定无由增损。但道贵行全。德贵不怠。苟德行无玷。虽死如生咸无焉。千岁尚何益哉。然有可恨者。国家存心佛理。建寺度僧。当蒙祉福。而布政猛虐。赏罚交滥。特违圣典。致国祚不延也。季龙号恸呜咽。澄安坐而逝。后有沙门自雍州来。见澄入关以闻季龙。命发冢视之。唯块石存焉。季龙大恶之叹曰。石吾姓也。大和尚埋我而去。其能久乎。未几石氏果灭。澄度弟子数千万人。凡居其所。国人无敢向之涕唾。每相诫曰。莫起恶心。大和尚知汝。其道化感物如此。自大教东来至澄而盛。

　　论曰。禅师琏曰。妙道之意。圣人尝寓之于易。由生民已来淳朴未散。则三皇之教简而素。春也。及情窦日凿。则五帝之教详而文。夏也。时与世异。情随日迁。故三王之教密而严。秋也。至周衰先王之法。坏礼义亡。迨为秦汉则无所不至。而天下至有不忍愿闻者。于是我佛世尊入东土。示以性命之理。教以慈悲之行。冬也。旨哉斯言。观澄公区区西来。当石勒季龙碜暴虓噬之际。而能悯物垂范。示以玄言德祥。导以慈悲之行。卒使二暴革心。道化融洽。呜呼。天有四时循环以生成万物。而圣人之教迭相扶持以化成天下。厥有以哉。

　　东晋

　　叙曰。经云。三界无常。有为非久。晋氏之基魏室远系。及诛曹爽而绝其宗。设帝䇿而陈其续。金承土运历数在躬。平蜀而降大昊。升平而布宽政。文既𠃔备。武亦戢戈。百六奄臻。王官失守天下大乱。莫匪斯焉。于时道俗崩离。朝不谋夕。寄政江表。法随代兴。沙门信士于是攸集。故就纪之。别号东晋。元帝者。宣皇曾孙。恭王觐之子也。讳睿。字景文。初生之辰。内有神光一室尽明。白毫生于日角之左。累官都督杨州诸军事左丞相。怀愍败后百官分离。或走江南或为俘戮。长安失据帝幽平阳。江东于时忽有五日并出。都下劝睿宜称晋王。统摄万机以临亿兆。愍帝崩后遂即居尊。立元建武。因都建邺。避愍帝讳。改名建康。先是泰康二年吴旧将管恭作乱。太史伍振筮曰。恭即灭矣。然更三十八年。杨州当有天子。至是果如其言。又秦始皇时望气者云。吴金陵山。五百年后当出天子。始皇忌之。因发兵凿金陵山断。改称秣陵。冀绝其王。凡自政至睿五百二十六年。有晋金行奄君四海。又时谣曰。五马浮渡江。一马化为龙。永嘉丧乱。宗室中唯琅瑘．西阳．汝南．南顿．彭城五王获济江表。而睿首基为帝。将知受命上感天灵。欲跨舆图下资地势。地负其势。始皇凿之而弗亡。天降其灵。刘曜歼之而莫尽。爰自建武至于元熙。凡十二主一百四年。华戎道俗译经律论垂六百卷。而弘法之务至是特盛焉。

　　永昌元年。天竺沙门吉友抵建康。丞相王导见之曰我辈人也。太尉庾亮．光禄周顗．廷尉柏彝一时名公皆造门结友。声名著搢绅间。尝对王导解带盘礴。尚书[千-┬+下]望之适至。友正容肃然。有问其故。对曰。王公风道期人。卞令轨度格物。吾正当以此应之耳。桓彝欲为友作目。久之未得。友曰尸黎密可谓卓朗。彝绝叹以为尽品目之极。大将军处仲闻友为诸公器重。心未然。及见不觉手足增敬。周顗为仆射。领选将入局过。友叹曰。为朝廷选贤得如君。真令人无愧耳。及顗殁。友慰其孤。对灵作梵呗。清响凌云。又咒语千余言而去。王导尝戏之曰。外国有君一人而已。友笑曰。使我如诸君。今日岂得在此。时以为名言。译孔雀经。梵名尸黎密。盖让王位出家。如吴泰伯然。

　　咸康六年。成帝幼冲。庾冰以元舅辅政。奏沙门应尽礼王者。尚书令何充等议不应致拜。下礼官详议。博士议与充合。而门下承水风旨为驳尚书令充。仆射褚翌．诸葛恢。尚书冯怀．戴广等奏曰。

　　世祖武皇帝以盛明革命。肃祖明皇帝聪圣玄览。岂于时沙门不易屈膝。頋以不变其修善之法。所以通天下之志也。臣等谓宜遵承先帝故事。于义为长。水固谓应尽敬下。制曰。夫万方殊俗。神道难辨。有自来矣。达观旁通诚当无怪。况跪拜之礼何必尚然。当复原先王所以尚之之意。岂直好此屈折而坐遘盘辟哉。固不然矣。因父子之敬。建君臣之序。制法度。崇礼帙。岂徒然哉。良有以也。既其有以。将何以易之。然则名礼之设其无情乎。且今果有佛耶无佛耶。有则其道固弘。无则义将安取。纵其信然。将是方外之事。方外之事岂方内所体。而当矫形体。违常度。易礼典。弃名教。是吾所甚疑也。名教有由来。百代所不废昧旦。丕显后世。犹殆殆之为弊。其故难寻。而今当远慕芒昧依稀未分。弃礼于一朝。废教于当世。使夫凡流慠逸宪度。又是吾所甚疑也。纵其信然。纵其有之。吾将通之于神明。得之于胸怀耳。轨宪宏模固不可废之于正朝。凡此等类皆晋民也。论其才智又常人也。而当因所说之难辨。假服饰以凌度。抗殊俗之慠体。直形骸于万乘。又是吾所弗取也。诸君并国器也。悟言则当测幽微。论治则当重国典。苟其不然。吾将何述焉。充等重杭表曰。臣等暗短。不足以赞扬圣旨。宣畅大义。伏省明诏震惧屏营辄共寻详。有佛无佛固非臣等所能定然。考其遗文。钻其旨要。五戒之禁实助王化。贱昭昭之名行。贵冥冥之潜操。行德在于忘身。抱一心之精妙。且兴自汉世迄至于今。虽法有隆衰而弊无妖妄。神道经久未有其比也。夫议有损也。况必有益巨之。愚诚实愿尘露之微增润岱岳。区区之咒上裨皇极。今一令其拜。遂坏其法。修善之俗废于圣世。习俗生常必致怨惧。隐之臣心窃所未安。臣虽愚蔽。讵敢以偏见疑误圣听。直谓世经三代。人更明圣。今不为之制无亏王度。而幽冥之格可无壅滞。是以复陈愚诚乞垂省察。水犹以为不可。复下制曰。

　　省所陈具情旨幽昧之事。诚非寓言所尽。然较略其大。人神常度粗复有分例耳。大率百王制法虽文质随时。然未有以殊俗参治恢诞杂化者也。岂曩圣之不达来圣之宏通哉。且五戒之小善。粗拟似人伦而更与世主略其礼敬耶。礼重矣。敬大矣。为治之纲尽于此矣。万乘之君非好尊也。区域之民非好卑也。而尊卑不陈王教则乱。斯曩圣所以宪章体国宜而不惑也。通才博采往往备其事。修之家可以。修之国及朝则不可。斯岂不远耶。省所陈果亦未能了有之与无矣。纵其了犹谓不可以参治。而况都无而当以两行耶。充等三上章执奏曰。臣等虽诚愚蔽不通远旨。至干干夙夜思循王度。宁苟执偏管而乱大伦。直以汉魏逮晋不闻异议。尊卑宪度无或暂亏也。今沙门之守戒专专然。及为其礼一而已矣。至于守戒之笃。亡身不吝。曷敢以形骸而慢礼敬哉。每见烧香祝愿必先国家。欲福裕之备情无极已。奉上崇顺出于自然。礼仪之简盖是专一守法。是以先圣御世因而弗革也。然天网恢恢疏而不失。臣等慺慺(音娄)以为不令致拜。于法无亏。因其所利而惠之。使贤愚莫敢不用情。则上有天覆地载之施。下有守一修善之人。谨复陈其愚浅。愿蒙省察。水议遂寝。

　　何充。字次道。卢江潜人。魏光禄大夫晏之孙。少以文义见称。初为王敦椽。敦兄含守卢江贪污。敦尝于坐称之曰。家兄在郡定佳。卢江士人称之。充正色曰。充即彼郡人。所闻异此。敦默然然。客皆为不安。充晏然自若。丞相庾亮尝荐之于明帝曰。何充器局方概。有万夫之望。若能总录朝端为老臣副。及充拜尚书令。推能用功。不私树恩。世甚重之。初阮裕尝戏之曰。卿志大宇宙。勇迈前古。充审其故。裕曰。我图数千户郡尚未能得。卿图作佛不亦大乎。卒年五十有五。其后门世事佛甚精。厥孙尚之及点胤等。并建大义阐明佛法云。

　　兴宁二年。哀帝诏法师竺潜讲般若于禁中。尝着履至。殿中人聚观。叹道德高风。初不省有市朝。时简文辅政。沛国刘惔(徒鉴切)尝遇潜于简文座中。嘲曰道人亦游朱门乎。对曰。君自见朱门。贫道以为蓬户。及辞还剡山。支遁寓书求买洲小岭归隐。潜答曰。欲来当给。未闻巢由买山而隐也。宁康二年卒。武帝下诏曰。法深理悟虚远。风鉴清高。弃宰辅之荣。袭染衣之素。山居世外。笃勤匪懈。方赖宣道以济苍生。奄从迁谢。用痛于怀。其赐缗钱十万助建莹塔。潜字法深。凡中国来葬沙门。自潜而始。

　　法师支遁。字道林。与谢太傅安．王右军羲之厚善。安守吴兴。以书抵遁。略曰。思君日积。比辰尤甚。知欲还剡自治。为之怆然。人生如寄耳。自项风流得意事。殆磨灭都尽。唯终日戚戚迟。君一来以晤言消遣之。一日千载也。及竺潜辞阙。有诏遁继讲法于禁中。一时名士殷浩．郗超．孙绰．桓彦表．王敬仁．何充．王坦之．袁彦伯并与结方外交。天下想见其标致者。刘系谒于白马寺谈庄周。以适性为逍遥。遁曰。不然。桀跖以残虐为性。岂亦逍遥乎。于是注逍遥篇。学者宗之。王蒙尝极精思。作数百语诣。遁曰。与君别久。而君了不长。何也。蒙惭汗曰绛钵之王何也。郗超尝问谢太傅曰。遁谈何如嵇中散。太傅曰嵇努力裁得半耳。又曰何如殷浩。太傅曰亹亹论辨恐当杭衡超拔渊源。殷有惭德。超后与亲旧书曰。林公神理所通。玄㧞独悟。数百年来绍隆大法。令真理不绝。一人而已。太和二年废帝海西公在位。遁抗表辞还山。有诏资给敦。遣诸公祖饯于征虏亭。蔡子叔者先至。近道林坐。适起而谢万亟趋其处。子叔还合褥。举万投诸地。万曰几损我面。子叔曰吾初不为卿面计。其为当时所慕如此。晚居山阴讲维摩。许询为都讲。遁通一义。众意询不能难。及询设难。又意遁不能通。而宾主之难相寻无穷。听者多言自得遁旨。诘之辄失。着即色游玄圣．不辨知等论。有遗其马者。畜之曰。吾爱其骏耳。有遗其鹤者。纵之曰冲天之物岂耳目玩哉。君子多其达。及卒。戴逵过其塔叹曰。德音未远而拱木已繁计。神理绵绵不与气运俱尽也。

　　郄超。字嘉宾。少有旷世之度。谈论义理精微。标志慕佛加好行檀。大将军桓温辟为参军。时王珣同府。珣为主薄。超美髯。珣身短小。府中语曰。髯参军。短主簿。能令公喜。能令公怒。谢安．王坦之诣温府。温先令超卧帐中听其论事。俄风动帐开。安笑曰。郄生可谓入幕之宾。超喜隐遁。闻拂衣者必为起屋具器用遗之。支道林每谓其造微之功足参正始。甚重之。又与汰法师厚善。尝约先殁者凡幽冥报应当以相报。俄而汰卒。一夕见梦曰。向与君约报应之事。今皆不虚。愿君无忘修德以升济神明。超繇是循道弥笃。因着五戒文。其略曰。不杀则长寿。不盗则常泰。不淫则清净。不欺则人常敬信。不醉则神理明治。已行五戒。便修岁月斋戒。岁三斋者。正月五月九月。每月一至十五日。月六斋者。初八．十四．十五．二十三．二十九．三十。凡斋日不得尝鱼肉。不御妻妾。迎中而食。既中之后甘香美味一不得尝。洗心念道归命三宝。悔过自责行四等心。远离房室不着六欲。不得鞭挞骂詈。乘牛驾马带持兵仗。妇人则兼去脂粉华钿之饰。端心正意务存柔顺。斋者普为先亡见在知识亲属并及一切众生。当因此至诚㸦相感发已则免罪苦。是以忠孝之士务加勉励。良以拯济之功非在己故也。

　　隆兴佛教编年通论卷第二
卍新纂续藏经第 75 册 No. 1512 隆兴编年通论


　　隆兴佛教编年通论卷第三

　　隆兴府石室沙门　祖琇　撰

　　　　东晋

　　宁康元年。法师道安于襄阳檀溪寺建浮图铸铜像。能起自行至方山而止。光明烛天倾都瞻拜欢呼动山谷。秦主符坚送外国金饰倚像金缕结珠弥勒等。安每讲。设以作证。一夕像光照室。视之顶有舍利焉。习凿齿。襄阳高士。先以书通好。乃诣安。自称曰四海习凿齿。安曰弥天释道安。相得欢甚。即以书抵谢东山。称安盖非常胜士。恨公不一见耳。孝武帝闻安名。诏曰。法师以道德照临天人。使大法流行。为苍生依赖。宜日食王公禄。所司以时资给。安固辞不受。未几符坚攻陷襄阳。得安而喜。谓左右曰。吾以十万师取襄阳。得一人半耳。左右问为谁。曰。安公一人。习凿齿半人也。安入关。沙门万数皆随师姓而名。安曰。师莫如佛世尊也。应沙门宜以释为氏。及增一阿含经至。乃云四河入海无复异名四。姓出家同称释氏。遂与经符合焉。世益重之。又蓝田得古鼎。容二十有七斛。复有篆文。朝无识之者。有以问安。安曰。鲁襄公所铸也。繇是符坚来三馆学士有所疑皆师于安。国人语曰学不师安义不禁难。时符氏东极沧海。西并龟兹。南包襄阳。北尽沙漠。唯建康未服。坚雅意欲取而有之。群臣谏不从。太尉符融者叩头请安为苍生一言。安诺。及坚出东苑。命安升辇同载。仆射权翼进曰。臣闻天子法驾。侍中陪乘。道安毁形宁可参厕。坚怒曰。安公道德可尊。朕以天下易。舆辇之荣未称其德。即诏翼扶安登辇。于是翼跪而掖之。坚頋谓安曰。朕将与公南游吴越。整六师以巡狩。登会稽以观沧海。不亦乐乎。对曰。陛下应天御世富有八州。居中而制四海。宜栖神无为。与尧舜比隆。今欲以百万之师求厥田下下之土。东南地区势卑气厉。昔舜禹游而不返。始皇适而不归。以贫道观之。未见其可乎。阳公懿戚石越重臣皆忧国至深。其论可听。坚曰。非区域不广也。朕欲简天心。明大运所在耳。顺时巡狩且有格言。傥如高论则帝王无省方之文乎。安曰。必欲往。宜驻跸洛阳。枕戈畜锐传檄江南。如其不服伐之未晚。坚不纳。太元七年坚自将步骑百万次寿春。为晋徐州刺史谢玄所败。单骑遁还。安每疏经义必求圣证。一日感厖眉尊者降。安出所制似之。尊者钦叹以为尽契佛心。仍许以密助弘通。安识其为宾头卢也。因设日供祀之。今供宾头自安而始。门弟子通其业者数十人。知名于世有法遇者。传教长沙。门徒数百。有私饮者。遇纵而不举。安廉知之。即封荆以寄。遇抱荆而泣曰。董众无状而远遗师忧。于是俯伏躬受其谴。太元十四年正月晦日。安命其徒具浴。忽见异僧出入隙中。安以生处问之。僧指西北。即云开见楼阁如幻出。曰彼兜率天也。是夕有数百小儿皆就浴而去。识者以为应真之侣也。二月八日跏趺而逝。安貌侻(他活切。博雅曰可也。二曰轻也)而姿黑。博学善词章。谚曰漆道人惊四邻。左臂有肉方寸许。隆起如印。时号印手菩萨。着僧尼轨范及法门清式二十四条。世遵行之。

　　论曰。法源滥觞之初由佛图澄而得安。由安而得远公。是三大士化仪轨则或无以异。至于出处操尚若相戾者何哉。大抵晋室渡江自明帝之后。当代时君虽无可称者。然而朝廷纪纲法度未始或亏。当是之际故远公得以遂其高。天子临浔阳而诏不出山。若澄安二公失身偏霸之朝。万一不区区俯仰曲徇其情。彼季龙．符坚其肯容之高卧山林而不为之屈耶。此古所谓易地皆然。三大士有之矣。孟轲氏称伯夷．伊尹．柳下惠皆曰圣人者。良以其道通方而善趋时也。世谓澄安之操不逮远公。吾弗信矣。

　　孙绰。字兴公。父楚。有重望。绰博学美文辞。与高阳许询俱有高尚之志。初隐稽山放情山水。作遂初赋以见志。支道林问绰曰君何如许。答曰。高情远志。弟子早已伏膺。然一咏一吟许将北面。尝作天台赋示友人范荣期曰。卿试以掷地当作金声。荣期曰恐此金声非中宫商。然每至佳句辄云应是我辈语。于吾道多有论撰。具见弘明等集。年五十八卒。史臣称绰有匪躬之节。不徒文雅而已。

　　许询。字玄度。高阳人。魏中领军允曾孙也。澡心学佛。甚为江左诸公卿仰慕。简文帝高其风。每月白风恬思清言妙理必造焉。至其亹亹。简文不觉前席达旦忘倦。帝谓亲友曰。玄度才情故未易有。刘真长为时谭宗而与结清言友。每谓人曰。吾不见玄度。几为轻薄令尹。又尝曰。清风明月何尝不思。玄度初隐永兴山。而四方诸侯馈送络绎。有谓曰箕山似不尔。许曰筐筥苞苴故轻于天下之宝。许健而便登陟。时谓其非徒有胜情亦有济胜具。每谓自司马相如．王褒．杨雄诸贤。世尚赋颂体。则诗骚傍综百家之言。及建安而诗章大盛。逮西朝之末。潘陆之徒虽时有质文。而宗归不异也。正始中王何好老庄玄理之谭。世遂贵焉。过江佛理尤盛。郭璞五言始会道家之意。言而韵之。余及兴公又加六世之辞。而诗骚之体尽矣(出阁本世说)。

　　大元九年。法师慧远以秦乱来师于晋。远出雁门贾氏。少为儒生。博极群书。尤䆳周易庄老。尝与弟慧持造安法师席下。闻出世间法而悦之。叹曰。九流特秕糠耳。遂出家。安门徒数千。远居第一座。及关中扰乱。安散其徒。皆谆谆规诲而遣之。远别独不与一言。远怪问。安曰若汝吾何言哉。遂自荆州将之罗浮。抵浔阳见匡山爱之。庐于山阴。太守桓伊为创精舍。一昔风雷㧞树鼓沙石。荡平其基致木于上。时以为神运焉。初太尉陶侃镇广州。有渔于海得文殊像送塞溪寺。寺尝经火而像屋无恙。其后侃镇武昌使人迎之。十辈不能举。既而丛力致之舟。舟辄没。遂失其像。时谣曰。侃唯剑雄。像以神标。可以诚致。难以力招。及远创寺心祈之。于是像冷然自至。时晋室微。而天下奇才多隐居不仕。若彭城刘遗民．豫章雷次宗．雁门周续之．新蔡毕颖之．南阳宗炳．张士民．季硕等从远游。并沙门千余人结白莲社。于无量寿像前建斋立誓期生净土。及闻罗什法师入关。远望风叙敬遣书通好。词曰。去岁得姚右军书。具承德闻。仁者曩日殊域越自外境。于时音译未交。闻风而悦。顷承怀宝来游则一日九驰。徒情欣雅味而无由造尽寓。目望途增其劳伫。夫旃檀移植则异物同薰。摩尼吐曜则众珍自积。且满愿不专美于绝代。龙树岂独善于前踪。今往比量衣裁。愿登高座为着之。什答曰。既未言面。又文词殊隔。导心之路不通。得意之缘圮绝。传译来贶粗述德风。比何如必备闻一途可以蔽百。经言末后东方当有护法菩萨。勖哉仁者善弘其事。夫财有五备福戒博闻辨才深智。兼之者道隆。未具者凝滞。仁者备之矣。所以寄言通好。因译传心岂其能尽。粗酬来意耳。损所致比量衣裁欲令登法座时着。当如来意。但人不称物以为愧耳。今往常所用鍮石双口澡罐可以备法物数也。并遗偈一章曰。既已舍染乐。心得善摄否。若得不驰散。深入实相否。毕竟空相中。其心无所乐。若悦禅智慧。是法性无照。虚诳等无实。亦非停心处。仁者所得法。幸愿示其要。远复答以偈曰。本端竟何从。起灭有无际。一微涉动境。成此颓山势。惑想更相乘。触理自生滞。因缘虽无主。开涂非一世。时无悟宗匠。谁将握玄契。来问尚悠悠。相与期暮岁。初中国未有涅槃常住之说。但云寿命长劫。远曰。佛是至极。至极则无变。无变之理岂有穷哉。乃着法性论。略曰。至极以不变为性。得性以体极为宗。罗什见论叹曰。远未及见经。暗与理会。岂不妙哉。秦王姚兴致书饷远龟兹细缕杂变像以伸[款-士+止]敬。安城侯姚嵩献珠像并释论曰。大智论新记。龙猛所作。法师当冠以叙文。以昭示万世此邦道人同所钦闻也。远以大论文广。谦让不诺。乃抄其要为二十卷而别叙之。桓玄辅政。劝安帝沙汰僧尼。诏曰。沙门有能伸述经牒。演说义理。律行修整。可宣寄大化者听依所习。不者悉令罢道。唯匡山道德所居。不在搜简。远以书抵玄。阳纵而阴夺之。遂停其诏。远尝稽考禅宗别传之旨源流所自。及祖师达磨之来遂皆符合云。陶渊明隐居柴桑。从远问道深相敬仰。谢灵运投名入社。远拒之不内。及宗炳着明佛论。颜延之析达性论。周颙驳夷夏论。郑道子着神不灭论。皆禀远是正焉。至隆安中桓玄重申庾冰之义。欲沙门尽敬王者。朝廷承风旨多与玄合。因以问远曰。此一代大事。不可使朝廷失体也。得八座书。今以似君。君其件件详论不敬之意以释其疑便当行之。远答其书并着沙门不敬王者论五篇。剧陈所以不拜之意。玄始意坚。及得远论即缓其事。未几篡位。乃下书曰。佛法弘大所不能测。推奉主之情欲兴其敬。今事既在己。宜体谦冲。应诸道人勿复致礼也。安帝避玄还次浔阳。诏远见于行在。辅国何无忌劝远一出。远固辞以疾。帝再诏问劳。来九江太守岁时送米资奉。卜居三十年。影不出山迹不入俗。每送客以虎溪为限。弟慧持亦有高行。莲社众数千。持居第一座。太尉王珣尝问豫章刺史范宁。远公与持孰愈。宁曰贤弟兄也。珣曰。但令如弟。所未易有。况复贤耶。远临终。其徒进蜜浆者。远惧违律。令左右捡律。未终卷遂合掌西面而逝。年八十有三。谢灵运制其碑。有匡山集三十卷行于世。

　　本朝明教大师契嵩过远影堂。列六事题之。其辞曰。陆修静异教学者而送过虎溪。是不以人而弃言也。陶渊明耽湎于酒而与之交。盖简小节而取其达也。䟦陀高僧以显异被摈而延且誉之。恙重有识而矫嫉贤也。谢灵运以心杂不取而果没于刑。盖识其器而慎其终也。卢循欲叛而执手求旧。盖自信道也。桓玄震威而抗对不屈。盖有大节也。大凡古今人情。莫不畏威而苟免。忘义而避疑。好名而昧实。党势而忍孤。饰行而畏累。自是而非人。孰有道尊一代为贤者师肯以片言而从其人乎。孰有夙禀胜德为行耽洁肯交醉卿而高其达乎。孰有屈人师之尊礼斥逐之客而伸其贤乎。孰有拒盛名之士不与于教而克全终乎。孰有义不避祸敦睦故旧而信道乎。孰有临将帅之威在杀罚暴虐之际守道不挠而全其节乎。此固远公识量远大独出于古今矣。若其扶荷至教。广大圣道。垂裕于天人者。非蒙乃能尽之其圣欤贤耶。伟乎大块噫气。六合清风。远公之名闻也。四海秋色。神山中耸。远公之清高也。人龙僧凤。长揖巢许。远公风轨也。白云丹壑。玉树瑶草。远公栖处也。

　　论曰。去孔子百年而有孟轲。当孟轲时孔子之道几衰焉。轲于是力行而振起之。自大教东流凡三百年而有远公。当远公时沙门䆮盛。然未有特立独行宪章懿范为天下宗师如远公者。吾道由之始振。盖尝谓远有大功于释氏。犹孔门之孟子焉。

　　刘程之。字仲思。彭城人。少孤事母以孝闻。才藻自负。不委气于时俗。虽寒饿在己威福在前。其意湛如也。司徒王谧．丞相桓玄．侍中谢混．太尉刘裕咸嘉其贤。欲相推荐。程之力辞。乃之匡山托于远公。远曰。官禄巍巍。何以之为。程之曰。君臣相疑。疣赘相亏。晋室无磐石之固。物情有累卵之危。吾何为哉。远然其说。大相器厚。太尉裕亦以其志不可屈。与群公议遗民之号旌焉。时雷次宗．周续之．毕颖之．张秀实．宗炳等同依远公。远曰。诸君之来。岂宜忘净土之游乎。有心焉当加勉励。无宜后也。以程之最文。使志其事。号莲社誓文。其辞曰。维岁在摄提格七月戊辰朔二十八日乙未。法师释慧远真感幽兴霜怀特发。乃延命同志息心正信之士雷次宗．刘程之等百有二十三人。集于卢山之阴般若台精舍阿弥陀像前。率以香华敬荐而誓。惟兹一会之众。夫缘化之理既明。而三世之传显矣。迁感之数既符。则善恶之报必矣。推交臂之潜沦。悟无常之期切。审二报之相催。知险阻之难拔。此其同志诸贤所以夕惕宵勤仰思攸济者也。盖神者可以感涉而不可以迹求。必感之有物则幽路咫尺。苟求之无方则渺茫河津。今幸以不谋而感。佥心西境。叩篇开信亮情天发。乃机象通于寝梦。欣欢百于子来。于是云图表晖景侔神造。功由理谐事非人运。兹实天启其诚冥运来萃者矣。可不克心克念重精叠思以凝其虑哉。然景绩参差功福不一。虽晨期云同而夕归攸隔。即我师友之眷良可悲矣。是以慨然胥命整衿法堂。等施一心亭怀幽极。誓兹同人俱游绝域。其有警世绝伦首登神界。则无独善于云峤。忘兼全于幽谷。先进后升勉思汇征之道。然后妙观大仪启心真照。识以悟新形由化革。籍芙蕖于中流。荫琼柯以咏言。飘灵衣于八极。汍香风以穷年。体忘安而弥穆。心超乐以自怡。临三途而缅谢。傲天宫而长辞。绍众灵而继轨。指太息以为期。究兹道也岂不弘哉。程之自于西林北涧别立禅房。养志安贫。研精玄理。精勤不倦。具持禁戒。宗张等咸叹仰之。日专坐禅。始涉半岁即于定中见佛光照大地皆真金色。既出定已愈益怡悦。居山十五年又于念佛中见弥陀佛身紫金色。毫光散烛。垂手慰接以临其室。程之慰幸悲泣自陈曰。安得如来为我摩顶。覆我以衣耶。俄而佛摩其顶。引伽梨以覆之。习日念佛又见身入七宝池。池有莲华皆青白相间。其水湛湛若无畔岸。中有一人项有圆光胸题卍字。指池谓程之曰。八功德水。汝可饮之。遂掬饮之。甘美非常。及寤犹觉异香发于毛孔。叹曰。此吾净土之缘至矣。谁致六和之众与我证明。庐阜诸僧既而皆集。程之对像焚香再拜。祝曰。我以释迦遗教故知有无量寿佛。此香当先供养释迦如来。次乃供养阿弥陀佛。然后供养法华会中佛菩萨众。至于十方佛菩萨。愿令一切有情俱生净土。乃与众上人叙别。西向端坐敛手而逝。年五十九。周续之．宗炳．雷次宗等。南史有传。同修莲社。世号十八贤。唐白乐天庐山草堂记云。昔永远宗雷辈十八人。同入此山。老死不反。

　　太元初。符秦盛时德星屡现。太史奏。外国当有智人入辅。及秦王攻襄阳得法师道安。喜以为应。安谦让不敢当。因劝秦主迎龟兹国法师鸠摩罗什。坚从之。即遣骁骑将军吕光以铁骑七万伐龟兹。谓曰。若获罗什。驰驿送归。光军至。什谓龟兹王白纯曰。国运替矣。有勍敌从日下来。宜供承之。勿抗其锋。纯不纳。拒之。大为光所破。遂获罗什。光见什齿少。凡人戏之。妻以龟兹王女。什苦辞以为不可。光饮以醇酒。同闭室中。遂为所逼。及光还而符坚已败。因僭王姑臧。父子相继。皆庸材不知道。什蕴深解。混居其国亡所宣化。秦主姚苌者。西戎羌也。符坚之败。苌为宿将。率其部属反叛。坚与之战不利。遂为苌缢杀之于佛寺。苌袭其位。都雍关。改长安为常安。在御八年。符坚领鬼兵白日入宫刺中其阴。出血石余而崩。子兴即位。降帝号而称天王。未几干戈寝息风化大行。嘉祥沓现。及树连理创生于殿庭。咸谓智人入国之瑞。乃遣姚硕德伐凉吕隆。迎罗什法师至。秦主深加礼遇。侍以国师。大阐经论。震旦宣译至符秦并什法师等。两朝出经律论三藏凡八百余卷云。

　　隆安四年。姚秦天王于西内创逍遥园。命法师罗什宣译众经。皆所暗诵。秦主机政之暇。躬与什对译。寻览旧经多所纰缪。什𨤲正之。沙门僧睿．僧肇等八百余人传受其旨。更出经论凡三百余卷。沙门慧睿精识远到。随什传写。每与睿言。西方辞体特重文制。其宫商体韵以入管弦为善。凡觐王者必有赞德经偈。皆其式也。什少时日诵三万二千言。随母出家。遍游西域淹贯群籍。尤善大乘志存敷述。尝叹曰。吾着大乘阿毗昙。非迦旃延比也。时无深识者。因凄然而止。独与秦王着实相论二卷。尝讲经草堂寺。王及朝臣沙门数千众肃容观听。王谓曰。法师才明超悟。海内无双。可使法种不嗣哉。遂以宫女十辈逼令受之。什亦曰。每讲有二小儿登吾肩欲障也。自是不住僧房。别立廨舍。诸僧有妨之者。什聚针盈钵谓曰。若相效能食此者。乃可畜室耳。举已进针如常膳。诸僧愧止。初在龟兹。邻国诸王会同每请什说法。必跪伏座前。命什践其肩而登座。尝与母谒大月支国北山尊者。北山谓其母曰。善护此沙弥。年三十五毗尼无缺。度人如优波鞠多。不尔正俊法师耳。杯度比丘在彭城闻什入关。叹曰。吾与此子戏别三百年矣。相见杳然。未期迟于来世耳。居秦才九年而疾。口出三番神咒。令外国弟子诵之以自救。未及致力。转觉危殆。于是力疾集众告别曰。因法相逢。殊未尽心。方复后世。恻怆可言。自以闇短谬充传译。所出经论唯十诵律未及删繁。若义契佛心。焚身之日舌不焦坏。言讫而逝。阇维日舌果若红莲色而不坏云。

　　论曰。汉光武生于南阳而南阳无贱士。罗什至关中而奇才毕集。经称圣贤出世皆有因中同行开士随从下生。以佐佑其化。信不诬矣。方魏晋已来。大法草昧。西域沙门至者例以神迹显化中国。虽有奇杰间出。然多囿情外学。迨什公之来。然后大法渊源始醇。学者得以尽心方等而蔑视老庄。盖什公有力于法门。岂小补哉。特以夙障之累。致其居关中才九载。所蕴十未行一而不克寿。秦王有致什之功而弗能成其美。呜呼。使什公峻德梵行副其所蕴。获永天年。以光大教之序。虽弥勒出世尚何加焉。

　　法师道[(丰*力)/石]以奉律精苦为秦主所重。自什公入关。僧尼以万数。颇多愆滥。秦主患之。遂置僧正。下诏曰。大法东迁于今为极。僧尼䆮多宜设纲领。宣授远规以济颓绪。[(丰*力)/石]法师早有学谊。晚以德称。可为国僧正。给舆吏力资侍中秩。传诏羊车各二人。又以僧迁．禅慧为悦众。以法钦．慧斌为僧录。班秩有差。寻加亲信仗身白从各三十人。

　　时师子国有婆罗门号聪明。为异道之宗。闻什在关中。䭾其书至。乞与僧辨论。关中沙门相视缺然。什谓法师道融曰。子可以当之。融頋外道经书。未读乃密使人录其书目。一览即诵。克日议论。秦主与公卿大集。婆罗门以能博观为夸。融数其书并秦地经史三倍之。什乘胜嘲曰。卿乃未闻大秦有博学者乎。敢轻远来。于是婆罗门愧服。再拜融足下而去。

　　法师道恒。幼事后母以孝闻。母亡去为沙门。从什公游。什爱其才。与道标齐名。秦主雅闻二人有经纶术业。令尚书姚显宣旨敦勉罢道辅政。恒标抗表陈情。略曰。汉光武成严陵之节。魏文帝全管宁之高。陛下天纵之圣。议论每欲远辈尧舜。今乃冠巾两道人。反在光武魏文之下乎。复命什[(丰*力)/石]等勉谕之。必欲遂其心。什[(丰*力)/石]等奉章叙其事。略曰。惟圣人能通天下之志。恒标业已毁除须发。着不正之衣。今使处簪绅之朝。非其志也。且大秦龙兴异才辈出。如恒标等未为卓越。王又下书。于是举众恳乞乃得寝。恒叹曰。名进真道之累。乃与标去。入琅邪山终世不出。

　　法师僧睿。幼有盛名。及从罗什受业。妙悟绝伦。秦王尝问司徒姚嵩曰。睿公谁可比。嵩曰。未见归宿。及朝会公卿大集。睿风神朗彻。王指以谓嵩曰。四海僧望也。睿讲成实论。什公曰。此诤论中有七处破毗昙。子能辨乎。睿举以应问。皆当其意。什叹曰。子真精识。传译有赏音。吾何恨焉。

　　法师僧肇。幼家贫为人佣书。遂博观子史。尤善庄老。盖其粗也。年二十为沙门。名震三辅。什公在姑臧。肇走依之。什与语。惊曰法中龙象也。及归关中详定经论。四方学者辐凑而至。设难交攻。肇迎刃而解。皆出意表。着般若无知论。什览之曰。吾解不谢子。文当相揖耳。传其论至匡山。刘遗民以似远公。公抚髀叹息。以为未尝有也。复着物不迁等论。皆妙尽精微。秦主尤重其笔札。来传布中外。肇卒年三十有二。当时惜其早世云。

　　论曰。明白觉范曰。鸠摩罗什至关中而奇才毕集。于是大法㪍兴。观其总领庶务有道[(丰*力)/石]。精义入神有僧肇．道生。以智御侮有道融。以辞饰经有僧睿。至于机辩惊群如昙影。抗志不回如道标．道恒者。尚多有焉。夫蚿折足而犹行。辅之者众也。明白以折足致讥于什。而归功众哲。岂知言矣。夫至如生肇二师顿悟本性契佛心宗藻火大教。其书具在。又奚止精义入神而已哉。

　　永兴元年。天竺尊者弗多罗至秦。义学沙门数百人从之。于中寺出十诵梵本。什公翻译及半而弗多卒。会沙门昙摩流支至。亦善毗尼。匡山远公闻而喜。走书关中劝流支出其律足成之。流支乃与什公续而终焉。律仪大备自此而始。

　　天竺尊者佛陀耶舍至姑臧。闻什公受秦宫女。叹曰。什如好绵。其可使入棘刺乎。什闻耶舍为己远来。恐相失而返。劝秦王迎之。使至。耶舍曰。明旨远降。便当驿驰。副檀越待士之勤。脱如见礼罗什。则贫道当在北山北矣。使还。王钦伫不已。复遣使尽礼致之。耶舍乃肯来。王郊迎。别创精舍处之。供设如王者。耶舍一无所受。时至分卫一食而已。善毗婆沙论而髭赤。时号赤髭毗婆沙。后游匡山。为远公所重。躬自负铁于紫霄峰顶铸塔。以如来真身舍利藏其中。今存焉。

　　隆兴佛教编年通论卷第三
卍新纂续藏经第 75 册 No. 1512 隆兴编年通论


　　隆兴佛教编年通论卷第四

　　隆兴府石室沙门　祖琇　撰

　　　　东晋

　　元兴元年安帝在位。太尉桓元与八座书。重申何庾议沙门不敬王者。以谓庾意在尊主而礼据未尽。何出于偏信遂沦名体。夫佛之为化虽诞以茫浩。推乎视听之外。以敬为本。此出处不异。盖所期者殊。非敬恭宜废也。老子同王侯于三大。原其所重。皆在于资生通运。岂独以圣人在位而比称二仪哉。将以天地之大德曰生。通生理物在乎王者。故尊其神器而礼实惟隆。岂是虚相崇重义在君御而已。沙门之所以生生资存。亦日用于理命。岂有受其德而遗其礼。沾其惠而废其敬哉。于时朝士名贤答者甚众。虽言未悟。时并㸦有其美。徒咸尽所怀而理蕴于情。元于是亟其书咨质于虎溪法师远公。公慨然惜之曰。悲夫。斯乃交丧之所由。千载之否运。惧大法之将沦惑。往事之不忘。故著论五篇。究叙微意。庶后之君子崇敬佛教者或详览焉。

　　沙门不敬王者论在家第一

　　原夫佛教所明。大要以出家为异。出家之人凡有四科。其弘教通物则功侔帝王化兼治道。至于感俗悟时亦无世不有。但所遇有行藏。故以废兴为隐显耳。其中可得论者。请略而言之。在家奉法则是顺化之民。情未变俗迹同方内。故有天属之爱。奉主之礼。礼敬有本。遂因之而成教。本其所因则功由在昔。是故因亲以教爱。使民知有自然之恩。因严以教敬。使民知有自然之重。二者之来。实由冥应。应不在今。则宜寻其本。故以罪对为刑罚。使惧而后谨。以天堂为爵赏。使悦而后动。是皆即其影响之报而明于教。以因顺为通而不革其自然也。何者。夫厚身存生。以有封为滞。累根深固存我未忘。方将以情欲为苑囿。声色为游观。耽面世乐不能自强而特出。是故教之所捡以此为涯。而不明其外耳。其外未明则大同于顺化。故不可受其德而遗其礼。沾其惠而废其敬。是故悦释迦之风者。辄先奉亲而敬君。变俗而投簪者。必待命而顺动。若君亲有疑则退求其志以俟同悟。斯乃佛教之所以重资生助王化于治道者也。论者立言之旨貌有所同。故位夫内外之分以明在三之志。略叙经意。宣寄所怀。

　　沙门不敬王者论出家第二

　　出家则是方外之宾。迹绝于物。其为教也。达患累缘于有身。不存身以息患。知生生由于禀化。不顺化以求宗。求宗不由于顺化。则不重运通之资。息患不由于存身。则不贵厚生之益。此理之与形乖。道之与俗反者也。若斯人者。自誓始于落簪。立志形乎变服。是故凡在出家。皆遁世以求其志。变俗以达其道。变俗则章服不得与世典同礼。遁世则宜高尚其迹。夫然故能拯溺俗于沉流。㧞幽根于重劫。远通三乘之津。广开天人之路。如令一夫全德。则道洽六亲泽流天下。虽不处王侯之位。亦已协契皇极在宥生民矣。是故内乖天属之重而不违其孝。外阙奉主之恭而不失其敬。从此而观。故知超化表以寻宗则理深而义笃。照太息以语仁则功末而惠浅。若然者。虽将面冥山而旋步。犹或耻闻其风。岂况与夫顺化之民尸禄之贤同其孝敬者哉。

　　沙门不敬王者论求宗不顺化第三

　　问曰。寻夫老氏之意。天地以得一为大。王侯以体顺为尊。得一故为万化之本。体顺故有运通之功。然则明宗必存乎体极。体极必由于顺化。是故先贤以为美谈。众论所不能异。异夫众论者则义无所取。而云不顺化何耶。答曰。凡在有方。同禀生于大化。虽群品万殊。精粗异实。统极而言唯有灵与无灵耳。有灵则有情于化。无灵则无情于化。无情于化。化毕而生尽。生不由情。故形朽而化灭。有情于化。感物而动。动必以情。故其生不绝。其生不绝则其化弥广而形弥积。情弥滞而累弥深。其为患也焉可胜言哉。是故经称泥洹不变以化尽为宅。三界流动以罪苦为场。化尽顺因缘。永息流动。则受苦无穷。何以明其然。夫生以形为桎梏。而生由化有。化以情感。则神滞其本而智昏其照。介然有封则所存唯己。所涉唯动。于是灵辔失御生涂日开。方随贪爱于长流。岂一受而已哉。是故反本求宗者不以生累其神。超落尘封者不以情累其生。不以情累其生则生可灭。不以生累其神则神可冥。冥神绝境故谓之泥洹。泥洹之名岂虚称也哉。请推而实之。天地虽以生生为大。而未能令生者不死。王侯虽以存存为功。而未能令存者无患。是故前论云。达患累缘于有身。不存身以息患。知生生由于禀化。不顺化以求宗。义存于此。义存于此。斯沙门之所以抗礼万乘高尚其事。不爵王侯而沾其惠者也。

　　沙门不敬王者论体极不兼应第四

　　问曰。历观前史。上皇已来。在位居宗者未始异其原本。本不可二。是故百代同典咸一其统。所谓唯天为大惟尧则之。如此则非智有所不照。自无外可照。非理有所不尽。自无理可尽。以此推视听之外廓无所寄。理无所寄则宗极可明。今诸沙门不悟文表之意。而惑教表之文。其为谬也固已甚矣。若复显然有验。此乃希世之闻。答曰。夫幽宗旷邈。神道精微。可以理寻难以事诘。既涉乎教。则以因时为检。虽应世之具优劣万差。至于曲成在用咸即民心而通其分。分至则止其智之所不知而不关其外者也。若然则非体极者之所不兼。兼之者不可并御耳。是以古之语大道者。五变而刑名可举。九变而赏罚可言。此但方内之阶差而犹不可顿说。况其外者乎。请复推而广之以远其类。六合之外存而不论者。非不可论。论之或乖。六合之内论而不辨者。非不可辨。辨之或疑。春秋经世先王之志辨而不议者。非不可议。议之或乱。此三者皆即其身耳目之所不至以为关键。而不关视听之外者也。因此而求圣人之意。则内外之道可合而明矣。常以为道法之与名教。如来之与尧孔。发致虽殊潜相影响。出处诚异终期则同。详而辨之指归可见。理或有先合而后乖。有先乖而后合。先合而后乖者。诸佛如来则其人也。先乖而后合者。历代君王未体极之主斯其流也。何以明之。经云。佛有自然神妙之法。化物以权。广随所入。或为灵仙转轮圣帝。或为卿相国师道士。若此之伦在所变现。诸王君子莫知为谁。此所谓先合而后乖者也。或有始创大业而功化未就。迹有参差故所受不同。或期功于身后。或显应于当年。圣王即之而成教者亦不可称算。虽抑引无方必归涂有会。此所谓先乖而后合者也。若令乖而后合。则拟步通涂者必不自涯于一揆。若令先合而后乖。则释迦之与尧孔归致不殊断可知矣。是故自乖而求其合。则知理会之必同。自合而求其乖。则悟体极之多方。但见形者之所不兼。故惑众涂而骇其异耳。因兹而观天地之道。功尽于运化。帝王之德。理极于顺通。若以对夫独绝之教不变之宗。固不得同年而语其优劣。亦以明矣。

　　沙门不敬王者论形尽神不灭第五

　　问曰。论旨以化尽为至极。故造极者必违化而求宗。求宗不由于顺化。是以引历代君王使同之佛教。令体极之主以权居统。此雅论之所托。自必于大通者也。求之实当。理则不然。何者。夫禀气极于一生。生尽则消液而同无。神虽妙物。固是阴阳之所化耳。既化而为生。又化而为死。既聚而为始。又散而为终。因此而推。固知神形俱化原无异统。精粗一气始终同宅。宅全则气聚而有灵。宅毁则气散而照灭。散则反所受于天本。灭则复归于无物。反覆终穷皆自然之数耳。孰为之哉。若令本异则异气。数合合则同化尔。为神之处形。犹火之在木。其生必存。其毁必灭。形离则神散而罔寄。木朽则火寂而靡托。理之然矣。假使同异之分昧而难明。有无之说必存乎聚散。聚散气变之总名。万化之生灭。故庄子曰。人之生。气之聚。聚则为生。散则为死。若死生为彼之徒。则吾又何患。古之善言道者必有以得之。若果然耶。至理极于一生。生尽不化。义可寻矣。答曰。夫神者何耶。精极而为灵者也。精极则非卦象之所图。故圣人以妙物而为言。虽有上智犹不能定其体状穷其幽致。而谈者以常识生疑。多同自乱。其为诬也亦已深矣。将欲言之。是乃言夫不可言。今于不可言之中复相与言依俙。神也者。圆应无主。妙尽无名。感物而动。假数而行。感物而非物。故物化而不灭。假数而非数。故数尽而不穷。有情则可以物感。有识则可以数求。数有精粗。故其性各异。智有明闇故其照不同。推此而论。则知化以情感。神以化传。情为化之母。神为情之根。情有会物之道。神有冥移之功。但悟彻者反本。惑理者逐物耳。古之论道者亦未有所同。请引而明之。庄子发玄音于大宗曰。大块劳我以生。息我以死。又以生为人羁。死为反真。此所谓知生为大患。以无生为反本者也。文子称黄帝之言曰。形有靡而神不化。以不化乘化其变无穷。庄子亦云。特犯人之形而犹喜。若人之形。万化而未始有极。此所谓知生不尽于一化。方逐物而不反者也。二子之论虽未究其实。亦尝傍宗而有闻焉。论者不寻方方生死之说。而或聚散于一化。不思神道有妙物之灵。而谓精粗同尽。不亦悲乎。火木之喻原自圣典。失其流统。故幽兴莫寻。微言遂沦于常教。令谈者资之以成疑。向使时无悟宗之匠。则不知有先觉之明冥传之功。没世靡闻。何者。夫情数相感其化无端。因缘密构潜相传写。自非达观孰识其变。自非达观孰识其会。请为论者验之。以实火之传于薪。犹神之传于形。火之传异薪。犹神之传异形。前薪非后薪。则知指穷之术妙。前形非后形。则悟情数之感深。惑者见形朽于一生。便以谓神情供丧。犹睹火穷于一木。谓终期都尽耳。此曲从养生之谈。非远寻其类者也。就如来论。假令形神俱化始自天本。愚智资生同禀所受。问所受者为受之于形耶。为受之于神耶。若受之于形。凡在有形皆化而为神矣。若受之于神。是为以神传神。则丹朱与帝尧齐圣。重华与瞽瞍等灵。其可然乎。其可然乎。如其不可。固知冥缘之合著于在昔。明闇之分定于形初。虽灵均善运犹不能变性之自然。况降兹已还乎。验之于理则微言而有征。校之以事可无惑于大道。论成后。有退居之宾步明月而宵游。相与共集法堂。因而问曰。敬寻雅论大归可见。殆无所间。一日试重研究。盖所未尽亦少许处耳。意以为沙门德式是变俗之殊制。道家之名器。施于君亲固宜略于形敬。今所疑者。谓甫创难就之业。远期化表之功。潜泽无现法之效。来报玄而未应。乃令王公献供信士屈体。得无坐受其德。陷乎早计之累。虚沾其惠。贻夫素餐之讥耶。主人良久乃应曰。请为诸贤近取其类。有人于此奉宣时命。远通殊方九译之俗。问王者以当资以糇粮锡以舆服否。答曰然。主人曰。类可寻矣。夫称沙门者何耶。谓其能发蒙俗之幽昏。启化表之玄路。方将以兼忘之道与天下同往。使希高者揖其遗风。漱流者味其余津。若然。虽大业未就。观其超步之迹。所悟固已弘矣。然则运通之功资存之益尚未酬其始誓之心。况答三业之劳乎。又斯人者。形虽有待。情无近寄。视夫四事之供若蟭蚊之过乎其前。耳濡沫之惠复焉足语哉。众宾于是始悟。冥涂以开辙为功。息心以净毕为道。乃忻然怡衿咏言而退。

　　论曰。远公著论之明年。安帝竟为逆贼篡位。蒙尘江表。阅三稔而后返正。方是时可谓世衰运否。人百其忧。远独廪然主盟圣道。推原吾释与尧孔同其风。繇是一时贤者赖以有安。至于敬主之议。区区论辨。盖负荷宗教不得不尔。及远论一出。不特当时群议尽废。致万世资以为案捡。呜呼。罗什谓西域沙门晨兴必向风暯拜。称远为东方护法菩萨者。渠不信哉。

　　义熙二年。天竺尊者佛䭾跋陀至长安。什公倒屣迎之。以相得迟暮为恨。议论多发药。跋陀曰。公所译未出人意。乃有高名。何耶。什曰。吾以年运已往为学者妄相粉饰。公雷同以为高可乎。从容决未了之义。弥增诚敬。秦太子姚泓延至东宫对什论法。什问曰法云何空。答曰。众微成色。色无自性。故色即空。又问。既以极微破色空。复云何破一微。答曰。以一微故众微空。以众微故一微空。沙门宝云译出此语。不省其意。皆谓跋陀所计微尘是常。更申请之。䟦陀曰。法不自生。缘会故生。缘一微故有众微。微无自性则是空矣。宁当言不破一微乎。时秦崇尚玄化。沙门出入宫阙者数千。䟦陀隤然而已。偶谓弟子曰。昨见天竺五舶俱发。应合至矣。又其徒自言得初果。僧正道[(丰*力)/石]曰。佛不许言自所得法。五舶之论何所穷诰。弟子轻言诳惑。于律有违。义不同处。䟦陀遂渡江入匡山见远公。议论不为远屈。远高之。遣书关中雪其枉。后于江都谢司空寺译华严经六十卷。感二青衣童子每旦自庭沼中出炷香添瓶不离座右。暮夜则潜入沼中。日以为常。至译经毕遂绝迹不见。

　　七年。法师法显自西域还。初显于隆安二年同慧景．昙整等入西域求法。渡流沙迷失路。以日准东。西视人骨处进行。遭热风恶鬼不頋。至葱岭积雪。有毒龙飞砂路盘空而进。下頋皆万仞险处。梯而过者七日。以绳为梁蹑而济者水阔八十步。汉张骞．甘英皆所未至也。过小雪山寒甚。慧景股栗而死。显哭之恸。收涕孤征又三十余国。至中天竺。去王舍城三十里。入一寺问耆阇崛山路。僧曰。日莫矣。彼多师子且食人。不可往。显念吾欲瞻灵境。幸至而晚。今夕若死。吾志不酬。身非所爱乃畏师子乎。显既至。日已夕。遂留山中流涕拜曰。我不自知至此也。坐树下诵经。夜三更师子蹲踞䑛龁。显以手循之曰。欲肉醉我迟诵经毕乃可耳。于是妥尾而去。明日归。老僧植杖立。揖不答。徐去。有少年来。显问耆年谓谁。曰头陀大迦叶也。显追之至山。有石塞严窦不得往。至南天竺。得摩诃僧祇律．泥洹等经。留三年学梵字。以经像附啇。至师子国。同侣皆无存。翩然自止。会有以纨扇供佛者。显见之动东归之思。又二年达于青州。太守李嶷躬迎之。护送入于京师。

　　八年。西域三藏昙无谶由龟兹至姑臧。凉王沮渠蒙逊素奉大法。谶居久之。遍晓华言。译大般涅槃．大集等经六十余万言。犹以涅槃品数未足。复还西域访求。得之。至凉译成四十有二卷凡一万偈。谶神异颇多。时托䟦圭王中山闻谶。思一瞻礼。遣使来迎。逊不许。圭再遣高平公李顺䇿拜逊凉王加九锡。谕之曰。昙无谶道德广大。朕思一奉见。可驰驿送至。逊曰。臣奉事朝廷亡所负。前表乞留谶。今复来追。此臣师也。有死则已。欲往则不可也。顺曰。朝廷敛王忠义。故显加殊礼。今乃以一道人亏损大功。不忍一朝之忿。吐所不当言。失朝廷待遇之意。切为大王不取也。逊曰。如公之言诚美。第恐情不副此耳。逊竟不遗谶。于是托䟦圭衔之道进者从谶求授菩萨戒。谶曰。当自悔七日乃来。既而诣谶。谶忽怒进曰此宿障也。遂精修三年。梦中感释迦世尊为授戒法。是夕十余人同梦如进所见。于是复诣。谶望见大喜曰。善哉。已感戒矣。今为汝作证。及固辞西归。逊怒其去己。密遣亲信中路刺杀之。初谶出关日谓送者曰。业期至矣。虽上圣不能逃。非爱死而固欲相远也。未几逊心愧悔。白日见鬼。以剑刺之而卒。其国为魏所并。

　　九年。法师道生天纵妙悟。初涅槃后品未至。生熟读久之曰。阿阐提人自当成佛。此经未来尽耳。于是文字之师交攻之。诬以为邪说。于律当摈。生白众誓曰。若我所说不合经义。愿于此身即见恶报。若实契佛心。愿舍寿时据师子座。于是袖手南来。入虎丘山竖石为听徒。讲涅槃经至阐提有佛性处曰。如我所说义。契佛心否。群石皆首肯之。后游匡山居销景岩。闻昙无谶重译涅槃后品至南京。果言阐提皆有佛性。生慰喜不自胜。誓死奉法。

　　沙门僧群。居罗江霍山。山屹在海中。有石如盆。广数丈深六七尺。有泉特甘。群饮之能不饥。因绝五谷。太守刘夔从群乞其水。即以遗之。出山辄臭。夔躬造焉。方渡海时晴明。至山之下忽风两晦瞑。留数日不得往。叹曰。正为山灵勒回俗驾耳。遂去。群庵侧有略彴。渡盆泉一日有折翅鸭以头横略彴。群欲举杖拨去恐伤鸭。因不饮数日而殁。春秋百四十余。临终曰。我少时尝戏折一鸭翅。此殆现报也。

　　论曰。嵩山圭禅师曰。佛不能即灭定业。又云定业亦不牢久。信哉。业不牢久则有悔灭之理。然昙无谶神异著闻。疑阶圣果。且有蒙逊之祸。僧群辟谷涧饮。清修百年。犹不免折翅之报。何哉。至于道进积三年之勤则感释尊授戒。道生精悟冥契佛心则感石为肯首。然则四公皆禀权立教者欤。若进与生盖示人殊胜事可以精诚而致。若谶与群则示人罪业不可以为虚幻而故作。傥不如此。曷有不负幽明惜一微物而殒不赀之身。真天下之高行也。

　　元魏者。本姓托䟦。鲜卑胡人也。西晋之乱。有托䟦卢出居楼烦。晋封为代王。于后部落分散。经六十余年至庐孙舍翼沙圭。魏书云。圭即魏太祖道武帝也。太元元年出据朔州东三百里筑城邑。号恒安。为符坚护军。坚败后乃即真号。太祖殂太宗明元帝立。明元殂世祖太武帝立。自是又四主至世宗孝文帝迁都洛阳。改姓元氏。去胡衣冠。绝虏语。尊华风。是时天下唯二国。谓之南北朝。终魏世凡十六君一百六十一年。僧至二百万。寺院三万余所。译经律论总一千九百余卷。自古佛事图塔之盛无出于此。

　　齐著作魏收着魏书佛老志。其略曰。释氏之学。闻于前汉武帝元狩中霍去病获昆耶王及金人。率长丈余。帝以为大神。列于甘泉宫烧香礼拜。此则佛道流通之渐也。及开西域。遣张骞使大夏。还云身毒天竺国有浮图之教。哀帝元寿中景宪受大月氏王口授浮图经。后汉明帝梦金人顶有日光飞行殿庭。传毅始以佛对。帝遣中郎蔡愔等使于天竺写浮图遗范。仍与沙门迦叶摩滕．竺法兰还洛阳。得四十二章经及释迦立像。帝令𦘕工图之置清凉台及显节陵。缄经于兰台石室。浮图或言佛陀。声相转也。译云净觉。言灭秽明道为圣悟也。

　　凡其经旨。大抵言生生之类皆因行业而起。有过去当今未来三世。神识常不灭也。凡为善恶必有报应。渐积胜业陶治粗鄙。经无数形藻练神明。乃至无生而得佛道。其间阶次心行等级非一。皆缘浅以至深。籍微而为着。率在于积仁顺。蠲嗜欲。习虚静而成通照也。故其始修心则依佛法僧谓之三归。若君子之三畏也。又有五戒去杀盗淫妄言饮酒。大意与仁义礼智信同。奉持则生天人胜处。亏犯则堕鬼畜诸苦。又善恶生处凡有六道焉。

　　诸服其道者则剃落发须释累辞家。结师资。遵律度。相与和居。治心修净行。乞以自给。谓之沙门。或曰桑门亦声相近也。其根业各差。谓之三乘。声闻．缘觉及以大乘。取其可乘运以至道为名也。上根者以修六度进万行。整度亿流弥历长远。登觉境而号为佛也。本号释迦文。此译能仁。谓德充道备戡济万物也。降于天竺迦维罗卫国王之子。于四月八日从母右胁而出。姿相超异三十二种。天降嘉瑞亦三十二而应之。以二月十五日而入涅槃。此云灭度或言常乐我净。明无迁谢及苦累也。又云诸佛有二义。一者真实。谓至极之体妙绝拘累。不得以方处期。不可以形量限。有感斯应体常湛然。二者权应。谓和光六道同尘万类。生灭随时修短应物。形由感生体非实有。权形虽谢真体不迁。但时无妙感故莫得常见耳。斯则明佛生非实生。灭非实灭也。

　　佛既谢往。香木焚尸。灵骨分碎大小如粒。击之不坏焚之不焦。而有光明神验。谓之舍利。弟子收奉竭香华致敬。慕建宫宇谓之为塔。犹宗庙也。故时称为塔庙者是矣。于后百年有王阿育者。以神力分佛舍利。役诸鬼神造八万四千塔布于世界。皆同日而就。今雒阳．彭城．姑臧．临淄皆有育王寺。盖承其遗迹焉。而影迹爪齿留于天竺。中途往来者咸言见之。

　　初说教法后皆著录。综核深致无所漏失。故三藏十二部经如九流之异统。其大归终以三乘为本。后有罗汉菩萨相继著论。赞明经义以破外道。皆傍诸藏部大义。假立外问而以内法释之。传于中国渐流广矣。汉初沙门皆衣赤布。后乃易以杂色。

　　太祖生知信佛。初平中山经群国。见沙门皆致敬。禁军旅无有所犯。天兴元年诏曰。佛法之兴其来远矣。济益之功冥及存没。神踪遗法信可依凭。其敕有司于京城建饰容范修整宫舍。令信向之徒有所居止。太宗践位。京邑四方建立图像。仍令沙门敷导民俗。皇始中赵郡沙门法果。戒行精至开演法籍。诏征以为僧统。言多允惬。前后授以辅国宜城子．忠信侯安城公之号。皆固辞。太宗尝幸其居。以门巷狭小不容舆辇更广大之。年八十余卒。帝三临其丧。追赠老寿将军赵胡灵公云。

　　论曰。唐太宗世既修晋书。复有劝修南北七朝史者。太宗以元魏书甚详故特不许。以今考之信然也。凡佛老典教于儒者尤为外学。或欲兼之。自非夙薰成熟愿力再来莫能窥其仿佛。况通其旨归而祖述源流者乎。异哉魏书佛老志不介马而驰迁固之间。御靡旌以摩荀杨之垒。步骤雍容有足观者。然则魏收兼三圣人难兼之学。平四作者不平之心。厥书独见信于后世。顾不美哉。

　　时魏光禄卿崔浩被谗。太武命浩以公归第。因修服食养性之术。初嵩山道士寇谦之修张道陵术。自言尝遇老子降命。谦之继道陵为天师。授以辟谷轻身之术及科戒二十卷使之清整道教。又遇神人李谱文。云老子之玄孙也。授以图箓直经六十余卷并出天宫静轮之法。谦之奉其书献于太武。朝野多未之信。崔浩独师事之从受其术。且上书赞明其事。太武忻然。使谒者奉玉帛牲牢祭嵩岳迎致。谦之起天师道场于平城之南重台。五级道徒由此而盛。

　　本朝司马文正公曰。老庄之书大旨欲同生死轻去就。而为神仙者。服饵修炼以求轻举。炼草石为金银。其为术正相戾矣。是以刘歆七略叙道家为诸子。神仙为方技。其后有符水禁咒之术。至谦之遂合而为一。至今循之。其讹甚矣。崔浩不喜佛老之书。而信谦之之言。其故何哉。昔臧文仲祀爰居。孔子以为不智。如谦之者。其为爰居亦大矣。诗三百。一言以蔽之。曰思无邪。君子之于择术可不谨哉。

　　禅师玄高居麦籍山。与沙门昙弘友善。闻昙无毗自北山至凉妙禅观。高往亲之。旬日即悟。无毗叹异以为胜己。及无毗西归。有妖比丘嫉高。谮于河南王世子曼曰。高今聚徒。将为国害。曼信之欲杀高。其父不许。遂摈于河北。居林阳堂山。山盖地仙所宅。夜有钟磬声。高门弟子百余辈。㧞萃者玄绍有神力。尝指地出水以给众。如绍者又十有一人。河南王迎昙弘。至问王何以摈高。其人希世之瑞也。王厚礼迎之。高欲赴命。山中草木为摧偃。乱石塞路。高曰。吾志弘道。自滞岩窦无益也。路乃可行。王郊迎之。礼以为师。后游凉土。沮渠蒙逊礼遇尤勤。弟子僧印自谓得阿罗汉果。高假以神力。使于定中见十力无尽世界及闻诸佛所说之法各各不同。即于一夏寻其所见不尽。方生愧惧。明年魏使请高入于平城。托跋焘在位益加诚敬。令太子晃师事之。

　　隆兴佛教编年通论卷第四
卍新纂续藏经第 75 册 No. 1512 隆兴编年通论


　　隆兴佛教编年通论卷第五

　　隆兴府石室沙门　祖琇　撰

　　宋

　　元嘉三年。神僧杯渡初出冀洲。如清狂者挈一木杯。渡水必乘之。因号杯渡。尝自孟津乘杯绝岸至金陵。时年四十许。状寒窭。喜怒不常。遇盛寒辄穴冰而浴。或着屐登山。或跣足市中行。荷一芦圈时造延贤寺。沙门法意遇之尤勤。忽弃去。行瓜步。欲登舟。舟人不即应。遂乘杯绝北岸。广陵杯有李氏。方饭僧。渡径入。以芦圈置庭中坐席上。众环目之。渡自若。座有怒者见芦圈碍道。移之。饶力不能动。渡食毕提之而去。笑曰四天王。时有童子窃见圈中有四小儿。皆长数寸。眉目如𦘕。及追之。失所在。繇此显迹。及卒后。复时时有人见之云。

　　六年。天竺求那跋陀罗至金陵。文帝遣使郊迎。跋陀神情爽迈。帝见之大悦。命居祇桓寺。屡延入内供养。仆射何尚之．彭城王义康．南谯王义宣并师事之。请讲华严。䟦陀以未通华言。乞观音为增智力。夜梦神力士易其头。具起犹觉疼甚。遂遍晓华言。即为众讲之。时以跋陀妙大乘宗旨。因号摩诃衍。

　　九年。文帝幸大庄严寺设大会。亲同四众地坐。及斋众疑日过午不敢下箸。帝曰月才午耳。法师道生在席即曰。白日丽天。今天言方中。何谓过耶。举钵便食。一众从之。帝大悦。下诏留生止都下。一时巨公王弘．范泰．颜延之等皆造门结友。生每以经文未能达诸佛之旨。而学者多滞闻见。因着善不报论．顿悟成佛论．二谛论．佛性有常论．法身无色论．佛无净土论．应有缘论。皆网罗旧说发其渊奥。皈如日星。又明年正月庚子升法座。词音朗润。听者悟悦。俄麈尾堕地隐几而化。

　　十一年。天竺三藏求那跋摩初让国出家。解四阿含精贯三藏。诵数百万言。属国诸王皆从之禀授归戒。每谓诸王曰。道在精通。遇缘即应。但依慈悲。勿故发害意足矣。游阇婆国。其王欲出家事跋摩。群臣固请不可。乃令国中曰。若率土奉大和尚归戒。勿杀害。赈给贫乏。即从尔请。于是群臣士民稽首遵命。朝廷雅闻其名。沙门惠观等白于文帝。请遣使致之。有诏交州刺史津。遣沙门道冲等航海邀之。冲至。跋摩忻然附舶抵广州。诏听乘驿诣阙。道由始兴。爱其山类灵鹫。为留。周暮寺有宝月殿。跋摩于东壁戏作定光儒童布发像极妙。夜辄有光。尝在定累日不出寺。僧遣沙弥候之。见白师子仰蹑柱而戏。弥空皆青莲花。沙弥惊走大呼。寺僧争至豁无所有。至金陵引对。帝迓劳殊勤。因从容问曰。寡人每欲持斋以身应物。不获所愿。法师远来。陋却之幸。何以教寡人。对曰。道在心不在事。法由己不由人。且帝王所修与匹夫异。匹夫身贱名微。言令不威。傥不克己苦节何以为用。帝王以四海为家。万民为子。出一嘉言则士庶咸悦。布一善政则人臣以和。刑不夭命役不劳力。则风雨时若寒暑应节。百谷滋繁桑柘郁茂。以此为持斋不杀亦大矣。安在辍半日之餐。全一禽之命。然后为弘济耶。帝抚几叹曰。俗迷远理。僧滞近教。如法师之言。可与论天人际矣。命居祇植寺讲法华并十地品。帝率公卿日集座下。法席之盛前此未闻也。

　　十二年。京尹萧谟之请制建寺铸像。帝以问侍中何尚之．吏部羊玄保曰。朕少读经不多。比日弥复无暇。因果之事昧然未究。所以不敢立异者。以卿辈时秀率皆信敬耳。范泰．谢灵运皆言。六经法度本任济世。必求妙道。当以佛经为指南北。见颜延之析达性论．宗炳难白黑论。其说汪洋大明至理。若使率土之民皆敦此化。则朕坐致太平矣。夫复何事。昨萧谟之请制。即以相示委卿增损。必有以戒遏浮淫无伤弘㢡者乃当着耳。尚之对曰。横目之俗。闲不敬信。以臣庸陋。独有愚勤。实惧缺薄。上玷大法更蒙㢡论。重有愧耳。然前代群英则不负明诏。自渡江而来。王导．周顗．庾亮．王蒙．谢安．郗超．王坦之．王恭．王谧．郭文．谢尚．戴逵．许询及亡祖兄弟．王元琳昆季．范汪．孙绰．张玄．[敖-ㄆ+殳]凯。或宰辅冠晃。或人伦羽仪。或致情天人之际。或杭迹云霞之表。靡不倒心归依。其间比对。如兰护开潜渊遁崇邃。并亚迹黄中。或不测人也。近世道俗较论便尔。若悉举者。夷夏汉魏奇杰辈出。不可胜数。惠远云。释迦之化无所不可。适道固自教源齐物。亦为要务。窃味此言有契至理。何则。百家之卿。十人持五戒则十人淳谨。千室之邑。百人修十善则百人和睦。传此风教以周寰区。编户亿千则仁人百万。夫能行一善则去一恶。去一恶则息一刑。一刑息于家。万刑息于国。此明诏所谓坐致太平者是也。故图澄适赵。二石减暴。灵塔放光。符健损虐。神道助化昭然可观。谟之请制。不谓全非。但伤蠹道俗。本在无行僧尼。然而情伪难分去取未易耳。至土木之工虽若靡费。且植福报恩不可顿绝。臣比斟酌进退未安。今日面奉德音。实用忻抃。羊玄保进曰。此谈盖天人之学。非臣愚陋所宜与闻。切恐秦楚论强兵之术。孙吴尽吞并之计。无取于此。帝曰。此非战国之具。良如卿言。尚之曰。夫礼隐逸则战士息。贵仁德则兵气消。傥以孙吴为志动期吞并。则将无取于尧舜之道。岂特释教而已哉。帝悦。谓尚之曰。释门之有卿。犹孔氏之有季路也。自是帝留神释典益重玄化。及颜延之着离识论及论检。来法师惠严辨其同异。酬酢终日。帝笑曰。卿等殆不愧支许矣。

　　是岁谢灵运以谋[羊*反]弃市。初灵运与颜延之齐名。其文纵横俊发过于延之。深䆳则弗及。袭封康乐侯。居会稽。与隐士王弘之．孔淳之放荡为娱。太守孟顗事佛精恳。为灵运所轻。尝谓顗曰。得道须惠业。丈人生天当在灵运前。成佛必在灵运后。顗深恨此语。及顗入朝。屡为裁抑。不得召用。晚为临川内史。在郡游放不法。为有司所紏。司徒遣随州从事。郑望生收灵运。即兴兵叛逸。遂有逆志。望生追禽之。送廷尉。帝爱其才。减死徙广州。既而复叛。有旨弃市。年四十九。

　　十三年驾幸曲水。公卿毕集。帝命赋诗。沙门惠观诗先成奏之。句有奇胜之韵。帝悦。以示百官。皆叹服其才。观与惠严．谢灵运等详定大涅槃经。颇增损其辞。因梦为神人呵之曰。乃敢妄以凡情轻渎圣典。观等惶惧而止。时慧琳者以才学得幸于帝。与决政事。时号黑衣宰相。致门下车盖常不容迹。琳妄自骄蹇。见公卿才寒暄而已。著白黑论毁佛叛教。感现报。肤肉糜烂历年而死。

　　论曰。世智辨聦人情所歆慕以为英灵者也。佛世尊则以为八难之一。何哉。灵运恃才傲世。以谋叛伏诛。惠琳毁形衣僧伽黎。而穷预朝政。既叛教矣。复从而毁佛。遂蒙恶报以死。呜呼。盖世智之为难也明矣。观严二公行业高妙。然妄以凡情轻议圣典。向使不遇神人呵之。则世智之难亦几于不免。大哉跋摩．尚之对制之言。可谓旨穷大体而识尽精微。真天下之通论也。

　　是岁文帝诏求沙门能述生法师顿悟义者。刺史庾登之以释法瑗闻。召对頋问。瑗伸辨详明。何尚之叹曰。意谓生公之殁微言永绝。今复闻象外之谈。所谓天未丧斯文也。未几天保寺成。诏瑗主之。王景文至。值其讲。景文叹曰。所举皆所未闻。所指皆出意表。真法中龙也。湘宫寺成。复移瑗居之。帝临幸听法。时以为荣。

　　十六年。法师灵彻卒。彻从远公剃发。以精通经论文学有盛名于世。尝至匡山之南。拊寒松而舒啸。谷风远至山鸟和鸣。超然自得。归问远曰。律禁管弦。一吟一咏可乎。远曰。触物兴想。乱情妨道。弗足为也。彻由是绝弃笔砚。讲授大法。学徒宗之。

　　是岁魏太子晃被谗。太武疑之。晃求哀沙门玄高。高为作金光明忏。太武梦其先祖让之曰。不当以谗疑太子。既寤以所梦语群臣。臣下皆称太子无过。待之如初。其相崔浩惧太子将不利于己。白太武曰。太子前实有谋。仍结玄高以术致先帝恐陛下耳。若不早诛必为大害。太武大怒。收玄高．慧崇害之。高弟子玄畅时居云中。闻高遇害。日驰六百里至魏阙泣曰。和尚神力当为我起。于是高开眸曰。大法应化。随缘盛衰。盛衰在迹。理恒亘然。但惜汝等行如我耳。唯玄畅南渡。汝等死后法当更兴。善自修心无令中悔。言讫即化。沙门法进号呼曰。圣人去世。我何用生。应声见高于云中。进顶礼乞救。高曰。不忘一切。宁独弃汝耶。曰和尚与崇公并生何所。高曰。我往恶处救护众生。崇已归安养矣。言讫不见。

　　二十二年。魏主与崔浩皆信重寇谦之而奉其道。浩特不喜佛。每言于魏主。以为佛法虚诞。为世费害。宜悉除之。及魏主计盖吴至长安。入佛寺。沙门饮从官酒。从入其室。见大有兵器。出白魏主。主怒曰。此非沙门所用。必与盖吴同谋欲为乱耳。命有司[袖-由+安]诛合寺沙门。阅其财产大有酿具及州郡牧守富人所寄物以万计。又为窟室以匿妇女。浩因说帝。将诛天下沙门。毁诸经像。帝从之。寇谦之切谏以为不可。浩不从。先尽诛长安沙门。焚烧经像。并来留台下四方令一依长安法。诏曰。昔后汉荒君信惑邪伪以乱天常。自古九州之中未尝有此夸诞大言不本人情。叔季之世莫不眩焉。由是政化不行。礼义大坏。九服之内鞠为丘墟。朕承天绪。欲除伪定真。复羲农之治。其余一切荡除灭其踪迹。自今已后敢有事胡神及造形像泥人铜人者门诛。有司宣告征镇将军刺史。诸有浮图形像及胡经皆击破焚烧。沙门无长少悉坑之。太。子素好佛法。屡谏不听。乃缓宣诏书。使远近预闻之得各为计。沙门多亡匿获免。收藏经像。唯塔庙在魏境者无复孑遗。

　　二十七年魏太武亲总元戎号称百万来灭宋。文帝诏遣辅国将军萧斌等御之。军次碻磝。先锋王玄谟不闲抚驭。士卒畏缩。未战辄亡遁。斌怒缚玄谟帐中将诛之。玄谟梦人告曰。诵观世音千遍则免。及觉而诵之。且得千遍。将就刃犹不辍。会王庆之骤谏曰。魏虏威震天下。控弦百万。岂玄谟所能当。令未陈而斩副将以自弱。非䇿也。斌悟。即贷其死。玄谟仍将兵如故。见南史。是岁魏司徒崔浩自恃才略及魏主所宠。任专制朝权。魏主以浩监秘书。其党闵湛者劝浩刊所撰国史于石以彰直笔。浩从之。于是刊石立于郊坛。书魏先世事皆详实。往来见者咸以为言。北人无不忿恚。相与赞浩于帝。以为暴扬国恶。帝大怒。使有司案浩罪状。浩惶惑不能对。遂诛浩及僚属凡百二十人。皆夷五族。初浩既劝太武除荡释氏及经像毁废。浩行路见弃像必停车溺之。及族诛。尸无收者。又积怨在人。于是竞溺浩尸至糜溃乃止。见北史。

　　论曰。崔浩之不智。司马温公论详矣。大抵托䟦氏起自沙塞。未迁都时性残忍。杀人如甘美饮食。其俗习然也。初太子晃被谗。而玄高等数僧受诛。颇见其无辜矣。及罢释氏沙门诛而坑之者。岂胜道哉。此虽虏人性㐫。亦崔浩当权用法如此。既而浩被谗迹其所坐。盖作史之失。使在唐世不过黜官□荣投之荒裔而已。假令诛之亦不过一己。乃遂夷灭五族。何哉。盖以无辜而施于人也深。则其报之于己也必厚。此天道常数而不易者也。至于吾释之经像。于浩庸有伤害哉。而浩每见必停车而溺之。及浩未旋踵而尸。亦为人溺之至糜溃而止。呜呼。浩不畏圣人之言而欺天也又如此。故天复为之速报。以警动乎人世也。可不戒哉。可不戒哉。

　　二十八年。魏朝元会沙门昙始振锡至宫门。吏白。太武曰趣斩之。刃下无伤。又白临殿陛矣。太武怒。抽佩剑自斩之。亦不能伤。剑微有痕如线。令收捕投虎槛中。虎皆怖伏不敢瞬。左右请以天师试之。虎即虓吼。太武大惊。延始上殿。再拜悔谢。魏书佛老志云。沙门惠始。清河张氏子。初闻罗什出经。诣长安见之。学习禅定于白渠北。昼入城听讲。夕远处静三辅。识者高之。武帝灭姚氏。留子义真镇长安。及义真为赫连屈局所败。始身被刃而无伤。屈局怒召始于前。以所佩宝剑自击之又不能害。乃惧而谢。后至魏多所化导。自初习定至卒。五十余年未尝寝卧。跣行足不沾泥。愈加鲜白。世号白足阿练。太武深加礼敬。始预知终期。斋洁端坐。僧徒满侧泊然而寂。停尸十日容色不变。阅十余年改葬。㒵亦如存。举世叹异。及葬日送者万余人皆号慕哭之恸。中书监高𠃔为传颂其德云。

　　二十九年魏太武帝殂。吴王立。未几而薨。高宗文成帝即位。乃太武之孙也。群臣劝请兴复释氏。下诏曰。夫为帝王者必祇奉明灵。县彰仁道。其能惠着生民济益郡品。虽在往古犹序其风烈。是以春秋喜崇明之礼。祭典载功施之族。况释教如来功济大千惠流尘境。寻生死者叹其达观。览文义者贵其妙门。助王政之禁律。益仁智之善性。排拨群邪开演正觉。故前代已来莫不崇尚。亦我国家常所尊事。世祖太武皇帝开广边荒德泽遐被。沙门道士善行纯诚。如惠始之伦无远不至。风义相感往往如林。夫山海之深宁免奸淫之俦得容假托讲寺之中。致有㐫党是以先朝因按假衅戮其有罪。所司失旨一切禁断。景穆皇帝每为慨然。值军国多事未遑修复。朕承鸿绪君临万邦。思述先志以隆斯道。今制诸州郡众居之所。各听建佛图一区。其有好乐道法欲为沙门。性行素笃卿里所明者听出家。于是天下承风朝不及夕。往时所毁图寺经像并还修复。有罽宾王种沙门师贤者。东游凉城至魏。值罢教。权假药术守道不改。于复教日即为沙门。同辈五人。高宗亲为下发。命师贤为僧统。明年有旨。于五级大寺为太祖已下五帝铸释迦文像五尊。各长丈有六尺。用赤金二十五万斤云(出魏书佛老志)。

　　论曰。梁高僧传载昙始事迹。与魏书佛老志殊不类。今合二说兼着之。大抵始与玄高慧崇皆由禅定发圣。观其化导民俗。出死入生超然无碍。讵非愿力显化圣贤者流耶。高宗美述太子晃无辜幽死之志。而目击崔浩狂悖失措招报之速。诏复释教。光敷文律。𠃔合明灵盛矣哉。可谓哲王之举。适变随机显彰仁道。而成天下之亹亹者欤。

　　孝建元年。宋孝武帝举兵诛元㐫。而求那䟦陀罗逃民间。其后王玄谟军梁山。孝武令军中得䟦陀者驿驰至台。俄得之送金陵引见。帝曰。企德日久。乃今始遇。间关来归亦有恨乎。曰亡所恨。但念夙缘遇此遂成熟耳。帝慰之且戏曰尚念谯王乎。对曰古人不忘一饭。王饭我十年乃敢遽忘耶。今当从陛下求为王长修冥福。帝凄然改容。中兴寺成。有旨命住持。帝宴东府。公卿毕集。召跋陀至。皤然清臞。孝武望见谓谢庄曰。摩诃衍有机辩。当戏之。必能悟人情。䟦陀趋升陛。帝曰。摩诃衍不负远来。唯有一在。即应声曰。贫道客食圣朝二十载。恩德厚矣。所欠者一死耳。帝大悦。移席相促。一座尽倾。

　　二年。孝武诏沙门道猷为新安寺镇寺法主。初文帝问惠观。顿悟之理孰情。观以猷对。有旨召入大内。盛集名流。猷敷宣有绪。法义粲然。闻者开悟。有攻难者猷必挫以释之。帝拊髀称善。至是为天下法主。甚𠃔时望(卞和玉也)。

　　法师宝亮居中兴寺。中书袁粲见而异之。以书抵其师道明。略曰。比见亮公非常人也。日闻所未闻。不觉岁之将莫。然珠生合浦。魏人取以照乘。玉在邯郸。秦人请以华国。天下之宝不可自专。当与同之也。自是亮名益重。晚居灵味寺。讲席冠京邑。弟子三千余。亮英气骎骎逼人。辞锋错逸。议者或蔽于理。亮释之。莫不涣然。

　　大明六年九月。右司谏言。臣闻䆳拱凝居非期弘峻。拳跪盘伏岂止恭敬。将以昭彰四维缔制六寓。故虽儒法支派名墨条流。至于崇亲严上厥繇靡爽。唯浮图教特异于此。凌灭礼度偃居尊戚。失随方之妙迹。迷至化之渊美。臣闻佛以谦俭自牧。以忠顺为道。不轻比丘逢人必拜。目连大士遇长则礼。宁有屈膝四辈而间礼二亲。稽颡耆腊而直骸万乘者耶。故咸康创议。元兴再述。而事屈于偏党。道剉于余分。今鸿源远洗群流仰镜。九仙赆宝百神耸职。而畿辇之内含弗臣之民。阶席之间延抗礼之客。惧非所以澄一风轨详示景则者也。臣等参议。以为沙门接见皆当尽礼敬之容。依其本俗则朝徽有序。乘方兼远矣。制可。法师僧远闻而叹曰。我剃头为沙门。本出家求道。何关于帝王。即日拂衣归于林壑。

　　是岁吴郡朱灵期者自高丽还。舶为风携至一洲。洲有山。因意登之十余里。闻午梵知有寺。寺七宝所成。见僧数辈皆石像。欲返有呼。灵期再拜得食。食味香美。非世间有也。有人云。此去金陵二万余里。尝识杯渡道人否。灵期曰识之。其人指北壁一囊并瓶锡曰。乃其钵具耳。今取附君并书又以青竹杖授之曰。见杯渡即付之。令一沙弥送至舶。沙弥命灵期以竹杖置前水中。三日而至石头淮。遂失竹杖。有顷渡来得钵大笑曰。我不见此钵且四千年矣。以掷云中又接之乃去。渡屡示寂已而复游于世。后至齐谐家。同吕道慧．杜天期．水丘熙三大士在焉。谐大惊即再拜。渡曰。年大㐫。无忘修福业。法意道人德高。可亲之以禳灾。俄门楣上一僧呼渡。仰见之即辞去。后不复见。

　　太始二年大士宝志往来皖山剑水之下发而徒跣着锦袍俗。呼为志公。面方而莹彻如镜。手足皆乌爪。初金陵东阳民朱氏之妇。上巳日闻儿啼鹰巢中。梯树得之举以为子。七岁依钟山大沙门僧俭出家。专修禅观。至是显迹。以剪尺拂子挂杖头负之而行。经聚落儿童哗逐之。或微索酒。或累日不食。尝遇食鲙者从求之。食者分啖之而有轻薄心。志即吐水中。皆成活鱼。时时题诗。初若不可解。后皆有验。

　　时邵硕者本康居国人。大口丑目状如狂。小儿得侮慢之。时时从酒徒入肆酣饮。后为沙门号硕公。与志最善。出入经行不问夜旦。意欲为之。则去游益州诸县。皆以滑稽言事能发人欢笑。因劝以善。家家喜之。将亡谓沙门法进曰。愿露骸松下。然两脚须着屐。进诺之。已而化。舁其尸露之。明日往视失所在。俄有自[鄲-(口*口)]县来者曰。昨见硕公着一履行市中曰。为我语进公。小儿见欺。止与我只履。进惊问沙弥。答曰。舁尸时一履堕。行急不及系也。

　　三年。明帝诏僧瑾为天下僧正。止灵根寺。帝多讳忌犯者必杀之。瑾每匡谏。赖免者甚众。时京邑诸师立二谛义有三宗。宗各不同。于是汝南周颙作三宗论以通其异。然畏讥不敢传。法师智林者最有时望。以书抵颙。略曰。窃闻三宗论钩深索隐尽众生之情。廓而通之尽诸佛之意。使法灯有种胜利无穷。借使国城妻子之施何以逮此施哉。传者以为檀越畏饥评故欲中辍。讵可特缠疑障自发现行乎。颙得书惧然悟。此论遂行于世。林复遗书称之。略曰。握麈尾来四十余载。颇见宗录。唯此涂白黑无一人得者。为之发病。不意此音猥来入耳。

　　周颙字伯伦。累迁直侍殿省。深被明帝赏遇。帝颇好玄理。而所为惨酷。颙不敢显谏。辄诵经中因缘罪福之事。帝为少沮。颙于钟山西别立精舍。休沐则归之。每宾友会同。虚席晤语。词吐如流听者忘倦。与张融相遇辄以玄言相滞弥日不解。清贫寡欲终年蔬食。虽有妻子而远居山舍。宰相王俭问曰。卿山中何所食。曰赤米白盐缘葵紫蓼。萧子显戏问。菜食何味最佳。颙曰。春初早韭。秋末晚菘。其标置如此。挂冠盛时。居山以寿终。

　　五年。魏使李道固来朝。帝以中兴寺僧钟有才辩。召为馆伴。与道固语。日差中。钟不食。道固曰何以不食。钟曰。先佛遗法。过中不食。固曰。无乃为声闻耶。钟曰。应以声闻得度者。即现声闻身而为说法。时以为名对。

　　论曰。昔子路军败石乞。盂黡以戈击之。断缨。子路曰。君子死。冠不免。遂结其缨而死。由可谓守夫子之道死而后已。僧钟以坏色衣。以瓦钵食。守先佛戒。亦其职也。对客以日差中而不食。呜呼钟之守道殆与仲由同科。可贵也。至于杯渡宝公之流。盖出世圣贤。未易以踪迹议也。贤哉周颙。示有妻子而迹寄云霞。名书士板而理穷真际。考其出处盖有道者也。抑奚暇兄羲皇上人而溟涬然弟之哉。

　　七年。魏王显宗聦明夙成刚毅有断。而酷好浮图之学。每引朝士及沙门共谈玄理。雅薄富贵常有遗世之心。以叔父京兆王子推。沉雅仁厚素有时誉。欲禅以帝位。会公卿大议。群臣固请。以为陛下必欲委弃尘务。则皇太子宜承正统。若更别授旁支。恐非先圣意。帝乃曰。立太子群公辅之于何不可。遂逊于位。称太上皇。即于北苑建鹿野寺。于苑之西北与禅僧数百学习禅定。

　　元徽二年。沙门昙兰居始丰赤城山。忽有男子长数丈呼兰曰。当自去耳。又有异状之兽变怪百出。兰宴坐自若。乃再拜曰。殊欺王。我家舅也。今在韦卿山。我诣之。以此奉上人。遂不见。后三年闻车骑声。一人着帻。称殊欺王。通期谒。夫人男女二十三辈皆都雅如世所𦘕西王母仙仗。皆愿授归戒。兰曰汝何所处。曰安乐县之韦卿山也。兰于是秉炉正凡。人人为授五戒竟。以钱万蜜两器为施而去。兰弟子十余辈侍侧见其问答。

　　隆兴佛教编年通论卷第五
卍新纂续藏经第 75 册 No. 1512 隆兴编年通论


　　隆兴佛教编年通论卷第六

　　隆兴府石室沙门　祖琇　撰

　　齐

　　建元二年。高祖有事于钟山。因幸沙门僧远所居。远床坐辞以老病不能出迎。高祖将诣床下见之。左右以房合狭不容舆盖。遂驻跸。遣使劳问卧起而去。远居山凡五十余年。初犹有食。食不继。涧饮二十余年。天下仰其高行。及终。武帝致书沙门法献曰。承远上无常。弟子夜中已知远上此去甚得好处。诸佳非一。不复增悲也。一二迟见法师。方可叙瑞梦耳。今正为作功德。所须可具疏来。

　　永明二年来沙门法献．玄畅为天下僧主。他日会于帝前。对制称名而不坐。不兴寺僧钟对帝称贫道。武帝讶之。以问中书王俭。俭曰。汉魏佛法未盛。传记无载者。独宋魏始盛。而沙门多称贫道而预坐。晋庾冰．桓玄皆欲屈之。然竟不可行。今亦称贫道。帝曰。献畅二师道行如此犹称名。朕以称名乃得宜。可著令以为永式。初献公慕法猛西游。自巴蜀出河南。经芮芮国到于阗。欲度葱岭。会栈道绝不得往。获佛牙一枝。舍利十有五粒。并经论梵夹而还。畅公精究经律。博贯子史百氏之言。初华严未有疏。畅首为之。学者得以祖述焉。又能舒手出香。掌中流水。风谊高简。弘道辅世有功国家。暮年特听肩舆入殿。时称黑衣二杰焉。

　　本朝明教禅师曰。近古高僧见天子不名。预制书则曰师曰公。钟山僧远銮舆及门而床坐不迎。虎溪慧远天子临浔阳而诏不出山。当时待其人尊其德。是故圣人之道振。其徒尚德。儒曰贵德何如。以其近于道也。后世之慕其高僧者。交卿大夫尚不得预下士之礼。其出其处不若庸人之自得。况如慧远之见天子乎。僧远之自若乎。望吾道之兴。吾人之修。其可得乎。存其教而不须其人。存诸何以益乎。惟此未尝不涕下。

　　论曰。明教之称二远不减孔子之美夷齐。诚可仰也。至于伤时之叹。殆不能亡所激而云尔。
圣朝自皇祐已来。吾属预诏命者甚众。彼特一时之遇。固有素亏酝籍而进退弗得其宜者。唯圆通守讷禅师当
仁考天下太定机政多暇。思与有道晤言。讷首被命而师道不可屈。然国命亦不可固违。乃举门下僧怀琏以代其行。及琏入朝。而
仁考待以法友之礼。相得最深。于是
朝野浩然钦慕。讷知人而自重如此。吾道由之益振焉。呜呼。讷公主法之体可为万世师。二远未足多也。献畅二公道亦至矣。而降志称名遂失大教尊重之体。二杰著称。其可取焉。

　　七年。帝怒大士宝志惑众。收逮建康狱。是日国人咸见大士游行市井。既而检校仍在狱中。其夕语吏曰。门外有两舆食。金钵盛饭。汝可取之。果文惠太子竟陵王送供至。建康令吕文显以闻。帝悔谢迎至禁中。俄有旨屏除后宫为家人宴。志例与众暂出。已而犹见行道于显阳殿。比丘七辈从其后。帝惊遣吏至问。吏白。志久出在省中。及视之。身如涂墨焉。帝益神敬之。后在华林园忽重着三顶布帽。亦不知自何而得之。未几而帝崩。文惠太子．豫章王相继而殂。果如其谶。灵味寺沙门宝亮者。欲以衲帔遗之。未及有言。志忽来牵帔而去。王仲熊问仕何所至。不答。直解杖头左索与之。仲熊初不晓。后果至尚书左丞焉。建武末平旦出门。忽褰裳走过曰门上血腥。及明帝遇害。果以犊车载尸自此门出舍阉人徐龙驹宅。而帝颈血流被门限。初郁林多害宗室。高士江泌忧南康王以问志。志覆香炉灰示之曰都尽无余。徐陵儿时父携之谒志。志拊曰天上石麒麟也。陵后果显于世。

　　沙门净度者。辟谷饵松肪。能讲诵禅律。游广汉间。尝诵宝积经及半而疾。命侍者代之。阅遍而化。远近咸见空中有宝马负棺而去。

　　沙门普恒。好在闲处收摄其心。与蜀沙门韬公友善。尝入火光三昧。自眉间下属金刚际。于光中见诸色像先身业报等事。及化时。一苍头见其半脱。强信之不可。而手屈三指。平生黑瘠。化时白[折/月]。识者知其得三果焉。

　　沙门法道者。与恒同时。道尝入定登内院。见弥勒自脐轮放光照三涂苦道。由此励精常坐不卧。及终而祥瑞与恒绝类。复有释僧定者。自言得不还果。于时中兴寺法主鸠众详断。令现神足。定曰。恐犯戒故不现。法主曰。按律有四因缘得现神足。一断疑网。二破邪见。三除憍慢。四成功德。定竟不能。遂摈之。

　　沙门慧嵬者游长安。久之去山谷中修禅定。夜有无头鬼忽见。嵬曰。汝无头便无头痛之累。何快如之。鬼即没。又作无腹鬼来。嵬曰。汝无腹便无饥渴之累。何快如之。俄一夕雪。有扣户求宿者。烛之乃好女子。前再拜曰。我天女。以上人有戒德。天遣我来相慰耳。嵬曰。既已见。当自去。汝与我为障道。于是女子凌空而去。歌曰。河水可竭。须弥可倾。彼上人者不可动也。

　　永明中武帝以中书侍郎征隐士何点。点辞不赴。南史云。点门世事佛甚精。与张融．孔稚圭为方外交。招携胜侣及名行沙门。清言赋诗优游自得。宰相王俭欲候之。知不可见乃止。豫章王嶷命驾造点。点由后门遁去。竟陵王子良闻之曰。豫章王尚望尘不及。吾当望岫息心。后点在法轮寺。子良就见。之点角巾登席。子良对之。忻然无已。遗点嵇叔夜酒杯徐景山酒枪而去。点少时尝病渴。积岁不止。后在吴中石佛寺讲维摩。于讲堂昼寝。梦沙门形貌坏异。授凡一掬梦中服之即愈。时以为纯德所感。及崔惠景叛围宫城。惠景素好佛。慕交点。点拒之不许。至是逼召。点裂裙为裤往赴之讲经。不及军事。惠景败。东昏怒点。欲诛之。宰臣萧畅谏曰。点向不诱贼。共讲未易可量。以此言之。乃当得封。东昏纳其言而止。点弟胤。博学有重名。尝入钟山定林寺听内典。其业皆通。建武中拜中书令。闻谢朏罢吴兴郡不还。胤恐后之。即拜表解职不待报。明帝怒。追之不及。有诏许之。胤以会稽多灵异往游之。居若耶山云门寺。既与兄偕隐。时号点曰大山。胤曰小山。寻徙居秦望山。起讲堂即林成。援因岩为渚别创小合。寝处其中。躬自启闭。僮仆无得至者。高风倾天下。初胤侈于味。食必方丈。至是汝南周颙遗书劝令食菜曰。变之大者莫过死生。生之重者无逾性命。性命之于彼甚切。滋味之在我可赊。若云三世理诬则幸矣。如使此道果然而受形未息。一往一来生死常事。则伤心之惨行亦自及。丈人于血味之类虽不身践。至于辰雁夜鲤能不取备于屠门。财具之经盗手。犹为廉士之所弃。生性之一启金刀。宁复慈心之所忍。驺虞虽饥非自死之草不食。闻其风者岂不使人多愧。丈人得此有素。聊复片言发启耳。胤由此绝去血味。

　　沙门慧安者。不知何许人。少为虏。卖之荆州富家役作。性谨愿。主人爱之。年十八听出来为沙弥。止江陵琵琶寺。野人皮相之当众僧坐时。辄起行水。自上及下水用不竭。众讶之。及受具灵异益着。尝与沙门惠济上堂布萨。堂户未开。安绾手自壁而入。出亦如之。济骇惧不敢言。俄辞济曰。我当远行。今与君诀别。济仰见空中皆好华。有管弦声。天香弥馥。济愈惧。安曰。吾与子游。所见谨勿妄言。言即有咎。唯东南有一白衣新发意菩萨。可与之言。于是辞去。附商入湘中。路患痢将死。谓商曰。我死即灵尸岸上。不须设棺也。问其故。曰吾欲以施虫鸟。商人如其旨。以尸投岸侧。夜辄有火焰从其身出。商大怖。刺舟至湘中。则安已先至。欲就语又失所在。济后至陟屺寺。与隐士刘虬夜语及之。虬即遥礼曰。此得道者火光三昧也。

　　沙门昙超者。居钱塘灵苑山。一夕有异人至曰。此邦蒙师留苍生之福。然富阳民无故凿山麓。断坏群龙之室。龙忿不致雨。今二百日矣。欲法师一往诲龙。为苍生请福。岂有意乎。超曰。此檀越事。吾何能为哉。神曰。弟子力能吐云。不能致雨。超诺之。至赤庭山为龙说法。俄大雨。因止临溪。县令闻超在。辨舟迎之。超即日遁还灵苑。

　　隐士刘虬。字灵预。一字德明。南阳人。晋豫州刺史乔七世孙。徙居江陵。虬少而抗节好学。须得禄便隐。泰始中仕当阳令。罢官归家静处。常服鹿皮夹。断谷饵术及胡麻。齐受禅。以蒲轮束帛征为通直郎不就。竟陵王致书通意。虬答曰。虬四节卧疾病。三时营灌植。畅余阴于山泽。托暮情于鱼鸟。宁非唐虞重恩。周召宏施。虬于佛道最诚信明。解长齐布素人不堪之。疏华严经以顿渐二门判教。至今诸家取之。又注法华经。躬自讲说。举时皆高尚其风。建武二年病方昼有白云徘徊檐。户之内又有异香钟梵之音其日。卒五十八。

　　逸士顾欢。隐居不仕。尚黄老。南史云。欢以佛道二家教异。学者玄相非毁。乃着夷夏论。其略曰。辨是与非宜据圣典。道老云。老子入关之天竺。维卫国王夫人曰净妙。老子因其昼寝乘日精入净妙口。后年四月八日剖右腋而生。堕地即行七步。于是佛道兴焉。此出玄妙内篇。佛经曰。释迦成佛有尘沙之数。或为国师道士儒林之宗。出瑞应．本起。试论之曰。五帝三皇未闻有佛。国师道士无过老庄。儒林之宗孰出周孔。若孔老非圣。谁或当之。然二经所说若合符契。道则佛也。佛则道也。其圣则符。其迹则反。或和光以明近。或耀灵以示远。道济天下故无方而不入。智周万物故无物而不为。其入不同。其为必异。各成其性。不易其事。是以端委搢绅诸华之容。剪发旷衣群戎之服。全形守礼继善之风。毁貌易形绝恶之学。岂伊同人。爰及异物无尽。世界圣人代兴。或昭五典。或布三乘。在鸟而鸟鸣。在兽而兽吼。教华而华言。化夷而夷语。虽舟车均于致远。而有川陆之节。佛道齐乎达化。而有夷夏之别。若谓其致既均其法可换者。是车可涉川而舟可行陆乎。屡见刻舟沙门守株道士。互争小大交相弹射。或域道以为两。或混俗以为一。是牵异以为同。破同以为异。则乖争之由淆乱之本也。寻夫圣道虽同。而法有左右。始乎无端终乎无末。泥洹仙化各是一术。佛号正真。道称正一。一归无死。真会无生。在名则返。在实则合。但无生之教赊。无死之化切。切法可以进谦弱。赊法可以退夸强。佛教文而博。道教质而精。精非粗人所信。博非精人所能。佛言华而引。道言实而抑。抑则明者独进。引则昧者竞前。佛经繁而显。道经简而幽。幽则妙门难见。显则正路易遵。此二法之辨也。圣匠无方。方圆有体。器既殊用。教亦异施。佛是破恶之方。道是兴善之术。兴善则自然为高。破恶则勇猛为贵。佛迹光大宜以化物。道迹密微宜用为己。优劣之分大略在兹。欢虽同二法而意党道教。

　　司徒袁粲托为沙门通公驳之。略曰。白日停光。恒星隐照。诞降之应事在老先。固非入关方昭斯瑞。又西域之记。佛经之说。俗以膝行为礼。不慕蹲坐为恭。道以三绕为䖍。不尚踞傲为肃。岂专戎土。爰及兹方。襄童谒帝膝行而前。赵王见周三环而上。今佛法垂化。或因或革。清信之士容衣不改。息心之人服㒵必变。变本从道不遵彼俗。俗风自殊无患其乱。孔老释迦其人或同。观其设教其道必异。孔老教俗为本。释氏出世为宗。发轸既殊其归亦异。又仙化以变形为尚。泥洹以陶神为先。变形者白首为缁而未能无死。陶神者使尘惑日损而湛然常住。泥洹之道无死之地。陶神若此何谓其同。时何常侍镇之睹顾欢和同二教。大不平之。以书抵欢剧。言道教不足以拟释氏。欢答其书固自封执。镇之重与之书曰。猥辱返释。究详渊况。既和光道佛。而泾渭释李。触类长之。爰至棋弈。然敷佛弥过。精旨愈昧。所谓驰走灭迹跳动息影。焉可免乎。辄复略诸近要。以标大归。夫太极剖判。两仪妄立。五阴合兴。形识谬彰。识以流染因结。形以爱滞缘生。三皇之前民多专愚。专愚则巢居冗处血饮茹毛。君臣父子自相胡越。犹如禽兽又比童蒙。道教所不入。仁义所未移。及其沉欲沦波。触涯思济。思济则祈善。祈善则圣应。夫圣者何耶。感物而遂通者也。夫通不自通。感不自感。感常在此。通每自彼。自彼而言悬镜高堂。自此而言万像斯归。故知天竺者居娑婆之正域。处淳善之嘉会。故能感通于至圣。中土于大千。圣应既彼。声被则此。睹日月之明。何假离朱之察。闻雷霆之音。奚事子野之听。故卑高殊物不嫌同道。左右两仪无害天均。无害天均则云行法教。不嫌同道则雨施夷夏。夫道者一也。形者二也。道者真也。形者俗也。真既犹一。俗亦犹二。尽二得一。宜一其法。灭俗归真。必其违俗。是以如来制轨玄劫同风。假令孔老是佛。则为韬光潜导匡救褊心。立仁树义将近顺情。是以全形守祀恩接六亲。摄生养性自我外物。乃为尽善不为尽美。盖是有涯之制。未鞭其后也。何得拟道菩提。比圣牟尼哉。且佛教敷明要而能博。要而能博则精疏两级。精疏两级则刚柔一致。是以清津幽畅诚规易淮。夫以规为员者易。以手为员者难。将不舍其所难从其所易耶。道家经籍简陋。多生穿凿。至如灵宝妙真采撮法华。制用尤拙。如上清黄庭所尚服食咀石餐霞。非徒法不可效。道亦难同。其中可长唯在五千之文全无为用。全无为用未能遣有。遣有为怀灵芝何养。佛家三乘所引。九流均接。九流均接则动静斯得禅通之理。是三中之一耳。非其极也。禅经微妙境相精深。以此缔真尚未能至。今云道在无为得一而已。无为得一是则玄契千载。玄契千载不俟高唱。夫明宗引会导达风流者。若当废学精思不亦怠哉。岂道教之筌耶。敬寻所辩。非徒不解佛。亦不解道也。反乱一首。聊酬启齿。

　　辞曰。运往兮韬韬。明玄圣兮幽幽。翳长夜兮悠悠。众星兮晢晢。太晖灼兮升曜。列宿奄兮消蔽。夫轮桶兮殊材。归敷绳兮一制。苟专迷兮不悟。增上惊兮远逝。卞和恸兮荆侧。岂偏尤兮楚厉。良[苨-匕+(司-(一/一/口)+土)]蔑兮彼若。焉相责兮智慧。时复有朱常侍昭之。因何镇之书乃作难夷夏论。而朱广之作咨夷夏论并章分句解。以破顾欢之蔽于浅也。汝南周颙．高僧慧通并着驳夷夏论。欢之作遂不胜其谬矣。复有法师绍正者着二教论。其略曰。佛明其宗。道全其生。守生者蔽。明宗者通。今道名长生不死。名补天曹。大乖老庄立言之旨。齐文惠太子及竟陵王子良并酷好佛。竟陵着净住子四部二十卷阐扬佛教。有吴兴道士孟景翼者。颇有时誉。太子召入玄圃众僧大会。子良使景翼礼佛。景翼弗礼。子良送十地经与之。景翼造正一论。略曰。佛以一音演说法。老子抱一以为天下式。一之为妙。空玄绝于有境。神化赡于无穷。为万物而无为。处一数而无数。莫之名而强号为一。在佛为实相。在道为玄牝。道之大象即佛之法身。以不守之守守法身。以不执之执执大象。但物有八万四千行。说有八万四千法。法乃至于无数。行亦达于无央。等级随缘。须道归一。归一即回向。向正即无邪。邪观既遣。亿善日新。三五四六随用而施。独立不改。绝学无忧。旷劫诸圣共遵斯一。老释未始于常分。迷者分之而未合。亿善遍修。遍修成圣。虽十号千称终不能尽。终不能尽。岂思议哉。

　　司徒中即张融作门律云。道之与佛逗极无二。吾见道士与道人战儒墨。道人与道士辨是非。昔有鸿飞天道。积远难亮。越人以为凫。楚人为乙。人自楚越。鸿常一耳。以示汝南周颙。颙难之曰。灵无法性。其寂虽同。位寂之方。其旨则别。论所谓逗极无二。为逗极于虚无。为无二于法性耶。足下所宗本一物。而为凫乙耳。驱驰佛道无免二末。未知高鉴缘何识本。轻而宗之其有旨乎(已上出南史)。

　　论曰。自东汉西域传范晔论释氏大概。陈寿三国志则置而勿言。唐太宗晋书则班班纪着沙门神异之迹。未始辄有一言訾佛。况佛化自晋抵南北朝。始大振于天下。贤哉魏收．李延寿之作。凡当世帝王公卿从事吾佛者。未尝讳之而不书。书之亦未尝以人事议佛也。及顾欢传则假手当时。群公评议二教而罪欢曰。欢虽同二法而意党道教。呜呼可谓良史矣。陋哉欢翼之论。犹昔人宝燕石者。渠信有真玉哉。

　　齐高帝萧道成。临沂人。受宋禅。相袭五主二十三年。传译华戎道俗二十人。所出经律论传录等四十七部凡三百五十卷。外国有所谓天竺沙门僧伽跋陀罗者。师资相传。云佛涅槃后优波离结集律藏讫。即于其年七月十五日受自恣竟。以香华供养律藏。更下一点置律藏前。年年如是。优波欲涅槃时付弟子陀写俱。陀写俱付弟子须俱。须俱付弟子悉伽婆。悉伽婆付弟子目犍连子帝须。帝须付弟子旃陀䟦阇。如是师师相付。至今三藏法师法师将律藏至广州。临上船还本国时。以律藏付弟子僧伽䟦陀罗。罗以永明六年共沙门僧猗于广州竹林寺译出善见毗婆沙一部十八卷。即共安居。以七年庚午岁七月望受自恣竟。如前师法以香化供养律藏即下一点。当其年凡得九百七十五点。点是一年也。至梁大同元年。有隐士赵伯休于卢山遇苦行律师弘度。得此众圣点记年月。伯休因问度曰。自永明七年后云何不复见点。度云自彼已前皆得道圣贤手自下点。度乃凡夫止可奉持顶戴而已。故不复点也。伯休因旧点推至大同元年。凡一千二十年。今以此究参诸家传记。佛世尊诞生入灭之年并不相类。大抵西域山川之广。国土之多。佛化之盛。各承一宗。此亦一家之说不可废。故附著于此。

　　梁

　　天监二年。武帝诏曰。大士宝志迹拘尘垢神游冥寂。水火不能燋濡。蛇虎不能侵惧。语其佛理则声闻以上。谈其隐沦则遁仙高者。岂可以俗法常情空相疑忌。自今中外任便宣化。帝一日问志曰。弟子烦惑未除何以治之。答曰十二。帝问其旨云何。答曰在昼字时节刻漏中。帝益不晓。他日复问国祚有留难否。志指其颈示之。帝曰朕亨国几何。答曰元嘉元嘉。帝喜以为倍宋文之年。时革命之初。帝临政刻急。志假帝神力令见先君受极苦于地下。由是䘏刑。尝诏𦘕工张僧繇写志像。僧繇下笔辄不自定。既而以指𨤲面门。分披出十二面观音。妙相殊丽或慈或威。僧繇竟不能写。他日与帝临江纵望。有物溯流而上。志以杖引之。随杖而至乃紫旃檀也。即以属共奉官俞绍令雕志像。顷刻而成神采如生。帝悦以安内庭。时法云．云光二师俱有重望。每讲法天辄雨华。帝疑其证圣。夜于便殿焚疏请志偕光云三大士斋。翌日志独赴而光云俱未知。帝由是益异其体。又尝与帝登钟山之定林寺。指前独龙冈阜曰此为阴宅则永其后。帝曰谁当得之。曰先行者得。至十三年大士示寂。帝忆其言。以金二十万易其地建浮图五级。其上镇以无价宝珠。来王筠勒碑。葬日车驾亲临致奠。大士忽现于云间。万众欢呼声震山谷。自是道俗奉祀。奇瑞显应为天下第一。凡大士所为秘谶偈句多着南史。为学者述大乘赞十篇．科颂十四篇并十二时歌皆畅道幽致。其旨与宗门冥合。今盛传于世。

　　本朝太平兴国七年舒州民柯萼遇异僧于万岁山之下。以杖指松根使钁之。得瑞石。文字粲然。谶
圣朝疆之祚。萼进于朝。
太宗皇帝览之增敬。异日大士降见禁中。
太宗亲闻绪语。因遣使致斋钟山。其文略曰。俾乃龙舒之坏。时惟天柱之峰。始道见于苾刍。遂披文于琬琰。述祖宗之受命年历攸同。昭皇绪以无疆传源罕测。秘于内府播厥䇿书。绵载祀以居多。蕴祯祺而有待。近以至真临格宝训躬闻。审墓绪之由来。积庆灵之永久。询于故府获乃贞珉。觌篆刻之如新。若符节之斯合。诏自今不可以名斥。以显尊异。宜赐号道林真觉菩萨。

　　论曰。宝公十二时歌曰。食时辰。无明本是释迦身。坐卧不知元是道。只么忙忙受苦辛。认声色。觅疏亲。若是他家染污人。忙欲将心求佛道。问取虚空始出尘。妙哉斯言。宝公既有是说。至达磨之来。武帝漫然蹉过。何也。如帝问达磨。如何是圣谛第一义。答曰廓然无圣。又问对朕者谁。答曰不识。兹岂达磨有语哉。问取虚空盖亦宝公之直指也。又曰。不住旧时无相㒵。外求知识也非真。昔阿难问迦叶。世尊传金襕外别传何物。迦叶召。阿难应诺。迦叶云倒却门前刹竿着。又玄沙见僧礼拜乃曰。因我得礼你。然则求法者与说法者果谁乎。故宝公末后又丁宁曰。未了之人听一言。只这如今谁动口。噫宝公历劫于一切人行止语默中常常出现了无间然也。

　　是岁帝妃郗氏者初生有赤光照室。器皿尽明。及长性明慧。善隶书。读史传。女工之事靡不闲习。宋齐间诸王求婚。父晔皆不许。后以适帝。生三女。帝为雍州刺史而妃薨。其性酷妒。及是化为巨蟒入于后宫。通梦于帝。帝体将不安。蟒辄激水腾涌。或现龙形光彩照灼。因于露井上为殿。衣服委积。置银辘卢金瓶。灌百味以祀之。帝毕世不复议立皇后云。

　　隆兴佛教编年通论卷第六
卍新纂续藏经第 75 册 No. 1512 隆兴编年通论


　　隆兴佛教编年通论卷第七

　　隆兴府石室沙门　祖琇　撰

　　　　　梁

　　天监三年四月八日。帝率道俗二万余人升重云殿。亲制文发愿。乞凭佛力永弃道教不在崇奉。略曰。经云。发菩提心者即是佛心。一切散善不得为喻。弟子比经荒逆耽事老君。累叶相承染此邪法。今舍弃旧习归仗正因。愿使未来世童男出家广弘经教。化度含识共证菩提。宁在正法中长沦恶道。不乐归依老子暂得神仙。陟大乘心永离邪见。十一日来公卿百僚侯王宗族并宜反伪即真舍邪入正。十四日公卿抗表遵承诏命。帝手来答曰。能反迷入正可谓夙植善根。宜加勇猛也。

　　是岁诏隐士何点。点以巾褐入见。帝与之酒特除侍中。点前席持帝须曰乃欲臣老子耶。固辞不受。复诏何胤。胤谓使者曰。吾年五十七矣。月食四斗米不尽。那复有官情耶。帝知不可致。有旨给白衣尚书禄。胤苦辞。晚入虎丘之西寺讲维摩经。及将终。梦天女六十余人列于前。及寤犹见之如故。即具浴俨衣冠少顷而卒。何氏自晋司徒充．宋司徒尚之并建大义伸明佛法累叶遵承。至胤侄侍中敬容而止。

　　五年。帝注大品。臣僚命法师法云讲之。云辞疾不赴。帝遣使强起之曰。将冀流通。非高德无以凭也。云始从之。云最有誉当世。雅为昭明太子所敬。儒释两优为天下第一。

　　八年魏主于式干殿为诸僧及朝臣讲维摩诘经。时魏朝专尚释氏不事经籍。中书侍郎裴延隽上疏。以为汉光武．魏武帝虽在戎马间未尝废书。先帝行师还都手不释卷。良以学问多益不可辍故也。陛下升法座亲讲大觉。凡在瞻听尘蔽俱开。然五经治世之楷模应务之所先。伏愿经书㸦览孔释兼存。则内外俱周真俗斯畅。时洛阳中国沙门之外。自西域来者三千余人。魏主别立永明寺千余间以处之。远近承风无不事佛。比及延昌州郡凡一万三千余寺僧至二百万。

　　十年。诏法师僧旻入慧轮殿讲胜鬘经。帝临听。公卿毕集。有旨于庄严寺建八座法轮。妙选奇杰番次主之。时以旻为第一。当讲日听者倾都堂无容足。名士刘业尝谓旻曰。法师佛学有余。何故弘义多伸儒旨。旻曰。昔生公以顿悟通经。次公以毗昙发论。若贫道初不以儒释限。但据文义所向耳。沙门道超者。频年力学。慕旻公之讲誓欲齐之。夜梦神告之曰。旻公毗婆尸佛时预宣法化。君新发意者何能类之。第自求成名。不必苟齐也。旻性谦冲不恃能矜物。一时公卿道俗咸推仰之。

　　十一年。有旨命宝亮法师撰涅槃经义疏。帝为之序。略曰。离文字以设教。忘心相以通道。欲使珉玉异价泾渭分流。制六师而正四倒。返八邪而归一味。则法雨降而燋种受荣。慧日升而长夜蒙晓。发迦叶之悱愤。吐真实之诚言。虽复三施等于前。五大陈于后。三十四问参差异辨。方便劝发各随意答。举要论经不出两涂。佛性开其有本之源。涅槃明其归极之旨。非因非果不起不作。义高万善事绝百非。空空不能测其真际。玄玄不能穷其妙门。自非德均平等心合无生。则金墙玉室岂易入哉。

　　十二年。特进沈约卒。约字休文。婺州东阳人。左目重瞳。腰有紫志。少为书生名闻一时。以风流见称而肌体清臞时谓沈郎瘦。甚为武帝所重。官业具南史。尝出意撰声律以革古诗。后世取则号曰四声。约甚精佛理。着中食论。理趣甚高。其略曰。人所以不得道者由于心神昏惑。心神所以昏惑由于外物扰之。扰之大者其事有三。一则势利荣名。二则妖妍靡曼。三则甘旨肥醲。荣名虽日用于心。要无晷刻之累。妖妍靡曼方之已深。甘旨肥醲为累甚切。万事纭纭皆三者之枝叶耳。圣人知不断此三事求道无从可得。乃为之法使简而易从。若也直云三事惑本并宜禁绝。而此三事是人情所甚惑念。虑所难遣。虽有禁之之旨而事难卒从。譬如方舟济河岂不欲直至彼岸。河流湍急会无直济之理。不得不从流靡久而获至。非不愿速。事难故也。禁此三事。事宜有端。何则。食之于人不可顿息。其于情性三累莫甚。故推此晚食并置中前。自中之后清虚无事。因此无事念虑得简。在始未专在久自习。于是束以八支纡以禁戒。靡曼之欲无由得前。荣名众累稍随事遣。故云往古诸佛过中不餐。此盖是遣累之筌罤适道之捷径。而惑者咸谓止于不食。此乃迷于向方不知厥路者也。又尝着设会论。意谓如来在日。众居伽蓝不置食具。时至则分卫持钵以福众生。今之僧徒一皆违废。不止不持中食。甚者甘腴厨膳丰美饮食。或遇请召得蔬蔌之具。莫不颦蹙以为不能甘也。此岂有志于道哉。其论略曰。出家之人本资行乞。戒律炳然不许立厨帐并蓄净人。今既取足官寺行乞事废。或有持钵登门便呼为僧徒鄙事。既为众所鄙耻不复行乞。悠悠后进求理者寡。将谓乞食之业不可复行。由净饭王子转轮之贵。持钵行乞以福施者。岂不及千载之外凡庸沙门躬命仆竖自营口腹者乎。行乞受请二事不殊。今不复行乞又不赴请。则行乞之法于此永冥。此法既冥则僧非佛种。佛种既离则三宝坠地矣。约有文集百余卷行于世。

　　论曰。自晋渡江衣冠䆳穷佛理妙畅宗极。如孙．许．宗．颜．二何．郗．沈诸贤。不徒一世谈宗。抑高风逸韵竦动天下。灼灼有大过人者。至于郗嘉宾奉法要．沈休文中食论。虽宗尚释典。然要其旨归岂不有意于士民之摄生者乎。且以梁徐俯相高祖二十余年。勋德最盛为梁宗臣。俯以谓儒释殊涂同归。因撰会林五十卷。虽不及见是书。足可谓明道君子也。而旻公亦曰。贫道初不以儒释限。第据文义所向耳。呜呼。古之有道者未始不睹其同。特寡昧自私者异而相訾耳。是可悯而弗足较也矣。

　　十五年。魏胡太后作永宁石窟二寺。极土木之美而永宁尤盛。有真金像高丈八尺。如中人者又十躯。为浮图九级。筑基下及黄泉。其高九十丈。上立刹复高十丈。每夜静铃铎声闻十余里。佛殿如太极殿。三门如端门。僧房千楹玉珠锦绣该人心目。未几雷电火爇其塔。远近咸见烟焰间有塔升空而没。后月余有自东州来者云。此日见塔乘空飞海上。而望海者时亦见之。

　　十八年。会稽沙门惠皎以宝唱所撰名僧传颇多浮泛。因着高僧传十四卷。始东汉永平十年终于是岁。凡四百五十三载。二百五十有七人。附见者二百余人。开其德业。大略为十例。其自叙曰。前古撰集多曰名僧。然名者实之宾也。若实行潜光则高而不名。若寡德适时则名而不高。名而不高兹焉用纪。高而不名则备今录。世以为确论。

　　释僧朗者。常诵法华。风度凝远。饮㗖不常。每出。一狗一猴随之。日循乞得饮膳即置木盂中。食毕举其余以饲猴狗。善作龟藏。或时足手头颈俱缩不见。又尝登舟。初无篙力。朗坐其中猴狗驯侧。舟自溯流而上。法师道英初隐太行山禅宴。树枝萦结如盖覆之。居久之弃去行龙台泽。观游鱼爱之。即解衣入水宴坐深渊七日而出。又尝隆冬睹严冰。爱其莹澈就卧其上信宿而起。晚居蒲州普济寺。一日讲起信至真如门。奄尔气绝。众意其逝矣。有都讲识之。即谓众曰。此入灭尽想耳。三日乃苏焉。

　　普通元年。帝于禁中筑圆坛将禀授归戒。妙选德行尤异者为之师。朝议以慧约法师望高。诏至。约以礼逊让不许。夏四月丁巳帝行问道礼。禀约为师授具足戒。方羯磨次甘露降于庭。有三足鸟二孔雀历阶驯伏。帝大悦。赐约别号智者。自是入朝必设特榻处之。而帝座其侧。凡太子诸王公卿道俗从约授戒者四万八千人。沙门虽在耆艾亦重禀授。独法云公曰。吾既戒矣。其可以佛法为人事耶。于是议者高之。

　　时有达禅师者得水观三昧。每入此定。有窥之者唯见清水凝停满室。沙门道仙从达游。得火光三昧。所居之室玄夜大明焉。

　　帝留神法门。时释子多纵率。主僧懦不能制。帝患之。欲自以律行僧正事。诏下。京城大德无敢议者。独藏法师以为佛法渊博非一人能尽之。执不奉诏。帝讶之召入光华殿问状。藏面陈大旨秉执有据。帝不能夺。遂从之。藏退谓诸僧曰。上以佛法为己任。诚当推顺。然衣冠家子弟十辈犹不能俱称父意。今糅杂五方之众而以一己好恶绳之。戒律将废矣。诸君不虑此何也。法云公叹曰。教理深致未能多谢。一日之事良可愧服。

　　帝自受具。寝处略同沙门。虽宫禁每亦恣僧游览。独禁止御座而已。藏公一日升殿登之。左右呵止之。藏曰。贫道定光金轮之裔。宁愧此座。傥见杀。不虑无受生处。帝闻。置之弗罪。藏少时过相者曰。法师寿不过三十一。藏惧。日诵金刚般若。至期梦前人复来告曰。法师以般若力故寿倍增矣。又常梦维摩诘降其房与语。临别以素麈尾遗之而去。藏自是玄辩日新焉。

　　论曰。昔周武王北面受箕子洪范九畴。王受书毕。箕子才预五等之封。至后汉顺帝诏处士樊英设坛席行问道之礼咨逮得失。而英竟无它能。于是天下处士咸被纯盗虚名之诮。及武帝禀受约公归戒。自后约入朝帝设特榻处之。而自坐其侧以师奉之终其身。呜呼。武帝尊师重道之体。由汉以来未之有也。而藏法师既非帝师。徒诧金轮之裔而据太极御座。前史以为美谈。非也。吾宗以法空为座。藏能以法自尊。则随缘赴感靡不周而常处此菩提座。奚待据人主之座而后为荣乎。藏可谓不达矣。至于却帝僧正之诏。梦致摩诘之神。若此类殆与当世诸僧仅有一日之长云。

　　十八年。魏孝明帝加元服。命沙门道士讲道于禁中。时道士姜斌．沙门昙谟最对论。帝曰佛与老子同时否。姜斌曰。按开天经云。老子西入化胡。佛充侍者。明是同时。昙谟最曰老子当周何年而生。斌曰。定王三年生。简王四年仕于周。敬王四年年八十五西入化胡。最曰。吾佛以周昭王二十四年诞生。穆王五十二年灭度。自世尊灭度至定王三年。凡三百四十五年老子方生。及敬王元年老子西游。则世尊示寂已四百二十五年矣。据此相去悬远。而言化胡无乃谬乎。斌曰佛生周昭之世有何文记。最曰。周书异记．汉法本内传并有明文。斌曰。孔子制法。于佛迥无文记。何也。最曰。孔子有三备十经谓天地人也。佛之文言出于中备。斌曰孔子圣人何假卜乎。最曰佛是众圣之王。达一切含识先后际吉凶终始。不假卜筮。自余小圣虽晓未然。必籍蓍龟方通休咎。时侍中刘腾宣来曰。姜斌论无宗旨宜退席。又问开天经何从而得。是谁所说。可疾取来。及取经至。帝命群臣详定真伪。时太尉萧综．太傅李寔泊公卿士夫百六十余人。览毕劾奏曰。老子止着五千文。更无他说。今姜斌所据。文词鄙俚宗旨乖谬。既渎先师又罔圣听。罪当惑众。制可将抵以刑。三藏菩提流支奏。解斌特流马邑。昙谟最善大小乘。有律行。初在邯郸说律。感异比丘六十余辈降席听戒。流支每见。称为东方开士焉。

　　魏书佛老志曰。道家之源出于老子。其自言也。先天地生以资万类。上处玉京为神玉之宗。下在紫微为飞仙之主。千变万化有德不德。随机应物厥迹无常。授轩辕于峨嵋。教帝喾于牧德。大禹闻长生之诀。尹喜受道德之旨。至于丹书紫字升玄飞步之经。玉石金光妙有灵洞之说。不可胜纪。其为教也。咸蠲去邪累澡雪精神。积行树功累德增善。乃至白日升天长生世上。是以秦皇．汉武甘心不息劳心竭思。所在追求终莫之致。退恨于后。故有栾大徐氏之诛。然其道惑人效学非一。灵帝置华盖于濯龙设坛场而为礼。及张陵授道于鹤鸣。因传天宫章本千有二百。弟子相授其事大行。齐祠跪拜各有成法。于是三元九府百二十宫一切诸神咸所统摄。又称劫数颇窃佛经。及其劫终称天地俱坏。其书多有禁秘。非其徒不得辄观。至于化金销玉行符来水。奇方妙术万等千条。上云羽化飞天。次称消灾灭祸。故好异者往往而尊事之。初文帝入宾于晋。从者云登仙伊阙。太祖好老子之言诵咏不倦。天兴中仪曹郎董谧上服食仙经数十篇。乃置仙人博士。立仙坊煮炼百药。封西山以供其薪蒸。令死罪者服之。多死无验。久之太祖意少懈乃止。

　　世祖时道士寇谦之。字辅真。雍州人。早好仙道。修张鲁之术。服食饵药历年亡效。有仙人成公兴求为谦之弟子。相与入华山居石室。兴采药与谦之服。能不肌。又共入嵩山石室。寻有异人将药与谦之。皆毒䖝臭物。谦之惧走。兴叹息曰。先生未仙。正可为帝王师耳。未几兴仙去。谦之守志嵩山。忽遇大神乘云驾龙导从百灵集于山顶。称太上老君。谓谦之曰。自天师张陵去世以来。地上旷职。汝文身直理。吾故授汝天师之位。锡汝云中新科二十卷。自开辟已来不传于世。汝宣吾新科。清整道教。除去三张伪法租米钱税及男子合气之术。大道清虚宁有斯事。专以礼度为首。加之以服食闲练。使玉女九疑十二人授谦之导引口诀。遂得辟谷气盛颜色鲜丽云。

　　论曰。魏史叙道教源流洎谦之出处如此。然则谦之有功于道教非三张之比也。而　本朝司马文正公尝比谦之于爰居。夫爰居出左氏不智不灵。特一怪鸟耳。谦之亲遇老君面授秘诀。作兴道教。致后世学者得以祖述焉。借使谦之不得与神仙者流。盖亦非常胜士也。以之方爰居。不亦甚乎。虽然文正公言为百世师。行为天下法。其意必谓谦之所遇之神。正孔子所不语者也。资此传授滋蔓于世。其为文正公弗与也亦宜。呜呼。以谦之尚止平一爰居。矧风斯在下者耶。

　　普通八年。天竺初祖菩提达磨大师至金陵。师西域南印度国香至王第三子也。王薨师出家。遇二十七祖般若多罗付以大法。因问。我既得法宜化何国。多罗曰。汝得法已。侯吾灭后六十余年。当往震旦国阐化。曰。彼有法器堪继吾宗。千载之下有劫难否。多罗曰。汝所化方得菩提者不可胜数。吾灭度后彼有留难。水中文布善自降之。汝至时。南方不可久留。听吾偈曰。路行跨水复逢羊。独自凄凄暗度江。日下可怜双象马。二株嫩桂久昌昌。复演八偈。皆预为谶。至多罗示寂。师演化本国。会其侄异见王者轻毁三宝。师遣其徒波罗提微现神力摄化归正。师以震旦缘熟。即别其众。而异见王枉驾见师。因告之曰。当勤修福行。护持三宝。吾去非晚。二九即回。王泣曰。叔既有缘在彼。非吾所留。唯愿不忘父母之国。事毕早回。遂具大舟实以众宝。王躬率臣僚送至海濵。师同商驭舟达于南海。广州刺史萧昂馆之。以表闻奏。有诏迎见。师入朝。帝问。朕即位以来。造寺写经度僧不可胜数。有何功德。师曰并无功德。帝曰何以并无。师曰。人天小果。有漏之因。虽有非实。帝曰何谓真功德。师曰。净智妙明。体自空寂。如是功德不于世求。帝曰何为圣谛第一义。曰廓然无圣。帝曰对朕者谁。曰不识。帝不省玄旨。师迟留数日遂渡江之魏。止于嵩山少林寺。终日壁观而已。有僧神光者。因神人发起来见师。师端坐不頋。会天大雪。光立雪中至积雪过膝。师悯而问曰。汝久立雪中。求何事耶。光曰。唯愿大慈。开甘露门广度群品。师曰。诸佛无上妙道。旷劫难逢。岂小德小智轻心慢心欲冀真乘。徒劳勤苦。光闻诲励喜不自胜。即以利刀自断左臂置于师前。师曰。诸佛最初求道重法忘身。汝今断臂吾前。求亦可矣。光承其言即易名慧可。复问曰诸佛法印可得闻乎。师曰诸佛法印匪从人得。曰我心未宁乞师与安。师曰将心来与汝安。可曰觅心了不可得。师曰与汝安心竟。久之为可等略辨大乘入道四行。其辞曰。

　　夫入道多涂。要而言之不出二种。一理入。二行入。理入者。谓籍教悟宗。深信含生同一真性。但为客尘妄想所覆不能显了。若舍妄归真凝住壁观。无自无他凡圣一等。坚住不移更不随于文教。此即与理宜符。无有分别寂然无为。名之理入。行入者有四。一报冤行。二随缘行。三无所求行。四称法行。谓报冤行者。凡修道人若受苦时。当念我从往昔无数劫中弃本逐末流浪诸有。多起冤憎违害无限。今虽无犯。是我夙殃恶业果熟。非天非人所能见与。甘心忍受都无怨恨。作是观时与理相应。体冤进道。故名报冤行。随缘行者。众生无我并缘业所转。苦乐齐受皆从缘生。若得胜报荣誉等事。皆是过去夙因所感。缘尽还无何喜之有。得失从缘心无增减。喜风不动宜顺于道。名随缘行。无所求行者。世人长迷处处贪着。智者悟真安心无为。万有皆空无所希冀。三界久居犹如火宅。有身皆苦谁得而安。了达此处息念无求。故经云。有求皆苦。无求乃乐。是则无求真为道行。故名无所求行。称法行者。性净之理因之为法。此理众相斯空。无染无著无此无彼。经云。法无有我。离我垢故。智者信解此理。应当称法而行。法体无悭。于身命财行檀舍施。心无悭惜。达解三空不倚不着。但为无垢称化众生而不取相。此为自行亦复利人。庄严菩提之道。檀施既尔余五亦然。为除妄想修行六度而无所行。是名称法行。

　　大同二年十月。师将示寂。道副．尼总持．道育．慧可等侍侧。曰时将至矣。汝等盍各言所得乎。时道副曰。如我所见。不执文字不离文字而为道用。师曰汝得吾皮。尼总持曰。我今所见。如庆喜见阿閦佛国。一见更不再见。师曰汝得吾肉。道育禅师曰。四大本空五阴非有。而我见处无一法可得。师曰汝得吾骨。大师慧可即礼三拜复依位而立。师曰汝得吾髓。即顾谓可曰。世尊以正法眼藏付嘱大迦叶。展转传授。以至于吾。吾今付汝。汝当护持。并授汝袈裟以为法信。可跪受其衣。愿闻指示。师曰。内传法印以契真心。外付法衣以定宗旨。后代浇薄疑虑竞生。谓吾西土汝乃此方。凭何得法以何为证。或遇难缘但出此衣用以表信。其化无碍。至吾灭后二百余年。衣止不传。法周沙界潜符密契千万有余。汝当阐化勿轻未悟。一念回机便同本有。听吾偈曰。吾本来兹土。传法救迷情。一华开五叶。结果自然成。又曰。吾有楞伽经四卷亦付与汝。即是如来心地要门。吾自离南印来此东土。见赤县神州有大乘气象。遂逾海越漠为法求人。际会未谐如愚若讷。今得汝传授。吾意已终。乃与其徒往禹门千圣寺。有期城太守杨炫之问曰。西天五印师承为祖。其道云何。师曰。明佛心宗。行解相应。名之曰祖。炫之曰。弟子素奉三宝而智慧昏蒙。愿师慈悲开示宗旨。师以偈答之曰。不睹恶而生嫌。不观善而勤措。不舍智而近愚。不抛迷而就悟。达大道兮过量。明佛心兮出度。不与凡圣同缠。超然名之曰祖。炫之闻偈乃稽首曰。愿师慈忍久住世间。师曰。吾化缘已毕。传法得人吾即逝矣。是日端坐而寂。门人奉全身葬熊耳山定林寺。明年魏使宋云西域回。遇师于葱岭。手携只履翩翩独迈。云问师今何。往曰西天去。及云归朝具言其事。门人启圹。唯空棺只履存焉。梁武帝闻师显化始末如此。遂亲撰碑刻石于钟山。

　　论曰。昔嵩明教着传法正宗记。称达磨住世凡数百年。谅其已登圣果。得意生身。非分段生死所拘。及来此土示终。葬毕乃复全身以归。则其住寿固不可以世情测也。传灯录云。师以九月二十一日至广州。刺史以表闻奏。帝遣使赍诏迎之。师以十月一日至金陵。然自广至金陵亡虑三千余里。将命者往而复师方启行。岂以十日之间能历三千里乎。又谓魏孝明帝钦师异迹。三屈诏命。师竟不下少林。及师示寂。宋云自西域还。遇师于葱岭。孝庄帝有旨令启圹。如南史普通八年即大通元年也。孝明以是岁四月癸丑殂。师以十月至梁。盖师未至魏时孝明已去世。及其子即位。未几为尔朱荣所弑。乃立孝庄帝。由是魏国大乱。越三年而孝庄殂。又五年而分割为东西魏。然则吾祖在少林时正值其乱。及宋云之还则孝庄去世亦五六年。其国至于分割久矣。乌有孝庄令启圹之说乎。旧唐史云。后魏末有僧达磨航海而来。既卒。其年魏使宋云于葱岭回见之。门徒发其墓但有只履而已。此乃实录也。又谓光统律师．菩提流支数下毒害师。师遂不救。呜呼甚哉。光统．流支法门龙象。讵能尔乎。是皆立言者误也。虽然吾宗从上来事昭昭若揭日月而行。故二祖礼三拜后依位而立。当尔之际印尘劫于瞬息。洞刹海于毫端。直下承当全身负荷。正所谓通玄峰顶不是人间。入此门来不存知解者也。抑乌有动静去来彼此时分而可辨哉。

　　隆兴佛教编年通论卷第七
卍新纂续藏经第 75 册 No. 1512 隆兴编年通论


　　隆兴佛教编年通论卷第八

　　隆兴府石室沙门　祖琇　撰

　　　　　梁

　　婺州义乌双林大士者。姓傅氏。名翕。法号善慧。年十六纳刘氏女妙光为室。生二子普建．普成。尝有西域沙门嵩头陀者。见大士曰。吾与汝毗婆尸佛所同发誓。今兜率宫衣钵现在。何日当归。因与之临池观影。见圆光宝盖法从甚盛。大士笑曰。炉鞴之所多钝铁。良医之门足病人。度生为急。何思彼乐乎。居无几。常见释迦．金粟．定光三如来放光袭其身。大士喜曰。吾得首楞严三昧。即舍田宅及卖妻子。得钱五万以设法施会。遂于松山之顶因双稠树创寺而居。名曰双林。日自营作。夜则行道。有偈云。空手把锄头。步行骑水牛。人从桥上过。桥流水不流。复一日于山顶绕连理双树行道。感七佛相随。释迦前引。维摩接后。唯释尊频顾大士共语。由是异迹日显。大通五年正月十五日遣弟子傅暀致书于朝。其辞曰。双林树下当来解脱善慧大士白国主救世菩萨。今欲修上中下善。希能受持。其上善。略以虚怀为本。不着为宗。无相为因。涅槃为果。其中善。略以治身为本。治国为宗。天上人间果报安乐。其下善。略以护养众生。胜残去杀。普令百姓皆禀六斋。今闻皇帝崇法。欲申论义未遂襟怀。故遣弟子傅暀告白。暀投书太乐令何昌。昌曰。约法师犹置启。翕是国民又非长老。殊无谦卑岂敢呈达。暀烧手御路。昌乃驰往同泰寺询皓法师。皓劝速呈。二月十一日进书。帝览之。遽遣诏迎。既至。帝问曰。从来师事何人。答曰。从无所从。来无所来。师事亦尔。昭明太子问。大士何不论义。答曰。菩萨所说。非长非短。非广非狭。非有边非无边。如如正理复有何言。帝曰何为真常。答曰息而不灭。帝曰。息而不灭此则有色。有色故钝。如此则居士未免流俗。答曰。临财无苟得。临难无苟免。帝曰居士大识礼。答曰。一切诸法不有不无。大千世界所有色像莫不皆空。百川丛注不过于海。无量妙法不出真如。如来何故于三界九十六道中独超。其最视一切众生有若赤子。天下非道不安。非礼不乐。帝默然。大士辞退。异日帝于寿光殿讲金刚经。志公云大士能耳。帝即召大士。大士对帝执拍板讲经。唱成四十九颂。遂还双林。至陈太建元年四月将示寂。谓其徒曰。此身甚可厌恶。众苦所集。要在护持三业精勤六度。若堕地狱卒难得脱。常须忏悔。又曰。吾灭已。不得移寝床。七日当有法猛上人持像及钟来镇于此。弟子问。既归寂后形体如何。曰山顶焚之。问若不遂复何如。曰勿用棺敛。但累甓为坛。移尸于上屏风。周绕绛纱覆之。上建浮图。随意安立。又问。诸佛灭度时皆说功德。师之发迹可得闻乎。曰。我从第四天来。为度汝等。次补释迦。故大品云。有菩萨从兜率天来。诸根猛利。疾与般若相应。即吾身是也。言讫加趺而逝。寿七十有三。至七日。上人法猛果持织成弥勒像及九乳钟来镇龛所。须臾不见大士道具十余事。晋天福中。钱王发塔取灵骨十有六片。皆紫金色。并道具就府城南建龙华寺。塑像安置。大士尝着心王铭一篇。其辞曰。观心空王。玄妙难测。无名无相。大有神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪瞋体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沉。诸佛菩萨。非此安心。明心大士。悟此玄旨。身心性妙。用无能改。是故智者。放心自在。莫言心王。空无体性。能使色身。作邪作正。非有非无。隐显不定。心性虽空。能凡能圣。是故相劝。好自防慎。刹那造作。还复漂沉。清净心智。如世黄金。般若法藏。尽在身心。无为法宝。非浅非深。诸佛菩萨。了此本心。有缘遇者。非去来今。

　　论曰。大士致书武帝。欲条上中下善。意则佳矣。然非中夏所能行之。及见武帝颇不甚契。合至宝公举大士讲经。说者以谓大士入朝宝公去世凡二十一年矣。然宝公神异着明。虽殁而时时降现禁中为帝言事。兹亦不足疑也。大哉心王铭。词致高妙。旨与宗门合辙。道与佛祖同源。自非慈氏应身所为曷以臻此。昔山谷尝曰。若解双林此篇以读论语。如啖炙自知味矣。不识心而云解论语章句。吾不信也。后世虽有作者。不易吾言矣。山谷可谓知言也哉。

　　时隐士阮孝绪。陈留人也。家世仕官。父彦。太尉从事中郎。孝绪年十三。通五经大旨。十六丁家难。终丧入钟山听讲。久之母有疾。孝绪在席心惊而归。合药须生人参。躬入钟山探求未获。忽一鹿在前心异之。至鹿息处果得人参。药成母疾得愈。齐尚书令王晏来候之。孝绪恶其人。穿篱而遁。及晏被诛。以非党获免。尝以鹿林为精舍。环以林池杜绝交游。世罕得而见之。御史中丞任仿欲访焉而不敢进。乃指鹿林谓其兄曰。其室则迩。其人甚远。繇是朝贵绝于造请。唯与裴子野交好。天监末累召不赴。天子以为苟立虚名以要显誉。故二何孝绪并得遂其高焉。南平元襄谓曰。昔君大父举不以来游。取累吾弟。独执其志。何也。孝绪曰。若麇鹿尽可参驭。何以异乎騄骥哉。鄱阳忠烈王其姊夫也。岁时致馈一无所受。与刘著作同年。刘卒。孝绪曰。吾其几何。即辨后事。数日而亡。年五十八。孝绪博极群书无一不善。精力强记为学者所宗。既卒。门人谥曰文贞处士。初汉刘歆着七略。齐王俭着七志。孝绪普通四年着七录。前五曰内篇。六曰佛法录。七曰仙道录。谓之外篇。刘歆七略则以道家为诸子。以神仙为方伎。王俭七志则先道而后佛。孝绪七录则先佛而后道。盖所宗有不同。亦由其教有浅深也。

　　七录内外图书总四万四千五百二十六卷。凡天下之遗书秘记尽于此矣。内佛法录。经律论等五部。凡五千四百卷。至隋文帝仁寿间。嘉则殿书凡三十七万卷。及唐开元中。秘府以甲乙丙丁四部为次。列经史子集四库。并唐之学者所著之书共八万二千三百七十四卷。今唐书艺文志四部著录者凡五万二千一百卷。不著录者二万七千六百三十卷。共七万九千八百三十卷。其间释部特载僧俗二十五家所著之书凡三百九十五卷而已。此古今书籍之数也。

　　大同元年。慧约法师垂诫门人。言讫合掌而逝。帝辍朝三日素服哭之。葬志公塔之左方。尝从约授归戒者四万八千人。皆服缌麻哭送至塔。约常所乘青牛垂泪悲鸣。及双鹤绕塔哀泪弥月而去。

　　三年四月。昭明太子薨。太子讳统。字维摩。天监元年生于霸府。三日而建康平。识者以为天命所集。幼聪睿。三岁受孝经．论语。五岁遍读五经悉能讽诵。八岁于寿光殿讲孝经。名儒重臣毕集坐侧。太子词吐华畅渊源无滞。皆钦服以为圣童。年十二于内省决狱剖断平允。自是数使听讼。赖活者不可胜数。性慈孝。美容止。读书数行俱下。过目忆诵无违。帝既留心内典躬自讲说。太子亦天性好佛。凡释部经论披览略遍。于东宫别立惠义殿。专为法集之所。招引名僧撰次法事仪注及立三谛等义。世咨美之。母薨。每哭辄恸绝。水浆不入口。帝来左右宣旨曰。毁不灭性。圣人所制。不胜哀比于不孝。有我在那得自毁如此。即可强进饮粥。太子奉旨始进粥。体素肥。腰带十围。至是减削过半。帝寻委以军国政事。太子处决无留滞。引纳天下奇才赏爱无倦。东宫有书凡三万余卷。群贤毕集。文雅之盛由晋已来未之有也。尝游后池。乘彩文舸。摘芙藻以嬉。姬人荡舟没溺而出。感疾动股。恐贻帝忧不以闻。遂薨。天下哭之如丧其亲焉。名士刘勰者。雅为太子所重。撰文心雕龙五十篇。家贫不婚娶。依沙门僧裕遂博通经论。区别部类而为之序。定林寺藏经即其铨次也。中书令沉约绝重其文。尝置几案间。凡都下寺塔及名僧碑碣皆出其手。累官通事舍人。表求出家。先燔须自誓。帝嘉之。赐法名惠地。

　　太清三年夏四月。逆贼侯景陷台城。以甲士五百人自卫。带剑上殿拜讫。帝神色自若。使引向三公坐榻谓曰。卿在戎日久无乃为劳。景惶惧不能对。出谓左右曰。吾每据鞍临敌。矢石交下了无所怖。今见萧公使人畏慑。岂非天威难犯。吾不复见之矣。及景自称大丞相而征求无已。帝愤之。遂寝疾。然斋戒不衰。日夕念佛不绝于口。独皇太子侍侧。五月丙辰大渐不能进膳。久而口苦索蜜。未至而举手曰荷荷。遂崩于净居殿。年八十有六。帝曰角龙颜。舌文八字。项有浮光。身映日无影。右手文成武字。幼尝蹈空而行。所居之室常若云气。人或遇者体辄肃栗。前后受命符瑞凡六十余事。及即位太极殿。常有六龙各守一柱。其神奇异瑞自书契已来人君皆所未有。幼而好学。六艺备闲棋登逸品。至于阴阳纬候卜筮占决草𨽻尺牍骑射并洞精微。虽登大位万机多务。犹手不释卷然烛侧光常至戊夜。撰通史六百卷．金海三十卷．五经义注讲䟽等合二百余卷．赞序诏语铭诔箴颂笺奏诸文凡一百一十卷。晚奉佛道日止一食。膳无鲜腴唯豆羹粝饭而已。或遇事拥不暇就食。日才过中便漱口而坐。制涅槃．大品．净名．三慧诸经义记数百卷。听览余暇即于重云殿同泰寺讲说。名僧硕学四部听众常万余。衣布衣木绵皂帐。一冠三载一被二年。自五十外便断房室。不饮酒不听音乐。非宗庙祭祀大会飨宴及诸法事未尝举乐。勤于政事。每冬月四更竟即来把烛看事。执笔触寒手为皴裂。然仁爱不断。亲亲及所近幸愆犯多纵舍。坐是政刑弭紊。每决死罪常矜哀流涕然后可奏。性方正。虽居小殿暗室常理衣冠。小坐暑月未尝褰袒。虽见内竖小臣如遇严宾焉。谥曰武皇帝。庙号高祖(出南史)。史官魏征曰。高祖固天攸纵聪明稽古道亚生知。学为博物允文允武多艺多才。爰自诸生不羁之度属。昏凶肆虐天伦及祸。纠合义旅将雪家冤。曰纣可伐。不期而会龙跃樊汉电击湘郢。剪离德如振槁。取独夫如拾遗。其雄才大略固不可得而称矣。既悬白旗之首。方应皇天之眷。而布泽施仁悦近来远。开荡荡之王道。革靡靡之商俗。大修文学盛饰礼容。鼓扇玄风阐扬儒业。介胄仁义折冲樽俎。声振寰区泽周遐裔。干戈载戢凡数十年。济济焉洋洋焉魏。晋已来未有若斯之盛也。然不能息末孰本斫雕为朴。慕名好事崇尚浮华。抑扬孔墨流连释老。几终夜不寐或日旰不食。非弘道以利物。唯饰智以惊愚。且心未遗荣虚厕苍头之位。高谈脱屣终恋黄屋之尊。夫人之大欲在乎饮食男女。至于轩冕殿堂非有切身之急。高祖屏除嗜欲眷恋轩冕。得其所难而滞其所易。可谓神有所不达智有所不通矣。

　　论曰。魏郑公论梁武帝可谓天下仁人之言也。而新唐史萧瑀传赞亦曰。梁萧氏兴江左。实有功在民厥。终无大恶。以浸微而亡。故余祉及其后裔。以此验郑公之论益可详矣。然韩退之尝曰。梁武饿死台城。盖谓其屏嗜欲绝午后食。至临终斋戒不衰。在恣情丰美享用者视之。近乎饿死耳。犹孔子称伯夷叔齐饿死首阳。其微意乃所以成其美焉。岂谓不得食而饿死哉。凡议得失成败如魏郑公之言。乃春秋责备贤者之旨。得不为万世之公道哉。

　　承圣元年。三藏真谛将归天竺。至广州。刺史欧阳頠延之制止寺。沙门慧恺等请译起信．俱舍等论。谛有气宇风神爽迈。頠之子纥居别墅在河渚间。谛每访纥。以坐具敷水面跏趺其上飘然往还。坐具略不沾润。或不敷具即折荷叶而济。时好事多图𦘕而奉祀之。

　　荆山居士陆法和。少隐江陵清溪山。服勤沙门执弟子礼。及长出游。语音巴楚容色异常。以操行绝等为梁湘东王所重。爵以闲散。甚为诸公钦敬。初侯景始降。法和知其必叛。以语朱元英。元英不了其意。未久景围京城。元英求䇿。和曰取果宜待熟。景遣将任约击湘东王。法和就乞军御之。对垒赤沙湖。贼因风纵火烧庐。法和以白羽扇挥风。风即返。约军大溃。士卒求约不获。法和曰。洲际有水刹。约在其下也。可往擒之。果得约抱刹仰头出鼻。法和舍之。谓王曰。他日当得力。约后果立效法和。所至江湖必立放生池。切戒刹生。湘东即位是为元帝。以法和为郢州刺史。始法和欲大举定魏。帝不许。法和笑曰。吾尝不希释梵天王坐处。岂窥人王位耶。但于空王佛所与王有因缘。如不能用则奈业何。帝败归齐。齐宣帝喜其来。封太尉赐甲第。法和乞为佛寺。身居偏室。日手持香炉行道礼佛烧香凝坐。预期死日。时至坐去。尸缩三尺许。题壁曰。十年天子为尚可。百日天子急如火。周年天子递代坐。又曰。二母生三天。两天共五年。指娄大后也。人惧。涂削之。终不能去。其神异如此。

　　后齐

　　叙曰。元魏将李其祚分崩肃宗。孝明帝崇尚佛法。胡太后亲临国政。一纪之内天下晏然。及帝崩太后死。高欢诛贼尔朱荣于邺。烧洛阳宫室。奉清河郡王立于邺。凡一十七载扶翼魏朝。至太清三年武帝崩。欢亦先殒。世子澄袭相王位。未几而殂。魏静帝乃逊位于高洋。即欢之第三子也。世族武川。仍都邺下。神用卓诡智愚混兼。十余年间教法中兴。僧至二百余万。寺院凡四万余所。六主相承二十有八年。为周所灭。

　　承圣三年。北齐高帝诏僧稠禅师。稠将启行而峰峦振响飞走悲鸣。如是者三日而止。稠至京师。帝降跸迎候。命入宫授菩萨戒。尽停五坊鹰犬及伤生之具。禁境内屠杀。稠留禁中四十日。出居外寺。寻有旨罢讲席。俾沙门尽习禅观。稠入谏帝。以为弘通教理渐诱童蒙正赖讲授。愿勿禁也。从之。及宣帝即位。尝谒稠。稠床坐不迎。其徒有劝迎者。稠曰。昔宾头卢尊者迎阿育王起行七步。致王失国七年。贫道虽寡德。冀帝获福耳。俄以此被𧮂。帝御之将复入寺。按其不敬诛之。稠密知之。及帝入寺。预出十里许候之。帝怪问。稠曰。恐身血污伽蓝。故远来就刃耳。帝惧然悔谢。谓其臣杨遵曰。朕不明几。妄黩圣师。即奉之如故。因从容启曰。陛下前身罗刹也。今好杀。盖余习耳。帝问何以知之。稠请以盆贮水自咒之。命帝临观。果见自形正罗刹之状。仍有群罗刹随之。帝大惊。自是绝荤。终日坐禅礼佛行道如旋风焉。

　　杜弼。字辅言。中山曲阳人。年十三。进士甄琛问䇿。下笔如流。王澄见所答叹曰。王佐才也。仕高欢。甚见敬使。魏帝知弼深于佛理。问经中佛性法性何异。弼曰正是一理。帝曰。说者言法性宽。佛性狭。如何。弼曰。在宽成宽。在狭成狭。若论性体。非宽非狭。帝曰。既言成宽成狭。何得非狭非宽。弼曰。若定是宽则不能成狭。若定是狭亦不能为宽。以非宽非狭故能宽能狭。所成虽异能成常一。帝曰善。奉使称旨既还。文襄问政要。弼曰。天下大务莫过刑赏二端。赏一人而天下喜。罚一人而天下服。二事得中。自然尽善。文襄悦曰。言虽不多于理甚要。

　　绍泰元年。道士陆修静等初为梁武所弃。遂奔入魏。至是颇盛。而齐宣帝复事佛。静等忌之。诣阙请与释子角法。有旨令上统克日较胜负。至期大集公卿。修静等以术咒僧衣钵及宫殿梁柱皆飞举震动。诸僧相頋鈌然无以对之。于是万众喧哗得以道流为胜。修静等雀跃鱼视。高自矜夸以己为神仙辈也。又言。沙门现一我即现二。今以小术诱之耳。帝頋谓上统曰佛门岂无人哉。第求之。它日别对。遂罢。未几上统求获法师昙显。即抗表请与道流定夺真伪。十月乙卯朔会于正殿。百僚临证。显被酒出众曰。尝闻道流有言。沙门现一我即现二。果尔否。修静曰然。显翘一足曰。我正现一。请卿现二。道士默无所为。显斥曰。尔曹间者未遇勍敌。敢以小术自肆。即以稠禅师袈裟置地。使咒之道流并力作法逾时不能动。帝来左右取衣。益十辈不能举。显即自取置梁间。使咒梁柱亦不能动。其徒惭缩无人色。独修静更欲以颊舌胜之。即曰。佛家自标为内教。内则小也。以我道家为外教。外则大也。显应声曰。然则天子居九重之内。亦应小于百官。静气咽无对。群臣皆呼万岁忻跃而罢。显不知何许人。风度弘旷趣向叵测。后不知终。是月丙辰宣帝诏曰。法门不二。真宗在一。求之正路。寂泊为本。祭酒道者。中世假托。俗人未悟。仍有祇崇。麹[麥*薜]是味丧昧虚宗。既乖仁祀之源。复违祭典之式。宜从禁止无或遵风。应道士自谓得神仙者。可上三爵台飞腾远举。不能尔者并宜改迷归正。诣昭玄上统剃度出家。繇是齐境道流遂衰焉。

　　论曰。陆修静晋末访匡山远公。公送之过虎溪。及南齐竟陵王子良亦赠以白羽扇。二公赏遇如此。则修静固亦奇士也。由晋抵北齐凡一百七十余载。其对显之术极为疏鄙。疑非修静所为也。

　　而南山宣公论衡僧传及神清北山录皆有是说。二老非诬人者也。然则修静向二百岁矣。使其果在。必有非常之术。予意对显之徒。盖宗事修静者。既败矣。故二公冒其名而罪之。此不得不辨。

　　法师法上。道德卓冠当时。宣帝诏置诏玄十统。命上为大统国师。筑坛于内。具问道礼仪请上授归戒。帝布发于地。令上践其发而升座。帝授大戒毕。次命八座重臣及妃后戚属皆授菩萨戒。创报德寺移上主之。上性俭素。虽当大统位国师而坏衣布褐。未尝乘肩舆。世益以此重之。谚曰。四海僧望。道场法上。及周武废教。上潜遁山泽未尝废讲。大象初周宣帝复教。上喜甚。方诵胜鬘经及其半。跏趺而逝。

　　齐书著作王劭述佛曰。释氏非管窥所及。率尔妄言之。又引列御寇书述商太宰问孔子圣人事。又黄帝游华胥氏之国。华胥氏之国在佛游神而已。此之所言仿佛于佛。石符姚世经译遂广。盖欲柔伏人心。故多寓言以方便。不知是何神异浩荡之甚乎。其说人身心善恶。世事因缘。以慈悲喜舍常乐我净书辨至精。明如日月。非正觉孰能证之。凡在顺首莫不归命。达人则谨其身口修其定慧。平等解脱究竟菩提。及僻者为之。不能通理。徒务费端财力功利烦浊。犹六经皆有所失。未之深也已矣。

　　陈

　　叙曰。有梁祚微。祸难自作。东魏贼侯景因隙来奔。高祖建议内之。封为河南王。乘宠作乱遂陷台城。先是梁湘东王出镇荆陕。使王僧辩．陈霸先等平金陵。未几湘东为西魏所灭。侯景既诛。僧辩仍为霸先所杀。太平元年梁帝逊位。霸先即帝位于金陵。以姓为国。盖吴兴长城人也。素为豪族。异禀绝伦。长九尺二寸。须长三尺。垂手过膝。神明高放。众所推重。既临大宝复梁旧政。崇重释氏。金陵旧来七百余寺。侯景焚荡几尽。陈高祖登极悉皆修复。翻经讲道不替前朝。自创国至祯明三年。凡五帝三十三年。国入于隋。其二十四年与周同政。九载与隋同政。时天竺优禅尼国三藏法师拘那陀罗。陈言真谛。十四年间随处译经论䟽传等四十八部凡二百三十二卷云。

　　禅师慧闻者。尝抽藏经得中观论。及开卷。妙悟其旨。即遥礼龙树为师。其后慧思依之。于三七日中得宿命智。而习漏未尽。后于定中放身倚壁。未至间豁然悟入法华三昧及旋陀罗尼门。繇是奉菩萨三聚净戒。不衣[糸*系]绵。苦寒即以熟艾傅其座。道行著闻。时称思大和尚。或问何不下山教化众生。思答曰。三世诸佛被我一口吞尽。何有众生可化。尝不豫。因念曰。病由业生。业由心起。心缘不起。外境何状。业病与身都如云影。作是观已身遂轻安。陈高祖征至都安置栖玄寺。甚蒙咨揖。久之辞还南岳。

　　法师洪偃。雅为文帝所重。及齐使崔武子来朝。而武子有专对才。朝廷惮之。帝以偃才学两优。命馆伴武子。武子加叹而归。由是朝议欲夺其志。敛以冠巾。偃闻命即绝食以死自誓。帝以其确诚从之。时称偃四绝。谓咨容．德行．文章．草𨽻。临终谓其徒曰。世人为贪心之所暗。贪己则惜落一毫。贫他则永无厌足。至于身死之后。高其坟重其椁。必谓九泉之下还结四邻。一何可叹。今瞑目之后。以脯腊鄙形布施飞走。及卒弟子如其诫。有文集二十卷。诏藏秘阁。

　　法师宝琼。陈宣帝命为僧统。缓御有法。四众安之。屡入重云殿讲道。帝尊之为师。初梁魏间。僧统盛饰杖直僭拟官府。至是琼奏罢之。每出从数陀头杖笠而已。于时海东十有二国。闻琼道德不可见。遂共遣使奉金帛求琼𦘕像。其为天下敬慕如此。及卒。法师昙衍继为僧统。亦有重名。衍初生下而四十牙已具。举世异之。

　　隆兴佛教编年通论卷第八
卍新纂续藏经第 75 册 No. 1512 隆兴编年通论


　　隆兴佛教编年通论卷第九

　　隆兴府石室沙门　祖琇　撰

　　周

　　叙曰。周之蓺祖。字文觉者。即魏大丞相泰之世子也。泰举高阳王为帝。迁都长安。号西魏。凡一十八年。废帝更立齐王为帝。四年而泰薨。觉承魏禅。当年被废。立弟毓为帝。四年而殂。乃立弟邕。邕即周武帝也。阅十余年至建德初。惑于道士张宾等妖言。恶黑衣之谶。除废释氏。毁寺院四万余所。僧三百万悉令还俗。洎灭齐。未几改元。宣政五月而殂。太子赟立。自称天元皇帝。大象二年五月崩。太子衍立。明年二月禅位于隋。周五主凡二十五年。国除初宇文泰及大冢宰宇文护并崇重佛法。与西域三藏十余人宣译经论天文等凡百余卷云。

　　天和二年。武帝命名儒僧道伸述三教利病。沙门道安作二教论二十篇。以儒道九流为外教。释氏为内教。意谓上古朴素。坟典之诰未弘。淳风日浇。丘索之文乃着。苞纶七典。统括九流。咸为治国之谋。并是修身之具。若派而分之数应为九。若总而合之则同属儒宗。今乃一化之内令九流争川。大道之世使小成竞辨。岂不上伤皇极莫大之风。下开拘放鄙荡之弊哉。及阐绎内典奏之于朝。久而无报。安勤于奉母。凡薪水饮食皆自力营进。其徒有代之者。安曰。吾母也。岂以劳人哉。及周武废教。以安宿望欲官之。安以死拒绝。寻以大教堙厄号恸而卒。

　　建德二年。武帝始欲偏废释教。因大集百僚。命沙门与道士辨优劣。预令道士张宾饰诡辞以挫释子。冀即其义负而挤之。于时法师知炫对帝抗酬辞吐精壮。帝意宾不能制。即逞天威垂难辞。左右叱炫听制旨。炫安详应对陈义益高。陪位大臣莫不动容钦叹。帝不能屈。明日诏下遂兼道教罢之。

　　法师静蔼者。闻诏下慨然曰。食周之粟而忘其事谓之忠乎。即诣阙奉表求见。武帝许之。及引对。极陈毁教祸福报应之事。指证明验。帝为改容。頋业已成。既行之诏不可返。因谢遣之。蔼退而泣曰。大教厄塞。吾何忍见之。遂遁入终南山。帝寻欲官之。遣卫士求蔼。蔼闻徙入太一山。卫士不获而返。蔼以法灭号泣。七日夜声不绝。撰三宝录二十卷。假设主宾抑扬飞伏。广罗文义弘赞大乘。并录见闻事实。藏诸岩洞。庶后代之再兴耳。寻告弟子曰。吾生无补于世。将事舍身。众号泣不许。因令侍者出山。蔼沥血书偈一篇。遂坐盘石留一内衣。自条其肉布于石上。引肠胃挂于松枝。五藏皆外见。余筋肉手足头面呙(音寡)折都尽。以刀割心捧之而卒。侍者归山犹见捧心而坐。余骸并无遗血。但白乳傍流凝于石次。闻者靡不流涕。时年四十有五。

　　是岁周武焚毁经像。有民部侍郎任君者与府属宴次。仰见云间有物六段隐隐而没。一最小者翔空如幡。俄堕其所。任君取视之。乃大般若经第十九卷。自火焰间出而不烬者。因秘之。宣帝复教。任奏上。盖帝年十有九云。

　　六年。周武灭北齐。据邺都。集僧道宣废教之旨。略曰。世法三教其风弥远。考定至理多愆陶化。六经儒教文通治道。礼义忠孝于世有宜。须至存立。且真佛无像遥敬表诚具见经旨。而世空崇塔庙丽饰精蓝取以求福。愚人信顺倾竭珍财虚引糜费。凡是经像皆从毁灭。父母之恩罔极之重。沙门不敬悖逆之甚。应僧尼道士尽宜反服以崇孝养。朕意如此。卿等若别有理可尽意对。无退有谤言。法师慧远排众出对曰。陛下统临大国得一居尊宪章三教。而明诏曰。真佛无像诚如纶旨。然耳目苍生赖经闻佛。籍教表真。若将废之无以兴善。帝曰。虚空真佛咸自有之。何假经像。远曰。汉明已前经像未至此方。生民未见有称虚空真佛者。若不籍教而知。则三皇已前未有文字应合自知五常。若以泥像无情事之无益。上古穴居野处不服仁义。而五帝观象设教。神而化之使民则之。今天子七庙施主。亦是敬顺之道。讵可废邪。又诏旨遣僧反服以崇孝养。孔子曰。立身行道以显父母。孝之终也。仁者智养岂必在家始曰为孝。帝以远抗旨。怒见词色。远凛然无惧。复进曰。陛下纵势力轻毁大教。佛言幽冥祸福之报初不以贵贱为等。贫道窃为陛下惜之。敕左右引退。不怿而罢。时齐境僧尼二百余万并令反服。周武既克齐而威震天下。远独抗对不挠。帝高其劲正。不抵以罪。遂遁入汲郡之西山。远㒵丰美。腰十围。声如钟。每临讲席见者心肃。疏华严．涅槃等经。及隋革命。雅为文帝所重。

　　七年。周武帝殂。子宣帝即位。终南紫盖山沙门法藏削发具僧仪入都。有司以闻。帝忻然曰。朕欲兴复释氏而僧自紫盖来。即召见之。问曰。朕已处分修陟岵寺将复释教。而朝议以为先朝所行未易遽革。师今远来何以教朕。藏词旨浅讦。大忤帝意。斥遣之。

　　先是任道琳者。以学业淹博得近周武。议论二十余日。酬酢七十番。周武穷极精思不能屈。尝许以复教。会其崩不果。至是道琳伸请尤力。帝从之。

　　二月二十六日诏曰。佛法弘大。前古共崇。讵宜沉隐舍而不行。自今应王公下逮黎庶并宜修事。知朕意焉。四月二十八日复诏曰。教义幽深神奇弘大。虽以广开化仪通其修事。而崇奉之徒勿须剪发以乖大道。宜规菩萨仪范。权服冠缨。所司条为仪注。于是琳等妙选旧沙门懿行贞粹声望卓异者百二十人。入陟岵寺仍旧住持。未几周祚衰。隋文革命。大复释氏焉。

　　论曰。南山宣公志任道琳对周武论辨。往复七十余番。而周武多劫持教乘余论以拒琳。其间亦有可观者。正如六经垂世本乎致君泽民。而王莽用以文奸。岂不谬欤。美哉琳公之达。既从其罢道。乃以士褐求见。及对制问。则约儒释垂祐于天人义同者优柔启迪之。周武之惑几于少解。遽会其殂。而宣帝复教亦其力也。使琳立朝处变故之际。虽陈平狄梁公亡以加焉。炫远二公奋词鲠正。重法忘躯。周武恃爵位为天下劝赏。欲富贵之。彼上人者岂斯人之徒欤。安蔼二公教存则生。教灭则亡。呜呼。颜段之流也贤哉。

　　隋

　　夫天命有隋膺斯五运。帝君荣祐宅此九州。所以诞育之初神光洞发。君临已后灵瑞竞臻。故使天兆龟文水浮五色。地开泉醴山响万年。云庆露甘珠明石变。聋闻瞽视哑语躄行。禽兽见非常之祥。草木呈难纪之瑞。是知昔闻七宝匪局金轮。今则神异四时遍知王烛。往以赤若之岁黄屋驭宸。土制水行兴废毁之佛日。火乘木运启嘉号于开皇。高祖以周靖帝大定二年黄龙降于旧第。卿云见于城闉。二月十三日周以帝祚归禅在隋。景命既临。服黄替皂。废周六官。依汉三省。佛日还曜。法水潜通。其冬有周沙门赍西域梵经二百余部膺期而至。下敕所司访人翻译。开皇二年仲春之月便就宣传。季夏诏以龙首之山川原秀丽卉木滋阜宜建都邑。凡城殿门县园寺皆以大兴为额。三宝慈化自此而兴。万国仁风缘兹远大。伽蓝郁峙法宇交临。开士肩联信心钟接。及仁寿启号宝塔是兴。百有余州皆陈瑞应。于斯时也四海静浪九州无尘。大度僧尼将三十万。崇缉寺宇向有五千。翻译道俗二十四人。所出经论垂五百卷。及炀帝嗣箓。卜宅东都。仍于洛濵上林园置翻经馆。四事供养无乏于时。今叙一朝两代三十七年。祖师硕儒高僧法匠十有五人。显太隋我教之隆盛焉。

　　开皇初。法师昙延。姿度瑰异。长九尺六寸。垂手过膝。目光外射。才望与慧远相埒。述诸经义疏。议者谓。标举纲目远不逮延。文句惬当延不及远。齐太祖从之问道给月俸。会周使周弘正来聘。大臣举延接伴。弘正恃才气出人上。见延悠然意消。及还求延𦘕像并所著䟽论而归。帝益重之。进位昭玄上统。周武废教。延遁入太行山。及隋文受禅。即日削发以沙门谒见。文帝大悦。下书复教。久之岁旱。有旨命延率众祈雨。雨不降。帝问故。对曰。事由一二。帝即遣京尹苏威问一二之意。延曰。陛下躬万机之政。群臣致股肱之力。虽通治体。然俱愆玄化。欲雨不雨事由一二也。帝识其意。敕有司择日于正殿设仪。命延授以八戒。群臣以次受讫。方炎威如焚而大雨霈然倾霔。帝悦。自是延每入朝必亲手奉御馔供之。临终以表辞帝。托以外护。帝哭之哀甚。葬日。百僚缟素送之。内史薛道衡文祭。略曰。往逢道丧玄纲落纽。栖心幽岩确乎不拔。高位厚禄不能回其虑。严威峻法不足惧其心。经行宴坐夷险莫二。戒德威仪始终如一。圣皇启运像法再兴。卓尔缁衣郁为称首。屈震极之重。申师资之义。三宝由之弘护。二谛籍以宣扬。信足以追踪澄．什超迈安．远矣。

　　尼智仙者。河东蒲坂刘民女也。少出家。有戒行。长通禅观。时言吉凶成败事。莫不奇验。居般若寺。会文帝生于寺。方季夏盛暑。乳母遽扇之。帝寒甚几绝。不能啼。左右大惊。尼就视之曰。儿天佛所祐。宜勿忧也。即举之呼曰那罗延。因以为小字。抱诣太祖语曰。儿来处绝伦。俗家秽杂不宜留。请为养之。太祖遂割宅为小门通寺。以儿委仙视育。后皇妣来抱。忽见儿为龙。惊堕于地。仙失声曰。奚为触损我儿。令晚得天下。及帝稍长。仙密告之曰。汝后大贵。当自东方来。佛法时灭。赖汝而兴。及周武废教。仙隐其家内着法衣。戒行弥笃。至是帝果自山东入为天子。大兴释氏。仙前此而卒。帝每对群臣称阿阇梨以为口实。又云。朕兴由佛法。而好食麻豆。前身定从道人中来。少时在寺长育。至今乐闻钟磬之声。

　　四年。关辅旱。帝引民就食洛州。先是律师灵藏者与帝为布衣交。至是命藏陪驾。既而趣向藏者极盛。帝闻之手敕曰。弟子是俗人天子。律师是道人天子。有乐离俗者任师度之。藏由是度人前后数万。间有谮之者。帝曰。律师化人为善。弟子禁人为恶。言虽有异意则无殊。

　　沙门昙询者。尝遇二虎相斗久而不止。询执锡分之。以身为翳。语曰。同居林薮。计无大乖。幸各分路。虎妥尾受命。即饮气而散。时法师昙崇临终。有白衣童子手捧光明立于座右。弟子问此谓谁。崇曰。第六天频来命我。我以诸天着乐有妨修道。竟未之许。吾殁愿生无佛法处教化众生。慎勿彰言。死后任说。

　　八年。李士谦卒。士谦。字约。少丧父。事母以孝闻。其族长伯玚每叹曰。此子吾家颜子也。善天文术数。自以少孤。未尝饮酒食肉。李氏世豪每宴集盛馔珍美盈前。士谦先为设黍。谓群从曰。孔子称黍为五谷之长。荀卿亦云食先黍稷古人所尚。宁可违乎。少长肃然。退谓人曰。既见君子。方觉吾徒之不德也。尝有牛犯其田。士谦牵置凉处饲之过于本主。望见盗刈己黍者则默为避之。㐫年散谷合诸药以救疾疠。如此积三十年。雅好佛。举止约以戒定。有谓其修阴德。士谦笑曰。夫阴德其犹耳鸣。唯己知之人无得而知者。今吾所作仁者皆知。何阴德之有。最善玄言。客有疑佛报应之说。士谦喻之曰。积善余庆。积恶余殃。岂非休咎之征耶。佛曰。轮转五道无复穷已。而贾谊亦云。千变万化未始有极。至若鲧为黄能。杜宇为鶗鳺。褒君为龙。牛哀为虎。君子为鹄。小人为猿。彭生为豕如意为犬。黄母为鼋。宣武为鳖。邓艾为牛。徐伯为鱼。羊祜前身李氏子。此皆佛家变异形报之验也。客又曰。邢子才云。世有松柏化为樗栎。仆以为然。士谦曰。此不类之谈也。变化皆由心业。岂关木乎。又问三教优劣。士谦曰。佛日也。道月也。儒五星也。客不能难而去。

　　论曰。北史史官蒋沈等记李君之事详悉如此。岂非心怀佛德尽己之诚。不敢欺訹后之来者欤。士谦以日月星方三教。然乍观似有优劣。至若照明世界运转生灵则一德也。是三者阙一则安立不成。故易曰。乾道变化各正性命。贤哉李君。吾见子深于性命之大原也。

　　十三年。二祖慧可大师示寂。师虎牢人。少博极群书尤精玄理。及览佛经超然自得。遂出家。依龙门香山宝静禅师得度具戒。年甫四十。忽一日定中神告曰。将证圣果无滞于此。须臾顿觉头痛如刺。欲行求治。空中有声曰。比换骨耳。非常痛也。因以是告于师。师视其顶有五峰隆起。乃曰。神既助汝。可行求道。吾闻天竺达磨近至少林。宜往依之。师至少林。投机授法。语在达磨章中。及少林归寂。师继阐玄化。曾至北齐遇一居士。不言姓民且曰。弟子身缠风恙。请师忏罪。师曰将罪来与汝忏。居士良久曰觅罪了不可得。师曰。与汝忏罪竟。宜依佛法僧住。曰。今见师已知是僧。未审何名佛法。师曰。是心是佛。是心是法。法佛无二。僧宝亦然。曰。今日始知罪性不在内不在外不在中间。其心亦然。佛法无二也。师深器之。即为剃发云。是吾宝也。宜名僧璨。授具戒毕。乃告之曰。达磨大师来自天竺。以正法眼藏密授于吾。吾今付汝。并达磨信衣。汝当护持无令断绝。听吾偈曰。本来缘有地。因地种华生。本来无有种。华亦不曾生。汝受吾教。宜处深山未可行化。当有国难。曰师既预知愿闻示诲。师曰。昔达磨传般若多罗。谶记云。心中虽吉外头凶。吾校年代。正在汝身。当审前言。勿罹世难。然吾亦有夙累。今要偿之。师遂于邺都随宜行化。经三十四年乃晦迹混俗。或过屠门或入酒家。有怪而问之者。答曰。我自调心。非关汝事。最后于管城县匡救寺三门下谈无上道。听者云集。有辨和法师者于寺中讲涅槃经。声徒闻师说法。稍稍引去。和不胜愤。兴谤于邑宰翟伸。侃侃惑其说。加师以非法。遂怡然委顺。年一百有七。识真者谓师偿债。葬磁州淦县东北七十里。唐德宗谥太祖禅师。

　　十七年。诏天台智者大师顗(语岂切)赴命。至剡县示疾。为其徒说十如．四不生．十法界．三观．四智等法。弟子问所居地位。答曰。吾不领众。必净六根。损己利它。获预五品。命笔写观心偈毕。跏趺而逝。顗生陈氏。目有重瞳。初谒思禅师。示以普贤道场。说四安乐行。顗忻然退居密室研味法华玄旨。至药王品是真精进之句。豁然大悟。定慧融会。即以告思。思曰。非汝不证。非吾不识。此法华三昧见前旋陀罗尼也。纵文字阿师千万无能穷汝之辩。可继传灯。勿作最后断佛种人。顗奉付嘱。久之辞游金陵止瓦宫寺。一夕梦登高山下瞰大海。见一比丘名曰定光。以手招之。其后顗领徒至天台山。定光出迎曰。颇忆往日相招否。顗熟视。盖梦中所见者。光曰。此处金地吾既有之。佛陇北峰螺溪银地宜居行道。久之陈宣帝诏。顗坚卧不起。使者七反。帝遣永阳王谕殷勤意。顗不得已至都。延入太极殿讲说。帝执弟子礼待为国师。诏给羊车队仗。别号智者。未几帝梦王者羽卫甚盛。传呼冠达。迎顗法师居三桥。及窹叹曰。冠达梁武帝法名。三桥今光宅寺也。即移顗居之。及隋克陈。炀帝居藩请授五戒。即辞归佛陇。着法华疏．止观门．修禅法等及净名疏凡百余卷。皆出口成章。左右抄写而不蓄一字。建大道场三十有六。所度僧一万五千人。写经一十五藏。造金铜土木等像八十万躯。尝说法次。沙门慧荣者世称义虎。辩号悬河。闻顗讲法故来致问。数开征核莫非深隐。顗应对事理焕然清遣。荣叹曰。禅定之力不可当也。其止观法门大略。即身心而指定慧。即言说而诠解脱。自发心至于成道。行位昭明。由是天下言佛教者以天台为司南云。

　　仁寿三年。文中子王通既冠。慨然有济世之志。西游长安见帝。帝坐太极殿召见。因奏太平䇿十有三道。尊王道。推霸略。稽古验今。恢恢乎运天下于掌矣。帝大悦曰。得生几晚。天不以生赐朕也。下其议于公卿。公卿不悦。时将有萧墙之忧。通知谋之不用也。作东征之歌而归。乃续诗书．正礼乐．修元经．赞易道。九年而六经大就。门人自远而至者。河南董常．太山姚义．京兆杜如晦．赵郡李靖．南阳程元．扶风窦威．河东薛收．中山贾琼．清河房玄龄．钜鹿魏征．大原王圭温彦博．颖川陈叔达等。咸称师。北面受王佐之道。余往来受业者盖千余人。大业中累征不就。十三年疾病。闻江都有变。泫然而兴曰。生民厌乱久矣。天其或者将启尧舜之运。吾不与焉。命也。遂卒。门人谥曰文中子。尝为中说以拟论语。其周公篇曰。诗书盛而秦世灭。非孔子之罪也。玄虚长而晋室乱。非老庄之罪也。斋戒修而梁国亡。非释迦之罪也。易不云乎。苟非其人道不虚行。或问佛。子曰圣人也。曰其教何如。曰西方之教也。中国则泥。又曰。观皇极谠议。三教于是乎一矣。通弟绩亦著书。号东皋子。

　　文中子讲道于白午之溪。弟子捧书北面环堂成列。讲罢。程生退省于松下。语及周易。薛收叹曰。不及伏羲氏乎。何辞之多也。俄而有负苓者皤皤然委担而息曰。吾子何叹也。薛收曰。叟何为者而征吾叹。负苓者曰。夫丽朱者赤。附黑者黑。盖渐而得之也。今吾子所服者道而犹叹。是六腑五藏不能受也。吾是以问。薛收曰。收闻之师。易者道之蕴也。伏羲画卦而文王系之。不逮省文矣。吾是以叹。负苓者曰。文王焉病。伏羲氏病甚者也。昔者伏羲氏之未画卦也。三才其不立乎。四序其不行乎。百物其不生乎。万象其不森乎。何营营乎而费画也。自伏羲氏泄道之密。漏神之几。分张太和磔裂元气。使天下之智者诡道逆出。曰我善言象而识物情。阴阳相磨远近相取。作为刚柔同异之说以骇人志。于是知者不知而大朴散矣。则伏羲氏始兆乱者。安得羸叹而嗟文王。负其苓而行。追而问之居与姓名。不答。文中子闻之曰。隐者也。

　　论曰。本朝司马文正公曰。文中子云。佛圣人也。审如文中子之言。则佛之心可见矣。第今言禅者好为隐语以相迷。大言以相胜。使学者伥伥(田良切。失道㒵)又狂也。然益入于迷妄。因广文中子之意。作解禅颂六首。果如此言。虽中国亦可行矣。不然。则吾所不知也。其卒章曰。言为百世师。行为天下法。为贤为大圣。是名佛菩萨。噫。文正公继孔孟荀杨为大贤者也。庸有不知佛哉。观其颂则文正公平生所为皆佛菩萨之心也。特禅之一法。虽吾门亦标表以为教外别传。自非积三二十年息心绝虑则莫能究其旨。谓之隐语大言。似是而实非也。何则。东皋子犹以伏羲画卦。泄道之密漏神之机。分张太和磔裂元气。使知者不知而大朴散矣。矧不立文字之禅。直指人心于语言形迹之表。讵可以常程义理而求其言说耶。是不独文正公．文中子．杨孟诸贤未暇留神。吾徒传教大法师辈固有不知而兴谤者。故先德云。千人万人中捞漉得一个半个而已。夫岂易信也哉。

　　初文帝龙潜时。遇梵僧以舍利一裹授之曰。檀越他日为普天慈父。此大觉遗灵。故留与供养。僧既去。求之不知所在。帝登极后。尝与如法师昙迁各置舍利于掌而数之。或少或多竟不能定。迁曰。诸佛法身过于数量。非世间所测。帝始作七宝箱贮之。至是海内大定。帝忆其事。于是以岐州等三十州各建舍利塔。

　　仁寿元年六月十三日。诏曰。仰惟正觉。大慈大悲救护众生。津梁庶品。朕归依三宝重兴圣教。思与四海之内一切人民俱发菩提共修福业。使当今现在爰及来世永作善因同登妙果。宜请沙门三十人谙解法相兼堪宣导者。各将侍者二人。散官一人。薰陆香一百二十斤。分道送舍利往前件三十州建塔。每州僧三百六十人。为朕及皇太子诸王内外官人一切民庶七日行道。任人布施限十文而止。所施之钱以供营塔。若少不充役可丁及用库物。别外州郡僧尼普为舍利设斋。限十月十五日午时同丁石函。总管刺吏以下至县尉。自非军机。停常务七日。专检校行道务。尽诚敬副朕意焉。是日皇帝亲以七宝箱奉三十舍利自内而出。置于御座之案。与诸沙门烧香礼拜。愿弟子常以正法护持三宝。救度一切众生。乃取金瓶琉璃瓶各三十。以琉璃盛金瓶。置舍利于其内。薰陆为泥涂盖而印之。诸沙门各奉舍利而行。初入州境。总管刺史诸官夹道步引。四部大众威仪斋肃。共以宝盖幡幢华台像辇佛帐经舆香山香钵种种音乐尽来供养围绕赞呗。依阿含经舍利入拘尸那城法。于是沙门对四部大众作是唱言。至尊以菩萨大慈无边无际。哀愍众生切于骨髓。是故分布舍利共天下同作善因。又引经文种种方便诃责之。教导之。深至恳侧涕零。及宣读忏悔文。至舍利将入函。沙门高奉宝瓶巡示大众。人人拭目谛视共睹光明。哀恋号泣声响震地。凡是安置之处悉亦如之。皇帝于十月十五日午时在大兴宫之大兴殿庭西南。执圭而立。延请佛像及沙门三百六十人。幡盖香华赞呗音乐自大兴善寺来居殿堂。皇帝烧香礼拜。降御东廊。亲率文武百僚素食斋戒。及舍利入塔毕。皇帝曰。尔佛法重兴必有感应。其后处处奏表皆如其言(见著作王邵舍利感应记)。

　　论曰。本朝太平兴国二年。吴越王钱俶以其地献于朝。　太宗命取佛舍利入禁中度开宝寺西北地造浮图十一级。下作天宫以葬舍利。葬日。　太宗肩舆微行自安置之。有白光由塔一角而出。　太宗两涕其外。都人万众皆洒泣。然指焚香于臂掌者无数。内侍数十人愿出家扫洒塔下。悉度为僧。　太宗谓近臣曰。我曩世尝亲佛座。但未通宿命。不能了了见之耳。扬文公谈苑纪述如此。然吾佛世尊果何为者耶。而舍利威灵历二千年而瑞应如新。致古今盛帝显王钦崇眷慕不知其所以然而自相符合。虽隋文万万不足以拟议　太宗神功圣德。然皆夙熏愿力出世。固有尽美者焉。

　　隆兴佛教编年通论卷第九
卍新纂续藏经第 75 册 No. 1512 隆兴编年通论


　　隆兴佛教编年通论卷第十

　　隆兴府石室沙门　祖琇　撰

　　　　隋

　　仁寿元年。诏曰。皇帝敬问章洪山之南谷智舜禅师。冬月极寒。味道安隐。勉勖苍生。成就圣业。惟慈愿力。朕实嘉焉。今遣开府卢元寿宣朕意。起禅师赴阙。舜以疾辞不赴。初舜从稠禅师出家习定。或时觉有妄念。即以锥刺股。由是尘卢不入。至不得已或出一言。不过戒定慧而已。如是十余年。稠奇之曰。汝于人事殆无心哉。而今而后可与言道矣。后辞入赞皇山。好事者奉米面供之。舜避去一不受。或问故。舜曰。山居橡栗足以御饥。何烦于人。其简易如此。见㗖肉者必惨容戒之曰。六道殊形。汝无不经。一切有命皆汝父母。一切有生皆汝曩形。而食其肉者。是食汝父母。汝心安忍哉。闻者莫不悛革。

　　法师昙迁。䆳华严．维摩．楞伽等经。尝苦内热。一夕梦月堕其怀。擘而食之。觉其冰脆香美。既寤。所苦顿除。后为弟子说戒必曰。我于月德前。三说如是戒。时号月德比丘。尤为文帝所重。仁寿初将选名藩建舍利塔。迁赞成之。既而灵瑞光影遍见诸郡。所属以闻。帝因问迁曰。民间获瑞应如此。而朕宫中事佛非不精严。独不睹殊异之相。何也。对曰。世有三尊同休天下。佛曰世尊。道曰天尊。帝曰至尊。彼障业甚者。佛现慈光摄之。陛下光宅四海。万国咸宁。其光既同。故无异见。帝悦。

　　大业二年冬。隋炀帝有事于南郊。诏僧道并同俗拜。道流无敢言者。诸沙门例不奉诏。帝诘之曰。诏条久颁。卿等固不奉命。何也。法师明瞻对曰。陛下若使准制罢道。则微躯敢不奉命。如知大法可崇。则法服之下僧无敬俗之礼。帝曰何以致拜周武。瞻曰。周武任威纵暴。仁德不施。不足为有国者法。陛下圣政惟仁。不枉非罪。是以贫道得尽忠言。帝默然而罢。有司以瞻抗制将抵以罪。瞻曰。所坐者瞻也。愿不以非律加吾徒。帝壮其不挠。置而不问。凡敬主之议由此而绝焉。

　　是岁。三祖僧璨大师示寂。师或云徐州人。初以白衣谒可大师。既授衣传法。属周武废教。师往来司空山积十余年。人无识之者。隋开皇初始居皖公山。遇沙弥道信礼师曰。愿和尚大慈。乞与解脱法门。师曰谁缚汝。曰无人缚。师曰何更求解脱乎。信于言下大悟。服劳久之。与授具戒。屡验以玄犍。知其缘熟。乃说偈付以衣法。又曰。吾既得汝。能事已毕。即优游江国。历罗浮诸山。复还旧止。士民乐其归。相率致供。师受之。为四众说法。次即于众会中俨立。合掌而逝。唐代宗谥镜智禅师。着信心铭一篇。其辞曰。

　　至道无难。唯嫌拣择。但莫憎爱。洞然明白。毫𨤲有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。唯滞两边。宁知一种。一种不通。两边失功。遣有没有。从空背空。多言多虑。转不相应。绝言绝虑。无处不通。归根得旨。随照失宗。须臾反照。胜却前空。前空转变。皆由妄见。不用求真。唯须息见。二见不住。慎莫追寻。才有得失。纷然失心。二由一有。一亦莫守。一心不生。万法无咎。无咎无法。不生不心。能随境灭。境逐能沉。境由能境。能由境能。欲知两段。元是一空。一空同两。齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疏亲。欲取一乘。勿恶六尘。六尘不恶。还同正觉。智者无为。愚人自缚。法无异法。安有爱着。将心用心。岂非大错。迷生寂乱。悟无好恶。一切二边。良由斟酌。梦幻虚花。何劳把捉。得失是非。一时放却。眼若不寐。诸梦自除。心若不异。万法一如。如如体玄。兀尔忘缘。万缘齐观。复归自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作皆息。狐疑净尽。正信调直。一切不留。无可记忆。虚明自照。不劳心力。非思量处。识情难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如此。何虑不毕。信心不二。不二信心。言语道断。非去来今。

　　论曰。尝闻古宗师垂训学者。每晨兴必诵三祖信心铭数番。诚哉斯言。凡历古以来。诠道之作多矣。至于穷澈法源。妙尽宗极。无出此篇。言约而义丰。旨深而词雅。所以嗣承祖位。为大法王。真身住世。不如是岂虚然哉。或谓大师既以大法付四祖。乃祝曰。谨勿言自我处得法来。近世嵩明教曰。此盖祖师以名迹为道之累。故虽师承亦欲绝之。而觉范亦曰。大师于时念达磨二祖弘法之艰难。皆为邪师憎害。故痛自谨耳。然二师之说殆未善。古云。须信普通年远事。不从葱岭付将来。又贤沙云。达磨不来东土。二祖不往西天。应知勿言自我处得法来。盖嘱累无传之传。抑末后全提之旨欤。

　　四年始平。令杨宏率道士名儒大智藏寺启会义法筵。命法师慧净与道士余永通论义。永通欲先立义。净曰道流入寺。义有主宾。汝安得先。于是净问。老子云有物混成先天地生。吾不知其名。字之曰道。且道体一故混耶。体异故混耶。若体一故混。则正混之时已自成一。是则一非道生。若体异故混。且未混之时已自成二。然则二非一起矣。永通范然不知所对。无言而罢。

　　神僧法喜者。貌寝陋。年若四十许。岭表父老咸言儿时见之。谈晋宋间事历历可听。又自言尝从东林远公游。语默不常。然皆为吉凶之兆。炀帝幸维扬。闻其有异召之。俄一日绕宫中遍索羊头。帝恶之。以付廷尉。手足银铛。禁卫严甚。喜日丐于市。饮食自若。有司以闻。帝命桉视。封籥如故。及启户视之。唯见袈裟覆黄金骨。骨皆连锁。遽以白帝。来长安王怛。核实如状。诏以香泥树骨塑之。是夕喜以泥像起行。言笑如故。遂释其禁。未几示疾。命尝所善者去其荐。置身箦上。下以炽炭炙之。数日半身红烂即死。葬之香山寺侧。后数岁。有自海南归者。见喜无恙。其人发冢视之。唯空棺焉。计是时喜已三百余岁。及炀帝于江都遇弑。方悟喜索羊头之验云。

　　论曰。唐杜牧云。昔有相工称文帝当有天下。后果篡夺得之。周末杨氏为八柱国公侯相继久矣。一旦以男子偷窃位号。不三十年老壮婴儿皆不得其死。彼知相法当曰此为杨氏祸。乃可谓善相者。牧之之论诚为警绝。然文帝削平天下。混一寰海。君临万国者二十四年。创置礼乐法度。多为唐所遵用。仁寿间天下户至八百七十万。以唐疆宇之广。历五朝至天宝末才九百余万户。隋文开统而身及太平。固一代之英主也。惜其末年任一杨素而弗获其终。呜呼。岂唯隋文而已哉。凡魏晋已来符．石．姚．刘．二萧．陈．高．宇文．杨氏十三朝兴亡。因果循环之验皆豪末无差。吾教所以诞敷六合有大益于天下国家者。其言因果报应之事与天道大合。有以助天为劝沮也。故鸿经广论深切着明。必欲人人自信。因既如是果亦如之。而莫可逭也。儒虽曰其事好还。然未伸劝沮之理。此所以牧之唯诋隋文而不远推累朝积习循环之弊。独唐家之兴则异于彼。故其运祚灵长。益足以为天下之至鉴也。

　　唐

　　唐高祖讳渊。字叔德。姓李氏。陇西成纪人也。体有三乳。世为周隋显官。袭封唐公。大业十三年。炀帝南游江都。天下盗起。高祖子世民知隋必亡。谋举大事。高祖从之。秋七月举义师。冬十一月克京城。明年夏五月隋帝逊于位。高祖即皇帝位于长安。改国号唐。建元武德。在位九年。内禅太宗。太宗佛心天子也。创基定业廓靖方维。传世二十凡二百九十年。自开辟以来有天下者。俱未若皇唐之甚盛也。吾教盛衰常与帝道相望。繇是内外护圣贤之多。典章之备。亦无出此朝。故今通论于唐代颇称全书。幸名教君子与夫吾属后之贤者有以稽考焉。

　　武德七年二月丁巳。高祖释奠于国学召。名儒僧道论义。道士刘进喜问沙门慧乘曰。悉达太子六年苦行求证道果。是则道能生佛。佛由道成。故经曰求无上道。又曰。体解大道。发无上心。以此验之。道宜先佛。乘曰。震旦之于天竺。犹环海之比鳞洲。老君与佛先后三百余年。岂昭王时佛而求敬王时道哉。进喜曰。太上大道先天地生。郁勃洞灵之中。𤍤烨玉清之上。是佛之师也。乘曰。桉七籍九流经国之典宗本周易。五运相生二仪斯辟。妙万物之谓神。一阴一阳之谓道。宁云别有大道先天地生乎。道既无名。曷由生佛。中庸曰。率性之谓道。车胤曰。在己为德。及物为道。岂有顶戴金冠身披黄褐。鬓垂素发手执玉璋。居大罗之上独称大道。何其谬哉。进喜无对。已而太学博士陆德明随方立义遍析其要。帝悦曰。三人者皆勍敌也。然德明一举辄蔽之。可谓贤矣。遂各赐之帛。

　　八年。太史令庾俭耻以术官荐傅奕自代。及奕为令。有道士传仁均者颇闲历学。奕举以为太史丞。遂与之附合。上疏请除罢释教曰。佛在西域。言妖路远。汉译胡书。恣其假托。故使不忠不孝削发而揖君亲。游手游食易服而逃租赋。演其妖书。述其邪法。伪启三涂。谬彰六道。恐訹愚夫。诈欺庸品。凡百黎庶通识者稀不究根源。信其矫妄。仍追既往之罪。虚拟将来之福。至有躬造恶逆触法抵刑。方乃狱中礼佛口诵梵言。晓夕忘疲规免其罪。且死生寿夭本于自然。刑德威福关之人君。而愚僧矫托皆言由佛。窃人主权。攘造化理。其为害政良可悲也。书曰。惟辟作福。惟辟作威。惟辟玉食。臣无有作福作威玉食害于而家凶于而国。自五帝三王皆未有佛法。君明臣忠年祚长久。至汉明始立胡祠。令西域桑门自传其法。西晋已前不许中国之人髡发出家。洎符石乱华乃弭厥禁。政虐祚短皆由佛教致灾。梁武齐宣尤足为戒。昔褒姒一女荧惑幽王致亡其国。况今僧尼十万。刻缯泥像以耗天下者乎。陛下以十万之众自相夫妇。十年滋产十年教训。自可足食足兵。四海免蚕食之患。百姓知威福所自。则妖妄之风息而淳朴之化还也。且古今忠谏鲜不逮祸。近北齐章仇子他献言。僧尼縻损国家。塔寺虚费金帛。为诸僧尼附会宰相。依托妃主。阳谗阴谤。子他卒死都市。及周武入齐。首封基墓。臣虽不敏。窃希其踪。䟽奏不报。

　　九年。太史令傅奕前后七上疏请除罢释氏。词皆激切。帝春秋高而优柔无断。颇信之。以其疏付群臣杂议。大臣皆言。佛法兴自累朝。弘善遏恶冥助国家。理无废弃。独太仆卿张道源附奕。称其奏合理。宰相萧璃廷斥奕曰。佛圣人也。奕为此议。非圣人者无法。请置严刑。奕曰。礼本于事亲。终于事君。此则忠孝之礼着。臣子之道成。佛逾城出家。逃背其父。以匹夫抗天子。以继体悖所亲。璃非出于空桑。而返尊无父之教。臣闻非孝者无亲。璃之谓矣。璃合掌曰。地狱正为此人设也(已上见旧唐史)。

　　帝复以弈疏颁示诸僧。问出家于国何益。时法师法琳作破邪论二卷。博引图史及道教经籍。大略申明佛教彻万法之源。而孔孝立言特域中之治。未畅远涂。非尽究竟之理。凡出家者。守志明道。弘善兴福。启迪昏迷。利国非浅。法师明概作决对弈谤佛僧事八条。法师慧乘作辩正论十喻九箴。破道士李仲卿十异九迷之谬。琳等奉表奏上并致启秦王。而门下典仪李师政着内德论三篇。开陈佛化之益。仍自序而进之其词曰。若夫十力调御。运法舟于苦海。三乘汲引。坦夷途于火宅。劝善进德之广。七经所不逮。戒恶防患之深。九流莫之比。但穷神知化。其言宏大而可惊。去惑绝尘。厥轨清邈而难蹈。华夷仕庶。朝野文儒。各附所安。鲜味斯道。自非研精以考真妄。沉思而察苦空。无以立匪石之信根。去若亡之疑盖。远则净名妙德弘道胜而服勤。近则天亲龙树悟理真而敦悦。罗什道安之笃学。究玄宗而益敬。僧睿惠远之归信。迄皓首而弥坚。迈士安之淫书。甚宣尼之玩易。千金未足惊。其视八音不能改其听闻之博而乐愈深。思之深而信弥笃。皆欲罢而不能。则其非妄也必矣。我皇诞膺天命。弘济区宇。覆等苍旻。载均厚地。扫气祲。清八表。救涂炭。宁兆民。五教惟敷。九功惟序。总万古之徽猷。改百王之余弊。网罗庶善。崇三宝以津梁。芟夷群恶。屏四部之稊莠。遵付嘱之遗旨。弘绍隆之要术。功德崇高。昊天罔喻。但缙绅之士祖述多途。各师所学异论蜂起。或谓三王无佛而年永。二石有僧而政虐。损化田于奉佛。益国在于废僧。苟明偏见。未申通理。博考兴士足证浮伪。何则。亡秦者胡亥。时无佛而土崩。兴佛者汉明。世有僧而国治。周除佛寺而天元之祚未永。隋弘释教而开皇之令无虐。盛衰由布政。治乱在庶官。归咎佛僧实非通论。且佛唯弘善。不长恶于臣民。戒本防非。何损治于国家。若人人守善家家奉戒。则刑罚何得而广。福乱无由而作。骐骥虽骏。不乘无以致远。药石徒丰。未饵焉能愈疾。项籍丧师非范增之无算。石氏兴虐岂浮图之不仁。但为违之而暴乱。未有遵之而㐫虐。由此观之亦足明矣。复有谓正觉为妖神。比净居于淫祀。訾而谤之无所不至。圣朝劝善。立伽蓝以崇福。迷民兴谤。反功德以为尤。此深讪上。非徒毁佛。愚窃抚心而太息。所以发愤而含毫者也。忝赖皇恩预沾法雨。切瑳所感积稔于兹。信随闻起疑因解灭。昔尝苟訾而不信。今则笃信而无毁。近推诸己。广以量人。凡百轻毁而弗钦。皆为讨论之未究。若令探𧷤索隐。功齐于澄什。必皆深信笃敬。志均于名僧矣。师政学匪钩深。识不臻妙。少有所闻微去其惑。谨课庸短。著论三篇。辨惑第一。明邪正之通蔽。通命第二。辨殃庆之倚伏。空有第三。破断常之执见。核之以群言。考之以众善。上显圣朝之净福。下析淫祀之虚非。徒有斯意。寔乏其才。属辞鄙陋援证肤浅。虽竭愚勤。何宣圣德。庶同病而未愈者。闻浅譬而深悟也。知藩篱之卉或蠲疾于腹心。藜藿之餐傥救馁于沟壑。若金丹在目玉馔盈案。頋瞻菲薄良足陋矣。内德论辩惑篇第一。其略曰。有辩聪书生谓忠正君子曰。盖闻释迦生于天竺。修多出自西胡。名号无俦于周孔。功德靡称于典谟。寔远夷所尊敬。非中夏之师儒。逮摄摩腾之入汉。及康僧会之游吴。显舍利于南国。起招提于东都。自兹厥后乃尚浮图。沙门盛沫泗之众。精舍丽王侯之居。既营之于塽垲。又资之以膏腴。擢修幢而曜日。拟甲第而当衢。王公大人助之以金帛。农啇富族施之以田卢。其福利之焉在。何遵崇之有余也。未若销像而绝镌铸。货泉可以无费。毁经以禁缮写。笔纸不为之贵。废僧以从编户。盖黍稷之余税。坏塔以补不足。广赈恤之仁惠。欲诣阙而效愚忠。上书而献斯计。窃谓可以益国而利民矣。吾子以为何如乎。忠正君子曰。是何言之过欤。余昔笃志于儒林。又措心于文苑。颇同吾子之言论。良由闻法之迟晚。赖指南以去惑。幸失途之未远。每省过而责躬。则临餐而忘饭。子若博考而深计。亦将悔迷而知返矣。窃闻有太史令传君者。又甚余曩日之惑焉。内自省于昔迷。则十同其五矣。请辨传君之惑言。以释吾子之邪执。传谓。佛法本出于西胡。不应奉之于中国。余昔同此惑焉。今则悟其不然矣。夫由余出自西戎。辅秦穆以开霸业。日磾(丁奚切)生于北狄。侍汉武而除危害。臣既有之。师亦宜尔。何必取其同俗而舍于异方乎。师以道大为尊。无论于彼此。法以善高为胜。不计于遐迩。若夫尚仁为美。去欲称高。戒积恶之余殃。劝为善以邀福。百家之所同。七经无以易。但褊浅而未深。至龌龊而不周。广其恕己及物。孰与佛之弘乎。其睹末知本。孰与佛之远乎。其劝善惩恶。孰与佛之广乎。其明空析有。孰与佛之深乎。由此观之。其道妙矣。圣人之德何以加焉。岂得生于异域而贱其道。出于远方而弃其宝。夫绝群之骏非唯中邑之产。旷世之珍不必诸华之物。汉求西域之名马。魏收南海之明珠。贡犀象之牙角。采翡翠之毛羽。物生远域尚于此而为珍。道出遐方独奈何而可弃。若药物出于戎夷。禁咒起于胡越。苟可以蠲邪而去疾。岂以远来而不用之哉。夫灭三毒以证无为。其蠲邪也大矣。除八苦而致常乐。其去疾也深矣。何得拘夷夏而计亲疏乎。况百亿日月之下。三千世界之内。则中在于彼域不在此方矣。傅计诗书所未言。以为修多不足尚。余昔同此惑焉。今又悟其不然矣。夫天文历象之秘奥。地理山川之卓诡。经脉孔穴之诊候。针药符咒之方术。诗书有所不载。周孔未之明言。然考之吉㐫有时而征矣。察其行用而多效矣。且又周孔未言之物蠢蠢无穷。诗书不载之法茫茫何限。信乎书不尽言。言不尽意。何得拘六经之局教。而背三乘之通旨哉。夫能事未兴于上古。圣人开务于后世。故栋宇易橧(子登切)巢之居。文字代结绳之制。饮血茹毛之馔则先用而未珍。火化粒食之功虽后作而非弊。彼用舍之先后。非理教之通蔽。岂得以诗书早播而得隆。修多晚至而当替。人有幼啖藜藿长饭梁肉。少为布衣老遇侯服。岂得以藜藿先获谓胜梁肉之味。侯服晚遇不如布衣之贵乎。万物有迁。三宝常住。寂然不动感而皆遇。化身示隐显之迹。法体绝兴亡之数。非初诞于王宫。不长逝于双树。何得论生灭于赴感。计修促于来去乎。传氏誉老子而毁释迦。赞道书而非佛教。余昔同此惑焉。今又悟其不然也。夫释老之为体。一而不二矣。同蠲有欲之累。俱显无为之宗。老氏明而未融。释典言臻其极。道若果是。佛固同是而无非。佛若果非。道亦可非而无是。理非矛盾之异。人怀向背之殊。既同众狙之喜怒。又似叶公之爱畏。至如柱下道德之旨。漆园内外之篇。雅奥而难加。清高而可尚。窃尝读之无间然矣。岂以信奉释典而苟訾之哉。抑又论夫死生无穷之缘。报应不朽之旨。释氏之所创明。黄老未之言及。不知今之道书何因类于佛典。论三世以劝戒。出九流之轨躅。若目睹而言之则同佛而等其照。若耳闻而放之。则师佛而遵其说。同照则同不当非。相师则师不可毁。誉道而非佛。何谬之甚哉。传云。佛是妖魅之气。寺为淫邪之祀。此其未思之甚也。妖唯作孽。岂弘十善之化。魅必凭邪。宁兴八正之道。妖犹畏狗。魅亦惧猫。何以降帝释之高心。推天魔之神力。又如图澄罗什之侣。道安慧远之俦。高德高名非醉非狂。岂容舍爱辞荣求魑魅之邪道。勤身苦节事魍魉之妖神。又自昔东汉至我大唐。代代而禁妖言。处处而断淫祀。岂容舍其财力放其土民。营魑魅之堂塔。入魍魉之徒众。又有宰辅冠盖人伦羽仪。王导庚亮之徒。戴逵许询之辈。置情天人之际。抗迹烟霞之表。并禀教而归依。皆厝心以崇信。岂容尊妖奉魅以自屈乎。良由睹妙知真使之然耳。又傅氏之先毅。字武仲。高才硕学。世号通人。辨显宗之祥。梦证金人之冥。感释道东被。毅有功焉。窃揆传令之才识未可齐于武仲也。何为毁佛谤法与其先之反乎。吴尚书令阚泽对吴主孙权曰。孔老二家比文佛法优劣远矣。何以言之。孔老设教。法天以制用。不敢违天。诸佛说法。天奉而行。不敢违佛。以此言之实非比对。愚谓阚子斯论知优劣之一隅矣。凡百君子可不思其言乎。夫大士高僧观于理也深矣。明主贤臣谋于国也忠矣。而历代宝之以为大训。何哉。知其穷理尽性。道莫之加故也。傅氏观不深于名僧。思未精于前哲。独师心而背法。轻绝福而兴咎。何其为国谋而不忠乎。为身虑而不远乎。大觉穷神而知化。深观过患而豫防。惟百龄之易尽。嗟五福之难常。命川流而电逝。业地久而天长。三涂极迍(之伦切)而杳杳。四流无际而茫茫。凭法舟而利济。籍信翮以翱翔。宜转咎而为福。何罔念而作狂也。传云。赵时梁时皆有僧反。况今天下僧尼二十万众。此又不思之言也。若以昔有反僧而废今之法众。岂得以古有叛臣而弃今之名士。邻有逆儿而逐己之顺子。昔有乱民而不养今之黎庶乎。夫普天之下出家之众。非云集于一邑。实星分于九土。摄之以州县。限之以关河。无征发之威权。有宪章之禁约。纵令五三凶险一二阐提。既无缘以乌合。亦何忧于蚁聚。且又沙门入道岂怀亡命之谋。女子出家宁求带甲之用。何乃混计僧尼之数。雷同枭镜之党。架虚以乱真。蔽善而称恶。君子有三畏。岂当如是乎。夫青衿有罪非关尼父之失。皂服为非岂是释尊之咎。僧干朝宪。尼犯俗刑。譬诵律而穿窬。如读礼而骄倨。但以人禀顽器之性而不迁于善。非是经开逆乱之源而令染于恶。人不皆贤。法实惟善。何因怒恶而反善。咎人而弃法。若夫口谈夷惠而身行桀跖。耳听桀跖而口废诗礼。然则人有可诛之罪。法无可废之过。但应禁非以弘法。不可以人而贱道。窃笃信千妙法不苟党于沙门。至于耘稊稗以殖嘉苗。肃奸回以清大教。所深愿矣。所深愿矣。传云。道人土枭皆是贪逆之恶种。此又不思之言也。夫以舍俗修道故称道人。学道离贪逆。若云贪菩提道。逆生死流。则傅子兴言未及斯旨。观沙门之律行也。行人所不能行。止人所不能止。具诸释典可得而究。蠕(而尹切)动之物犹不加害。况为枭镜之事乎。嫁娶之礼尚舍不为。况为禽兽之心乎。何乃引离欲之上人。匹聚麋之下物。援有道之贤俊比无知之庶类。毁大慈之善众媲不祥之恶鸟。谓道人为逆种。以梵行北兽心。害善一何甚乎。反正顿如此乎。余昔每引孝经之不毁伤。以讥沙门之法去须发。谓其反先王之道。失忠孝之义。今则悟其不然矣。若夫事君亲而尽节。虽煞身而称仁。亏忠孝而偷存。徒全肤而非义。论美见危而致命。礼防临难而荀免。何得一概而诃。毁伤雷同而硕肤发。割股纳肝伤则甚矣。剔须落发损乃微焉。立忠不頋其命。论者莫知咎。求道不爱其毛。何独以为过。汤恤蒸民尚焚躯以祈泽。墨敦兼爱欲磨足而至顶。况夫上为君父。深求福利须发之毁。何足頋哉。夫圣人之教有殊途而同归。君子之道或反经而合义。则泰伯其人也。废在家之就养。托采药而不归。弃中国之服章。依剪发以为饰。反经悖礼莫甚于斯。然而仲尼称之曰。泰伯可谓至德矣。其故何也。虽迹背君亲而心忠于家国。形亏百越而德全乎三护。故太伯弃衣冠之制而无损于至德。则沙门舍搢绅之容亦何伤乎妙道。虽易服改貌违臣子之常仪。而信道归心愿君亲之多福。苦其身意修出家之众善。遗其君父延历劫之深庆。其为忠孝不亦多乎。浪谓沙门为不忠。未之信矣。传又云。西域胡人因泥(奴兮切)而生。是以便事泥瓦。此又未思之言也。夫崇立灵像摸写尊形。所用多涂非独泥瓦。或雕或铸则以铁木金铜。图之绣之亦在丹青缣素。复谓西域士女遍从此物而生乎。且又中国之庙以木为主。则谓制礼君子皆从木而育邪。亲不可忘故为之宗庙。佛不可忘故立其形像。以表罔极以心。用申如在之敬。钦圣仰德何失之有哉。夫以善为过者。故亦以恶为功矣。传又云。帝王无佛则国治年长。有佛则政虐祚短。此又未思之言也。则谓能仁设教皆阐淫虐之风。菩萨立言专弘桀纣之事。以实论之。殊不然矣。夫殷丧大宝。灾兴妲己之言。周失诸侯。祸由褒姒之笑。三代之亡皆此物也。三乘之教岂斯尚乎。佛之为道慈悲喜舍。齐物而等怨亲。与安乐而救危苦。古之所以得其民者。佛既弘之矣。民之所以逃其上者。经甚戒之矣。羲轩舜禹之德在六度而苞笼。羿浞癸辛之咎总十恶以防禁。向使桀遵少欲之教。纣顺大慈之道。伊吕无用其谋。汤武焉得行其讨。可使鸣条免去国之祸。牧野息倒戈之乱。夏后从洛汭之歌。楚子违干溪之难。然则释氏之化为益非小。延福祚于无穷。遏危亡于未兆。傅谓有之为损。无之为益。是何言与。是何言与。佛何仇而诬之至此。佛何负而疾之若仇乎。傅又云。未有佛法之前。人皆淳和。世无篡逆。此又未思之言也。夫九黎乱德。岂非无佛之年。三苗逆命。非当有法之后。夏殷之季何有淳和。春秋之时宁无纂逆。寇贼奸究。作士命于皋繇。玁狁孔炽。薄伐劳于吉甫。而传谓佛兴篡逆。盗法佛犹戒之。岂长篡逆之乱乎。一言之竞。佛亦防之。何败淳和之道乎。惟佛之为教也。劝臣以忠。劝子以孝。劝国以治。劝家以和。弘善示天堂之乐。惩非显地狱之苦。不唯一字以为褒。岂止五刑而作戒。乃谓伤和而长乱。不亦诬谤之甚哉。亦何伤于佛日乎。但自沦于苦海矣。轻而不避。良可悲夫。于是书生心伏而色愧。避席而谢曰。仆以习俗生。常违道自佚。忽于所未究。玩其所先述。背正法而异论。受邪言以同失。今闻佛智之玄远。乃知释教之忠质。豁然神悟而理摅。足以荡迷而祛疾。虽从邪于昔岁。请归正于兹日。谨诵来戒。以为口实矣。

　　论曰。昔司马文正公讥元魏崔浩昧于择术。若传令者不善择术。尤可数也。方天意大启唐祚。而太宗以大权圣人示现出世。为千载道德盛明之主。岂易遇哉。有文中子者。身任百世师儒。出河汾间。凡太宗一时宰辅。若凌烟阁上诸公。皆北面称师。受王佐之道。当是时。使传令稍知向方。预出王氏之门。则其施设纵非公台之任。亦不失为名。乡才大夫徒以卜史占候下伎。位㒵既卑。无以自逞。乃以夙昔私憾。谤黩大教。规窃声誉。及太宗登位。天下文明。诸公壅容庙堂。论道经邦制礼作乐。虽尧舜之运亡以加也。此时奕之学素荒而伎且索矣。抱惭自废于家。其无聊而毙也可知矣。妙哉李君内德论。熟览之盖天下精识谠论也。其通命一篇。以儒所谓命。释所谓业。原始要终合而通之。尤为警绝。惜辞多未能具载云。

　　隆兴佛教编年通论卷第十
卍新纂续藏经第 75 册 No. 1512 隆兴编年通论


　　隆兴佛教编年通论卷第十一

　　隆兴府石室沙门　祖琇　撰

　　　　唐

　　武德九年夏四月。太子建成．秦王世民怨隙已成。将兴内难。而又边境屡扰军国务殷。传奕妄生毁佛。乞行废教之请。复云云未决。及法琳等诸僧著论辨之。合李黄门内德论同进之于朝。帝繇是悟奕等誉道毁佛为协私大臣。不获已。遂兼汰二教而施行焉。五月辛巳诏曰。释迦阐教清净为先。远尘离垢除去贪欲。所以弘宣胜业修植善根。开导愚迷津梁庶品。是以敷演经教检括学徒。调伏身心舍诸染着。衣服饮食咸资四辈。自大觉迁谢道法流行。末代陵迟渐以亏损。乃有猥残之侣规自尊高。游堕之民苟避徭役。妄为剃落托号出家。嗜欲无猒营求不已。致有出入闾里周旋阛阓。驱䇿畜产聚积货财。耕织为生沽贩为业。事同编户迹等齐人。进违戒律之文。退无礼典之训。或有躬行劫掠身自穿窬。造作奸讹交通豪猾。每罹宪网自蹈重刑。渎玷真如亏损妙法。譬夫稂莠有秽嘉苗。类彼淤泥混乎清水。又伽蓝之地本曰净居。栖心之所理尚幽清。近代以来多立寺舍。不求闲旷之地。唯趋諠杂之方。缮彩崎岖甍宇殊错。拓升隐慝诱纳奸邪。或有接延䣑邸邻近屠沽。尘埃满室腥膻盈路。徒长轻薄之心。有亏崇敬之义。且老氏垂化本贵冲虚。养志无为遗情外物。全真守一是谓玄门。驱驰世务尤乖宗旨。朕应期御宇兴隆教法。志思利益情在护持。欲使玉石区分薰莸有辨。长存妙道永固福田。正本澄源宜从沙汰。诸僧尼道士女冠有精勤练行守戒律者并令就大寺观居止。供给衣食不令乏短。其不能精进无行业。弗堪供养者。并令罢道各还桑梓。所司明为条式。务依教法。违制之事悉宜停断。京城留寺三所观二所。其余天下诸州各留一所。余悉毁之。六月四日秦王以府兵平内难。诛太子及齐王。高祖以秦王为皇太子。付以军国政事。是月癸亥大赦天下。停前沙汰二教诏。甲子高祖逊于位称太上皇。太子即位于东宫是为太宗。

　　论曰。旧唐史称傅奕虽究阴阳之书。亦自不信。又云。初庾俭为太史令耻以术䆠乃荐奕自代。及奕为令。与俭同列。数排斥其短。俭不以为恨。识者多俭而嫉奕躁讦。於戏。奕为人浅狭如此。其后称巨儒者乃窃其余论而宗师之。又毁黩释氏疏。当时正义大臣皆鄙其说。独内官张道源称其合理。高祖虽曰听之。及观其诏始终皆推美吾道。特汰去伪滥亏损大教者耳。令下。阅月而太宗升储位。即停其诏。天意人事良有以夫。

　　贞观元年。太宗对群臣太息曰。今大乱之后。其难治乎。谏议魏征对曰。大乱之易治。譬饥人之易食。帝曰。古不云乎。善人为邦百年。而后胜残去杀。征曰。此不为圣哲之论。圣哲之治其应如响。盖不其难。仆射封德𢑱(与基切)曰。不然。三代之后浇诡日滋。秦任法律。汉杂霸道。皆欲治而不能。非能治而不欲。征书生。好虚论。徒乱国家。不足听。征曰。五帝三王不易民而教。行帝道而帝。行王道而王。顾所行如何耳。黄帝战蚩尤。七十而战胜其乱。因致无为。九黎害德。颛顼征之。既克而治。桀为乱。汤放之。纣无道。武伐之。汤武身及太平。若人渐浇诡不复朴。今当为鬼为魅。尚安得而化之哉。德彝不能对。然腹以为不可。帝雅以征对为然。他日帝尝召傅奕赐之食而谓曰。佛道微妙。圣迹可师。且报应显然屡有征验。汝独不悟其理。何也。弈对曰。佛是西方桀黠欺訹夷狄。及流入中国。尊向其教。皆邪僻纤人摸写庄老玄言饰其妖妄。无补于国家有害于百姓。帝恶其言。不答。自是终身不齿。

　　三年七月蝗害稼。帝在苑中掇蝗而言曰。民以谷为命而汝害之。是害吾民也。百姓有过在予一人。汝而有灵当食朕身无害吾民。将吞之。左右恐致疾。遽求代。帝曰。所贵移灾朕躬。何疾之避。遂吞之。由是终帝世蝗不为害。冬十二月癸酉诏曰。有隋失道。九服沸腾。朕亲总元戎致兹明罚。其有桀犬婴此汤罗衔须义愤。终乎握节各徇所奉。咸有可嘉。日往月来逝川斯远。切恐九泉之下尚沦鼎镬。八难之间永缠水炭。愀然疚怀无忘兴寝。所以树立福田济其营魄。可于建义以来交兵之处。为义士凶徒殒身戎阵者各建寺刹。招延胜侣。望法鼓所振变炎火于青莲。清梵所闻易苦海于甘露。所司量定处所并立寺名。支配僧徒及修院宇。具为事条以闻。称朕矜哀之意。仍命虞世南．李伯乐．褚遂良．颜师古．岑文本．许敬宗．朱子奢等为碑铭以纪功业(已上见旧史)。

　　论曰。昔周文王之兴泽先枯骨。而天下归仁焉。太宗方建太平。而亦首创佛寺为殒身戎阵者荐冥福。呜呼。太宗可谓神道设教。德被幽明。非区区瘗骨之比也。

　　四年十月天下断狱死罪二十有九人。东南薄海。西极于岭。北穷玄塞。户不闲。行旅不赍粮。取给于路。米斗五文。天下大治。蛮夷君长袭衣冠带刀宿卫。帝喜谓群臣曰。此魏征劝朕仁义之效也。惜不令封德彝见之。因追念初平天下时手诛千余人不及享太平。即以御服施诸寺。命僧礼忏荐擢焉。

　　是岁双峰四祖道信大师游匡山。登绝顶。望牛头山见紫云如盖。下有白气横分六道。祖以为有异人。遂往求之。时法融禅师居其中。每惟宴坐见人不起。或拜之亦不頋。世号懒融。祖入山见之问曰。在此何为。融曰观心。祖曰。观者何人。心是何物。融愕然无对。挺身起曰。大德自何来。尝识道信大师否。祖曰即贫道是也。融再拜请示心法。祖曰。夫百千法门同归方寸。河沙妙德尽在心源。一切戒定慧门神通变化悉自具足。不离汝心。一切烦恼业障本自寂寂。一切因果皆如幻梦。无三界可出。无菩提可求。人与非人性相平等。大道虚旷绝思绝虑。如是之法汝今已得更无欠少。与佛何殊。汝但任心自在。莫作观行亦莫息心。莫起贪嗔莫怀愁虑。荡荡无碍任意纵横。不作诸善不造众恶。行住坐卧触目遇缘皆是佛之妙用。快乐无忧。故名为道。融曰。心既具足。复谁是佛。又谁为心。祖曰。非心不问佛。问佛非不心。融曰。既不许作观行。于境起时如何对治。祖曰。境缘无好丑。好丑起于心。心若不强名。妄情何由起。妄情既不起。真心任遍知。汝但随心自在。无复对治。即名常住法身。无有变易。吾受璨大师顿宗法门。今以付汝。汝谛受吾言。可止此山。当有五大士绍汝玄化。祖受法已归于双峰。

　　七年三藏法师玄奘游天竺求法。达于王舍城。奘生洛洲偃师。陈氏。隋季出家具戒。博贯经籍。每慨前代译经多所讹略。志游西土访求异本以参订焉。以三年冬抗表辞。帝制不许。即私遁。自原州出玉关。抵高昌。高昌王麹文泰奉奘行资。护送达于罽宾。从僧伽论师决俱舍．因明．大毗婆沙等论。至大林国从婆罗门学中论及异道典籍。时婆罗门七百余岁。至仆底国从伏光法师学对法．宗显．理门等论。至那伽罗国从月胃论师学众事分毗婆沙。至禄那国从阇那屈多三藏学经部毗婆沙及萨婆多部辨真等论。至麹闇国从毗邪犀那三藏学二毗婆沙。王有胜兵十万。雄冠西域。奘与胡啇八十许人渡殑伽河。彼俗以人祀天。奘与诸啇被执。以奘风度特异将戮以祭。俄大风作。尘沙涨天。昼日晦瞑。彼众震惧。以奘为圣人。遂释之。至中天竺遇大乘居士为奘开瑜伽师地。即入王舍城。彼预闻奘至具礼郊迎之。安置那兰陀寺。寺七宝所成。僧以万数。奘见上方戒贤论师时春秋一百有六。道德为西土宗师。号正法藏。国主以十城租赋奉之。奘启以求法意。贤咨嗟流涕曰。吾顷疾病且死。忽梦文殊大士谓吾曰。汝未应厌世。后三年震旦有大沙门从汝受道。自尔已来今三稔矣。于是慰喜交集。有同宿契焉。奘见王。王给象车从者三十辈。日供上馔。馔有龙脑香乳苏蜜及大人米。米香闻百步。然国产不多。唯君长与后及主法上德与焉。奘寓其国从正法藏穷探大乘秘奥。日益智证云。

　　九年十月法师玄琬卒于延兴寺。遗表陈圣帝明王赏罚三宝不滥。痛悯沙门犯法不应与民同科。乞付所属以僧律治之。并上安养论．三德论各一卷。帝嘉纳。有诏伤悼。遣皇太子临吊。敕有司给葬具。唐敕葬沙门由琬而始。

　　十一月诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道理叶至仁。妙果胜因事符积善。朕钦若金轮恭膺宝命。至德之训无远不思。大圣之规无幽不察。欲使人免盖缠家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁良用怃然。其天下诸州有寺之处。宜度僧尼数以三千为限。其州有大小地有华夷。当处所度多少。有司详定。务取德业精明。其往因减省还俗及私度白衣之徒。若行业可称通在取限。必无人可取亦任其阙数。比闻多有僧徒溺于流俗。或假托鬼神妄传妖怪。或谬称医巫左道求利。或灼钻肤体骇俗惊愚。或造诣官曹嘱致赃贿。凡此等类大亏圣教。朕情在护持必无宽贷。自今宜令所司依附内律。参以金科。明为条制。

　　论曰。昔董狐书赵盾弑君。孔子闻之曰。惜也。越境乃免。盖越其境则君不得而臣。法无以加也。凡吾沙门氏。始则遵父命而去其家。虽去家矣犹在乎国。及禀来命则即日毁其形。易其服。示无所用于世。故谓之脱尘绝俗之士。奚止越其境而已哉。是以累朝处吾徒于四民之外。而不以臣子之礼遇之。虽本如来之律。其实亦明王之法也。琬公临终致请。而太宗特下明诏。考其简练度人之旨及禁遏妖孽败道之徒。皆与先佛世尊遗教吻(武粉切)合。至于依律制刑。尤协春秋越境之义。使吾徒有以自相为治也。呜呼。唯圣人能通天下之志。成天下之亹亹者。太宗是矣。

　　十年。皇太子问张士衡曰。事佛营福其应如何。对曰。事佛在清净仁恕。如贪𢛓(力南切)骄虐。虽倾财事之。无损于祸。且善恶必报。若影赴形。圣人之言备矣。为君明。为臣忠。为子孝。则福祚永。反是则祸至矣。时太子有逆志。故士衡因对以箴之。

　　是岁有旨追相州律师惠休赴京城讲法。休辞疾不赴。休初讲大小乘而未闲律部。意以为戒本随事可用无劳师授。及开卷探赜。持犯茫然。遂诣洪律师听四分律。凡三十番尤未极玄旨。因叹曰。理可虚求。事难通会。吾目见盛名宗匠未有不奉法而循道者。能无希骥乎。繇是六时行业弥励焉。一鞋三十年不弃。暂有泥淖即徒跣。人或问之。曰泥软易践。正不欲损信施物耳。暮年奉律尤严。或劝耆耋不堪尔者曰。懈心易起。尘境难消。吾脱虎口。誓死奉法。岂以衰朽亏素志哉。尝诫其徒曰。吾每听经论。虽二十遍犹恨功少。欲兼异部未皇多涉。今时学者薄知文句。则速欲范人。更无通贯。致有穷诘莫知由绪。此法灭在人。所以长夜慨叹。况暮年开导志存成器。斯犹砥砺合其刃耳。安能炉锤其璞哉。尔等宜深念之。前大吾教。死无恨矣。卒年九十有八。

　　十一年有诏。老子国家先宗号位。宜居释氏之右。于时法师智实拉同志十人诣阙申理。制不许。及驾幸洛阳。实等随往抗辞。以为道士宗三张符水醮箓之事。非出于老子。不宜居释氏之上。帝壮其志于教。遣宰相岑文本谕旨遣之。实固执不奉诏。帝震怒。杖实于朝堂。民其服。流之岭表。实寻以不得志而卒。年三十有八。初实得罪。有讥其不量进退者。实曰。吾固知已行之诏不可易。所以争者。欲后世知大唐有僧耳。及终。远近闻者莫不叹惜。

　　论曰。春秋之法异姓居后。太宗升老氏名位于释氏上。盖取诸此也。实公以树教为心。犯颜辩诤。虽理不可夺。然大教一旦名位之降。凡释子者有圣明在上。乌可坐视而不措一辞。孔子曰。志士杀身以成仁。无求生以害仁。实公有之矣。贤哉。

　　十二年。尚书虞世南卒。帝手来魏王泰曰。虞世南与我犹一体也。拾遗补过无日暂忘。当代名臣人伦准的。吾有小失必犯颜而争之。今其云亡。石渠东观之中无复人矣。痛惜岂可言耶。未几帝赋往代兴亡诗一篇辄叹惜曰。钟子期死。伯牙不复鼓琴。朕此诗将何所示。因令褚遂良持诣世南灵帐读毕焚之。冀其神识感悟焉。明年梦世南进谠言有如平生。因下诏曰。故礼部尚书文懿公虞世南。德行纯备。文为辞宗。夙夜尽心。志存忠益。奄从物化忽移时序。昨因夜梦倏睹斯人。兼进谠言有若平生之日。追怀遗美良用悲悼。宜资冥福申朕思旧之情。可即其家斋五百僧。造佛像一躯(出旧史本纪)。

　　秋八月。诏三学秀异于弘文殿论议。道士蔡子晃问法师慧净曰。法华称序品第一。未审序第何分。净曰。如来入定。放光现瑞。假远开近。为破二之鸿基。启一真之由致。此其序也。第者为居。一者为始。故曰序品第一。晃难曰。第者弟也。为弟则不宜称一。言一则不应称弟。两言矛盾何以会通。净曰。向不云第者为居。一者为始。先生不省名义。安能难人。晃忙乱曲为之辞。净乘胜剉折。遂蒙惭而退。净雅与房玄龄厚善。尤为太常褚亮所敬。亮尝谓人曰。净俯视安远。頋蔑生肇。真当世独步也。及天竺三藏波颇那罗译大庄严论。诏净笔授。并敕赵郡王孝恭．詹事杜正伦同监护。十三年方士秦世英𧮂法师惠琳著论讪毁皇宗。有旨捕琳。琳知之。变服自系诣阙请谴。制旨曰。据尔论。有念观世音者临刑不伤。今详罪犯当坐大辟。赐假七日尔可勤念之。贵临刑自免。琳奉制一无所念。至期诏问所念观音感应如何。对曰。隋季失德四海沸腾。陛下廓清寰宇道洽生灵。琳自七日已来不念观音。唯念陛下。帝讶其言。遣御史韦琮问琳所以念朕之状。对曰。观音至圣。垂形六道。上天下地皆为师救。陛下御临宸极。万国欢心。文治至平。灵鉴无外。圣与观音齐等。所以唯念陛下。且琳挺志盖弘宣释氏之法以助皇化。冀民惧报应畏刑罚而远恶也。琳何求而敢讪谤哉。陛下察琳忠于所事。则所谓临刑自免若唯谗是。信则琳伏尸无地。琮奏其语。有旨免刑。流于益州。

　　十四年五月壬午。并州僧道耆老抗表。以太原王业所因。若明年登封。愿迀驾临幸。帝嘉其意召见武成殿赐宴。因谓曰。朕往在太原时喜群从博戏。寒暑迭更逾二十年矣。于时会中有识帝者。相与道旧惧甚。帝曰。他人之言或有面谀。公等皆朕故人。即日政化何如。百姓有疾苦。幸以实告朕。僧道等避席奏曰。即日四海太平。百姓欢乐。臣等余年月惜一日。眷恋圣化。不知疾苦。帝悦。及罢犹固请临幸。帝曰。飞鸟过故乡犹踯躅徘徊。况朕于太原起义遂定天下。复少所游观。诚所不忘也。若登封礼毕。当与公等相见。遂厚赐遣之。

　　论曰。本朝太平兴国八年。日本国僧奝然至。言其国王传袭六十四世矣。文武僚吏皆是世官。太宗顾宰臣等曰。此蛮夷耳而嗣世长久。臣下亦世官。颇有古道。中国自唐末海内分裂。五代世数尤促。又大臣子孙少能继述祖父基业。朕虽不及往圣。然而孜孜求治。未尝敢暇逸。深以畋猎声色为戒。所冀上穹降鉴亦为子孙长久计。使皇家运祚永久而臣僚世袭禄位。卿等各思尽心辅朕。无使远夷独享斯美。呜呼。观唐太宗与故老言。必询访政治利病。而　皇朝太宗与臣僚言。亦谆谆诱以尽心辅导。各为子孙长久计。然则二太宗皆千百年间世大圣人也。其孜孜为善小心翼翼。可谓简易之至。而崇高博厚之德业。宜与天地永久而无穷也。

　　是岁有来曰。佛道形像事极尊严。伎巧之家多有造铸。供养之人竞来买赎。品藻工拙揣量轻重。买者不计因果止求贱得。卖者本希利润唯在价高。罪累特深福报俱尽。违犯经教并宜禁约。自今已后。工匠皆不得预造佛形像卖鬻。其见成之像亦不得销除。各令分送寺观从众。酬其价直。仍仰所在州县官司检校。来到后十日内使尽。

　　相国萧瑀。字时文。梁明帝子也。九岁封新安王。国除入隋。晋王妃实瑀姊。官右千牛。尝疾不肯呼医。自信天命。叹曰。吾更余年。则从此遁矣。及晋王践祚。姊为后。闻其言。召贵之。以其不安小官。后病损。拜内史侍郎。以直言事。颇为炀帝憎。隋乱。瑀出为河池郡守。唐高祖入关。以书招之。因挈郡归。封宋公。委以枢要。帝不名。呼为萧郎。瑀家世贵胄。自武帝以来皆奉佛清修。瑀及其孙勉精严尤甚。太宗即位屡入相。既而房．杜得君事任稍分。瑀不能无少望。尝乞度为僧。帝许之。瑀寻度不能而止。事两朝。凡五入相位。年七十四薨。瑀性忠鲠。雅薄福贵。善属文。通儒柳顾辈皆高其才。唐史称之曰梁萧氏兴江左。实有功在民。厥终无大恶。以寖微而亡。故余祉及其后裔。自瑀逮遘。八叶宰相名德相望。与唐盛衰。世家之盛古未有也。

　　十五年五月戊辰。帝幸宏福寺。召大德道懿等五人赐坐。谕以创寺。为专一追崇穆太后。言发涕零。懿及左右皆哽咽逡巡。自制疏。施绢二百匹。自称皇帝菩萨戒弟子。令回向罢。頋谓道懿等曰。顷以老子是朕先宗。故令名位在前。卿等应恨恨也。道懿曰。陛下尊祖宗。降成式。懿等蒙荷国恩。安闲学道。诏旨初下咸皆欢悦。讵敢有恨。帝曰。尊祖重亲。有生之大本。故先老子以别亲疏之序。非不留心于佛也。自有国以来。未尝创立道观。凡有功德并归僧舍。虽往日操戈临阵。亦未始纵威滥杀。今所在战场皆立佛寺。至于太原旧第亦以奉佛。朕存心如此。卿等想未谕也。道懿等遽起趋谢。帝曰。少坐。此是朕意。不述则人不知。天时向热。寺宇未备。今所施可别造经寮。令众僧宽展行道。

　　秋八月法师法顺卒。顺姓杜氏。亦称杜顺。少为隋文帝所重。给月俸供之。百姓有病。顺对之危坐。少顷即愈。或生而聋者。顺召之与言。耳即聪。或生而哑者。顺就与之语。即能言。或狂而癫者。顺使人领住。向之禅定。少选彼即拜谢而去。又尝临溪。随侍者惧不可济。顺率同涉。水即断流。其神迹类如此。而顺隤然初不以介意。尤䆳华严宗旨。帝素敬重之。尝引入宫禁导迎善气。妃主戚里诸贵奉之有如生佛。集华严法界观门。弟子智俨尊者传其教。

　　十六年三藏玄奘法师发王舍城入祇罗国。国主郊迎之。已而问曰。而国有圣人出世作小秦王破阵乐。试为我言其为人。奘粗陈帝神武削平天下。躬行尧舜之治。其王大惊。东向稽首曰。我当朝观。与师偕行也。奘因出所撰制恶见论似之。王钦叹曰。此论一出。可谓日光既升。萤火夺明矣。即以青象名马助奘䭾经而还。

　　十七年八月四日。原州松昌鸿池谷忽有五石。皆青质白文成字曰。高皇海出多子。李元王八十年。太平天子李世民千年。太子李治书燕山人士乐大国主尚注谭奘文仁迈千古。大王五王六王七王十风毛才子。七佛八菩萨及上果佛田天子。文武贞观昌。大圣延四方。上不治示孝。仙戈八为善。原州奏于朝。字初若不甚显。及群公拟定。遂粲然明着。十一月辛卯有事于南郊。诏遣使以玉帛诣原州鸿池谷祭之曰。嗣天子(讳)祚继鸿业。君临寓县。宿兴肝食无忘于政。道德齐礼愧于前修。天有成命表瑞征符。文字粲然历数惟永。既旌高庙之业。又钖眇身之祚。迨于皇太子治亦降贞符。具纪李氏于石言。仰瞻霄汉空名大造。甫惟寡薄弥增寅惧。敢因大礼重荐玉帛。上谢冥灵之贶。以伸祇栗之诚。

　　论曰。瑞石文发于自然。此所以昭太宗盛德而示灵祚之永也。旧史列于本纪。而欧阳文忠公删入五行志。以谓则天称慈氏。中宗号佛光王。即佛菩萨之验也。夫唐有天下。传世二十。唯高祖洎武宗与释氏正信微薄。余皆佛法地位中人。故七佛八菩萨及上果佛作世界主。随宜示现游戏生死耳。奚止中宗．则天而已哉。

　　隆兴佛教编年通论卷第十一
卍新纂续藏经第 75 册 No. 1512 隆兴编年通论


　　隆兴佛教编年通论卷第十二

　　隆兴府石室沙门　祖琇　撰

　　　　唐

　　贞观十九年正月丙子。法师玄奘赍经像归于京师。留守房玄龄馆于弘福寺。以表闻帝。壬辰奘如东都。二月己亥见于仪鸾殿。帝曰。师去何不相报。对曰。当去时。表三上。以诚愿微浅不蒙谅许。无任慕道之至。乃辄私行。专擅之罪惟深愧惧。帝曰。师出家与俗殊隔。能委命求法惠利苍生。朕甚嘉焉。固不烦为愧。但念山川阻远方俗异心。怪师能达也。对曰。奘闻乘疾风者造天地而非远。驭龙舟者涉江海而不难。自陛下握乾符清四海。德笼九域仁被八区。淳风扇炎景之南。圣威震葱岭之外。所以戎夷君长每见翔云之鸟自东来者。犹疑发于上国。敛衽而敬之。况玄奘圆顶方足。亲承化育者耶。既赖天威故得往还无难。帝曰。此长者之言。朕何敢当。因广问雪岭以西印度之境。玉烛和气物产风俗。八王故迹七佛遗踪。并博望之所不传。班马无得而载者。奘既亲游其地。记忆无违。随问而对皆有条理。帝大悦曰。师所经一百余国。可尽掇其山川风俗。撰大唐西域记以遗后来。不亦美乎。奘奉诏将罢。帝谓侍臣曰。昔符坚称道安为神器。举国遵敬。朕观法师词吐温雅风节贞峻。非徒不愧古人。实过之远甚。司徒长孙无忌曰。诚如明诏。道安虽高行博识。然弘法之功固不如法师躬趋圣域。讨论众妙究探宗极者矣。时车驾将问罪高丽。闻法师之还期。暂引见。及对谈论。不觉日莫。帝曰。匆匆言不尽怀。欲共法师东行省方观俗。指挥之暇别更谈叙可乎。对曰。玄奘远归兼有疹疾。不堪陪驾。帝曰。师向能孤游绝域。今此行如跬步耳。尚何辞。对曰。陛下东征。六军奉卫。伐乱诛奸。必有牧野之功昆阳之捷。玄奘亡所裨助。虚负道路之费。且兵刃交战。佛制沙门不得观视。惟陛下矜察。帝嘉纳而止。奘因奏西域所获梵本经论凡六百五十七部。乞就嵩山少林寺为国宣译。帝曰朕。顷为穆太后创弘福寺。极为虚静。可就彼翻译。所须并与玄龄平章。奘因进曰。百姓无知见。奘远归。妄有窥看。不徒妨废法务。兼虑不测之患。愿得监门官以防衅隙。帝悦曰。师此言可谓保身之计。当为处分。及罢。即别有旨差官监护。

　　二十年七月辛卯。法师玄奘表上新译菩萨藏经．六门陀罗尼经．显扬圣教论．大乘杂集论凡五部五十八卷。请帝为圣教序。降手来曰。省书具悉雅意。法师夙标高行早出尘表。泛宝舟而登彼岸。搜妙道而辟度门。弘阐大猷荡除众罪。朕学浅心拙在物犹迷。况佛道幽微岂能仰赞。侧请为序非己所闻。奘重表请曰。伏奉墨敕猥垂奘谕。祇奉纶言精守振越。玄奘行业空疏谬参缁侣。幸属九瀛有截四海。无虞冯皇灵以远征。恃国威而访道。穷遐冒险虽励愚诚。纂异怀荒实资朝化。所获经论蒙遣翻译。见成卷轴未有铨序。伏惟陛下睿思云敷天华景烂。理苞系表调逸咸英。跨千古以飞声。掩百王而腾实。切以神力无方。非神思不足铨其理。圣教玄远。非圣藻何以序其源。故乃冒犯威严敢希题目。宸眷冲邈不蒙矜许。抚躬累息相顾失图。奘闻日月丽天既分辉于户牖。江河纪地亦流润于岩崖。云和广乐不秘响于聋聩。金玉奇珍岂韬彩于愚瞽。敢缘此理重有于祈。伏乞雷雨曲垂天文俯照。配两仪而同久。与二曜而俱悬。然则鹫岭微言假神笔而弘远。鸡园奥典诧英词而宣扬。岂止区区梵众独荷恩荣。蠢蠢迷生方超尘累而已。制许之。

　　是岁法师慧棱卒。棱以讲业为时宗匠。尝谓人曰。夫讲说要如履剑刃决无他顾。乃可自期精到。至是忽有青衣报天帝请讲经。遂卒。俄顷远近皆闻空中殷然有鼓吹迎从之声。

　　二十一年。帝得秘谶云。唐三世而后女主。武王代有天下。遂密召太史令李淳风访其事。对曰。臣据术推之。其兆已成。今在陛下宫中矣。逾三十年当有天下。诛唐子孙殆尽。帝曰。疑似者杀之何如。对曰。天命不可易。且真王者不死。徒使疑似之戮淫及无辜。今既在宫。已是陛下眷属。更三十年又当哀老。老则心慈。虽受终易姓。于陛下子孙或不甚损。今若戮之。即当复生。少壮严毒。况又立仇。则陛下子孙必无遗类。帝善其言而止。

　　二十二年六月。帝在玉华宫召法师玄奘见于玉华殿。帝曰。朕在京苦暑。故就此宫。泉石既凉气力稍佳。然忆法师。故兹相屈涉涂当大劳也。奘谢曰。四海黎庶依陛下而生。圣躬不安则率土煌灼。伏闻銮舆至此。御膳顺宜。凡预含灵孰不舞蹈。愿陛下永保崇高与天地无极。玄奘庸薄猥蒙齿召。衔荷而来不觉为劳。帝以法师德业冲博仪表绝伦。欲令罢道共康庶政。因曰。昔三五帝王靡不以六合务广万机事殷不能遍理。故周凭十乱。舜托五臣。翼亮朝猷弼谐邦国。彼盛明之后且尔。况朕寡昧而不寄众哲哉。意欲法师脱缁服。挂纁衣。升铉路以陈谋。坐槐庭而论道。师意何如。对曰。玄奘微生。伏奉明诏。称三五之君不能独治。寄诸贤哲共而成之。此陛下盛德含光谦让之词。在理则不尔也。何哉。使臣能至治。杰纣相灵之君岂无臣耶。以此而言。不必由也。伏惟陛下。圣哲之治一人纪纲。万事咸得其绪。况抚运已来。天地休平中外宁晏。皆陛下不荒不矜不丽不侈。竞竞业业。虽休勿休。居安思危。为善承天之所致也。余何预焉。请粗陈其梗概。陛下经纬八弦驱驾豪杰。戡定祸乱崇阐壅熙。聪明文思之德。体元合极之姿。皆天之所授。无假于人。一也。敦本弃末。崇儒尚德。移浇风于季俗。反淳政于上古。赋遵薄制。刑用轻典。九州四海禀识怀生。俱沐恩波咸遂安逸。此又圣心自化无假于人。二也。至道旁通深仁远洽。东逾日域西迈昆丘。南尽炎州北穷玄塞。雕题鼻饮之俗。奔服左衽之人。靡不候风瞻雨。稽颡屈膝。献琛贡宝充委夷邸。此又天威所感无假于人。三也。猃狁为患其来自久。五帝所不止。三王莫能制。遂使渭河为被发之野。酆鄗为鸣镝之场。中国陵迟丐奴得逞。殷周已来不能攘弭。至汉武穷兵卫霍尽力。虽收枝叶根本犹存。自是而后无闻良䇿。陛下御图一征斯殄。倾巢倒穴无复孑遗。浣海燕然之域尽入提封。单于弓骑之人俱充臣妾。若言由人。则虞舜已来贤辅多矣。何因不获。故知有道斯得无假于人。四也。高丽小蕃失礼上国。炀帝总天下之师三自征伐。攻城无伤半堞。掠卒不获一人。虚丧六军狼狈而返。陛下暂行提数万骑。摧驻跸之强阵。破辽盖之坚城。振旅凯旋。俘馘三十余万。用兵御将其道不殊。隋以之亡唐以之得。故知由主无假于人。五也。天地交泰日月光华。和气氤氲庆云纷郁。五灵见质一角呈奇。白狼白狐朱鹰朱草。昭彰杂沓无量亿千不可遍举。皆应德而至无假于人。六也。明诏乃欲比喻前王寄功十乱。切为陛下不取。纵复须才。今亦伊吕多矣。玄奘庸陋何足以预之。至于守戒缁门阐扬遗法。此其诚愿。伏乞天慈终而不夺。帝大悦曰。师所陈。并上玄垂祐。及宗庙之灵。卿士之力。朕安能自致哉。师既欲敷扬妙道。亦不固违高志。中书令褚遂良曰。今四海廓清。九域宁晏。皆陛下圣德。实如法师之言。帝笑曰。不如此。珍裘岂一狐之腋。大厦必众材共成。何有君能独济。法师欲自全雅操。故滥相光饰耳。因问比译何经。对曰瑜伽师地论。帝曰明何等义。对曰此弥勒大士所造明十七地义。曰何谓十七地。奘曰。六识相应地．有寻有伺地．无寻唯伺地．无寻无伺地．三摩呬多地．有心地．无心地．闻所成地．思所成地．修所成地．声闻地．独觉地．菩萨地．有余依地．无余依地。是为十七。及标举纲目陈列大义。帝深爱焉。遣使取论入宫。凡一百卷。帝自详览。睹其词义宏奥。非向所闻。谓侍臣曰。朕观法师新译经论。犹瞻天瞰海莫极高深。顷既军国务殷未暇委寻。今而后知宗源杳旷。頋儒道九流犹汀滢之方溟渤耳。因敕有司拣秘书手写新译经论各九部。令宣赐九道总管展转流布。冀率土之内同禀未闻之法。

　　司徒长孙无忌．中书令褚遂良奏曰。佛教冲玄。天人莫测。言本则甚深。语门则难入。伏惟陛下。至道照明辉光昱日。泽沾遐界化溢中区。拥护五乘建立三宝。致法师当叔叶而秀质。间千载而挺生。陟重险以求经。履危涂而访道。见珍异俗。具获真文。归国翻宣若庵摩之始说。精文奥义犹金口之新开。皆陛下圣德所感。臣等愚瞽预此见闻。苦海波澜舟航有寄。况天慈广远使布之九州。蠢蠢黔黎俱餐妙法。臣等亿劫忻逢不胜庆幸。

　　二十二年六月帝撰大唐三藏圣教序成。御庆福殿。百官陪位。宣法师玄奘升殿赐坐。来弘文馆学士上官仪以序对群臣宣读。霞焕锦舒极褒扬之美。其辞曰。盖闻二仪有象显覆载以含生。四时无形潜寒暑以化物。是以窥天鉴地庸愚皆识其端。明阴洞阳贤哲罕穷其数。然而天地包乎阴阳而易识者以其有象也。阴阳处乎天地而难穷者以其无形也。故知象显可征虽愚不惑。形潜莫睹在智犹迷。况乎佛道冲虚乘幽控寂。宏济万品典御十方。举威灵而无上。抑神力而无下。大则弥于宇宙。细则摄于毫𨤲。无灭无生历万劫而不古。若隐若显运百福而长今。妙道凝玄遵之莫知其际。法流湛寂揖之莫测其源。固知蠢蠢凡愚区区庸鄙。投其旨趣能无疑惑者哉。然则大教之兴墓于西土。腾汉庭而皎梦。照东域而流慈。昔者分形分迹之时。言未驰而成化。当常现常之世。民仰德而知遵。及平晦迹归真迁仪越世。金容掩色不镜三千之光。丽像开图空端四八之相。于是微言广被拯含类于三涂。遗训遐宣导群生于十地。然而真教难仰莫能一其旨归。曲学易遵邪正于焉纷紏。所以空有之论或习俗而是非。大小之乘乍㳂时而隆替。有玄奘法师者。法门之领袖也。幼怀贞敏早悟三空之心。长契神情先包四忍之行。松风水月未足比其清华。仙露明珠讵能方其朗润。故以智通无累神测未形。超六尘而迥出。夐千古而无对。凝心内镜悲正法以陵迟。栖虑玄门慨深文之讹阙。思欲分条析理广被前闻。截伪续真开兹后学。是以翘心净土往游西域。乘危远迈。仗䇿孤征。积雪晨飞涂间失地。惊沙夕起空外迷天。万里山川拨烟霞而进影。百重塞暑蹑霜露而前踪。诚重劳轻求深愿达。周游西宇十有七年。穷历异邦询求正教。双林八水味道餐风。鹿苑鹫峰瞻奇仰异。承至言于先圣。受真教于上贤。探赜妙门精穷奥业。一乘五律之道驰骤于心田。八藏三箧之文波腾于口海。爰自所历之国。总将三藏要文。凡六百五十七部。译布中夏宣扬胜业。引慈云于西极。注法雨于东垂。圣教阙而复全。苍生罪而还福。湿火宅之干焰共拔迷途。朗爱水之昏波同臻彼岸。是知恶因业坠善以缘升。升坠之端唯人所托。譬夫桂生高岭零露方得泫其华。莲出绿波飞尘不能污其叶。非莲性自洁而桂质本贞。良由所附者高则微物不能累。所凭者净则浊类不能沾。夫以卉木无知犹资善而成善。况乎人伦有识不缘庆而求庆。方冀兹经流施将日月而无穷。斯福遐敷与乾坤而永大。于是御笔亲书缀于新经之首。法师奉表谢曰。六爻探赜局于生灭之场。百物正名未涉真如之境。远惟羲𠕋睹奥不测其神。遐想轩图历选普归其美。恭惟陛下玉毫隆质金轮御天。廓先王之九州。掩百千之日月。广列代之区域。纳恒沙之法界。遂使给孤精舍尽入提封。贝叶灵文咸归𠕋府。玄奘往因振锡聊谒崛山。经途万里怙天威如咫步。匪乘千叶诣双树如食顷。搜扬三藏尽龙宫之所储。研究一乘穷鹫岭之遗旨。并已载于白马还献紫宸。寻蒙下诏来使翻译。玄奘识乖龙树谬忝传灯之荣。才异马鸣深愧泻瓶之敏。所译经论纰升尤多。遂荷天威留神制序。文超象系之表。理括众妙之门。忽以微生亲闻梵响。踊跃欢喜如闻授记。无任感荷之极。手来答曰。朕才谢圭璋。言惭博达。至于内典尤所未闻。昨制序文深惭鄙拙。秽翰墨于金简。标瓦砾于珠林。忽得来书谬承褒赞。循躬省虑弥益厚颜。善不足称。虚劳致谢。

　　时皇太子睹圣序。遂撰述圣记。法师进启奉谢。帝复览新译菩萨藏经。爱其辞旨微妙。因诏皇太子撰菩萨藏经后序。其辞曰。盖闻羲皇至赜精粹止于龟文。轩后幽通雅奥穷于鸟篆。考丹书而索隐殊昧实际之源。征录错以研几盖非常乐之道。犹且事光图史振薰风于八埏。德洽生灵激尧波于万代。伏惟陛下转轮垂拱而化渐鸡园。胜殿凝流而神交鹫岭。总调御于徽号。匪文思之所窥。极般若于纶言。岂象系之能拟。由是教覃溟表咸传八解之音。训浃寰中皆践四禅之轨。遂使三千世界尽怀生而可封。百亿须弥入堤封而作镇。尼连德水迩帝里之沧池。舍卫庵园接上林之茂苑。难复法性空寂随感必通。真乘深妙无幽不阐。所以大权御极导法流而靡穷。能仁抚运拂劫石而无尽。体均相具不可思议。校美前王焉可同年而语矣。爰自开辟地限流沙。震旦未融灵文尚隐。汉皇精感托梦想于玄宵。晋后翘诚降修多于白马。有同蠡酌岂达四海之涯。取譬管窥宁窥七曜之奥。洎乎皇灵遐畅威加铁围之表。至圣发明德被金刚之际。恒沙国土普袭衣冠。开解脱门践真实路。龙宫梵说之偈毕萃清台。猊吼贝叶之文咸归册府。洒兹甘露普润芽茎。乘此慧云遍沾翾走。岂非归依之胜业。圣政之灵感者乎。菩萨藏经者。大觉义宗之要旨也。佛修此道已证无生。菩萨受持咸登不退。六波罗蜜关键所资。四无量心根力斯备。盖彼岸之津涉正觉之梯航者焉。贞观年中。身毒归化。越热坂而颁朔。跨悬渡而输琛。文轨既同道路无壅。法师玄奘振锡寻真。出自玉关长驱奈苑。于天竺力士生处访获此经。归而奏上。降旨翻译。于是毕功。余以问安之暇。澄心妙法之宝。奉述天旨微表赞扬。式命有司缀于卷末。帝自是情信日笃。平章法义不辍于口。与法师相得之深无时暂间。凡衣服卧具频诏换易。如家人焉。

　　八月丙申。赐奘百金磨衲并宝剃刀。奘奉表谢。略曰。忍辱之服彩含流霞。智慧之刀铦逾切玉。谨当衣以降烦恼之魔。佩以断尘劳之网。帝自伐辽而还。气力不逮平昔。有忧生之虑。既遇法师留神大教。稍遂平复。因问欲植法门之益何所宜先。奘曰。众生寝惑非慧莫启。慧芽抽植法为之资。弘法须人。即度僧为最。帝悦。

　　九月乙卯。诏曰。隋季失御天下分崩。四海涂炭八埏鼎沸。朕属当戡乱新履兵锋。亟犯风霜宿于马上。顷加药饵犹未痊除。比日以来方遂平复。岂非福善之致。即京城及天下诸州寺各度僧五人(时天下寺三千七百余所。度僧凡一万七千余人)。

　　十月车驾还京师。来有司于北阙紫微殿西南创弘法院。留奘居禁中。昼则陪御谈论。夜分就院译经。

　　十二月。皇太子为文德皇后创大慈恩寺成。诏选京城宿望五十大德。各度侍者六人入居新寺。是月丙辰。太子备宝车五十乘迎诸大德。并彩亭宝刹数百具奉安新获梵夹诸经及瑞像舍利等。来太常九部乐及长安万年音乐。京城诸寺华幡导引入寺。帝御安福门楼。执炉致敬。经像过尽始罢。皇情大悦。

　　二十三年四月。幸翠微宫。法师玄奘陪驾。每谈叙渊奥。帝必攘袂曰。与法师相值恨晚耳。未尽弘法之意。夏五月。不豫。诏大尉长孙无忌．中书令褚遂良入卧内嘱曰。公等忠烈着在朕心。昔汉武托霍光。刘备嘱诸葛亮。朕之后事一以委卿。太子仁孝。必须尽诚辅导。永保社稷。无忌等叩头流涕。帝复执太子手曰。无忌．遂良在。国家事汝无忧矣。己巳崩于含风殿。年五十有三。

　　唐史赞曰。甚矣。至治之君不世出也。禹有天下。传十有六王。而少康有中兴之业。汤有天下。传二十八王。而其甚盛者号称三宗。武王有天下。传三十六王。而成康之治与宣之功。其余无所称焉。虽诗书所载有时阙略。然三代千有七百余年。传七十余君。其卓然着见于后世者此六七君而已。呜呼。可谓难得也。唐有天下。传世二十。其可称者三君。玄宗．宪宗皆不克其终。盛哉太宗之烈也。其除隋之乱比迹汤武。致治之美庶几成康。自古功德兼隆。由汉以来未之有也。至其牵于多爱复立浮图。好大喜功勤兵于远。此中材庸主之所常为。然春秋之法常责备于贤者。是以后世君子之欲成人之美者。莫不叹息于斯焉。

　　论曰。君子谓立言之难。其实非难。特为好恶所欺耳。如欧阳文忠公作太宗本纪赞。虽笔高语奇杰出诸史。至贬太宗复立浮图好大喜功勤兵于远类中材庸主所为而不取。予谓文忠责备之深而为好恶所欺也。方贞观之世。天下昆虫草木咸被其泽。至于日月霜露所至之国。皆款关而修职贡。独高丽莫离支叛逆阻命。太宗身任千载道德英雄之主。其肯坐视之。留为子孙忧而不少假经略乎。盖其威德之盛。其势之必然。非好大喜功之谓也。昔黄帝平蚩尤。七十战而胜其乱。高宗伐鬼方。三年而后克。太宗举偏师而阴山平。临驻跸而高丽服。然黄帝．高宗经孔子而未尝少贬。文忠特以为太宗之疵。庸讵非责备之过欤。以太宗盛德大业如此。犹曲贬之。将恐后之君子怀免贬之难而无意于功名也。文忠徒欲高尚其事。而不知此亦自蹈好大之失矣。至于复立浮图。乃所以和顺道德而齐天地鬼神之心。以开济天下后世之人。为无穷之益也。文忠以为不当。则是太宗暗于取舍矣。使太宗果暗于此。则当时房．杜．王．魏之流亦因循尸禄而暗于取舍者耶。或曰文忠慕韩愈为人。故不得不尔。呜呼。文忠何忍哉。慕人毁佛而兼弃太宗之道德。是不为好恶所欺耶。孔子立名教者也。老氏则非毁之。及孔子删礼则曰。吾闻诸老聃云。然孔子亦以人而废言乎。亦若世情之好恶耶。况真佛也者。即圣凡本有之体。毁之乃所以自毁之也。讵伤于真佛哉。尝闻文忠一昔梦为勇士数辈摄至太宗之庭。太宗怒而责曰。吾文武勋烈如此。不能逃子之贬。何也。文忠震惧而寤。后欲追改之。而业已进书颁行矣。遂不克改。尝慨然曰。平怀最难。此殆非偶然而云耳。

　　永徽二年九月。四祖道信大师示寂。师姓司马。世居河内。后徙蕲州。生而超异。幼慕空宗。诸解脱门宛如夙习。既绍祖位。摄心无寐。胁不至席者仅六十年。隋大业末。领众至吉州。值群盗围城。七旬不解。万众惶怖。师悯之。教诵摩诃般若。既而贼众望雉堞间若有神兵。乃相谓曰。城中必有异人。遂即引去。武德中始居破头山。学徒奔凑。尝一日于黄梅道中逢一小儿。骨相秀异。师曰汝何姓。答曰。姓即有。不是常姓。师曰是何姓。答曰是佛性。师曰汝无性耶。答曰性即空故。师默识其为法器。令侍者诣其母求之出家。母以夙缘故了无难色。以至。传衣付法。偈曰。华种有生性。因地华生生。大缘与信合。当生生不生。遂以学徒委之。一日告众曰。吾尝游卢山登绝顶。望破头山见紫云如盖。下有白气横分六道。汝等会否。众皆默然。忍大师曰。莫是和尚他后横出一枝佛法否。师曰善。贞观末。太宗向师道味。欲瞻风彩。诏赴京师。师上表逊谢。前后三返竟以疾辞。第四度命使者曰。如果不起即取首来。使至山谕旨。师乃引颈就刃。神色怡然。使异之。回以状闻。帝弥加叹慕。就赐珍缯以遂其志。及是忽垂诫门人曰。一切诸法悉皆解脱。汝等各自护念。流化未来。言讫安坐而逝。寿七十有二。塔于本山。明年四月八日塔户无故自开。仪相如生。尔后门人不敢复闭。代宗谥大鉴禅师云。

　　隆兴佛教编年通论卷第十二
卍新纂续藏经第 75 册 No. 1512 隆兴编年通论


　　隆兴佛教编年通论卷第十三

　　隆兴府石室沙门　祖琇　撰

　　　　唐

　　永徽四年。禅师慧宽卒。宽生杨氏。父为道士魏三洞先生。姊信相。生而知道终日凝然禅寂。宽五六岁日与信相谭论。俱非世事。家世奉道宽独不喜。父诟厉使拜天尊。宽不得已跪之。铁像蹶然崩坏。举族惊异。因录每与信相所论言句。先是龙怀寺禅师昙相临终语弟子会曰。吾报缘当生广汉绵竹峰顶杨氏家。后七年汝来见吾。言讫而逝。其后会颇忘之。一昔梦相责以负约。会惊寤遂。造峰顶而扣其扉。宽曰扣扉者谁。会遽曰弟子会也。宽笑曰何以知吾而称弟子。会曰得师声犹昔日声也。遂相见。其父出所录每与信相谭论示之。盖大庄严等论。会即奉宽再归龙怀寺落发。由是神异日显。俗呼圣和尚。其姊信相亦随出家。尝因净慧寺异僧入定。满寺红焰亘然而人未识之。信相曰此火聚尊者入火光三昧耳。因其寺入水观。一室湛然唯水不见其形。异僧钦叹以为得果。时亦号圣尼。宽十世为大僧。今十生记存焉。累朝赐谥不一。

　　是岁法师玄奘于慈恩寺将建大塔。奉安所获经论梵本。以表闻奏。敕中书舍人李义府报曰。所欲营塔。今已处分大内及东宫掖庭等七宫亡人衣物。助师营辨。于是法师授以西域制度。躬自负土运甋。未几而成。其高二百尺。即上层建碑。刊二圣圣教序而藏之。

　　五年。中天竺国摩诃菩提寺遣僧致法师玄奘书并献方物。其辞曰。微妙吉祥世尊金刚座侧摩诃菩提寺诸多闻众所共围绕上座慧天。致书摩诃支那国于无量经律论妙尽精微木叉阿遮利耶。敬问无量。少病少恼。我慧天苾刍今造佛大神变赞颂及诸经论比量智等。今附苾刍法长将往此无量多闻长老大德阿遮利耶。智光亦同前致问。马波索迦日授稽首和南。今共寄白㲲一双示不空心路远。莫怪其少。愿领彼。须经论录名附来。当为抄送。木叉阿遮利耶愿知。及法长辞还。奘答长老智光书。其略曰。往年使还。承正法藏大师无常奉问摧割。不能已已。呜呼。苦海舟沉人天眼灭。迁夺之痛何不述欤。昔大觉潜辉。迦叶绍其洪业。商那迁逝。鞠多阐其嘉猷。今法将归真。法师次任其事。惟愿清辞妙辩共四海而弘流。福智庄严与五山而永久。玄奘所将经论已翻瑜伽师地论等大小三十余部。即日大唐天子圣躬万福率土安宁。以轮王之慈敷法王之化。所出经论并蒙神笔制序。令所司抄写国内流行。爰及邻邦亦俱遵奉。虽居像季之末而教法光荣邕邕穆穆。亦不异室罗筏逝多林之化也。伏愿照知。顷信度河失经一驮。今录名于后。有便请为附来。并有片物供养。愿垂纳受。

　　是岁特旨度沙弥窥基为大僧。入大慈恩寺参译经正义。基。尉迟敬德犹子也。父宗。右金吾卫将军。母裴。梦掌月轮吞之而孕。诞夕神光盈室。甫六岁能著书。初法师奘公于西域得一童子。敏悟绝伦因携之诣宗。宗呼基出拜。奘使诵所著兵书且数千言。奘数目童子。及基诵毕。奘绐之曰。此古书耳。宗未之信。奘令西域童子覆诵之。不差一字。宗大怒。以基窃古书罔己。将杀之。奘就丐出家。基曰。听我御荤色晚膳。即从出家。不然宁伏剑死不为饿死。奘爱其俊而许之。遂从入道。每览疏记过目成诵。义亦顿解。善大小乘。既参译经。从奘受瑜伽唯识宗旨。著论凡百部。时号百本论师。然性豪侈。每出必治三车。亦号三车法师。

　　六年五月。法师玄奘译因明论。沙门神泰等各造义疏释之。法师栖玄者以其论示尚药奉御吕才。才深艺之士也。颇毁其文。作因明注解破义图。轻薄者听信之。秋七月。译经法师慧立致书左仆射千志宁。斥其谬辞曰。闻诸佛之立教。文言奥远旨义幽深。等圆穹之寥廓。类沧波之浩浣。谈真如之性相。居十地而尚迷。说小草之因缘。处无生而犹昧。况有萦缠八邪之网。沉沦四倒之流。而欲窥究宗因辨彰其理者。无乃惑哉。切见大慈恩寺翻经法师。慧基早树智力夙成。行洁圭璋操逾松𣏌。遂能躬游圣域询禀微言。擅三藏于胸怀。苞四含于掌握。嗣清徽于曩哲。扇遗范于当今。实季俗之舟航。信缁林之龟鉴者也。所翻圣教已三百余轴。中有小论题曰因明。诠论难之旨归。序折邪之轨式。虽未为玄门之要妙。亦非造次之所知。近闻尚药吕奉御以常人之资。窃众师之说。造因明图释宗因义。不能精悟。好起异端。苟觅声举妄为穿凿。排众德之正说。任我慢之[怡-台+匾]心。媒炫公卿之前。嚣諠闾巷之侧。不惭颜厚。靡倦神劳。数易炎凉心犹未已。然奉御于俗事少闲。遂谓真宗可了。何异鼷鼠见釜灶之堪陟乃言昆阆之不难。蛛蝥睹棘林之易罗遂谓扶桑之可网。不量涯分无以异斯。况大音希声大辩若讷。所以净名契理杜口毗耶。尼父德高恂恂乡党。未闻夸矜自媒而获搢绅之推抑也。立致书。其事稍息。

　　冬十月丁酉。太常博士柳宣以其事寝作归敬书并偈。檄译经大德求毕其说。于是法师明浚答还。述颂并书。极大教尊严而训吕才妄举。抑宣得书即劾吕才。列奏其事。有旨集公卿学士领才诣慈恩寺见法师。受辞悔谢而退。

　　显庆元年正月丙寅。立代王弘为皇太子。是日于慈恩寺斋僧五千员。来黄门侍郎薛元超主其事。因问法师玄奘前代翻经之式。对曰。汉魏既远未可详论。晋宋已来翻经皆有监阅详缉之官。故符坚时昙摩难提译经。黄门赵整执笔。姚兴时罗什译经。兴及姚嵩执笔。后魏菩提流支译经。侍中崔光笔授。以至梁陈周隋之代并亦如之。贞观初年波颇那罗译经。先帝来赵郡王孝恭詹事杜正伦监护。今特阙如。又大慈恩寺壮丽轮奂今古罕俦。尚未建碑。贫道怀此二事。愿闻之于上也。元超奏其语。制可。

　　是月壬申朝会。中书令崔敦礼宣来曰。大慈恩寺法师玄奘。新翻经论文义须精。宜令左仆射于志宁．吏部尚书来济．礼部尚书许敬宗．黄门侍郎薛元超．中书侍郎李义府杜正伦时为看阅。或不稳处随事润色。朝罢遣内给事王君德报法师曰。承须友人助翻经。已为处分于志宁等。其慈恩寺碑朕望自作。不知师意如何。且令相报。奘奉旨即率众诣阙抗表陈请。未几高宗亲制大慈恩寺碑文成。遣长孙无忌遍示群公。其辞曰。盖闻乾坤缔构之初。品物权舆之始。莫不载形厚土籍覆穹苍。然则二曜辉天靡测盈虚之像。四溟纪地岂究波澜之极。况乎法门虚寂出生不灭之前。圣教牢笼示有无形之外。故以道光尘劫化洽生灵。缅惟王宫发迹莲披起步之华。神沼腾光树曲高堤之干。演德音于鹿苑。会多士于龙宫。福已罪之群生。兴将灭之人代。能使下愚抱道。骨碎寒林之野。上哲钦风。身没雪山之偈。丝流法雨。清火宅以辞炎。轮升慧日。皎重冥而归昼。朕逖览缃史详观道义。福永劫者其唯释教欤。文德皇太后凭柯琼树疏派泉源。德照涂山道光妫汭。流芬彤管。彰懿则于八弦。垂训紫宫。扇徽猷于万古。遽而乾精掩月永戢贞辉。坤维绝纽长沦茂疏。抚奁镜而增感。望陟𡵆以何追。仲由兴叹于千钟。虞丘致哀于三失。朕之罔极实有切于终身。故载怀兴缉创斯金地。却背邠郊。点千庄之树锦。前临终岳。吐百仞之峰莲。左面八川。皎池光而分镜。右邻九达。飞羽盖以连云。抑天府之奥区。信上京之胜地。迹其雕轩架迥绮阁凌虚。丹空晓鸟焕日宫而泛丽。素天初兔鉴月殿而澄辉。薰径秋兰疏亭佩紫。芳岩冬桂密户丛丹。灯皎繁华。焰转心中之鹤。幡标迥刹。彩萦天外之虹。飞陛参差。含文露而栖玉。轻帘舒卷。网靥面而编珠。霞班低岫之红。池漠泛烟之翠。鸣佩与宵钟合韵。和风共晨梵分音。岂真香积天宫远惭轮奂。阆风仙阙遥愧雕华而已哉。有玄奘法师者。实真如之冠冕也。器宇凝䆳若清风之肃长松。缛思繁蔚如绮霜之辉迥汉。腾今照古之智挺自生知。蕴寂怀真之诚发乎龆龀。孤标一代迈生远以照前。迥秀千龄架澄什而光后。以为淳风替古浇俗移今。悲巨夜之长昏。痛微言之永翳。遂投迹异域。广餐秘教。乘杯云汉之外。振锡烟霞之表。滔天巨海漫惊浪而羁游。亘地严霜犯凄气而独游。平郊散叙衣单雪岭之风。旷野低轮肌弊流沙之日。遐征月路影对宵而暂双。远迈危峰形临朝而永只。思穷妙境探𧷤至真。心罄玄津研几秘术。通昔贤之所不达。悟先典之所未闻。遂得金牒东流续将绝之教。宝偈西徙补已阙之文。时眷灵基栖心此地弘宣奥旨。叶重翠于祇林。所以远辟幽关。波再清于定水。朕之虔心八正。肃志双林。冀延景福。式资冥助。奉愿皇太后逍遥六度神游丹阙之前。偃息四禅魂升紫极之境。悲夫玉烛易往促四序于炎凉。金箭难留驰六龙于晷漏。恐波迁树在移溟海于桑田。地是势非沦高岸而为幽谷。于是敬刻贞石。式旌真境。铭不录。

　　三月庚申。百僚奉表美扬圣制。别诏礼部尚书许敬宗送碑文示法师玄奘。甲子奘率徒诣阙奉表谢曰。造化之功既播物而成教。圣人之道亦因辞而见情。然则画卦垂文空谈形于器宇。设爻分象实未越于寰域。羲皇之德尚见称于前古。姬后之风亦独高于后代。岂若开物成务阐八正以摛章。诠道立言证三明而导俗。理穷天地之表。情该日月之外。校其优劣斯为盛矣。共惟陛下金轮在运玉历乘时。化洽四洲仁覃九有。道苞前圣功茂乃神。纵多能于生知。资率由于天至。始悲奁镜即创招提。俄树胜幢乃敷文律。若乃天华颖发睿藻波腾。吞笔海而孕龙宫。掩词林而包鹤树。内该八藏外核六经。奥而能典宏而且密。使祇园遗迹托宝思而弥高。奈苑余芳假琼章而不朽。岂直抑扬梦境照晢迷途。谅以镕范四天牢笼三界者矣。奘以其文宜得圣笔自写。因抗表劝请。制不许。再表。遂许之。四月八日奘率京城僧尼备幢幡宝辇香华梵仪扣芳林门迎御制碑。来太常九部乐并长安万年二县乐戏及戚里侯王耆耋送之。是日以雨不克。十四日遂迎之。旧史本纪云。帝御安福门楼。观法师玄奘迎御制大慈恩寺碑。导从以天竺法仪。其徒甚盛。帝望之大悦。

　　五月法师玄奘寝疾。来尚药奉御蒋孝章．针医上宫琮专视病。又遣北门使者伺气候递报消息。奘因陈先朝以释氏名位次道流之下。先帝晚年许为改正。又永徽初来僧尼罪犯情难知者同俗法推鞠。奘虑疾病委顿永隔天颜。附内使以闻。即日来使报曰。所陈但佛道名位。先朝处分事。须平章其同俗。来即为除落。师宜安意将息。奘疾寻愈。会天后难月。命入宫祈福及分难。神光满宫自庭烛天。因号佛光王(即中宗也)。初帝尝谓奘曰。若生男子即听出家。至是奘奉表请许佛光王出家绍隆三宝。制可。

　　二年夏四月。追僧道各二七人入宫论议。道士李荣以本际立义。法师义褒征曰。既标本际。为道本于际耶。际本于道耶。荣曰㸦得。褒曰。若道本于际。际为道本。则亦可际本于道。道为际源。荣曰亦通耳。褒曰。若本际与道㸦得相通。则亦可自然与道㸦相法也。荣曰。道法自然。自然不法道。褒曰。若尔。则道本于际。本际不本于道矣。荣意前言之失。不复主义。以他语嘲褒。褒正色曰。对万乘之前立论。申明邪正以简帝心。岂以他辞尘渎天听。荣愧服。帝嘉之。令引荣退席。揖黄颐对褒谈论。极莫而罢。

　　是岁法师玄奘抗表辞入嵩山少林寺专意译经。降御札报曰。省表知欲晦迹严泉。追遁远而架往。托虑神寂。轨澄什以标今。仰揖风规是所钦尚。朕业空学寡靡究高深。然以浅识薄闻未见其可。法师津梁三界汲引四生。智皎心灯定凝意水。非情尘之所翳。岂识浪之能惊。道德可居何必太华叠岭。空寂可舍岂独少室重峦。幸戢来言勿复重请。则市朝大隐不独贵于前贤。见闻弘益更可珍于即代。奘进启奉谢。略曰。昔季重蒙魏君之礼。唯叙睽离。慧远辱晋后之书。才令给米。未睹辞兼空寂可舍之旨。诲示大隐市朝之情。故知人主之怀。穷真罄俗综有该无。超羲轩而更高。驾曹马而逾远者矣。时奘公道震天下。谋欲禁止旧经唯弘新典。有禅师法冲者善楞伽宗旨。雅为房梁公所重。因见奘而谏之曰。闻君将废罢旧经不许弘宣。此未可也。法师顷依旧经入道。今若弃旧崇新。则法师亦当返初。复依新经出家可乎。奘悟而止。

　　四年。帝在合璧宫追僧道论义。法师会隐立五蕴义。法师神泰立九断知义。道士李荣．黄寿不知名义。茫如梦海。虽事往返而牢落无归。遂敕道士立义。于是李荣立道生万物义。法师慧立问曰。先生立道生万物。未审此道是有知耶是无知。荣曰。人法地。地法天。天法道。既为天地之法。岂曰无知。立曰。必若有知。则合唯生于善。何故亦生于恶。既善恶升沉丛杂混生。则无知矣。请试剧陈之。如上古未开辟时何不早生今日圣明。子有黔黎与之荣乐。乃先诞共工．蚩尤．桀．纣．幽．厉之徒而残贼斯民耶。人臣之中何不唯生稷．契．夔．龙之辈。而使飞廉．恶来．靳尚．新莽之俦谀謟其君。致邦国倾乱耶。羽族之中何不唯生鸾凤嘉禽。而更生枭镜恶鸟乎。毛群之中何不唯生麒麟骅骝。复生豺狼豪猬乎。以至草木等类美恶不同。既混糅俱生不别善恶。则道无知。不能生物。云何得称天地取法而生万物乎。据佛世尊穷理尽性之教。则天地万物是业。众生以业力故所感不同。以善业胜者。则琉璃为地黄金为道。琼树荫陌玉叶垂亭。甘露充餐绮衣为座。恶业多者。沙壤为地瓦砾为衢。稗饭充饥麻衣蔽体。泥行雨宿霜获暑耕。皆自业所感。无人使之。吾子心迷不识。妄言道生一。何可悯。荣愕然不知所对。慧立乘机拂弄。荣亦杜默。遂𧹞然下座。揖黄寿前席立老子名义。法师会隐以老子国家先宗。既难其名恐有触犯。即奏曰。黄寿身预黄冠。不知讳忌。城狐社鼠犹事依凭国家。远承龙德之后。陛下老氏子孙。岂有对人子孙而公谈祖讳。至如五千言中大有好义。寿不能标列而说圣人之名。计罪论刑死有余及。帝肯首曰。固当别立义。寿既遭沮挫惭汗失图。虽事言对而次序乖越。及罢。帝曰。朕观二家之论宗旨竟未分明。法师慧立骤对曰。二家之论宗旨未明。实如明诏。何则。众僧立义道士不识其源。既耻无辞。遂镋闟谩语。至如会隐立五蕴义。黄颐以荫名来难。且荫以覆盖为宗。蕴以积聚为义。如色有十一。聚在色名之下。识有八种。积在一名之中。举统以收称为蕴义。若以荫名见难。义理全乖。又神泰立九断知义。道士生来未闻此名。论座虽登不知发问之处。无以遮惭。遂浪作余语。由是宗旨不明。浼渎天听。过在道士。然佛法大宗因缘为最。故云未尝有一法不从因缘生。且如目见殿柱须具五缘。一识心不乱。二眼根不坏。三籍以光明。四有境现前。五中间无障。必具此缘方得见柱。若曦光已没龙烛未明。纵有朱棇何由可见。又如嘉谷阳和之月。假水土人工则能萌芽。夏盛瓮中。冬藏地陷。缘不具故毕竟不生。而人亦然。内则业感为因。外则父母为缘。身方得生。父母乖违终无生理。乃至羽毛万汇悉亦如之。故经云。深入缘起。断诸邪见。由佛智慧。穷法实相。是称无上正觉为人天师。外道之辈则不如是。或计诸法自然。即同此方庄老。或言无因。或云宿作。并是邪宗不明法本。又对御说依他．遍计．圆成三性之义。及辞出宫。少选敕内给事王君德传宣曰。师等因缘义甚好。何不早论。诣道士李荣等传来曰。何不学佛经。于是荣等羞缩为之气塞。

　　麟德元年二月。法师玄奘寝疾。命弟子大乘光录所译经论凡一千三百三十有五卷。造弥勒像十俱胝。及疾革。口诵色蕴不可得。受想行识不可得。眼界不可得乃至意识界不可得。无明不可得乃至菩提不可得。不可得亦不可得。复令左右同声三唱南谟慈氏如来．应．正等觉。愿与含识速奉慈颜。南无慈氏如来所居内院。愿舍寿已必生其中。遂右胁安卧而逝。春秋六十有三。是夕白虹四道自北亘南贯井宿。直慈恩寺塔。讣闻于朝。帝哭之甚哀。顾左右曰。朕失国宝矣。辍朝三日。自终及葬五降御札。裒录遗典。勤䘏丧事。俄异僧奉旃檀末香至。请依天竺法用涂法师之体。大乘光等以掩龛日久不欲开。其僧曰。别奉进旨。傥见拒。即具奏遂启龛。而颜色如生香气馥郁。其僧涂毕恍然不见。识者以为兜率内院人也。夏四月来准佛世尊故事敛以金棺银椁。塔于浐东门。弟子神泰．栖玄．会隐．慧立．明浚．义褒．大乘光等。皆法门之龙象焉。

　　论曰。自大教东流。沙门行侔先圣则有远公。妙尽法源则有罗什。道德尊重为帝王师则娄约．法上诸公。然皆未遇盛明之主。独奘出贞观至治之世。道契太宗中兴佛法。迹其翻宣至教功比罗什。风规峻美庶几远公。道振一时尊逾约上。自古功德兼隆由滕．兰已来未之有也。使夫大教巍巍。后世得以安其成式。呜呼。可谓既圣矣。

　　干封二年八月。南山律师道宣卒。有诏追悼。仍敕天下寺并宜图形塑像以为标范。宣姓钱氏。父吏部尚书郎。母梦月轮贯怀而孕。既而又梦梵僧语之曰。所孕者祐律师也。愿自爱。及宣年壮而退然无经世意。母忆所梦。听出家。性与道合。所至必感神物翊卫供奉天馔。有云室山人尝访宣。见左右皆天童给侍。莫年以戒坛未合律。躬负土。准律新之坛成日。有异比丘至礼坛曰。佛灭已来像法住世。中兴毗尼赖师一人而已。复有厖眉皓首尊者降坛。与宣论道久之而去。弟子蹑迹追之。不知所往。时以为宾头卢也。又尝中夜行道。临砌蹶且仆。有少年介胄拥持之。因问汝谓谁而见德如此。曰。弟子博叉天王子张琼也。以师戒德高妙故来给卫耳。宣遂广问如来世尊在世及灭度时事。琼一一为宣言之。及别授宣佛牙并宝掌二物。表信而隐。又常感异人征难律相轻重。亦授以祇桓图及付嘱仪十卷。皆世所未有者。故南山律疏妙尽随相之义。以其通神明而然也。既殁。弟子文纲弘其教。天下宗师之。目为行事防非止恶宗。谓之南山教。律师尝问天神。观音大士缘起。天神对曰。往昔过去劫有王曰庄严。夫人曰宝应。生三女。长曰妙颜。仲曰妙音。季曰妙善。妙善始孕。夫人梦吞月。及诞之夕。大地震动。异香天华遍及内外。国人骇异。既生不浴而鲜洁。梵相端严。五色云覆其身。国人曰圣人出世之征也。父母虽奇之。然心邪遂恶。菩萨长成自然慈婉衣服华鲜。日中一食。宫中号曰佛心娘子。宫娥沐化咸迁善离欲。王稍憎之。将欲择配。妙善廉知曰。富贵不长有。荣华如泡幻。虽陵以贱役绝无悔心。王同夫人召而诱之。则曰。若免三患当从严命。王曰何谓三患。妙善曰。一者世人少时面如珂月。及老发白面皱。行住坐卧百不如少。二者肢体康强步武若飞。忽一病至卧于床枕无一可喜。三者姻戚集会骨肉满前。一旦无常父子虽亲岂能相代。三患若免从婚可得。若未能者不如出家务道。了达本心诸患自灭。王怒。责令治圃。裁损饮膳。二姊亦私往夺其志。妙善固守不回。夫人亲谕之。妙善曰。一切世间恩爱缠缚无有出期。骨肉会合当必离散。愿母自宽。幸有二姊虞侍。无以妙善为意也。夫人及姊因奏王舍之出家。王怒。召诸尼诫之。必欲苦楚令退志。尼等恐惧。以粗务柴水杵臼园蔬任之。感圃蔬冬茂厨侧涌泉。久而妙善无退意。王闻有泉蔬之异。大怒。遣武士取首并杀尼众。使者将至。忽云雾如山咫尺莫辨。及霁。独失妙善所在。为神捧至他岩卜居。神曰。地薄不任。凡三迁而后得今香山。妙善居之。木食涧饮。久之王得迦摩罗疾。遍身腐烂寝食辍然。国医皆莫能差。将殂。有僧言善疗。然须无嗔人手目。王甚难之。僧曰。王境内西南香山有菩萨修行。王若遣使求之。二物必得。王不获已。命内侍往道其意。妙善曰。我父不敬三宝。毁灭正教。诛无罪之尼。此招报也。即忻然刲目断臂授使者。复告以劝王改往趣善无惑邪法及奉二物。僧以成药。王饵之立效。厚谢医僧。僧曰。谢我何为。当谢施手目者。僧忽不见。王惊神助。遂命驾同夫人二女入山谢菩萨。相见未语。夫人识之乃妙善也。不觉哽噎涕泪。妙善曰。夫人忆妙善否。我念父王之恩。报以手目。王及夫人闻语抱持哭之恸。夫人欲以舌䑛其目。未及之间。忽然祥云周覆天乐发声动地雨华。乃现千手千眼圣像当空堂堂。从者万数。庆悲之声震响山谷。须臾菩萨还复本身俨然而逝。王及夫人二姊阇维。收舍利即山建塔。宣又问。菩萨处处化身。岂应独在香山耶。神曰。今震旦境内唯香山最殊胜。山在嵩岳之南二百里。今汝州香山是也。天神又为宣说阿育王佛舍利塔在震旦境中者十有九处。后皆显验云。

　　论曰。南山宣公盖梁祐律师之后身也。以持律声震五天。致果位圣人数数为宣降现。平章法义以至天厨奉供天童给侍。　本朝祥符间犹有梵僧远来礼宣塔者。自非古佛法道为之升济。神明曷能若是乎。至于天神谈舍利灵塔所在及观音大士缘起之迹。然无尽世界普门示现。乌可既言哉。妙善特无刹尘数中之一耳。菩萨万行报得之身。应缘而现初非男女定相。如首楞严所谓从闻思修入三摩地者。谅为大士根本缘起也欤。

　　隆兴佛教编年通论卷第十三
卍新纂续藏经第 75 册 No. 1512 隆兴编年通论


　　隆兴佛教编年通论卷第十四

　　隆兴府石室沙门　祖琇　撰

　　　　唐

　　总章元年。追僧道会于百福殿定夺化胡经真伪。百官临证。僧法明者预选入。方三教首座议论纷纭。明察其非是。即排众出曰。老子化胡成佛之际。为作华言化之耶。为作胡语诱之。若作华言则胡人未善。必作胡语。既传此土须假翻译。未审道流所谓化胡经者。于何朝代翻译。笔授．证义当复为谁。于是举众愕然无能应者。公卿列辟咸服其切当。忻跃而罢。有敕搜聚天下化胡经焚弃。不在道经之数。既而洛京恒道观桓彦道等奉表乞留。诏曰。三圣重光玄元统叙。岂忘老教偏意释宗。朕志款还淳情存去伪。理乖事升者虽在亲而亦除。义符名当者虽有冤而必录。自今道经诸部有记及化胡事者并宜削除。有司条为罪制。

　　论曰。初元魏道士姜斌等撰造所谓太上开天经。盛言老子化胡事。及与昙谟最对辩。斌眼其妄而名臣瓶鸾者乃着笑道论三十有六篇。掊击化胡成佛之谬。今载藏中。至隋仆射杨素曰。道经称老子化胡。胡人不受化。乃令尹喜变佛形而化之。胡人乃始受化。审尔则老子不能化胡。胡人奉佛有素明矣。又尝入道宫指化胡像问道流曰。老子安用化胡为。佛何不化胡为道。道流无对。此言尤足以尽揭其谬矣。今观法明之辨精切允当。则又过素远甚。其妖妄宜消落不复存矣。至会昌以来。此说尚炫惑于世。何哉。

　　上元二年。五祖弘忍大师示寂。师蕲州黄梅周氏子。生而岐嶷。儿时有异僧叹曰。是子阙七种相不逮如来。后遇信大师得法嗣化于破头山。成亨中有卢居士者名慧能。自远来参。师问汝自何来。答曰岭南。师曰欲求何事。曰唯求作佛。师曰。岭南人无佛性。若为得佛。曰。人即有南北。佛性岂然。师知其异人。乃诃之曰着槽厂去。能礼足而退。便入碓坊服劳。于杵臼之间经旬月。师知付法时至。遂告众曰。正法难解。不可徒记吾言将为己任。汝等各自随意述一偈。若语意冥符则衣法皆付。时会七百余众神秀居第一座。学通内外众所推仰。秀亦自负无出其右者。不复思惟乃于廊壁间书一偈云。身是菩提树。心如明镜台。时时勤拭拂。莫遣有尘埃。师因经行次见偈。心知秀之所为。因绐曰。后代依此修行亦得道果。众聆此语各讽诵。他日能在碓坊闻偈。乃问同列此谁为之。同侣告以和尚将欲付法各令述偈。此乃秀上座所为。能曰。美则美矣。了则未了。同侣共诃其谬妄。能至莫夜命童子引至廊间。能自执烛令童子于秀偈之侧写偈曰。菩提本无树。明镜亦非台。本来无一物。何假拂尘埃。师复见此。默念必能之所为。因故为之辞曰。此谁作。亦未见性。众以师弗许。皆莫之頋。即于是夕潜使人自碓坊呼能至。告之曰。诸佛出世为一大事因缘。随机小大而引化之。遂有十地三乘顿渐等法以为教门。然以微妙秘密圆明真实正法眼藏付于上首迦叶尊者。展转传授二十八世至菩提达磨大师。届于此土。得可祖承袭。以至于吾。吾今授汝。并所传袈裟用以表信。汝善护持勿令断绝。听吾偈曰。有情来下种。因地果还生。无情既无种。无性亦无生。能跪受毕乃曰。法则既受。衣付何人。师曰。昔达磨初至。人未之信。故传此衣以明得法。今信心已熟。衣乃争端。止于汝身勿复传也。且当远引。俟时行化。所谓受衣之人命如悬丝。能曰当隐何所。师云。逢怀且止。遇会即藏。能礼足捧衣而出。通夕南迈。众皆未知。师由是三日不上堂。众疑之因致问。师曰吾道行矣。又问衣法谁传。师曰能者传之。众意卢居士名能。必此人也。共力推寻。能已不在。至有相率而物色追之者。师既付法已。复经四载而寂。塔于东山。代宗帝谥大满禅师。

　　旧唐史云。后魏末有僧达磨者。本天竺王子。以让国出家。入南海得禅宗妙法。云自释迦相传。有衣钵为记。世相传受。达磨将衣钵航海而来。初至梁国见武帝。问以有为之事。达磨不悦乃之魏。隐于嵩山少林寺。遇毒而卒。其年魏使宋云于葱岭回见之。门徒发其墓。但有衣履而已。达磨传慧可。可尝断臂以求其法。可传僧璨。璨传道信。信传弘忍。忍姓周氏。黄梅人。与信并住东山寺。世谓其法为东山法门。

　　论曰。旧史叙诸祖虽简略。然大要与宝林．传灯之说皆合。至谓达磨遇毒而卒。及魏使复于葱岭见之。则毒与卒果有之乎。世称五祖前身盖栽松道者。往见四祖将付以衣法。俄惜之曰。汝耄矣。虽嗣化能复几何。傥再来可也。五祖因托质周氏女。无父而生。母几受祸仅死而免。四祖果忍死以迟其来。果以大法。噫吾祖出入死生正游戏耳。自非果位上圣。孰能与于此哉。

　　仪凤元年。北印度尊者佛陀波利至五台清凉山。逢一叟问曰尔来何为。波利曰求礼觐文殊也。曰持佛顶尊胜咒来未。曰未也。叟曰。此土众生滋恶而出家者犯四弃尤多。不持此咒随行远来奚益。能回取之以流此土可乎。波利作礼而返。以开耀五年取其咒至于长安。有旨命日照三藏翻译。帝闻此咒灵验。特异秘之禁掖。波利频奏请布中外。高宗不得已从之。波利即辞入五台。后不知终。

　　时南天竺有菩提流志。习头陀行。从耶舍瞿沙受道。为西域宗师。名震中夏。帝闻风而悦之。因使西域有诏敦请。

　　永淳元年。慈恩法师窥基卒。年五十有一。有诏伤悼。御制𥁞像赞。敕葬樊川北渠。近奘公之莹。基貌丰硕长八尺。气概万夫。项有玉枕。十指纹皆盘折如印。见者詟伏。然心慈善诲人。晚节祈生内院。循戒弥笃。尝造玉文殊像及金写大般若经。皆获瑞应。初南山宣律师以弘律名震五天。感天厨供馔。每薄基三车之玩。不甚为礼。基尝访宣。其日过午而天馔不至。及基辞去天神乃降。宣责以后时。天曰。适见大乘菩萨在此。翊卫严甚。故无自而入。宣闻之大惊。于是遐迩增敬焉。先是奘公亲授西域戒贤师瑜伽师地唯识宗。而基尽领其妙。恢廓源流天下后世尊之。目为三乘法相显理宗。谓之慈恩教。是岁隐士孙思邈卒。年百余。思邈善庄老及阴阳推步医药之术。尤重释典。世称孙真人焉。

　　二年。法师玄晖卒。晖字道世。或云名道世。以避太宗偏讳。故以字行。三学洞贯。尝慨教藏及古今图史之博而学者难以备究。因撰法苑珠林凡一百卷。各开门类。识者重其精博云。

　　弘道元年。帝崩。中宗即位数月。天后废为卢陵王。幽于房州。天后临朝称制。是为则天。明年七月沙门十辈诣阙上大云经。盛称则天当即宸极。则天大悦。赐十沙门紫方袍银龟袋。颁经于天下郡国。各建大云寺。九月则天革唐命。改国号周。自称圣神皇帝。

　　论曰。新唐史极恶大云之妄。然其后菩提流志．不空三藏．清凉国师诸公皆未有考其所以来而黜绝之。今是经犹列于藏中。迹其真妄固未易详也。则天革命。当太宗时已着秘谶。安在临朝称制而献大云经哉。是十沙门者。以律按之。其显异之罪自当摈斥。不得列于僧数。则天欲遂己之私而宠贵之。是不独革唐命。抑亦兼坏释氏法矣。悲夫。

　　延载元年。则天加号天𠕋金轮圣神皇帝。作七宝。复闻于阗国梵本华严大经。即遣使奉玉帛往求之。并请彼国善梵学者一人随经以来。于是于阗主以实叉难提妙华严宗旨遣赴命。则天见之大悦。诏入大遍空寺。同三藏菩提流志法师．神恻．玄景．复礼等翻译华严。则天时幸其寺。亲施供馔焉。

　　万岁通天元年。诏沙弥康法藏于太原寺。开示华严宗旨。方绪经题。感白光昱然自口而出。须臾成盖停空久之。万众欢呼叹异。都讲僧恒奏其事。则天悦。有旨命京城十大德为藏授满分戒。赐号贤首。诏入大遍空寺参译经。

　　是岁诏嵩岳慧安禅师入禁中问道。与神秀禅师同被钦重。则天尝问安甲子几何。对曰不记。曰何以不记。安曰。生死之身有若循环。环无起尽焉用记为。况识心流注无有间断。见沤起者乃妄想耳。从初识至动相灭时亦只如此。何年月而可记乎。则天叹美久之。时安春秋百余而天下之人慕之称为老安国师。

　　圣历元年五月戊辰。三藏法师义净自西域还。获梵本经论四百余部及金刚座真容舍利三百余粒。则天降跸上东门迎劳。安置佛授记寺。未几诏入大遍空寺。同实叉难提等译经证义。明年十月译新华严经成。实叉难提等奉表奏上。则天亲制序。御太极殿宣示百官。

　　久视元年。诏敛天下僧钱日一文。聚作大像于白马阪。宰相狄仁杰上疏谏曰。为政之本必先人事。陛下矜念群生迷谬弱丧无归。欲令像法兼行睹相生善。然今之伽蓝制过宫室。穷奢极壮刻绘尽功。宝度殚于缀严。瑰材极于轮奂。工不役鬼。物不天来。既皆出于民。将何以堪之。且生之有时。用之无度。编户所奉常若不充。痛切肌肤不辞捶楚。游僧一说矫陈祸福。剪发解衣仍惭其少。亦有离间骨肉事均路人。身自纳妻谓无彼我。皆托佛法[詿*〡]误愚人。里陌动有经坊。阛阓尤多精舍。化诱谆切倍于官征。法事供需严逾制来。膏腴物业水硙㽵园。富有其多不知厌斁。逃丁避罪骈集法门。且一夫不耕犹受其弊。浮食者众又劫人财。臣每念之实切悲痛。昔梁武．简文舍施无算。及三淮浪沸五岭烟腾。列刹盈衢莫救危亡之祸。缁衣蔽路岂有勤王之功。况比风尘屡扰征役稍繁。遽兴此务力所未堪。伏惟功德无量。何必兴建大像以劳费为名乎。虽敛僧钱百未及一。尊容既广不可露居。覆以百层尚忧未遍。臣今兼采众议。咸以为如来设教以慈悲为主。普济群品是其用心。岂以劳人而存虚饰哉。疏奏。则天不纳。

　　论曰。法师支遁曰。沙门之于世也。犹虚舟之寄大壑耳。其来不以事。退亦乘闲。四海之内竟自无宅。邦乱则振锡孤游。道洽则忻然共萃。盖谓吾徒于天下固无事人也。至末法败道之徒。苟安衣食者。于狄梁公之论殆不可得而讳焉。呜呼。是岂真沙门者所为哉。疏谓如来设教以普济群品为心。讵以劳人而存虚饰。此不独匡则天之失。抑有以辅吾佛之正教也。与夫后世泛然排佛老以苟名者云泥矣。

　　长安元年。则天将建大像。御史张廷圭复上疏谏曰。夫佛者以觉知为义。因心而成。不可以诸相见也。经云。若以色见我。以音声求我。是人行邪道。不能见如来。此真如之果不可以外求也。陛下信心归依。发弘誓愿。壮其塔庙。广其尊容。已遍于天下久矣。盖有为住相布施非最上第一希有之法。何以知之。经云。若人满三千大千世界七宝以用布施。其福甚多。不如有人于此经中受持四句偈等为人演说。其福胜彼。如佛所说。则陛下倾四海之财。竭万夫之力。穷山之木以为塔寺。极冶之金以为尊像。劳则多矣。费则甚矣。其所获福乃不若禅房之匹夫。菩萨所作福德不应贪着。盖有为之法不足高也。况此营建事因土木。或开发盘礴峻筑基阶。或塞穴洞通转采斫。碾压虫蚁动盈巨亿。岂佛标坐夏之义。悯蠢动而不忍害其生乎。又役鬼不可惟人是营。通计工匠率多贫窭。朝欧暮役劳筋苦骨。箪食瓢饮晨炊星饭。饥渴所致疾疹交集。岂佛标徒行之义。愍畜产而不忍苦其力乎。又营筑之役僧尼是税。虽展转乞丐穷乏尤多。州县征输星火逼迫。或谋计靡所或鬻卖以充。怨声载路和气不洽。岂佛标喜舍之义。愍愚蒙而不忍夺其产乎。且边朔未宁军装日急。天下虚竭海内劳弊。伏惟陛下慎之重之。思菩萨之行为利益一切众生。应如是布施。则其福德若东西南北四维上下虚空不可思量矣。何必勤于住相。雕苍生之业。崇不急之务哉。臣以时政言之。则宜先边境。畜府库。养人力。以佛教论之则宜救危苦。灭诸相。崇无为。伏惟察臣之言。行佛之行。务以理为尚。无以人废言。疏奏。则天大悦。御长生殿召见廷圭。赐以金帛。

　　是岁。诏贤首法师法藏于东都佛授记寺讲新华严经。至华藏世界品。感大地震动逾时乃息。即日召对长生殿。问帝网十重玄门．海印三昧．参合六相总别同异成坏之义．藏敷宣有绪。玄旨通贯。则天骤闻茫然惊异。伸请再三。藏就指殿隅金狮子为晓譬之。至所谓一毛头狮子百亿毛头狮子。则天豁然领解。繇是集其语。目为金狮子章。初灵华寺俨尊者传杜顺华严宗旨。藏执侍俨。尽传其教。及俨去世。藏以巾情说法。于是京城耆德连名抗表乞度为僧。凡藏落发受具皆则天特旨。又尝为则天以十圆镜置八隅上下。皆使相向。中安佛像。然烛照之。则镜镜现像㸦相摄入。及观之者交罗齐现。以表刹海十界普容无尽之旨。藏没。清凉国师澄观宗其教。天下学者宗之。目为一念圆融具德宗。谓之贤首教。

　　三年。则天铸像之费将具。纳言季峤上疏谏曰。臣闻法慈愍菩萨护持。唯志利益群生。非假修崇土木。伏闻造像。税非户口钱出僧尼。非假州县祇承不能济辨。且天下编户贫弱者众。或佣力客作以济糇粮。或卖田败舍以供王役。今造像钱数已有一十七万缗。若以散施广济贫穷。人与一千尚济一十七万户。拯饥寒之弊。省劳役之勤。顺诸佛慈悲之心。广人主亭毒之意。则人神胥悦功德无量。则天不纳。是冬像成。率百僚礼祀。

　　神龙元年正月。大臣张柬之．桓彦范等五王以兵诛奸臣。复皇太子于位。是为中宗皇帝。徙则天于上阳宫。流宰相房融于高州。夏四月。融于广州遇梵僧般剌蜜谛赍楞严梵夹至。刺史请就制上道场宣译。融笔授。及译经十卷毕。般剌复携梵本归于天竺。

　　是月。中宗降御札。召曹溪六祖慧能入京。其辞曰。朕请安．秀二师宫中供养。万机之暇每究一乘。二师并推让云。南方有能禅师。密授忍大师衣法。可就彼问。令遣内侍薛简驰诏迎请。愿师慈念速赴上京。师以表辞疾。愿终林麓。薛简曰。京城禅德皆云欲得会道当须坐禅习定。若不因禅定而得解脱者未之有也。未审师所说法如何。师曰。道由心悟。岂在坐耶。经云。若见如来若坐若卧。是行邪道。何则。无所从来亦无所去。若无生灭。是如来清净禅。诸法空寂。是如来清净坐。究竟无证。岂况坐耶。简曰。弟子回朝。主上必问。愿师慈悲指示心要。今得见性明道。祖曰。道无明暗。明暗是代谢之义。明明无尽亦是有尽。简曰明喻智慧。暗况烦恼。学道人傥不以智慧照破烦恼生死。凭何出离。师曰。若以智慧照烦恼者。此是二乘小儿羊车等机。上智大根悉不如是。简曰何谓大乘见解。师曰。明与无明其性无二。无二之性即是实性。实性者。处凡愚而不减。在圣贤而不增。住烦恼而不乱。居神定而不寂。不断不常不来不去。不在中间及其内外。不生不灭性相如如。常住不迁名之曰道。简曰。师说不生不灭。何异外道。师曰。外道将灭止生。以生显灭。灭犹不灭。生说无生。我说本自不生。今亦无灭。所以不同外道。汝欲知心要。但一切善恶都莫思量。自然得入清净心体。湛然常住妙用恒沙。简礼辞归阙。表上师语。帝咨美久之。寻遣使赐袈裟瓶钵等。谕天子向慕之意。

　　二年三月。大通禅师神秀卒。中书令张说制碑曰。撰夫总四大者成乎身矣。立万始者主乎心矣。身是虚哉。即身见空始同妙用。心非实也。观心若幻乃等真如。名数入焉妙本乖。言说出焉真宗隐。故如来有意传要道力持至德。万劫而逢付法印。一念而顿授佛身。谁其弘之。实大通禅师其人也。禅师尊称大通。讳神秀。本姓李。陈留尉氏人也。心洞九流。悬解先觉。身长八尺。秀眉大耳。应王霸之像。合圣贤之度。少为书生。游问江表。老庄玄旨。书易大义。三乘经论。四分律仪。说通训诂。音参吴晋。烂乎如袭孔翠。玲然如振金玉。既独鉴潜发。多闻旁施。逮知天命之年。自拔人间之世。企闻蕲州有忍禅师。禅门之法胤也。自菩提达磨天竺东来。以法传慧可。可传僧璨。璨传道信。信传弘忍。继明重迹相承五世。乃不远遐阻翻飞谒诣。虚受与沃心悬会。高悟与真乘同辙。缕指忘识。湛见本心。住寂灭境。行无是处。有师而成。即燃灯佛所无依而说是空王法门。服勤六年不舍昼夜。大师叹曰。东山之法尽在秀矣。命之洗足。引之并座。于见涕辞而去退藏于密。仪凤中始𨽻玉泉。名在僧录寺东七里。地坥山雄。目之曰。此正楞伽孤峰度门兰若。荫松籍草。吾将老焉。云从龙。风从虎。大道出。贤人睹。岐阳之地就去成都华阴之山。学来如市。未云多也。后进得以拂三有。超四禅。升堂七十。味道三千。不是过也。尔其开法。大略则忘念以息想。极力以摄心。其入也品均凡圣。其到也行无前后。趣定之前万缘尽闭。发慧之后一切皆如。特奉楞伽递为心要。过此以往未之或知。久视年中。禅师春秋高矣。诏请而来。趺坐觐君。肩舆上殿。屈万乘而稽首。洒九重而宴居。传圣道者不北面。有盛德者无臣礼。遂推两京法主。三帝国师。仰佛日之再中。庆优昙之一现。然处都邑婉其秘旨。每帝王分座。后妃临席。鸳鹭四匝。龙象三绕。时炽炭待矿。故对默而心降。时诊饥投味。故告约而义领。一雨普沾于众缘。万籁各吹于本分。非夫安住无畏应变无方者。孰能至尔乎。圣敬日崇。朝恩代积。当阳初会之所。置寺曰度门。尉氏先人之宅。置寺曰报恩。轼闾名乡表德非拟局厌諠辇。长怀虚壑。累乞还山。既听中驻久矣。衰惫无他患苦。魄散神全形遗力谢。神龙二年二月二十八日夜中頋命趺坐泊如化灭。禅师武德八年乙酉受具千天宫寺。至是年丙午复终于此寺。盖僧腊八十矣。生于隋末百有余岁。未尝自言。故人莫审其数也。三界火心。四部水背。榱崩梁坏。雷动雨泣。凡诸宝身生是金口。故其丧也如执亲焉。诏使吊哀。王侯归[賜-勿+月]。三月二日𠕋谥大通。展饰终之义礼也。时厥五日假安阙塞。缓及葬之期怀也。宸驾临诀至午桥。王公悲送至伊水。羽仪陈设至山龛。仲秋既望。还诏乃下。帝诺先许。冥遂夙心。太常卿鼓吹导引。城门郎监护丧葬。是日天子出龙门。泫金衬。登高驻跸。目尽回舆。自伊及江扶道哀候。幡华百辇香云千里。维十月哉生魄明。即旧居后冈安神起塔。国钱严饰赐逾百万。巨钟盖先帝所铸。群经乃后皇所锡。金榜御题华幡内造。塔寺尊重远称标绝。初禅师形解东洛。相见南荆。白雾积晦于禅山。素莲寄生于坐树。则双林变色泗水逆流。至人违代同符异感。百日卒哭也。在龙华寺设大会八千人度二十七人。二祥练缟也。咸就西明道场数如前会。万回菩萨乞施后宫。宝衣盈箱珍价敌国。亲举宠贵侑供巡香。其广福博因存没如此。日月逾迈荣落相推。於戏。法子永恋宗极。痛慈舟之遽失。恨涌塔之迟开。石城之叹也不孤。庐山之碑焉可作。窃比夫子贡之论夫子也。生于天地不知天地之高厚。饮于河海不知河海之广深。强名其迹以慰其心。铭曰。

　　额珠内隐。匪指莫效。心镜外尘。匪磨莫照。海藏安静。风识牵乐。不入度门。孰探法要。倬哉禅伯。独立天下。功收密诣。解却名假。诣无所得。解亦都舍。月影空如。现于悟者。无量善众。为父为师。露清热恼。光射昏疑。冀将住世。万寿无期。奈何过隙。一朝去之。嗟我门人。忧心断续。进忆瞻仰。退思付嘱。尽不离定。空非灭觉。念兹在兹。敢告无学。时岐王范及征君卢鸿皆勒碑制碣。旧唐史有传。称沙门被王者礼敬。古未之有。景龙元年三月。国师慧安诫其徒曰。吾气尽。将尸置林中恣野火焚之。偶神僧万回至。与安握手言论。其徒侧聆俱莫之省。至八日合户偃身而寂。春秋一百二十八。其徒奉命舁尸林中。果野火至阇维之。得舍利八十粒。五粒最巨而紫红色光焰夺目。诏入留禁中云。

　　是岁再诏于阗国三藏实叉难提至。帝降跸迎劳。备两街法仪旌幢鼓吹迓之。载以青象。安置荐福寺。难提风神宏旷仪韵秀整。善大小乘。通华梵两音。

　　隆兴佛教编年通论卷第十四
卍新纂续藏经第 75 册 No. 1512 隆兴编年通论


　　隆兴佛教编年通论卷第十五

　　隆兴府石室沙门　祖琇　撰

　　　　唐

　　景龙三年。禅师法仪者。琅邪王之子也。王以附徐敬业举兵诛天后不利。宗族覆灭。仪时尚少。逃匿民间。遇沙门携之出家为大僧。至是中宗诏求琅邪之后。主事者以仪名闻于扶风太守。太守获仪而喜之。馆于后堂。奏名于朝。已而太守夫人悦仪风度。逼罢道。欲妻以爱女。仪坚拒不许。一日夫人携女子就见仪。且使[卄/(辛*丸)/(衣-〦)]近魔魅之。以倾夺其意。仪不获已绐之曰。在涂久可得一浴而后成礼。夫人喜以为诚然。趣使具浴。仪入室即以利刃自断其阴。婢子窃见。遽呼内人排户救之。获苏。太守高其操执事之。及赴京引见。帝命袭琅邪王爵。仪具以本志恳辞。陈义甚高。帝嘉美之。听从便。其后禅观通悟。雅为时贤推揖。

　　是岁。召律师道岸入宫。为妃主授归戒。因留禁中。别日帝至。诸师皆避席。岸独逡巡长揖而已。帝高其量。图形于林光宫。御制赞曰。戒珠皎洁。慧流清净。身局五篇。心融八定。学妙真宗。观通实性。维持法务。纲纪德政。律藏冀兮传芳。像教因而光盛。时以为荣焉。

　　景云元年六月。韦后作乱。中宗崩。七月。临淄王举兵平内难。皇弟相王即皇帝位。是为睿宗。是月庚辰。下诏曰。释典玄宗理均迹异。拯人化俗教别功齐。自今每缘法事聚集僧尼道士女冠等。宜齐行并集。初太宗以老子为皇宗升于释氏之上。至则天朝复在释氏之下。今此已往遂为永式。令齐班并集云。

　　八月乙卯。以高祖旧第兴圣寺。有柹树天授中枯死。至是忽重荣。因大赦天下。赐百官封爵。普度僧尼道士凡数万。

　　九月。诏三藏菩提流志于北苑白莲池甘露亭译大宝积经。来中书陆象先．尚书郭元振．宰相张说润文。经成凡五十九会总一百二十卷。

　　十月。诏神僧万回入宫。赐号法云公。馆于集贤院。给二美人奉事。未几忽求阌卿河水。左右仓皇莫能得。又曰。第穴堂前地可得也。既得之。回饮水毕湛然而逝。赠号国公。图形集贤院。初回幼时。能三千里致兄书。朝往莫归。因号万回。高宗闻其名。诏入宫度为沙门。则天在位延之禁中。赐锦衣。令宫人给侍。庄惠太子始生。则天抱之示回。回曰。此西域树精。养之宜兄弟。及安乐公主怙韦后将谋逆。回遇之。望尘唾曰。血腥不可近。未几安乐果诛。玄宗在蕃。尝私谒回。回拊其背曰。五十年太平天子。睿宗为相王。每将出。回必告市人曰天子来。少顷而相王至。其神异类如此。

　　论曰。法云公尝有偈曰。明暗两忘开佛眼。不系一法出莲丛。真空不坏灵智性。妙用常恒无作功。圣智本来成佛道。寂光非照自圆通。熟味厥旨。盖大乘了悟之言也。而法云特以小乘神异显化。至于佛菩萨出世宏正法眼。必𣷉光混世。未始泄露密机。直至临终方有付嘱。然则法云章章显异。抑圣贤之权欤。

　　三年。诏泗州大士僧伽入宫供养。度慧俨．慧岸．木叉三人为侍者。帝亲书所居寺额曰普光王。未几迁止荐福寺。明年京畿旱。有旨命大士致雨。僧伽以瓶水散洒。即有浓云自所居而涌大雨倾注。又明年三月示寂。寿八十有三。神采如生。敕就荐福寺塑身建塔。即秽气满城。帝炷香祝之。许送归淮。言讫异香郁然。倾都叹异。遂奉全身归泗州之普光王寺建塔。帝尝问法云公万回曰。僧伽何如人。对曰。观音大士化身耳。神化事迹具如蒋颖叔所著传。

　　是岁三月。敕东都留守韦安石赍诏起嵩山沙门一行赴阙。行辞疾不赴。遁入荆州之当阳山。旧唐书云。行姓张氏。初名遂。剡国公公瑾之孙。武功令擅之子。少聪敏。览观子史。尝诣道士尹崇借太玄经读之。数日而还。崇曰此经精微。吾寻积年尚未晓。子宜研究无忽也。行曰已究其义。因出所撰太衍玄图并义决。崇览之大惊。因与谈其渊奥。退谓人曰。此后生颜子也。由此知名于世。初武三思慕其学行。就请结交。行遁匿避之。寻出家。遍历天下访求异术。至天台国清寺见别院古松数十。门有流水。行立门屏。闻僧于庭中布算声。而语其徒曰。今日当有弟子自远来求。吾算法已合到门。岂无人导引乎。即除一算曰。门前水当西流。弟子亦至矣。行返顾。溪水果已西流。遂承其言遽趍入。再拜咨求其法。彼尽授与之。遂洞历象阴阳推步之学。回入嵩山依普寂禅师参决禅门宗旨。及遁当阳山。又从律师慧悟学毗尼。凡经籍一览毕世不忘。

　　先天元年。曹溪六祖能大师示众曰。诸善知识。各各净心听吾说。汝等诸人自心是佛。更莫狐疑。外无一物而能建立。皆是本心生种种法。故经云。心生种种法生。心灭种种法灭。若欲成就种智。须达一相三昧．一行三昧。若于一切处而不住相。于诸法中不生憎爱亦无取舍。不念利益成坏等事。安闲恬静虚融淡泊。此名一相三昧。若于一切处行住坐卧纯一直心。不动道场。即成净土。名一行三昧。若人具二三昧。如地有种能含藏长养成就其实。一相一行亦复如是。我今说法犹如时雨普润大地。汝等佛性譬如种子。遇兹沾洽悉得发生。承吾言者决获菩提。依吾行者定证妙果。师说法度人。往来学者尝逾千数。明年七月辞归新州故宅国恩寺。其徒泣曰。师归当复来否。师曰业落归根。来时无口。又问。师之法眼何人传授。师曰。有道者传。无心者通。至国恩寺。以八月三日示众曰。吾受忍大师衣法。今为汝等说法。不付其衣。盖汝等信根已熟。决定无疑堪任大事。听吾偈曰。心地含诸种。普雨悉皆萌。顿悟华情已。菩提果自成。复谓众曰。其法无二。其心亦然。其道清净。亦无诸相。汝等不用观静及空其心。此心本净。无可取舍。各自努力。随缘好去。吾涅槃时至。珍重。即跏趺而逝。于是山林变白。鸟兽哀鸣。彩云香雾连日不开。既而广州都督韦据率韶新二郡官吏迎奉全身。归于曹溪宝林寺建塔。真身今尚存焉。旧唐史曰。则天闻神秀名。诏至都。肩舆入殿。亲加跪礼。敕当阳山创度门寺以旌其德。时王公已下及京城士庶闻风争来谒见。望尘拜伏。目以万数。初神秀与慧能同师弘忍而行业相埒(力辍切)。及忍卒。能住韶州广果寺。韶阳山中旧多虎豹。一夕去尽。远近惊叹。咸归伏焉。秀尝奏则天请召能赴阙。能固辞。秀复自作书重邀之。能谓使者曰。吾形㒵矬陋。北土见之恐不敬吾法。又先师以吾南中有缘。亦不可违。及中宗召之。竟不度岭而卒。天下散传其法。谓秀为北宗。能为南宗。

　　论曰。旧史虽绝未谕吾祖之道。然其纪事有可称者。如秀被遇两朝如此而力让曹溪。曹溪坚卧不赴。秀则不掩人之善。曹溪则拳拳伏膺师教。惧人以㒵而慢法。是皆贤者去就之大体也。今传灯不着前贤克让之美。颇载两宗相忌之辞。宜乎后世泛泛者略有位㒵则偃然自大。视天下以为莫己若者。往往专务诋斥为胜。噫宗师化仪轨范蔑然亡之矣。后来者安所述哉。

　　开元二年十月。永嘉玄觉禅师示寂。师博贯三藏。精天台止观圆妙法门。与东阳䇿禅师偕谒六祖。师至振锡携瓶绕床一匝。祖曰。夫沙门者。具三千威仪。八万细行。大德自何方而来。生大我慢。师曰。生死事大。无常迅速。祖曰。何不体取无生。了无速乎。师曰。体即无生。了本无速。祖曰如是如是。师乃具威仪参礼。须臾告辞。祖曰返太速乎。师曰。本自无动。岂有速耶。祖曰谁知非动。曰仁者自生分别。祖曰汝甚得无生之意。师曰无生岂有意邪。祖曰无意谁当分别。曰分别亦非意。祖曰。善哉善哉。少留一宿。时谓一宿觉。及回。学徒奔萃。师着证道歌一篇。梵僧传归天竺。彼皆钦仰。目为东土大乘经。又着禅宗悟修圆旨十篇及观心十门。并盛传于世。

　　三年八月。玄宗遣礼部郎中张洽赍诏诣当阳山。起沙门一行赴阙。行以再命不许辞。赴之。有旨安置光泰殿。帝数访以安国抚民之要。行启陈无隐。未几永穆公主出降。诏依太平公主故事优厚发遣。行谏以为高宗末年唯有一女所以特如优礼。而太平竟以骄僭得罪。不应引以为例。帝纳其言。遽追敕但依常礼。其忠谏多类此。或谓行优于忆诵。帝一日命出宫籍示之。行阅毕。令内侍执本对帝复之。不差一字。帝惊异頋谓左右曰圣人也。自是频召咨质佛心之要。行雍容启沃。圣眷日隆。天下之人以帝从之问道。称为天师焉。

　　四年。嵩岳元圭禅师示寂。师居岳之庞坞。一日有异人峨冠盛服拥卫而至。圭曰。善来仁者。胡为而至。彼厉声曰师宁识我耶。圭曰。吾观佛与众生等。吾一目之。岂分别耶。曰我此岳神也。能生杀于人。师安得一目我哉。圭曰。吾本不生。汝安能杀。吾视身与空等。视吾与汝等。汝能坏空与汝乎。使果能之。吾则不生不灭也。况汝不能。焉能生杀我耶。神稽首曰。我聪明正直过于余神。讵知师有广大智慧。愿授以正戒。令我度世。圭曰。汝既乞戒。即既戒矣。所以者何。戒外无戒。又奚戒哉。神曰。此理也。我闻茫昧。止求师戒。我身愿为门弟子。圭即张座秉炉正几曰。付汝五戒。若能即曰能。不尔即曰否。神曰谨奉教。曰汝能不淫乎。神曰亦娶也。曰。非谓此也。谓无罪欲也。神曰能。曰汝能不盗乎。神曰。无乏我也。安有盗取哉。曰。非谓此也。谓飨而福淫。不供而祸善。神曰能。曰汝能不杀乎。神曰。实司其柄。焉得不杀。曰。非谓此也。谓有滥误疑混也。神曰能。曰汝能不妄乎。神曰。我惟正直。焉有妄哉。曰。非谓此也。谓先后不合天心也。神曰能。曰汝不遭酒败乎。曰能。曰。如上是为佛戒也。以有心奉持而无心拘执。以有心为物而无心想身。能如是。则先天地生而不为精。后天地死而不为老。终日变化而不为动。毕竟寂灭而不为休。悟此则虽娶非妻也。虽飨非取也。虽柄非权也。虽作非故也。虽醉非惛也。是为无心而已。无心则无戒。无戒则无心无佛无众生。无汝亦无我。无汝则孰为戒哉。神曰。我神通去佛几何。曰。汝神通则十句五不能。佛则十句七能三不能。神竦然避席曰可得闻乎。圭曰。汝能戾上帝东天行而西七曜乎。曰弗能也。圭曰汝能夺地祇融五岳而结四海乎。曰弗能也。圭曰是谓五不能也。佛能空一切相。成万法智。而不能即灭定业。佛能知群有性。穷忆劫事。而不能化导无缘。佛能度无量有情。而不能尽众生界。是谓三不能也。然定业亦不牢久。无缘亦谓一期。众生界本无增减。廓无一人能主有法。有法无主是谓无法。无法无主是谓无心。如我解佛亦无神通也。但能以无心通达一切法耳。神曰。我诚浅昧。未闻空义。师所授戒。我当奉行。今愿报慈德。效我所能。师曰。吾观身无物。观法无常。了然更有何欲。神曰。师必命我为世间事。展我神功。使已发心未发心信心不信心等人目我神踪。知有佛有神。有能有不能。有自然有非自然者。师曰吾无用是为。曰。佛亦使龙神护法。师宁隳叛佛耶。第随意示诲。师不得已曰。东岩寺之障莽然无树。北岫有之。然而背非屏拥。汝能移北树于东岭乎。神曰。既闻命矣。恐昏夜必有喧动。愿师无骇。即作礼辞去。师门送而且观之。见仪卫逶迤如王者之状。岚霭烟霞纷纶间错。幢幡环佩凌空隐没。是夕果有暴风迅雷奔云震电。栋宇摇荡宿乌惊呼。师谓众曰。无怖。神与我契矣。拂旦和霁。则北山之松尽移东岭。森然行植焉。师诫其徒曰。吾没后无令外知。若为口实。人将妖我矣。师伊阙人。姓李氏。幼岁出家。具戒得法于老安国师。寿七十有三云。

　　论曰。荆国王文公尝问张文定公曰。去孔子百年而有孟轲。此后迨孔孟者为谁。何吾道之寥寥乎。文定沉吟久之曰。有人第恐过之耳。曰谁耶。文定曰。南岳让。嵩山圭。马祖．石头．丹霞．无业。若此类孔孟之教辔勒不住。故归释氏矣。文公深肯之。其后张公无尽闻之叹曰。达人之论也。然嵩山盖祖庭之旁出者也。其感应超绝。说法沛然如此。则南岳而下的传正续宗师。世教辔勒不住。端可见矣。二三公之谠论。渠不信夫。

　　是岁天竺三藏法师无畏至京师。帝嗣位之初。一夕梦梵僧谒见。风度瑰异。异寤追忆不已。因追𥁞工授以形段图于殿壁。及畏至入对。帝熟视。盖梦中所见僧也。竦然异之。馆于西明寺。宁薛诸王皆降礼钦重。其后秋旱。帝廉知无畏能致龙。遣内使传诏请雨。畏难之。奏以旱数当然。若苦召龙恐暴物。帝再遣谕旨曰。人苦秋暑。虽暴风疾雨适足快意。畏诺之。有司设坛仪华彩光丽。畏笑曰是可以致雨耶。命撤去之。独持满钵水。以小刀搅之。诵咒语百余番。即有微物如虬龙从钵矫首水面。顷之复沉。畏咒遣之。白气自钵腾涌。语诏使曰。速归。雨即至矣。诏使驰出回顾。有云如练自讲堂盘旋而上。顷刻风雷震电。诏使趋入奏。御衣巾透湿。于是震风凌雨飘荡庐舍。士民悚惧弥日而息。又尝霖霪逾时。诏畏止之。畏于寺捏泥媪五躯向之作梵语。若斥骂者。即刻而霁。其神验类如此。帝敬之若神。未几通华言。译虚空藏．毗卢遮那．苏息地．羯罗等经十余部。禅师一行三藏．宝月等参预其事。畏性简静。好禅观。每劝学者习之。累表求还。帝坚留不许。

　　是岁广州节度宋璟入曹溪礼祖塔。誓曰。弟子愿毕世外护大法。祈一祥瑞表信。言讫微风飘香。氤氲袭人。俄而甘雨倾注。唯遍一寺之内。璟忻跃赋诗而去。未几召入。与姚元崇相继执政。世称姚宋为中兴贤相。

　　九年四月朝庭以麟德历署日蚀比不验。诏禅师一行改撰新历。行受诏推大衍数。立术以应之。较经史所书气朔日名度数可考者皆合而着之。久之道士邢和璞谓太史令尹愔(揖淫切)曰。一行其圣人乎。昔洛下闳造大初历尝记曰。八百年后当差一日。必有圣人出世紏止之。今年期差满而一行推大衍数以紏数家之谬。闳之言不诬矣。愔亦以为然。行复欲知黄道进退。而太史无黄道仪。表请创置之。制可。

　　是岁沙门智升上释教经律论目录凡二十卷。铨次大藏经典及圣贤论撰凡五千四十八卷。自是遂为定数。

　　十一年十月癸酉。禅师一行制黄道仪成。帝自为之铭。诏安武成殿庭以示百官。其仪准圆天之像。具列宿赤道及周天度数。注水激轮令其自转。一昼夜而天运周外络二轮。缀以日月令得运行。每天东行一周。日西行一度。月行十三度。以十九分度之七。二十九转有余而日月会。三百六十五转而日周天。以木匮为地平。令仪半在地下。晦明朔望迟速有准。立木人二于地平。其一前置鼓以候刻。至一刻则自击之。其一前置钟以候辰。至一辰亦自撞之。皆于地中略施轮轴关锁交错相持。当时称其妙。以为神功。无几铜铁渐涩不能自转。遂藏之于集贤院。

　　十二年。沙门牛云者。少不慧。因诣五台山礼文殊。初至东台。见老人问曰胡为而来。曰愿见大圣求聪慧耳。老人曰文殊居北台。尔往见之。云奉教趋北台。老人亦在彼矣。云意其即文殊也。遂拜之。老人曰。汝沙门也。不应礼俗士。云拜不已。老人怜之。为入定。观云前身盖牛也。以尝驮经故获比丘报。老人起定。为云言之。复云。汝性昏坐。胸中有淤肉在。当为汝钁去之。因戒云闲目无辄开。云如约。颇觉老人以钁锄其胸。然不甚楚。少顷心怀开豁顿异往时。及开眸。见老人者现身为文殊。妙相端严。谓云曰与汝聪慧竟。云喜跃作礼及起身。而文殊隐不见。云自是聪持辩悟。为时导师。以夙因故以牛云称焉。

　　十四年。日本国沙门荣睿．普照等至于杨州。奉僧伽黎十领。其上缀以山川异物之状。盖其国主附之以施中国高行沙门。于时律师鉴真受其衣。叹外国人有佛种性。欲往化之。会睿(于徛切。与睿同)照等亦劝请。遂附舶而东。为恶风飘入鱼蛇等海。以真律行高。皆脱祸。既至日本。彼王预知。枉驾迎劳。馆于毗卢遮那殿。未几请真授归戒。夫人群臣皆以次禀授。日本自是始有律教。

　　十五年三藏菩提流志卒。春秋一百五十有六。流志南印土国王之子。以让位出家。高宗闻名。有诏要之。以垂拱中至京师。凡四十年。如华严．宝积等经皆出其手。帝及重臣敬之如生佛。葬日特给卤薄羽仪。塔于龙门之西原。赐谥曰开元一切遍知三藏。名德之盛古未有焉。时嵩山破灶堕和尚者。不称名氏。言行叵测。初见老安国师。契悟心要。隐居嵩山。山有庙灵甚。殿中唯安一灶。远近祭祀。烹宰无虚日。师领徒入庙。以杖击灶三下云。咄。此灶泥瓦合成。圣从何来。灵从何起。恁么烹宰物命。又击三下。灶乃倾破堕落。须臾有一人青衣峨冠设拜师前曰。我本此庙灶神。久受业报。今蒙师说无生忍。得脱此处当生天上。特来礼谢。师曰。是汝本有之性。非吾强言。神再拜而去。少选。徒众问师。某等久在和尚左右。未蒙指示。灶神得何径旨便得生天。师曰。我只向伊道是泥瓦合成。别无道理为伊。众无语。师良久云会么。众云不会。师曰。本有之性为什么不会。众僧乃礼拜。师曰。破也破也。堕也堕也。于是其众皆悟玄旨。后有义丰禅师举问安国师。国师叹曰。此子会尽物我一如。可谓如朗月处空。无不见者。只是难凑伊语脉。丰曰未审什么人凑他语脉。安曰不知者。又僧问。物物无形时如何。师曰礼即唯汝非我。不礼即唯我非汝。其僧礼谢。师曰。本有之物。物非物也。所以道若能转物即同如来。有僧从牛头处来。师曰来自何人法会。僧进前叉手绕师一匝而出。师曰牛头会下不可有此人。僧乃回上边叉手而立。师云果然果然。僧却问。应物不由他时如何。师曰争得不由他。僧云恁么即顺正归原去也。师曰归原何顺。曰若非和尚几错招愆。师曰。犹是未见四祖时道理。见后道将来。僧乃绕师一匝而出。师曰顺正之道今古如然。又僧侍立次。师曰。祖祖佛佛只说如人本性本心。此外别无道理。会取会取。僧礼谢。师以拂子打之曰。一处如是。千处亦然。师后不知终。

　　十五年十一月己丑。禅师一行寝疾于华严寺。旧唐史云。帝一夕梦游其寺。见一室绳床竹窗气象萧索。及旦行以疾闻。帝遣中使候问。使还奏行居处之状。与所梦冥合。帝叹久之。有旨命京城十大德为行结坛祈福。既而行疾少间。诏陪驾幸新丰。未几行疾革。帝亲候问。遂沐浴端坐而逝。春秋四十有五。帝哭之哀甚。辍朝三日。有诏伤悼。听停龛三七日。与中外瞻礼。行容㒵如生而鬓发日长。帝亲制碑书之于石。出内库钱五十万建塔铜人原。谥曰大慧禅师。帝尝从容问国祚几何。有留难否。行曰。銮舆有万里之行。社稷终吉。帝惊问。故不答。退以小金合进之曰。至万里即开。帝一日发合视之。盖当归少许。及禄山乱。驾幸成都至万里桥。忽悟。未几果归。昭宗初封吉王。而唐以昭宗而灭。故云终吉。有里媪素供行。而媪一子。坐杀人将之刑。媪悲泣请救。行怜之。令弟子捕生物得雉豕七。行日藏其一于瓮中。为梵语咒之七日。北斗尽没。朝廷震惊。太史奏将有变。请避正殿禳之。帝密以问。行对曰。此无他。盖妖魔也。凡嗔心坏一切善。慈心降一切魔。若肆赦天下则妖不能为。帝然之。遂大赦。媪子由是得免。行日出一豕。则一星现。至七日而斗复如故。其秘术多此类。着易论十二卷．大衍论二十卷．开元大衍历五十二卷．七政长历三卷。释氏系录．大衍玄图．心机算术．括遁甲十六局．六壬连珠歌．六壬髓经．天一太一经．太一局遁甲经各一卷。五音地里经十五卷。宰相李吉甫奉诏撰一行传一卷。并见唐艺文志。

　　十六年。诏特进张说．历官陈玄景等编次一行所撰大衍历施用。三月驾幸温汤。道由一行塔所。帝为驻跸徘徊。令品官诲塔告以出豫之意。赐帛五十匹。令莳塔前松柏。其为圣眷如此。

　　本朝史官欧阳文忠曰。自太初至麟德历。凡二十三家。与天虽近而未密。至一行则密矣。其倚数立法固无以易也。后世虽有改作者。皆依仿而已。

　　沙门道泓者。生黄州。与侍郎张敬之厚。善能言吉凶。亡不明验。尝为中书张说视宅。戒曰。无穿东北壬隅也。他日见说曰宅气索然云何。与说共视。隅有三坎丈余。泓惊曰。公富贵一世而已。诸子将不终。说惧。将平之。泓曰。客土无气。与土脉不连。譬身疮痏。补佗肉无益也。其后说诸子皆污禄山以斥死。果如其言。

　　论曰。欧阳文忠公雅嫉吾释。未始略有假借。独于唐志尊一行大衍之作。而宋景文于方技篇削一行．玄奘等传。而独著道泓地理之说。或者以为唐浮图行业无足为二公取者。故止于是而已。夫岂然哉。盖大衍所以统天时。地理则切于人事。是宜史笔取也。若吾释之盛。莫盛于唐。凡三百年间以道德为天下宗师者不可悉数。欧宋以为奉异方之教。故讳之而不书。犹春秋时。虽老聃．郯子之贤返不若江人黄人得书于经。岂亦老氏不足取哉。盖国经之典。凡礼乐刑政所及贵贱必书。若吾浮图大绝世累颖脱尘表者。于刑政何与焉。宜其不参于世典也。由是言之。欧宋黜吾释。其微意乃所以尊之也。盛哉一行前膺洛下闳八百年之谶。当时则明天子跪之。称为圣人。及其制作施于后世。缊天地。贯幽明。历数百年而其术益验。果圣欤贤耶。吾弗得而知矣。

　　隆与佛教编年通论卷第十五
卍新纂续藏经第 75 册 No. 1512 隆兴编年通论


　　隆兴佛教编年通论卷第十六

　　隆兴府石室沙门　祖琇　撰

　　　　唐

　　开元十七年。太师燕国公张说薨。说为唐宗臣。朝廷大述作多出其手。为文属思精壮。尤善释典。尝谪岳州而诗益凄婉。时人谓得江山之助。天下不称姓而曰燕公。着石刻般若心经序曰。万行起于心。心人之主。三乘归于一。一法之宗。知心无所得是真得。见一无不通是玄通。如来说五蕴皆空。人本空也。如来说诸法空相。法亦空也。知法照空。见空舍法。二者知见复非空耶。是故定之与慧俱空法中。入此门者为明门。行此路者为超路。非夫行深般若者孰能证于此乎。驸马都尉荣阳郑万钧。深艺之士也。学有传僻。书成草圣。乃挥洒手翰镌刻心经。树圣善之宝坊。启未来之华业。佛以无依相而说法本不生。我以无得心而传今则无灭。道存文字。意齐天坏。国老张说闻而嘉焉。赞扬佛事。题之乐石。又制法池院二法堂赞并序曰。法池西三归院二法堂。兹院长老初上禅师所造也。禅师姓彭氏。名知。至性笃孝。执亲之丧。七日不食。微言密行。志道探玄。究易老庄太一之旨。善正书。擅钟王品格。其点画婉秀。毫缕必见。如折槁荷磨文石。筋理洒飒。固非人力之所致也。中朝名士山薮高尚。法流开胜远近慕焉。及晚年专意于禅颂。平生事业脱若遗尘矣。常叹帝王父母许我出家。雨露生成恩惟一揆。依如来教创是功德万一乎。献福二宫潜祐七祖。将与一切咸登道场。于是三归堂以长安元年辛丑子月望日癸卯立。善法堂以开元元年癸丑丑月望日戊辰建。禅师母弟仁婉．弟子启疑及沙弥令哲。左右斯业实有力焉。而作赞曰。敬告诸佛子。一心清净观。欲求正真道。当从信根入。是佛虚空相。是法微妙光。定慧不相离。是僧和合义。人空法亦空。二空亦复空。住心三空宝。是名三归处。至哉初上人。建立善法堂。彩翠三世佛。庄严清净眼。能运无碍心。普入于一切。见若不染色。知若不取识。是名真实见。亦名解脱知。佛观离生灭。诸法等如是。

　　二十年八月壬申朔。三藏金刚智告其徒曰。白月圆时吾逝矣。至时绕毗卢像。顶梵夹退归寝室。跏趺而逝。赐谥灌顶国师。敕中书杜鸿渐撰纪德碑。智西域人。本王种出家。从龙智阿阇梨传密教。及来东土。初达南海广州。节度闻于朝。有旨驿驰赴阙入见。帝大悦。馆于大慈恩寺。未几夏旱。诏智祈雨。智结坛。图七俱胝像。约开眸即雨。阅三日像果开眸。有物自坛布云弥空。斯须而雨。帝特降诏褒美。明年辞游雁门。不允。遂迁荐福寺。为人语默兴居。容止凝粹。喜愠不形于色。见者莫测其涯。所至必结灌顶道场。弟子不空传其教。初不空事智。智授以梵本悉昙章及声明论。不逾旬而诵之。智奇其骏。引入金刚道场。以掷华验之。智以为胜己。不空因求授瑜伽五部。智未之许。不空拟入天竺求之。智一夕梦京城佛像皆东行。及寤以诰不空。空启以西游意。智曰。汝有授道之资。吾何靳哉。即授以五部及毗卢遮那经苏息地轨范。及智没。不空奉遗教游天竺增广其学。

　　论曰。自大教东流。诸僧间以神异助化。是皆功行成熟契彻心源。自觉本智现量发圣。绝非咒力幻术所致也。始自东晋尸利密已降。宣译秘咒。要其大归不过祀鬼神驱邪妄。为人禳灾释患而已。其间往往不无假名比丘自外国来。挟术惊愚。有所谓罗汉法者。正么么邪术下劣之技。亦犹道家雷公法之类也。兹岂高道巨德弘禅主教者齿哉。及开元中西域金刚智．无畏．不空三大士始传密教。以玄言德祥开佑至尊。即其神效显效几与造化之力均焉。故三大士虽宏密教。抑本智现量发圣欤。尝慨资治通鉴称贞观中有僧自西域来。善咒术。能令人立死。复咒之使苏。太宗择飞骑中庄者试之。皆如其言。因以问傅弈。弈曰。此邪术也。臣闻邪不干正。请使咒臣必不能行。帝命僧咒弈。弈初无所觉。须更僧忽僵仆。若为物所击。遂不复苏。此恐好事者曲为之辞。何则。若使果有是。则僧非真僧。咒非真咒。正谓邪术耳。固不足以张吾教之疵也。矧万万无此理。向使彼能自西域远至长安。厥术能死人而复苏。乃不暇自卫其身。对常人无故而僵死。虽儿童莫之信也。又当是时。三大士者虽俱未至。若京城大德僧慧乘．玄琬．法琳．明赡诸公。其肯坐视绝域伪僧破坏教门不请峻治。乃留帝命傅弈辩耶。佛制戒律虽春蹊生草犹不许比丘践之。恐害其生。况说断人命咒传于世乎。故予谓好事者曲为之辞。断可见矣。

　　是岁禅师义福卒。旧唐史云。福得法于神秀禅师。初止蓝田化感寺。处方丈之室二十余年。未尝出宇之外。尝随驾幸东都。蒲号二州刺吏及官吏士民皆赍幡华迎之。所在涂路充塞。及卒。有旨赐号大智禅师。葬伊阙之上。送者数万人。中书严挺之为制碑。初神秀虽德行为禅门之杰。得帝王钦重。而未尝聚徒开堂传法。至义福普寂始于京城传教二十余年。人皆仰之。

　　二十一年。恒州刺史韦济奏方士张果有长年秘衍。自言数百岁矣。则天尝召之。果佯死不赴。今复见之。帝闻遣中书侍郎徐峤赍玺书迎之。果至。帝闻其变化不测而疑之。时邢和璞者善算。能知人寿夭。帝令算。果懵然莫知其甲子。又有师夜光者。善视鬼。帝召果与之密坐。令夜光视之。夜光不能见。帝闻饮堇汁无苦者真奇士。会天寒。以堇汁赐之。果饮三卮醺然如醉。頋左右曰。非佳酒也。顷之取镜视齿则尽燋黑。命左右取铁如意击齿堕尽。更出神药傅其龂寝。顷之齿复粲然如故。帝始信之。将妻以公主。果预知。苦辞获免。后恳辞归山。下制曰。恒州张果先生。游方之外者也。迹造高尚。深入窈冥。早浑光尘。应诏城阙。莫详甲子之数。且谓羲皇上人。问以道枢尽会宗极。今特行朝礼。爰升宠命。可银青光禄大夫。号通玄先生。其年果入恒山。后不知终。

　　二十三年。三藏无畏卒。春秋九十有九。诏鸿胪丞李现监护丧事。塔于龙门之西山广化寺。藏其全身。畏本释种。盖甘露饭王之后。以让国出家。道德名称为天竺之冠。所至讲法必有异相。初在乌茶国演遮那经。须臾众会咸见空中有毗卢遮那四金字。各寻文排列。久之而没。又尝过龙河。一托驼负经没水。畏惧失经。遽随之入水。于是龙王邀之入宫讲法。不许彼请。坚至为留三宿。而出所载梵夹。不湿一字。其神异多类此。

　　论曰。初南山宣公以律行声震五天。或谓无畏初至。宣不甚礼。一夕揣虱置地。无畏隔房呼曰。律师能不慈念众生而扑佛子乎。宣竦然心服。明日摄衣悔谢。此传者讹也。宣没于干封二年。凡五十有一载无畏始至。又旧唐史五行志。天宝九年洛阳有巨蛇出茫山下。其长百余丈。人触气即死。有诏命无畏咒之。畏惊曰。是将混洛阳为潴者也。咒之三日而毙。然自畏示寂至天宝九年亦十有五载。当是不空三藏咒蛇也。史以无畏神迹特盛。故件件冒其名。虽然不空果位中人。以佛心为心。必运神功。导蛇神识脱离恶形而转生善处耳。非谓直咒蛇令其遽死也。

　　是岁。三藏不空于师子国从普贤阿阇梨求开十八会金刚灌顶及大悲胎藏建坛之法。其王一日调象。俄而群象逸。莫敢御之者。不空遽于衢路安坐。及狂象奔至。见不空皆顿止跪伏。少顷而去。由是举国神敬之。

　　二十六年。沙门法秀者梦异僧劝置袈裟五百领。施回向寺僧。既觉叹异。遂乞丐造之。然遍访所谓回向寺者。咸无得焉。一日道逢一僧逆而问曰。托置袈裟今成未。秀曰成矣。僧曰。吾导汝入回向寺。汝可里粮载燧从吾以往。秀曰诺。翌日随之入终南山。行二日至深绝处。所见唯云物掩苒嵓洞崎岖。进遇石坛共止其上。僧命秀钻燧出火炷香望层霄拜之。忽云开见崖。半有朱门高耸刹幡飞扬。秀忻然与之攀跻而上。渐闻午梵清圆钟磬交作。须臾望见其寺。有额曰回向。其僧即趍而入。命阍者授秀馆。因具仪谒上方老宿。次见诸僧。皆奇伟雍穆相劳问。明日秀出袈裟遍寺施之。老宿谢毕。携秀入一空房。呼侍者取尺八。俄顷侍者持玉箫至。老宿曰。此唐天子旧居之室也。向在此好声乐。故降为人主。久当复归。秀止再宿不得留。老宿授与玉箫并袈裟嘱曰。持归献唐天子。即遣僧送秀出寺。行未远回望而云雾四合。秀慨叹而还。诣阙表上所寄。帝览之。因取玉箫调弄。宛如夙御焉。其后燕沉香亭。诏李白为辞。帝吹玉箫。杨妃起舞。欢甚。疑飘摇而仙去。

　　论曰。赞宁高僧传称秀入回向寺与上方老宿语次。忽有神介胄立于堂下。秀惊问曰此神谓谁。老宿曰不日大乱唐国者也。后安禄山果乱天下。呜呼。书此者谬之甚也。何则。秀以是岁得玉箫而进之。又十有六年而禄山反。然则秀见神时。禄山无虑已三四十岁矣。诚使禄山未生而秀见其神。则尚庶几。讵有已生在世而更有神在彼耶。虽自古鬼神恍惚之事怪怪奇奇不可以端倪。然固有可信有不可信者。使禄山微有一毫异于人。犹可以鬼神出没难测恕之。且禄山至下愚。至不义。父子相贼杀。而为家奴李猪儿剖其腹而死。是岂神仙境中现身者耶。赞宁书此。能不厚回向寺诸公之玷乎。故今削之。怙掩宁之大谬。抑不得已而辨也。

　　二十八年三月。长者李通玄卒。长者以七年至太原盂县。有高仙奴者识其为贤者。馆之。斋中每且唯服棘十颗。柏叶饼如匕大者一枚。终日濡毫临纸。未尝接人事。如是三稔。迁马氏古佛堂侧筑土室以居。尽日危坐而已。阅十年忽囊负经书而去。行二十里。偶一虎当涂驯伏。长者抚之曰。吾将著论释华严经。能为择栖止处否。即以经囊负其背而随之。至神福山原下土龛之前蹲驻。长者取其囊置龛中。虎即妥尾而去。其龛莹洁。广六七肘。圆转上下。称之盖天。设以畀。有道。非人力所为也。长者著论之夕。心穷玄奥。口出白光以代灯烛。于时忽有二女子容华绝世。皆可笄年。衣布衣。俱以白巾幪首。日为畏者汲泉炷香奉纸墨。每于卯辰之间辄具净馔置长者前。斋毕彻器则引去。莫测所之。如是五载。至长者著论毕。遂灭迹不见。长者美髭髯。朗眉目。丹唇紫肌。冠桦皮。衣麻衣。长裙博袖散腰徒跣而行。放旷人天靡所拘执。尝一日出山。遇里人高会燕乐长者就语之曰。汝等好住。吾将归矣。众惊其去。有送入山者。至龛而谢遣之。即于是夕烟云凝布嵓谷震荡。有二白鹤翔空哀唳。其余飞走悲鸣满山。翌日里人共往候之。则已端坐示寂于龛中。寿九十有五。着华严论四十卷．决疑论四卷．会释二卷．十门玄义排科释略及缘生解迷十明论各一卷。十玄六相．百门义海．普贤行愿．华严缘观偈赞诗赋等。里人聚于方山逝多兰若。大历中沙门超广始获之。遂行于世。

　　论曰。华严大教。吾佛氏之极谈也。重翻于则天之朝。其文始备。时惟贤首国师䆳其宗旨。至贞元间清凉国师始造华严新疏。长者之论虽成于清凉之前。而当世未显。久乃杭衡焉。观其宪章大义。区别宗趣。启法身本尔之用。显即心成佛之机。使文殊不动智。体普贤甚深境界。皆廓廓披露顿见无遗。至于倚数表法则约易象以佐之。是以宗门玄学之士多所歆慕。而后世搢绅作者亦由是而知大教之尊焉。或谓长者唐之宗室。少博极群书。以则天革命遂长往山林。世莫有识之者。呜呼。自非圣贤示迹宏宣大教。其孰能与于此哉。

　　十二月。清原行思禅师示寂。师初见六祖。问当何所务即不落阶级。祖曰汝曾作什么。师曰圣谛亦不为。祖曰落何阶级。师曰。圣谛尚不为。何阶级之有。祖深器之。及居清原。有沙弥希迁者见师。师问子何方而来。曰曹溪。师曰将得什么来。曰未到曹溪亦不失。师曰恁么则用去曹溪作什么。曰若不到曹溪争知不失。迁问。曹溪还识和尚否。师曰汝今识吾否。曰识又争能得。师曰众角虽多一麟足矣。他日又问迁。汝什么处来。曰曹溪师。乃坚起拂子云。曹溪还有这个么。曰。非但曹溪。西天亦无师。曰子莫曾到西天否。曰若到即有也。师曰未在更道。曰。和尚也须道取一半。莫全靠学人。师曰。不辞向汝道。恐已后无人承当。又令迁往南岳让和尚处下书。曰汝达书了速回。吾与汝个斧子住山去。迁至彼未呈书便问。不重己灵。不求诸圣时如何。让曰。子问太高生。何不向下问。迁曰。宁可永劫沉伦。不慕诸圣解脱。让便休。迁回。师问。子返甚速。书达否。迁曰。信亦不通。书亦不达。师曰作么生。迁举前话了便云。去时蒙和尚许斧子。便请。师垂下一足。迁礼谢。辞往石头。即石头和尚是也。及是师既归寂。门人咸共尊之为七祖焉。

　　是岁京都兴唐寺神师普寂卒。旧唐史云。寂生河东马氏。少时遍寻高僧学经律。师事神秀凡六年。秀奇之。尽以其道授焉。秀入京。因荐与则天得度为沙门。秀没。天下好释氏者咸师事之。中宗闻其高行。特下制令代神秀统其法众。开元十三年有旨移寂于都城居止。时王公士庶争来礼谒。寂严重少言。来者难见其和悦之容。远近尤以此重之。及卒。凡京城士庶曾谒见者。皆制弟子之服。有来赐号大照禅师。葬日河南尹裴宽及其妻子并襄麻列于门徒之次。士庶倾城哭送。市易几废。

　　天宝元年九月。太子詹事严挺之卒。挺之少有风操。累登显用。皆着声绩。天下引领望其为相。帝亦知其贤欲遂相之。晚为李林甫所抑。郁郁不得逞。至是预为墓志曰。天宝元年。挺之自绛州刺史抗疏陈乞天恩。允从许养疾归闲。兼授太子詹事。前后历三十五官。每承圣恩。常忝奘擢不尽。驱窠驽蹇。何阶仰答鸿造。春秋七十无所展用。为上士所悲。其年九月寝疾于洛阳之私第。以某月某日葬于大照和尚塔次之西。礼也尽忠事君。叨载国史。勉拙从事。或布人谣陵谷可以自纪文章。焉用为饰。初挺之师事大照禅师惠义。深明释典。及遗命葬大照塔次。示不忘其德。见旧唐史。

　　二年。帝遣中使杨庭光入司空山采常春蕂。庭光因诣无相寺问本净禅师曰。弟子慕道斯久。愿和尚慈悲略垂开示。师曰。天下禅宗硕学咸会京城。天使足可咨决。贫道隈山傍水。无所用心。庭光再拜。师曰。天使休礼贫道。天使为求佛耶问道耶。曰。弟子昏昧。未审佛之与道其义云何。师曰。若欲求佛。即心是佛。若欲会道。无心是道。曰云何即心是佛。师曰。佛因心悟。心以佛彰。若悟无心。佛亦不有。曰云何无心是道。师曰。道本无心。无心名道。若了无心。无心即道。庭光跪受。回阙具以山中所遇闻奏。即敕庭光赍诏起师。以是冬十二月到京。安置白莲亭。明年正月上元日追两街名僧硕学赴内道场共师阐扬佛理。有远禅师者问。如禅师所见以何为道。师曰无心是道。远曰。道因心有。何得言无心是道。师曰。道本无名。因心名道。心名若有。道不虚然。穷心既无。道凭何立。二俱虚妄。总是假名。远曰。禅师见有身心是道已否。师曰山僧身心本来是道。远曰。适言无心是道。今又言身心本来是道。岂不相违。师曰。无心是道。心泯道无。心道一如。故言无心是道。身心本来是道。道亦本是身心。身心本既是空。道亦穷源无有。远曰。观禅师形体甚小。却会此理。师曰。汝只见山僧相。不见山僧无相。远曰请禅师于相上说出无相。师曰。净名经云。四大无主。身亦无我。无我所见。与道相应。大德若以四大有主是我。若有我见。穷劫不可会道也。远惭汗而退。如远者又七人。往复论道。师皆纵口词辩倾注。帝及四众莫不称善而罢。

　　三年。南岳怀让禅师示寂。元和中名儒张正甫制其碑曰。天宝三载。观音大师终于衡岳。春秋六十八。僧腊四十八。元和十年故大师弟子道一之门人曰惟宽．怀晖。感尘劫遽迁。塔树已拱。惧绝故老之口。将贻后学之忧。丕若贻谋。思扬祖德。乃列景行托于废文。强名无迹以慰乎罔极之思曰。自腾兰演教于此土也。殆将千岁。达磨传心至六叶也。分为二宗。不阶初入顿入佛慧。曹溪教旨于是乎传弘而信之。观音其人也。大师讳怀让。京兆杜氏。其先因家安康。即为郡人。髫年骏发聦悟。绝众群言。所涉一览无遗。居常而未或好弄。在丑而不可亵近。尝嘿观止水因而頋影。形仪颙若宛在镜中。三反厥像如初。沛然而心乎独得。还步未辍。闻于空中曰。佛法津梁俟子而大。既应付嘱。尔盍勉之。乃深割爱缘亟从剃落。以荆土律藏之微密也。大士智京在焉。摄衣从之。既进而仪法峻整冠于等辈。以嵩岳禅之泉海也。长安长老在焉。稽首咨之。既授而身心自在超出尘垢。厌离文字思会宗元。周法界以冥搜。指曹溪而遐举。能大师方弘法施。学者如归。涉其藩阃者十三焉。跻其堂室者又十一焉。师以后学弱龄分于末席。虚中而若无所受。善闭而唯恐有闻。能公异焉。置之座右。会一音吹万有。衍方寸弥大千。同焉而支畅。异焉而吻合。同受秘印因为宗师。乃陟武当穷栖十霜。朅来衡岳终焉是托。般若胜概有观音道场。宴居斯宇因以为号。或微言析理辨士顺风而杜其口。或杖屦将撰山灵惜留而现于梦。远自梁益。近从荆吴。云趋影附风动川至。灵山圣会古今一时。至矣哉。未始闻也。一公见性同德弘教钟陵。郁为名家尔扬木铎。而施及宽晖。继传心灯共镇国土。乃追琢琬琰揭于故山。扬其耿光以示来劫。其受法弟子亦序列于左。式明我教之有开焉。

　　是岁。秘书监太子宾客贺知章梦游帝居数日。寤乃请为道士。还乡里。诏许之。以宅为于秋观而居。又求周宫湖数顷为放生池。有诏赐镜湖。剡川一曲。既行。帝赋诗。皇太子百宫饯送。卒年八十有六。知章晚节尤诞放。遨嬉里巷。自号四明狂客及秘书外监。每醉辄属辞笔不停。书咸有可观。而未始刊饰。善草隶。好事者具笔砚从之。意有所惬不复拒然。纸才数十字。世传以为宝。字季真。陆象先少与之善。尝谓人曰。季真清谈风流。吾一日不见则鄙吝生矣。

　　四年。召遗士吴筠见大同殿。帝问道要。对曰。深于道者无如老子五千文。其余徒丧纸扎耳。复问神仙治炼法。对曰。此野人事。积岁月求之。非人主宜留意。筠每开陈皆名教世务。以微言讽天下。天下重之。沙门嫉其见遇。而高力士素事佛。共短筠于帝。筠知不得留。辞还山。下诏为立道馆。后徒芽山由会稽剡中卒。初筠见恶于力士而斥。故文章深诋释氏。议者讥其背向。时淅西观察使陈少游大恶筠所为。因命法师神邕者著论折之。邕着翻迷论以订其妄。筠论遂废。给事中窦绍见邕论叹曰。邕可谓尘外摩尼。论中狮子。

　　天宝五年五月。制天下度僧尼。并令祠部给牒。今谓之祠部者。自是而始。

　　是岁。不空三藏自西域还。诏入内结坛为帝灌顶。赐号智藏国师。时方士罗思远者以术得幸。有旨令与不空验优劣。他日会于便殿。思远持如意向之。言论次。不空就取如意投诸地。命思远举之。思远饶力不能动。帝拟自取。不空笑曰。三郎彼如意影耳。即举手中如意示之。思远钦服而罢。不空凡祈祷必张绣座。手持木神诵咒掷之。神自立千座。四众环视必见其神目吻瞬动。所祷虽造化之功可夺也。朝野奉之如佛焉。

　　十一年。润州鹤林寺径山大师玄素卒。左补阙李华制碑。其略曰。呜呼。菩提位中六十一夏。父母之生八十五年。赴哀位者可思量否。至有浮江而奠。望寺而哭。十里华雨。四天香云。幡幢盖网。光蔽日月。以其月二十一日。四众等号捧全身。建塔于黄鹤山西原象法也。州伯邑宰执丧师之礼。率申哀慕。江湖震悼。曩于寺内移居高松。互偃涅槃之夕。椅桐双枯。虎狼哀号。声破山谷。人祇惨恸。天地晦冥。及发隐登原。风雨如扫。慈乌覆野。灵鹤徊翔。有情无情德至皆感。门人法镜．法海亲奉微言。缮崇龛座。菩萨戒弟子故吏部侍郎齐翰．故刑部尚书张均．故江东采访使刘日正．故广东都督梁升．故润州刺史徐峤韦昭理．故给事中韩延赏．故御史中丞李丹。道流人望莫盛于此。弟子尝闻道于径山。犹乐正子春之于夫子也。洗心瞻仰天汉弥高。镜公门人悟甚深者大理评事杨诣。过去圣贤诸功德藏。志之所至无不闻知。鲁史从告。况乎传信。其文曰。

　　浊金清镜在尔销炼。磨之莹之功至乃见。膏渍注然光明外遍。阳升律应草木皆变。启迪喑瞽唯吾大师。息言成教舍法兴悲。辰极不动风波自移。境由心寂道与人随。杳然玄默湛入无为。性本非垢云何净除。身心宴寂大极沦胥。内光无尽万境同如。甘露正味琉璃妙器。遍施大千无同无异。度未度者化周缘备。道树忽枯涅槃时至。我无生灭随世因缘。吉祥殿上应化诸天。寂寂灵塔滔滔逝川。恒沙劫坏智月常圆。

　　十二年。西蕃寇围凉州。帝命三藏不空祈阴兵救之。空诵仁王密语数番。有神介胄而至。帝亲见之。问曰神谓谁。空曰北方毗沙门天王长子也。空诵密语遣之。数日凉州捷报。有神兵至威武雄盛。贼畏惧。卷甲而去。帝悦。诏天下军垒皆立毗沙门天王祠。

　　隆兴佛教编年通论卷第十六
卍新纂续藏经第 75 册 No. 1512 隆兴编年通论


　　隆兴佛教编年通论卷第十七

　　隆兴府石室沙门　祖琇　撰

　　　　唐

　　天宝十三年。左溪玄朗禅师卒。师如意中得度。就会稽印宗法师啇略律部。依恭禅师研究心法。行头陀教。初南岳惠闻禅师悟法华宗旨以授慧思禅师。思授天台智者。智者授灌顶。顶传缙云威大师。缙云威传东阳威。朗奉事东阳尽传其道。重山深林怖畏之地。独处岩穴凡三十年。宴坐左溪因以为号。每曰泉石可以洗昏蒙。云松可以遗身世。吾以此始亦以此终。建立精舍约而不陋。跪忏其间。奉观音上圣。愿生兜率亲近弥勒。心不离定口不尝药。或衣弊食绝布纸而绽。掬泉而斋。如缯纩之温。如滑甘之饱。或问万行俱空云何苦行。答曰。本无苦乐。妄习为因。众生妄除。我苦障尽。又问山水自利如聚落何。对曰。名香挺根于海岸。如来成道于雪山。未闻笼中比夫寥廓也。一日告门人曰。吾五印道成。万行无得。戒为心本。尔等师之。言讫而逝。春秋八十有二。弟子神邕．玄净．法灯．清辨．湛然等数十人传其教。补阙李华志其碑阴略曰。禅师诲人匪倦。讲不待众。一郁多罗四十余载。一尼师坛终身不易。食不重味。居必偏厦。非披阅圣教不空然一烛。非瞻礼尊仪不虚行一步。其微细修心皆修律法之制。是以远方沙门邻境耆宿拥室填门。乍冬肠夏阴不召而自至也。其后翰林梁肃深得台教之旨趣。尝着天台法门议曰。修释氏之训者务三而已。曰戒定慧。斯道也。始于发心。成于妙觉。经纬于三乘。道达于万行。而能事备矣。昔法王出世由一道清净。用一音演法。机感不同所闻益异。故五时五味半满权实偏圆小大之义播于诸部。粲然殊流。要其所归无越一实。故经曰。虽说种种道。其实为佛乘。又曰。开方便门。示真实相。喻之以众流入海。标之以不二法门。自他两得同诣秘密。此教之所由作也。洎鹤林灭而法网散。神足隐而宗涂异。各权所得㸦为矛盾。更作其中或三昧示生。四依出现。应机不等。持论亦别。故摄论．地持．成实．唯识之类分路并作。非有非空之谈莫能一贯。既而去圣滋远。其风东扇。说法者桎梏于文字莫之自解。习禅者虚无其性相不可牵复。是此者非彼。未证者谓证。慧解之道流以亡反。身口之事荡而无章。于是法门之大统或几乎息矣。既而教不终否至人利见。慧闻慧思或跃相继。法雷之震未普。故木铎重授于天台大师。大师像身子善现之超悟。备帝尧大舜之休相。赞龙树之遗论。从南岳之妙解。然后用三种止观成一事因缘。括万法于一心。开十乘于八教。戒定慧之说。空假中之观。坥然明白可举而行。是故教无遗法。法无弃人。人无废心。心无择行。行有所证。证有其宗。大师教门所以为盛。故其在世也光照天下为帝王师范。其去世也往来上界为慈氏辅佐。卷舒于普门示现。降德为如来所使。皆位境智。盖无得而称焉。於戏。应迹虽往。微言不坠。习之者犹足以抗折百家昭示三藏。又况闻而能思。思而能修。修而能信。信而不已者欤。斯人也虽曰未证。吾必谓之近矣。今之人正信者鲜。启禅关者或以无佛无法何罪何善之化。化中人已下。驰骋爱欲之徒。出入衣冠之类。以为斯言至矣。且不逆耳。故从其门者若飞蛾之赴明烛。破块之落空谷。殊不知坐致燋烂而莫能自出。虽欲益之而实损之。与夫众魔外道为害一揆。由是观之。此宗之大训。此教之旁济。其于天下为不侔矣。自智者传法五世至今湛然大师中兴其道。为予言之如此。故录之以系于篇。

　　是岁。鲁山令元德秀卒。德秀字紫芝。河南人。少孤事母孝。举进士不忍去左右。自负其母至京师。母亡庐墓侧。刺血写佛经数千言。绝笔感异香芬馥弥日而息。食不盐酪。籍无茵席。调南和尉。德秀不及亲在而娶。不肯婚。人以为不可绝嗣。答曰。兄有子。先人得祀。吾何娶为。初兄子襁褓丧亲。无资得乳媪。德秀自乳之。数日涌流。能食乃止。家苦贫。求为鲁山令。岁满笥余一缣。驾柴车还。爱陆浑佳山水乃定居。家无仆妾。岁饥日或不㸑。嗜酒陶然鼓琴以自娱。房管每见德秀叹息曰。见紫芝眉宇。使人名利之心都尽。苏源明尝语人曰。吾不幸生衰俗。所不耻者识元紫芝也。及卒。家唯枕履箪瓢而已。族弟元结哭之恸。或曰子哭过哀礼欤。结曰。若知礼之过而不知情之至。大夫弱无固。壮无专。老无在。死无余。人情所耽溺喜爱可恶者。大夫无之。生六十年未尝识女色视锦绣。未尝求足。苟辞佚色。未尝有十亩之地。十尺之舍。十岁之僮。未尝完布帛而衣。具五味而餐。吾哀之以诫荒淫贪佞绮纨梁肉之徒耳。

　　论曰。凡诸史杂传俱未有卓行篇。唐史特设此题。载元鲁山数人而已。观鲁山行己之操。及其弟元结所称。俨然一高僧耳。置唐史数千人中。遂崭然杰出。頋不美哉。旧史称其居母丧刺血写佛经数千言。绝笔感异香芬馥弥日而息。而新史削之。夫鲁山居丧所为出乎至诚。宋景文何嫌而削之。若谓恶求福于佛。佛固未尝邀鲁山。鲁山自为之而不疑。何佛之嫌。若以身体发肤受之父母不应毁。则乳亦妇人之事。非男子有也。鲁山尚能出乳以食兄之子。独不当以血为母写经。何也。景文深存名教。然君子百行殊涂同归。奚必靳靳然以儒释歉哉。

　　至德元年六月。逆贼安禄山陷长安。帝幸蜀。或谓车驾入蜀之初。有守臣与禄山偕反者。其人曾为䦘守。有画像在路次。玄宗忽见之不胜大怒。命侍臣以剑斩像首。其人时在陕西。不觉其首无故忽堕于地。

　　又帝尝从容问禅师一行曰。国祚几何有留难否。行曰。銮舆有万里之行。社稷终吉。帝惊问故。行不答。退以小金合进之。且祝至万里即开。及行去世。帝一日发视之。合中但有当归少许。及是车驾至成都渡万里桥。忽悟忏当归。于是洗然忘忧云。

　　秋七月皇太子即位于灵武。是为肃宗。旬日诸镇节度兵至者数十万。乃以房管为相兼元帅讨贼。未几为禄山所败。于时寇难方剡。或言宜凭福祐。帝纳之。引沙门百余入行宫结道场。朝夕讽呗。帝一夕梦沙门身金色。诵宝胜如来名。以问左右。或对曰。贺阑白草谷有新罗僧名无漏者。常诵此佛。颇有神异。帝益讶之。有旨追见。无漏固辞不赴。寻敕节度郭子仪谕旨。无漏乃来见于行在。帝悦曰。真梦中所见僧也。既三而藏不空亦见于行宫。帝并留之托以祈祷。

　　论曰。玄宗斩𥁞而其人首堕。雅与古将倾卮酒于江而三军饮江皆酒者相类。盖诚心格物不思议之妙也。房管乃则天宰相融之子。管在天宝间名冠天下。四海引领望其作相。为李林甫所抑不得用。至是帝以朝野属望遂相之。及王师败绩。议者不以尤管。颇恨肃宗用遗其才。初道士刑和璞者尝与管游。至夏口佛祠。和璞使人钁于古松之下。得大瓮。瓮中有𥁞一轴。展视之。乃娄师德与永禅师像。和璞谓管曰能忆此乎。管罔然不知。和璞令静默少顷。管忽悟前身乃永禅师也。呜呼。管门世与佛有缘。而前身后身夙命通悟昭著如此。凡富贵得失其何足云哉。异僧无漏诵宝胜佛名。乃幽灵发挥大唐中兴之瑞兆也。

　　二年正月。安禄山子庆绪弑禄山而自立。九月副元帅郭子仪破安庆绪复京师。十月帝至自灵武。十二月太上皇至自西蜀。未几于禁中立内道场。讲诵赞呗甚严。宰相张镐谏曰。天子之福要在养人。以一函宇善风俗。未闻区区佛事能致太平。愿陛下以无为为心。不以小乘扰圣虑。帝不纳。寻敕五岳各建寺。妙选高行沙门主之。听白衣能诵经五百纸者度为僧。或纳钱百缗请牒剃度。亦赐明经出身。及两京平。又于关辅诸州纳钱度僧道万余人。进纳自此而始。

　　乾元元年。新罗僧无漏示寂。于右合门合掌凌空而立。足去地尺许。左右以闻。帝惊异。降跸临视。得遗表乞归葬旧谷。有护送旧居建塔。至怀远县下院辄举不动。遂以香泥塑全身留之下院。

　　是岁。遗使诣韶州曹溪迎六祖能大师衣钵入内供养。

　　二年。诏南阳慧忠禅师赴阙。忠越州诸暨人。自受曹溪心印。居南阳党子谷中。凡四十年足不下山门。尝示众曰。禅宗学者应遵佛语一乘了义。契自心源。不了义者㸦不相许。如师子身虫。夫为人师。若涉名利别开异端。则自他何益。如世大匠斤斧不伤其手。香象所负非驴所堪。及是赴诏。初安置千福寺。一日帝问如何是十身调御。忠起身而立曰会么。帝曰不会。忠頋左右云。与老僧过净瓶来。帝又问如何是无诤三昧。答曰檀越踏毗卢顶上行。帝曰此意如何。忠曰陛下莫认自己清净法身。帝益不晓。于是斋沐别致十问。其一曰。见性已后用布施作福否。忠对无相而施合见性。二曰。日夕作何行业合得此道。忠答无功而修合此道。三曰。或有病难将何道理修行抵拟。忠对无功而修了业本空得不动转。四曰。临终时作么生得清凉自在无疑。忠以努力自信道为对。五曰。烦恼起时将何止息。忠以本心湛然烦恼回归妙用为对。六曰。见性已去用持戒念佛求净土否。忠对性即是佛性即是净土。七曰。舍此阴了当生何处。忠以无舍无生自在生为对。八曰。临终时有华台宝座来迎可赴否。忠以不取相为对。九曰。作么生得神通似佛国。忠以见性如贫得宝如民得王对。十曰。只依此本性修定得作佛否。忠对定得作佛佛亦无相无得乃为真得。前十对皆广有其辞。今约科目为对耳。帝由是凝心玄旨。

　　三月己丑。诏天下州各致放生池。冬十月升州刺史颜真卿撰有唐天下放生池碑铭并序曰。皇唐七叶我乾元大圣光天文武孝感皇帝陛下。以至圣之姿属艰虞之运。无少康一旅之众。当禄山强暴之初。干巩劳谦励精为理。推诚而万邦胥悦。克己而天下归仁。恩信侔于四时。英威达于八表。功庸格天地。孝感通神明。故得回纥奚霫契丹大食循蛮之属。扶服万里决命而争先。朔方河东平卢河西陇右安西黔中岭南河南之师。虓阚五年推锋而效死。权元恶如拉朽。举两京若拾遗。庆绪遁逃已蒙赤族之戮。思明跧伏行就沸鼎之诛。拯已坠之皇纲。据再安之宗社。迎上皇于西蜀申子道。于中京一日三朝。大明天子之孝。问安侍膳不改家人之礼。蒸蒸然。翼翼然。真帝皇之上仪。诰誓所不及。已历选内禅。生人以来振古及隋未有如我皇帝者也。而犹妪煦万类。忧勤四生。乃以乾元二年岁次己亥春三月己丑。端命左骁卫右郎将史元琮．中使张廷玉。奉明诏布德音。始于洋州之兴道。洎山南剑南黔中荆南岭南淅西诸道。迄于升州之江宁秦淮太平桥。临江带郭上下五里。各置放生池。凡八十一所。盖所以宣皇明而广慈爱也。易不云乎信及豚鱼。书不云乎洎鸟兽鱼鳖咸若。古之聦明睿智神武而不杀者。非陛下而谁。昔殷汤克仁犹存一面之网。汉武垂惠才致衔珠之答。虽流水救涸宝胜称名。盖事止于当时。尚介祉于终古。岂我今日动者植者水居陆居举天下以为池。罄域中而蒙福。乘陀罗尼加持之力。竭烦恼海生死之津。揆之前古曾何仿佛。微臣职忝方面。生丁盛美受恩𥧲深。无以上报。谨缘皋陶奚斯歌虞颂鲁之义。述天下放生池碑铭一章。虽不足雍容圣明万分之一。亦臣之精恳也。碑铭不录。

　　上元元年。尚书左丞王维卒。维字摩诘。临终无病。遗亲故书数幅。停笔而化。工草𨽻。善𥁞。名盛于开元天宝间。豪英贵人虚左以迎之。宁薜诸王待以师友。𥁞思入神。至山水平远云势石色。绘工以为天机所到。非由学致也。客有以按乐图示者无题识。维曰此霓裳第三叠最初拍也。客未然。引工按曲乃信。与弟缙皆笃志奉佛。食不荤。衣不文彩。别墅在辋川。地奇胜。有华子冈歌湖竹里馆。柳浪茱萸。沜辛夷坞与斐迪游其间。赋诗相酬为乐。丧妻不娶。孤居三十年。母丧表请以辋川第施为佛祠。

　　宝应元年四月庚戌。楚州龙兴寺尼真如恍若有人接之升天见天帝。帝授以十三宝。谓真如曰。中国有灾。宜以第二宝镇之。甲子。楚州刺史崔侁奉表献于朝。其一曰玄黄天符(形如笏。长八寸阔二寸。黄玉也。有文云碎兵后)。二曰玉鸡(毛文悉备。白玉也)。三曰谷璧(径六寸。粟粒自然。白玉也)。四曰西王母环(二枚。径七寸。白玉也)。五曰碧色宝(圆而有光)。六曰如意珠(形如卵。光如月)。七曰红靺鞨(大如巨粟)。八曰琅玕珠(二枚。长二寸)。九曰玉玦(如环四分缺其一)。十曰玉印(有文如鹿。以印物则鹿形着)。十一曰皇后采桑钩(长六寸。形如着屈其末。色如金又如银)。十二曰雷公斧(长二寸阔二寸)。十三曰□□□(史失其名)。帝览之大悦。以置日中则白气属天。名之曰定国宝。帝以献自楚州。即皇太子始封之国。又闻中原有灾宜以第二宝镇之。遂诏皇太子摄政事。大赦天下。改元宝应。

　　五月太上皇崩。年七十有八。帝自春至夏多不豫。及太上皇崩。哀感号恸致疾。相距十四日而崩。年五十四皇。太子即位是为代宗。

　　论曰。初忠国师答肃宗十身调御等问。则高峻其门风。略无少假殆。帝未谕而致十问。忠方从容曲尽其意。九数百千言。帝于是相得之深。此盖宗师传道之大体也。及天帝授十三宝与真如。告以中原有灾宜以第二宝镇之。其宝入朝。未几果肃宗崩而代宗即位。凡自肃宗至昭宗。十三帝而唐亡。然则上帝告以其祚如此之审。新史则着十三宝于本纪。复列于五行志。而未始明其所以谶。呜呼异哉。

　　永泰元年九月。铸金铜佛像于光顺门。率百僚拜祀之。十月吐蕃寇逼京师。内出仁王经二辇送西明诸寺。置百尺高座讲之。𡨥平。帝梦六祖慧能大师请衣钵归于曹溪。翌日遣中使送还。是时𡨥难屡逼。帝䆮以为忧。宰相王缙曰。国家庆祚灵长。福报所凭。时虽多艰。无足道者。禄山．思明毒流方煽而皆有子祸。仆固怀恩临敌而踣。群戎来寇未及战辄去。非人事也。帝由是笃意佛道。修祀祠。诏天下官司无棰辱僧尼。禁中讲诵仁王护国经。诏命不空三藏重译旧本。帝亲为之叙。官不空特进鸿胪卿。

　　是岁诏法师良贲于大明宫之桃园造新仁王经疏。疏成贲以表进呈。略曰。洗心涤虑扣寂求音。发明启自天宫。加被仰凭佛力。咸约经论演畅真宗。亦犹集群玉于荆山。约百川于溟海。火生于木并两曜而俱明。识转于如体一相而等照。成道者法也。载法者经也。广度群有同于大通。足菩提心如陛下意。帝览之称善。

　　大历元年七月壬午。始作盂兰盆会于禁中。设高祖大宗已下七圣位。备銮舆建巨幡。各以帝号标其上。自太庙迎入内道场。铙吹鼓舞旌幢烛天。是日立仗百寮于光顺门迎拜导从。自是岁以为常。癸未太庙二室生灵芝。帝赋诗美之。百寮皆属和。

　　二年七月宰相杜鸿渐出抚巴蜀。至益州遣使诣白崖山请禅师无住入城问法曰。弟子闻金和尚说无忆无念莫妄三句法门。未审此三句是一是三。无住曰。无忆名戒。无念名定。莫妄名慧。然一心不生则具戒定慧。非一非三也。曰后句妄字莫非从心否。无住曰从女者是。曰有据否。无住曰。法句经云。若起精进心。是妄非精进。若能心不妄。精进无有涯。又问师还以三句接人否。对曰。初心学人还令息念澄停识浪。清水影现悟无念体。寂灭现前。无念亦不立也。时庭树鸦鸣。公曰师还闻否。曰闻鸦去矣。又问师今闻否。曰闻。公曰鸦去无声云何言闻。无住頋四众曰。正法难闻。各宜谛听。闻与不闻。非关闻性。本来不生今亦不灭。有声之时是声尘自生。无声之时是声尘自灭。而此闻性不随声生不随声灭。悟此闻性则免声尘流转。乃至色香味触亦复如之。当知闻无生灭。闻无去来。公与僚属喜跃称善。又问。弟子顷着起信论疏二卷。得名解佛法否。曰。夫造疏皆用心思量分别。但可着成传益初学。据论云。知一切法从本以来离言说相。离文字相。离心缘相。毕竟平等。无有变异。唯是一心。故名真如。今相公着言说相。著名字相。着心缘相。既着种种相。何由体解佛法。公稽首曰。师今从理确论合心地法门。实不思议。然何由得不生不灭契解脱去。答曰。见境心不起名不生。不生即不灭。既无生灭即不被前尘所缚。当处解脱。公曰何谓识心见性。答曰。一切学道人随念流浪。盖为不识真心。不见本性。真心者念生亦不顺生。念灭亦不依寂。不来不去不定不乱。不取不舍不沉不浮。无为无相。活鱍鱍。平常自在。此心体毕竟不可得。无可知觉。触目皆如。无非见性也。鸿渐由是栖心禅悦。尝有诗云。长愿追禅理。安能揖化源。晚以疾辞宰相。释位三日而薨。临终沐浴。俨朝服加僧伽黎。剃须发而逝。遗命依沙门法葬。

　　论曰。无住说法简当明妙。雅合首楞严所谓闻无生灭之旨。宜乎闻者悟悦而信解也。鸿渐灵武䇿立功臣。家世奉佛。其临终沐浴剔发须服僧衣。遂与圣朝王文正公旦肖焉。虽文正公巨德元勋。完名高节卓冠名臣之表。非鸿渐所能仿佛。然莫年付嘱诸子及其友杨文公大年丁宁曲折。文公谈苑着之甚详。兹可想见知佛之深而见道之明也。呜呼。吾宗直指当人见闻觉知一段大事。本尔现成。奈何人自弃昧。往往终身役役为他闲事长无明者。天下碌碌皆是。若二公能自回头存心后世。打彻大事夫岂易得也哉。

　　三年。帝召国师慧忠入内。引太白山人见之。帝曰。此人颇有见解。请师验之。忠曰汝蕴何能。山人曰忝识山识地识字善算。曰山人所居之山是雄山是雌山。山人茫然不能对。忠曰识地否。曰识。忠指殿上地问曰此是何地。答曰容弟子算方知。忠曰识字否。曰识。忠于地上画一昼曰此甚字。山人曰是一字。忠曰。土上一画是王字。何谓一字耶。又问能算否。曰能。忠曰三七是多少。山人曰。国师玩弟子。三七岂非二十一。忠曰。却是山人弄贫道。三七是十。何谓二十一。复问更有何能。答曰弟子纵有亦不敢向国师开口。忠曰纵汝有能亦俱未是。师却谓帝曰。问山不识山。问地不识地。问字不识字。问算不解算。陛下何处得此懵汉来。帝谓山人曰。朕有国位不足为宝。师乃国宝也。山人曰陛下真识宝者矣。

　　是岁诏径山道钦禅师至阙下。帝亲加瞻礼。一日师在内庭见帝起立。帝曰师何以起。钦曰檀越何得向四威仪中见贫道。帝悦谓忠国师曰眹欲赐钦师一名。忠欣然奉诏。遂赐号国一禅师。后辞归本山。马祖大师令门人智藏问十二时中以何为境。师曰待汝回去时有信。藏曰只今便回。师曰传语却须问取曹溪。又僧问如何是祖师西来意。师曰汝问不当。曰如何得当。师曰待吾灭后却向汝说。至贞元八年示寂。赐谥大觉禅师。

　　四年。牛头慧忠禅师示寂。师得法于威师。为牛头宗第六祖。平生一衲不易。器用唯一铛。尝有供僧谷二廪。盗者窥伺。虎为守之。县令张逊者入山顶谒。问师有何徒弟。曰有三五人。逊曰可得见否。师敲床三下。有三虎哮吼而出。逊惊怖而退。及移居庄严寺。将建法堂。有古树群鹊巢其上。师谓巢曰。此地建堂。汝可速去。言讫群鹊迁巢他树。及筑基。有二神人定其四角。潜资夜役不日而成。繇是学徒云集。师有安心偈曰。人法双净。善恶两忘。直心真实。菩提道场。至是将终。石室前挂铛树挂衣。藤无故枯死。师集众布萨讫。净发浴身。是夕有瑞云覆其院。空中复有天乐之声。诘旦怡然坐化。俄顷风雨暴作。震折林木。有白虹贯于岩壑云。

　　五年。西域大耳三藏至京师。自云得他心慧眼。帝令入光宅寺请国师慧忠试验。忠问汝得他心通耶。对曰不敢。忠曰汝道老僧即今在什么处。三藏云和尚是一国之师。何得往天津桥看弄猢孙。忠又问老僧即今在什么处。三藏曰。和尚是一国之师。何得去西川看竞渡。忠第三问语亦如前。三藏良久罔知去处。忠叱曰。这野狐精。他心通在什么处。三藏无对。

　　论曰。四祖下融大师。横说竖说犹未知向上关捩子。此黄檗运公语也。以黄檗大机大用逸格手段。作如是说。则其然矣。异时学人相似语言以为禅道者。凡贬剥诸方往往犹不止于此。呜呼。世谓学不躐等。矧吾宗单传心印用以了生死者。其可以躐等乎。观牛头诸祖道盛一时。于死生之际感验昭著。有生而百鸟衔华虎狼给侍者。有灭而鸟兽哀鸣逾月乃止者。有异香经旬而歇者。有山林变白溪涧绝流者。有空中神幡从西而来绕山数匝者。有所居旧院林木变白七日而复者。及是忠禅师所感皆不思议事。出于造化之表。自非神德妙行。蔽天地而不耻。关百圣而不惭者。曷以臻此邪。如大耳三藏分证小果得五神通。及见国师。初二度国师以有所缘心。则灼见其处。及第三度。国师入甚深秘密大寂定门。大耳于是茫然不知。然则证果有阶级。大道有浅深。端不诬矣。或谓巫咸相壶子堪拟国师者。自性圆通与夫区区术数乌可同年而语哉。

　　隆兴佛教编年通论卷第十七
卍新纂续藏经第 75 册 No. 1512 隆兴编年通论


　　隆兴佛教编年通论卷第十八

　　隆兴府石室沙门　祖琇　撰

　　　　唐

　　大历五年。大广智三藏不空示疾。诫门人曰。普贤行愿出无边法门。汝等勤而行之。宜观菩提心本尊大印直诠阿字。了法无生证大觉身。又命弟子赵迁执笔授所撰涅槃轨范以贻后世。使准此送终。以表辞帝。诏遣内使赐汤药劳问。就加开府仪同三司萧国公。食邑三千户。辞让数四不允。不空叹曰。吾以法济世。不意垂死滥污封爵。乃以先师金刚智所付法物因中使李宪诚进之。遂沐浴更衣吉祥安卧而寂。阇维顶骨不坏。中含舍利光彩夺目。御史严郢撰纪德碑。太常徐浩书之于石。其辞曰。

　　和尚讳不空。西域人也。氏族不闻于中夏故不书。玄宗烛知至道。特见高仰。迄肃宗．代宗三朝。皆为灌顶国师。以玄言德祥开佑至尊。代宗初以特进大鸿胪褒表之。及示疾不起。又就卧内加开府仪同三司萧国公。皆牢让不允。特赐法号曰大广智三藏。大历五年夏六月癸未灭度于京师大兴善寺。代宗为之废朝三日。赠司空。追谥大辩正广智三藏和尚。荼毗日诏遣中谒者赍祝文祖祭。申如在之敬。睿词深切加荐令芳。礼冠群伦举无与比。明年九月诏以舍利起塔于旧居寺院。和尚性聦朗。博观前佛法藏要旨。缁门独立。邈荡荡其无双。稽夫真言字仪之宪度。灌顶升坛之轨迹。即时成佛之速。应声储祉之妙。天丽且弥地普而深。固非末学所能详也。敢不概见序其大归。昔金刚萨埵亲于毗卢遮那佛前受瑜伽最上乘义。后数百年传于龙猛菩萨。龙猛又数百年传于龙智阿阇黎。龙智传金刚智阿阇黎。金刚智东来传于和尚。和尚又西游天竺．师子等国。诣龙智阿阇黎。扬攉十八会法。法化相承。自毗卢遮那如来至于和尚凡六叶矣。每斋戒留中导迎善气。登礼皆答。福应较然。温树不言莫可纪已。西域隘巷狂象奔突。以慈眼视之。不旋踵而象伏不起。南海半渡天吴鼓骇。以定力对之。未移晷而海静无浪。其生也。母氏有毫光照烛之瑞。其没也。精舍有池水竭涸之异。凡僧夏五十。享年七十。自成童至于晚暮。常饰供具坐道场。浴兰焚香入佛知见。五十余年晨夜寒暑未尝有倾歌懈倦之色。过人绝远乃如是者。后学升堂诵说。有师法者非一。而沙门慧朗受补处之记。得传灯之旨。继明佛日。绍六为七。至矣哉。於戏。法子永怀。梁木将绝。本行托予勒崇。昔承微言。今见几杖。光仪眇漠坛宇清怆。慕书昭铭小子何让。铭曰。呜呼大士。起我三宗。道为帝师。秩为仪同。昔在广成。轩后顺风。岁逾三千。复有萧公。瑜伽上乘。真语密契。六叶授受。传灯相继。述者牒之。烂然有第。陆伏狂象。水息天吴。慈心制暴。慧力降愚。寂然感通。其可测乎。两楹梦莫。双树变色。司空宠终。辨正旌德。天使祖祭。宸衷凄恻。诏起宝塔。旧庭之隅。下藏舍利。上饰浮图。迹殊生灭。法离有无。刊石为碑。传之大都。

　　论曰。初菩提流志三藏历则天．中．睿．玄宗四朝。以穷佛之学纷泽大教。及终。玄宗赐谥开元一切遍知三藏。盛矣哉。盖谥同如来也。不空始见流志．无畏二公。而师事金刚智。智没复游天竺以广其道。及还东土。神用无方。感应微妙。玄宗尊为国师。既而天宝之乱。肃宗托以祈禳。及其卒。遂预公台之赠。呜呼。苟非其人畴能及此哉。况神道助化。天人之通理也。方吐蕃再犯京畿。郭汾阳以单骑入虏围。群虏以父称之。是时虽曰国家威福及子仪忠义所感。庸非神道为之阴助乎。惜哉大历之后。用事者微远略致。群盗䟦扈王室䆮微。继以元载王缙之败。后世议者遂以福力为不足凭。悲夫。

　　六年。越州律师昙一卒。补阙梁肃制其碑曰。释氏先律师讳昙一。字觉胤。报年八十。僧夏六十一。以大历六年十二月七日灭度于越州开元寺。迁座起塔于秦望山之阳。制缞会葬者以千百数。大师南阳张氏。曾祖隋太常恒。始家会稽之山阴。大师诞钟粹气𦖟悟夙发。幼学五经因探禹穴。至云门寺逐依沙门谅公出家。景龙中剃度。寻受具戒。天纵辩慧。益以轨仪。翕然已为人望矣。开元初西游长安。观音亮律师见而奇之。授以毗尼之学。又依崇圣寺坛子法师学俱舍．唯识。从印度大沙门无畏受菩萨戒。探道睹奥出类㧞萃。暮月之间名动京师。大师崖岸峻峙。机神坦迈。体识详稚。应用虚明。得三藏之隐赜。究诸宗之源底。加以素解玄儒。旁总历纬。长老闻风而悦服。公卿下榻以宾礼。由是与少保兖国公陆公象先．贺宾客知章．李北海邕．徐中书安贞．褚谏议庭诲为儒释之游莫逆之友。其导世皆先之以文行。弘之以戒定。入兰室而馨香自发。临水镜而毫发必鉴。不知其所由然矣。开元二十六年复归会稽。谓人曰。三世佛法戒为根本。本之不修道远乎哉。故设教以尸罗为主。取邺郡律疏合终南事钞。括其同异详发正义。学徒赖焉。大凡北际河朔南越荆闽。四分之宗自我而盛。烈炬之破昏黑。群流之赴涧泽。适来之时。行化也如彼。有为而生。乘化而息。草木潜润。慈云无心。适去之时。处顺也如此。人世迁转。道存运往。瞻望不见。寂寥空山。哀哉。铭曰。越水漫漫。崇山回合。大师化灭。式建灵塔。缅慕上士。诞修净法。有威有仪。不洼不杂。德溥化洽。云从海纳。勒铭垂后。千万亿劫。

　　是岁淮南节度使杨州牧御史大夫张延赏。状舒州三祖行实。请谥于朝。夏四月天子赐谥曰镜智禅师。刺史独孤及制赐谥碑曰。按前志。禅师号僧粲。不知何许人。出见于周隋间。传教于慧可大师。抠衣邺中。得道于司空山。谓身相非真。故示有疮疾。谓法无我。故居不择地。以众生病为病。故所至必说法度人。以一相不在内外中间。故必言不以文字。其教大略以寂照妙用摄群品流注生灭。观四维上下。不见法。不见身。不见心。乃至心离名字。身等空界。法同梦幻。无得无证。然后谓之解脱。禅师率是道也。上膺付嘱。下拯昏疑。大云垂荫。国土皆化。谓南方教所未至我。是以有罗浮之行。其来不来也。其去无去也。既而以袈裟与法俱付悟者。道存影谢。遗骨此山。今二百岁矣。皇帝即位后五年岁次庚戌。某剖符是州。登禅师遗居。周览尘迹。明征故事。其荼毗起塔之制。实天宝景戍中别驾前河南尹赵郡李公常经始之。碑版之文隋内史侍郎河东薜公道衡．唐相国河南房公管继论撰之。而尊道之典易名之礼。则朝廷方以多故而未遑也。长老比丘释湛然诵经于灵塔之下。与润松俱老。痛先师名氏未经邦国焉。与禅众寺大律师澄俊同寅叶恭丞以为请。会是岁嵩山大比丘释慧融至自广陵胜业寺。大比丘释开悟至自卢江。俱纂我禅师后七叶之遗训曰。相与叹塔之不命。号之不崇。惧象法之根本坠于地也。愿申无边众生之弘誓。以纾罔极。杨州牧御史大夫张公延赏以状闻。于是六年夏四月上霈然降兴废继绝之诏。𠕋谥禅师曰镜智。塔曰觉寂。以大德僧七人扫洒供养。天书锡命辉焕崖谷。众庶踊跃谓大乘中兴。是以大比丘众议立石于塔东南隅。纪心法兴废之所以然。某以谓初中国之有佛教自汉孝明始也。历魏晋宋齐及梁武。言第一义谛者不过布施持戒。天下惑于报应而人未知禅。世与道交相丧。至菩提达磨大师始示人以诸佛心要。人疑而未思。慧可大师传而持之。人思而未修。造禅师三叶。其风䆮广。真如法味日渐月渍。万木之根茎枝叶悉沐我雨。然后空王之密藏。二祖之微言。始行于世间。浃于人心。当时闻道于禅师者。其浅者知有为无非妄想。深者见佛性于言下。如灯照物。朝为凡夫夕为圣贤。双峰大师道信其人也。其后信公以传宏忍。忍传慧能神秀。秀公传普寂。寂公之门徒万人。升堂者六十有三。得自在慧者一。曰弘正。正公之廊庑龙象又倍焉。或化嵩洛。或之荆吴。自是心教之被于世也。与六籍侔盛。於戏微禅师吾其二乘矣。后代何述焉。庸讵知禅师之下生。不为诸佛故现比丘身以救浊劫乎。亦犹尧舜既往。周公制礼仲尼述之。游夏弘之。使高堂后苍徐孟戴庆之徒可得而祖焉。天以圣贤所振为木铎。其揆一也。诸公以为司马。子长立夫子世家。谢临川撰慧远法师碑铭。今将令千载之后知先师之全身。禅门之权舆。王命之追崇在此山也。则扬其风。纪其时。宜在法流。某尝味禅师之道也久。故不让其。铭曰。人之静性。与生偕植。智诱于外。染为妄识。如浪斯鼓。与风动息。淫骇贪怒。为刃为贼。生死有涯。缘起无极。如来悯之。为辟度门。即妄了真。以证觉源。启迪心印。贻我后昆。间生禅师。俾以教尊。二十八世。迭付微言。如如禅师。应期弘宣。世溷法灭。独与道全。童蒙来求。我以意传。摄相归性。法身乃圆。性身本空。我为说焉。如如禅师。道既弃世。将二十纪。朝经乃届。皇明昭贲。亿兆膜拜。凡今后学。入佛境界。于取非取。谁缚谁解。万有千岁。此法无坏。

　　七年。鲁郡公颜真卿撰抚州宝应寺律藏院戒坛记曰。如来以身口意业难调伏也。净尸罗以息其内。行住坐卧四威仪摄善心也。明布萨以昭其外。故曰波罗提木叉是汝之师。则憍陈如之善来。迦叶波之尚法。诸声闻三归约众。十四年以八敬度尼。羯磨相承其致一也。汉灵帝建宁元年有北天竺五桑门支法领等。始于长安译出四分戒本兼羯磨。与大僧受戒。至曹魏有天竺十尼自远而来。为尼受具。后秦姚兴弘始十一年有梵僧佛陀耶舍译出四分律本。而关中先行僧祇。江南盛行十诵。至元魏法聪律师始阐四分之宗。聪传道覆。覆传慧光。光传云晖愿。愿传隐乐洪云。云传遵。遵传智首。首传道宣。宣传法励．满意。意传法成。成传大亮．道宾。亮传昙一．道岸．超慧澄。澄传慧钦。皆口相授受臻于壶奥。钦俗姓徐。洪州建昌人也。盖汉孺子之后。年二十二寻师于临川楮山。后五岁削发。𨽻于高安龙岗寺。遂受戒。有唐义净则译经上足曰。洪州之灵杰。其秉宣羯磨者。曰两京涤法锐钦。智度冲深。神用高爽。行无权实身绝开遮。阐律藏而日月光明。骋辩才而龙象蹴踏。江岭之外凛然风生。开元末北游京师充福。先大德常诵涅槃经而讲之。兼明俱舍论．维摩．金刚经又登讲座。其下日有二三千人。由是名动辇毂。属禄山作乱。杖锡南归居于西山洪井双岭之间。慕高僧观显之遗踪。于寺北创置兰若。山泉之美颇极幽绝。钦虽坚持律仪而志在弘济。好读周易．左传。下笔成章。着律仪辅演十卷。常撰本州龙兴寺戒坛碑。颇见称于作者。三年真卿添刺抚州。东南四里有宋侍中临川内史谢灵运翻涅槃经古台。基局俨然轩陛摧圮。高行头陀僧智清者。首事修葺安居住持。明年秋七月真卿绩帙将满。有观察使尚书御史大夫赵国魏公。愿以我皇帝降诞之辰。奏为宝应寺。仍请山林高行僧三七人。冬十月二十三日圣恩允许。于是鼎新轮奂。其兴也勃焉。乃请止观大师法源法泉．襄阳乘觉．清凉善弘．罗浮圆觉．佛迹本喻．余杭慧达洎当州海通．海岸等同住薰修。以资景福。佥以为学徒虽增毗尼未立。明年三月乃请钦登坛而董木铎焉。仍俾龙岗道𠏉．天台法裔．招提智融．白马法胤．衡岳智觉．司德义盈．香城藏选．龙兴藏智．开元明彻等同秉法事。于是远近骏奔道场侧塞。圣像放光而龙王不雨者四旬。僧尼等三百五十七人。而文士正议大夫前卫尉少卿张廷皋脱俗归真。其法名曰瑰纲为称首焉。又钦此年已来为受具者凡一万余人。江岭湖海之间幅员千里。像法于变皆钦化道之力焉。临川在岭隅。未尝弘律。于是二众三百余人请法裔敷演而依止之。后有上都资圣寺高德曰还本律主。伟兹能辩。深嗟叹而赞美之。谓于寺东南置普通无碍禅院。内立镇国观音道场。请善弘居之以开悟心要。昙一上足曰。智融精持本事如会尊众。乃命智晃等于普通道场东置律藏院创立戒坛。以行钦公之来仪。且施肇纪之不朽。经营未几坛殿郁兴。肃乎渡海浮囊分毫绝罗刹之请。严身璎珞照耀有摩尼之光。则入佛位而披伽黎者名香普熏神足无极。半月可胜纪而无绝乎。有唐大历辛亥岁行抚州刺史鲁郡开国公颜真卿书而志之。

　　论曰。鲁公碑称汉建宁元年天竺沙门译出戒本与大僧受戒。而梁僧传及隋三宝录皆谓曹魏嘉平中西域昙柯罗始出戒本。予读后汉笮融阵谓。融于汉末每岁佛生日辄多设饮饭。敷席幡员五六里。其来就食及观者常数万人。以此验汉时未有戒律。凡斋事法如祠祀状。戒律自魏时方来。信矣。鲁公之说疑为传之者误。当以僧传为正焉。

　　九年。道士史华以术得幸。因请立刃梯与沙门角法。有旨两街选僧克日较胜负。沙门崇慧者。不知何许人。常诵首楞严咒。表请挫之。帝率百僚临观。臾华履刃梯而上。命慧登之。慧蹑刃而升往复无伤。慧乘胜命聚薪于庭。举烈焰。慧入火聚。呼史华令入。华惭汗不敢正视。帝大悦而罢。赐崇慧号护国三藏。后不知终。

　　论曰。史华崇慧事迹见唐佛道论衡并高僧传。其信然欤。昔周穆王时有化人自西极而来。出入火聚越牖透垣。千变万化不可名状。世疑为佛世尊所遣化者也。崇慧得非教所谓。证应真果者具六通三明一十八变。常住世间随机赴感。必此之流也欤。

　　本朝政和末。有道士林灵素者。本温州人。善妖术。辅以雷公法。尝往来不逞于宿毫淮泗间乞食。诸寺群僧薄之。至楚州与慧世相欧击。讼于官府。倅石仲问焉。喜其辩捷轻俊。脱之置馆中。问吐纳烧炼蜚神之术。七年正月仲携入京谒宰相蔡京。京致见　上。灵素大言曰。天上有神霄玉清府。长生帝君主之。其弟青华帝君。皆玉帝子。次有左相仙伯并书罚仙吏。褚慧等八百余官。谓徽宗即长生帝君。京乃左相仙伯。灵素即褚慧。　上忻然信之。赐号金门羽客。作通真宫处之。寻改天下大寺观为神霄玉清。万寿宫设长生青华帝君像。置道学科。灵素见　上必力诋释氏请除之。

　　宣和元年正月乙卯。诏革释氏旧名。禁铜铙塔像。三月京城大水。黿𪛄出于市民庐舍。　上遣灵素治水。久之绝无验。士民益惧。一日僧伽大士忽现禁中。

　　上就命禳水。大士振锡登城诵密语。顷之水用顿减至竭涸。灵素颇气沮。既而冲　皇太子节不避。太子击之。诉于　上。冬十一月乙卯　上恶之。特放还温州。遂死于路。噫若僧伽崇慧者。信乎不般涅槃常住世间。护持国土垂祐生民。殆可见矣。

　　沙门圆泽者。寓东都慧林寺。与隐士李源厚善。慧林即源旧第也。父憕。守东都。为禄山所害。源以故不仕。常居寺中。与泽谈噱终日。偶相率游峨嵋山。源欲自荆州溯峡以往。泽欲由长安斜谷。源以为久绝人事不欲复入京师。泽不死强。遂自荆州。舟次南浦。见妇人锦裆负罂而汲者。泽望而泣曰。所不欲由此者为是。源惊问故。泽曰。妇人孕三稔矣。迟吾为之子。不逢则已。今既见之。无可逃者。公当以符咒助我令速生。三日浴儿。愿公临頋。以一笑为信。后十三年于杭州天竺寺外当与公相见。源悲哀具浴。至暮而泽亡。妇乳三日。源往视之。儿见源果轩渠而笑。即具以语其家。葬讫。源返寺中。后如期自洛之吴赴其纳。至期于葛洪井畔闻有牧童扣牛角而歌曰。三生石上旧精魂。赏月吟风莫要论。惭愧情人远相访。此身虽异性常存。源曰泽公健否。答曰。李君真信士。然世缘未尽。且勿相近。惟勤修不惰乃复相见。又歌曰。身前身后事茫茫。欲话因缘恐断肠。吴越江山寻已遍。却回烟棹上瞿塘。遂隐不见。源复归慧林。至长庆初年八十矣。御史中丞李德裕表荐曰。源天与至孝。绝心禄仕。五十余年常守沉默。理契深要。一辞开祈百虑洗然。抱此真节弃于清世。臣窃为陛下惜之。穆宗下诏以源守谏议大夫。不赴。寻以寿终。

　　十年。国师慧忠将终。耽源问。百年后有人问极则事。作么生。忠曰。幸自可怜生。须要个护身符子作么。乃入辞代宗。代宗曰。师灭度后。弟子将何所记。忠曰。告檀越造取一所无缝塔。帝曰请师塔样。忠良久曰会么。帝曰不会。忠曰。贫道去后。有侍者应真却知此事。以十二月九日右胁而寂。门弟子奉全身于党子谷建塔。赐谥大证禅师。帝寻召应真入内。举前语问之。真良久曰圣上会么。帝曰不会。真述偈曰。湘之南。潭之北。中有黄金充一国。无影树下合同舡。琉璃殿上无知识。代宗尝在便殿指天下观军容使鱼朝恩谓忠曰。朝恩亦解些子佛法。朝恩即问忠曰。何者是无明。无明从何而起。忠曰。佛法衰相今现。帝曰何也。忠曰。奴也解问佛法。岂非衰相今现。朝恩色大怒。忠曰。即此是无明。无明从此起。朝恩复抗声曰。有人言师今是佛得否。忠曰。朝廷有人言汝是天子果否。朝恩伏地曰。死罪死罪。朝恩实非天子。忠曰。我不是佛。所以二尊不并化。朝恩曰。师应长作凡夫无成佛时耶。忠曰。我向后必当作佛。汝姓什么。朝恩曰姓鱼。忠曰我向后作佛不名慧忠。汝向后若作天子改却姓。莫不姓鱼否。朝恩仍伏地曰。死罪死罪。朝恩此去实不敢向师论佛法。忠谓帝曰。几怕杀此奴。

　　论曰。古云传圣道者不北面。有盛德者无臣礼。大历初鱼朝恩以中贵秉天下兵权。帝以旧恩优容之。遂骄蹇抗敌。一时虽郭尚父犹惮之莫敢谁何。可谓权侔人主而富贵震天下。忠乃以奴呼之。未几朝恩果以罪伏诛。兹可以想见忠之识量。谓之国师不是过也。佛世尊曰。我为法王。于法自在。呜呼。忠殆庶几焉。

　　十二年。宰相元载．王缙有罪。载伏诛。籍其家。钟乳五百两。胡椒八百斛。他物称是缙。贬括州刺史。缙素奉佛不茹荤。晚节尤谨。妻死以第为佛祠。初帝未知重佛。每从容问缙所以然。缙必开陈福业报应。帝意向之。由是宫中祀佛。梵呗斋重无少懈。群臣承风旨言死生报应。故人事置而不修。议者以缙与杜鸿渐泥佛太过云。

　　十四年。天柱山崇慧禅师示寂。师彭州人。得法于牛头威禅师。后居天柱寺。僧问。达磨未来此土。还有佛法也无。师曰。未来时且置。即今事作么生。曰某甲不会。师曰。万古长空一朝风月。良久又曰。阇黎会么。自己分上作么生。干他达磨来与未来作么。他家来。大似卖卜汉相似。见汝不会。为汝锥破卦文才生吉凶。在汝分上一切自看。僧问如何是解卜底人。曰汝才出门时便不中也。问宗门中请师举唱。答曰。石牛长吼真空外。木马嘶时月隐山。问如何是西来意。曰白猿抱子归青嶂。蜂蝶衔华绿蕊间。及是迁化。肉身不坏。数百年犹在。

　　时华严疏主澄观。字大休。会稽夏侯氏之子。至德中得度具戒。即以十事自励曰。体不捐沙门之表。心不违如来之制。坐不背法界之经。性不染情碍之境。足不履尼寺之尘。胁不触居士之榻。目不析非仪之彩。舌不味过午之肴。手不释圆明之珠。宿不离衣钵之侧。从牛头忠径山钦问西来宗旨。授华严圆教于京都诜禅师。至大历三年代宗诏入内与大辩正三藏译经为润文大德。既而辞入五台山大华严寺。覃思华严。以五地圣人栖身佛境心体真如。犹于后得智起世俗心学世间解。繇是博览六艺图史。九流异学。华夏训诂。竺经梵字及四围五明圣教世典等书。靡不该洽。至是建中四年。将下笔着疏先求瑞应。一夕梦金容当阳山峙光相颙颙。因以手捧咽面门。既觉而喜以谓获光明遍照之征。自是落笔无停思。乃以信解行证分华严为四大科。理无不包。观每慨旧疏未尽经旨。唯贤首国师颇涉渊源。遂宗承之。制疏凡历四年而文成。又梦身为龙。矫首南台尾蟠北台。宛转凌虚鳞鬣耀日。须臾变百千数。蜿蜒青冥分散四方而去。识者以为流通之像也。初为众讲之。感景云凝停讲堂庭前之空中。又为僧睿等着随疏演义四十卷．随文手镜一百卷云。

　　元兴元年。南岳明瓒禅师者。不知何许人。初宰相李泌乾元中辞入衡岳。瓒隐居上封。泌往谒之。瓒诵经。其声先悲栖而后悦豫。泌雅知音。因谓曰。将非避隐者有云霄意乎。瓒唾之曰。莫相贼莫相贼。泌色不为动。瓒久之见泌立候不懈。乃曰饭未。泌曰未也。瓒拨火出羊食。泌与语。久之辞去。瓒抚其背曰好做十年宰相。至是泌用事。为帝言其高行。有诏征之。使者至石窟宣麻命曰。尊者起谢恩。瓒寒涕垂颐凝坐略不以介意。使者叹其淳正不之迫。回奏其事。帝咨美之数四不已。瓒尝着歌一篇。其辞曰。兀然无事无改换。无事何须论一段。直心无散乱。他事不须断。过去已过去。未来犹莫算。兀然无事坐。何曾有人唤。向外觅功夫。总是痴顽汉。粮不蓄一粒。逢饭但知[嗎-(烈-列)+中]。世间多事人。相趁浑不及。我不乐生天。亦不爱福田。饥来吃饭。困来即眠。愚人笑我。智乃知焉。不是痴钝。本体如然。要去即去。要住即住。身披一破衲。脚着娘生裤。多言复多语。由来转相误。若欲度众生。无过且自度。莫谩求真佛。真佛不可见。妙性及灵台。何曾受熏炼。心是无事心。面是娘生面。劫石可移动。个中无改变。无事本无事。何须读文字。削除人我本。冥合个中意。种种劳筋骨。不如林下睡兀兀。举头见日高。乞饭从头𢫫。将功用功。展转昏蒙。取即不得。不取自通。吾有一言。绝虑忘缘。巧说不得。只用心传。更有一语。无过直与。细如毫末。大无方所。本自圆成。不劳机杼。世事悠悠。不如山丘。青松蔽日。碧涧长流。山云当幙。夜月为钩。卧藤萝下。块石枕头。不朝天子。岂羡王侯。生死无虑。更复何忧。水月无形。我常只宁。万法皆尔。本自无生。[一/几]然无事坐。春来草自青。

　　隆兴佛教编年通论卷第十八
卍新纂续藏经第 75 册 No. 1512 隆兴编年通论


　　隆兴佛教编年通论卷第十九

　　隆兴府石室沙门　祖琇　撰

　　　　唐

　　元兴元年。荆溪湛然禅师临终谓其徒曰。大道无方无体。生欤死欤。其旨一贯。吾归骨此山。报尽今夕。聊与汝等谈道而决。夫一念无相谓之空。无法不备谓之假。不一不异为之中。在凡为三因。在圣为三德。爇炷则初后同相。涉海则浅深异流。自利利人在斯而已。尔其志之。言讫而化。翰林梁肃题其碑阴曰。圣人不兴。必有命世者出焉。自智者以法付灌顶。顶再世而至左溪。明道若昧。待公而发。乘此宝乘。焕然中兴。其受业身通者三十九人。而搢绅先生高位崇名屈体受教者数十。师严道尊。遐迩归仁。自非命世亚圣。曷以臻此。

　　贞元二年。翰林梁肃修天台止观论成。着止观统例曰。夫止观何为也。导万化之理而复于实际者也。实际者何也。性之本也。物之所以不能复者。昏与动使之然也。照昏者谓之明。驻动者谓之静。明与静止观之体也。在因谓之止观。在果谓之智定。因谓之行。果谓之成。行者行此者也。成者证此者也。原夫圣人有以见惑足以丧志。动足以失方。于是乎止而观之。静而明之。使其动而能静。静而能明。因相待以成法。即绝待以照本。御大车以御正。乘大事而总权。消息乎不二之场。鼓舞于说三之域。至微以尽性。至赜而体神。语其近则一毫之善可通也。语其远则重玄之门可窥也。用至圆以圆之。物无偏也。用至实以实之。物无妄也。圣人举其言所以示也。广其目所以告也。优之柔之。使自求之。拟而议之。使自至之。此止观所由作也。夫三谛者何也。一之谓也。空假中者何也。一之目也。空假也者。相对之义。中道也者。得一之名。此思议之说。非至一之旨也。至一即三。至三即一。非相含而然也。非相生而然也。非数义也。非强名也。自然之理也。言而传之者迹也。理谓之本。迹谓之末。本也者圣人所至之地也。末也者圣人所示之教也。由本以垂迹。则为小为大。为通为别。为顿为渐。为显为秘。为权为实。为定为不定。循迹以返本。则为一为大。为圆为实。为无住。为中为妙。为第一义。是一三之蕴也。所谓空也者。通万法而为言者也。假也者立万法而为言者也。中也者妙万法而为言者也。破一切惑莫盛乎空。建一切法莫盛乎假。究竟一切性莫大乎中。举中则无法非中。自假则何法非假。举空则无法不空。成之谓之三德。修之谓之三观。举其要则圣人极深研几穷理尽性之说乎。昧者使明。塞者使通。通则悟。悟则至。至则常。常则尽矣。明则照。照则化。化则成。成则一矣。圣人有以弥纶万法而不差。旁礴万劫而不违。焘载恒沙而不有。复归无物而不无。寓名之曰佛。强号之曰觉。究其旨。解脱自在莫大极妙之德乎。夫三观成功者如此。所谓圆顿者。非渐次。非不定。指论十章之义也。十章者。恢演始末通道之关也。五略者。举其弘纲截流之津也。十境者。发动之机立观之谛也。十乘者。妙用所修发行之门也。始于正观而终于见境者。义备故也。阙其余者。非修之要也。乘者何也。载物而运者也。十者何也。成载之事也。知其境之妙不行而至者。德之上也。乘一而已。岂籍夫九哉。九者非他相生之说。未至者之所践也。故发心者发无所发。安心者安无所安。遍破者遍无所破。爰至余乘。皆不得已而说也。至于别其义例。判为章目。推而广之不为繁。统而简之不为少。如连环不可解也。如贯珠不可杂也。如悬镜不可掩也。如通川不可遏也。议家多门非诤论也。按经正义非虚说也。辩四教浅深事有源也。成一事因缘理无遗也。噫。止观其救世明道之书乎。非夫圣智超绝卓尔独立其孰能为乎。非夫聪明深达得意忘象其孰能知乎。今之人乃专用章句文字从而释之。又何疏漏耶。或称不思议境与不思议事皆极圣之域。等觉至人犹所未尽。若凡夫生灭心行。三惑浩然。于言说之中推上妙之理。是犹醯鸡而说大鹏。夏虫之议层冰。其不可见明矣。今止观之说文字万数。广寻果地无益初学。岂如暗然自修。功至自至。何必以早计为事乎。是大不然。凡所谓上圣之域。岂隔阔辽[仁-二+敻]与凡境杳绝欤。是惟一性而已。得之谓悟。失之谓迷。一理而已。迷而为凡。悟而为圣。迷者自隔。理不隔也。失者自失。性不失也。止观之作。所以离异同而究圣神。使群生正性而顺理者也。正性顺理所以行觉路而至妙境也。不知此教者则学何所入。功何所施。智何所发。譬如无目。昧于日月之光。行于重险之处颠踣堕落。可胜既乎。噫。去圣久远。贤人不出。庸昏之徒含识而已。致使魔邪诡惑。诸党并炽。空有云云。为坑为阱。有胶于文句不敢动者。有流于漭浪不能住者。有太远而甘心不至者。有太近而我身即是者。有枯木而称定者。有窍号而称慧者。有奔走非道而言权者。有假于鬼神而言通者。有放心而言广者。有罕言而为密者。有齿舌潜传而为口诀者。凡此之类。自立为祖。继祖为家。反经非圣。昧者不觉。仲尼有言。道之不明也。我知之矣。由物累也。悲夫。隋开皇十八年智者去世。至皇朝建中垂二百载。以斯文相传凡五家师。其始曰灌顶。其次曰缙云威。又其次曰东阳小威。又其次曰左溪朗公。其五曰荆溪然公。顶于同门中慧解第一。能奉师训集成此书。盖不以文辞为本故也。或失则繁。或得则野。当二威之际。缄授而已。其道不行。天宝中左溪始弘解说。而知者盖寡。荆溪广以传记数十万言。网罗遗法勤矣备矣。荆溪灭后。知其说者适三四人。古人云。生而知之者上也。学而知之者次也。困而不学又其次也。夫生而知之者盖性德者也。学而知之者天机深者也。若其嗜欲深。耳目塞。虽学而不知。斯为下矣。令夫学者内病于蔽。外役于烦。没世不能通其文。数年不能得其益。是则业文为之屦校梏足也。棼句为之簸糠眯目也。以不能之师。教不领之弟子。止观所以未光大于时也。子常戚戚于是。整其宏纲。撮其机要。其理之所存。教之所急。或易置之。或引伸之。其义之迂。其辞之鄙。或剃除之。或润色之。大凡浮疏之患十愈其九。广略之宜三存其一。于是祛鄙滞。导蒙童。贻诸他人。则吾岂敢。若同见同行。且不以止观罪我。亦无隐乎尔。建中上元甲子首事笔削三年岁在析木之津功毕云尔。

　　论曰。梁肃文集二十卷。友人崔恭为之序。称肃天台大师元浩之门弟子也。累官太子侍讲史馆修撰翰林学士。卒年四十有三。凡释氏之制作。粹美深远天下无以杭敌。今观统例之作。信哉斯言也。厥后五十余年。李翱习之着复性书。尝䆳穷渊源。盖从其规模而出。往往造端立意皆合。特引证与开列名相差异耳。然则肃之文章得于台教而深远无敌。习之从而效之。教有所谓四摄者。二公将无同布施深妙爱语。摄化同类奇杰之士。复其性而知有本地风光也欤。

　　元贞四年二月。江西马祖大师道一示寂。师汉州十邡人。容貌丰伟。牛行虎视。引舌过准。足下有二轮文。遇怀让禅师密契心法。始自建阳。迁临川。次南康。所至聚徒说法创建禅林。大历中始居豫章开元寺。尝示众曰。汝等诸人各信自心是佛。此心即佛。达磨大师自南天竺国来此中华传上乘一心之法。令汝等开悟。又引楞伽经文以印众生心地。恐汝颠倒不自信此一心之法各各有之。故楞伽经云。佛语心为宗。无门为法门。又云。夫求法者应无所求。心外无别佛。佛外无别心。不取善不取恶。净秽两边都不依怙。达罪性空。念念不可得无自性故。故云三界唯心。森罗及万像。一法之所印。凡所见色即是见心。心不自心因色故有。但随时言说。即事即理都无所碍。菩提道果亦复如是。于心所生即名为色。知色空故生即无生。若了此意乃可随时着衣吃食长养圣胎任运过时。复有何事。汝受吾教听吾偈曰。心地随时说。菩提亦只宁。事理俱无碍。当生即不生。师于开元示寂。先是师尝经由豫章泐潭之石门。爱其山水奇胜洞壑平坦。頋谓其徒曰。吾朽质之日归骨于此。至是门弟子奉灵骨舍利建道场于石门。相国权德舆为之碑。宣宗赐谥大寂禅师。得法弟子凡百三十有九人。各为一方宗主转化无穷。禅宗至此大盛于世。

　　大珠慧海禅师者。建州人。初参马祖。祖问从何处来。曰越州大云寺来。祖曰来此拟须何事。曰来求佛法。祖曰。自家宝藏不頋。抛家散走作什么。我这里一物也无。求什么佛法。师遂礼拜问那个是慧海自家宝藏。祖曰。即今问我者是汝宝藏。一切具足更无欠少。使用自在何假向外求觅。师于言下自识本心不由知觉。礼谢毕。服劳久之。后以受业师年老归奉养。乃晦迹藏用。外现痴讷。撰顿悟入道要门一卷。为好事窃出。及马祖见之。即告众曰。越州有大珠。圆明光透自在无遮障处也。众中有知师本姓朱者。遂共寻访。师繇是道望显著。说法波翻海涌浩然无碍。有顿悟门及广语行于世。

　　六年。石头希迁禅师示寂。师得法于青原。天宝中居衡山南寺。寺东有石其状如台。乃结庵其上。时号石头和尚。南岳鬼神多见身听法。师皆与之授戒。大历中江西主大寂．湖南主石头。往来憧憧并凑二大士之门。尝示众曰。吾之法门先佛传授。不论禅定精进。唯达佛之知见。即心即佛。心．佛．众生．菩提．烦恼名异体一。汝等当知自己心灵。体离断常性非垢净。湛然圆满凡圣齐同。应用无方离心意识。三界六道唯自心现。水月镜像岂有生灭。汝等知之无所不备。师初阅肇论云。会万物为己者其唯圣人乎。遂豁然曰。圣人无己。靡所不己。因着参同契。其辞曰。竺土大仙心。东西密相付。人根有利钝。道无南北祖。灵源明皎洁。枝派暗流注。执事元是迷。契理亦非悟。门门一切境。回互不回互。回而更相涉。不尔依位住。色本殊质像。声元无乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌咸醋。然依一一法。依根叶分布。本末须归宗。尊卑用其语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言用及处。事存函盖合。理应箭锋拄。承言须会宗。勿自立规矩。触目不会道。运足焉知路。进步非远近。迷隔山河固。谨白参玄人。光阴莫虚度。

　　论曰。石头参同契颂。清凉大法眼注之。其深禅妙句使人读之三叹不已。黄山谷曰。尝问衲子。牧护歌是何等语而皆不能说。后见刘梦得作夔州刺史时乐府有牧护歌。似是赛神曲。然亦不可晓。及在黔中闻赛神者夜歌曰。听说侬家牧护至。末后云莫酒烧钱归去。乃知苏溪嘉州人故作此歌学巴人曲。犹石头学魏伯阳作参同契也。予谓山谷说牧护歌则已然矣。至参同契乃幽赞曹溪密旨而建立石头宗风。真万世不刊之典也。奚暇学人而为之哉。

　　十二年。宣河东节度使礼部尚书李诜备礼迎法师澄观入京。观至。有旨命同罽宾三藏般若翻译乌茶国所进华严后分梵夹。帝亲预译场一日不至即差僧寂光依僧欲云。皇帝国事因缘。如法僧事与欲清净。观承睿旨。翻宣既就进之。帝命开示华严宗旨。群臣大集。观升高座曰。我皇御宇。德合乾坤光宅万方。重译来贡。东风入律西天输越海之诚。南印御书北阙献朝宗之敬。特回明诏再译真诠。光阐大猷增辉新理。澄观顾多天幸钦属盛明。奉诏译场承旨幽赞。抃跃兢惕三复竭愚。露滴天地喜含百川之味。尘培华岳无增万仞之高。极虚空之可度。体无边涯。大也。竭沧溟而可饮。法门无尽。方也。碎尘刹而可数。用无能测。广也。离觉所觉。朗万法之幽邃。佛也。芬敷万行荣耀众德。华也。圆兹行德饰彼十身。严也。贯摄玄微以成真光之彩。经也。总斯七字为一部之宏纲。将契本性非行莫阶。故说普贤无边胜行。行起解绝。智证圆明。无碍融通现前受用。帝大悦赐观紫方袍。号教授和尚。其后相国齐抗．郑余庆．高郢请撰华严纲要三卷。相国李吉甫．侍郎归登．驸马杜琮请述正要一卷。又为南康王韦皋．相国武元衡着法界观玄镜一卷。仆射高崇文请着镜灯说文一卷。司徒严绶．司空郑元．刺史陆长源请撰三圣圆融观一卷。节度使薛华．观察使孟简．中书钱徽．拾遗白居易．给事杜羔等请制七处九会华藏界图心镜说文十卷。又与僧录灵䆳大师十入首座十寺三学上流制华严．圆觉．四分．中观等经律论关脉三十余部。皆古锦钝金随器任用云。

　　释皎然者。字昼。谢灵运十世之孙。有逸才。风度凝远。尤长于诗。为大师颜鲁公．相国于頔。名士韦苏州．吴季德．李华．梁肃诸公所敬。结为林下交。时陆羽隐松江。扁舟放浪。每至霅川。见昼必清谈终日忘返。天下士大夫服其标致。然耻以文章名世。尝叹曰。使有宣尼之博识。胥臣之多闻。终日目前矜道侈义。适足以扰真性。岂若松岩云月禅坐相偶。无言而道合。至静而性同。吾将入杼山矣。于是裒所著诗文火之。后中丞李洪刺湖州。枉驾访昼请及诗文。曰贫道役笔砚二十余年。一无所得。冥搜物累。徒起我人。今弃之久矣。洪搜之民间。仅得十卷。皎然没。相国于頔序之进于朝。德宗诏藏秘阁。

　　律师灵澈。居越州云门寺。一时公卿负才望若刘长卿．严维．皇甫曾皆投刺结友。澈诗句与皎然．僧标齐名。尝有辞韦苏州山边水边待月明之句。皎然称赏以为绝伦。中丞包公亦叹曰。见澈公山水之句。令人阁笔。着律宗行源二十一卷。初澈游京师。名闻辇毂。缁流嫉其盛。造飞语激动中贵人。浸诬得罪。徙汀州。入会稽遂终老于吴越间。相国权德舆以序饯之曰。昔庐山远公．钟山约公皆以文章广心地。用赞后学。俾学者乘理以诣。因言而悟。得非玄律之一派乎。吴兴长老昼公掇六艺之菁英。首冠方外。入其室者有沃州澈上人。上人心冥空无而迹寄文字。故语甚夷易。如不出常境。而诸生思虑终不可至。其变也如风松迭韵冰玉相扣。层蜂千仞下有金碧。𢥠鄙夫之目初不敢视。三复则淡然。天和晦于其中。故观其容。鉴其词。知其心。不待境静而静。况会稽山水自古胜绝。东晋逸民多遁世于此。夏五月。上人自炉峰言旋复于是邦。予知夫拂方袍坐轻舟。溯沿镜中静得佳句。然后弥入空寂万虑洗然。则向之境物又其稊稗也。鄙人方景行企向之不暇。乌敢以离群为叹哉。德舆又与玄禅师厚善。玄辞归天竺寺。德舆以序饯之曰。度门之教根于空寂。因修以取证。阶有以及无。不践精深之习而悟虚无之理者。未之有也。未得谓得则其病欤。仆久味斯法。思与言者。既而得玄禅师。禅师早诵大乘经数万言。晚得观门之学。今则色空如一哀乐不入矣。桑门之患为外见所杂。既得之患为内见所缚。今玄公翛然二见之间不外不内冥夫至妙。身戒心慧合于无倪。且以勾吴山水之绝境。天竺又经行之净界。振锡而往。其心浩然。盖随缘生兴。触物成化。而不为外尘所引也。幅巾男子权德舆稽首。

　　僧标者。幼而神字清茂。甫七岁尝戏于门。有异沙门见之。抚其顶曰。目秀如青莲。真吾门之威凤。苟能舍家必有重名。不然乘云霓薄天汉。不可得而知也。父母闻而大喜即使出家。至德中肃宗有旨。白衣能诵经七百纸者许度为僧。标首中此选。后习毗尼。有高行。结庵杭之西岭。吴中士大夫雅与之游。而相国李吉甫．仆射韩皋．尚书孟简与之结尘外交。吴人为之语曰。杭之标。摩云霄。越之澈。洞冰雪。霅川昼。能清秀。右庶子李益尝得标所为乐府。持归京师以为夸耀。景陵陆羽见标。称之曰。日月云霞。吾知为天。标山川草木。吾知为地。标推能归美。吾知为德标。闲居趣寂。得非名实在公乎。杭人尊之而不名。呼西岭和尚。

　　十五年四月帝诞节。敕有司备仪辇迎教授和尚澄观入内殿阐扬华严宗旨。观升高座曰。大哉真界万法资始。包空有而绝相。入言象而无迹。妙有得之而不有。真空得之而不空。生灭得之而真常。缘起得之而交映。我佛得之妙践真觉廓净尘习。寂寥于万化之域。动用于一虚之中。融身刹以相含。流声光而遐烛。我皇得之灵鉴虚极保合大和。圣文掩于百生。淳风扇于万国。敷玄化以觉梦。垂天真以性情。是知不有大虚曷展无涯之照。不有真界岂净等空之心。华严教者即穷斯旨趣尽其源流。故恢廓宏远包纳冲䆳。不可得而思议矣。指其源也。情尘有经。智海无外。妄惑非取。重玄不空。四句之火莫焚。万法之门皆入。冥二际于不一。动千变而非多。事理交彻而两忘。性相融通而无尽。若秦镜之㸦照。犹帝珠之相含。重重交光历历齐现。故得圆至功于顷刻。见佛境于尘毛。诸佛心内众生新新作佛。众生心中诸佛念念证真。一字法门海墨书而不尽。一毫之善空界尽而无穷。语其定也。冥一心于无心。即万动而常寂。海湛真智光含性空。星罗法身影落心水。圆音非叩而长演。果海离念而心传。万行忘照而齐修。渐顿无得而双入。虽四身广被八难顿超。而一极唱高二乘绝听。当其器也。百城询友一道栖神。明正为南。方尽南矣。益我为友。人皆友焉。遇三毒而三德圆。入一尘而一心净。千化不变其虑。万境顺通于道。契文殊之妙智宛是初心。入普贤之玄门曾无别体。失其旨也徒修因于旷劫。得其门也等诸佛于一朝。谛观一尘。法界在掌。理深智远。识昧辞单。尘黩圣聦。退座而已。帝时默湛海印。朗然大觉。頋谓群臣曰。朕之师。言雅而简。辞典而富。扇真风于第一义天。能以圣法清凉朕心。仍以清凉赐为国师之号。朕思从来。执身心我人及诸法定相。斯为甚倒。群臣再拜稽首顶奉明命。繇是中外台辅重臣咸以八戒礼而师之。

　　论曰。儒者韩退之有送澄观诗。虽美其才能而礼甚倨。凡吾徒先达皆以谓观七帝门师。退之不应凌篾君父之师。然非也。盖观以贞元十三年被召。至是始称国师。退之由宣武武宁二节度推官。入为四门博士。转监察御史。以罪贬山阳令。行次洛阳。赠观诗盖在洛阳时作也。是时观未赴召。而退之由御史罢而与之诗。礼倨固士大夫待吾人之常态也。或谓退之嫉观名盛。故冒其名与之诗而厌之。或谓当时别有同名者。是皆不然。当以出处显晦考之。则轻重之情见矣。凡自观位国师之后。寿至一百有二岁而亡。虽当代贤宰相齐抗．高郢．郑余庆．武元衡．裴度诸公皆称门弟子。执经问大义。岂退之独倨见哉。

　　是岁庐山东林律大德熙怡卒。许尧佐制其碑曰。大师熙怡。姓曹氏。桂阳人也。旧勋前烈。垂休积庆。史氏详之矣。夫真如不远其要在乎无垢。妙理不深其要在乎见性。本于真实。畅其虚无。俾聆芳咀润孜孜请益则大师之教也。大师体识深静。风度端敏。受具戒于南岳。修律仪于东林。常趺坐一室而四方学者差肩继踵。发此柔软纳其归依。尧言玉振微文冰释。故崇德雅美临坛持法垂五十年。尝以至德初𨽻东林寺。居耶舍塔院数逾二纪。而信心长者怀甘奉贽纷然并进。监厨守藏不遑祇受。既而悉归精舍颁于众僧。大师率同门人布衣粝食而已。故推己以见相。因相而归空。搜阅精微。钻研旨要。尝苦背闷而针石不能及也。故于中夜累叹。有神人抚背。殊形骇物。斯须乃去。自兹穷讨经论切磋心要。加以律仪端静受持勤至。感通之应故难尽书。至于山鹿归仁。林鸟效祉。火师之室不足骇也。大历五年跻五老峰。望彭蠡。临瀑布。乃创凌云精舍为经行之地。旁引泉窦以涤尘迷。近蹑松壑以求清凉。丹崖云岫势若屏牖。然趋风望景攀危辇重翼如而至者难以数记。积十余年乃至大林精庐。淬法刃。燃慧炬。俾夫恂恂围绕者割其缚。导其迷。洗然而自得。贞元中归东林戒坛院。以吾道已成。吾教已行。十五年秋七月召门弟子曰。吾随化还。须臾寂灭。僧﨟五十。报龄七十一。大师精贯六艺。旁达百氏。尝与故太师鲁国公颜真卿．故丞相赵公憬故御史大夫卢公群．今吏部侍郎杨公於陵为参禅之侣。幽键洞发。玄言两得。门人法粲等十余人传其教焉。高僧传志熙怡异迹尤多。而尧佐之文美雅。故录其文而不载其传。

　　十六年逸士刘轲游庐山之黄石岩。遇高僧。异之。因为记曰。古老有言。太极之气积成山岳。泄为小渎。然则匡阜之境其大者乎。庚辰岁。山客刘轲来拾怪异。自麓至顶却下半里余。次于黄石岩。岩中有栖禅子。不知其几腊。乃迹其轻重。颇见其宅心之地。及问其住年。但以手指松桂曰。毫发我植。今环人臂。乌飞兔走。吾复何齿。矧卯戎之昏日。霜炎之冻灰。生落之荣悴。去留之㳂溯。虽云云自彼。而于我蔑如也。於戏。向非岩房峭绝。僧行孤峙。则人境两失其宜也。复何言哉。观夫云烟杂乎履写。岚霭生于襟袖。群形浩扰。并人眸子。每烟雨初霁。山光澄练。泠泠仙语如在耳右。况又耸凌竞上冥冥。焉知不能与洪崖接袂。浮丘连驾。盈缩造化。吐纳颢气。绝惭颜于厚面。远喧卑于臊秽乎。不得而然者。盖钩也饵也。名为利钩。利为名饵。吞钩食饵。手足羁锁。彼焉得跳跃于此乎。夫禅子脱去桎梏。四支宣展。动与云无心。静将石何机。物我一致。端邪径寒。仆所谓非斯人不能住斯境也。禅师生宜春。姓黄氏。名常进。以师久住。遂以其姓易其岩名焉。

　　隆兴佛教编年通论卷第十九
卍新纂续藏经第 75 册 No. 1512 隆兴编年通论


　　隆兴佛教编年通论卷第二十

　　隆兴府石室沙门　祖琇　撰

　　　　唐

　　贞元十七年。南岳云峰律师法证示寂。师族郭氏。色厉而仁。行峻而周。道广而不尤。功高而不有。毅然居山之北峰以为仪表。世之所谓贤人大臣者。至南方咸用严事。由其内者闻大师之言律义。莫不震动悼惧如听誓命。由其外者闻大师之称道要。莫不凄[希*ㄆ]忻踊如获肆宥。故时推人师则专其首。诏求教宗则冠其位。凡度学者五万人。寿七十有八。僧腊五十七。河东柳子厚铭其塔。复为之碑曰。乾元元年某月日。皇帝曰。予欲俾慈仁怡愉洽于生人。惟浮图道允迪。乃命五岳求厥元德以仪于下。惟兹岳上于尚书。其首曰云峰大师法证。凡莅事五十年。贞元十七年乃没。其徒曰诠．曰远．曰振．曰巽．曰素。凡三千余人。其长老咸来言曰。吾师轨行峻特。器宇弘大。有来受律者吾师示以尊严整齐明列义类。而人知其所不为。有来求道者吾师示以高广通达一其空有。而人知其所必至。元臣硕老稽首受教。髫童毁齿踊跃执役。故从吾师之命而度者凡五万人。吾师冬不袄裘。饥不丰食。每岁会其类读群经。俾圣言必出。有以见其大。又率其伍。伐木辇土作佛塔庙洎经典。俾像法益广。有以见其用。将没。告门人曰。吾自始学至去世。未尝有作焉。然后知其动无不虚。静无不为。生而知未始来。没而知未始往也。其道备矣。愿刻山石知教之所以大。其词曰。师之教。尊严有耀恭天子之诏维大中以告后学是效。师之德。简峻渊默柔慧以直。涣焉而不积。同焉而皆得。兹道惟则。师之功。勤劳以庸维奥秘必通。以兴祠宫。遐迩攸从。师之族。由号而郭。世德有奕。从佛于释。师之寿。七十有八。惟终始罔阙。丕冒遗烈。厥徒蒸蒸。惟大教是膺。惟宪言是惩。溥博恢弘。如川之增。如云之兴。如岳之不崩。终古其承之。

　　十九年。隐士陆羽卒。羽字鸿渐。初为沙门得之水濵。畜之既长。以易自筮。得蹇之渐。曰鸿渐于陆。其羽可用以为仪。乃以陆为姓氏。名而字之。师教以旁行书。答曰。终鲜兄弟而绝后嗣。得为孝乎。逃去为优人。天宝中大守李齐物异之。授以书。㒵侻陋口吃而辩。上元中隐苕溪。与沙门道标．皎然善。自号桑苎翁。阖门著书。召拜太子文学不就。嗜茶。着茶经三卷。言茶之原之法之具尤备。天益知饮茶矣。时鬻茶者至陶羽形。置置突间祀之为茶神。初开元中有逸人王休者。居太白山。每至冬取溪水。敲其精莹者煮茗共客饮之。时觉林寺僧志崇取茶三等。以惊雷[竺-二+友]自奉。以萱草带供佛。以紫茸香待客。赴茶者至以油囊盛其余滴以归。复有常伯熊者。因卢全茶诗深信饮茶之益。乃取羽之论复广着茶功。御史李季卿宣慰江南。知伯熊善煮茶召之。伯熊执器而前。季卿为再举杯。时又有举羽者。召之。羽野服挈具而入。季卿不为礼。羽愧之。更着毁茶论。其后尚茶成风。致回纥入朝躯马市茶焉。

　　是岁东都圣善寺大师凝公卒。翱林白居易作八渐偈吊之。其序曰。居易尝求心要于师。师赐教焉。曰观曰觉曰定曰慧曰明曰通曰济曰舍。繇是入于耳贯于心。呜呼。今师之报身则化。师之八言不化。至哉八言。实无生忍观之渐门也。故自观至舍次而赞之。广一言为一偈。谓之八渐偈。盖欲以发挥师之心教。且明居易不敢失坠也。既而升于堂。礼于床。跪而唱。泣而去。偈曰。观　以心中眼。观心外相。从何而有。从何而丧。观之又观。则辨真妄。　觉　惟真常在。为妄所蒙。真妄苟辨。觉生其中。不离妄有。而得真空。　定真若不灭。妄即不起。六根之源。湛如止水。是为禅定。乃脱生死。　慧　专之以定。定犹有系。济之以慧。慧则无滞。如珠在盘。盘定珠慧。　明　定慧相合。合而后明。照彼万物。物无遗形。如大阛镜。有应无情。　通　慧至乃明。明则不昧。明至乃通。通则无碍。无碍者何。变化自在。　济　通力不常。应念而变。二相非有。随求而见。是大慈悲。以一济万。　舍　众苦既济。大悲亦舍。苦既非真。悲亦是假。是故众生。实无度者。

　　时盘山宝积禅师示徒曰。夫心月孤圆。光吞万象。光拜照境。境亦非存。光境俱亡。复是何物。禅德譬如掷剑长空。莫论及之不及。斯乃空轮无迹剑刃无亏。若能如是心心无知。全心即佛全佛即人。人佛无异始为道矣。禅德可中学道。似地擎山不知山之孤峻。如石含玉不知玉之无瑕。若如此者是名出家。故导师云。法本不相碍。三际亦复然。所以灵源独耀。道绝无生。大智非明。真空无迹。真如凡圣皆是梦言。佛及涅槃并为增语。禅德且须自看。无人替代。三界无法何处求心。四大本空佛依何住。璇机不动寂尔无言。觌面相呈更无余事。

　　是岁监察御史柳宗元送浚上人归淮南。序曰。金仙氏之道。盖本于孝敬。而后积以众德。归于空无。其敷演教戒于中国者。离为异门。曰禅曰法曰律。以诱掖迷浊。世用宗奉其有修整观行尊严法容以仪范于后学者。以为持律之宗焉。上人穷讨秘义。发明上乘。奉威仪三千。虽造次必备。尝以此道宣于江湖之人。江湖之人悦其风而受赐攀慈航望彼岸者盖千百计。天子闻之征至阙下。御大明秘殿以问焉。导扬本教颇甚称旨。京师士众方且翘然。仰大云之泽以植德本。而上人不胜頋复之恩。退怀省侍之礼。恳迫上乞。遂无以夺。由是杖锡东頋振衣晨往。右司员外郎刘公。深明世典通达释教。与上人为方外游。始荣其至。今惜其去。于是合郎署之友诗以贶之。退使孺子执简而序之。因系其词曰。上人专于律行。恒久弥固。其仪形后学者欤。诲于生灵。触类蒙福。其积众德者欤。觐于高堂。视远如迩。其本孝敬者欤。若然者。是将心归空无。舍筏登地。固何从而识之乎。古之赠礼必以轻先重。故郑商之犒先乘韦。鲁候之赠后吴鼎。今饯诗之重。皆众吴鼎也。故乘韦之比。得序而先之。且曰由礼而不敢让焉。

　　二十年。南岳般舟和尚卒。柳子厚作第二碑。其词曰。佛法至于衡山及津大师始修起律教。由其坛场而出者为得正法。其大弟子曰日悟和尚。尽得师之道。以补其处为浮图者。宗世家于零陵蒋姓也。和尚心大而行密。体卑而道尊。以为由定发慧必用毗尼。为之室宇。遂执业于东林恩大师究观秘义。乃归传教。不睹文字悬判深微。登坛莅事。度比丘众岁凡千人者三十有七。而道不㥵。以为去凡即圣必以三昧为之轨道。遂服勤于紫霄远大师修明要奥。得以观佛浩入性海洞开真源。道场专精长跪右绕不衡不倚凡七日者。百有二十而志不衰。初开光中诏定制度。师乃居本郡龙兴寺。肃宗制天下名山置大德七人。兹岳尤重推择居首。师乃即崇岭是作精室。辟林莽。刳岩峦。殿舍宏大廓庑修直。不命而献力。不祈而荐贷。凡南方人颛念佛三昧者必由于是。命曰般舟台焉。和尚生十三年而始出家。又九年而受具戒。又十年而处坛场。又三十七年而当贞元二十年正月十七日化于兹室。呜呼。无得而修故念为实相。不取于法故律为大乘。坏衣不饰。揣食不味。覆荐服役。凡出于生物者摈而勿用。不自知其兹摄取调御。凡归于正真者动而成群。不自知其教万行方厉。一性恒如寂用之涯不可得也。有弟子曰景秀。嗣居法会。欲广其师之德延于罔极。故申明陈辞俾刊之兹碑。铭曰。像教南被。及津而尊。威仪有严。载辟其门。吾师是嗣。增浚道源。度众逾广。大明群昏。乃兴毗尼。微密是论。八万总结。影于一言。声闻熙熙。遐迩来奔。如木既拔。有植其根。乃法般舟。奥妙斯存。百亿冥会。观于化元。同道祈祈。功庸以敦。如水斯壅。流之无垠。帝求人师。登我先觉。赫矣明命。表兹灵岳。于彼南阜。斋宫爰作。负揭致贷。时靡要约。袒奋程力。不呼而诺。是刈是凿。既涂既斫。层架孔硕。以延后学。出不牛马。服不絮帛。匪安其躬。亦菲其食。勤而不劳。用在恒寂。纵而不傲。在舍恒得。洪融混合。孰究其迹。懿兹遗光。式是嘉则。容㒵住矣。轨仪无极。其徒追思。赓荐兹石。

　　永贞元年九月。太尉中书令韦皋薨。皋初生。厥父饭僧祈福。忽有应真尊者至。斋毕乳媪抱儿求咒愿。尊者起谓众曰。此儿诸葛武佞也。它日有美政于蜀。宜以武字之。言讫恍然不见。其后皋游官出处节义功名大概与武侯相类。治蜀二十有一年。封南康郡王。有德在民。四川至令奉祀之。雅好释氏法。嘉州石像初成。皋为之记。略曰。头围千尺。目广二丈。其余相好。一一称是。世美其简而雅。又尝训鹦鹉念佛。鹦鹉毙。以桑门故事阇维之。得舍利。皋为之记曰。元精以五气授万类。虽鳞介毛羽必有感清英纯粹者矣。或炳耀离火。或禀其苍精。皆应乎人文以奉若时政则有革彼禽类习乎能言。了空相于不念。留真骨于已毙。殆非元圣示现感于人心。同夫异缘用一真化。前岁有献鹦鹉鸟者曰。此鸟声容可观。音中华夏。有河东裴氏者志乐金仙之道。闻西方有珍禽群嬉和鸣演畅法音。以此鸟名载梵经。智殊常类。意佛身所化。常狎而敬之。始告以六斋之禁。比及辰后非时之食。终夕不视。固可以矫激流俗端严梵伦。或教持佛名号曰。当由有念以至无念。则仰首奋翅若承善听。其后或俾之念佛。则默然而不答。或谓之不念即唱言阿弥陀。历试如一曾无爽异。余谓其以有念为缘生。无念为真际。缘生不答。以为缘起也。真际虽言。言本空也。每虚室戒曙发和雅音。穆如笙篁静鼓。天风下上。其音念念相续。闻之者莫不洗然而喜善矣。於戏。生有辰乎。缘其尽乎。以今年七月悴尔不怿。七日而甚。驯养者知将尽。乃鸣磬而告曰。将西归乎。为尔击磬。尔其存念。每一击磬一称弥陀佛。洎十击磬而十念成。敛翼委足不震不仆掩然而绝。按释典十念成往生西方。又云得佛慧者殁有舍利。知其说者固不隔殊类哉。遂命以阇维之法焚之。余烬之末果有舍利十余粒。炯尔耀目莹然在掌。识者惊视。闻者骇听。咸曰苟可以诱迷利世安往而非菩萨之化欤。时有高僧慧观尝诣三学山巡礼圣迹。闻说此鸟涕泪悲泣。请以舍利于灵山。用陶甓建塔旌异之。余谓此禽存而有道。殁而有征。古之所以通圣贤阶至化者。女蜗蛇躯以嗣帝。中衍鸟身而建侯。纪乎𠕋书。其谁曰语怪。而况此鸟有弘于道流。圣证昭昭。胡可默已。是用不愧。直书于辞。

　　是岁八月。顺宗逊于位。皇太子立是为宪宗。初顺宗尝在东宫问佛光如满禅师曰。佛从何方来。灭向何方去。既言常住世。今佛在何处。答曰。佛从无为来。灭向无为去。法身等虚空。常住无心处。有念归无念。有住归无住。来为众生来。去为众生去。清净真如海。湛然体常住。智者善思惟。更勿生疑虑。帝又问曰。佛向王宫生。灭向双林灭。住世四十九。又言无法说。山河及大海。天地及日月。时至皆归尽。谁言不生灭。疑情犹若斯。智者善分别。满复答曰。佛体本无为。迷性妄分别。法身等虚空。未曾有生灭。有缘佛出世。无缘佛入灭。处处化众生。犹如水中月。非常亦非断。非生亦非灭。生亦未曾生。灭亦未曾灭。了见无心处。自然无法说。帝闻大悦。又尝问心要于清凉国师。国师答之。其略曰。至道本乎其心。心法本乎无住。无住心体。灵知不昧。性相寂然。包含德用。该摄内外。能深能广。非有非空。不生不灭。无终无始。求之而不得。弃之而不离。迷现量则惑苦纷然。悟真性则空明廓彻。虽即心即佛。唯证者方知。然有证有知。则慧日沉没于有地。若无照无悟。则昏迷掩芘于空门。若一念不生。则前后际断。照体独立。物我皆如。直造心源。无智无得。不取不舍。无对无修。然迷悟相依。真妄相待。若求真去妄。如弃影劳形。若体妄即真。似处阴影灭。若无心忘照则万虑都捐。若任运寂知则众行爰启。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂。真知无知。以知寂不二之一心。契空有双亡之中道。

　　元和二年。诏鹅湖大义禅师入麟德殿论义。帝临听。有法师问何谓四谛。答曰。圣上一帝。三谛何在。又问。欲界无禅。禅居色界。此土凭何而立。答曰。法师只知欲界无禅。不知禅界无欲。曰如何是禅。义以手点空。法师无对。帝笑曰。法师讲无穷经论。只这一点尚不柰何。义却问众师曰。行住坐卧毕竟以何为道。有对知者是道。义曰。不可以智知。不可以识识。安得知者是道。有对无分别是道。义曰。善能分别诸法相。于第一义而不动。安得无分别是道乎。有对四禅八定是道。义曰。佛身无为。不堕诸数。安得四禅八定是道耶。复有数人致对。义皆乘机挫之。即举顺宗尝问尸利禅师大地众生如何得见性成佛去。尸利对曰。佛性如水中月。可见不可取。因谓帝曰。佛性非见必见。水中月如何捉取。帝却问如何是佛性。答曰不离陛下所问。宪宗默契玄旨。由是益重禅宗。

　　时寒山子者。不知其氏族乡里。隐于台州唐兴县寒岩。故父老以寒山子称之。为人臞野。好冠桦皮冠。着木履。裘纳褴缕。状若风狂。笑歌自若。其所居近天台国清寺。寺僧丰干者亦非常人也。每自薪水。力于杵臼。以给众用。与寒山子为方外友。先是丰干尝行赤城道中。偶闻儿啼草莱间。往视之。见孩童约十余岁。问其乡党。初无言对。心异之。引归寺。令扫除。以其得之于野。因名之曰拾得。既长。头陁苦行精敏绝伦。其为丰干．寒山所器。与之偕游。三人者相得欢甚。寺僧皆讶之。然中心疑而莫之省也。拾得日常涤器。冀有残䐹着以个留饵。寒山二子皆能诗。或时戏村保。寓事感怀辄有诗以见意。或书石壁。或树叶间。或酒肆中。语皆超迈绝尘。虽古名流未能仿佛也。其自述云。元非隐逸士。自号山林人。在鲁蒙白帻。且爱褁疏巾。道有巢许操。耻为尧舜臣。猕猴罩帽子。非学避风尘。又曰。欲得安居处。寒山可长保。微风吹幽松。近听声愈好。不有班白人。喃喃诵黄老。十年归不得。忘却来时道。又曰。有身与无身。是我复非我。如此审思量。迁延倚岩坐。足间青草生。顶上红尘堕。以见世间人。灵床施酒果。又曰。玉堂挂珠帘。中有婵娟子。颜貌胜神仙。容华若桃李。东家春雾合。西舍秋风起。更足三十年。还如甘蔗滓。其句语若此者甚伙。拾得尝掌供献。至食时对佛而食。又于憍陈如像前诃斥之曰。小根败种何为者耶。寺僧深怪之。不使直供。又伽蓝神粥饭多为乌鸢所残。拾得杖击神而嫚骂曰。汝食犹不能护。焉能护伽蓝乎。神遍梦寺僧曰。拾得鞭我。至旦㸦以语。及一一皆同。由是众骇之。丰干出云游。贞元末闾丘胤出守台州。欲之官。俄病头风。名医莫瘥。丰干偶至其家。自谓善疗此疾。闾丘闻而见之。干命水噀濡之。须臾所苦顿除。因是大喜。甚加敬焉。问所从来。曰天台国清。曰彼有贤达否。曰有之。然不可以世故求也。寒山．拾得吉利．普贤示迹。二子混于国清。公若之官。当就见。不宜后也。闾丘南来上事。未久入寺访丰干遗迹。但见茆宇萧条虎伏舍侧。复入寺谒二大士。寺僧引至后厨。闾丘拜谒二。大士起走曰。饶舌弥陀汝不识。礼我何为。遽返寒岩。次日闾丘令遗赠。寒山见使至骂曰。贼贼。遂隐入岩石。拾得亦潜去。后不知终。

　　论曰。昔宝觉心禅师尝命太史山谷道人和寒山子诗。山谷诺之。及淹旬不得一辞。后见宝觉。因谓更读书作诗十年或可比陶渊明。若寒山子者。虽再世亦莫能及。宝觉以谓知言。山谷吾宋少陵也。所言如此。大凡圣贤造意深妙玄远。自非达识洞照亦莫能辨。尝深味其句语。正如天浆甘露自然淳至。决非世间济以盐梅者所能仿佛也。近世妄庸辈或增其数而秽杂之。呜呼惜哉。

　　三年。长沙龙安寺禅师如海卒。永州司马柳宗元为之碑曰。佛之生也。远中国仅三万里。其没也。距今兹仅二千岁。故传道益微而言禅最病。拘则泥乎物。诞则离乎真。真离而诞益胜。故今之空愚失惑纵傲自我者。皆诬禅以乱其教。冒干嚚昏放于溪荒。其异是者长沙之南曰龙安师。师之言曰。由释迦至师子二十三世而离。离而为达磨。至忍五世而益离。离而为秀为能。南北相訾反戾斗狠。其道遂隐。呜呼。吾将合焉。且世之传书者皆马鸣．龙树道也。二师之道其书具存。征其书合于志可以不㥵。于是北学于慧隐。南求于马素。咸黜其异以蹈平中。乖离而愈同。空洞而益实。作安禅通明论。推一而适万则事无非真。混万而归一则真无非事。推而未尝推故无适。混而未尝混故无归。块然趣定至于旬时。是之谓施用。茫然同俗极乎流动。是之谓真常。居长沙在定十四日。人即其处而成室宇。遂为宝应寺。去于湘之西。人又从而负大木砻密石以益其居。又为龙安寺焉。尚书裴公某．李公某．侍郎吕公某．杨公某．御史中丞房公某咸尊师之道。执弟子礼。凡年八十一。为僧五十三。暮元和三年二月九日而没。其弟子玄觉洎怀直．浩初等。状其师之行谒余为碑曰。师周姓。如海名也。世为士。父曰择交。同州录事参军。叔曰择从。尚书礼部侍郎。师始为释。其父夺之志。使仕至成都主薄。不乐也。天宝之乱。复其初心。常居京师西明寺。又居岣嵝山。终龙安寺。葬其原。铭曰。浮图之修。其奥为禅。殊区异世。谁得其传。道隐乖离。浮游散迁。莫征旁行。徒听诬言。空有㸦斗。南北相残。谁其会之。楚有龙安。龙安之德。惟觉是则。苞井绝异。表正失惑。貌昧形静。功流无极。动言有为。弥寂而默。祠庙之严。我居不饰。贵贱之来。我道无得。逝耶匪追。至耶谁抑。惟世之机。惟道之微。既陈而明。乃去而归。象物徒设。真源无依。后学谁师。呜呼兹碑。

　　海有弟子浩初。与子厚善。子厚有序送初。其辞曰。儒者韩退之与予善。尝病予嗜浮图言。訾予与浮图游。近陇西李生础自束都来。退之又寓书罪予。且曰。见送元生序不斥浮图。浮图诚有不可斥者。往往与易．论语合。诚乐之。其与情性𠁗然。不与孔子异道。退之好儒。未能过杨之。杨子之书于庄墨申韩皆有取焉。浮图者反不及庄墨申韩之怪僻险贼耶。曰以其夷也。果不信道而斥焉以夷。则将友恶来盗跖而贱季札由余乎。非所谓去名求实者矣。吾之所取者与易．论语合。虽圣人复生不可得而斥也。退之所罪者其迹也。曰髡而缁无夫妇父子。不为耕农蚕桑而活乎。人若是。虽吾亦不乐也。退之忿其外而遗其中。是知石而不知韫玉也。吾之所以嗜浮图之言以此。与其人游者非必能通其言也。且凡为其道者。不爱官。不争能。乐山水而嗜安闲者为多。吾病世之逐逐然。唯印组为务以相轧也。则舍是其焉从。吾之好与浮图游以此。今浩初闲其性安其情读其书。通易．论语。唯山水之乐。有文而文之。又父子咸为其道以养而居。泊焉而无求。则其贤于为庄墨申韩之言。而逐逐然唯印组为务以相轧者。其亦远矣。李生础与浩初又善今之往也。以吾言示之。因北人禺。退之视如何也。

　　论曰。子厚南岳诸僧碑。东坡以为妙绝古今。盖其旨归合吾佛圣人教意而然也。尝以新旧唐史参阅。虽魏郑公骆宾王．陆宣公章疏。新史亦剸削过半。独子厚与韩退之文辞不易一字。余则尽变其辞而特存其意耳。至于封建复仇等议论。一经子厚剖击。凡众说俱废焉。呜呼海师碑称空愚失惑纵傲自我者。皆诬禅以乱其教。计当时禅宗方盛未必皆然。迄今垂四百载。遂果如其言。妙哉。送浩初序使世之儒者待吾人若此。頋不幸欤。

　　四年。宪宗问侍臣。政之宽猛孰先。宰相权德舆对曰。唐家承隋苛虐。以仁厚为先。太宗皇帝见明堂图即禁鞭背刑。列圣所循皆尚德教。故天宝大盗窃发俄而夷灭。盖本朝之化感人心之深也。帝曰诚如公言。德舆善辨论。开陈古今本末以觉悟人主。为辅相宽和不为察察名。文章雅正赡缛当时。公卿侯王功德卓异者皆所为铭纪。虽动止无外饰。其酝籍风流自然可慕。贞元元和间为搢绅羽仪。德舆尝着草衣禅师宴坐记曰。信州南岳有清净宴坐之地。而禅师在焉。师所由来莫得而详。初州人析薪者遇之于野中。其形块然与草木俱咨于州。长乃延就兹地三十年矣。州人不知其所以然也。遂以草衣号焉。足不蹈地。口不尝味。日无昼夜时无寒暑。寂默之境一绳床而已。万有嚣然此身不动。其内则以三世五蕴皆从妄作。然后以有法谛观十二缘。于正智中得真常真我。方寸之地湛然虚无。身及智慧二俱清净。微言软语有时而闻。涉其境之远近。随其根之上下。如雨润万物风行空中。履其门阈皆获趣入。若非斡玄机于无际。穷实相之源底。则四时攻于外百疾生于内矣。古所谓遗物离人而立于独者。禅师得之。呜呼。世人感物以游心。心迁于物则利害生焉。吉凶形焉。牵靡鞿𤨏荡而不复。至人则反静于动。复性于情。夭寿仁鄙之殊由此作也。斯盖世谛之一说耳。于禅师之道。其犹稊稗耶。建中二年予吏役道于上饶时。左司郎崔公出为郡佐。探禅师之味也。熟为予详言之。拂拭缨尘携手接足。洗我以善得于仪形。且以为楞严之妙旨毗耶之密用皆在是矣。又焉知此地之宴坐不为它方之说法乎。故粗书闻见以志于石。

　　隆兴佛教编年通论卷第二十
卍新纂续藏经第 75 册 No. 1512 隆兴编年通论


　　隆兴佛教编年通论卷第二十一

　　隆兴府石室沙门　祖琇　撰

　　　　唐

　　元和五年。帝问国师澄观曰。华严所诠。何谓法界。奏曰。法界者一切众生之本体也。从本以来。灵明廓彻广大虚寂。唯一真境而已。无有形貌而森罗大千。无有边际而含容万有。昭昭于心目之间而相不可睹。晃晃于色尘之内而理不可分。非彻法之慧目。离念之明智。不能见自心如此之灵通也。故世尊初成正觉叹曰。奇哉。我今普见一切众生。具有如来智慧德相。但以妄想执着而不能证得。于是称法界性。说华严经。全以真空简情事理融摄周遍凝寂。帝天纵圣明。一听玄谈廓然自得。于是敕有司备礼铸印迁国师。统冠天下缁徒。号僧统清凉国师。

　　是岁三月丙申。敕谏议孟简．补阙萧俯于醴泉寺监护译经润文(见旧史本纪)。

　　论曰。译经自汉历晋南北朝十有六国而至于唐。皆有梵僧自天竺来。及华人善竺音者。迭相翻译。迄开元间智升录经律论及圣贤撰集总五千四十八卷。稍为定数。其后贞元间又别录不空等新译二百余卷。及是元和以后译经遂废。

　　本朝太平兴国初有梵僧法贤．天息灾．施护三人自西竺来。雅善华音。　太宗夙承佛记。建译场于太平兴国寺。悉取国库所贮梵夹。令三梵僧择未经翻者。集两街义学僧详定译之。并募童子五十人令习梵字。独惟净者江南李主之子。敏悟绝人遍晓竺文。久之亦能翻译。　太宗御制新译圣教序。洎　真宗即位。初陈怒建议以为译经费供亿。愿罢之。　上以先朝留意。不许。至大中祥符间。凡新译经论五百余卷。真宗御制继圣教序。于是译众乞如开元造录。有旨命译经润文赵安仁．杨亿撰次为二十卷。寻内降　太宗所作释氏文字令编入录。安仁等再表请御制释教文章。　上赐法音前集七卷。附　太宗文集之次。以冠东土圣贤撰集之首。呜呼。由　真宗以后。去世尊灭度。茫然远甚。经教固多翻译。正不必有也。凡令学者虽有如是千经万论。日为荣利所牵。漫然未尝以之挂眼。罔念先圣建立之艰难。惟此未始不涕下也。

　　时禅者无著入五台山求见文殊大士。至金刚窟前炷香作礼瞑坐。少顷闻有叱牛者。着遽开眸。见山翁野㒵瑰异。牵牛临溪而饮。着起揖。山翁曰尔来何为。曰愿见文殊大士。翁曰。大士未可见。汝饭未。着曰未也。翁牵牛归。着蹑迹随之。俄入一寺。翁呼均提。有童子应声出迎。翁纵牛引着升堂。堂宇皆金璧所成。翁踞床指绣墩命着坐。童子俄进玳瑁柸。贮物如酥酪。揖与对饮。着纳其味。顿觉心神卓朗。翁曰近自何来。着曰南方。翁曰。南方佛法如何住持。着曰末代比丘少奉戒律。翁曰多少众。曰或三百或五百。着问。此间佛法若何住持。翁曰龙蛇混杂凡圣同居。曰众几何。翁曰前三三后三三。遂谈绪及暮夜。着欲留。翁不许。着恋恋不即去。翁投袂起。叱童子引着出之。着不得留。行未远问童子。适何寺。童子曰般若寺也。着凄然悟彼翁者即文殊也。不可再见。即稽首童子足下。愿丐一言为别。童子隐身而歌曰。面上无嗔供养具。口里无嗔吐妙香。心内无嗔是珍宝。无垢无染即真常。着因驻锡五台。往往频与文殊会𥆐云。

　　本朝元丰间太尉吕公惠卿。字吉甫。学通内外。尝注法界观及出新意解庄子。因戒边暇。日游台山。至中台忽云雾四合。暴风雷雨声震林壑。从者惊悚潜伏。斯须有物状若苍虬半出云雾间。太尉骇甚。移时稍霁。外望见一童子。体黑而被发。以蒲自足缠至肩。袒右膊。手执梵夹。问太尉曰。官人何见而震骇如此。太尉曰夙有障缘遇兹恶境。童子曰。今皆灭矣。官人何求而来。太尉曰愿见大士。童子曰欲见菩萨何为。曰尝览华严大教。旨深意广。欲望大士发启解心。庶几笺释流行世间。使幽夜顿获光明。大心者即得开悟。童子曰。诸佛妙意。善顺事理。简易明白。先德注意可解。如十地一品。释文不过数纸。今时枝蔓注近百卷。而圣意逾远。真所谓破碎大道也。太尉曰。童子㒵若此而敢呵前辈乎。童子笑曰。官人谬矣。此间一草一木无非文殊境界。在汝日用触事不迷。此真文殊耳。曷以凡情乱干思虑。太尉悔前言之谬。即顿首下拜。才起之间童子现大士形。跨师子隐隐云中不见。太尉自尔惋恨心神恍惚。家人问故。答曰。吾欲竭诚悔过。期再见衣蒲童子。即严具香火晨夕以之志于必见而后已。久之忽见童子于香几上呵曰。胡为住相贪着之甚耶。太尉曰正欲世人咸见大士示化之真容耳。即命𥁞工图之。顷刻不见。

　　六年。有旨移京兆章敬寺怀恽禅师入居上寺。玄徒辐凑。恽示众曰。至理忘言。时人不悉。强习它事。以为功能。不知自性元非境所。是个微妙大解脱门。所有鉴觉不染不碍。如是光明未曾休废。曩劫至今固无变易。犹如日轮远近斯照。虽及众色不与一切和合。灵烛妙明非假锻炼。为不了故取于物象。但如捏目妄起空华。徒自疲劳枉经劫数。若能返照无第二人。举措施为无亏实相。

　　居士庞蕴。字道玄。衡阳人。世业儒。贞元初谒石头和尚。亡言妙契。一日石头问。子自见吾以来。日用事作么生。对曰。若问日用事。即无开口处。乃呈一颂曰。日用事无别。唯吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及搬柴。石头然之。后参马祖。问不与万法为侣者是什么人。祖曰待汝一口汲尽西江水即向汝道。居士于言下大悟。自尔玄机妙句竦动诸方。与丹霞最友善。一日访百灵和尚路次相遇。灵问。昔日石头得意句。还曾举向人么。士云曾举来。灵云举向阿谁来。士以手自指云庞公。灵云直是妙德空生也赞叹居士不及。士却问。师得力句是谁知。灵便戴笠子而去。士云善为道路。灵一去更不回首。又访则川和尚。川云还记得初见石头时道理不。士云犹得阿师重举在。川云情知久参事慢。士云阿师老耄不啻庞公。川云二彼同时又争几许。士云庞公鲜健差胜阿师。川云不是胜我只是欠个幞头。士云恰与师相似。川大笑而已。因摘茶次。士云。法界不容身。师还见我否。川云不是老僧𢙆答公话。士云有问有答盖是寻常。川乃摘茶不听。士云莫怪适来容易借问。川亦不頋。士云这无礼仪汉。待一一举似明眼人在。川乃抛却茶蓝便归方丈。又访松山和尚吃茶次。士举起橐子云。人人尽有分。因什么道不得。山云。只为人人有分。所以道不得。士云阿兄因什么却道得。山云不可无言也。士云灼然灼然。山便吃茶。士云阿兄吃茶何不揖客。山云谁。士云庞公。山云何须更揖。后丹霞闻之乃云。若不是松山。几被个老翁作乱一上。士闻之乃令传语丹霞云。何不会取举起橐子时。又访齐峰和尚。峰云俗人频来僧舍讨什么。士回頋两边云。谁恁么道。谁恁么道。峰乃咄之。士云却在这里。峰云莫是当阳道底么。士云背后底。峰回首云看看。士云草贼大败。峰无语。又访石林和尚。林竖拂子云。不落丹霞机。试道一句。士夺却拂子乃竖起拳。林云正是丹霞机。士云与我不落看。林云。丹霞患哑。庞公患聋。士云恰是又一日。林云。有人借问。居士莫惜言句。士云便请。林云元来惜言句。士云这个问讯不觉落他便宜。林乃掩耳。士云作家作家。一日丹霞访居士。见女子灵照取菜次。霞问居士在否。女子放下蓝子敛手而立。又问居士在否。女子便提蓝子去。时居襄阳。灵照常随制竹漉篱售之以供朝夕。居士将终。命灵照视日。及中即报。灵照遽报曰。日中矣。而有蚀也。居士出观日次。灵照即登父座合掌端坐而逝。居士笑曰我女锋捷矣。于是居士更延七日。襄州牧于公枉驾候问。居士谈笑良久。居士頋谓公曰。但愿空诸所有。谨勿实诸所无。好住世间。犹如影响。言讫枕公膝而逝。

　　七年。永州司马柳宗元制南岳弥陀和尚碑。其词曰。在代宗时有僧法照为国师。乃言其师南岳大长老有异德。天子南向而礼焉。度其道不可征。乃名其居曰般舟道场。用尊其位。公始居山西南岩石之下。人遗之食则食。不遗则食土泥茹草木。其取衣类是。南极海裔北极幽都来求厥道。或值之崖谷。羸形垢面躬负薪苏以为仆役。而媟之乃公也。凡化人。立中道而教之权。俾得以疾至故示专念。书涂巷刻溪谷丕勤诱掖以援于下。不求而道备。不言而物成。人皆负布帛斩木石委之岩户。不拒不营。祠宇既具。以洎于德宗申诏褒立。是为弥陀寺。施之余则施与饿疾者。不尸其功。公始学成都唐公。次资川诜公。诜公学于东山忍公。皆有道。至荆州进学玉泉真公。真公授公以衡山俾为教魁。人从而化者以万计。初法照居卢山。由正定趣安乐国。见蒙恶衣侍佛者。佛告曰此衡山承远也。出而求之。肖焉。乃从而学。传教天下由公之训。公为僧凡五十六年。其寿九十一。贞元十八年七月十九日终于寺。葬于寺之南冈。刻石于寺大门之右。铭曰。一气回薄茫无穷　其上无初下无终　离而为合蔽而通　始末或异今焉同　虚无混冥道乃融　圣神无迹示教功　公之率众峻以容　公之立诚放其中　服庇草水蔽穹窿　仰攀俯取食以充　形游无极交大雄　天子翘首师顺风　四方奔趋云之从　经始寻尺成灵宫　始自蜀道至临洪　咨谋往复穷真宗　弟子传教国师公　化流万亿代所崇　奉公寓形于南冈　幼曰弘愿惟孝恭　立之兹石书玄踪

　　是岁永州修净土院成。司马柳宗元为之记曰。中州之西数万里。有国曰身毒。释迦牟尼如来示现之地。彼佛言西方过十万亿佛土有世界曰极乐。佛号无量寿如来。其国无有三毒八难。众宝以为饰。其人无有十缠九恼。群圣以为友。有能诚心大愿归心是土者。苟念力具足则生彼国。然后出三界之外。其于佛道无退转者。其言无所欺也。晋时庐山远法师作念佛三昧咏。大劝于时。其后天台顗大师着释净土十疑论。宏宣其教。周密微妙。迷者咸赖焉。盖其留异迹而去者甚众。永州龙兴寺前敕史李承晊及僧法林置净土堂于寺之东偏。常奉斯事。逮今余二十年。廉隅毁顿图像崩坠。会巽上人居其宇下。始复理焉。上人者修最上乘。解第一义。无体空析色之迹而造乎真源。通假有借无之名而入于实相。境与智合。事与理并。故虽往生之因亦相用不舍。誓葺兹宇以开后学。有信士图为佛像。法相甚具焉。今刺史冯公作大门以表其位。余遂周延四阿。环以廓庑。缋二大士之像。缯盖幢幡以成就之。呜呼。有能求无生之生者知舟筏之存乎。是遂以天台十疑论书于墙宇。使观者起信焉。

　　八年法师智𧦬者。悟解绝伦多所撰著。然寡徒侣。因弃讲居衡岳寺。每览所撰必一唱三叹。以为吾达解如此而不遇赏音。偶一日有耆宿至。借𧦬著述而阅之。乃曰。汝识至高。颇符佛意。今寡徒众。盖阙人缘耳。佛犹不能度无缘。况初心者乎。可办食布施飞走。却后二十年当自有众。言讫恍然不见。𧦬遂如其教。鬻衣单易米炊之散郊外。感群乌大集搏饭而去。𧦬祝之曰。食吾饭者愿为法侣。后二十年𧦬往邺城开讲。座下有众千余人。果皆少年比丘。

　　是岁道树禅师卒。师初参神秀禅师得旨。结茅于寿州三峰山。有野人。服色素朴。言谭诡异。或时化现佛．菩萨．声闻．天仙等形。或放异光。或出声响。夭幻百端。师之学徒常为惊怖。皆莫能测。如此凡十年方灭迹不见。师告众曰。野人作无限伎俩眩惑于人。只消老僧不见不闻。伊伎俩有穷。吾不见不闻无尽。繇是远近闻之靡不钦服。所谓见怪不怪其怪自败云。

　　九年正月。百丈怀海禅师示寂。春秋九十有五。师福州长乐人。丱岁离尘。三学该炼。属马祖阐化江西。师倾心依附。与西堂智藏禅师同号入室。时马祖之门会学千百。二大士为角立焉。及祖迁化。师往新吴百丈山。居未期月而玄学之徒四方辐凑。师虽腊高。凡作息必与众同均。尝谓一日不作则一日不食。僧问如何是大乘顿悟法门。师曰。汝等先歇诸缘。休息万事。善与不善世出世间一切诸法莫记忆。莫缘念。放舍身心令其自在。心如木石无有辨别。心无所行心地若空。慧日自现如云开日出相似。名为解脱人。对一切境。心无静乱不摄不散。一切声色无有滞碍。是非好丑是理非理。诸知见总尽不被系缚。处心自在。名初发心菩萨便登佛地。若垢净心尽。不住系缚不住解脱。无一切有为无为缚脱。平等心量处于生死。其心自在。毕竟不与虚幻尘劳蕴界生死诸入和合。迥然无寄一切不拘。去留无碍。往来生死如门开相似。若遇种种苦乐不称意事心无退屈。不念名闻衣食。不贪功德利益。不为世法之所滞。心虽亲受苦乐不干于怀。鹿食接命补破御寒。[一/几][一/几]如愚如聋相似。稍有亲分于生死中。广学知解求福求智于理无益。即被解境风漂。却归生死海里。佛是无求。人求之即乖。理是无求。理求之即失。若取于无求。复同于有求。此法无实无虚。若能可生心知木石相似。不为阴界五欲八风之所漂溺。即生死因断。去住自由。僧问。如今受戒。身心清净。已具诸善。得解脱否。答曰。少分解脱。未得心解脱。问云何是心解脱。答曰。不求佛。不求知解。垢净情尽。亦不守无求。为是不住尽处。亦不畏地狱苦。不爱天堂乐。一切法不拘。始名为解脱无碍。汝莫言有少分戒善将为便了。有河沙无漏戒定慧门都未涉一毫在。努力猛作。莫待耳聋眼暗头白面皱老苦及身。眼中流泪心里慞惶。未有去处。到恁么时。整理手脚不得也。纵有福智多闻都用不着。为缘念诸境不知返照。复不见佛道。一生所有恶业悉现于前变为好境。随所见重处受生。都无自由分。龙畜良贱亦总未定。问如何得自由。答曰。如今对五欲八风情无取舍垢净俱亡。如日月在空不缘而照。亦如香象截流而过。更无疑滞。此人天堂地狱所不能摄也。凡读经看教皆须宛转归就自己。但是一切言教只明如今觉性自己。俱不被一切有无诸法境转。是名导师。能照破一切有无境法。是名金刚。即有自由独立分。若不能恁么。纵令诵得十二韦陀经。只成增上慢。却是谤佛。不是修行。读经看教若准世间是好善事。若向明眼人边数。此是壅塞人。十地之人脱不去。流入生死河。但不用求觅知解语言义句。离一切有无诸法。透过三句外。自然与佛无差。既自是佛。何患佛不解语。只恐不是佛。被一切有无诸法转。不得自由。是以理未立先有福智载去。如贱使贵。不如于理先立。后有福智。临时作得主。握土为金。变海水为酥酪。破须弥山为微尘。于一义作无量义。于无量义作一义。师每说法竟。大众下堂。乃召之。大众回首。师云是什么。诸方目为百丈下堂句。

　　师以禅宗肇自少室。至曹溪以来多居律寺。说法住持未有规度。乃创意别立禅居。凡具道眼有可尊之德者号曰长老。既为化主即处于方丈。不立佛殿唯树法堂。表佛祖的传。受当代为尊也。学众无多少。无高下。并入僧堂。依腊次安排。设长连床施椸架挂搭道具。卧必斜枕床唇。以其坐禅既久略偃息而已。除入室请益。任学者勤惰。或上或下。不抱常准。其阖院大众朝参夕聚。长老上堂升座主事。徒众雁立侧聆。主宾问酬激扬宗要。斋粥二时随众均遍。行普请法上下均力也。置十务寮舍。每用主领一人营众事。令各司其局。或有假号窃形混于清众。并别置喧挠之事。即维那捡举。抽下本位挂搭摈令出院。或彼有所犯即以柱杖杖之。集众烧衣钵道具。遣逐由偏门而出。以示耻辱焉。其大要如此。其后丛林日盛。当代宗师从而广之。今所谓禅苑清规者备矣。

　　论曰。孔子曰。齐一变至于鲁。鲁一变至于道。夫岂唯儒。吾释亦然。自大教东流至佛图澄而盛。由澄而得道安。由安而远公出焉。教门纪纲于是乎粲然大备。如宗门者。自曹溪之没。道在天下。南岳出而振之。由南岳而得马祖。由马祖而得百丈。当百丈时天下禅学之盛。视曹溪而过之百倍。海即其盛。为之规矩以闭邪。为之法度以御。远丛林守之四五百年有如一日。兹皆三变而后大成也。呜呼。微百丈。天下丛林曷有今日哉。

　　九年。河东柳子厚制南岳大明律师碑。其词曰。儒以礼立。仁义无之则坏。佛以律持。定慧去之则丧。是以离礼于仁义者不可与言儒。异律于定慧者不可与言佛。达是道者惟大明师。师姓欧阳氏。号曰慧开。唐开元二十一年始生。天宝十一载始为浮图。大历十一年始登坛为大律师。贞元十五年十一月十日卒。元和九年正月其弟子怀信．道嵩．尼无染等。命高道僧灵屿为行状。列其行事愿刊之兹碑。宗元今掇其大者言曰。师先因宦。世家潭州为大族。勋烈爵位。今不言大浮图也。凡浮图之道衰。其徒必小律而去经。大明恐焉。于是从峻洎侃以究戒律。而大法以立。又从秀洎昱以通经教。而奥义以修。由是二道出入隐显。后学以不惑来求以有得。广德三年始立大明寺于衡山。诏选居寺僧二十一人。师为之首。乾元三年又命衡山立毗尼藏。诏讲律僧七人。师应其数。凡其衣服器用动有师法。言语行止皆为物轨。执巾匜奉杖屦为侍者数百。剪髦发被教戒为学者数万。得众若独居。尊若卑。晦而光。介而大。浩浩焉无以加也。其塔在祝融峰西趾下。碑在塔东。词曰。儒以礼行觉以律兴　一归真源无大小乘　大明之律是定是慧　丕穷经教为法出世　化人无量垂裕无际　诏尊硕德威仪有继　道遍大洲徽音勿替　祝融西麓洞庭南裔　金石刻辞弥亿千岁

　　子厚复题其碑阴曰。凡葬大浮图无竁穴。其于用碑不宜然。昔之公室礼得用碑以葬。其后子孙因宜不去。遂铭德行用图久于世。及秦刻山石号其功德亦谓之碑。而其用遂行。然则虽浮图亦宜也。凡葬大浮图。其徒广则能为碑。晋宋尚法。故为碑者多法。梁尚禅。故碑多禅法不周施。禅不大行而律存焉。故近世碑多律。凡葬大浮图未尝有比丘尼主碑事。今惟无染实来涕泪以求。其志益坚又能言其师他德尤备。故书之碑阴。而师凡主戒事二十二年。宰相齐公映．李公必．赵公憬．尚书曹主皋．斐公胄．侍郎令狐公峘或师或友。齐亲执经受大义为弟子。又言师始为童时。梦大人缟冠素写来告曰。居南岳大吾道者必尔也。已而信然。将终夜有光明笙磬之声。众咸见闻。若是类甚众。以儒者所不道。而无染勤以为请。故末传焉。无染。韦氏女。世显贵。今主衡山戒法。十年。南海经略马总以曹溪六祖未有谥。请于朝。天子赐谥曰大鉴。总乃命河东柳宗元撰赐谥碑。其词曰。扶风公廉问岭南三年以佛氏第六祖未有称号疏闻于上。詺谥大鉴禅师。塔曰灵照之塔。元和十年十月十三日下尚书祠部符到都府。公命部吏洎州司功椽告于其祠。幢盖钟鼓增山盈谷。万人咸会若闻鬼神。其时学者千有余人。欣踊奋励如师复生。则又感悼涕慕如师始亡。因言曰。自有生物则好斗夺相贼杀。丧其本实。悖乖淫流。莫克返于初。孔子无大位。没以余言持世。更杨墨黄老益杂。其术分裂。而吾浮图说后出。推离还源合。所谓生而静者。梁氏好作有为。师达磨讥之。空术益显。六传至大鉴。大鉴始以能劳苦服役一听其言。言希以究。师用感动遂受信器。遁隐南海。上人无闻知又十六年。度其可行乃居曹溪为人师。会学去来常数千人。其道以无为为有。以空洞为实。以广大不荡为归。其教人始以性善。终以性善。不假耘锄。本其静矣。中宗闻名。使幸臣再彻不能致取其言以为心术。其说具在。今布天下。凡言禅皆本曹溪。大鉴去世百有六年。凡治广部而以名闻者以十数。莫能揭其号。今乃始告天下。得大谥。丰佐吾道。其可无辞。公始立朝以儒。重刺虔州都护安南。由海中大蛮夷连身毒之西。浮舶听命咸被公德。受鉴毒。县节钺来莅。南海属国如林。不杀不怒而人畏。无噩允克光于有仁。昭列大鉴莫如公宜。其徒之老。乃易石于宇下。使来谒辞。其辞曰。达磨干干传佛语心。六承其授大旗是临。劳勤专默终揖于深。抱其信器行海之阴。其道爰施在溪之曹。庬合猥附不夷其高。传告咸陈唯道之褒。生而性善在物而具。荒流奔轶乃万其趣。匪思愈乱匪觉滋误。由师内鉴咸获于素。不植乎根不耘乎苗。中一外融有粹孔昭。在帝中宗聘言于朝。阴翊王度俾人逍遥。越百有六祀。号谥不纪。由扶风公告。今天书尚书既复大行。乃诔光于南土。其法再起。厥徒万亿同悼齐喜。惟师教所被洎扶风公所履。咸戴天子。天子休命嘉公德美。溢于海夷浮图是视。师以仁传。公以仁理。谒辞图坚。永胤不已。

　　本朝绍兴二年。东坡居士过曹溪。题曰。释迦以文教。其译于中国。必托于儒之能言者。然复传远。故大乘诸经至。首楞严则委曲精尽胜妙独出。以房融笔授故也。柳子厚南迁始究佛法。作曹溪南岳诸碑。妙绝古今。而南华今无石刻。长老重辨师儒释兼通道学纯备。以谓自唐至今颂述祖师者多矣。未有通亮典则如子厚者。盖推本其言与孟轲氏合。其可不使学者日见而诵之。乃具石请予书其文。

　　论曰。中庸曰。自诚明之谓性。自明诚之谓教。又曰。天有四时。春夏秋冬雨风霜雪皆教也。地载神奇。神奇流形品物露生无非教也。吾释法华经云。诸佛智慧甚深无量。六祖曰。理甚深也。又云。其智慧门难解难入。六祖曰。教甚深也。然吾宗指示心法必曰。山河大地色空明暗。凡诸物象皆性所现。见性则触物而真。触物而真则物我会融而无物矣。以无物故。纵目所见。纵口所谈。无非教也。教则自明而诚。性则自诚而明者。明与诚盖定与慧寂与照之异名也。是以性理甚深而教门难入。入则谓之教。见乃谓之性也。大哉。吾祖之言性教。殆与中庸符合矣。故子厚着吾祖之碑。而东坡称之。以谓推本其言与孟轲氏合。於戏。子厚𠁗然不以儒佛为异趣。抑妙乎性教者欤。贤哉。

　　隆兴佛教编年通论卷第二十一
卍新纂续藏经第 75 册 No. 1512 隆兴编年通论


　　隆兴佛教编年通论卷第二十二

　　隆兴府石室沙门　祖琇　撰

　　　　唐

　　元和十一年。台山隐峰禅师自衡岳之五台。道由淮右。属吴元济阻兵蔡州违拒王命。官军与贼交锋未决胜负。师曰。吾当少解其患。乃震锡空中飞身而过。两军将士仰观叹异。斗心顿息。以是官军得成其功焉。师姓邓氏。幼若不慧。父母听其出家。既具戒。参马祖。言下契旨。一日推车次。祖展脚在路上。师曰请收足。祖曰已展不收。师曰已进不退。遂推车碾过。祖脚损。归法堂执斧子曰。适来碾损老僧脚底出来。师便出于祖前引颈就之。祖乃置斧。其后遍历诸方。所至辄有奇诡。久之以神异颇显恐成惑众。乃入台山金刚窟前。将示寂问于众曰。诸方迁化。坐去卧去。吾皆见之。还有立化者否。众曰有之。师曰还有倒化者否。众曰未尝有也。师乃倒殖而化。亭亭然其衣亦皆顺体。众为舁尸荼毗屹然不动。远近瞻礼叹异。师有妹为尼。时亦在彼。乃附近而咄之曰。老兄平日恼乱诸方不循法律。死更荧惑于人。乃以手推之。偾然而踣。于是阇维收舍利。塔于五台云。

　　归宗智常禅师。目有重瞳。遂用药手按摩。久而目眦俱赤。世号拭眼归宗。江州刺史李渤问曰。教中谓须弥纳芥子渤则不疑。芥子纳须弥莫是妄谈否。师云人传史君读万卷书是否。渤曰然。师曰。摩顶至踵如椰子大。万卷书向什么处着。渤俯首而已。又问一大藏教明得什么边事。师举拳示之云会么。渤云不会。师云。这个措大。拳头也不识。渤云请师指示。师曰。会则途中受用。不会则世谛流布。师尝示众曰。从上古德不是无知解。他高尚之士不同常流。今时不能自成自立空度时光。诸子莫错用心。无人替汝。亦无汝用心处。莫就他觅。从前只是依他作解。发言皆滞。光不透脱。只为目前有物。僧问如何是玄旨。师云无人能解。僧云向者如何。师云有向即乖。僧云岂无方便令学人得入。师云观音妙智力能救世间苦。僧云如何是观音妙智力。师敲顶盖三下云还闻么。僧云闻。师云我何不闻。僧无语。师以棒趁下。复一日上堂云。吾今欲说禅。诸子总近前。大众近前。师云。汝听观音行。善应诸方所。僧云如何是观音行。师乃弹指云诸人还闻否。僧云闻。师云一队汉向这里觅个什么。以棒趁下。大笑归方丈。师没。有贤者赞其像曰。知见一何高。拭眼避天位。回观洗耳人。千古未为愧。

　　供奉吴元卿者。敏悟绝人。宪宗殊喜之。一日在昭阳宫见群芳敷荣。赏玩徘徊。倏闻空中有声曰。虚幻之相开谢不停。能坏善根。仁者安可嗜之。元卿猛省。志脱尘俗。帝一日淤宫问曰卿何不乐。对曰臣幼不食荤。志愿从释。帝曰朕视卿若昆弟。但富贵欲出人表者不违卿。唯出家不可。既浃旬而容㒵瘦悴。帝悯而诏曰。如卿愿。任选日远近奏来。元卿荷恩致谢。寻得卿报母患乞归宁。帝厚赐津遣。元卿至家。会韬光法师勉之谒鸟窠禅师。启曰。弟子七岁蔬食。十一受五戒。今年二十有二。为出家故休官。愿和尚授与僧相。鸟窠曰。今时为僧鲜有精苦者。行多浮滥。元卿曰。本净非琢磨。元明不随照。曰汝若了净智妙圆体自空寂即真出家。何假外相。汝当为在家菩萨。戒施俱修如孙许之流也。元卿曰。理虽如此。然非本志。傥蒙摄受则誓遵师教。如是三请皆不诺。韬光为劝请曰。宫使未尝娶亦不畜侍女。禅师若不摄受。其谁能度之。鸟窠乃与披剃具戒。法号会通。昼夜精进诵大乘经习安般三昧。忽一日固辞游方。鸟窠汝将何往。曰会通为法出家。以和尚不垂慈诲。今往诸方学佛法去。窠曰。若是佛法。吾此间亦有少许。曰如何是和尚佛法。窠于身上拈起布毛吹之。通遂悟玄旨。时号布毛侍者云。

　　是岁章敬寺柏岩禅师卒。相国权德舆制其碑曰。禅宗长老柏岩大师之师曰大寂禅师。传佛语心始自达磨至于慧能。能化行于南服流于天下。大抵以五蕴九识十八界皆空犹镜之明也。虽万象毕呈而光性无累心之虚也。虽三际不住而觉观湛然。得于此者即凡成圣。不然则一尘瞥起六入胶固。循环回复于生死之中。风涛火轮迷妄不息。授受吻合。大师得之。一言宗通深入无碍。师讳怀恽。姓谢氏。东晋流乱。慨然曰。我之祖先令安在哉。四肢百骸视听动使。孰使之然耶。漼然雨泣誓服缁褐。志在楞伽。行在曹溪。得圆明清净之本。去妄想攀缘之习。百八句义照其身心。心离文字化无方所。于是抵清凉。下幽都。登徂徕。入太行。所至之那蒙被法味。止于太行柏岩寺。门人因以柏岩号焉。元和三年有诏征至京师。宴坐于章敬寺。每岁诏入麟德殿讲论。后以疾固辞。十年十二月怡然示寂。其年六十。其夏三十五。弟子智朗．智操以明年正月起塔于㶚陵原。凡一灯所传一雨所润入法界者不可胜书。着师资传一编。自鸡足山大迦叶而下至于能秀。论次详实。或问心要者。答曰。心本清净而无境者也。非遣境以会心。非去垢以取净。神妙独立不与物俱。能悟斯者不为习气生死幻蕴之所累也。故荐绅先生知道入理者多游焉。尝试言之。以中庸之自诚而明以尽万物之性。以大易之寂然不动感而遂通。则方袍褒衣其极一致也。向使师与孔圣同时。其颜生闵损之列欤。释尊在代。其大慧纲明之伦欤。至若从师受具之次第。宰官大臣之尊信。诞生入灭之感异。今皆不书。德舆三十年前尝闻道于大寂。聿来京下时款师言。顷因哀伤以获悟入。则知烦恼不违菩提。虽聚散生死无期。会归于彼岸。铭曰。西方之教。南宗之妙。与日并照。柏岩得之。为大导师。颖若琉璃。结火燔性。爱流溺正。痴冥奔命。即心是佛。即色是空。师之通兮。无去无来。无縳无解。师之化兮。揭兹灵塔。丹素周匝。示尘劫兮。

　　论曰。相国权文公章敬寺碑辞理深妙玄旨通畅。及自谓顷因哀伤以获悟入。斯言诚无所欺也。窃观　本朝太师富郑公尝寓书洛阳留守。访求荷泽禅师𥁞像。守答以偈。公复之曰。承以偈见警。美则美矣。理则未默也。所谓无可无不可者。𥁞也得不𥁞也得。就中观像为不得。不观像者落在什么处。似不以有无为碍者近乎通矣。因有颂曰。执相诚非。破相亦妄。不执不破。是名实相。噫。二公相去垂二百年。而文章道德各为一时缙绅仪表。至于入不二门。了第一义。廓然自在受用。晖光日新。是以唐宋明道硕德大臣独二公为称首云。

　　十一年。重巽法师自湘西赴其叔父中丞之请。柳子厚赠之以序曰。或问宗元曰。悉矣子之得于巽上人也。其道果何如哉。对曰。吾自幼学佛。求其道积三十年。世之言者罕能通其说。于零陵吾独有得焉。且佛之言吾不可得而闻之矣。其存于世者独遗其书。不于其书而求之则无以得其言。言且不可得。况其意乎。今是上人穷其书。得其言。谕其意。推而大之逾万言而不烦。总而括之立片词而不遗。与夫世之㭊章句征文字。言至虚之极则荡而失守。辨群有之伙则泥而皆存者。其不以远乎。以吾所闻。知凡世之善言佛者。于吴则慧诚师。荆则海云师。楚之南则重巽师。师之言存则佛之道不远矣。慧诚师已死。今之言佛者加少。其由儒而通者郑中书。洎孟常州中书见上人执经而师受且曰。于中道吾得以益达。常州之言曰。从佛法生。得佛法分。皆以师友命之。今连帅中丞公具舟来迎。饰馆而候。欲其道之行于远也。夫岂徒然哉。以中丞公之直清严重。中书之辨博。常州之敏达。且犹宗重其道。况若吾之昧昧者乎。夫众人之和由大人之唱洞庭之南。竟南海其士汪汪也。求道者之多半天下。一唱而大行于远焉。是行有之则和焉者将若居蛰之有雷不可止也。于是书以为巽上人赴中丞叔父召序。

　　马郎妇。不知出处。方唐隆盛佛教大行。而陕右俗习骑射。人性沉鸷乐于格斗。蔑闻三宝之名。不识为善仪则。妇怜其憨乃之其所。人见少妇单子。风韵超然。姿貌都雅。幸其无侍卫。无羁属。欲求为眷。曰。我无父母。又鲜兄弟。亦欲有归。然不好世财。但有聦明贤善男子能诵得我所持经。则吾愿事之。男子众争求观之。妇授以普闻品曰。能一夕通此则归之。至明发诵彻者二十余辈。妇曰。女子一身家世贞洁。岂以一人而配若等耶。可更别诵。因授以金刚般若。所约如故。至且通者犹十数。妇更授以法华经七轴。约三日通彻此者定配之。至期独马氏子得通。妇曰。君既能过众人。可白汝父母。具媒妁娉礼。然后可以姻。盖生人之大节岂同猥巷不检者乎。马氏如约具礼迎之。方至而妇谓曰。适以应接体中不且住别室。候少安与君相见未脱也。马氏子喜。顿之他房。客未散而妇命终。已而坏烂。顾无如之何。遂卜地葬之。未数日有老僧紫伽黎娑貌古野仗锡来仪。自谓向女子之亲。诣马氏问其所由。马氏引至葬所。随观者甚众。僧以锡拨开。见其尸已化。唯金锁子骨。僧就河浴之。挑于锡上谓众曰。此圣者悯汝等障重缠爱。故垂方便化汝。宜思善因。免堕苦海。忽然飞空而去。众见悲泣瞻拜。自是陕右奉佛者众。由妇之化也。

　　是岁抚州景云寺律师上弘卒。江州司马白居易制碑曰。元和十一年春。庐山东林寺僧道深．怀纵．如建．冲契等凡二十辈。与白黑众千余人俱实。持故景云大德弘公行状一通。贽钱十万。来诣寻阳。请司马白居易作先师碑。会有故不果。十二年夏作石坟成。复来请。会有病不果。十三年冬作石塔成。又来请。始从之。既而僧返山。众返聚落。钱返寺府。翌月而文成。明年而碑立。其词云。我闻乾竺古先生出世法。法要有三曰戒定慧。戒生定。定生慧。慧生八万四千法门。是三者迭相为用。若次第言则定为慧因。戒为定根。根植则苗茂。因树则果满。无因未满犹梦果也。无根求茂犹揠苗也。佛虽以一切种智摄三果必先用戒菩萨以六波罗蜜化四生不能舍律。律之用可思量不可思量。如来十弟子中称优波离善持律。波离灭有南山大师得之。南山灭有景云大师得之。师讳上弘。生饶氏。曾祖君雅。祖公悦。父知恭。临川城南人。童而有知。故生十五岁发出家心。始从舅氏剃落。壮而有立。故生二十五岁立菩提愿。从南岳大圆律师具戒。乐所由生故。大历中不去父母之邦。𨽻于本州景云寺修道。德应无所住故。贞元中离我我所。徙居洪州龙兴寺说法。亲近善知识故。与匡山法真．天台灵祐．荆门法裔．兴果神凑．建昌慧进等五长老交游。佛法嘱王臣故。与姜相国公辅．颜太师真卿．洎本道廉访使杨君凭．韦君丹四君子友善。提振禁戒故讲四分律。而从善远罪者无其数。随顺化缘故。坐甘露戒坛。而誓众生盟者二十年。荷担大事故。前后登方等施尸罗者十有八会。救拔众生故。娑婆男女由我得度者万五千五百七十二人。示生无常故。元和十年十一月己亥迁化于东林精舍。示灭有所故。是月丙寅归全于南岗石坟。住世七十七岁。安居六十五夏。自生至灭随迹示教。行止语默无非佛事。夫施于人也博则反诸己也厚。故门人卿人报之如不及。繇是艺松成林琢石为塔。塔有碑碑有铭。铭曰。佛灭度后。薝卜香衰。醍醐味漓。孰反是香。孰复是味。景云大师。景云之生。一匡苾刍。中兴毗尼。景云之灭。众将安仰。法将畴依。昔景云来。行道者随。入室者归。今景云去。升堂者思。入室者悲。庐峰之西。虎溪之南。石塔巍巍。有纪事者。以真实辞。书于塔碑。

　　是岁高僧灵澈卒。文集二十卷。尚书刘禹锡制序曰。释子工为诗尚矣。休上人赋别怨。约法师哭范尚书。咸为当时才士之所倾叹。厥后比比有之。上人生于会稽。本汤氏子。聦[宋-木+(癸-天+言)]嗜学。不肯为凡夫。因辞父兄出家。号灵澈。字源澄。虽受经论。一心偏好篇章。从越客维学为诗。遂籍籍有闻。维卒。乃抵吴兴。与长老诗僧皎然游讲益至。皎然以书荐于词人包侍郎佶。包得之大喜。又以书致于李侍郎纾。是时以文章风韵主盟于世者包李。以是上人之名由二公而飏。如云得风柯少叶张。以文章接才子。以禅理悦高人。风仪甚雅谈笑多味。贞元中西游京师名振辇下。缁徒嫉之造飞语激动中贵人。浸诬得罪徙汀州。入会稽。归东越。时吴楚间诸侯多宾体招迓之。元和十一年终于宣州开元寺。寿七十有一。门人迁座建塔于越之山阴天柱峰之陲。初上人在吴兴居。柯山与昼公为侣。时子方以两髦执笔砚陪其吟咏。皆曰孺子可教。后相遇于京洛。与支许之契焉。上人殁后十七年。予为吴郡。其门人秀峰捧先师之文来乞辞以志。且曰。师尝在吴赋仅二千首。今删取三百篇勒为十卷。自大历至元和凡五十年间接词客文人酬唱别为十卷。今也思行乎昭世。求一言羽翼之。因为许之曰。世之言诗僧多出江右。灵一导其源。护国袭之。清江扬其波。法振沿之。如幺弦孤韵[敞/貝]入人耳。非大雅之音。独吴兴昼服备众体。昼公之后澈公承之。至如芙蓉园新寺诗云。经来白马寺。僧到赤乌年。谪汀州诗云。青蝇为吊客。黄犬寄家书。可谓入作者阃城。岂独雄于诗僧间邪。

　　初澈亡。韩漳州以书报柳州刺史柳子厚。子厚以诗寄韩。其一曰。早岁京华听越吟。闻君江海分逾深。他时若写兰亭会。莫𦘕高僧支道林。其二曰。频把琼书出袖中。独吟遗句立秋风。桂江日夜流千里。挥泪何时到甬东。子厚又以诗寄杨侍郎悼澈曰。东越为僧还姓汤。几时琼佩触鸣珰。空华一散不知处。谁采金英与侍郎。

　　十二年。岳州无姓和尚卒。刺史柳宗元为之碑曰。维某年月日岳州大和尚终于圣安寺。凡为僧若干年。年若干。有名无姓。世莫知其闾里宗族。所施设者有问焉而以告曰。性吾姓也。其源无初。其胄无终。承姓于释。师以系道。本吾无姓也。法釰云者。我名也。实且不有名。恶乎存吾有名耶。性海吾卿也。法界吾字也。戒为之墉。慧为之户。以守则固。以居则安。吾闾里不具乎度门。道品其数无极。菩萨大士其众无涯。吾与之戚而不吾异也。吾宗族不大乎。其道可闻者如此而止。读法华．金刚般若经数逾千万。或讥以有为。曰吾未尝作。呜呼。佛道逾远。异端竞起。唯天台大师为得其说。和尚绍承本统以顺中道。凡受教者不失其宗。生物流动趣向混乱。唯极乐正路为得其归。和尚勤求端懿以成志愿。凡听信者不惑其道。或讥以有迹曰吾未尝行。始居房州龙兴寺。中徙居是州。作道场于楞伽北峰。不越阃者五十祀。和尚凡所严事皆世高德。始出家事而依者曰卓然师。居南阳立山。葬岳州。就受戒者曰道颖师。居荆州。弟子之首曰怀远师。居长沙安国寺。为南岳戒法。岁来侍师。会其终遂以某月日葬于卓然师塔东若干步。铭曰。道本于一。离为异门。以性为姓。乃归其根。无名而名。师教是尊。假以示物。非吾所存。大卿不居。大族不亲。渊懿内朗。冲虚外仁。圣有遗言。是究是勤。惟动惟默。逝如浮云。教久益微。世宰究陈。爰有大智。出其真门。师以显示。俾民惟新。情动生变。物由湮沦。爰授乐国。参乎化源。师以诱道。俾民不昏。道用不作。神行无迹。晦明俱如。生死偕寂。法付后学。施之无斁。葬从我师。无忘真宅。荐是昭铭。刻兹贞石。

　　子厚复题其碑阴曰。无姓和尚既居是山。曰凡吾之求非在外也。吾不动矣。弘农杨公炎自道州。以宰相征过焉。以为宜居京师。强以行不可。将以闻曰。愿间岁乃往。明年杨去相位。窜谪南海上。终如其志。赵郡李萼辩博人也。为岳州。盛气欲屈其道。闻一言。服为弟子。河东裴藏之举族受教。京兆尹宏农杨公某以其隐地为道场奉。和州刺史张惟俭买西峰广其居。凡以货具利委堂下者不可选纪。受之亦无言。将终命其大弟子怀远授以道妙。终不告其姓。或曰周人也。信州刺史李某为之传。长沙谢楚为行状。博陵崔行俭为性守一篇。凡以文辞道和尚功德者不可悉数。宏农公自余杭命以行状来。怀远师自长沙以传来使余为碑。既书其辞。故又假其阴以记。

　　是岁柳州复大云寺。子厚为之记曰。越人信祥而易杀。傲化而面仁。病且忧则聚巫师用鸡卜。始则杀小牲。不可则杀中牲。又不可则杀大牲。而又不可则诀亲戚饰死事。曰神不可置我矣。因不食蔽面死。以故户易耗田易荒。而蓄字不孳。董之礼则顽。束之刑则逃。唯浮图事神而语大可。因而入焉。有以佐教化。柳州始以邦命置四寺。其三在水北。而大云寺在水南。水北环治城六百室。水南三百室。俄而水南火。大云寺焚而不复且百年。三百室之人失其所依归。复立神而杀焉。元和十年刺史柳宗元始至。遂神于隐远而取其地。其傍有小僧舍。辟之广大逵达横术。北属之江。告于大府取寺之故名。作大门以字揭之。立东西序。崇佛庙为学者居。会其徒而委之食。使击磬鼓钟以严其道而传其言。而人始复去鬼息杀而务趣于仁爱。病且忧其有告焉而顺之。庶乎教夷之宜也。凡立屋大小若干楹。凡辟地南北东西若干亩。凡树木若干本。竹三万竿。圃百畦田。若干塍治事僧曰退思．曰令环．曰道坚。后二年十月某日寺皆复就。

　　十三年禅师元浩卒。浩弘台教。翰林梁肃尝请撰涅槃经疏。浩许之。是夕感异梦。喜以为瑞应。即下笔自述所证。其略曰。予闻先觉云。大宝流辉之不变曰常。在宥布和之盛典曰教。率土知化之归宗曰行。交感人心之至极曰证。然则以道行御其时。以法性合其运。当应物之际。与显晦同其光。恢扬至化自他昭著者实播厥鸿名。钦恭文思协和至极四德克彰者实存乎妙体。格变群家历观诸行至典克修庶绩有成者实赖乎本宗。信以授人大明宗极厥旨厥几有补于将来者实存乎妙用。综博群玄以立诚训。风行十方率用归顺者实存乎妙教矣。议者以浩疏比王辅嗣易。而与清凉华严疏抗衡焉。

　　论曰。唐刘轲纪黄石岩。僧权相国记草衣师。皆称之若不及。以予考之。盖贫释子所当然也。托以二公之文遂为不朽。至若重巽之弘教。景云之秉律。灵彻之才章。无姓之卓行。元浩之制作。皆吾宗一代之伟人。而僧传残阙不足光明于世。故备诸贤之文着之。以期后来之希骥者云。

　　十四年正月丁亥。诏迎凤翔法门寺佛骨入于京师。帝御安福门迎拜。留禁中供养三日乃送诸寺。王公士庶奔走暯拜。具释部威仪及太常长安万年音乐。旌幢鼓吹腾沓系路。刑部侍郎韩愈上表曰。佛者夷狄之一法耳。自后汉时流入中国。上古未尝有也。昔黄帝在位百年。年百一十岁。少昊在位八十年。年一百岁。颛现在位七十九年。年九十八岁。帝喾在位七十年。年一百五岁。帝尧在位九十八年。年一百一十八岁。帝舜及禹年皆百岁。此时天下太平百姓安乐寿考。然而中国未有佛也。其后汤亦百岁。汤孙大戊在位七十五年。武丁在位五十九年。书史不言其寿。推其年数盖不减百岁。周文王年九十七岁。武王年九十三岁。穆王在位百年。此时佛法亦未至中国。非因事佛而致然也。汉明帝时始有佛法。明帝在位才十八年。其后乱亡相继运祚不长。宋齐梁陈元魏已下事佛渐谨。年代尤促。惟梁武在位四十八年。前后三舍身事佛。宗庙之祭不用牲牢。尽日一食止于菜果。后为侯景所逼饿死台城。国亦寻灭。事佛求福反更得[咼*(丐@口)]。由此观之。佛不足信亦可知矣。高祖始受隋禅则议除之。当时群臣识见不远。不能深知先王之道。古今之宜。推阐圣明以救其弊。其事遂止。臣常恨焉。伏惟睿圣文武皇帝陛下神圣英武。数百千年已来未有伦比。即位之初不许度人为僧尼道士。不许别立寺观。臣当时以为高祖之志必行于陛下。今纵未能即行。岂可纵之令盛也。今陛下令群僧迎佛骨于凤翔。御楼以观舁。入大内又令诸寺迭加供养。臣虽至愚。必知陛下不惑于佛作此崇奉而祈福祥也。直以丰年人乐徇人之心。为京都士庶设诡异之观。戏玩之具耳。安有圣明若此而肯信此等事哉。然百姓愚冥易惑难晓。苟见陛下如此。将谓真心信佛。皆云天子大圣尚一心信向。百姓微贱。于佛岂合更惜身命。以至灼顶燔指十百为群。解衣散钱自朝至莫。更相放效。唯恐后时老幼奔波弃其生业。若不即加禁遏。更历诸寺必有断臂脔身以为供养者。伤风败俗传笈四方。非细事也。佛本夷狄之人。与中国语言不通衣服殊制。口不道先王之法言。身不服先王之法服。不知君臣之义父子之情。假如其身尚在。奉其国命来朝京师。陛下容而接之。不过宣政一见。礼宾一设。赐衣一袭。卫而出之于境。不令惑于众也。况其身死已久。枯朽之骨凶秽之余。岂宜以入宫禁。孔子曰。敬鬼神而远之。古之诸侯吊于其国。必令巫祝先以桃茢袚除不祥。然后进吊。今无故取朽秽之物亲临观之。巫祝不先桃茢不用。群臣不言其非。御史不举其失。臣实耻之。乞以此骨付之水火。永绝根本。断天下之疑。绝后代之惑。使天下之人知大圣人之所作为出于寻常万万也。佛如有灵能作祸咎。凡有殃咎宜加臣身。上天鉴临臣不怨悔。表入。帝大怒。持以示宰相。将抵以死。裴度．崔群曰。愈言讦啎。罪之诚宜。然非内怀至忠。安能及此。愿少宽假以来谏诤。帝曰。愈言我奉佛太过犹可容。至谓东汉奉佛已后天子咸夭促。言何乖剌耶。愈人臣狂妄敢尔于是。戚里诸王旧臣皆为愈哀。请逐贬潮州刺史。

　　隆兴佛教编年通论卷第二十二
卍新纂续藏经第 75 册 No. 1512 隆兴编年通论


　　隆兴佛教编年通论卷第二十三

　　隆兴府石室沙门　祖琇　撰

　　　　唐

　　元和十四年潮州刺史韩愈到郡之初。以表哀谢。劝帝东封太山。久而无报。因祀神海上。登灵山。遇禅师大颠而问愈曰。子之来官于南。闻以其言之直也。今子之貌郁然。似有不怿。何也。对曰。愈之用于朝而享禄厚矣。一且以忠言不用。夺刑部侍郎窜逐八千里之海上。播越岭海。丧吾女孥。及至潮阳。飓风鳄鱼患祸不测。毒雾喑氛日夕发作。愈少多病发白齿豁。今复忧煎黜于无人之地。其生讵可保乎。愈之来也。道出广陵庙而祷之。幸蒙其力而卒以无恙。以主上有中兴之功。已奏章道之。使定乐章告神明。东巡太山奏功皇天。傥其有意于此。则庶几召愈述作功德歌诗而荐之郊庙焉。愈早夜待之而未至。冀万一于速归。愈安能有怿乎。大颠曰。子直言于朝也。忠于君而不頋其身耶。抑尚頋其身而强言之以徇名耶。忠于君而不頋其身。言用则为君之荣。言不用而己有放逐。是其职耳。何介介于胸中哉。若尚頋其身而强言也。则言用而获忠直之名。享报言之利。不用而逐。亦事之必至也。苟患乎逐则盖勿言而已。且吾闻之为人臣者不择地而安。不量势而行。今子遇逐而不怿。趋时而求徇。殆非人臣之善也。且子之死生祸福。岂不悬诸天乎。子姑自内修而外任命可也。彼广陵其能福汝耶。主上今继天宝之后。奸臣负国而讨之不暇。粮馈云合杀人盈野。仅能克平而疮痍未瘳。方此之际而子又欲封禅告功以骚动天下。而属意在乎己之欲归。子奚忍于是耶。且夫以穷自乱而祭其鬼。是不知命也。动天下而不頋以便己。是不知仁也。强言以于忠。遇困而抑郁。是不知义也。以乱为治而告皇天。是不知礼也。而子何以为之。且子之遭黜也。其所言者何事乎。愈曰。主上迎佛骨于凤翔。而复舁入大内。愈以为佛者夷狄之一法耳。自后汉时流入中国。上古未尝有也。昔者黄帝尧舜禹汤文武之际。天下无佛。是以年祚永久。晋宋梁魏事佛弥谨。而世莫不夭且乱。愈恐主上之惑于此。是以不頋其身而斥之。大颠曰。若是则子之言谬矣。且佛也者。覆天人之大器也。其道则妙万物而为言。其言则尽幽明性命之理。其教则舍恶而趋善去伪而归真。其视天下犹父之于子也。而子毁之。是犹子而刃父也。盖吾闻之善观人者。观其道之所存而不较其所居之地。乘纣之君跖跷之臣皆中国人也。然不可法者。以其无道也。舜生于东夷。文王于西夷。由余生于戎。季札出于蛮。彼二圣二贤者岂可谓之夷狄而不法乎。今子不观佛之道。而徒以为夷狄。何言之陋也。子必以为上古未有佛而不法耶。则孔子孟轲生于衰周。而蚩尤瞽叟生于上古矣。岂可舍衰周之圣贤而法上古之凶顽哉。子以五帝三王之代为未有佛而长寿也。则外丙二年仲壬四年何其夭耶。以汉陈之间而人主夭且乱也。则汉明为一代之英主。梁武寿至八十有六。岂必皆夭且乱耶。愈摔袂厉色而言曰。尔之所谓佛者。口不道先王之法言而妄偈乎轮回生死之说。身不践仁义忠信之行而诈造乎报应祸福之故。无君臣之义。无父子之亲。使其徒不耕而食。不蚕而衣。以残贼先王之道。愈安得默而不斥之乎。大颠曰。甚矣。子之不达也。有人于此终日数十而不知二五。则人必以为狂矣。子之终日言仁义忠信而不知佛之言常乐我净。诚无以异也。得非数十而不知二五乎。且子计常诵佛书矣。其疑与先王异者可道之乎。愈曰何暇读彼之书。大颠曰。子未尝读彼之书。则安知不谈先王之法言耶。且子无乃自以尝读孔子之书而遂疑彼之非乎。抑闻人以为非而遂非之乎。苟自以尝读孔子之书而遂疑彼之非。是舜犬也。闻人以为非而遂非之。是妾妇也。昔者舜馆畜犬焉。犬之旦莫所见者唯舜。一日尧过而吠之。非爱舜而恶尧也。以所常见者唯舜而未尝见尧也。今子常以孔子为学而未尝读佛之书。遂从而怪之。是舜犬之说也。吾闻之女子嫁也。母送之曰。往之汝家。必敬必戒。无违夫子。然则从人者妾妇之事。安可从人之非而不考其所以非之者乎。夫轮回生死非妄造也。此天地之至数。幽明之妙理也。以物理观之。则凡有形于天地之间者。未尝不往复生死相与循环也。草木之根荄著于地。因阳之煦而生。则为枝为叶为华为实。气之散则萎然而槁矣。及阳之复煦又生焉。性识根荄也。枝叶华实者人之体也。则其往复又何怪焉。孔子曰。原始要终。故知死生之说。夫终则复始。天行也。况于人而不死而复生乎。庄周曰。万物出于机。入于机。贾谊曰。化为异类号又何足患。此皆轮回之说。不俟于佛而明也。焉得谓之妄乎。且子以祸福报应为佛之诈造。此尤足以见子之非也。夫积善积恶随作随应。其主张皆气焰熏蒸神理自然之应耳。易曰。积善之家必有余庆。积不善之家必有余殃。又曰。鬼神害盈而福谦。曾子曰。戒之戒之。出乎尔者反乎尔者也。此报应之说也。唯佛能隐恻乎天下之祸福。是以彰明较著。言其必至之理。使不自陷乎此耳。岂诈造哉。又言佛无君臣之义。父子之亲。此固非子之所及也。事固有在方之内者。有在方之外者。方之内者众人所共守之。方之外者非天下之至神莫之能及也。故圣人之为言也。有与众人共守而言之者。有尽天下之至神而言之者。彼各有所当也。孔子之言道也。极之则无思无为寂然不动感而遂通。此非众人所共守之言也。众人而不思不为。则天下之理几乎息矣。此不可不察也。佛之与人子言必依于孝。与人臣言必依于忠。此众人所共守之言也。及言其之至。则有至于无心非唯无心也。则有至于无我非唯无我也。则又至于无生无生矣。则阴阳之序不能乱。而天地之数不能役也。则其于君臣父子固有在矣。此岂可为单见浅闻者道哉。子又疑佛之徒不耕不蚕之衣食。且儒者亦不耕不蚕何也。愈曰。儒者之道。其君用之则安富尊荣。其子弟从之则孝悌忠信。是以不耕不蚕而不为素餐也。大颠曰。然则佛之徒亦有所益于人故也。今子徒见末世未有如佛者蚕食于人。而独不思今之未能如孔孟者亦蚕食于人乎。今吾告汝以佛之理。盖无方者也。无体者也。妙之又妙者也。其比则天也。有人于此终日誉天而天不加荣。终日诟天而天不加损。然则誉之诟之者皆过也。夫自汉至于今历年如此。其久也。天下事物变革如此。其多也。君臣士民如此。其众也。天地神明如此。其不可诬也。而佛之说乃行于中。无敢议而去之者。此必有以蔽天地而不耻。关百圣而不惭。妙理存乎其间。然后至此也。子盍深思之乎。愈曰。吾非訾佛以立异。盖吾所谓道者博爱之谓仁。行而宜之之谓义。由是而之焉之谓道。足乎己无待于外之谓德。仁与义为定名。道与德为虚位。此孔子之道而皆不同也。大颠曰。子之不知佛者。为其不知孔子也。使子而知孔子。则佛之义亦明矣。子之所谓仁与义为定名。道与德为虚位者。皆孔子之所弃也。愈曰何谓也。大颠曰。孔子不云。志于道。据于德。依于仁。游于艺。盖道也者百行之首也。仁不足以名之。周公之语六德曰。知仁信义中和。盖德也者仁义之原。而仁义也者德之一偏也。岂以道德而为虚位哉。子贡以博施济众为仁。孔子变色曰。何事于仁。必也圣乎。是仁不足以为圣也。乌知孔子之所谓哉。今吾教汝以学者必先考乎道之远者焉。道之远则吾之志不能测者矣。则必亲夫人之贤于我者之所向而从之。彼之人贤于我者。以此为是矣。而我反见其非。则是我必有所未尽知者也。是故深思彼之所是而力求之。则庶几乎有所发也。今子自恃通四海异方之学。而文章磅礴孰如姚秦之罗什乎。子之知来藏往孰如晋之佛图澄乎。子之尽万物不动其心孰如梁之宝志乎。愈默然良久曰不如也。大颠曰。子之才既不如彼矣。彼之所从事者而子反以为非。然则岂有高才而不知子之所知者耶。今子屑屑于形器之内。奔走乎声色利欲之间。少不如志则愤郁悲躁。若将不容其生。何以异于蚊虻争秽坏于积藁之间哉。于是愈瞠目而不收。气丧而不扬。反求其所答。忙然有若自失。逡巡谓大颠曰。言尽于此乎。大颠曰。吾之所以告子者。盖就子之所能而为之言。非至乎至者也。曰愈也不肖。欲幸闻其至者可乎。大颠曰。去尔欲。诚尔心。宁尔神。尽尔性。穷物之理。极天之命。然后可闻也。尔去。吾不复言矣。愈趋而出。

　　秋八月己未。帝与宰臣语次。崔群以残暑尚烦。目同列将退。帝曰。数日一见卿等。时虽余热。朕不为劳久之。因语及愈有可怜者。而皇甫镈素薄愈为人。即奏曰。愈终疏狂可且内移。帝纳之。遂授袁州刺史。复造大颠之庐。施衣二袭而请别曰。愈也将去师矣。幸闻一言卒以相愈。大颠曰。吾闻易信人者必其守易改。易誉人者必其谤易发。子闻其言而易信之矣。庸知复闻异端。不复以我为非哉。遂不告。愈知其不可闻乃去。至袁州。尚书孟简知愈与大颠游。以书抵愈。嘉其改迷信向。愈答书称。大颠颇聦明。识道理。实能外形骸以理自胜。不为事物侵乱。因与之往还也。近世黄山谷谓愈见大颠之后。文章理胜而排佛之词亦少沮云。

　　论曰。旧史称退之性愎许。当时达官皆薄共为人。及与李绅同列。绅耻居其下。数上疏讼其短。今新史则以退之排佛老之功比孟子。嘉祐中有西蜀龙先生者忿其言太过。遂摘退之言行悖戾先儒者条攻之。一曰老氏不可毁。二曰愈读墨子反孟玷孔。若此类二十篇行于世。及观外传。见大颠之说。凡退之平生蹈伪。于此疏脱尽矣。欧阳文忠公尝叹曰。虽退之复生不能自解免。得不谓天下至言哉。而荆国王文公亦曰。人有乐孟子之拒杨墨也。而以排佛老为己功。呜呼。庄子所谓夏虫者其斯人谓乎。道岁也。圣人时也。执一时而疑岁者。终不闻道。夫春起于冬而以冬为终。终天下之道术者其释氏乎。不至于是者皆所谓夏虫也。文公盖　圣朝巨儒。其论退之如此。则外传之说可不信夫。

　　大颠禅师者。潮阳人。参南岳石头和尚。一日石头问何者是禅。师云扬眉动目。石头云。除却扬眉动目外。将汝本来面目呈着。师云请和尚除却扬眉动目外鉴。石头云我除竟。师云将呈和尚了也。石头云。汝既将呈。我心如何。师云不异和尚。石头云非关汝事。师云本无物。石头云汝亦无物。师云无物即是真物。石头云真物不可得。汝心现量如此。大须护持。师后归住潮阳灵山。尝示众曰。夫学道人。须识自家本心。多见时辈只认扬眉动目一语一默。蓦头印可以为心要。此实未了。吾今为汝分明说出。各须听取。但除一切妄运想念现量即真汝心。此心与尘境及守静时全无交涉。即心是佛。不得修治。何故。应机随照泠泠自用。穷其用处了不可得。唤作妙用乃是本心。大须护持不可容易。侍郎韩愈尝问如何是道。师良久。时三平为侍者乃击禅床。师云作什么。三平云先以定动。后以智拔。退之喜曰。愈问道于师。却于侍者得个入处。遂辞而去。

　　十四年十月五日刺史柳宗元卒。宗元字子厚。河东人。少精敏。无不通达。为文章卓伟精致。一时辈行。推仰第博学宏词。累监察御史里行。善王叔文。叔文得罪贬求州司马。既居闲。益自刻苦。务记览。为词章。泛滥停蓄为深博无涯涘。而自肆于山水之间凡十年。起为柳州刺史。友人刘禹锡者得播州。宗元曰。播非人所居。而禹锡亲在堂。吾不忍其穷。即具表欲以柳州授禹锡而自往播。会大臣亦为禹锡请。因改连州。柳人以男女质钱。过时不赎则没为奴婢。宗元设方计悉赎归之。南方士人走数千里从宗元游。经指授者为文词皆有师法。世号柳柳州。卒年四十七。临终遍与友人书。托以后事。文集三十三卷。韩愈尝评曰。雄深雅健似司马子长。崔蔡不足多也。既没。柳人怀之。其神降于州之后堂。因庙于罗池。血食至今存焉。

　　论曰。子厚以刘禹锡亲老。欲以二郡相易。而韩退之颂述其义。遂为万世之美谈。然事故有迹同而实异者。先是狄梁公任并州法曹。同府参军郑崇质母老且病。当使绝域。梁公谓曰。君可贻亲万里忧乎。诣长史请代其行。然则梁公亲丧而请代可也。按唐史。公初赴并州。法曹亲在河阳。公登太行山反頋见白云孤飞。谓左右曰。吾亲舍其下若此。则梁公亲在无疑也。乌有䘏人之亲而忘己之亲谓之义乎。如子厚请代禹锡则亲丧已久。况在摈斥燋悴中。十年一旦得佳郡。乃以䘏人之亲。是不恃节义可称。盖子厚深明佛法而务行及物之道。故其临事施设有大过人力量也。如此可不美哉。

　　子厚在朝时尝着送文畅上人序曰。昔之桑门上首。好与贤士大夫游。晋宋以来有道林．道安．远法师。休上人其所与游。则谢安石．王逸少．习凿齿．谢灵运．鲍昭之徒。皆时之选。由是真乘法印与儒典并用而人知向方。今有释文畅者。道源生知。善根宿植。深嗜法语。志甘露之味。服道江表盖三十年。谓王城雄都宜有大士。遂蹑虚而西。驱锡逾纪。秦人蒙利益众。云代之间有灵山焉。与竺干鹫岭角立相望。而住解脱者去来回复如在步武。则勒求秘实作礼大圣。非此地莫可。故又舍筏西土振尘朔陲。将欲与文殊不二之会。脱去秽累超诣觉路。吾徒不得而留也。天官顾公．夏官韩公．廷尉郑公．吏部郎中杨公。有安石之德。逸少之高。凿齿之才。皆厚于上人而袭其道风。伫立瞻望惧往而不返也。吾辈常希灵运明远之文雅。故诗而序之。又从而谕之曰。今燕魏赵代之间。天子分命重臣典司方岳辟用文儒之士以缘饰政。令服勤圣人之教。尊礼浮图之事者。比比有焉。上人之往也。将统合儒释宣涤疑滞。然后蔑衣裓之赠。委财施之会。不顾矣其来也。盍亦征其歌诗以焜耀回躅。伟长德琏之述作。岂擅重千祀哉。庶欲窃观风之职而知郑志耳。

　　永州送琛上人南游序曰。佛之迹去乎世久矣。其留而存者佛之言也。言之著者为经。翼而成之者为论。其流而来者百不能一焉。然而其道则备矣。法之至莫尚乎般若。经之大莫极乎涅槃。世之上士将欲由是以入者。非取乎经论则悖矣。而今之言禅者。有流荡舛误迭相师用。妄取空语而脱略方便。颠倒真实以陷乎己而又陷乎人。又有言体而有及用者。不知二者之不可斯须离也。离之外矣。是世之所大患也。吾琛则不然。观经得般若之义。读论悦三观之理。昼夜服习而身行之。有来求者则为讲说。从而化者皆知佛之为大。法之为广。菩萨大士之为雄。修而行者之为空。荡而无者之为碍。夫然则与夫增上慢者异矣。异乎是而免斯名者。吾无有也。将以广其道而被于远故好游。自京师而来又南出乎桂林。未知其极也。吾病世之𢕟逸者。嗜乎彼而不取此。故为言之。

　　送元皓师序曰。中山刘禹锡。明信人也。不知人之实未尝言。言未尝不仇。元皓师居武陵有年数矣。与刘游久且昵。持其诗与引而来。余视之。申申其言。勤勤其思。其为知而言也信矣。余观近世之为释者。或不知其道。则去孝以为达。遗情以贵虚。今元皓衣粗而食菲。病心而墨貌。以其先人葬未返其土。无族属以移其哀行。求仁者以冀终。其心勤而为逸。远而为近。斯盖释之知道者欤。释之书有大报恩七篇。咸言由孝而极其业。世之荡诞慢訑者虽为其道。而好违其书。于元皓师吾见其不违且与儒合也。元皓。陶氏子。其上为通侯。为高士。为儒。先资其儒故不敢忘孝。迹其高故为释。承其侯故能与达者游。其来而从吾也。观其为人益见刘明且信。故又与之言。重序其事。

　　子厚又送方及师序曰。代之游民学文章不能秀发者。则假浮图之形以为高。其学浮图不能愿懿者。则又托文章之流以为放。以故为文章浮图率皆纵诞乱杂。世亦宽而不诛。今有方及师者独不然。处其伍介然不逾节。交于物冲然不苟狎。遇达士述作。手辄缮录复习而不懈。行其法不以自怠。至于践青折萌泛席灌手。虽小教戒未尝肆其心。是固异乎假托为者也。薜道州刘连州文儒之择也。馆焉而备其敬。歌焉而致其辞。夫岂贷而滥欤。余用是得不系其说以告于他好事者。

　　又送玄举上人归幽泉寺序曰。佛之道大而多容。凡有志乎物外而耻制于世者则思入焉。故有㒵而不心。名而异行。刚狷以离偶。纡舒以纵独。其状类不一而皆童发毁服以游于世。其孰能知之。今所谓玄举者。其视瞻容体未必尽思迹佛。而持诗句以来求余。夫岂耻制于世而有志乎物外者耶。夫道独而迹狎则怨。志远而形羁则泥。幽泉山。山之幽也。闲其志而由其道。以遁而乐。足以去二患。舍是又何为耶。既曰为予来。故于其去不可以不告也。

　　论曰。子厚赠诸僧之序。篇篇无非以佛祖之心为心。故其于文畅称古高僧心交游公卿名士。于琛序嫉逃禅趣寂而脱略方便。于皓序推原吾道本乎孝而与儒合。于方及讥业文而昧己。于玄举诫窃服而苟安。是皆深救时弊有补于宗教。凡吾人当代主法亦未必深思伟虑宏范真风委曲如此。呜呼。古今搢绅作者以翰墨外护法门。如子厚之通亮典则诚未之有也。

　　十五年正月。帝服金丹燥闷。内竖畏诛而深宫秘䆳。故有不测之祸。资治通鉴曰。宪宗聦明果决得于天性。选任忠良延纳善谋。师老财屈异论辐辏而不为之疑。盗发都邑屠害元戎而不为之惧。卒能取灵夏清剑南诛淅西俘泽路。平淮南。复齐鲁。于是天下深根固蒂之盗。皆狼頋鼠拱纳质效地稽颡入朝。百年之忧一旦廓然矣。然怠于防微。变生肘腋。悲夫。

　　长庆二年。白居易由中书舍人出为杭州刺史。闻鸟窠和尚道德。枉驾见之。时鸟窠因长松槃屈如盖遂栖止其上。居易问曰禅师住处甚危险。师曰太守危险尤甚。曰弟子位镇江山何险之有。师曰。薪火相交识浪不停。得非险乎。又问如何是佛法大意。师曰诸恶莫作众善奉行。居易曰三岁孩儿也解恁么道。师曰。三岁孩儿虽说得。八十老翁行不得。居易钦叹而去。自是数从之闻道。

　　是岁穆宗遣左街僧录灵阜赍诏起汾阳无业禅师赴阙。阜至宣诏毕。稽首无业足下白曰。主上此度恩旨不同。愿师起赴。无以他词固避也。业笑曰。贫道何德。累烦人主。汝可先行。吾即往矣。遂沐浴净发。至中夕告门人惠愔等曰。汝曹见闻觉知之性。与太虚同寿。不生不灭。一切境界本自空寂。无一法可得。迷者为不了故即被境惑。一为境惑流转不穷。汝等当知心性本自有之。非因造作。犹如金刚不可破坏。一切诸法如影如响无有实者。故经云。唯有一事实。余二即非真。常了一切空。无一法当情。是诸佛用心处。汝等勤而行之。言讫端坐而逝。阜回奏其事。帝钦叹久之。尝有僧问。十二分教流于此土。得道果者非止一二。云何祖师西来别唱玄宗。直指人心见性成佛。只如上代高僧并淹贯九流洞明三藏。如生肇融睿等岂得不知佛法耶。师曰。诸佛不曾出世。亦无一法与人。但随病施方。遂有十二分教。如将密果换苦萌芦。淘汝诸人业根。都无实事。神通变化及百千三昧门。化彼天魔外道。福智二严为破执有滞空之见。若不会道及祖师意。论什么生肇融睿。如今天下解禅解道如河沙数。说佛说心有百千亿。纤尘不去未免轮回。思念不忘尽从沉坠。如斯之类尚不识业果。妄谓上流。并他先德但言触目无非佛事。举足皆是道场。原其所习不如一个五戒十善。凡夫观其发言。嫌他二乘十地菩萨。且醍醐上味为世珍奇。遇斯等人翻成毒药。南山尚不许呼为大乘。学语之流争锋唇吻之间。鼓论不根之事。并他先德诚实苦哉。只如野逸高人犹解枕流漱石弃其荣禄。亦有安国理民之谋。征而不起。况我禅宗途路。且别看他古德道人得意之后。茅茨石室向折脚铛子里煮饭吃过三十二十年。名利不干怀。财宝不系念。大忘人世。隐迹岩丛。君王命而不来。诸侯请而不赴。岂同时辈贪名爱利汩没世途。如短贩人有少希求而忘大果。十地诸圣玄通佛理岂不如一个博地凡夫。实无此理。他说法如云如雨。犹被佛呵见性如隔罗縠。只为情存圣量见在因果。未能逾越圣情过诸影迹。先贤古德硕学高人。博达古今洞明教纲。盖为识学诠文水乳难辨。不明自理念静求真。嗟乎得人身者如爪甲上土。失人身者如大地土。良可伤惜。设悟理之者有一知半解不知是悟中之则入理之门。便谓永脱世累。轻忽上流。致使心漏不尽。理地不明。空到老死无成。虚延岁月。且聪明不能敌生死。干慧未免轮回共。兄弟论实不论虚。只这口食身衣尽是欺贤罔圣求得将来。他心慧眼观之如饮脓血相似。总须偿他始得。阿那个是有道果自然感得他信施来。学般若菩萨不得自谩。如冰凌上行。剑刃上走。临终之时一毫凡圣情量不尽。纤尘思念不忘。随念受生。轻重五阴。向驴胎马腹里托质。泥犁镬汤里煮炸一遍了。从前记持忆想见解智慧都卢一时失却。依前再为蝼蚁。从头又作蚊䗈。虽是善因而招恶果。且图个什么。兄弟只为贪欲成性。二十五有向脚跟下系着。无成辨之期。祖师观此土众生有大乘根性。惟传心印指示迷情。得之者即不拣凡之与圣。愚之与智。且多虚不如少实。大丈夫儿如今直下休去歇去。顿息万缘。越生死流。迥出常格。灵光独照。物累不拘。巍巍堂堂三界独步。何必身长丈六紫磨金辉。项佩圆光广长舌相。以色见我是行邪道。设有眷属庄严不求自得。山河大地不碍眼光。得大总持一闻千悟。都不希求一餐之直。汝等诸人傥不如是。祖师来至此土非常。有损有益。有益者千万人中涝漉一个半个堪为法器。有损者如前已明。从他依三乘教法修行。不妨却得四果三贤进修之分。所以先德云。了即业障本来空。未了应须偿宿债。师宪宗．穆宗两朝凡三诏不赴。既没。赐谥大达禅师。

　　论曰。虎溪远公不见晋安帝。汾阳无业以死违穆宗之命。□世雷同以为美谈。然彼二师岂固守一往者耶。其志必谓出见明君有补于教尚何歉哉。不俟驾行矣。如不足有为。徒以名声相求。宜乎高尚其事。示现出入死生超然无碍之迹以启人君深远之信。此当代主法者职也。后世不知此。不能广大其德业。存去就之分以佐佑大教。徒模胡以抗制。坚卧为高。噫是乌足以大吾宗而语虎溪汾阳哉。

　　隆兴佛教编年通论卷第二十三
卍新纂续藏经第 75 册 No. 1512 隆兴编年通论


　　隆兴佛教编年通论卷第二十四

　　隆兴府石室沙门　祖琇　撰

　　　　唐

　　长庆四年。杭州永福寺刊石壁法华经成。相国元稹为之记。其辞曰。按沙门释慧皎自状其事云。永福寺一名孤山寺。在杭州钱塘湖心孤山上。石壁法华经在寺之中。始以元和十二年严休复为刺史时慧皎萌厥心。卒以长庆四年白居易为刺史时成厥事。上下其石六赤有五寸。长短其石五十七赤有六寸。座周于下。盖周于石。砌周于堂。凡买工凿经六万九千有二百五十钱。十经之数既毕。又立石为二碑。其一碑凡输钱于经者。由十而上皆得名于碑。其输钱之贵者有若杭州刺史严休复．中书舍人杭州刺史白居易．刑部郎中湖州刺史崔玄亮．刑部郎中睦州刺史韦文悟．处州刺史韦行立．杭州刺史张韦．御史中丞苏州刺史李又．御史大夫越州刺史元稹．右司郎中处州刺史陈岵。九刺史之外。搢绅之由杭者若宣慰使库部郎中知制诰贾餗以降。鲜不附于经石之列。必以输钱先后为次第。不以贵贱老幼多少为后先。其一碑僧之徒思得声名。人文其事以自广。予以长庆二年相先帝。无状谴于同州。明年徙于会稽。路出于杭。杭民兢相观睹。白怪问之。皆云非观宰相。盖欲观曩所闻之元白耳。由是僧之徒误以予为名声人。相与日夜攻刺史。白乞予文。子观僧之徒所以经于石。文于碑。盖欲为不朽。且欲自大其本术。今夫碑既文经既石。而又九诸侯相率贡钱于所事。由近而言之。亦可谓来异宗而成不朽矣。由远而言。即不知几万岁而外。天与地相轧。阴与阳相荡。火与风相射。名与形相灭。则四海九州皆空中一微尘耳。又安知其朽不朽哉。然而羊叔子识枯树中旧环。张僧繇世为𥁞师。历阳之气至今为城郭。狗一叱而异世。卒不可化锻之。子学数息则易成。此又性与物相游而终不能两相忘矣。又安知夫六万九千之文刻石。永永因众姓合成。独不能为千万劫含藏之不朽耶。由是思之。则僧之徒得计矣。至于佛书之奥妙。僧当为余言。余不当为僧言。况斯文止纪于刻石。故不及讲贯其义云。

　　是岁中书令王智兴请于泗州置僧尼方等戒坛。于诞圣月度僧。制可。

　　既而浙西观察使李德裕奏曰。智兴为戒坛泗州。募愿度者每名输钱二千。则不复勘诘。普加剃落。自淮而右。户三男则一男剔发。规免徭役。所度无算。臣阅渡江日数百人。苏常齐民十固八九。傥不禁遏。前至诞月。江淮失丁男数十万。不为细事也。帝不纳。先是宪宗屡有敕。不许天下私度民为僧尼道士。至是智兴冒禁陈请。于是细民淆混奔趋剃落。智兴因致赀数十万缗。大为清论鄙之。

　　时福州古灵神赞禅师。初参百丈。却回本寺。受业师尝在窗下看经。蜂子投窗求出。赞见之曰。世界如许广阔不肯出。钻它故纸驴年去。其师因置经问曰。汝行脚遇何人而发言如此。赞曰。昨蒙百丈和尚指个歇处。其师于是集众请升堂说法。赞举百丈门风曰。灵光独耀。迥脱根尘。体现真常。不拘文字。心性无染。本自圆成。但离妄缘。即如如佛。其师于言下有省。

　　大和二年十月。江西观察使沈传师奏皇帝诞月请于洪州起方等戒坛度僧资福。制答曰。不度僧尼。累有敕命。传师忝为方面。违禁申请。宜罚俸料一月。

　　论曰。唐太宗即位。首议频赦乃忠良之害。予谓国家横恩普度。亦非法门之利也。昔元魏末泛度僧尼至数百万。卒有周武之祸。敬宗时王智兴规利度僧。亦致会昌之厄。唯太宗．玄宗．宪宗三世绝不许私度僧尼。彼于吾道岂有靳惜而不尽显扬哉。盖患乎泛滥猥[薜/手]苟安衣食者。徒玷明德而无补于教也。故贞观．开元间高僧为帝师友者比比有之。岂非法门尊贵。不冗不滥而致然欤。谚曰物稀则贵。第使后来有继。则虽寡而无害也。

　　是岁澧州药山禅师惟俨卒。大儒唐伸为之碑曰。上嗣位明年澧阳郡药山释氏。大师以十二月六日终于修心之所。后八年门人状先师之行西来京师。告于崇敬寺大德。求所以发挥先师之耽光垂于不朽。崇敬大德于余为从母兄也。尝参径山得其心要。自兴善宽敬示寂之后。四方从道之人质疑传妙罔不诣崇敬者。尝谓伸曰。吾道之明于药山。犹尔教之阐于洙泗。智炬虽灭。法雷犹响。岂可使明德不照至行堙没哉。惟大师生南康信丰。百为童时未尝处群儿戏弄中。往往独坐如思如念。年十七即南度大庾。抵潮之西山。得慧照禅师。乃落发服缁执礼以事。大历中受具于衡岳希琛律师。释礼矩仪动如夙习。一朝乃言曰。大丈夫当离法自静。焉能屑屑事细行于衣中耶。是时南岳有迁。江西有寂。中岳有洪。皆悟心契。乃知大圭之质岂俟磨砻。照乘之珍难晦符彩。自是寂以大乘法闻四方学徒。至于指心传要众所不能达者。师必默识悬解不违如愚。居寂之室垂二十年。寂曰。汝之所得可谓浃于心术。布于四体。欲益而无所益。欲知而无所知。浑然天和。合于本无。吾无有以教矣。佛以开示群盲为大功。度灭众恶为大德。尔当以功德普济群迷。宜作梯航。无久滞此。由是陟罗浮涉清凉。历三峡游九江。贞元初因憩药山。喟然叹曰。吾生寄世若萍蓬耳。又何效其飘转耶。既披蓁结庵才庇趺座。乡人知者因赍携饮馔奔走而往。师曰。吾无德于人。何以劳人乎哉。并谢而不受。乡人跪曰。愿闻日费之具。曰米一升足矣。自是常以山蔬数本佐食。一食讫就座转法华．华严．涅槃。昼夜若一终始如是殆三十年矣。游方求益之徒知教之在此。后数岁而僧徒葺居。禅室接栋鳞差。其众不可胜数。至于沃烦正覆导源成流。有以见寂公先知之明矣。忽一旦谓其徒曰。乘邮而行及莫而息。未有久行而不息者。吾至所诣矣。吾将有息矣。灵源自清。混之者相。能灭诸相。是无有色。穷本绝外。汝其悉之。语毕隐几而化。春秋八十四。僧腊六十夏。入室弟子冲虚等迁座建塔于禅居之东。遵本教也。始师尝以大练布为衣。以竹器为跷。自剃其发。自具其食。虽门人数百童侍甚广。未尝易其力。珍羞百品鲜果骈罗。未尝易其食。冬裘重燠夏服轻疏。未尝易其衣。华室靖深香榻严洁。未尝易其处。麋鹿环绕猛兽伏前。未尝易其观。贵贱迭来顶谒床下。未尝易其礼。非夫罄万有契真空。离攀缘之病。本性清净乎物表。焉能遗形骸忘嗜欲久而如一者耶。其他硕臣重官归依修礼于师之道。未有及其门阃者。故不列之于篇。铭曰。一物在中。触境而摇。我示其源。不境不跳。西方圣人。实言其要。其要既得。可言其妙。我源自济。我真自灵。大包万有。细出无形。曹溪所传。徒藏于密。身世俱空。曾何有物。自见曰明。是为至精。出没在我。谁曰死生。刻之琬琰。立之岩岫。作碑者伸。期于不朽。

　　论曰。传灯与曹洞宗派皆以药山嗣石头迁。今碑乃谓得法于大寂马祖。其说历三百年世未有辨其所以然者。要知药山去世八年而门人相与立碑。乌有门人而不考师所承耶。予谓当以碑为正。又世称尚书李翱闻道于药山。翱尝着复性书三篇。今载之左方。

　　复性书。其一曰。人之所以为圣人者。性也。人之所以惑其性者。情也。喜怒哀惧爱恶欲七者。情之所为也。情既昏。性斯匿矣。非性之过也。七者循环而交来。故性不能统也。水之浑也其流不清。火之烟也其光不明。非水火清明之过。沙不浑。流斯清矣。烟不郁。光斯明矣。情不作。性斯统矣。性者。天之命也。圣人得之不惑者也。圣人者岂其无情耶。圣人者寂然不动。不往而到。不言而信。不耀而光。制作参乎天地。变化合于阴阳。虽有情也未尝有情也。然则百姓者岂其无性耶。百姓之性与圣人之性弗差也。虽然。情之所昏交相攻未始有穷。故虽终身而不自睹其性焉。火之潜于山石林木之中。非不火也。江河淮济之末流而泉于山。非不水也。石不敲。木弗磨。则不能烧其山林而燥万物。泉之源弗疏则弗能为江为河为淮为济。东汇大壑浩浩汤汤。为弗测之深。情之动弗息则弗能复其性而烛天地为不极之明。是故诚者圣人之性也。寂然不动广大清明。照乎天地感而遂通天下之故。行止语默无不处极也。复其性者。贤人循之而不已者也。不已则能归其源矣。圣人知人之性皆可以循之其不息而至于圣也。故制礼以节之。作乐以和之。安于仁。乐之本也。动而中。礼之本也。故在车则闻和鸾之声。行步则闻佩玉之音。无故不废琴瑟。视言行循礼法而动。所以教人忘嗜欲而归性命之道也。道者。至诚而不息也。至诚而不息则虚。虚而不息则明。明而不息则明。明而不息则照天地而无遗。非他也。此尽性命之道也。哀哉。人人可以及于此。莫之止而不为也。不亦惑耶。昔者圣人以传于颜子。颜子得之拳拳不失不远而复其心。三月不违仁。子曰回也其庶乎。屡空其所以。未到圣人者。一息耳。非力不能也。短命而死故也。其余升堂者。盖皆传也。一气之所春。一雨之所膏。而得之者各有浅深。不必均也。曾子之死也。曰吾何求焉。吾得正而毙焉。斯已矣。斯正性命之言也。子思。仲尼之孙。得祖之道。述中庸四十九篇以传于孟轲。孟轲曰。我四十不动心。轲之门人达者公孙丑．万章之徒。盖传之矣。遭秦焚书。中庸之弗焚者一篇存焉。于是此道废阙。其教授者唯节文章句。威仪击剑之术相师焉。性命之源则吾弗能传矣。道之极于剥也必复。吾自六岁读书。但为辞句之学。志于道者四年矣。与人言之未尝有是我者也。南观涛江入于越而吴兴陆参存焉。与之言。陆参曰。子之言。尼父之心也。东方有圣人焉。不出乎此也。西方有圣人焉。亦不出乎此也。唯子行之不息而已矣。呜呼。性命之书虽存。学者莫能明。是故皆入于庄列老释。不知者谓夫子之徒不足以穷性命之道。信之者皆是也。有问于我。我以吾之所知传焉。遂书于书。以开诚明之源。而阙绝废弃不扬不道几可以传。于是命曰复性书。以治乎心。以传乎人。於戏。夫子复生。不废吾言矣。

　　其二曰。或问曰。人之昏也久矣。将复其性者必有渐也。敢问其方。曰。弗虑弗思情则不生。情既不生乃为正思。正思者无思无虑也。易曰。天下何思何虑。又曰闲邪存其诚。诗曰。思无邪。曰已矣乎。曰未也。此斋戒其心者也。犹未离于静焉。有静必动。有动必静。动静不息是乃情也。易曰。吉凶悔吝生乎动者也。焉能复其性耶。曰如之何。曰。方静之时。知心无思者。是斋戒也。知本无有思。动静皆离。寂然不动。是至诚也。中庸曰诚则明矣。易曰天下之动贞夫一者也。问曰。不虑不思之时。物格于外。情应于内。如之何而可止也。以情止情其可乎。曰。情者性之邪也。知其为邪。本无其心。寂然不已。邪思自息。惟性明照。邪也何所生。如以情止情。是乃大情也。情之相止。其有已乎。易曰。颜氏之子。其殆庶几乎。其不善未尝不知。知之未尝复行也。易曰。不远复。无祇悔。元吉。问曰。本无有思。动静皆离。然则静之来也其不闻乎。物之形也其不见乎。曰。不睹不闻。是非人也。视听昭昭而不起闻见者。斯可矣。无不知也。无不为也。其心寂然。光照天地。是诚之明也。大学曰致知在格物。易曰。无思也。无为也。寂然不动。感而遂通天下之故。非天下之至神。其孰能与于此。曰敢问致知在格物何谓也。曰。物者万物也。格者来至也。物至之时。其心昭昭然辨焉。而不应于物者。是致知也。是知之至也。知至故意诚。意诚故心正。心正故身修。身修故家齐。家齐而国理。国理而天下平。此所以能参天地者也。易曰。与天地相似故不违。智周乎万物而道济天下故不过。旁行而不流。乐天知命故不忧。安土敦乎仁故能爱。范围夫地之化而不过。曲成万物而不遗。通乎昼夜之道而知。故神无方而易无体。一阴一阳之谓道。此之谓也。曰生为我说中庸。曰不出乎前矣。曰。我未明也。敢问何谓天命之谓性。曰。人生而静。天之性也。性者天之命也。率性之谓道。曰何谓也。曰。率。循也。循其源而反其性者。道也。道也者。至诚也。至诚。天之道也。诚者定也。不动也。循道之谓教。何谓也。曰教也者。人之道也。择善而固执之者也。循是道而归其本者。明也。教也者则可以教天下矣。颜子其人也。道也者不可须臾离也。可离非道也。说者曰。其心不可须臾动焉故也。动则远矣。非道矣。变化无方未始离于不动故也。是故君子戒谨乎其所不睹。恐惧乎其所不闻。莫见乎隐。莫显乎微。故君子谨其独也。说者曰。不睹之睹见莫大焉。不闻之闻闻莫甚焉。其心不动是弗睹之睹弗闻之闻也。其复之不远矣。故谨其独。谨其独者。守其中也。问曰。昔之解中庸者与生之言皆不同。何也。曰。彼以事解。我以心通者也。曰彼亦通于心乎。曰吾不知之。问。人之性犹圣人之性。嗜欲爱恶之心何自而生耶。曰情者妄也邪也。曰。邪与妄则无所因矣。妄情灭息。本性清明。周流六虚。所以谓之能复其性也。易曰。乾道变化各正性命。语曰。朝闻道。夕死可矣。能正性命故也。曰。情之所昏。性即灭矣。何以谓之犹圣人之性也。曰。水之清澈。其浑之者沙泥也。方其浑也。性情岂遂无有耶。久而不动沙泥自沉。清明之性鉴乎天地。非自外来也。故其浑也性本不失。及其复也性亦不生。人之性亦犹水也。问曰。人之性本皆善而邪情昏焉。敢问圣人之性将复为嗜欲所浑乎。曰不复浑矣。情本邪也妄也。邪妄所翳性不能复。圣人既复其性矣。知情之所为邪。邪既为明所觉矣则无邪。邪何由生乎。曰敢问死何所之耶。曰。圣人之所不明书于䇿者也。易曰。原始要终。故知死生之说。精气为物。游魂为变。是故知鬼神之情状斯尽之矣。子曰。未知生焉知死。则原其始反其终。可以尽其生之道。生之道既尽则死之说不学而通矣。此非所急也。子修之不息。其自知之。吾不可以章章然言非书矣。

　　其三曰。昼而作夕而休者。凡人也。作乎非作者与物皆作。休乎非休者与物皆休。吾则不类于凡人。昼无所作。夕无所休。作非吾作也。作有物。休非吾休也。休有物。休耶作耶。二皆离而不存。子之所存者终不亡且离矣。人之不力于道者。昏不思也。天地之间万物生焉。人之与万物一也。其所以异于鸟兽虫鱼者。岂非道德之性全乎哉。受一气而成形。一为物而一为人。得之甚难也。生乎世又非深长之年也。以非深长之年。行甚难得之身而不专专于大道。肆其心之所为。其所以异于鸟兽虫鱼者亡矣。昏而不思。其昏也终不明矣。吾之年三十有九矣。思十九年时如朝日也。思九年时亦如朝日也。人之受命。其长者不过七十八十年。九十百年者希矣。当百年之时而视乎九十时也。与吾此日之思于前也。远近其能大相悬耶。其又能远于朝日之时耶。然则人之生也虽享百年。若雷电之惊相激也。若风之飘而旋也。可知矣。况百千人无一及百年之年哉。故吾之终日志于道德。犹惧未及也。彼肆其心之所为者独何人耶。

　　李翱。字习之。第进士。累户部尚书。尝刺朗州。慕药山之道。屡请不赴。因入山谒之。药山诵经不頋。侍者曰太守在此。李性急乃曰。见面不如闻名。药山呼太守。李应诺。药山云。何得贵耳贱目。李拱手谢之。问曰。如何是道。山以手指上下云会么。李云不会。山云。云在天。水在瓶。李欣然答以偈曰。练得身形似鹤形。千株松下两函经。我来问道无余事。云在青天水在瓶。又问如何是戒定慧。山云这里无此闲家具。李不省。山复云。欲得保任此事。直须向高高峰顶立。深深海底行。闺合中物舍不得。皆为渗漏。李辞去。药山一夕登山。忽云开见月。乃大笑一声。声落澧阳东八九十里。翱闻之。复以一偈寄曰。选得幽居惬野情。终年无送亦无迎。有时直上孤峰顶。月下披云笑一声。李又尝问僧云。马祖有什么言句。僧云。或说即心即佛。或说非心非佛。李曰总过这里。后又问西堂智藏禅师云。马大师有何言句。藏唤李翱。翱应诺。藏曰鼓角动也。翱钦叹而去。

　　论曰。习之复性书盖得之于佛经。第其文字援引为异耳。由习之从韩昌黎学为文。昌黎着原性而实未见性。徒婉其辞。设品目以岐之。当时明道君子咸无取焉。习之于是斋戒其心。究乎动静俱离寂照㸦融之旨。至于泯情而复性。至诚而见道。其说与天台止观统例颇合。虽不明引佛经。其能隐乎。向使习之获入药山之室。则其说更远。其说远则反。不若是书之近众情也。

　　太和三年。苏州重玄寺刊石壁经成。刺史白居易为之碑曰。碑在石壁东次。石壁在广德法华院西南隅。院在重玄寺西若干步。寺在苏州城北若干里。以华言唐文刻释氏经典。自经品众佛号以降。字加金焉。夫开示悟入诸佛知见。以了义度无边。以圆教垂无穷。莫尊于妙法莲华经。凡六万九千五百五言。证无生忍。造不二门。住不可思议解脱。莫极于维摩诘经。凡二万七千九十二言。摄四生九类入无余涅槃。实无得度者。莫先于金刚般若波罗蜜经。凡五千二百八十七言。坏罪集福净一切恶道。莫急于佛顶尊胜陀罗尼经。凡三千二十言。应念顺愿愿生极乐土。莫急于阿弥陀经。凡一千八百言。用正见观真相。莫出于观普贤菩萨行法经。凡六千九百九十言。诠自性。认本觉。莫深于实相法密经。凡三千二百五言。空法尘。依佛智。莫过于般若波罗蜜多心经。凡二百五十八言。是八种经具十二部。合一十一万六千八百五十七言。三乘之要旨。万佛之秘藏尽矣。是石壁积四重。高三寻。长十有五丈厚尺有咫。有石莲敷覆其上下。有石神固护其前后。火水不能烧漂。风月不能摇消。所谓施无上法尽未来际者也。唐长庆二年冬作。太和三年春成。律德沙门清晃矢厥谋。清海继厥志。门弟子南客成之。道则终之。寺僧契元舍艺而书之。郡守居易施辞而赞之。赞曰。佛灭度后。世界空虚。惟是经典。与众生俱。设有人书贝叶上藏檀龛中。非坚非久。如腊印空。假使人刺血为墨剥肤为纸。即坏即灭。如笔画水。噫。画水不若文石。印腊不若字金。其功不朽。其义甚深。故吾谓石经功德契如来付嘱之心。

　　是岁丹霞天然禅师将。终命左右具浴。浴毕乃顶笠䇿杖受履。垂一足未及地而化。春秋八十有三。师本儒生。行应举。偶一禅者问仁今何往。曰选官去。禅者曰选官何如选佛。曰选佛当何所诣。禅者曰江西马祖出世。即选佛之场也。师遂见马。祖以手托幙头额。祖頋视良久曰。南岳石头是汝之师。师抵南岳亦以前意投之。石头曰着槽厂去。乃礼谢入行者堂执务。后因普请铲草次。师独沐头跪于石头之前。石头欣然与之落发。寻为说戒。即掩耳而去。便返江西再见马祖。未参礼便入僧堂骑圣僧颈而坐。众惊异以白马祖。祖入堂见之曰我子天然。师即下地礼拜曰谢师赐与法名。久之遍历诸方。后于天津桥横卧。留守郑公出呵之不起。吏问故。曰无事僧。郑奇之。日给米面。洛下翕然敬向。居邓州丹霞。致数百众。尝示众曰。阿你浑家切须保护一灵之物。此不是你造作名邈得。更说什么荐不荐。吾往日见石头和尚。亦只教保护此事。不是你译话得。阿你浑家各有一坐具地。更疑什么。禅可是你解得底物。岂有佛可成。佛之一字永不喜闻。阿你自看。善巧方便慈悲喜舍不从外得。不着方寸。善巧是文殊。方便是普贤。你更拟趁逐什么物。不用经。不落空去。今时学者纷纷扰扰。皆是参禅问道。吾此间无道可修。无法可证。一饮一喙各自有分。不用疑虑。在在处处有恁么底。若识得。释迦即是老凡夫。阿你须自看取。一盲引众盲。相将入火坑。夜暗里双陆赛彩若为生。无事珍重。师尝着玩珠吟二篇。其一曰。识得衣中宝。无明醉自醒。百骸俱溃散。一物镇长灵。智境浑非体。神珠不定形。悟则三身佛。迷疑万卷经。在心心可测。历耳耳难听。罔象先天地。玄珠出杳冥。本刚非锻炼。元净莫澄渟。槃礴轮朝日。玲珑映晓星。瑞光流不灭。真气触还生。鉴照崆峒寂。罗笼法界明。剉凡功不减。超圣果非盈。龙女心亲献。蛇王口自呈。护鹅之却活。黄雀意犹轻。解语非关舌。能言不是声。绝边弥污漫。无际等空平。演教非为说。闻名勿认名。二边俱莫立。中道不须行。见月休观指。归家罢问程。识心心即佛。何佛更堪成。

　　时有凌行婆者。尝谒浮杯和尚。杯与吃茶次。婆问尽力道不得底句还分付阿谁。曰浮杯无剩语。婆云我不恁么道。曰你作么生。道婆敛手哭曰。苍天中更冤苦。杯无语。婆云语不知偏正。为人即祸生。后有僧举似南泉。泉云。苦哉浮杯却被老婆摧折。婆闻南泉语乃笑曰。王老师犹少机关在。有澄一禅者见婆。问怎生是南泉犹少机关在。婆乃哭曰可悲可痛。一罔措。婆云会么。一合掌而立。婆云伎死禅和如麻似粟。后澄一举似赵州。州云。我若见这臭老婆。问教口哑在。一云未审和尚怎生问他。州以棒打云。似这伎死禅和。不打更待何时。连打数棒。婆闻赵州恁么道。乃曰。赵州自合吃婆手里棒在。后有僧举似赵州。州哭云可悲可痛。婆闻赵州此语乃合掌曰。赵州眼放光明。照破四天下。后赵州令僧去问怎生是赵州眼。婆乃竖起拳头。赵州闻之乃以一偈寄云。当机直面提。真面当机疾。报你凌行婆。哭声何得失。婆亦以一偈答曰。哭声师已晓。已晓复谁知。当知摩竭国。几丧目前机。

　　隆兴佛教编年通论卷第二十四
卍新纂续藏经第 75 册 No. 1512 隆兴编年通论


　　隆兴佛教编年通论卷第二十五

　　隆兴府石室沙门　祖琇　撰

　　　　唐

　　太和五年。文宗喜食蛤蜊。一日御馔中有蛤蜊劈不张者。忽变菩萨像。帝惊异。有旨迭兴善寺令众僧瞻礼。因问侍臣此何祥也。或对。大乙山有惟政禅师。深明佛法。请诏问之。帝召政而问焉。对曰。物无虚应。此殆启陛下信心耳。经云。应以菩萨形得度者即现菩萨形而为说法。帝曰。菩萨形今见矣。未闻其说法何也。对曰。陛下见此。以为常耶非常耶。信耶弗信耶。帝曰。非常之瑞。朕焉不信。政曰。陛下闻其说法矣。何谓未闻。帝大悦。诏天下寺并立观音菩萨像奉祀焉。

　　九年四月丁巳。宰相李训上疏请罢内道场。沙汰僧尼滥伪者。制可。是日诏下。方毁大内灵像。俄暴风聿起。含元殿鸱吻俱落。发三金吾仗。舍内外城门楼观俱坏。光化门墙亦崩。士民震恐。帝以训所请忤天意。亟诏停前沙汰。诏复立大内圣像。风遂顿息。见旧史五行志。是岁冬十一月。宰相李训．郑注谋诛䆠官不克。事败。训注皆死之。

　　论曰。唐自中世而后䆠官弄权。及文宗之世李训当轴。欲去其患而谋之不臧。至于僧尼本出乎良民子息多者无从安顿。方议出家。抑固有父母慈仁为子为养生善世之计者。余何能为哉。训乃妄为沙汰之举。及天意见诫。训不自知畏。遂至于败。本朝黄门苏公子由尝有诗曰。佛法入中原。儒者耻论兹。功施冥冥中。亦何负当时。此方旧杂染。浑浑无名缁。治生守家室。坐使斯人疑。未知酒肉非。曷与生死辞。炽然吴闽间。佛事不可思。生子多颖悟。得报岂汝欺。时有正法眼。一出照耀之。谁为邑中豪。请诵我此诗。呜呼。子由之诗。天下之达识者也。然吾徒自古迄今有贤有不肖。如世之有君子小人。不无交相资于其问。唯贤者知贤而容不肖。则两相忘而天下廓然安矣。或者过为之谋。猥图进身之计。终于误国误身者。如训之谬古今。岂一人而已哉。

　　是岁南泉普愿禅师将示寂。第一座问曰。和尚百年后向什么处去。师云山下作一头水牯牛去。座云某甲随和尚去还得否。师云。汝若随吾。则须衔一茎草来。乃集门人告之曰。星翳灯幻其来久矣。勿谓吾有去来也。言讫而逝。师得法于马祖。后归池阳。自架禅室以居。凡三十年不下南泉。会宣城观察使陆公亘请下山。伸弟子之礼。由是学徒云集。陆尝问。弟子从六合来。彼中还更有身否。泉云。分明记取。举似作家。陆云。和尚大不思议。到处世界现成。泉云。适来总是天夫分上事。陆他日又云。弟子薄会佛法。泉云十二时中作么生。陆云寸丝不挂。泉云犹是阶下汉。泉又云。不见道。有道君王不纳有智之臣。一日见人双陆。大夫拈起骨子云。恁么不恁么。只恁信彩去时如何。泉拈起骨子云。臭骨头十八。尝示众曰。道个如如。早是变了也。今时师僧直须向异类中行。又曰。我于一切处而无所行。他拘我不得。唤作遍行三昧普现色身。又曰。如今不可不奉戒。我不是渠。渠不是我。作得伊如狸奴白牯行履却快活。你若一念异即难为修行。才一念异便有胜劣二根。亦是情见随他因果。更有什么自由分。又曰。老僧十八上解作活计。有人解作活计者么。出来共你商量。须是住山人始得。珍重。无事各自修行。大众不去。师复云。如圣果也大可畏。没量大人尚不柰何。我且不是渠。渠且不是我。他经论家说法身为极则。唤作理尽三昧。似老僧向前被人教返本还源去几。恁么会。祸事。兄弟。近日禅师太多。觅个痴钝人不可得。不道全无。于中还少。若有出来共你商量。如空劫时还有修行人否。有无作么不道。阿你寻常巧唇溥舌。及乎问着。总皆不道。何不出来。莫论佛出世事。兄弟。今时人担佛着肩头上行。闻老僧言心不是佛智不是道。便聚头拟推。老僧无休推处。你若束得虚空作棒。打得老僧着。一任汝推。师与赵州门风。天下推仰以为绝唱云。

　　开成元年。左街僧录内供奉三教谈论引驾大德安国寺上座赐紫大达法师端甫卒。史馆修撰裴休制碑曰。玄秘塔者。大法师端甫灵骨之所归也。於戏。为丈夫者在家则张仁义礼乐。辅天子以扶世导俗。出家则运慈悲定慧。佐如来以阐教利生。舍此无以为丈夫也。背此无以为达道也。和尚其出家之雄乎。天水赵氏。世为秦人。初母张夫人梦梵僧谓曰。当生贵子。即出囊中舍利使吞之。及诞。所梦僧白昼入其室摩其顶曰。必当大宏教法。言讫而灭。既成人。高颡高目大颐方口。长六赤五寸。其音如钟。夫将欲荷如来之菩提。凿生灵之耳目。固必有殊相奇表欤。始十岁依崇福寺道悟禅师为沙弥。十七正度为比丘。𨽻安国寺具威仪。于西明照律师禀持犯。于崇福寺升律师传涅槃唯识大义。于安国寺素法师复梦梵僧告曰。三藏大教尽贮汝腹矣。自是经律论无敌于天下。囊括川注逢原委会。滔滔然莫能知其畔岸矣。夫将欲伐株杌于情田。雨甘露于法种者。固必有勇智宏辩欤。无何谒文殊于清凉。众圣皆现。演大经于太原。倾都毕会。德宗皇帝闻其名。征之。一见大悦。常出入禁中。与儒道论议。赐紫方袍。岁时锡施异于他等。复诏侍皇太子于东朝。顺宗皇帝深仰其风。亲之若昆弟。相与卧起。恩礼特隆。宪宗皇帝数幸其寺。侍之若宾友。常承頋问。注纳偏厚。而和尚符彩超迈。词理响捷。迎合上旨。皆契真乘。虽造次应对未尝不以阐扬为务。由是天子益知佛为大圣人。其教有大不思议事。当是时。朝廷方削平区夏缚吴斡蜀潴蔡荡郓。而天子端拱无事。诏和尚率缁属迎真骨于灵山。开法场于秘殿。为人请福。亲奉香火。既而刑不残。兵不黩。赤子无愁声。江海无惊浪。盖参用真乘以毗大政之明效也。夫将欲显大不思议之道。辅大有为之君。固必有冥符玄契欤。掌内殿法仪。录左街僧事。以标表清众者十一年。讲涅槃唯识经论。位处当仁。传授宗乘。以开诱道俗凡一百六十座。运三密于瑜伽。契无生于悉地。日持诸部十余万遍。指净土为息肩之地。严金经为报法之恩。前后供施数十百万。悉以崇饰殿宇。穷极雕绘。而方丈匡床静虑自得。贵臣盛族皆所依慕。豪侠工贾莫不瞻向。荐金玉以致诚。仰端严而礼足。日有千数。不可殚书。而和尚即众生以观佛。离四相以修善。心下如地坥无丘陵。王公舆台皆以诚接。议者以谓成就常不轻行者唯和尚而已。夫将欲驾横海之大航。拯群迷于彼岸者。固必有奇功妙道欤。以开成元年六月一日向西右胁而灭。当暑而尊容若生。竟夕而异香弥郁。其年七月六日迁于长乐之南原。遗命茶毗。得舍利三百余粒。方炽而神光月皎。既烬而灵骨珠圆。赐谥大达。塔曰玄秘。俗寿六十七。僧腊四十八。弟子比丘比丘尼约千余辈。或讲论玄言。或纪纲大寺。修禅秉律分作人师。五十其徒皆为达者。於戏。和尚果出家之雄乎。不然何至德殊祥如此其盛也。承袭弟子自约．义正．正言等。克荷先业。虔守遗风。大惧徽猷有时堙没。而合门刘公法缘最深道契弥固。亦以为请。愿播清尘。休尝游其藩。备其事。随喜赞叹。盖无愧辞。铭曰。贤劫千佛。第四能仁。哀我生灵。出经破尘。教网高张。孰辨孰分。有大法师。如从亲闻。经律论藏。戒定慧学。深浅同源。先后相觉。异宗偏义。孰正孰驳。有大法师。为作霜雹。趣真则滞。涉伪则流。象狂猿轻。钩槛莫收。抳制刀断。尚生疮疣。有大法师。绝念而游。巨唐启运。大雄垂教。千载冥符。三乘迭耀。宠重恩頋。显阐赞导。有大法师。逢时感召。空门正辟。法宇方开。峥嵘栋宇。一旦而摧。水月镜像。无心去来。徒令后学。瞻仰徘徊。

　　三年三月六日。僧统清凉国师澄观将示寂。谓其徒海岸等曰。吾闻偶运无功先圣悼叹。复质无行古人耻之。无昭穆动静。无纶绪往复。勿穿凿异端。勿顺非辨伪。勿迷陷邪心。勿因牢斗诤。大明不能破长夜之昏。慈母不能保身后之子。当取信于佛。无取信于人。真离玄微。非言说所显。要以深心体解。朗然现前。对境无心。逢缘不动。则不孤我矣。言讫而逝。师生历九朝。为七帝门师。春秋一百有二。僧腊八十有三。身长九尺四寸。垂手过膝。目夜发光。昼视不瞬。才供二笔。声韵如钟。文宗以祖圣崇仰。特辍朝三日。重臣缟素。奉全身塔于终南山。未几有梵僧到阙。表称于葱岭见二使者凌空而过。以咒止而问之。答曰。北印度文殊堂神也。东取华严菩萨大牙归国供养。有旨启塔。果失一牙。唯三十九存焉。遂阇维。舍利光明莹润。舌如红莲色。赐谥仍号清凉国师。妙觉之塔。相国裴休奉来撰碑。其铭曰。宝月清凉。寂照法界。以沙门相。藏世间解。澄湛含虚。气清钟鼎。雪沃剡溪。霞横缑岭。真室寥夐。灵岳崔嵬。虚融天地。峻拔风雷。离微休命。实际厖鸿。奉若时政。革彼幽蒙。炯乎禹质。元圣孕灵。德灵冉冉。凝眸幻形。谷响入耳。性不可为。青莲出水。深不可窥。才受尸罗。奉持止作。原始要终。克谐适莫。凤藻瑰奇。遗演秘密。染翰风生。供盈二笔。欲造玄关。咽金一像。逮竟将流。龙飞迁飏。疏新五顶。光衔二京。跃出法界。功齐百城。万行分披。华开古锦。启迪群甿。与甘露饮。燮赞金偈。怀生保乂。圣主师资。聿兴遐裔。贝叶翻宣。译场独步。译柄一挥。几回天頋。王庭阐法。倾河涌泉。属辞纵辨。玄玄玄玄。紫衲命衣。渍凉国号。不有我师。孰知吾道。九州传命。然无尽灯。一人拜锡。统天下僧。帝网冲融。潜通万户。历天不周。同时显晤。卷舒自在。来往无踪。大士知见。𠃔执厥中。西域供牙。梵伦遽至。奏启石验。嘉风益炽。敕俾图真。相即无相。海印大龙。蟠居方丈。哲人去矣。资何所参。即事之理。塔锁终南。

　　来写国师真奉安大兴唐寺。文宗皇帝御制赞曰。朕观法界。旷阒无垠。应缘成事。允用虚根。清凉国师。体象启门。奄有法界。我祖聿尊。教融海岳。恩廓乾坤。首新二疏。拔擢幽昏。间气斯来。拱承佛日。四海光凝。九州庆溢。敝金仙门。夺古贤席。大手名曹。横经请益。仍师巨休。保余遐历。爰抒颛毫。式扬茂实。真空罔尽。机就而驾。白月虚秋。清风适夏。妙有不迁。缘息而化。邈尔禹仪。焕乎精舍。

　　论曰。佛法盛衰常与帝道相望。帝之盛莫甚于唐。佛法因之大振于中夏。抑内外护相资而成其美也。清凉生历九朝。为七帝门师。至宪宗别铸金印加号僧统国师。迹其住世。帝道佛法之盛可想见矣。迨其没。继以会昌之难。佛世下哀。唐亦终于不竞。呜呼。兴替常理也。然亦系乎其人也如此。

　　五年正月六日。圭峰宗密禅师示寂。相国裴休撰传法碑。师姓何氏。果州西充人。释迦如来三十九代法孙也。释迦住世八十年。为无量天人声闻菩萨说种种法。最后以法眼付大迦叶。令祖祖相传别行于世。頋此法。众生之本源。诸佛之所证。超一切理。离一切相。不可以言语智识有无隐显推求而得。但心心相印印印相契。使自证知光明受用而已。自迦叶至达磨。达磨东来至曹溪。凡三十三世。曹溪传荷泽。荷泽传磁州如。如传荆南张。张传遂州圆。圆传禅师。师于荷泽为五世。于迦叶为三十八世。其宗系如此。师豪家。少通儒学。一日谒遂州。未及与语。退游徒中。见其俨然在定。忻跃慕之。遂剃染受道。尝赴斋次。受经得圆觉十二章。诵未终忽然大悟。归以告其师。师印可。乃谒东京照。照曰。菩萨人也。谁其识之。次谒清凉观。观曰。毗卢华藏。能从我游者其汝乎。及因汉上僧授华严新疏。遂讲华严。久之着圆觉．华严．涅槃．金刚．唯识．起信．法界观等经疏钞。及礼忏修证图传纂略。又集诸宗禅语为禅藏。并书偈论议凡九十余卷。或以师不守禅行而广讲经论。游名邑大都。以兴建为务。乃为多闻之所役。岂声利之所未忘乎。曰。嘻夫一心者万法之总也。分而为戒定慧。开而为六度。散而为万行。万行未尝非一心。一心未尝违万行。禅者六度之一耳。何能总诸法哉。且如来以法眼付迦叶。不以法行。故自心而证者为法。随行而起者为行。行未必尝同也。然则一心者万法之所生而不属于万法。得之者则于法自在矣。见之者则于教无碍矣。本非法不可以法说。本非教不可以教传。岂可以轨迹而寻哉。自迦叶至富那夜奢凡十祖皆罗汉。所度亦罗汉。至马鸣．龙树．提婆．天亲始开摩诃衍。著论释经摧灭外道为菩萨唱。首而尊者阇夜独以戒力为威神。尊者摩罗独以苦行为道迹。其他诸祖或广行法教。或专心禅定。或蝉蜕而去。或化火而灭。或攀树以示终。或受害而偿债。是乃法必同而行不必同也。且循辙迹者非善行。守规墨者非善巧。不迅疾无以为大牛。不超过无以为大士。故禅师之为道也。以知见为妙门。以寂静为正味。慈忍为甲胄。慧断为剑矛。破内魔之高垒。陷外贼之坚阵。镇抚邪杂解释缧笼。遇穷子则叱而使归其家。见贫女则呵而使照其室。穷子不归。贫女不富。吾师耻之。三乘不兴。四分不振。吾师耻之。忠孝不并化。荷担不胜任。吾师耻之。故皇皇于济拔。汲汲于开诱。不以一行自高。不以一德自耸。人有归依者不俟请而往也。有求益者不俟愤则启矣。虽童幼不简于应接。虽傲狠不怠于扣励。其以阐教度生助国家之化也如此。故亲师之法者。贪则施。暴则敛。刚则随。戾则顺。昏则开。惰则旧。自荣者谦。自坚者化。循私者公。溺情者义。故士俗有变活业。绝血食。持戒法而为近住者。有出而修政理以救疾苦为道者。有退而奉父母以丰供养为行者。其余憧憧而来。欣欣而去。扬袂而至。实腹而归。所在不可胜纪。真如来付嘱之菩萨。众生不请之良友。其四依之一乎。其十地之人乎。吾不识其境界庭宇之广狭。议者又焉知大道之所趣哉。阅世六十二。僧腊三十四。宣宗追谥定慧禅师。门弟子僧尼四众凡千人。

　　论曰。太和末宰相李训．郑注谋诛宦官不克。事败训走终南山依密禅师。其徒惧祸不内。密独保庇之。事急。训奔凤翔。为罗卒所获。宦官仇仕良以密匿训。追至将杀之。密怡然曰。与训游久。吾法遇难即救。死固其分也。仕良壮其不挠而释之。唐史书此盖美其有大节也。密具彻法眼。达佛知见。以广大无碍辨才阐绎宗教。功力具备。一旦遇死生不测之际。能自信道若此。昔韩退之文章未必过柳子厚。其后世所以推先者。特宣抚王廷。凑一节胜耳。若圭峰史氏所书。乃万行中一行焉。尚尔焜耀竹帛。矧其开凿人天绍隆法道。称菩萨人不亦宜乎哉。然则吾祖所谓明佛心宗行解相应。圭峰是矣。

　　是月武宗即位。帝自幼稚不喜释氏。秋九月召道士赵归真等八十一人入禁中。于三殿修金箓道场。冬十月帝幸三殿。升九仙玄坛。亲受法箓。左拾遗王哲谏云。王业之初不宜崇信太过。帝不纳。

　　会昌元年夏六月。以衡山道士刘玄静为光禄大夫充崇玄馆学士。令与赵归真居禁中修法箓。左补阙刘玄谟上疏切谏。贬玄谟为河南府户曹。

　　四年正月。制曰。斋月断屠出于释典。国家创业犹近梁隋。卿相大臣或缘兹弊。自今惟正月万物生植之初宜断屠三日。列圣忌各断一日。余不须禁。三月以道士赵归真为左右街道门教授先生。时帝锐意求仙。师事归真。归真乘宠。每对必排毁释氏非中国之教。蠹害生灵。宜尽除去。帝深然之。归真复请与释氏辨论。有旨追僧道于麟德殿谈论。法师知玄登论座。辩捷精壮。道流不能屈。玄因奏。王者本礼乐一宪度则天下治。吐纳服食盖山林匹夫独擅之事。愿陛下不足留神。帝色不平。侍臣讽玄赋诗以自释。玄立进五篇。有鹤背倾危龙背滑。君王且住一千年之句。帝知其刺。特放还桑梓。

　　论曰。昔周武废教。沙门犯颜抗争殆数十人。虽不能格武之惑。然足见吾法中之有人也。及唐高祖议沙汰。而慧乘．玄琬．智实．法林等皇皇论争引义慷慨。亦不失法王真子之职。凡自大历而后。祖道既兴。吾门雄杰多趋禅林。至是武宗议废教。而主法者才知玄一人而已。虽武宗盛意不可解。佛运数否莫可逃。凡释子者处变故之际。无一辞可纪。佛法尊博如天。亦吾徒失学之罪也。

　　五年五月。作望仙楼于禁中。时赵归真特被殊宠。谏官数上疏论之。帝谓宰相曰。谏官论赵归真。此意要卿等知朕宫中无事。屏去声色。要此入道话耳。李德裕对曰。臣不敢言前代得失。第归真曾在敬宗朝出入掖庭。以此群情不愿陛下复亲近之。帝曰。朕于彼时已识此人。但不知其名。呼为赵练师。在敬宗时亦无甚恶。朕与之言。涤烦耳。至于军国政事。唯与卿等论之。岂问道士。繇是宰相不复谏。而归真遂以涉物论遂举罗浮山道士邓元超有长生术。帝遣中使迎之。及元超至。与刘玄靖及归真等胶固排毁释氏。于是拆寺之请行焉。四月捡括天下僧寺凡四千六百。兰若僧尼二十六万五百。

　　五月庚子。来并省天下佛寺。中书门下关奏据令式。诸上州国忌。官吏行香于寺。其上州各留一寺。凡有列圣尊容并今移于寺内。其下州寺并废。两京左右街请留十寺。寺僧十人。来曰。上州合留寺工作精巧者各一所。如破落悉宜除毁。其行香日。官吏宜赴道观。上都东都各留四寺。寺僧三十人。中书门下又奏曰。天下废寺。钟磬铜像委盐铁使铸钱。其铁像委本州铸为农具。金银鍮石等像销付度支衣冠士庶之家。所有金银等像。来出后限一月纳官。

　　八月。制曰。朕闻三代以前未有言佛。汉魏之后像教寝兴。由是季时传此异俗。因缘染习蔓衍滋多。以至于蠹耗国家而渐不觉。以至于诱惑人情而众益迷。洎于九有山原两京城阙。僧徒日广佛寺日崇。劳人力于土木之功。夺人利于金宝之饰。移君亲于师资之际。违配偶于戒律之间。坏法害人无逾此道。且一夫不田有受其饥者。今天下僧尼不可胜数。皆待农而食。待蚕而衣。寺宇招提莫知纪极。皆云架藻饰僭拟宫居。晋宋梁齐物力凋弊风俗浇诈。莫不由是而致也。况我高祖太宗以武定祸乱。以文理天下。执此两端而以经邦。岂以西方区区之教与我抗衡哉。贞观．开元亦尝𨤲革刬除未尽。流衍转滋。朕博览前言旁求舆议。弊之可革断在不疑。而中外诚臣协予正意。条流至当宜在必行。惩千古之蠹源。成百王之典法。济人利众子何让焉。其天下所拆寺还俗僧尼收充税户。於戏。前古未行似将有待。乃今尽去岂谓无时。驱游惰不业之徒几五十万。废丹艧无用之室凡六万区。自此清净训人慕无为之理。简易齐政成一俗之功。将使六合黔黎同归皇化。尚以革弊之始日用不知。下制明廷宜体予意。

　　六年三月帝不豫。自征方士服金丹受法箓。至是发背躁闷失常。遂至大渐旬日不能言而崩。年三十三。旧史赞曰。昭肃削浮图之法。惩游惰之民。志欲矫步丹梯求珠赤水。徒见萧衍．姚兴之典学。不悟始皇．汉武之妄求。盖受惑左道之言。故偏斥异方之教。况身毒西来之法。向欲千年蚩蚩之民习以成俗。畏其教甚于国法。乐其徒不异登仙。如文身断发之卿。似吐火吞舟之戏。讵可正以咸韶而律以章甫加以符融。何充之佞代不乏人。虽旬卿．孟子之贤未容抗论。一朝隳残金像燔弃胡书。结怨于膜拜之流。犯怒于匹夫之口。哲王之举不骇物情。前代存而勿论。实为中道。欲革斯弊将俟河清。昭肃颇称明断。然听斯蔽矣(已上并见旧史)。

　　论曰。旧史武宗纪。着除罢释氏始末甚详。当时虽黄冠乘宠倾害吾教。然亦大臣李德裕辅成其事也。新史曰。武宗毅然除去浮图之法甚锐。而躬受道家法箓服药以求长年。以此知其非明智之不惑者。特好恶不同耳。噫嘻武宗非明智不惑。岂特于释老好恶不同哉。其偏信李德裕专权用事朋党相倾。虽仅有伐叛之劳。未见成功而朝野积怨已甚。使更久权。则与李林甫又何异乎。

　　六年三月。宣宗即位。乃宪宗第十三子也。外晦内朗严重寡言。尝卧病。忽有异光触身。蹶然兴起危坐。穆宗就见之。抚曰社稷之福也。以玉如意赐之。徙封光王。又尝梦乘龙升天。及所居之邸尝又有龙戏其沼中。太和会昌之际群居宴集。未尝发言。或强诱之得其语。则合席鼓舞以为笑剧。谓之光叔。武宗豪率尤不为礼。至是哀戚满容接对群僚。处决庶务中外翕然。方见其隐德焉。

　　五月辛卯。来道士赵归真．刘玄靖．邓元超等十二人以虫惑先朝排毁释氏。并赐朝堂决杖。配岭表。

　　癸巳。来上都东都各复大寺八所。并赐新额。

　　太中元年闰三月。诏曰。会昌季年并省寺宇。虽云异方之教有资为理之源。中国之人久行其道。𨤲革过当。事体乖谬。其灵山圣境应会昌五年所废寺宇。诸宿旧僧可仍旧修葺住持。

　　隆兴佛教编年通论卷第二十五
卍新纂续藏经第 75 册 No. 1512 隆兴编年通论


　　隆兴佛教编年通论卷第二十六

　　隆兴府石室沙门　祖琇　撰

　　　　唐

　　大中元年。尚书白居易卒。年七十有五。赠尚书左仆射。宣宗以诗吊之。居易被遇宪宗时事无不言。湔剔抉摩多见听可。然为当路所忌。遂摈斥。所蕴不得施。乃放意文酒。能顺适所遇。托释氏死生之说。若忘形骸者。后复进用。又皆幼君偃蹇。益不合居官。辄病去。遂无立功名意。与弟行简及从祖弟敏中友爱东都。所居履道里疏沼种树。架石楼香山。凿八节滩。号醉吟先生。自为之传。晚节好佛尤甚。至经月不食荤。称香山居士。与胡杲等九人宴集。皆高年不仕者。人慕之。绘为九老图。居易于文章精切。然寂工于诗。当时士人争传诵之。其始生方七月能展书。姆指之无两字。虽试之百数不差。九岁谙识音律。其笃于才章盖天禀然。既卒。以其所居第施为佛寺。宣宗思其贤不已。因擢其弟敏中为相。居易尝疾。肖弥陀佛像而祷之。自为之记曰。我本师释迦如来说言。从是西方过十万亿佛土。有世界号极乐。以无八苦四恶道故也。其国号净土。以无三毒五浊业故也。其佛号阿弥陀。以寿无量愿无量功德相好光明无量故也。谛观此娑婆世界众生。无贤愚无贵贱无幼艾。有起心归佛者。举手合掌必向西方。有怖厄苦恼开口发声必先念阿弥陀。又范金合土刻石绣纹乃至印水聚沙童子戏者。莫不率以阿弥陀佛为上首。不知其然而然。由是而观。是彼如来有大誓愿于此众生。众生有大因缘于彼国土明矣。不然。南北东方过去现在未来佛多矣。何独如是哉。何独如是哉。唐中大夫太子少傅白居易当衰莫之岁。中风[病-丙+旱]之疾。乃舍俸钱三十万。命工人杜敬宗按阿弥陀．无量寿二经𦘕西方世界一部。高九尺。广丈有三尺。阿弥陀尊佛坐中央。观音．势至二大士侍左右。人天瞻仰眷属绕围。楼台伎乐水树花鸟。七宝严饰五彩张施。烂烂煌煌功德成就。弟子居易焚香稽首。跪于佛前。起慈悲心发弘誓愿。愿此功德面施一切众生。一切众生有如我老者。如我病者。愿离苦得乐。断恶修善。不越南部便睹西方。白毫大光应念来感。青莲上品随愿往生。从现在身尽未来际。常得亲近而供养也。欲重宣此义而说赞曰。极乐世界清净土。无诸恶道及众苦。愿如我身老病者。同生无量寿佛所。

　　论曰。唐史称居易与元稹齐名。稹中道徼险。得宰相名望漼然。居易当李宗闵时。权势震赫终不附离。为进取计完节自高。居易其贤哉。窃谓乐下罪特贤于当时。如　本朝韩魏公之德业。苏东坡之文章。皆景慕之。斑斑著于翰墨。然则乐天贤于百世可也。观其雍容谈道。深彻宗教之源。于唐三百年间唯乐天．柳子厚．裴公美．梁肃数公而已。虽各本师承。亦皆性自通悟发于天纵。非大士乘愿力再来。畴能及此哉。

　　二年。观察使裴休守宣城。尝与名缁会难。有设疑以试公曰。三界虚妄。群生颠倒。何有修行能解缠缚。孰为智慧可化凡愚。胡为乎。公区区徒自挠耳。公曰。嘻珠玉在椟。启之则见其珍。圣贤在门。行之则践其阃。分涂而往。唯善恶焉。善恶如东西耳。趣之不已则至其所至焉。在乎推心于不染。驭马于无途。如是三界信真实。群生非颠倒。但学者不能窒欲坏贪违名去利。弗舍有漏而思往无为耳。然舍之在我。取之由人。非用智慧解缠缚。如此则了无一物以挠吾真也。他日门人有谓公曰。敢问三界之言未立。人不知修行。不见因果。畏阴骘者不为之多。介景福者不为之少。理乱增损系乎其时。洎斯教也行乎中夏。愚人畏罪损其恶。贤人望神增其善。增之不已则至今当尽善矣。损之不已亦至今当无恶矣。何昏迷暴虐无减于秦汉之前。福慧聦明不增于魏晋之后。归之者殊途辐凑。立之者万法云兴。稽诸天不见其文。求诸古莫有其法。号为大圣作人天师。是宜使吾人尽升觉路。不宜蚩蚩庶类。由古迄今若斯之迷也。设使像法至今未行。将尽堕恶道为鬼为蜮乎。夫法未始有。今而有之。希圣之徒何存而知之耶。由之之固。庸非溺乎。公笑谓之曰。大明肇启。法不齐备。圣人继出。代天为工。结绳画封文质滋改。一圣立。一法生。天道人事显若符契。燧人氏之未有火也。则天无火星。人无火食。龟无火兆。物无火灾必矣。少昊氏之未理金也。则天无金星。人无金用。龟无金兆。物无金灾必矣。及圣人攻木出火。锻石取金。于是乎精芒主宰腾变上下。则知世法时事随圣人也。考精神之源。穷性命之表。作大方便护于群生。群生受之而不知。盖由天道运行物以生茂。皆谓自己。孰知其然也。于是问者廓然自得佛味。及诏许立寺而宣之。士民相鼓以万。请先立之于宣郛。遂复新兴寺焉。

　　三年九月辛亥。诏曰。潮州司马李德裕。早籍门弟幼践清华。累居将相之荣。唯以奸倾为业。当会昌之际。极公台之崇。骋谀佞以得君。遂恣横而持政。专权生事妒贤害忠。动多诡异之谋。潜怀僭越之志。秉直者必弃。向善者尽排。诬忠良造朋党之名。肆奸伪生加诸之亹。计有逾于指鹿。罪实见于欺天。属者方处钧衡曾无嫌避。委国史于爱婿之手。宠秘文于弱子之身。洎参信书亦见亲眤恭推元和实录乃不刊之书。擅敢改张。罔有畏忌。夺他人之懿绩为私门之令猷。附李荣之曲情成吴湘之怨狱。擢尔之发。数罪未穷。载窥罔上之由。益验无君之意。朕务全大体。久为含容。虽黜降其官荣。尚尽藏其丑状。而睥睨未已竞惕无闻。积恶既张公议难抑。可崖州司户。未几。德裕惭忿不卒。乃见梦哀诉于宰相令孤绹。乞归葬其尸。识者谓之。强佞虽殊亦不衰云。

　　论曰。唐李习之曰。史官纪事不得实。乃取行状谥牒。凡为状者。皆门生故史苟言虚美。尤不足信。予观李德裕故吏郑亚所为会昌一品制集序。铺张德裕勋业。与新史本傅无异。而旧史武宗纪则着德裕之恶。与诏词皆合。然则新史取信故吏之说。宁不误后来者乎。

　　三年。湖南观察使裴休躬谒华林善觉禅师。休问师还有待者否。觉云有一两个。休云在什么处。觉乃唤大空小空。时二虎自庵后而出。休都之大惊。觉语虎曰。且去。有客在。二虎哮吼而去。休问师作何行业感得如斯。觉良久云会么。休云不会。觉云。山僧常念观音。休叹异而去。觉隐居常持锡夜出林麓间。七步一振锡。一称观音名号。尝有僧来参。方展坐具。觉曰且缓缓。僧曰和尚见个什么。觉云。可惜许。磕破钟楼。其僧从此有省。

　　四年。黄檗希运禅师示寂。师福唐人。姿貌丰硕。游方晚趋江西参马祖。值祖归寂乃见百丈。问马祖平日机缘。丈举再参马祖挂拂话。师于言下大悟。丈曰。子他日嗣马祖去。师曰。不然。今日因师举得见马祖大机之用。若嗣马祖。丧我儿孙。丈曰。如是如是。见与师齐减师半德。见过于师乃堪传受。师自是混迹于众。后于豫章遇观察使裴休。道缘契合。遂出世说法。尝示众曰。汝等诸人欲何所求。遂以棒趁去。而众不散。因谓之曰。汝曹尽是噇酒糟汉。恁么行脚取笑于人。但见八百一千人便去。不可只图热闹也。老汉行脚时。或遇草根下有一个汉。便从顶上一锥。看他若知痛痒可以布袋盛米供养他。可中总似你如此容易。何处更有今日事。汝等既称行脚。亦须着些精神。还知道大唐国里无禅师么。时有僧出云。只如诸方尊宿聚徒阐化又作么生。师曰。不道无禅。只是无师。汝岂不见马大师座下出八十四人坐大道场。得大师正眼者止三两人而已。归宗和尚是其一也。夫出家人须知有从上来事分。且如四祖下牛头融大师。横说竖说犹不知向上关棙子。有此眼脑方辨得邪正宗党。且当人事宜不能体会得。但知学语言念向肚皮里安着。到处称我会禅。还替得汝生死么。轻忽老宿。入地狱如箭。我才见入门来。便识得你了也。还知么。急须努力。莫容易事持片衣口食空过一生。明眼人笑汝。久后总被俗人算将去在。宜自看远近是阿谁分上事。若会即便会。不会即散去。

　　五年。诏京兆荐福寺弘辨禅即入内。帝问曰禅宗何有南北之名。对曰。禅门本无南北。昔如来以正法眼付大迦叶。展转相传至三十一世。此土弘忍大师有二弟子。一名慧能。受衣法居岭南。一名神秀。在北扬化。得法虽一而开导发悟有顿渐之异。故曰南顿北渐。非禅宗本有南北之号也。帝曰何名戒定慧。对曰。防非止恶名戒。六根涉境心不随缘名定。心境俱空照鉴无惑为慧。帝曰何名方便。对曰。方便者隐实覆相权巧之门也。被接中下。曲施诱迪。谓之方便。设为上根。言舍方便但说无上道者。斯亦方便之谈。以至祖师玄言志功绝谓。亦无出方便之迹。帝曰何为佛心。对曰。佛者觉也。谓人有智慧觉照为佛心。心者佛之别名。则有百千异号。体唯其一。本无形状。非青黄赤白男女等相。在天非天在人非人而现天现人。能男能女。非始非终无生无灭。故号灵觉之性。如陛下日应万机即是。陛下佛心。假使千佛共传。应无别有所得也。帝曰如今有人念佛如何。对曰。如来出世为天人师。随根器而说。为上根者开最上乘顿悟至理。中下根者未能顿晓。是以佛为韦提希开十六观门。令念佛生于极乐。故经云。是心是佛。是心作佛。心外无佛。佛外无心。帝曰复有人持经持咒求佛如何。对曰。如来种种说法。皆为最上一乘。如百千众流莫不朝宗于海。如是差别诸缘皆归萨婆若海。帝曰。祖师既传心印。金刚经云无所得法如何。对曰。佛之一化实无一法与人。但云众生各各自性同一法藏。当时燃灯如来但印释迦本法。而无所得方契燃灯本意。故经云。无我无人众生无寿者。是法平等。修一切善不着于相。帝曰。禅师既会祖意。还礼佛看经否。对曰。沙门礼佛诵经盖是住持常法。有四报焉。依佛戒修身。参寻知识。渐修梵行。履践如来所行之迹。帝曰。何为顿见。何为渐修。对曰。顿明自性与佛无二。然有无始染习。故假渐修对治。令顺性起用。如人吃饭非一口便饱。是日辨对七刻方罢。帝悦。赐号圆智禅师。

　　论曰。宣宗在开成会昌间。尝诡服遁世为沙门。于监官会中遇黄檗礼佛次问曰。不着佛求。不着法求。不着僧求。礼拜作什么。檗曰。不着佛求。不着法求。不着僧求。某甲常礼如是事。宣宗凡三次致问。檗三如是答。乃曰会么。宣宗云不会。檗遽收坐具打之。故雪窦颂云。凛凛威风不自夸。端居寰海定龙蛇。大中天子曾轻触。三度亲遭弄爪牙。即其事也。檗异时为相国裴公开示传心法要。及弘辨对帝十问语句皆明白显了。与大乘经旨无少异。然则为人君朝贤说法。固不应与擒纵衲子同日而语也。抑宗门法式类如此。呜呼。不如是乌可谓宗师之全才者欤。

　　六年。江州刺史崔黯复庐山东林寺。黯自为之碑。其略曰。佛之心以空化执。智化也。以福利化欲。仁化也。以缘业化妄。术化也。以地狱化愚。劫化也。故中下之人闻其说利而畏之。所谓救溺以手。救火以水。其于生人恩亦弘矣。然用其法不用其心。以至于甚则失其道蠹于物。失其道者迷其徒。蠹于物者覆其宗。皆非佛之以手以水之意也。为国家者取其有益于人。去其蠹物之病则通矣。唐有天下一十四帝。视其甚理而汰之。而执事之人不以归生返本以结人心。其道甚桀。几为一致。今天子取其益生人。稍复其教。通而流之以济中下。于是江州奉例诏。予时为刺史。前访兹地。松门千树岚光熏天。蜩嘒湍鸣松籁冷然。可别爱而不剪利以时往至是即喜而复之。又曰。尝观晋史见远公之事。及得其书。其辩若注。其言若锋。足以见其当时取今之所谓远公者也。吾闻岭南之山峻而不山。岭北之山山而不秀。而庐山为山。山与秀两有之。五老窥湖悬泉坠天。杭香药灵鸟闲兽善。烟岚之中恍有绛节白鹤。使人观之而不能回眸也。且金陵六代代促俗薄。臣以功危。主以疑惨。浔阳为四方之中。有江山之美。远公岂非得计于此而视于时风耶。然鸷者搏膻。袭者居素。前入不暇。自叹者多。则远师固为贤矣。是山也以远师更清。远师也以是山更名。畅佛之法。如以曹溪。以天台为号者。不可一二。故寺以山。山以远。三相挟而为天下具美矣。

　　八年。沩山灵祐禅师示寂。师尝示众曰。夫道人之心质直无伪。无背无面。无诈妄心行。一切时视听寻常更无委曲。亦不闭眼塞耳。但情不附物即得。从上诸圣只是说浊边过患。若无如许多恶觉情见想习之事。譬如秋水澄渟。清净无为澹泞无碍。唤作道人亦名无事人。时有僧问。顿悟之人还更有修否。师云若真悟得本。他自知时。修与不修是两头语。如今初心虽从缘得一念顿悟自理。犹有无始旷劫习气未能顿净。须教渠净除现业流识。即是修也。不道别有法教渠修行趣向。从闻入理。闻理深妙。心自圆明。不居惑地。虽有百千妙义抑扬当时。此乃得坐披衣自解作活计。时相国郑愚为之碑曰。天下之言道术者多矣。各用所宗为是。而五常教化人事之外。于精神性命之际。史氏以为道家之言。故老庄之类是也。其书具存。然至于荡情累。外生死。出于有无之间。超然独得。言象不可以拟议。胜妙不可以意况。则浮屠氏之言。禅者庶几乎尽也。有口无所用其辩。巧历无所用其数。愈得者愈失。愈是者愈非。我则我矣。不知我者谁氏。知则知矣。不知知者何以无。其无不能尽空。其空不能了。是者无所不是。得者无所不得。山林不必寂。城郭不必諠。无春夏秋冬四时之行。无得失是非去来之迹。非尽无也。冥于顺也。遇所即而安。故不介于时。当其处无必。故不局于物。其大旨如此。其徒虽千百。得者无一二。近代言之者必有宗。宗必有师。师必有传。然非聪明环宏杰达之器不能得其传。当其传是皆鸿庬伟绝之度也。今长沙郡西北有山名大沩。蟠木穹谷不知其遍几千百里。为罴豹虎兕之宅。虽夷人射猎虞迹樵甿不敢从也。师始僧。号灵祐。生福唐。笠首屩足背闽来游。庵于翳荟。非食时不出。栖栖风雨默坐而已。恬然昼夜物不能害。非夫外死生忘忧患冥顺大和者孰能于是哉。昔孔门殆庶之士。以单瓢乐陋巷。夫子犹称咏之。以其有生之厚也。且生死于人。得丧之大者也。既无得于生。必无得于死。既无得于得。必无得于失。故于其间得失是非所不容措。委化而已。其为道术。天下之能事毕矣。凡涉语是非之端。辨之益惑。无补于学者。今不论也。师既以兹为事。其徒稍稍徙从之。则与之结构庐室。与之伐去阴黑。以至于千有余人自为饮食纪纲。而于师言无所是非。其有间者随语而答。不强所不能也。数十年言佛者。天下以为称首。武宗毁寺逐僧。遂空其所。师遽畏首为民。惟恐出虽虽之辈。有识者益贵重之。后湖南观察使裴公休酷好佛事。值宣宗释武宗之禁。固请迎而出之。乘之以己舆。亲为其徒列。又议重削其须发。师始不欲。戏其徒曰。尔以须发为佛耶。其徒愈强之。不得已笑而从之。复到其所居为同庆寺而归。诸徒复来。其事如初。师昔幼视无所为意。忽一日笑报其徒示若有疾。以大中八年正月九日归寂。年八十三。即窆于大沩之南阜。后十有一年。其徒以师之道上闻。始加谥号及坟塔以厚其终。噫人生万类之最灵者。而以精神为本。自童孺至老白首。始于饮食渐于功名利养。是非嫉妒昼夜缠缚。又其念虑未尝时饷历息煎熬形器。起如冤仇。行坐则思想。偃卧则魂梦。以耽淫之利欲。役老朽之筋骸。餐饭既耗。齿发已弊。犹拔白饵药以从其事。外以夸人。内以欺己。曾不知息阴休影。捐虑安神。求须臾之暇。以至溘焉而尽。亲交不翅如行路。利养悉委他人。愧负积于神明。辱殆流于后嗣。淫渝污漫不能自止。斯皆自心而发不可不制以道术。道术之妙莫有及此。佛经之说益以神圣。然其归趣悉臻无有。僧事千百不可梗概。各言宗教自相矛盾。故褐衣圆顶未必皆是。若予者洗心于是逾三十载。适师之徒有审虔者。以师之图形自大沩来。知予学佛。求为赞说。观其图状。果前所谓鸿庬绝特之度者也。既与其赞。则又欲碑师之道于精庐之前。予笑而诺之。遂因其说以自警触。故者立言不专以褒大沩之事云。

　　论曰。郑愚或云曾拜相。而唐史无传。然郑谷与愚同以诗鸣。今观大沩碑。可谓能文者矣。使人读之莫不洗然省己之非而悟禅宗之深妙也。如
本朝太师富郑公尝因比部张隐之轻诮禅学以为葛藤。公与之书。其略曰。吾辈自少为俗事浸渍。及长又取妻养子。奔走仕官黄卷赤轴。往往未尝入手。虽乘闲披玩只是助谭柄而已。何暇究其义理哉。且士农工商各为业次缠缚。纵知有山门禅席欲去参问。何由去得。岂复有结伴参禅问道及众中博约薰蒸之益乎。万一明眼人偶然因事遭际且无一味工夫。所问能有多少。傥不自行探讨深加钻仰。才得一言半句。殊未晓了。便鼻孔撩天。自谓我已超佛越祖。佛经禅𠕋都不一頋。以避葛蕂之诮。弼之愚见深恐未然也。弼不学禅则已。既辨身心学之。须是周旋委曲深钩远索。透顶透底得一切见。成光明净洁。绝无一尘许疑翳。方敢放下。俟到这地位。然后口也不开。眼也不觑人去在。何处更着得葛藤。何处更用工夫耶。隐之隐之。此语诚大钁头。诚大没意智。缘此一事要脱无量劫来生死。直湏与管生死底阎老作抵敌始得。不可听人闲语便自昧也。呜呼。郑公于　吾宋。首以制科进。为朝廷大用。其位㒵勋烈可谓蔪然杰出者矣。若恣情宴乐何所不可。乃砥节砺行要明己事。以悟彻为期。此历古以来大臣中所未易有也。

　　十年。潭州道林沙门疏言诣太原府访求藏经。高士李节饯以序曰。业儒之人喜排释氏。其论必曰。禹汤文武周公孔子之代皆无有释。释氏之兴衰乱之所奉也。宜一扫绝刬革之使不得滋。释氏源于汉。流于晋。弥漫于宋魏齐梁陈隋唐孝和圣真之间。论者之言粗矣。抑能知其然。未知其所以然也。吾请言之。昔有一夫。肤腯而色凝。气烈而神清。未尝谒医。未尝祷鬼。恬然保顺。罔有札瘥之患。固善也。即一夫不幸而有寒暑风湿之痾。背癃而足躄。耳聩而目瞑。于是攻熨之术用焉。禳禬之事纷焉。是二夫岂特相反耶。盖病与不病势异耳。嗟乎三代之前世康矣。三代之季世病矣。三代之前禹汤文武德义播之。周公孔子典教持之。道风虽衰渐渍犹存。诈不胜信。恶知避善。于是有击壤之歌由庚之诗。人人而乐也。三代之季道风大衰。力诈以覆信。扇浇而散朴。善以柔退。恶以强用。废井田则豪窭相乘矣。贪封略则攻战丞用矣。务实帑则聚敛之臣升矣。务胜下则揞克之吏贵矣。上所以御其下者欺之。下所以奉其上者苟之。上下相仇。激为怨俗。于是有汨罗之客。有负石之夫。人人愁怨也。夫释氏之教。以清净恬虚为禅定。以柔谦退让为忍辱。故怨争可得而息也。以菲薄勤苦为修行。以穷达寿夭为因果。故陋贱可得而安也。故其喻云必烦恼乃见佛性。则本衰代之风激之也。夫衰代之风举无可乐者也。不有释氏以救之。尚安所寄其心乎。论者不责衰代之俗。而尤释氏之兴。则是抱疾之夫而责其医祷攻疗者也。徒知释因衰代而兴。不知衰代湏释氏之救也。何以言之耶。夫俗既病矣。人既愁矣。不有释氏使安其分。勇者将奋而思斗。智者将静而思谋。则阡陌之人将纷纷而群起矣。今释氏一归之分而不责于人。故贤智隽朗之士皆息心焉。其不能达此者愚人也。惟上所役焉。故罹衰乱之俗可得而安赖此也。若之何而剪去之哉。论者不思释氏扶世助化之大益。而疾其雕锼彩绘之小费。吾故曰能知其然不知其所以然者也。会昌季年武宗大剪释氏。巾其徒且数万之民𨽻贝其居。容㒵于土木者沉诸水。言词于纸素者烈诸火。分命御史乘驲走天下察。敢隐匿者罪之。由是天下名祠珍宇毁撤如扫。天子建号之初。雪释氏之不可废也。诏徐复之。而自湖以南远人畏法不能酌朝廷之体。前时焚撤书像殆无遗者。故虽明命复许制立。莫能得其书。道林寺湖西之胜游也。有释疏言警辩有谋。独曰。太原府国家旧都。多释祠。我闻其帅司空范阳公天下仁人。我第往来购释氏遗文以惠湘川之人。宜其听我而助成之矣。即辞而北游。既上谒军门。范阳公果诺之。因四求散逸不成蕴秩者。至释祠不见毁而副剩者。又命讲丐以补缮阙漏者。月未几凡得释经五千四十八卷。以大中十年秋八月辇自河东而归于湘焉。嘻释氏之助世既言之矣。向非我君洞鉴理源。其何能复立之耶。既立之且亡其书。非有疏言远识而诚坚。孰克弘之耶。吾喜疏言奉君之令。演释之宗。不惮寒暑之勤。德及远人。为叙其事。且赠以诗。诗曰。湘水狺狺兮俗犷且很。利杀业偷兮吏莫之驯。繄释氏兮易暴使仁。释何在兮释在斯文。湘水滔滔兮四望何已。猿狖腾拏兮云树靡靡。月沉浦兮烟冥山。樯席卷兮橹床闲。偃仰兮啸咏。鼓长波兮何时还。湘川超忽兮落目晼晼。松覆秋庭兮兰被春畹。上人去兮几千里。何日同游兮湘川水。

　　隆兴佛教编年通论卷第二十六
卍新纂续藏经第 75 册 No. 1512 隆兴编年通论


　　隆兴佛教编年通论卷第二十七

　　隆兴府石室沙门　祖琇　撰

　　　　唐

　　大中十年。诏罗浮轩辕先生。左拾遗王谱等上疏谏之。诏答曰。朕以躬亲庶务万机事繁。访闻罗浮处士轩辕集。善能摄生。年龄不老。乃遣使迎之。冀其有少保理也。朕每观前史。见秦皇汉武之事常以之为戒。卿等职在谏司。阅示来章深纳诚意。复谓宰相曰。为吾谕于谏官。虽少翁栾大复生亦不能相惑。第闻轩辕生高士。欲与一言耳。未几轩辕集至。帝问曰。先生遐寿而长年。可致否。对曰。屏声色。去滋味。一哀乐。广惠泽。则与天地合体。日月齐明。是为长年。不假外求也。帝敬重之。帝性明睿用法无私。恭谨节俭惠爱民物。从谏如流。天下称为小太宗。每宰相奏事毕。忽怡然曰。可以闲语。因问闾阎细事。或谭宫中游宴。一刻许复正容曰。卿等善为之。常恐卿辈负朕。后日难复相见。乃起入宫。令孤绹谓人曰。吾十年秉政最乘恩遇。然每延英奏事。未尝不汗沾衣也。

　　十二年八月。帝崩。年五十。旧史赞曰。臣闻黎老言大中故事。献文皇器识深远。久历艰难。备知人间疾苦。自宝历已来。中人擅权事多假借。京师豪右大扰穷民。洎大中临御。一之日权豪敛迹。二之日奸臣畏法。三之日阍寺詟气。由是政刑不滥。贤能效用。百揆四岳穆若清风。十余年间颂声载路。帝宫中衣浣濯之衣。常膳不过数器。非母后侑膳辄不举乐。岁或小饥忧形于色。虽左右近习未尝见怠惰之容。与群臣言俨然煦接如对宾僚。或有所陈闻虚襟听纳故事。人主行幸黄门。先以龙脑郁金籍地。献文悉命去之。宫人有疾医视之。既瘳即袖金赐之。诫曰勿令敕使知。谓朕私于侍者。其恭俭好善类如此。季年风毒。召罗浮山人轩辕集访以治身之要。集亦有道之士也。未尝辄语诡异。帝益重之。及坚请还山。帝曰。先生舍我亟去。国有灾乎。朕有天下竟得几年。集索笔横书四十而去。乃十四年也。兴替宜运其若是欤。而帝道皇猷始终无缺。虽汉之文景不足过也。惜乎简籍遗落旧事十无三四。吮墨挥翰有所慊然。

　　资治通鉴曰。宣宗少历艰难。长年践祚。人之情伪靡不周知。尽心民事精勤治道。赏简而当罚严而必。故方内乐业殊俗顺轨。求之汉世其孝宣之流亚欤。

　　论曰。唐新旧史唯宣宗朝事实相返特甚。唯旧史与资治通鉴皆合。新史贬之谓宣宗以察为明。无复仁恩之意。呜呼斯言莫知何谓也。大凡人君宽厚。长者必责以优游无断。至于精勤治道。则谓以察为明。然则何从而可乎。孟子曰。尽信书不如无书。盖诚然也。

　　咸通六年。德山宣鉴禅师示寂。师剑南人。姓周氏。博贯三藏。常讲金刚经。时以周金刚名之。俄慨然曰。穷诸玄辩。若一毫置于太虚。竭世枢机。似一滴投于巨浸。学与无学吾知之矣。乃尽弃其习。谒龙潭信禅师问。久向龙潭。及到来。潭又不见龙亦不现。信曰子亲到龙潭。是夕师立侍更深。信曰何不下去。师曰暗。信炷纸烛与师。师接得。信即吹灭。师豁然大悟曰。今后更不疑天下老和尚舌头也。即日便辞。信语其徒曰。可中有个汉。牙如剑树。口似血盆。一棒打不回头。他时向孤峰上立吾道去在。师居澧阳垂三十年。大中初武陵太守薛廷望创德山精舍。廷请居之。大阐宗风。上堂示众云。于己无事则勿妄求。妄求而得亦非得也。汝但无事于心。无心于事。则虚而灵空而妙。若毛端许言之本末者。皆为自欺。毫𨤲系念。三涂业因。瞥尔情生。万劫羁锁。圣名凡号尽是虚声。殊相劣形皆为幻色。汝欲求之得无累乎。及其猒之又成大患。终而无益。僧问如何是菩提。师打云。出去。莫向这里屙。问如何是佛。师云佛是西天老比丘。雪峰问。从上宗乘以何法示人。师云。我宗无语句。亦无一法与人。至是将终。谓众曰。扪空追响。劳汝心神。梦觉觉非。竟有何事。言讫端坐而逝。阅世八十有六。

　　七年四月。临济义玄禅师示寂。师曹州人。姓邢氏。参黄檗运禅师问如何是佛法的的大意。声未绝运便打。如是三度到问三度被打。遂辞下山。运指往高安大愚处去。师至。大愚问。黄檗近日有何言句。师曰某甲三度问佛法的的大意。三度被打。不知有过无过。愚云。黄檗恁么老婆心。更问有过无过。师于言下大悟。乃曰元来黄檗佛法无多子。愚搊住曰。尿床鬼子。适来问有过无过。而今却道黄檗佛法无多子。汝见个什么。师于大愚肋下筑三拳。愚托开云。汝师黄檗。非干我事。师由是再回黄檗。师资契会。大机大用卓冠一时。后还乡。徇赵人之请。住子城南临济禅苑。学徒奔凑。师示众曰。赤肉团上有一无位真人。常从汝等诸人面门出入。未证据者看。时有僧问如何是无位真人。师下禅床搊住云。道道。其僧拟议。师托开云。无位真人是什么干屎橛。师云。出家人且要学道。如山僧往日亦曾于经论中寻讨。后方知是济世药方表显之语。遂一时抛却。访道参禅遇大善知识。方乃道眼分明。识得天下老和尚。知其邪正。不是娘生下便金。还是体究练磨一朝自省。道流。如诸方学人未有不依物出来底。山僧向此间从头打手上出来。手上打口里出来。口里打眼里打。未有一个独脱出来底。皆是上他古人闲机境。山僧无一法与人。只是治病解缚。你诸方道流试不依物出来。我要共你商量。十年五岁并无一人。皆是依草附木精魅。向粪块上乱咬瞎汉。作这般见解。徒消十方信施。向你道无如许多般。只是平常着衣吃饭无事过时。你诸方来者皆是有心求佛求法求解脱求出离三界。痴人你出三界向什么处去。你一念心贪是欲界。一念心嗔是色界。一念心痴是无色界。是你屋里家具。三界不自道我是三界。还是你目前灵灵地照烛万般酌度世界底人与三界安名。道流。目前用处。更有阿谁把得便用。莫著名字号为玄旨。与么见得为嫌底法。师云。禅宗见解死活翛然。参学之人大须子细。如宾主相见便有言论往来。或应物现形。或全体作用。或把机权喜怒。或现半身。如有真正道流便喝。先拈出一个胶盆子。善知识不辨是境。便上他境上作模样。学人又喝。前人不旨放下。此是膏肓之病。不堪医。唤作客看主。或善知识不拈出物。随学人问处即夺。学人被夺。抵死不放下。此是主看客。或有学人应一个清净境出。善知识辨得是境。把将抛向[土*兄]里。学人言大好。知识即云咄哉不识好恶。学人便礼拜。此是主看主。或有学人被枷带锁出。善知识更与一重枷锁。学人欢喜。彼此不辨。呼为客看客。山僧如是所举。皆是辨魔拣异知其邪正。道流。实情大难。佛法幽玄。山僧竟日与他说破。学者物不在意。千遍万遍脚底踏过。黑没焌地。年登半百。只管傍家负死尸行。担却担子天下走。道流。如诸方学人来。山僧此间作三种根器断。如中下根器来。我便夺其境而不除其法。或中上根器人来。我即境法俱夺。如上上根器人来。我则境法人俱不夺。如有出格见解人来。我此间便全体作用不历根器。道流。到这里。着力处不通风。石火电光即蹉过。学人若眼目定动。转没交涉。拟心即差。动念即隔。有人解者不离目前。师云。山僧佛法的的相承。从道一和尚．麻谷．丹霞．庐山和尚一路行遍天下。无人信得尽。皆起谤。如道一和尚用处纯一无杂。学人三百五百尽皆不见他意。如庐山和尚自在真正顺逆用处。学人不测涯际悉皆茫然。如丹霞玩珠隐显。学人来者皆悉被骂。如麻谷用处。如黄檗用处。近皆不得。如石巩用处。向箭头上觅人。来者皆惧。如山僧今日用处。真正成坏玩弄神变。入一切境随处无事。境不能换。但有来者。我即便出看渠。渠不识我。便一向入我言句。苦哉苦哉。师辞。黄檗问什磨处去。师云不是河南便归河北。檗便打。师约住与一掌。檗大笑唤侍者将百丈先师禅板机案来。师云侍者将火来。檗云。虽然如是。汝但将去。已后坐却天下人舌头去在。先是仰山云。汝向北有个住处。有人辅佐老兄。只是此人有头无尾有始无终。及师居临济。普化已先在彼。果赞佐师。未久普化全身脱去。寻以兵动弃去。太尉默君和舍宅为寺。延请师居。亦以临济为额。次至河府。府主王常侍与师道契。晚迁大名府兴化寺闲居。存奖执侍。师付法偈曰。㳂流不止问如何。真照无边说似他。离相离名人不禀。吹毛用了急还磨。一日谓众曰。吾灭后不得灭却吾正法眼。三圣云争敢灭却和尚正法眼。师云。已后有人问你。作么生道。三圣便喝。师云谁知吾正法眼藏向这瞎驴边灭却。言讫端坐而化。门人奉全身塔于大名府西北隅。谥曰慧照禅师。

　　论曰。临济大悟发明正法眼藏。如箭离弦。师子返掷。照用惊群。又况黄檗．大愚钳锤妙密。掣电光中与之击节投机。真佛祖炉鞴也。呜呼盛哉。自临济传兴化。今逾十世道益光大。所谓源深流长。抑这宗脉说话。历历皆从佛祖顶𩕳上拈出。决非他宗所能跂及也。其犹大鹏一举九万里则风斯在下矣。古所谓云门．临济僧中王也。岂虚语哉。

　　九年。长沙景岑禅师示寂。师尝示众曰。我若一向举扬宗教。法堂里须草深一丈。我不得已向汝诸人道。尽十方世界是沙门眼。尽十方世界是沙门全身。尽十方世界是自己光明。尽十方世界在自己光明里。尽十方世界无一人不是自己。我常向汝道。三世诸佛共十法界众生是摩诃般若光。光未发时汝等诸人向什么处委。光未发时尚无佛无众生消息。何处得有山河国土来。时有僧问如何是沙门眼。师云长长出不得。又云成佛成祖出不得。六道轮回出不得。僧云未审出个什么不得。师云昼见日夜见星。僧云学人不会。师云妙高山色青又青。僧云如何是佛。师云众生色身是。僧云。河沙诸佛体皆同。如何有种种名字。师云。从眼根返源名为文殊。耳根反源名为观音。徙心返源名为普贤。文殊是佛妙观察智。观音是佛无缘大悲。普贤是佛无为妙行。三圣是佛之妙用。佛是三圣之真体。用则有河沙假名。体则总名为一薄伽梵。僧云。色即是空空即是色。此理如何。师云。碍处非墙壁。通处勿虚空。若人如是解。心色本来同。问如何是佛性。师云。佛性堂堂。显现住相。有情难见。若悟众生无我。我面何殊佛面。问如何是上上人行履处。师云如死人眼。问上上人相见时如何。师云如死人手。问善财无量劫来为什么淤普贤身中世界不遍。师云汝从无量劫来还曾游得遍么。问如何是普贤身。答含元殿里更问长安。问亡僧迁化向什么处去。师云。不识金刚体。却唤作生缘。十方真寂灭。谁在复谁行。师因临济示众赤肉团上有一无位真人。乃有偈曰。万法一如不用拣。一如谁拣谁不拣。即今生死本菩提。三世如来同个眼。仰山问。人人尽有这个事。只是用不得。师云恰是请汝用。仰云作么生用。师乃踏倒仰山。山曰直下似个大虫。世因名岑大虫。

　　十年。洞山价禅师示寂。师会稽人也。姓俞氏。幼出家。年二十一往嵩岳受具。首谒南泉。值马祖忌日设斋。泉问众曰。今日设斋。未审马祖还来否。众无对。师乃出对曰。待有伴即来。泉闻之赞曰。此子虽后生。却堪雕琢。师曰和尚莫压良为贱。次谒沩山问曰。顷闻忠国师有无情说法。良价未究其微。沩山曰。我这里亦有。只是难得其人。师曰便请和尚道。沩曰父母所生口终不敢道。师曰还有与和尚同时慕道者否。沩曰此去石室相连。有云岩道人。若能拨草瞻风。必为子之所重。师到云岩问无情说法什么人得闻。岩曰无情说法无情得闻。师曰和尚还闻否。岩曰。我若闻。汝即不得闻吾说法也。师曰若恁么即良价不闻和尚说法。岩曰。我说汝尚不闻。何况无情说法耶。师乃述偈曰。大也奇。也大奇。无情说法不思议。若将耳听应难会。眼处闻声方始知。遂辞。云岩问什么处去。曰虽离和尚未卜所止。岩曰早晚却来。师曰待和尚有住所即来。岩曰自此一去难得相见。师曰难得不相见。又问岩曰。和尚百年后。忽有人问还邈得师真。如何祇对。岩曰。但向伊道。即这是。师良久。岩曰承当这个事大须审细。师犹涉疑。后因过水睹影大悟前旨。因有偈曰。切恐从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。大中末。于新丰山接诱学徒。其后盛化于高安之洞山。常因云岩忌日修斋。僧问。和尚见南泉发迹。为什么与云岩设斋。师曰。我不重先师道德。亦不为佛法。只重不为说破。又僧问。和尚还肯先师也无。师曰半肯半不肯。曰为什么不全肯。师曰。若全肯。即孤负先师也。师有时垂语云。直道本来无一物。犹未消得他钵袋子。僧问什么人合得。师曰不入门者。曰只如不入门者还得也无。师曰。虽然如此。不得不与他。师又曰。直道本来无一物。犹未消得他衣钵。这里合下得一转语。且道下得什么语。有一上座下九十六转语不惬师意。末后一转始可师意。师曰。阇黎何不早恁么道。有一僧闻。请举其语。如是三年执侍。然不为举。上座因疾其僧曰。某甲三年请举前语。不蒙慈悲。善取不得恶取。遂露刃向之曰。若不道即杀上座也。上座悚然曰且待为汝举。乃曰直饶将来亦无处着。其僧礼谢。僧问常寻常教学人行鸟道。未审如何是鸟道。师曰不逢一人。曰如何行。师曰直须足下无丝去。如只如行鸟道。莫便是本来面目否。师曰汝因什么颠倒。曰什么处是学人颠倒。师曰。若不颠倒。何得认奴作郎。曰如何是本来面目。师曰不行鸟道。师谓众曰。知有佛向上人。方有语话分。时有僧问如何是佛向上人。师曰非常。师问僧世间何物最苦。僧曰地狱最苦。师曰。不然。在此衣线下不明大事是最苦。师问僧名什么。曰某甲。师曰阿那个是汝主人公。曰见祇对次。师曰。苦哉苦哉。今时人例皆如此。只是认得驴前马后将为自己。佛法平沉此之是也。客中辨主尚未分明。如何辨得主中主。僧云如何是主中主。师云阇黎自道取。曰。某甲道得。只是客中主。如何是主中主。师曰。恁么道即易。相续也大难。师将示寂。谓众曰。吾有闲名在。谁为吾除得。众皆无对。有沙弥曰。请和尚法号。师曰吾闲名已谢。问。和尚违和。还有不病者不。曰有。僧曰不病者还看和尚否。曰老僧看他有分。曰和尚争得看他。师曰老僧看他时不见有病。又曰离此壳漏子向什么处与吾相见。众无对。遂剃发披衣令撞钟。湛然而寂。时学徒千余人号悦。移时师忽开眸曰。夫出家人心不附物。是真修行。劳生息死于悲何有。乃召主事僧令辨愚痴斋一中。盖责其徒恋情也。至七日食具方备。师随众斋毕。复谓众曰。僧家无事。大率临行之际勿须諠动。明日浴罢。端坐长往。寿六十三。谥悟本禅师。

　　是岁五月。帝幸安国寺。赐国师知玄宝座。高二丈。材用沉香涂髹。缕龙凤葩𤾡金细之上。施复座陈经几。其前四隅立瑞鸟神人。高数赤。磴道以升。前被绣囊锦襜珍丽绝甚。时宫中日斋万僧。帝自为赞呗。宰相肃仿谏以为天竺法割爱取灭。非帝王躬践。今笔梵言口梵音。不若征谬赏滥罚振殃祈福。况佛者可以悟取。不可以相求。懿宗虽不纳。然嘉美其言。玄姓陈氏。世号陈菩萨。三学洞贯。名盖一时。异迹尤多。及僖宗避巢贼幸成都。遣御史郭遵赍玺书征赴行在。帝素重其名。引对大悦。赐号悟达国师。留行宫久之。辞归九陇。忽定中见菩萨降其室。摩玄顶。演深妙音而慰安之。言讫即隐。俄一珠入玄左股。隆起楚甚。上有晁错二字。玄知夙债也。即右胁安卧而逝。著述凡二十余万言行于世。弟子僧彻。彻弟子觉晖。俱有重名。三世为僧统。或谓玄前身盖汉川三学山知铉法师。铉在世尝讲十地品。感地变金色。及终感病。与玄绝类。

　　论曰。世称知玄盖汉袁盎后身。其谏争亦余习也。当武宗惑于左道将罢大教。玄争之。伸明自宗可也。乃沮其服食而进以礼乐刑政。是拂之而与之竞焉。则与盎谏迁淮南王斥赵谈参乘却慎夫人座异矣。然自汉文抵僖宗七百余年。盎偿晁错事固应足矣。尚蒙恶报而毙。何哉。盖与错始有私隙。及错议削七国而七国叛。盎遂请斩错。及错诛而七国之兵不退。则是盎假国威以报私仇也。故其历十数世而业报未艾也如此。可不戒哉。

　　咸通十一年。相国裴休薨。休字公美。孟州人。儿时与兄弟偕隐。昼讲经。夜著书。终年不出户。有馈鹿者。诸生荐之。休不食。曰。蔬食犹不足。今一㗖肉。后何以继。擢进士第。累更内任。尝出刺洪州。一日入龙兴寺观壁𦘕叹曰。容仪可观。高僧何在。时有数僧对。不惬。休曰此间莫有禅者么。僧云。近一僧至。似禅者。休命召至。乃黄檗运禅师。时未显名。休以前问扣之。运高声曰裴休。休应诺。运曰在什么处。休豁然。后此契入。遂迎入府第。旦夕问法。及移镇宛陵亦命与俱。由是深彻法源。复与圭峰密禅师道缘尤密。大中时执政六年。次历诸镇节度。薨年七十有四。休能文章。书楷遒媚有体法。为人酝籍操守严正进止雍闲。宣宗尝曰。休真儒者。居常不御酒肉。着释氏文数万言。

　　其圭峰禅源诸诠序曰。禅师集禅源诸诠为禅藏而都序之。休曰未尝有也。自如来现世随机立教。菩萨间生随病指药。故一代时教开深浅之二门。一真如心演性相之别法。马龙二士皆弘调御之说而空性异宗。能秀二师俱传达磨之心而顿渐殊禀。天台专依三观。牛头无有一法。江西举体全真。荷泽直指知见。其他空有相破。真妄相攻。反夺顺取。密指显说。故西域中夏其宗实繁。良以病有千源药生多品。投机随器不得一同。虽俱为证悟之门。尽是正真之道。然诸宗门下通少局多。故数十年来师法益坏。以承禀为门户。各自开张。以经论为戈矛。互相攻击。情随函矢而迁变。法逐人我以高低。是非纷拏莫能辨㭊。则向者世尊菩萨诸方教宗。适足以起诤后人。增烦恼病。何利益之有哉。圭峰禅师久而叹曰。予丁此时。不可默矣。于是以如来三种教义。印禅宗三种法门。融瓶槃钗钏为一金。搅酥酪醍醐为一味。振纲领而举者皆顺。据会要而来者同趋。尚恐学者之难明也。又复直示宗源之本末。真妄之和合。空性之隐显。法义之差殊。顿渐之同异。遮表之回互。权实之浅深。通局之是非。莫不提耳而告之。指掌而示之。颦呻以吼之。柔和以诱之。乳而药之。恐性命之夭殇也。保而护之。念水火之漂焚也。挥而散之。悲斗诤之牢固也。大明不能破长夜之昏。慈父不能保身后之子。若吾师者捧佛日而委曲回照。疑曀尽除。顺佛心而横亘大悲。穷劫蒙益。是则世尊为阐教之主。吾师为会教之人。本末相符。远近相照。可谓毕一代时教之能事矣。或曰。自如来灭后未尝大都而通之。今一旦违宗趣而不守。废关防而不据。无乃乖秘藏密契之道乎。答曰。佛于法华经涅槃会上亦以融为一味。但味者不觉。故涅槃经云。迦叶菩萨曰。诸佛有密语而无密藏。世尊赞叹曰。如来之言开发显露清净无翳。愚人不解谓之秘藏。智者了达则不名藏。此其证也。故王道兴则外户不闭而守在夷狄。佛道备则诸法总持而防在外魔。不当复执情攘臂于其间也。呜呼。后学当取信于佛。无取信于人。当取证于本法。无取证于未习。能如是则可以报圭峰之劬劳德矣。

　　论曰。唐拾遗称休执政六年。一日宣宗在便殿。休入见从容以立皇储为请。宣宗徐摇首曰。如卿请。朕便是闲人也。休以此忤。肯丐外任。乃以平章事出镇巨藩。阅十余年而薨。及史氏称休为人酝籍操守严正进止雍闲。宣宗尝曰休真儒者。此盖涉世之影迹也。至于淹贯六艺。洞彻教乘。具正法眼。则天下之美萃于一人。而古今无与比者。当时唯庞居士具宗眼而纯提向上。休则润以文雅而光辅宗门。若其圆觉经．法界观二序。并劝发菩提心文。后世虽有作者。无能过矣。是二公者。议其地位。则第八无相无功用福智皆报得者欤。

　　咸通十四年三月庚午。诏两街僧于凤翔法门寺迎佛骨。于是以金银为刹。珠王为帐。孔鹬周饰之。小者寻丈。高者倍之。刻檀为檐柱。陛墄涂黄金。每一刹数百人举之。香舆前后系道缀玉瑟瑟。幡盖殊彩以为幢旌。费不赀限。以四月八日至京师。彩观夹道。天子御安福门楼迎拜。引入内道场。三日后出京城诸寺。诏赐两街僧金帛。京师耆老及见元和事者悉厚赐。所过卿聚皆裒土为刹。相望于途。光景昼见。京城高赀相与集大衢。作缯台缦阙。注水银为池。金玉为树。集桑门。罗像设。考鼓鸣螺继日夜。下诏曰。朕以寡德缵承洪业十有四年。顷值寇兴王师未息。朕忧勤在位爱育生灵。遂尊崇释教。至重玄门迎请真身。为百姓祈福。今观睹之众隘塞路岐。载念狴牢寝兴在虑。嗟我黎人陷于刑辟。况渐当暑毒系于螺绁。京几及天下诸州府见禁囚递减死一等。

　　明年四月诏送佛骨归于凤翔。都人耆耋辞饯皆呜咽流涕。

　　新史赞曰。人之惑怪神也甚哉。若佛者特西域一槁人耳。裸顶露足以乞食自资。臞辱其身。屏营山樊。行一概之苦本。无求于人。徒属稍稍从之。然其言荒茫漫靡夷幻变现。善推不验无实之事。以鬼神死生贯为一条。据之不疑。掊嗜欲。弃亲属。大抵与黄老相出入。至汉十四叶书入中国。迹夫生人之情以耳目不际为奇。以不可知为神。以物理之外为畏。以变化无方为圣。以生而死死而复生回复偿报歆艳其间为惑。然以贱近贵远为喜鞮译差升不可研诘。华人之谲诞者。又攘庄周列御寇之说佐其高层累架。腾直出其表。以无上不可加为胜妄相夸。协而唱其风。于是自天子逮庶人皆震动而奉祀之。初宰相王缙以缘业事佐代宗。始作内道场。书夜梵呗。冀禳寇戎。大作盂兰。肖祖宗像。分供寺塔。为贱臣嘻笑。至宪宗遂迎佛骨于凤翔。内之宫中。韩愈指言其弊。帝怒。窜愈濒死。宪亦弗克天年。幸福而祸无。乃左乎懿宗不君精爽夺迷。复蹈前车而覆之。兴哀无知之场。丐疵百解之胾。以死自誓。无有頋籍流涕拜伏。虽事庙上帝无以进焉。屈万乘之贵。自等于古胡数。千载而远以身为殉。呜呼。运痑祚殚天告之矣。懿不三月而殂。唐德之不竞。厥有来哉。

　　论曰。甚矣宋景文公诋毁吾先师之厚也。屡欲直其辞而为之解嘲。及得大颠对退之之论。李节赠疏言之叙。凡予所欲言者。彼既言矣。故不别论。且宪懿二宗诚为崇奉太过。至于高祖沙汰二教。诏下而位移。武宗大灭释氏。未逾岁而被祸。此亦不得不惧也。虽然真佛也者。圣凡之大本也。体与太虚等遍。用与众庶同功。无为而无所不为。无在而无所不在。然则心外见佛而过举之者非正见也。昧乎大本而故毁之者即自毁也。景文斥其奉之之弊。而匿其毁之之失。岂良史之谓哉。

　　隆兴佛教编年通论卷第二十七
卍新纂续藏经第 75 册 No. 1512 隆兴编年通论


　　隆兴佛教编年通论卷第二十八

　　隆兴府石室沙门　祖琇　撰

　　　　唐

　　光启三年四月。岩头全豁禅师示寂。师泉州人。姓柯氏。少落发。抵长安受具。游讲席。习经律。次与雪峰钦山结伴优游禅苑。初造临济。值济迁化。见仰山。才入门提起坐具云和尚。仰山拟取拂子举之。师曰不妨好手。次见德山。执坐具上法堂瞻视。山曰作什么。师咄之。山曰老僧过在什么处。师曰两重公案。便下参堂。山曰这个阿师。稍似个行脚人。至来日上问讯。山曰阇黎什么处学得这个虚头来。师曰全豁终不自谩。山曰他后不得辜负老僧。雪峰在德山作饭头。一日饭迟。德山擎钵下堂。雪峰见之曰。钟未鸣。鼓未响。老汉向什么处去。德山却归方丈。师在堂中闻之。拊掌曰。大小德山犹未会末后句在。时众讶之。以白德山。山令侍者呼师入方丈曰。上座今日道老汉未会句在。且作么生。师即密启其意。来日德山升堂说法竟。大众下堂。师于堂前拊掌曰。且喜德山老人会句也。他后天下人近不得。然虽如此。只得三年。德山果如期而灭。

　　师居岩头。一日上堂谓众曰。吾尝究涅槃经七八年。睹三段文似衲僧说话。又曰。休休。有僧礼拜请益。师曰。经云。吾教意如伊字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意如摩醯首罗劈开面门。竖亚一只眼。此是第二段义。又曰。吾教意犹如涂毒鼓。击一声。远近闻者皆丧。是第三段义。时小岩上座问如何是涂毒鼓。师以两手按膝亚身曰韩信临朝底。问浩浩尘中如何辨主。师曰铜沙罗里满盛油。问如何是道。师曰破草鞋抛向湖里着。问古帆不挂时如何。师曰后园驴吃草。尝谓众曰。老汉去时。大吼一声了去。其后中原盗起。众皆避地。师端居自如。一日贼大至。责以无供馈。遂剚刃焉。师神色不动。大叫一声而终。寿六十有一。后唐追谥清严大师。有嗣法上座罗山能。世其高风云。

　　论曰。唐自乾符中巢贼首乱天下。禧宗蒙尘。往来岁无定居。及贼平。方镇各擅其地而有之。继以沙陀之兵再陷长安。都邑遂为丘墟。繇是李克用．李茂贞．朱全忠等争雄竞霸。侵逼王廷。皆所不忍愿闻者。吾徒此时避地岩穴迹不可见。故新旧唐史自中和至唐亡数十年间。绝无一字及释老者。当是时天下禅宗为最盛。迨自十国割分扬行密据。江淮钱镠据浙。王审知据闽。刘隐据广。马殷据楚。王建据蜀。高季兴据荆峡。以至李昪继江淮。孟知祥继蜀。刘旻继汉而据幽并。皆倾城竭力归奉大教。以悦民心苟延其祚。虽然彼武夫悍卒乘时僭叛。素不知书。复无勋德在民。必再世而后淫侈荒纵。迭相戮辱而覆其邦。断无一可称者。特南唐好文。钱氏循理而已。凡十国者。七在唐历垂三十年。而朱全忠始受唐禅。建都大梁。阅五朝八姓十有三君。谓之五代五十三年。合唐末乱罹凡八九十载。可谓薄福鲜德之世。唯战争杀伐为事。文章德行礼义廉耻丧灭几尽。唯吾属有所谓大沩．黄檗．洞山．云居．雪峰．玄沙．云门．鼓山。若此类。学徒常数千百人。而深禅妙句脍灸古今。高风异行照映天人。踪迹具在不可诬也。然则沙门处乱世操立如此。故一时良善得以依归。矧当治世　圣化养育者耶。自是略着禅门五宗而不及世俗云。

　　大顺二年。仰山慧寂禅师示寂。师韶州怀化人。初谒沩山。祐禅师问。汝是有主沙弥无主沙弥。曰有主。曰在什么处。师从西过东立。祐知是异人便垂开示。师问如何是真佛住处。祐曰。以思无思之妙。返思灵𦦨之无穷。思尽还源。性相常住。事理不二。真佛如如。师于言下顿悟。自此执侍十有五载。凡有言句皆为后世宗范。一日师问沩山曰。和尚浮沤识近来宁未。沩山云我无来经五年也。仰曰。若恁么。和尚如今身前应普超三昧顶。沩山云未在。仰曰性地浮沤尚宁。然灯身前何故未。沩山云。理则如是。我未敢保任。仰曰如何是未敢保任处。沩山云汝莫口解脱汝。岂不闻安秀二师被则天试入水。始知有长人。到这里。铁佛也须汗出。寂子。汝大须修行。莫终日口密。及领众住王莽山。一日禅床陷入地中。地神告以此山不任和尚居止。东南有大仰山。乃人间福地。遂迁止仰山。示众曰。汝等诸人各自回光返照。莫记吾言。汝无始劫来背明投暗。妄想根深卒难顿拔。所以假设方便夺汝粗识。如将黄叶止啼。有什么是处。亦如人将百种货物与金宝作一铺货卖。祇拟轻重来机。所以道。石头是真金铺。我这里是杂货铺。有人来觅鼠粪。我亦拈与他。来觅真金。我亦拈与他。时有僧问。鼠粪即不要。请和尚真金。师云。啮镞拟开口。驴年亦未会。师云。索唤则有交易。不索唤则无。我若说禅宗。身边要一人相伴亦无。岂况五百七百众耶。我若东说西说。则争头向前采拾。如将空拳诳小儿。都无实处。我今分明向汝说圣边事。且莫将心凑泊。但向自己性海如实而修。不要三明六通。何以故。此是圣末边事。如今且要识心达本。但得其本不愁其末。他时后日自具去在。若未得本。纵饶将情学他亦不得。岂不见沩山和尚道。凡圣情尽。体露真常。事理不二。即如如佛。师因归沩山省觐。祐问。子既称善知识。争辨得诸方来者知有不知有。有师承无师承。是义学是玄学。子试说看。师曰。慧寂有验处。但见诸方僧来便竖起拂子问伊。诸方还说这个不说。又云这个且置。诸方老宿意作么生。祐叹曰此是从上宗门中爪牙。祐问。大地众生业识茫茫无本可据。子作么生知他有之与无。师曰慧寂有验处。时有一僧从面前过。师召云阇黎。僧曰首。师曰。和尚。这个便是业识茫茫无本可据。祐曰此是师子一滴乳能散六斛驴乳。郑愚相公问不断烦恼而入涅槃时如何。师竖起拂子。公云入之一字不要亦得。师云入之一字不为相公。师问双峰。师弟近日见处如何。对曰。据某甲见处。实无一法可当情。师曰汝解犹在境。双峰曰。某甲只如此。师兄如何。师曰汝岂无能知无一法当情者。沩山闻云。寂子一句。疑杀天下人。僧问禅宗顿悟毕竟入门的意如何。师曰。此意极难。若是祖宗门下。大根上智一闻千悟。得大总持。此根人难得。其有根微智劣。所以古德道。若不安禅静虑。到这里总须茫然。僧曰除此格外还别有方便令学人得入也无。师曰。别有别无令汝心不安。汝是什么处人。曰幽州人。曰汝还思彼处否。曰常思。师曰。彼处楼台林苑人马骈阗。汝反思思底还有许多般也无。曰某甲到这里一切不见有。师曰。汝解犹在境。信位即是。人位即未是。据汝所解。只得一玄。得坐披衣向后自看。沩山一日复问师曰。汝向后记得人否。师曰若记只记见解。沩曰何以如此。师曰西竺般若多罗谶二千年事。至时毫发不移。曹溪亦谶身后有难。乃至亦无爽。今时还得否。沩曰此是行通。我是自宗通。亦是禅学。未问六通。师曰。某谓见解宗通。语绝渗漏属语密。行解照明。自辨清浊业。属意密。某未齐曹溪与般若多罗。不敢辄记。沩山深然之。先是师预示偈曰。吾年七十七。老去是今日。任性自浮沉。两手攀膝屈。至是两手抱膝而逝。师之毕迹及垂谶记。具存本山实录。

　　论曰。吾宗从上来。虽以妙悟通宗。抑履践功深方能究竟大事。观伪仰论语密意密。在乎群生日用中了无覆藏。曷足谓之密哉。盖未了业相流动。长时渗漏。则荡其密。唯悟宗返本绝渗离倒。触物而真则密矣。非别有密旨也。噫。惜其宗风绝特。行高履深。后世不能永其传。庸非上圣示迹增广少室宗风。至于析派分灯。抑后人慕其盛而然欤。

　　乾宁四年。赵州从谂禅师示寂。阅岁一百二十。师曹州人。姓郝氏。落发未具戒便造南泉。泉一见深器之。一日问如何是道。泉云平常心是道。师曰还可趣向否。曰拟向即乖。师曰不拟如何知是道。泉云。道不属知。不属无知。知是妄觉。不知是无记。若真达不疑之道。犹如太虚廓然虚豁。岂可强是非耶。师于言下大悟。自是周旋南泉之门凡二十年。次遍历诸方。后归北地。众请住赵州观音古刹。示众曰。如明珠在掌。胡来胡现。汉来汉现。老僧有时将一枝草作丈六金身用。有时把丈六金身作一枝草用。佛是烦恼。烦恼是佛。僧问未审佛是谁家烦恼。师云与一切人为烦恼。僧云如何免行。师云用免作么。问师还入地狱否。答云老僧末上入。僧云大善知识为甚么却入地狱。师云。若不入。阿谁教化汝。真定师王公携诸子入院。师坐而问曰大王会么。王云不会。师云。自少持斋今已老。见人无力下绳床。王公加礼而去。一日示众曰。金佛不度炉。木佛不度火。泥佛不度水。真佛屋里坐。菩提涅槃真如佛性尽是贴体衣服。亦名烦恼。不问即无烦恼。且实际理什么处着得。一心不生万法无咎。汝但究理坐看三二十年。若不会道。截取老僧头去。梦幻空华何劳把捉。心若无异万境一如。既不从外得。更拘执作什么。如羊相似。拾物安向口里。老僧见药山和尚道。有人问着。便交合取狗口。老僧亦交合却口。师之玄言。天下推为宗门妙唱云。

　　天复二年。云居道膺禅师示寂。师幽州玉田人。参洞山价禅师契悟宗旨。洞山深可之曰。此子已后千万人把不住。一日问曰。昔南泉问讲弥勒下生经僧云。弥勒什么时下生。僧曰。见在天宫。当来下生。南泉云。天上无弥勒。地下无弥勒。师曰。只如天上无弥勒。地下无弥勒。未审谁与安名。洞山直得禅床震动。乃曰膺阇黎。及结庵于后洞。日感天厨奉供。洞山勉令随方接人。遂登云居。学徒奔凑至一千五百众。尝示众曰。古人云。地狱未是苦。若向此衣单下不明大事却是最苦。汝等既在这个行流。十分去九不较多也。更着些子精彩。便是上座不屈平生行脚。不辜负丛林。古人道。欲得保任此事。须向高高峰顶立。深深海底行。方有些子气力。汝若大事未办。须履践玄途。又曰。汝等师僧家发言吐气须有来由。凡问事须识好恶尊卑良贱。信口无益。傍家到处觅相似语言。所以寻常向兄弟道。莫怪不相似。恐同学太多去。第一莫将来。将来不相似。八十老人出场屋。不是小儿戏。一言参差。千里万里。难为收摄。直至敲骨打髓须有来由。言语如钳夹。钩锁相续不断。始得头头上具。物物上新。可不是精得妙底事。向道知有底人终不取次。十度拟发言。九度即休去。为什么如此。恐怕无利益。体得底人。心如腊月扇。口边直得醭出。不是汝强为任运如此。欲得恁么事。须是恁么人。既是恁么人。何愁恁么事。学佛边事是错用心。假饶解千经万论。讲得天华落。石点头。亦不干自己事。况乎其余。有何用处。若将有限心识作无限中用。如将方木逗圆孔。多少差讹。设使攒华簇锦。事事及得。尽一切事。亦只唤作了事人。无过人。终不唤作尊贵。将知尊贵边着得什么物。不见从门入者非宝。捧上不成龙。知么。又曰。如好猎狗。只解寻有踪迹底。忽遇羚羊挂角。莫道迹。气亦不识。僧问羚羊挂角时如何。师曰六六三十六。曰不会。师云。不见道无踪迹。一僧在房内看经。师隔窗问阇黎念者是什么经。对曰维摩经。师曰不问维摩经。念者是什么经。其僧有省。师临终前期五日为众开最后方便。序出世始末。众皆怆然。至时端坐而化。后唐谥曰弘觉禅师。

　　论曰。洞下宗旨。较他宗尤为精密。当时诸徒如云居之说法。如曹山之机辩。足以峻其门庭。然二公之云为。未尝以金锁玄关泥牛木马及五位三堕为专门潜授之物。后世遂以此为门风。至觉范复私设宝镜三昧辞以尤之。呜呼。云居云。学佛边事是错用心。然则今时学者用心果如何哉。

　　五代

　　叙曰。后梁朱氏篡唐。阅五朝八姓。十有三君五十三载。欧阳文忠公法春秋着为五代史。古所谓春秋作而乱臣贼子惧。然自秦汉而下。祸起萧墙变生肘腋。君臣父子之际所不忍愿闻者。奚更不惧之多乎。予尝以唐新旧本纪参挍。粗见文忠师仰春秋略例纪事褒贬之妙。非他史所及。因采数十端着新唐史本纪略例一篇。及得五代史。阅其自发述作之意。与予言亦颇合。然举春秋宗王之作裁正唐史可也。以之致虚名盛礼而歆艳五代之君。不几于枉设乎。朱全忠弑昭宗。灭唐祚。虽王莽．刘曜之恶不足以比之。及其有国。父父子子更相屠戮。不殊犬豕之死。正吾教善恶因果之效也。文忠蔑视而不取。特假春秋峨巍位号朝仪以赍之。卒无一辞深诛痛责。使后世忠良阅之。曷以泄胸中之不平乎。荆国王文公尝叹惜。文患不修晋书而修五代史。予之言盖文公叹息之意也。至于李存勖．石敬塘．刘知远。皆突厥沙陀夷狄之种。朱全忠．郭威乃中国人。反不若三夷狄近人类也。郭威代汉。及养子世宗颇有声。然议者概见而未之详。

　　夫
大圣人出世。其威灵气𦦨必有傍资余及焉。周显德间军功屡捷雄武日着。时我
宋太祖皇帝弟兄任将师。宜乎席其
天威而克胜也。且以凤凰在壳渥注堕地。犹自绝类离伦。矧
大圣人处九四或跃之地者乎。然则郭太祖柴世宗为我
宋先驱。因人而成事者也。曾何足云哉。

　　后梁

　　开平二年五月。雪峰义存禅师示寂。师泉州人。姓曾氏。十七落发。往幽州授具戒。绵历禅会。缘契德山。咸通中登象骨山。雪峰创院。玄侣奔萃。懿宗赐号真觉大师。上堂。僧问。拈捶竖拂不当宗乘。和尚如何指示。师竖起拂子。其僧抱头而出。师乃不頋。道怤问。只如古德岂不是以心传心。师曰兼不立文字语句。怤曰。只如不立文字语句。师如何传。师良久。怤礼拜。师曰更问我一转岂不好。怤就和尚请一转语头。师曰。只恁么。唯别有商量。曰和尚恁么即得。长庆问。从上诸圣传受一路。请师垂示。师默然。长庆礼拜而退。师莞尔而笑。

　　师有时谓众曰。堂堂密密地。道怤出问曰。是什么堂堂密密。师起立曰道什么。怤退步而立。师垂语曰。此事得恁么尊贵。得恁么绵密。怤对曰。某甲到来数年。不闻和尚恁么示诲。师曰。我向前虽无。如今已有。莫有妨么。曰。不敢如此。和尚不已而已。师曰致使我如此。怤从此信入。因普请次。师举沩山见色便见心语。问怤还有过也无。怤曰古人为什么事。师曰。虽然如此。要共汝商量。曰恁么即不如道怤锄地去。又尝普请次。师问皎然曰。古人道。谁知席帽下。元是昔愁人。古人意作么生。皎然侧戴笠子曰。这个是什么人语。又问曰。持经者能荷担如来。然乃捧师向禅床上着。

　　一日绍卿随师经行次。见芋叶动。师指动叶示之。卿曰某甲怕怖。师曰是汝屋里底。怕怖什么。绍卿从此开悟。安国弘瑫参师。师曰甚处来。曰江西。师曰什么处见达磨。曰分明向和尚道。师曰道什么。瑫曰什么处去来。一日师见瑫。忽搊住云。尽大地是解脱门。把手教伊入不肯入。曰和尚怪弘瑫不得。师曰。虽然如此。争奈皆后许多师僧何。

　　太原孚上座参师。礼拜讫立于座右。师才頋视。孚便下看主事。异日师见孚指日示之。孚摇手而出。师曰汝不肯我。孚曰。和尚摇头。某甲摆尾。什么处不肯和尚。师曰到处也须讳却。一日众僧晚参。师在中庭卧。孚曰。五州管内。只有这和尚较些子。师便起去。

　　师居闽川四十余年。法席之盛卓冠天下。常不下一千五百众。临终出游篮田。莫归浴毕。中夜示寂。寿八十有七。

　　十一月。玄沙师备禅师示寂。师少为渔家子。年甫三十始出家具戒。习头陀行。与雪峰师资道契。雪峰每叹曰。备头陀再来人也。阅楞严经发明心地。由是应机敏捷。与修多罗冥契。诸方玄学者有所未决。必从之请益。师上堂时久。众谓不说法。一时各归。师乃呵之曰。看总是一样底。无一个有智慧。但见我开两片皮尽来簇着。觅言语意度。是我真实为他。却总不知。看恁么大难大难。十方诸佛把汝向顶上着。不敢错误着一分子。只道此事唯我能知。会么。如今相绍继。尽道承释迦。我道释迦与我同参。汝道参阿谁。会么。汝今欲得出他五蕴身田主宰。但识取汝秘密金刚体。古人向汝道圆成正遍遍周沙界。我今少分为汝。智者可以譬喻得解。汝见此阎浮提日么。世间人所作兴营养身活命种种作业。莫非承他日光成立。只如日体还有多般及心行么。还有不周遍处么。欲识此金刚体亦如是。只如今山河大地十方国土色空明暗及汝身心。莫非尽承汝圆成威光所现。直是天人群生类所作业次受生果报有性无情。莫非承汝威光。乃至诸佛成道成果接物利生。莫非尽承汝威光。只如金刚体还有凡夫诸佛么。有汝心行么。不可道无便当去。汝既有如是奇特。会么。努力珍重。

　　师初住梅溪。后居玄沙。一时天下丛林海众皆望风钦服。闽师王公待以师礼。学徒垂千人。室户不闭。师应机接物垂二十年。所演法要有大小录行于世。没年七十有五。闽师赐号宗一禅师。

　　论曰。予读唐魏郑公传。见其为太宗言治道。铿铿无虑数千万言。了无一字虚设。及观传灯玄沙传。见其垂示辨道。语句霏霏倾注。与一乘了义相符。而句句朝宗。无一可舍。二公迹异而道同。何哉。盖心术纯正则尽忠于国而效见于治。道眼纯正则全提本宗而效见于徒。抑涵养浑厚渊源䆳深而致然也。昔孟氏称禹稷颜子易地则皆然。予于二公亦云。

　　后汉

　　乾祐二年。云门文偃禅师示寂。偃姑苏嘉兴人。姓张氏。初参睦州踪禅师。州见来便闭却门。师三扣门。问谁。师云某甲。州云作什么。师云己事未明乞师指示。州才开门。师拶入。州擒住云速道速道。师拟议。州托开云秦时𨍏轹钻。师从此悟入。州即指师见雪峰。师至雪峰庄遇僧上山。即教之云。汝到山头见和尚上堂。众才集便出。握腕立地云。这老汉项上铁枷何不脱却。其僧如教致问。雪峰下座搊住云速道速道。僧无对。峰云适来不是你语。僧云是某甲语。峰云侍者将绳棒来。僧云。某在庄上见一浙中上座。教来恁么问。峰云。大众去庄上迎取五百人善知识来。师上山。才见峰便问。因什么得到与么地。师乃低头。从此契合。决择久之。遍访诸方。晚游广中。灵树知圣禅师久迟师来。比至亦率众门迎之。命居第一座。知圣将终。遗书嘱广主请师继踵住持。师上堂。僧问如何是一代时教。师云对一说。问如何是法眼。师云普。问如何是诸佛出身处。师云东山水上行。问乞师指个入路。师云吃粥吃饭。问如何是透法身句。师云北斗里藏身。问如何是不挂唇吻一句。师云合取狗口。问如何转动即得不落阶级。师云南斗七北斗八。师乃云。眼睫横亘什方眉毛。上透乾坤下透黄泉。须弥山塞却你咽喉。还有会处么。若会得。拽取占波国与新罗国斗额。师云。尽乾坤一时将来着汝眼睫上。你诸人闻恁么道。不敢望你出来性燥把老僧打一掴。且缓暖子细看。是有是无。是个什么道理。直饶向这里明得。若遇衲僧门下。好槌脚折。汝若是个人。闻说道恁么处有老宿出世。便蓦面唾污我耳目。汝若不是个脚手。才闻人举便当荷得。早落第二机。又曰。直得触目无滞。达得名身句身一切法空。山河大地是名。名亦不可得。唤作三昧性海俱备。犹是无风匝匝之波。直得忘知与觉。觉即佛性矣。唤作无事人。更须知有向上一穷在。又曰。弹指謦欬。扬眉瞬目。拈槌竖拂。或作圆相。尽是撩钩搭索。佛法二字未曾道着。道着即撒屎撒尿。又曰。光不透脱有两般病。一切处不明。面前有物。是一。又透得一切法空。隐隐似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检来。有什么气息。亦是病。又曰。直得乾坤大地无纤毫过患。犹是转句。不见一色始是半提。直得如此。更须知有全提时节。

　　师居灵树久之。迁韶阳云门。广主屡请入内问法。待以师礼。往来学徒不下千人。临终以表辞广主。垂戒学徒。端坐而逝。遗命塔全身于方丈。

　　后一十七年。
我宋乾德二年。雄武军节度推官阮绍庄梦师以拂子招之曰。为吾宰语秀华宫使特进李托。奏请开塔。吾久蔽塔中。宜令暂出。李得其语即以奏闻。寻有旨令韶州刺史同诣云门开塔。果见师真容如生。髭发皆长。李复上其事。广主迎真身赴阙。留内庭供养。逾月送归于塔。谥大慈匡真宏明禅师。

　　论曰。熙宁中。朝贤苏公澥曰。祖灯相继数百年间。出类迈伦。超今越古。尽妙尽神。道盛行于天下者数人而已。云门大宗师特为之最。擒纵舒卷。纵横变化。放开江海。鱼龙得游泳之方。把断乾坤。鬼神无行走之路。草木亦当稽首。土木为之发光。诚哉斯言。观其本录垂代。勘辨作略。机机尽善。局局皆新。此所以风流天下。宗嗣绵绵。与临济角立而无尽也。噫。后五百岁阅其残编断简。犹足以启迪昏翳。况当日亲槌拂者乎。

　　后周显德四年七月。清凉文益禅师示疾。江南国主亲降候问。越旬有五日沐浴辞众端坐而逝。停龛三七。颜㒵如生。公卿李建勋而下。素服奉全身建塔。谥曰大法眼禅师。师余杭人。姓鲁氏。初究教乘。傍探儒典。游方遇罗汉琛禅师顿明大事。久之卓庵而居。次历江外。至临川。州牧请住崇寿。开堂日示众曰。诸人既尽在这里。山僧不可无言。与大众举一古人方便。珍重。便下座。时有僧出礼拜。师曰好问着。僧拟伸问。师曰。长老未开堂不答话。有僧自长庆来。师举先长庆和尚偈问曰。作么生是万象之中独露身。僧举一指。师曰恁么会又争辨。曰和尚尊意如何。师曰唤什么作万象。曰古人不拨万象。师曰。万象之中独露身。说什么拨不拨。僧豁然大悟。述偈投诚。自是诸方会下存知解者翕然而至。始则行行如也。师微以激发。皆渐而服膺。海参之众常不下千计。上堂。大众立久。师乃谓曰。只么便散去。还有佛法也无。试说看。若无。又来这里作么。若有。大市里人聚处亦有。何须到这里。诸人各曾看还深观百门义海．华严论．涅槃经。诸多弟子阿那个教中有这个时节。若有。试举看。莫是恁么经里有恁么语是此时节么。有什么交涉。所以微言滞于心首。皆为缘虑之场。实际居于目前。翻为名相之境。又作么生得翻去。若也翻去。又作么生得正去。还会么。莫只恁么念䇿子。有什么用处。未几道行闻于江表。金陵国主重师之道。迎居报恩。号净慧禅师。次迁清凉。朝夕开法。诸方丛林咸仰风化。致异域有慕其法者涉远而至。师调机顺物斥滞磨昏。凡举古德三昧。或呈解请益。皆应病与药。随根入者不可胜纪。寻以韶国师等化旺东南。遂创立法眼宗旨。

　　论曰。禅门自洞山．临济．大仰各立门庭。至雪峰别出云门．玄沙。再世而出法眼。学者从而慕向之。繇而柝为五宗。窃观其应机说法。浩乎沛然。犹普贤之圆融华藏。弥勒之出现楼阁。维摩之搏取世界。孰敢拟议哉。凡自数公之后。代不乏贤。盖尝论禅宗本于妙悟。则具彻法眼。超佛知见。如大日轮曜耀天下。万机顿赴而纵夺自由。所以德山棒．临济喝如眼眼相对镜镜相照。自非大根上智莫能领其仿佛。何则。格外灵机非意识境界。迨乎接诱中下之机。则多方开示。犹恐学者不即谛信。乃始援引教中至极之说以助发挥。故达磨洞山有不违教之说。夫岂专守枯椿而已哉。若教乘学者则缘文义趣向。加以根器敏利。游学日久研磨浸清。索隐钩深。往往佛知见地可得而言也。致其铨量大教。立宗定趣。亦有假借宗师过量语句以为准衡。然此但见相似而已。若不彻悟心源。皆业识上光影。谓之死句亦谓之义路。以正眼照之。犹盲夫摸象。虽脊尾耳鬣仅得而知。然不若开眼全见之省力也。此宗门直指与义学相辽所从来远矣。是故禅称教外别传。而教不足以拟禅也。虽然。非教无以显禅之深。非禅无以臻教之妙。唯悟彻者兼资律仪高行而后融通自在也。世固有席福缘。挟左道。冒声势而显者。宗乘教典。戒律轨仪。漫然未尝一頋。直以禅门问答腐熟语句泛口传授。脂膏其吻。为道为禅展转欺诳。有不可胜言者。昔东坡所谓至使妇人孺子抵掌嬉戏争谈禅悦。高者为名。下者为利。余波末流无所不至。而佛法微矣。此正中末世之弊也。故今博采累朝外护圣贤绪余。及弘教秉律韵人胜士。兴失禅林宗师提纲警䇿法要。规仰司马文正公通鉴。裁成此书。凡二十有八卷。垂二十万言。将以遗诸后学。则予岂敢特欲前贤外护之迹。常存几案日见而讽咏之。惟是
皇朝圣贤颂述吾教之作浩博尤多。附
四圣御制序于左方。若其宅文。予之精力疲竭。于此而未遑纂辑。请俟后之作者云耳。

　　隆兴佛教编年通论卷第二十八(终)
卍新纂续藏经第 75 册 No. 1512 隆兴编年通论


　　隆兴佛教编年通论　圣宋御制附

　　太平兴国三年。太宗至仁应道神功圣德文武睿烈大明广孝皇帝。御制新译三藏圣教序。赐天竺三藏法师天息灾。其词曰。

　　大矣哉我佛之教也。化导群迷阐扬宗性。广博宏辨。英彦莫能究其旨。精微妙说。庸愚岂可度其源。义理幽玄真空莫测。包括万象譬喻无垠。总法网之纪纲。演无际之正教。拔四生之苦海。译三藏之秘言。天地变化乎阴阳。日月盈亏乎寒暑。大则说诸善恶。细则比于河沙。含识万端弗可尽述。若窥像法如影随形。离六情以长存。历千劫而可久。须弥内藏于芥子。如来坥荡于无边。达磨西来传法东土。宣扬妙理顺从指归。彼岸菩提爱河生灭。用行于五浊恶趣。极溺于三业途中。经垂世之无穷。道无私而永泰。雪山贝叶若银台之耀目。岁月烟萝起香界之自远。巍巍罕测。杳杳难名。所以道资十圣。德被三贤。至道启于乾元。众妙生乎太易。综繁形类。窍凿昏冥。绝彼是非。开兹蒙昧。有西域法师天息灾等。常持四忍。早悟三空。翻贝叶之真诠。续人天之圣教。芳猷重启。偶运昌时。润五声于文章。畅四始于风律。堂堂容止。穆穆耀华。旷劫而昏蛰重明。玄门昭显。轨范而宏光妙法。净界腾音。利益有情。俱登觉岸。无所障碍。救诸疲羸。冥昧慈悲汗漫物表。柔伏贪佷启迪昏愚。演小乘则声闻合其仪。论大乘则正觉立其性。含灵悟而蒙福。藏教阙而重兴。幻化迷途。火宅深喻。虽设其教。不知者多。善念生而福量潜臻。恶业兴而胜缘皆坠。调御四众。积行十方。澍华雨于金轮。护恒河于玉阙。有顶之风不可坏。无际之水不能漂。澄寂湛然圆明清洁之智慧。性空无染实相解脱之因缘。可以离烦恼于心田。可以得清凉于宇宙。　朕惭非博学。释典微闲。岂堪叙文以示来者。如腐萤爝火不足比于皎日。将微蠡量海岂能穷尽于深渊者哉。

　　咸平二年。真宗膺符稽古成功逊德文明武定章圣元孝皇帝。御制继圣教序。赐天竺三藏朝散大夫试光禄卿明教大师法贤。辞曰。

　　高明肇分。三辰方乃序其始。厚载初定。万汇于以发乎端。清浊之体既彰。善恶之源是显。然后以文物立其教。以正典化其俗。利益之功同归于理。于是乎像法来于西国。真谛流于中夏。洞贯千古。真实之理无以穷。囊括九围。玄妙之门莫能究。言乎妄想则五蕴皆空。现乃真容则一毫圆满广大之教。岂能绝述者哉。伏睹
太宗神功圣德文武皇帝。法性周圆。仁慈普布。化蛮貊则万邦辐凑。跻蒸民于仁寿之乡。崇教法则四海云从。惠苍生于富庶之域。见尊经之浩汗。设方便以救沉沦。知法界之恢宏。行精进而摄懈怠。乃择其䆳宇。校彼真文。命天竺之高僧译贝多之佛语。象管翻成于金字。珠编复置于琅函。龙宫之圣藻惟新。鹫岭之苾刍仰叹。繇是三乘共贯。四谛同圆。尽苦空真正之言。愿秘密研精之义。赞相相乎实相。论空空乎尽空。华严之理合轨辙。金仙之教同规矩。　朕缵嗣丕构。恭临宝图。常翼翼以抚兆民。每兢兢而守
先训。以至释典犹未精详。源其幽深曷能探测。有译经西域僧法贤。奏章恳切。致意专勤。以
先皇帝大阐真风高传佛日。兴前王之坠典。振觉路之颓纲。欲旌天造之功。庸用广圣文之述作。请予制序继圣教焉。自
圣考上仙。追号罔息。政事之外何暇经心。今已𧝓除思臻微奥。虽幼承
慈训。柰夙乏通才。焉穷乎法海之津涯。莫造乎空门阃域。略敷大意以徇舆情。蹄涔(音岑)不足拟浴日之波。尺棰岂能量昊天之影。聊述短序以纪
圣功者焉。

　　景祐三年。仁宗体大法道极功至德神文圣武睿明哲孝皇帝。御制天圣广灯录序。赐护国将军节度使驸马都尉李遵勖。辞曰。

　　惟大雄之阐教也。以清净为宗。慈悲救世。解烦恼之苦缚。启方便之化门。安住雪山。始阶于西域。飞行汉殿。遂通于东旦。彼土得道何可胜言。此方承流于是乎在。虽阴魔时有以侮伐。或示神通。而帝释常加于护持。无亏实相。自法眼授记。鞠多即心。佛衣不传。逮六祖而顿悟。牛头析派。续千灯而罔穷。繇斯慧炬益繁。法云滋阴。旁行梵学。转译华音。扣寂禅关。指迷觉路。了达者至乎离念。超登者于以忘筌。为无所不通之明。处不可思议之首。历代圣帝明王旦有为之信向者矣。
我太祖之乘箓也。正法延乎住世。
我太宗之握纪也。妙供满于诸天。
真宗皇帝密契菩提之心。深研善逝之旨。能仁之化一雨普沾。外护之心二缨喜舍。　朕嗣景祚。子育群黎。将以欧富寿之民。居常奉调御之本。丕胄基构。虽祇席于
萝图导引津梁。每钦惟于竺氎。兹乃遵前王之道也。其可忽诸。天圣广灯录者。护国将军节度使驸马都尉李遵勖之所编次也。遵勖承荣外馆。受律斋坛。靡恃贵而骄矜。颇澡心于夷旷。竭积顺之素志。趋求福之本因。洒六根之情尘。别三乘之归趣。迹其祖录。广彼宗风。采开士之迅机。集丛林之雅对。粗裨于理。咸属之篇。尝贡绀编来闻扆座。且有勤请求锡序文。　朕既嘉乃诚重违其意。载念薄伽之旨。谅有庇于生灵。近戚之家又不婴于我慢。良可嘉尚。因赐之题。岂徒然哉。亦王者溥济万物之源也。其录三十卷。时景祐三年四月日赐序。

　　建中靖国元年。徽宗体神合道骏烈逊功圣文仁德宪慈显孝皇帝。建中靖国续灯录序。赐东部法云禅寺住持传法佛国禅师惟白。词曰。

　　昔释迦如来之出世也。受然灯之记。生净饭之家。分手指乎天地。而真机已露。游门观于老死。而幻缘顿寂。及乎唱道鸡园。腾芳鹫岭。无边刹境遂现于一毫之端。大千经卷毕出于微尘之表。西被竺土。东流震旦。编叶而书则一时圣教虽传于庆喜。拈华而笑则正法眼藏独付于饮光。自达磨西来实为初祖。其传二三四五而至于曹溪。于是双林之道逾光。一滴之流寝广。自南岳青原而下分为五宗。各擅门风。应机酬对。虽建立不同而会归则一。莫不箭锋相拄鞭影齐施。接物利生启悟多矣。源派广迤。枝叶扶疏。而云门临济二宗遂独盛于　天下。　朕膺天宝命。绍国大统。恭惟艺祖辟度门于绵㝢。
太宗阐秘义于敷天。
章圣传灯于景德。
永昭广灯于天圣。皆宏畅真风协助神化。以成无为之治者也。于皇
神考尤向空宗。元丰三年诏于大相国寺创二禅。辟慧林于东序。建智海于西庑。壬戌之岁以越国大长公主及集庆军节度观察留后驸马都尉张敦礼之请。后建法云禅寺于国之南。于是祖席光辉丛林鼎盛。天下袭方袍慕禅悦者云集于上都矣。今敦礼以其寺住持僧佛国禅师惟白。探最上乘。了第一义。屡入中禁。三登高座。宣扬妙旨。良惬至怀。昔能仁说法华经。放眉间白毫相。光照东方万八千世界。而弥勒发问。文殊决疑。以谓日月灯明佛本光瑞如此。持是经者妙光法师。得其证者普明如来。今续灯之名。盖灯灯相续。光光相入。义有在于是矣。噫。圆澄觉海本含褁于十方。生灭空沤遂沉沦于三有。因明立所。由尘发知。织妄相仍转入诸趣。良可悲也。若回光内照。发真归元。则是录也。直指性宗单传心印。可得于眉睫。可荐于言前。举手而擎妙喜之世界。弹指而现庄严之楼阁。神通妙用真不可得而思议也。嘉于有众缔此胜缘。俱离迷津。偕之觉路。斯　朕之志已。建中靖国元年八月十五日赐序。

　　论曰。古称至治之君不世出。然我
宋至治。圣君何其盛欤。昔熙丰间。议者以谓我宋累圣规模绝胜汉唐之君远甚。以今观之。信哉斯言也。恭惟
四圣御制序。发挥圣藻。宏阐宗乘。足见　天纵妙悟得道之深。而崇尚之体无过与不及。凡历古以来盛帝显王。得佛法味于此尽善尽美矣。其可深秘法藏而不使之广传。同日月光明开悟含识哉。是用着之终篇。仰师论语尧曰之意焉耳。
