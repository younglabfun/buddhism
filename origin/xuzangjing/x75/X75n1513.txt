卍新纂续藏经第 75 册 No. 1513 释门正统


　　No. 1513-A 释门正统序

　　编年者。先圣旧章也。王有德。官有守。能使列国遵行。赴告䇿书。天下如一家。中国如一人。而旧章举矣。洎三光五岳气分王制。尚存同盟。岁聘间朝。再朝而会。再会而盟。从政者严于诸侯之事。择能知四国所为。辨其大夫族姓班位。贵贱能否。善辞令者而使之。故虽法不昭明而行事可覆。圣笔约以备之。微显志晦惩恶劝善之体犹在。降此而下。司马君实掌握时英。以局自随。半生仅成一书。岂迁．固所能企及。释氏岩居穴处身屈者名愈高。位下者道愈肃。四海万里孤云身特。乌论所谓编年者。若门户颓圮。称戎侮我。烝然来思。不有不似罪使谁。当其用迁．固法。诚有不获已者。法虽迁．固而微显志晦惩恶劝善。未尝不窃取旧章。此正统之作也。本纪以严创制。世家以显守成。志详所行之法。以崇能行之侣。诸传派别而川流。载记岳立而山峙。以耕以战。谁主谁宾。而能事毕矣。宗鉴学浅识暗管见狭。闻狂斐之罪。亦自知之。道重身微。利害奚䘏。皇宋嘉熙改元三月十日沙门宗鉴序。

　　释门正统目录

　　良渚沙门　宗鉴　集卷第一娑婆教主释迦牟尼世尊本纪大迦叶阿难商那和修摩田地鞠多提多迦弥遮迦佛陀难提佛陀密多胁比丘富那奢马鸣毗罗天台高祖龙树菩萨本纪提婆罗睺罗僧佉难提僧佉耶舍鸠摩罗驮阇夜那槃驮摩奴罗鹤勒夜那师子天台祖父北齐南岳二尊者世家大善玄光慧成慧超慧旻天台教主智者灵慧大师世家卷第二山门结集祖师章安尊者世家普明智越波若法彦大志智璪智晞等观道悦山门传持教观法华天宫左溪三尊者世家神邑道遵大义山门记主荆溪尊者世家普门元皓梁肃无姓山门授受䆳修外琇竦宗通七祖师世家最澄修雅中兴教观法智大师世家卷第三身土志弟子志塔庙志护法志卷第四利生志顺俗志兴衰志斥伪志卷第五荷负扶持传远端恩三师孤山文备庆昭继齐咸润本支辉映传忏主思悟慧辨元净从雅若愚扣击宗途传净觉神智灵照可久卷第六中兴一世则全崇矩慧才本如有臻慧舟莹公文璨道因二世从谏覃异温其若水希最继忠惟湛处谦处咸有严三世中立梵光思恭净果择瑛净梵蕴慈宗敏择卿齐璧应如蕴齐仲闵卷第七中兴四世十五传法邻觉先宗肇道琛智仙了然如湛法久神焕思梵中皎有明可观晁说之陈瓘五世五传圆智智连与咸慧询善荣景咨宗印六世二传若讷端信七世慧明护法内传法诚法向恒景飞锡楚金智琰行满王安石子昉杨杰能公思净元颖钟离松江公望吴克己卷第八护法外传昙鸾刘虬傅大士僧稠抱玉皎然延寿赞宁戒珠法端义天永道子光叶适禅宗相涉载记菩提达磨慧可慧能怀海玄觉贤首相涉载记法顺法藏澄观宗密子璇净源义和慈恩相涉载记玄奘基律宗相关载记道宣元照密宗思复载记金刚智不空无畏一行补遗后序慧命慧耀法素

　　释门正统目录(终)

　　No. 1513

　　释门正统第一(元本三卷今为八卷故安此题)

　　娑婆教主释迦牟尼世尊本纪

　　诸佛应世。并有体用三身。一曰清净法身。体也。梵语毗卢遮那。此曰遍一切处。二曰圆满法身。亦曰胜应。亦曰尊特。梵语卢遮那。此曰净满(自报)。亦曰光明遍照(他报)。三曰千百亿化身。亦曰劣应(大机指为化身。小机则成劣应)。梵语释迦牟尼。此曰能仁寂默。皆用也。又此娑婆世界成．住．坏．空。各二十增减。劫名一大劫。今住劫号贤劫。有千佛出世。前八劫中空过无佛。于第九减劫中自南阎浮提人寿八万四千岁。百年减一岁。减至六万岁时。拘留孙佛出。四万岁拘那含牟尼佛出。二万岁迦叶佛出。百岁时释迦牟尼佛出。如是减至十岁。复子年倍父。增至八万四千岁至第十减劫中。八万岁时。弥勒佛出。如是至第十五减劫。有九百九十四佛相继而出。乃至二十增劫中有楼至佛兴。洎减劫已。方入坏劫。又此贤劫过去名庄严劫。未来名星宿劫。并有千佛出世。具如三千佛名经。今依世尊垂胜劣两应。施渐顿两教。各见八相。撰世尊本纪。

　　释迦牟尼佛者

　　劣应也。劣应八相。应声闻。所谓下生。托胎。初生。出家。降魔。成道。说法。入灭也。藏通三乘及博地凡夫皆见此身。今独称声闻者。就能禀佛教而根性尤钝者言之。若胜应。自云卢遮那佛。胜应八相。应菩萨。所谓下生者。托胎。住胎。初生。出家。成道。说法。入灭。而菩萨则别圆人也。下生。小如普曜经云。菩萨生兜率天上。为诸天师功德志就期运之。至当下作佛。托生天竺迦维卫国。大如华严经云。菩萨从兜率天将降神时。有十佛刹微尘数菩萨皆与菩萨同愿同行。乃至普贤神通行愿。悉皆同等。又以神通普现一切兜率天宫。一一宫中悉现十方一切世界阎浮提内受生影像。小托胎者。中天竺国净饭王。姓瞿昙氏。夫人摩耶梦人乘白象。贯(亦作冠)日之精。自兜率天宫入于右胁。因是怀妊十月。天则华严云。毗卢遮那菩萨已从此没。生于人间净饭王家。乘旃檀楼阁。处摩耶夫人胎。又夫人云。善男子。如今世尊。我为其母。往昔所有无量诸佛。悉亦如是。而为其母。又大经云。菩萨下兜率天时。欲色诸天悉来侍从。故法华句记云。二应之相。经文各有生法。二身生相。当知两处相望。不可以乘旃檀楼阁。滥同贯日之精。不可以种智圆明。同正习俱尽。复以十方七步不同而表胜劣。故知两处皆无久成。又大乘住胎者。表常恒不变。故知华严云。菩萨于母胎中。现大宫殿。种种严饰。悉皆妙好。而令母身安稳无患。又曰。住母胎已。心恒正念。亦无错乱。又夫人云。彼诸菩萨于我腹中。游行自在。或以三千大千世界而为一步。或以不可说不可说佛刹微尘数世界而为一步。又经云。在母胎中。示现住兜率天。初生为童子。处王宫。出家。苦行。成道。转法轮。般涅槃。又曰。或有见佛种种说法。或见在于兜率天上。或见来下处于母胎。或见初生。或见出家。或见成道。或见转法轮。或见入涅槃。荆溪云。皆言或者。一一相中皆八相。故小乘无常生灭。不立住胎。而诸经或说住胎者。修非八相之数。初生小者。周昭王二十六年甲寅四月八日。夫人白王游蓝毗园至无忧树下。举右手欲折华枝。而太子悉达多遂从胁下降生。即感九龙降雨。沐浴身躯。乃自行七步。举右手而言曰。天上天下。唯吾独尊。大论云。言竟便默如诸婴孩。不行不语。乳哺三年。诸母养育。渐次长大。然佛身无数。过诸世间。为众生故。现如凡人。又大经云。太子生七日。其母命终。生忉利天。若华严云。夫人攀金园树子而生菩萨。诸天王众各持香水。共以洗浴。又大经云。菩萨初生之时。于十方面行七步。又云。难陀龙王等以神通力浴菩萨身。此大乘生相也。此之诞日。依周书异记及传教法王本纪若汉法本内传辨正论像正记则以为周平王戊子岁。或曰桓王．惠王．定王者。天台智者正取二庄之时。即周庄王．鲁庄公也。皆机见不同。故有多说。三岁。净饭王携太子谒天神庙。神象致敬。王惊曰。我子于天神中更尊。因号之曰天中天。又往见阿夷道人以卜休咎。道人见太子三十二相。四体金色。顶有肉髻。乃曰。处国当为转轮王。若出家学道当得作佛。恨我年暮。不见佛兴。五岁。王为辨象．马．牛．羊之车。凡是童子所玩好具无不给与。七岁。王所起学馆。令太子乘羊车诣师门。招婆罗门䟦陀罗尼以教太子。而太子所读之书曰韦陀五明天文地理射御书数图谶等。十岁。常在宫中。未曾外出。始与二弟调达难陀试艺。穿七铁鼓。及掷象。捔力。相扑戏等。十一岁。游勤劬园戏射。与提婆达多争雁。十四岁。启父王游四城门。见老．病．死人。即回车还宫。痛念三患。无由脱免。忧不能食。最后复游北门。获逢沙门。思惟出家。十五岁。二月八日。大臣云集。以四大海水灌太子顶。授以宝印。立为国嗣。十六岁。出游王田。看诸耕人。时净居天化作壤虫鸟来啄之。太子曰。众生因缘。互相食啖。即更思惟。念脱生死。王闻其语。虑其出家。欲急婚聘。以悦其意。十七岁。纳婆罗门摩诃那摩女耶输陀罗为配。及瞿夷．鹿野为三妃。虽行住坐卧朝夕相同。而无夫妇之道。多于静夜。修习禅观。十九。岁二月十五夜乘天马逾城出家。行十二由旬。至雪山。䟦陀仙人苦行林中。即以利剑自落须发。念得加沙被服。时净居天化作猎师。身衣加沙。盖西域师子不害衣加沙者。故猎师窃此服以入山邑。太子见已问曰。汝着此何为。答曰。我着以诱麋鹿。太子曰。若如所言。身衣法服乃资杀盗。非为解脱也。我以加尸七宝衣与汝贸易可乎。猎者脱之而去。憍陈如等五人随侍太子。始习不用处定。二十岁。从阿蓝迦兰仙人习无所处定。二十二岁。再迁郁头蓝弗大仙处。习非想非非想处定。二十五岁。至尼连禅河侧修诸苦行。于是诸天奉献麻米。太子日食一麻一米。或七日一食。又父王敕车五百乘。载资生之具往遗太子。太子悉皆不受。经云。悦意天子见地生草穿菩萨肉上。至于肘。或云。芦芽穿膝。蛛网挂眉。未见所出。若鹤巢安顶。蛇虺缠身。乃世尊行因故事。非今日苦行也。厥后六年行满。形神枯瘠。即诣河沐浴。出已难陀．难陀婆罗二女乳糜。时释提桓因名吉祥。执持净草以授太子。敷为草座。三十一岁。当穆王五年甲申二月七夜。降伏魔军三十六亿。然小中列降魔者。谓三藏菩萨既出同居。将欲成道。为欲界天魔所恼。故须降之。若地住菩萨分破无明。所有身土并约界外焉。有贪着五欲天魔可降乎。所以八中无此相也。菩萨降魔已。放大光明。即便入定。八日。明星出现。豁然大悟。得成正觉。号曰世尊。是日堂弟阿难生(或曰十日)。先是。世尊以手指耶输云。却后六年。汝当生男。至是生子。名罗睺罗。二仙于道场前七日而没。世尊叹其不遇法轮之转。二七日为耶输父授五戒法。四十九日受提谓长者麨蜜。为授三归及五戒法名。提谓经受四天王各一石钵。梵王起七宝堂。帝释建七宝座。劝请说法。若据大乘者。华严云。又见出家诣道场。成等正觉。坐师子座。又见如来往昔修行菩萨道时。于诸佛所。恭敬供养。梵网云七岁出家。般若云。舍利子问最胜言菩萨。何缘先现苦行六年降伏天魔。后成正觉。答曰。菩萨修行般若波罗蜜多。方便善巧。通达法性实无苦行。为伏外道。故示现之。而破天魔是欲界主。禀性调善。实不应坏。为化有情。故示降伏。谓诸外道。自称能修苦行第一。乃至或见菩萨卧于棘刺。或卧牛粪。或着树皮。或复露形。或食草根。或食木叶。或六日一食。或饮水度日。或无所食。如是等种种苦行。经六年一无亏失。然实菩萨无斯苦行。应度有情而自见有。据此等文。似是大乘苦行。然终是渐中开出之大乘。非化仪顿施之大乘也。降魔亦然。若大经云。于南阎浮提生七日已。又示剃发。又曰。又见如来往昔修行菩萨道时。于诸佛所。恭敬供养。又曰。菩萨当以苦行自试其心。日食一胡麻。经七日粳米．绿豆等亦复如是。各一七日。都无利益。私谓此与小乘苦行何异。但小乘谓苦行实苦。大乘达苦无苦。盖苦即法界也。今但藏圆相对。作如是说。当知更有四教迭论之理。成道大者。华严云。于菩提道场始成正觉。梵网云。三十成道。大经云。既成道已。梵天劝请。惟愿如来。当为众生。广开甘露。说无上法。荆溪云。若太子十九出家。则二十四成道。若三十成道。则二十五出家。机见不同。不须和会。复次世尊受请已。三七日中仍未说法。妙经云。于三七日中。思惟如是事。过去因果经云。初七日思惟我法妙。无能受者。二七日思惟上．中．下根。三七日思惟谁当闻法。即至波罗奈。为五人说四谛法。玄签云。初七思惟法说。次七思惟譬说。三七思惟因缘说。皆无机。故息大施小。此偏就圆为语。若通约大乘语者。初七思惟欲说圆。次七思惟欲说别。三七思惟欲说通。皆无机故。但说三藏。复次说法中。应论二始五时化仪。化法各四教。顿始者。一华严时也。有秘密。有不定。兼别兼圆。人法俱开。经云。于菩提道场。始成正觉。故居初四教仪云。尔时如来现卢舍那身。说圆满修多罗。故言顿教。若约机．约教。未免兼权。又云。诸声闻在座。如聋若哑。合论亦判此经是如来成道十日后说。至二七日往他化自在天宫。天王请说。十地经玄签云。华严经在龙宫中有三本。上本十三世界微尘数品。中本四十九万八千八百偈。下本十万偈四十八品。今但有三十九品七处八会。乃龙树菩萨入龙宫所诵出。兼说别圆者。签云。如是处会不出别圆。但经意兼含。义难判定。始从住前至登住来。全是圆义。从第二住文相次第又似别义。于七住中又辨一多相即。自在至行向地。又是差别次第之义。又一一位皆有普贤行．布二门。故知兼用圆接别也。乃至善财于诸知识但解一法。未解余法。此定属别。若不尔者。何有圆人只知一法不解余法耶。聋哑者。旧译经云。时舍利弗从祇园出。不见如来自在庄严神变功德。亦不乐说。不能赞叹。又出现品。一切二乘不闻此经。何况受持。即所谓有眼不见舍那身。有耳不闻圆顿教也。四教仪集解云。华严初分永无声闻。后分则有。故列舍利弗．目犍连诸大声闻等。虽有在座。如聋如哑。不入其手。非其境界。此以旧本三十七卷以前为前分。自三十七抵尽经为后分。复次渐始者。二鹿苑时即三十二岁以后也。有秘密。有不定。但说藏教。人法俱开。妙经云。脱璎珞服。着粗弊衣。故知居次。四教仪云。次无三乘根性。于顿无益故。不动寂场而游鹿苑。脱舍那珍御之服。着丈六弊垢之衣。是岁二月八日世尊于波罗奈为五比丘三转四谛法轮。及一呼善来。须发自落。得具足戒。亦名见谛戒。加沙在肩。钵盂在手。威仪具足。如二十夏比丘未几证阿罗汉果。于是魔王三请世尊。愿入涅槃。答曰。四众尚未具足。所应度者未得究竟。若欲涅槃。今未是时。魔王乃还天宫。耶输携罗睺罗诣世尊问讯。先是王臣怀疑太子去国十有二年。何从有子。世尊语群臣曰。耶输守节无瑕耶。输以印信环(亦名欢喜环)与罗睺罗。罗睺罗直以环授世尊。王臣曰。真佛子也。三十三岁。度优楼频螺迦叶三兄弟。并弟子一千人出家。亦得善来戒。证初果。及大迦叶得自誓戒(亦名上受戒)。以其年百二十。有大威德。名大迦叶。八日证阿罗汉果。三十四岁于象头山上为龙王鬼神说法。又告乞食比丘。度须提那子出家。受三语戒。即归依佛．法．僧三宝也。始以宝刀翦剃须发。又付嘱憍陈如及诸阿罗汉。遍三天下。为诸沙弥授戒。三十五岁摩竭国迦陵长者。奉世尊竹园。即于园中为私呵昧说法。及度舍利弗．目犍连等二百五十人。亦得善来戒证果。是时弗年十六。十五日得道。连七日得道。冬分因须提那子与其故二(二偶也谓故妻)共行不净。犯此一条。遂制淫戒。许开初犯。未与结罪。三十六岁。舍卫国须达长者营太子祇陀园造精舍。凡一百二十处。讲堂七十区。楼阁五百座以奉世尊。又请问欲彩𦘕诸殿堂。廊壁作何相状。世尊一一答之。冬分第二半月。因檀尼吒盗王飞梯制盗戒。第三半月制杀戒。第四半月制妄语戒。自后直至鹤林。随犯随制。梵志优陀那及叔父子调达．优婆离难陀出家。难陀四月九日生。身长一丈五尺。调达七日生。长一丈五尺四寸。阿难长一丈五尺三寸。时优婆离是阿难陀家仆。因先出家。难陀不肯设礼。佛因制但据受戒前后。不在贵贱。须达多精舍成。外道云涌。请舍利弗修威仪。弗制令尼师坛左肩上庠序入众。三十七岁于拘耶尼国为婆陀和菩萨等八人说般舟经。三十八岁于柳山下为伅真陀罗王弟说法。又度一百一十阿罗汉。受三五戒。阿难年八岁。出家得白四羯磨戒。佛涅槃后始得阿罗汉果。三十九岁。说八关斋戒。罗睺罗年九岁。世尊令出家。不乐听法。为说未曾有因缘经。得受十戒。即证四果。令阿难落发。舍利弗为大师。目连为阿阇梨。耶输爱子不忍割舍。佛制今后父母不听不得出家。又因毕陵伽婆蹉与十七群童子授戒。不堪忍饥。唤呼求食。佛制年满二十者方可剃度。又以说戒。众集疲劳。许僧伽蓝各结大界。应尽集不得受欲。又祗园楼至菩萨请立戒坛为比丘受戒。佛令就园外院东南建立。又往秽泽为陀崛摩说法。四十岁还摩竭国为弗迦沙王说法。四十一岁于恐惧树下为弥勒说本起经。四十二岁还迦罗国为差摩竭及父王说法。王出四十里奉迎。度释种八万四千人。得初果。自成道来凡十二年。于十六大国等处行化度人。说长．中．增一．杂四阿含经及亲说略戒。略戒者。即四分戒本。后七佛所说戒经偈也。至是说恒水经付诸弟子。说广戒。广戒者。即四分戒本比丘二百五十戒尼本五百戒也。佛在瞻波国白月十五日。僧说戒时。佛于众中默然不说。初夜已过。阿难请说。佛言。欲令如来于不净众中说戒者。无此理也。目连以天眼观犯戒者。檀尼吒再盗佛座中金莲华叶于腋下。即手牵出来。白佛言。众已清净。应得说戒。佛终不说。复次渐终者。三方等时。即四十三岁以后也。有秘密．有不定。对藏说通．别．圆。人法俱开。大集经云。如来成道始十六年。故在鹿苑后。四教仪云。弹偏折小。叹大褒圆。四教俱说。是岁说维摩思益楞伽楞严三昧金光明胜鬘等经。楞伽云。菩萨不应食肉。若别圆人。梵网已制。当知楞伽乃阿含后为渐制始。四十四岁。阿难劝请度姨母憍昙弥(大爱道)。以八敬法为比丘尼。八敬者。百夏比丘尼礼初夏比丘足。尼不得骂比丘。尼不得举比丘过。尼犯僧残求僧忏悔式叉摩那。尼从僧受具戒。尼半月于僧请教戒不得无僧处安居。尼夏竟依僧自恣。四十六岁。于欲色天二界中间化七宝坊。说大方等大集经。复次。顿渐俱终者。四般若时。即五十一岁以后也。有秘密。有不定。带通别说圆。法合人未合。仁王经云。如来成道二十九年。日为我说摩诃般若。故知般若在方等后。亦知仁王在大品后。四教仪云。转教付财。融通淘汰。带通别二正说圆教。是岁说摩诃般若光赞般若金刚般若大品般若等诸般若经。六十岁。纳阿难为侍者。六十九岁赴王舍国王请食讫。令罗睺罗涤钵。失手扑为五片。时有比丘白佛。皆扑钵破为五片。佛言。表我灭度初五百年。诸恶比丘分毗尼藏为五部也。亲将铅锡钉缀。故云五缀。复次非顿非渐者。五法华涅槃时。即七十二岁以后也。非秘密。非不定。人法俱合。妙经云四十余年。大经云临灭度时。是实显。据盖法华开前四时。三教悉入一乘圆教。涅槃追说四教。即施即废。涅槃正显常住佛性。止明根本戒。扶小乘律制为最后诫。勖楞严唯愿圆顿一乘。亦止明四根本戒。足显是同。所以然者。楞严云。先持声闻四弃八弃。执身不动。后行菩萨清净律仪。执心不起。十轮经云。若不先学小乘。即学大乘。无有是处。乃至无力饮河池。讵能吞大海。是故未开显前。则或顿或渐。有所不同。一经开显。则一切菩萨。皆当先学声闻。唯不究竟证小身。是岁先说无量义经。次说法华经。后说普贤行法经及首楞严等经。孤山谓。成道四十九年。说楞严真际。谓四十五年。未知所据。七十八岁。于尼连河侧先说方等泥洹经．四童子三昧经．大悲经莲华面经．延寿经。然后说大般涅槃经。复次入灭。小见佛七十九岁。二月十五日受优婆塞纯陀供已。于拘尸罗国娑罗双树间北首而卧。将入涅槃。先是。舍利弗．目犍连不忍佛入涅槃。遂请别佛先入灭度。佛因为比丘说月光菩萨经。又大爱道及五百比丘尼俱现十八神变。亦先灭度。外道须䟦陀罗年一百二十岁。闻佛涅槃。来至佛所。即听法音。得善来戒。证四果。亦不忍佛涅槃。先自灭度。佛于中夜说遗教经。又曰。我今有疾。文殊汝等当为四众广说大法。今以妙法付嘱于汝。乃至迦叶．阿难等。当来应展转付嘱。佛说已。右胁而卧。以迦叶七日前。先在灵山化度众生。灭后方知。阿难在娑罗林外。为魔所罥。垂灭方来。阿难经云。佛在波罗阇头园。有长者名周那。请佛及比丘僧别为佛煮栴檀耳羹。以世奇故。独奉于佛。阿难白长者。设供无福。佛最后于其舍。入般涅槃。又摩耶夫人从忉利天下来诀别。佛重于金棺内出来。合掌问讯说偈。故名为佛临涅槃母子相见经。洎迦叶将五百弟子从波波国来。欲见佛身。佛从重棺内双出千辐轮足示之。厥后阿难与诸弟子如转轮王葬法。以香汤沐浴。及新劫贝五百张。㲲缠褁其身。纳金棺内。周以栴檀木椁。积众名香于其上。时大臣末罗各路几亲执炬火。欲爇众薪。而火不然。由是金棺自绕拘舍大城。出三昧火。阇维之。得舍利八斛四斗。分布天上人间。起塔供养。即周穆王五十三年壬申也。后七日。迦叶与阿难等结集法藏。其后魔波旬及外道众踊跃欢喜。竞破塔寺。杀害比丘。一切藏经。皆悉流移至鸠尸那竭国。而阿耨达龙王尽请归大海供养。净尽无余。若大乘灭相者。大经云。我于三千大千世界或阎浮提。示现涅槃。又曰。我今此身即是法身。随顺世间。示现入胎。善男子。此阎浮提林微尼园。示现从母摩耶而生。生已即能东行七步。乃至上下行七步。又曰。善男子。我虽在此阎浮提。中数数示现。入于涅槃。还源品云。大觉世尊入涅槃已。其娑罗林东西二双合为一树南北二双合为一树垂覆宝床惨然变白。犹如白鹤。渐渐枯悴。摧折无余。净觉助宣记云。然大小机见不同。则表佛法有异。若大机所见。四方各双。皆一荣一枯。即表四德以破八倒。东方表常无常。南方表乐无乐。西方表我无我。北方表净不净。二双各一表常无常等。二而不二。即真常等四德之义。垂覆宝床。即是佛住秘藏也。小机所见。唯一双者。荣以表常。枯以表断。佛于中灭。离于断常。入无余也。又妙玄云。大经明声光所集。始诸弟子。终于蝮虿。及无边身菩萨弟子之位。身量无边。岂有大师倚卧背痛。此乃生身示病示灭。法身无疾常存。不变签云。倚卧背痛及北首等。亦三藏佛相。像法决疑经云。今日座中无央数众。各见不同。或见如来入涅槃。或见如来住世一劫。或见如来住世无量劫。或见丈六身。或见小身大身。或见报身坐莲华藏世界海。为百亿释迦牟尼佛说心地法门。或见法身同于虚空等。如日初出先照高山。日若垂没亦应余耀辉峻岭。善矣哉。清凉要䇿曰。譬如澄江一月。三舟共观。一舟停住。二舟南北。南者见月千里随南。北者见月千里随北。停舟之者见月不移。设百千共观。八方各去。则百千月去住见殊。诸有知人。自晓玄旨。倘不达此。唯取长阿含第一文传七佛者。以管窥天。以蠡测海。五处徒胶。犹未免夫倍蓰什伯千万之不知。以此弘持。远之远矣。

　　附十三人

　　鹤林既往。大迦叶以头陀苦行第一。堪能住持法藏。为传法初祖。阇维佛已。八分舍利。结集法藏。弘持正法者。二十年行礼。出家。成道。转法轮。入涅槃。四塔次。礼八塔。次入龙宫礼佛牙塔。次上天上礼佛发塔。着佛所与僧伽梨衣。持锡擗山。如入软泥。法付阿难。难持法经二十年。闻一比丘诵法句偈云。人生百岁时。不见水潦涸。不如生一岁。而得睹见者。阿难惨然曰。此非佛偈。佛偈云。人生百岁时。不闻生天法。不如生一岁。而得睹见者。因叹曰。我世无用。诣阇王。别门人曰。王睡。即度恒河王于睡中梦。盖茎折觉已。门人即奏其事。王乃随追半河方及。请曰。世尊涅槃。迦叶入灭。我皆不见。唯仰尊者。今复弃我。何所归依。难默然。即入三昧。名风奋迅。令身四分。一分上忉利天与帝释。一分至大海与娑竭罗龙王。一分与阿阇世王。一分与毗舍离国诸离车(杂车翻仙族王。又边地主。又传集国政以其国义让五百长者递为国主。罢政出外为边地主)。法付商那和修。商那和修造般遮于瑟(西域五年一会名)于曼陀山。立精舍。二十年因至鞠多所。坐鞠多床。多诸弟子不识。乃举手空中而雨甘露。现五百法门。多皆不识。语云。佛入目连不识。目连入诸比丘不识。我入鞠多不识我。得七万七千本生诸经。八万毗尼。八万毗昙。汝皆不识。我若去者。法门随去。诸弟子始觉神异。悉得四果。度弟子已。而入涅槃。法付鞠多。又同时有摩田地。初阿难将入涅槃。大地动。雪山之中有五百仙。具五神通。作是念言。今此大地何以故动。于时观之。即见阿难欲入涅槃。彼仙中有一导首。将五百仙至阿难处求出家。阿难化彼。河水悉成金地。五百仙出家。得四果。诸仙在河中得戒。故名摩田地(摩田地翻中)。时摩田地欲先涅槃。阿难嘱云。汝当于罽宾国竖佛法。佛记云。我涅槃后。当有摩田地比丘持佛法也。阿难付法入涅槃已。摩田地乃至罽宾。降伏恶龙。住持佛法。临涅槃时。踊身空中。作十八变。然后灭度。鞠多在俗。已得初果。时摩突罗国有一淫女。名婆须密。于鞠多所生染欲心。求与相见。鞠多不就。时此淫女见贾客来。即便杀之。其事达王。王即屠截淫女手足。弃于冢间。鞠多往观。达知色欲。欺诳世间。厌恶诃弃。得三果。出家受戒得四果。说法之时。魔为障碍。鞠多降已。由是不敢。阎浮所度夫妇得四果者。乃下一筹。筹长四寸。满丈六室。用以烧身。法付提多迦。迦登坛得初果。三羯磨得四果。法付弥遮迦。迦多闻博达。有大辨才。迦灭法付佛陀难提。提付佛驮蜜多。多十二年自持赤幡。在王前行。王问。何人。答曰。智人。问。求何等。答。求捔论。王乃设会。广集论师。浅者一言。深者至再。王论亦屈。乞受三归。一婆罗门善知算法。多密加之。其言佛无神。多言得罪。不信算之。即信堕狱。即归信佛。多复密加其知生天。法付胁比丘。丘在胎经六十年。生而发白。誓不尸卧。得胁名。法付富那奢。奢与马鸣论议。鸣执有我。奢云。佛法二谛。世谛有我。真谛无我。鸣欲刎头。奢令剃发为弟子。鸣犹未伏。欲舍身命。奢入定。知鸣心念。时奢暗室中。有经。语鸣云。汝往彼取经。鸣云。此室暗冥。云何往取。奢云。但去。当令汝见。奢以神力遥申右手入暗室。五指放光。其明照耀。鸣始服勤。所为得法已。造赖吒和罗伎。伎音中演无常．苦．空．无我。闻者悟道。五百王子厌世出家。王恐民尽。禁伎不行。月氏来征求。以九亿金钱请和。王以马鸣及钵(佛所持者)一。慈心鸡(不饮虫水能灭怨敌)与之。月氏欢喜回军(各准三亿金钱)。月氏王又行礼塔。塔为崩。掘塔得尼干尸。有剃发师来求王女再三。王即思惟。小人何敢专辄。必其地有金耳。掘果得藏。王英勇。三海归德。北海未宾。乃与安息国王战。胜之杀九亿人。大臣门王罪。云何灭王。置大罐七日。煮汤令沸。以一金环置汤内。顾问群臣。谁取得之。有一臣投冷水。随而取之。王告臣曰。我所为罪。如彼沸汤。悔必可灭。犹投冷水。时有罗汉以神通力示王罪报。王生悔心。鸣为说法。由是罪轻。为千头鱼。剑轮截头。断已复出。闻钟痛息。劝令长打。法付毗罗。罗造无我论。论所行处。邪见消灭。法付龙树。

　　天台高祖龙树菩萨本纪

　　原夫世尊于楞伽经中普告大众曰。南天竺国中。大名德比丘。厥号为龙树。能破有无。宗世间中显我得初欢喜地。往生安养国。金口悬记。深切着明。如此圆初住。去名下寂光。况圆地耶。今商略诸文。撰龙树本纪。

　　龙树者

　　南天竺国梵志种。始生之时。在于树下。由龙成道。故号龙树。亦言龙猛。梵语那伽阏剌树那。此云龙猛。法苑引奘师西国传云。梵音正云龙猛。旧讹略故云龙树耳。或云龙是。华言树是。梵语译为猛也。佛去世后三百年出。年七百岁。昧者误谓灭后七百年出。今天竺黑峰山石崛圣寺即其道场。师天聪奇悟。事不再问。在乳哺中。闻诸梵志诵四韦陀典各四万偈。偈十二字。皆达其文。领其义。弱冠驰名。独步诸国。凡天文．地理．星纬．图谶。乃至种种一切俗谛之事。无不精练。与契友三人议云。世间义理。可以开神明。悟幽旨者。吾等悉达矣。更以何方而自娱乐。复云。人生唯有追求好色。逞欲极情乐最为至。咸曰。善哉。斯言为快。遂往术家学隐身法。既得药已。自翳其身。游行自在。即共相与入王后宫。宫中美人皆被侵暴。未经数月怀妊者。众王用智臣计。令勇士闭宫挥刃。二人死刃下。唯师敛息近王。身七尺而立刃不能加。始悟欲为苦本。即自誓曰。若免斯难。当诣沙门。受出家法。既出宫。便入山。至一佛塔。投师受具。于九十日。诵通三藏。阎浮中所有文字。一时通达。自谓己是一切智人。作是念。已独处静室水精房中。大龙菩萨哀之。以神力接入大海。至其宫殿。启七宝函。授诸大乘经典。九十日中。通解甚多。龙曰。汝今看经。为遍未耶。师曰。汝经无量。不可得尽。我所读者。足过浮阎十倍矣。龙曰。天上诸经。过此宫中百千万倍。于是修行。妙悟经旨。善解一相。深入无生。二忍具足。龙知得道送还天竺。辅行又云。树学广通。五天无敌。欲谤佛经。而自作法。表我无师。龙接入宫。一夏但诵七佛经目。知佛法深妙。因而出家。降伏国王。兼制外道。外道现通。化莲华池。坐莲华上。师化象拔莲华。扑外道。作三种论。一．大悲方便论。明天文．地理。作宝。作药。饶益世间。二．大庄严论。明修一切功德法门。三．大无畏论。明第一义。中观论者。是其一品。即今所凭。为观法指南也。孤山祖承云。佛灭度后十有三世。至龙树大士。始用文字。广第一义谛。嗣其学者。号法性宗。是故摩诃衍乘。盛行天竺者。师之力也。师痛念去佛渐远。外道方炽。而诸师各以己见。造论释经。言辞诡杂。学路不一。学者靡所适从。遂造优波提舍十万偈．庄严佛道论五千偈．大悲方便论五千偈．无畏论十万偈。无畏论亦名大智度论。亦名释论。缘此称无畏论师。仍于此论中支出中论亦名中观论。大明中道之义。摧伏一切外道胜幡。南天竺国王深染邪见。承事外道。毁谤正法。师为化彼。躬持赤幡。在王前行经。历七岁。王始怪问。汝是何人。在吾前行。答曰。我是一切智人。王闻是语甚大惊愕。稽首为礼。受其道化。尔时殿上万婆罗门。见其神德。叹未曾有。剃除须发。而就出家。如是所度。其数叵量。摩诃摩耶经云。佛灭后七百年。有一比丘名曰龙树。善说法要。灭邪见幢。然正法炬。又有一小乘法师。见师高明。常怀忿疾。师所作已办。将去其国。问法师言。汝今乐我久住世否。答曰。仁者。实不愿也。即入虚房。竟日不现。弟子怪之。破户就视。见师蝉脱而去。天竺诸国。并为立庙。种种供养。敬事如佛。慈云祖录云。今天台所承自第十三。龙树为高祖由者龙树造无畏部。出中观论。高齐间。慧文禅师依中观得道。口授南岳思大师。是故师得山家高祖。高丽比丘淳智作赞略曰。法水东流注北齐。后生遐仰高源䆳。天台教随函目录云。西域传佛教者。凡有二宗。一曰法相。二曰法性。法性者。远承文殊．龙树。近禀青目．清辨。依般若等经．中观等论而为祖述也。法相者。远嗣弥勒．无著。近踵法护．难陀。依深密等经．瑜伽等论以为宪章也。所以经论翼张。性相角立者。由乎时机不同。法药有异耳。傥因言以契理。识月以忘指。复何性相分其宗乎。然法性之义宏远深诣。非肤受速成者所能知。故西域记云。奘三藏初遇宗龙树之徒。欲从其学。彼令服药求长生。方能穷究。奘念本欲求经。恐仙术不成。辜我宿愿。遂乃回心以学法相。又王勃成道记大乘。则文殊．弥勒异其宗。铠庵谓。此说虽出西域记。然质诸经论。不见二菩萨异宗处。况智者无一言及之。但云天亲．龙树内鉴冷然。外适时宜。各权所据。此自是二菩萨计法性与无明生法之异耳。又谓。菩萨造论多赞西方。劝修念佛三昧。如大智度云。佛是无上法王。菩萨为法臣。所尊重唯佛世尊。是故应当常念佛也。昔慈觉𧷤师颂云。人问禅家者。宗门万事。忘既能超极乐。何必往西方。却听禅家语。西方是本乡。马鸣亲训诲。龙树亦称扬。近有西湖居士李子济净土咏史诗亦曰。匡持像运着勋庸。说偈婆沙大论中。愿共众生生彼国。普令具缚出樊笼。

　　附十人

　　树之入灭。法付提婆。婆因入大自在庙。庙金为像。像高六丈。琉璃为眼。大有神验。求愿必得。怒目动睛。提婆语曰。神则神矣。本以精灵训物。而假以黄金琉璃。威詃于世。何斯鄙哉。便登梯凿神眼。众人咸曰。神被屈辱。婆曰。欲知神智。本无慢心。神知我心。复何屈辱。夜营厚供。明日祭神。神为肉身。而无左眼。临祭叹曰。能此施设。真为希有。而我无眼。何不施眼。提婆即剜己眼施之。随剜随出。凡施万眼。神大欢喜。问求何愿。婆曰。我辞不假他。但人未信受。神曰。如愿。即没不现。神理交通。咸皆信伏。唯一外道。独怀瞋恨。汝以空刀破我义。我以铁刀破汝腹。五脏委地。犹不绝也。遗以三衣。语令速去。复为追者说无常等。我以业作。今还业受。汝何忧恼。说已入灭。法付罗睺罗。初有外道造鬼名书。隐密难解。龙树一读便解。再为提婆说乃解。更广为罗睺罗分别。方解外道。叹曰。沙门释子。神智乃尔。所读我书。如似旧知。法付僧佉难提。提道高化广。说偈试罗汉曰。转轮王中生。非佛非罗汉。不受后世有。亦非辟支佛。罗汉入三昧。思之不解。升兜率问弥勒。勒曰。泥着轮上以为瓷器。瓷器后破。非是二乘。亦非是佛。下为提说。提曰。弥勒语耳。提将入灭。至一树下。指攀树枝。寻便舍寿。犹依此树。诸罗汉等欲移其尸置平坦处。积薪阇维。如须弥山不可动也。于是以大白象挽之。亦不能动。就下阇维。树更蓊郁。都无凋变。时众咸见。叹未曾有。法付僧佉耶舍。舍游海畔。见有一城。诣城乞食。而说偈曰。行为第一苦。饥为第一病。若能见法实。则得涅槃道。城主于是请进与食。因见二鬼。昔是儿妇。由彼悭贪。我乃誓曰。见汝受报。复见一城。共食齐。整食竟。即以其钵。相掷火起。烧身于客。惜食故致斯苦。法付鸠摩罗䭾。驮为童子时。以能断事。故号美名(此翻童真法王子与文殊同号)。一览万骑。人名马色衣仗皆记。法付阇夜那。那为嫂送食。比丘犯重罪者。化作火坑。令入忏悔。说法罪灭得四果。时人号为清净律师。见大城边不得食鬼。经五百岁。又见鸟子是本时儿。障我出家。经五百岁不。得道果。法付槃驮。驮付摩奴罗。罗与三藏分地而化。恒河已南二天竺人多邪见。付摩奴罗。恒河已北三天竺人信易化。付与三藏。法付鹤勒夜那。那付师子。师子值恶王。名檀弥罗。破塔坏寺。杀害众生。剑斩师子。血变为乳。金口祖承。齐此而止。

　　天台祖父北齐南岳二尊者世家

　　原夫世家之作。其犹周诗之有国风乎。齐郑之令不逮于邶鄘。荆扬之化罔沾于幽冀。则与天下为一家。中国为一人之雅。固已不同。然二南为正首。七月居变。极亦何妨。与桧曹并列。而曰某国某国也。去圣逾远。世变日下。学路诡杂。亦在乎学者自择而已。挹流寻源。闻香讨根。撰北齐南岳世家。

　　北齐慧文

　　高姓。当高齐时。应迹人间。值夷狄杂霸。道梗不通。入佛法者。浅深莫决。师先依慧多受学。每用蹈心。内外中间。求心不可得。泯然清净。五处止心(顶上．发际．鼻柱．脐间．地轮)。后又用觉心重观三昧。灭尽三昧。于一切法。心无分别。慧多从鉴多。鉴多从就多。就多从嵩多。嵩多从神最。神最从明最。明最至师凡七世。只修小乘七方便耳。师夙植德本。天真独悟。因阅大智度论至三十卷。引大品云。欲以一切种智断烦恼习。当行般若波罗蜜多。舍利弗。菩萨摩诃萨应如是学般若波罗蜜。论问云。一心中得一切智。一切种智。断一切烦恼习。今云何言以一切智具足。得一切种智。以一切种智断烦恼习。答曰。实一切一时得此中。为令人信般若波罗蜜故。次第差别说。欲令众生得清净心。是故如是说。复次虽一心中得。亦有初．中．后次第。如一心有三相。生因缘住。住因缘灭。又如心心数法不相应诸行。及身业．口业。以道智具足一切智。以一切智具足一切种智。以一切种智断烦恼习亦如是。先说一切种智即是一切智。道智名金刚三昧。佛初发心即是一切智．一切种智。是时烦恼习断。一切智．一切种智相已。先说断一切烦恼习。师依此深文。以修心。观论中三智。实在一心中得。且果既一心而得因。岂前后而获。故此观成。时证一心三智。双亡双照即入初住无生忍位也。所以远指龙树为师。盖虽不识龙树之面。已见龙树之心矣。是故一家以中论为所禀。龙树为所承。而智者观心论。归命龙树师。孤山曰。得龙树智论一性之教。依论立观。慈云曰。得龙树智论一心三智之文。依论立观。吴兴颖云。读中论第二十四谛品第十七偈因缘所生法。我说即是空。亦名为假名。亦名中道义恍然独醒。顿了说法无非因缘所生。而此因缘有不定有。空不定空。空有不二。立名中道。皆是谓也。师独步河淮。时无竞化。聚徒数百。道俗高之。既以心观口授慧思。思获六根清净。即圆十信．别三十心．华严十梵行。璎珞铁轮也。望烟别薪。见鹤知池。弟子所证如此。师位高下不言可知。昔人叹曰。戴天者不知天之高。履地者不知地之厚。僧史失传。不及具载。惜哉。有谓背手探藏。得论明禅者。遂讹习[(女/女)*甘]语耳。

　　南岳慧思

　　李姓。武津人(陈州)。少以宽慈。闾里钦伏。尝梦梵僧喻令出家。骇悟斯瑞。辞亲入道。洎进具。谢绝人事。道志弥隆。十年常诵法华。七载专行方等忏法。及常坐三昧。日惟一食。不受别请。所止庵宇。野人焚之。即婴厉疾。遂求悔过。所患平复。再卜草舍。诵经如初。又梦汝先受戒律仪非胜。安能开发正道。乃得四十二僧加羯磨圆满戒法。既寤益励。恒业无弃。昏晓由兹苦行。遂见三生行道事迹。又梦弥勒．弥陀与之说法。又随弥勒并诸胜友同会龙华。感伤悲泣。转复精进。因读妙胜定经见叹禅定功德。乃访北齐。咨禀正受。昼夜接心。始三七日。发少静观。见一生来善恶业相。倍加勇猛。遂动八触(重．轻．冷．热．涩．滑．软．粗)。发本初禅。禅障忽起。四支缓弱。不胜行步。身不随心。即自观察我今病者皆从业生。业由心起。本无外境。反见心源。业非可得。身如云影。相有体空。如是观已。颠倒想灭。心性清净。所苦消除。又发空定。心境豁然。法岁将圆。慨无所证。自伤昏沉。生为空过。深怀惭愧。放身倚壁。背未至间。法华三昧。大小法门。忽尔开悟。后往鉴最等师述己所得。皆蒙印可。研练逾久。前观转增。于嵩阳间名行远闻。学徒日盛。乃以定慧等法。敷扬引喻。用接自他。众杂精粗。是非由起。怨疾鸩毒。毒所不伤。异道兴谋。谋不为害。乃顾徒属曰。大圣在世。不免流言。况吾无德。岂逃此责。责是宿作。时来须受。此私事也。然齐祚将倾。佛法应灭。当往何方。以避此难。忽闻空声若欲修定。可往武当。南岳是入道山。武平初领徒南游。至光州大苏山数载。从者如市。地当陈齐边境。烽火数兴。众不遑处。洎陈光大二年。竟往南岳。至乃告众。吾寄此山。正当十载。过此以后。必事远游。先是有梁高僧海禅师居之。见如旧识。即以是山俾师行道(衡岳)。久之登赤帝峰。遇岳神会。棋师谓曰。弟子可让所居与吾乎。吾当别卜胜处与汝。神曰。诺。师即转一石鼓。逢平地而止。与神为庙。令所塑岳神。犹坐石鼓(今上封寺)。又指岩下谓众曰。吾一生曾居此坐禅。为贼斩首。寻获枯骨一聚(今福严二生岩)。行至西隅。指大石曰。吾二生亦曾居此。即拾髑髅。顶礼起塔。以报昔恩(今二生塔)。又至蒙密处曰。此古寺也。吾三生尝托此。因指人掘之。果有僧所用器皿及堂宇层甓之基。即筑台。为众说般若经(今三生藏)。无水给众。以林卓崖。虎因跑。地泉乃涌注(今虎跑泉)。时有九仙观道士欧阳政。则睹山有胜气。谋曰。此气主褐衣法王。彼众盛。吾法必衰。乃凿断岳心。钉石效巫蛊。乃埋兵器。诡奏帝曰。慧思此僧受齐募而为之。帝受其诬。告敕使至山验彼真伪。初渡石桥。两虎号吼。惊悸且退。次日前进。见师宣敕师曰。檀越前去。贫道续来。越七日。始飞锡而往。王城四门。俱见师入。敕使始至。乃同启奏。帝坐便殿。见师乘空降于玉陛。梵相异常。一无所问。据湘中故事。般若台畔有掷钵峰。时师乘钵赴诏毕。田诗云。应将钵渡斗神通。掷去乘将赴帝宫。争似岭头提不起。于今相续阐真风。俗儒不知护法菩萨意也。帝已得谋伪之情。即追道士。刑于市曹。师奏曰。害众生命非贫道心。乞放还山。给侍僧众。亦小惩矣。帝可之。来有司冶铁券十四枚。以十四道士姓名。周回标于各人券上。以来印封钥之令。侍师还。其还也。帝饯以殊礼。因为大禅师思。大之称自此。初来送栖玄寺安下。尝往瓦官精舍。遇雨不湿。履泥不污。僧正慧皓与诸学徒相逢于路曰。此神异人。如何至此。自是举朝属目。道俗倾仰。大都督吴明彻敬之。以犀枕奉。既众莫敢留。迎归旧隐。说法如故。久之道众以老病告辞。愿将田数顷。充于香积。用赎一众。老身伏望。慈悲放还。感恩无地。师曰。汝自造罪。非吾累汝。汝既留田。亦从汝愿。遂以田归寺。号留田庄(俗呼赎身庄)。铁券并为收藏。仍勒石为赎身券记。一名陈朝皇帝赐南岳山主思大禅师降伏道士铁券记。又名思大和尚建法幢碑券。样现坑于三生藏院。厥后梁朝僧惟劲撰防邪惑正论三卷。留山中留今尚存。我太宗朝有大臣出守方面。道游是寺。历览遗迹。谓主僧曰。异日道士或得志于时。必有报复。当埋其碑。碣易其名目。勿留踪迹乃佳。于是改左右曰。天竺碑券悉坑之。大观间。道士林灵素以妖术荧惑天听。革释氏名。果移文物。色既无踪可寻。其事遂寝。乾道初止庵杰来董此山。告众曰。尊者二生塔堕荒榛断棘中。瞻礼无从。曷若迁就三生塔合为一处。以便香火。众然其说。即洎日与执事者十四人。但备斧鑺。启扶石垄。见灵骨如黄金色。既奉安已。次见石屏刻往日道士姓名。乃转报为今主首僧。但小异耳。众惊骇退散。是夕岳庙一爇而尽。州县逮捕。主首一时逃匿。灵骨还本。盖师尝云。此诸道士害我无因。异日须着我加沙。入我伽蓝。坏我遗体。又告岳神曰。吾有难。弟子亦当有难。今七百年。果符此谶。呜呼。非六根净具大神通。焉能洞达过去未来若是。师将顺世大集门学。连日说法。苦切诃责。闻者寒心。仍曰。若有十人不惜身命。常修法华．般舟．念佛三昧。方等忏悔。常坐苦行者。随有所须。吾自供给。必相利益。如无此人。吾当远去。竟无答者。即屏众敛念趺坐。唱佛来迎。合掌而逝。异香满室。颜色如常。大建九年六月二十二日也。寿六十四。法付上首弟子智顗。师所著述口授。门人以成章句。罕事删改。出四十二字门二卷．无诤行门二卷．释论玄随自意安乐行次第禅要三智观门各一卷。又以信士施金书般若经二十七卷。法华经一部。贮于琉璃宝函。庄严炫耀。大启众心。仍请讲说二经。随文敷演。莫非幽颐。后令顗代讲。至一心具万行处。顗有疑焉。师曰。汝之所疑。此乃大品次第意耳。未是法华圆顿旨也。顗又咨审师所证位。即是十地。师曰。非也。吾一生望入铜轮。恨领徒太早。损己利他。但居铁轮耳。尝制发愿文嘱弟子。略曰。世间所有道俗。殷勤请供养者。皆恶魔所使。非善知识。初假殷勤。似有好心。后即计生。忿怒．善恶二魔。俱非好事。从今已后。不应信此。所有学士。亦应如是。皆不可信。如怨诈亲。苦哉苦哉。不可思议。诸王刹刹。皆亦如是。择择择择。师身相挺特。耳有重轮。顶有肉髻。牛行象步。不倚不斜。平昔御寒。唯一艾衲。缯纩之属。损物成者。一切不受。灵瑞重沓。瓶水常盈。供养严备。若有天童侍卫者。或现形大小。或寂尔藏身。异香奇色。不可胜举。传灯云。志公令人谓思大曰。何不下山教化众生。目视云汉作么。思报曰。三世诸佛被我一口吞尽。更有甚众生可化。据师旧铭。生于梁天鉴十三年。时志入灭。则彼言未可凭也。

　　附五人

　　大善禅师

　　修法华禅门。得慈悲三昧。衡阳内史郑僧果。每蒙县令陈正业称扬师德。略无信向。一日同猎围鹿一群。谓陈曰。公尝称大善禅师有慈悲三昧之力。今日其如此鹿何。陈率左右同声念曰南无大善禅师应时群鹿飞空而出。内史愧伏。此与葛蘩称观音名号。所育群鹅飞腾而去。人见云间雪阵横空何异(观音感应集)。尚书吴明彻尝启曰。南岳法华禅门真德几何。对曰。信重三千。业高四百。僧照得定最深。智顗说法无碍。兼之者大善矣。盖师与智者齐名。智者之道若揭日月。光昭天下。岂不定慧兼全。而南岳独以师为称焉。师顺寂时。天雨异华七日。所入地位最深可知。

　　玄光法师

　　新罗人。少颖悟厌浴。求师专修梵行。迨成人。越沧溟求法中夏。抵衡岳见思大。大察其所由。授法华安乐行门。禀而奉行。精勤罔忒。俄证法华三昧。思大曰。汝之所证。真实不虚。善念护之。增进菩提。汝还本国。当设善权。若负螟蛉。咸成蜾裸。师返锡江南。欲附海舶未及津口。忽睹彩云乱目。雅乐沸空。绛节霓旌。传呼而至。空声云。天帝召海东玄光禅师。师拱手避让。唯见青衣前导。少选入其宫阙。殊非人间宫府。羽卫陈设。但见鳞介繁穴。杂以鬼神。咸曰。天帝降我龙宫。请师说已证法门。吾曹受润不浅矣。既登宝殿。复陟高堂。如问而谈。七日而毕。帝躬送别。向所舣舟。泛洋不进。师复登之。舟人谓经半日耳。师归就熊州翁山。驻锡结茅。遂成宝坊。演说化导。开悟甚众。升堂受莂者一人。入火光三昧者一人。入水光三昧者二人。其诸门人譬若鸟附须弥。皆同一色。已而逃遁。罔知攸往。南岳影堂所图二十八人。师居一焉。

　　慧成法师

　　段姓。澧阳人。脱素于十住寺。诵法华经维摩胜天王等大乘经二十余卷。既进具游。建业正值成实大师讲演。学者肩联。一听十年。文理略尽。将旋本邑。行至匡山。闻思大阐化南岳。往依之。思大曰。汝一生学问与吾炙手犹不得烟。虚丧工夫。惜哉。师素凭疏钞。依他生解。既承训已。发愤焚之。时禅学数十人。皆先达士。或以其后至恐不能及。师以夜继昼。开眼坐禅。十有五年。又入方等．观音．法华．般若道场。历试销障。行之三年。魔鬼俱绝。遂解众生语言三昧。彼闭目者。观道虽明。开眼亦失。以师比校。霄壤悬殊。思大云。智顗先发三昧。后证总持。慧成及之二子行解齐矣。师至枝江。造禅慧寺。所营土木。咸出于俗。德行所招。不久便就。构殿缺梁。忽六月江涨。梦有木中梁。往迎接。视之果然。信士殿弘为精舍主。忽然气绝。召师至舍。弘乃苏曰。初被执至王所。见师上殿曰。我与此人共立功德未了。愿赦之。王起礼足。竟依所请。陈主闻而召之。毅然不往。又令江总等往迎。且曰。师若不允。不劳返也。王人雨泪。强引入船。乃奋身入水。立于池上。又请云。若不蒙下。总等粉身无地矣。从之至阙下。特授帝戒法而返。乃赐禅慧寺名。有常律师遇师同寝。夜暗扪虱于地。师即知之。及明告别。师曰。昨夜一檀越被冻困苦。常惭之。永以为戒。一日语门人。急砌殿基。吾当讲涅槃矣。已而智者来自玉泉。共谈玄理。良久气绝。年七十三。湘东王宫内立碑。

　　慧超法师

　　沈姓。丹阳人。性温而裕。幼从释课法华。闻光州思大定慧双明。毗尼兼善。与智者同寅叶。恭抠衣请业。思大曰。超之神府。得忍人也。及游衡岳。复与智者。同途诵经移岁。后隐终南八载得道。倍隆三慧。大业承运爰发。诏书延入禁中。大唐伊始。荣重京师。师诵经五十余年。万有余部。寝疾告众曰。往返吾之常也。长生不忻。夕死不戚。第一义空。清净智观。是吾凭杖。言已向西而逝。遗言露尸松石以施禽兽。弟子依教。停一月余。颜色如生。还累塔以窟之。

　　慧旻法师

　　河东人。九岁出尘。服勤白业。诵妙经期月。便过十五。请法于新罗光英。伟秀发宿。士称之。又十五年。还海盐尸光兴寺讲妙经。异香弹指。屡结空中。听众云翔。咸言善瑞。后迁通玄寺。结徒行道十七年。足不逾阃。隋末崩离。吴中饥馑。四众逃难。唯旻守死禅诵。大唐开化止南涧寺。两兔一彪相亲同止。一日异香满室。众以问师。师曰。吾后日当去。生死人之常也。寄生若行云。各念无常。早求自度。如期顺化。

　　天台教主智者灵慧大师世家

　　呜呼。子孙谈祖父之德。是为难也。宰我子贡。有若知孔子亦深矣。而孟轲曰。智足以知圣人污。不至阿其所好。岂不以德有隆污其隆者。非称谓所及。可称谓者迹也。或者以私心纪之。何以逃阿其所好之讥。顾不难哉。然硕德钜业。昌言盛心。岂邻人所能知。非子孙其谁纪之。是用攒聚诸文。撰教主世家。

　　智顗

　　字德安。陈姓。荆州华容县(今荆门军)人。父起祖梁散骑益阳县开国候。母徐。梦吞白鼠而妊。诞弥之夕。房室洞明。欲陈鼎俎以为庆。席火灭汤冷。为礼不成。目耀重瞳。眉分八彩。乃帝王休相。二亲虽掩藏。而人已知之。兼以卧便合掌。坐必面西。年七岁喜往伽蓝。蒙僧口授妙经普门品。一遍成诵。十五于长沙郡佛像前誓为沙门。荷负正法。夜梦瑞象。手从窗入。三摩其顶。由是深厌家狱。遂投湘州果愿寺僧法绪落发。寻诣慧旷律师。精通律藏。续上光州大苏山礼思大。思大一见叹曰。昔日灵山同听法华。宿缘所追。今复来矣。因授与普贤道场。为说四安乐行。经一七日。诵法华经至药王本事品。是真精进。是名真法供养如来之句。豁然大悟。照了法华。若义和临于万像。达诸法相。似清风游于太虚。将证白师。师曰。非尔弗证。非吾莫识。所入定者。法华三昧前方便也。所发持者。初旋陀罗尼也。自今以后。纵令文字法师千群万众。寻汝之辨。不可穷矣。于说法人中。最为第一。尝令代讲。手持如意。临席叹曰。可谓法付法臣。法王无事者矣。师资道隆。名闻遐迩。初旋陀罗尼者。旋假入空。百千万亿旋陀罗尼者。旋空出假。法音方便陀罗尼者。二为方便。得入中道第一义谛。今言初者。即是五品十信以登住为真修。即十信为方便。今云前方便。知属五品。未几告违思大。思大曰。汝于陈国有缘。往必利益光大。初入京仪。同沈君理请居瓦官寺(寺号升元。在城西。前瞰江面。后踞崇罔阁。乃梁时古迹。高二千五十尺。太白所谓日月隐檐楹也。李主时犹在)。首讲法华妙义。以五时八教。释一代群经。敕公卿停朝一日听法尔。后讲大智度论秉诸来学说。次第禅门。用清心要。或立禅徒于灵耀寺。或敷止观于玉泉山。或讲仁王般若于陈帝。帝伸三拜之礼。或授菩萨戒于隋主。主赐智者之名。六十余州化导七众。得益叵量。继以徒多悟少。反妨自行。以大建七年九月息缘宴坐于天台。展昔愿也。或于华顶降伏强软二魔。精怪奔溃。或以海曲为放生池。亘三百里。或讲净名经山谷变琉璃之色。或闻神人告寺成。标国清之名。兹举大略。细存别传。一夕独坐说法至旦。智晞启曰。未审昨夜见何因缘。答曰。有梵僧来。为我言机缘如薪。照用如火。傍助如风。三种备矣。化道方行。于华顶夜。许相影响。今机用将尽。傍助亦息。故来相告。又南岳思大禅师及喜禅师令我说法。亦为我言。他方华整相望甚久。缘毕应往。吾等相送。我再拜称诺。此死相现也。其年十月。炀帝遣使奉迎。因随使至石城大佛像前。示疾(云石城。天台西门大佛当来灵像处所。既好宜最后用心)谓智越曰。我命谢在此。不复前进也。索香汤漱口说。十如．十界．三观．四悉．四谛．十二因缘．六波罗蜜。一一法门摄一切法。皆能通心。到清凉池。若能于病患境。达诸法门者。即二十五人。百金可寄。有欲进药者。答曰。药能遣病留年乎。病不与身合。药何所遣。年不与心合。药何所留。即令唱法华经题。乃赞曰。法门父母。慧解由生。本迹广大。微妙难测。辍斤绝弦。于今日矣。少顷又令唱观无量寿佛经题。赞曰。四十八愿。庄严净土。华池宝树。易往无人。火车相现。一念改悔。尚得往生。况戒定熏修。圣行道力。实不唐捐。又曰。商客寄金。医去留药。吾虽不敏。狂子可悲。乃口授观心论。命智越施床。东壁面向西方。智朗问。不审何位没此何往。后弟子辈将何宗仰。报曰。我不领众。必净六根。为他损己。秪五品耳。问。何生者。吾诸师友。皆从观音而来迎我。问。谁可宗仰者。有波罗提木叉四三昧在焉。言讫唱西方佛名。如入禅定。即开皇十七年。岁次丁巳十一月二十四日也。世寿六十。僧腊四十。众迎全身。葬于佛陇西南隅。文帝遣使敕封其塔。每岁遣使开塔供养。洎卢政力为使而至。则全身不复见矣。吴越钱忠懿王追谥法空宝觉尊者。我庆元三年五月。封灵慧大师。从荆门军守臣请也(具兴衰志)。师所谈教法。不畜章句。纵无碍辨。昼夜流泻。若悬河不可竭也。初讲玄句以开妙解。次演止观。依解以立正行。故荆溪云。非玄义无以导。非文句无以持。非止观无以达。非一家无以进。斯之谓欤。乃至诸余部帙。灌顶结集以成教藏。号曰性宗。师盛德大业。内外圣贤。称述益多略尔。附载便于观览。顶师私记缘起曰。大法东渐。僧史所载。讵有几人。不曾听讲。自解佛乘者乎。纵能发悟。复能入定。得陀罗尼者。不纵具定慧。复帝京弘二法。不纵令盛席谢。遣徒众。隐居山谷。不纵避世。守玄被征为国师。不纵帝者所尊太极。对御讲仁王般若。不纵正殿宣扬为主上三礼。不纵令万乘屈膝。百高座。百官称美。赞叹弹指喧殿。不纵道俗颙颙。玄悟法华圆意。不纵得经意。能无文字以乐说辨。昼夜流泻。不唯我智者具诸功德式。师答王文穆书曰。智者于法华判教曰。前代诸师或祖承名匠。或思出袖襟。虽阡陌纵横。莫知孰是。然义不双立。理不两存。若深有所以。复与修多罗合者。录而用之。无文无义。不可信受。遂广征十家。谓南三北七。即江南三师。河北七师。虽通依顿渐不定以为教相。判释经论。或开为四时。或张为六宗。或但为二相。或混作一音。异论纷然。众制锋起。智者破之。则南北俱坏。取之则三七或存。皆文旨炳然。览者如鉴。语人。则盛破光宅。余者望风。语法。则遍难四宗。他皆失据。义师补注序曰。吾佛出世虽说诸经。而本怀得畅。唯在法华。西域自阿难结集之后。独天亲菩萨作论以通之。然但约文申义。举其大略。而斯经之大事。教化之终始。亦晦而未明。东夏自罗什翻译以来。造疏消释者。异论非一。唯陈隋国师天台智者。昔在灵山佛会亲承。后于大苏道场证悟。发挥妙旨。幽赞上乘。乃以五义释题。四释消文。十章宣演。明静法门于是解行俱陈。义观兼举。真可谓行人之心镜。巨夜之明灯。虽天竺大论。尚非其类。况震旦人师。而能跛及。故章安曰。斯文若坠。将来可悲。又补注问。辅行引九师相承。北齐文师已前。非今所承。且北齐既用觉心。重观三昧。今此何故斥于觉觅。但是一辙耳。将非智者斥于北齐。答。妙玄开演法华十妙。尚云莫以中论相比。又云。天竺大论。尚非其类等。盖智者用如来之意明法华之妙。故龙树虽是高祖。亦不及也。今此将说法华大车。十乘妙行。则虽北齐用心。岂能尽于渊旨。唯天台妙悟法华。得大辨才。故以此经大意。开十妙．十乘。所以龙树北齐亦所未及。非谓智者任情斥祖。若无生宗旨。三观行门。其实祖龙树宗。北齐禀南岳。师资相承。宛如符契。又曰。天台所谈三谛三观。出乎仁王及璎珞经。三智三德本乎涅槃及大品经。所用义旨以法华为宗骨。以智论为指南。又曰。余读此方诸师制作编入海藏者。无有如南山律师赞天台之深也。南山者。其天台之知音乎。赞曰。天台智者。蕴道天台。寻师衡岭。双弘定慧。圆照一乘。受四教于神僧。传三观于上德。入法华三昧。证陀罗尼门。又曰。自发旋南岳。弘道金陵。托业玉泉。遁迹台岭。三十余岁。盛弘一乘止观禅门。利益惟远。义同指月。不滞筌罤。或于一法中演无量义。摄无量义还入一心。实观玄微。清辨无尽。由是四方法侣。请益如林。若定若慧。传灯逾广。为大机感。著述其文并。理会无生。宗归一极。南山叹仰若是。而唐宋诸师或于天台而有形斥。犹河濵之人捧土塞孟津耳。传灯以禅门达者。虽不出世。有名于时者。录十一人。大师预焉。彼焉知大师岂止禅门达者而已。身为陈隋国师。化行六十余州。何论出世管窥。蠡测鄙哉。甚矣。梁公禅林寺碑云。天台山西南隅一峰曰佛陇。盖智者大师得道之所。前佛大教重光之地。梁陈崇之置寺曰。修禅及隋创国清。废修禅号。号为道场。自大师入灭一百八十余岁。长老大比丘然公光照大师之遗训。以启后学。门人安定。梁肃闻上易名。铭勒大师之遗烈以示后世云。大师讳□。时号智者。其先颖川陈氏。世居荆州之华容。感缘应迹。载在别传。夫治世之经。非仲尼则三王四代之制寝而不彰。出世之道非大师则三乘四教之旨晦而不明。昔如来乘一大事因缘。菩萨以普门示现。自华严肇开。至双林高会。无小无大。同归佛界。及大雄示灭。学路派别世既下。衰教亦陵迟。故龙树大士病之。乃用权略。制诸外道。乃诠智度。发明宗极。微言东流。我慧文禅师得之。由文字中入不二法门。以授南岳思大师。当时教尚简密。不能广被。而空有诸宗。扇惑方夏。及大师受之于是。开止观法门。其教大略。即身心而指定慧。即言说而诠解脱。大中一实之宗。趣无证真得之妙旨。自发心至于成道行道。行位昭明。无相夺伦。然后诞敷契经。而会同之。焕然冰释。示佛知见。窥其教者。修焉。息焉。盖无入而不自得焉。大师之设教也如此。若夫弛张用舍。开阖默语。高步海内。为两国宗师。大明在天。光被四表。大云注雨。旁施万物。繇是言佛法。以天台为司南。殊途异论。往往退息。缘离化成。示灭兹山。是岁开皇十七年也。夫名有实之宾教者。道之门。大师溷其宾。辟其门。自言地位。示有证入。故感而应之之事可得而知也。若安住法界。现为比丘。等觉欤。妙觉欤。不可得而知也。当是时也。得大师之门者千数。得深心者三十有二人。纂其言行于后世者曰章安禅师灌顶。顶传缙云威。威传东阳。东阳缙云同号。时谓小威。威传左溪朗禅师。自缙云至左溪以玄珠相付。向晦宴息而已。左溪门人之上首。今湛然禅师行高识远。起悟辨达。凡祖师之教在章句者。以引而伸之。后来资之。以崇德辨惑。不可胜数。盖尝谓肃曰。是山之佛垄。亦邹鲁之洙泗。妙法之耿光。先师之遗尘。爰集于兹。自上元宝历之世。邦冠扰攘。缁锡骇散。可易名建寺。修持塔庙。庄严佛土。回向之徒。有所归依。繄众人是赖汝吾徒也。盍记诸文言。刻于金石俾。千岁之下。知吾道之所以然。小子稽首受命。故大师之本迹。教门之继明。后裔之住持。皆见乎辞。其文曰。诸佛出世。惟一大事。天台教源。与佛同致。赫赫大师。开示奥秘。载弘道要。安住圆位。白日丽天。天下文明。大师出现。国土化成。无生而生。生化两冥。薪尽火灭。山空道行。五世之后。间生上德。微言在兹。德音久塞。明明我后。易名净域。此山有坏。此教不极。杨公五赞。世尊三昧安详起。师悟药王精进时。灵鹫山中人未散。不因南岳有谁知。五时八教举纲宗。一念三千空假中。大部炳然垂日月。几人金地识重瞳。法门何止富楼那。除障徒闻优笈多(别传善巧说法。即富楼那。破魔除障。即优婆笈多)。指导众生归净土。慈悲真是古弥陀。华顶峰头魔界慑。石城岩下寂光圆。位居等妙犹难测。五品方知是大权。出现由来为大缘。空中开示游泥莲。妙宗若悟如如旨。犀拂金炉当处传。李咏史云。昔同南岳睹毫光。一诵莲经悟药王。论释十疑垂万代。唱经况复示西方。陈公止观序云。本自不动。何止之有。本自不蔽。何观之有。众生迷荡。去本日远。动静俱失。不昏即散。此二病本。出生众苦。令彼离苦。而获安隐。当用止观。以为其药。病瘳药废。医亦不立。则止观者。乃假名字。即假即空。言语道断。以大悲故。无说而说。此摩诃止观之所为作也。然其文义深广。汪汪无涯。譬如大海。孰得其际。以大悲故。复作方便。便尝一滴。知百川味。便由一沤。见全潮体。故于大经之外。又为此书词简旨。要读之易晓。应病之药尽在是矣。善用药者。不治已病。止乎其未散。观乎其未昏。方止方观。而未尝昏。未尝散也。如鸟双翼。如车两轮。穷远极高。无往不可。及其至也。不出于此。乌乎。不知则止。知止观之。可以入道者。可不勉哉。此书智者亲造。而未行于世。明智大师中立镂板。以传立之高行。人所尊敬。此书流传其必广矣。晁公序仁王护国般若经疏云。陈隋间。天台智者。远禀龙树。立一大教。九传而至荆溪。荆溪复传而至新罗。曰法融。曰理应。曰纯英。故此教播于日本。而海外盛矣。属中原丧乱。典籍荡灭。虽此教是为不可亡者。亦难乎其存也。然杲日将出。而晓霞先升。真人应运。而文明自见。我有宋之初。此教乃渐航海入吴越。今世所传三大部之类是也然。尚有留而不至。与夫至而非其本真者。仁王经疏先至。有二本。众咸斥其伪。昔法智既纳日本信禅师所寄辟支佛发。答其所问二十义。乃求其所谓仁王经疏信。即授诸海舶。无何中流大风惊涛。舶人念无以息龙神之怒。遽投斯疏以慰安之。法智乃求强起者。二僧诣信使读诵以归。不幸二僧死于日本。至元丰初。海贾乃持今仁王疏二卷来四明。于是老僧如恂因缘得之(云云)。又曰。智者慈注。尽法性为止观。而源流释迦之道。今方盛於越中。异日会当周于天下。岂独是书之不可掩哉。大抵吾宗所以异他宗。不容同世并语者。其唯三千乎。其唯观具乎(杨陈晁各有传)。

　　附隋观法师

　　真观

　　范姓。钱塘人。其母以诵药王观音品求嗣得师师。少有节操。舌紫罗纹。手现奇相。诵法华经日终一卷。从师听十诵律超胜前标。忽梦人曰。汝有大根。何守小道。师遂学摩诃衍。质疑问难。塘揬玄门。时谚曰。钱塘有真观。当天下一半。僧师求陈伯智荐于智者。请受禅观。智者以师年腊俱齐。止为法兄弟。高谈寂照。金石相宣。后于灵隐山建南天竺寺居焉。尝讲法华以为心要。受持读诵。躬自书弘。五种法师于斯乎在。每盥洗遗渧。地不为濡。人皆异之。一日皋亭神请讲法华。感神舍祠为寺。司马李子深。请讲涅槃至现病品。梦三人把幡告云。净居天遣迎续。便卧疾。梦与智者同辇。翼佛还山。觉而叹曰。昔谓六十二应。终讲法华力。更延一纪。今七十四。后致斯验。生期毕矣。乃启手足曰。欲出生死。宜须持戒。修定学慧。弘通正法。勿空过也。时闻空中伎乐之声。至中夜。跏趺示寂。师即下天竺灵山寺开山始祖。行业神异。章安顶师手。撰别传纪德。岁久弗存。今唯见之于续高僧传。师冢塔犹在慈云。式尝重修之。具灵苑集。其略曰。师志在佛乘。道契惟极。出不顺帝王公候。大势所临处。不为博艺辨。达大名所乱轩。轩然于世表。邈乎不可得。而拟今土门自开。一无遗物。又不知全身从多宝以证经乎。像佛垄以化往乎。作六诗以奉标识。有云王候曾不屈(隋主三征。秦王两延。皆辞以疾)。个是出家身。白骨已为土。清风犹凛人。家隳方事葺。寺废亦重新。独有不濡地。无人继后尘。

　　释门正统第一
卍新纂续藏经第 75 册 No. 1513 释门正统


　　释门正统第二

　　良渚沙门　宗鉴　集

　　山门结集祖师章安尊者世家

　　原夫身子为转法轮将。而同门称为第二世尊。庆喜得佛觉三昧。而后世美为分瓶泻水。岂不以其父折薪其子克。堪负荷者。诚不易得欤。矧兼此二。敢后揄扬。撰涅槃疏主结集教藏世家。

　　灌顶

　　字法云。吴姓。台之临海章安人。生三月能随母称三宝名。有僧过门。谓其母曰。此子非凡。即以为名字焉。七岁舍入摄静寺。为慧拯师弟子。日记万言。二十具戒。侍智者于光宅。研绎观门。频蒙印证。于同门中慧解第一。故能纂其微言。行于后世。盖智者之说法也如云．如雨。能领．能持唯师而已。私记缘起曰。幸哉灌顶。昔于建业始听经文。次在江陵奉蒙玄义。晚还台岭仍值鹤林。荆扬往复。途将万里。前后补接。才闻一遍。非但未闻不闻亦乃闻者。未了卷舒。钻仰弥觉坚高。犹恨缘浅不再不三。咨询无地。如犊思乳。并复惟念斯言。若坠将来。可悲涅槃。明若树若石。今经称若田若里。聿遵圣典。书而传之。又着涅槃玄义。自叙曰。大业十年十月。庐于天台之南。管窥智者之义。辄为解释。运值隋末。寇盗纵横。海闹山暄。无处纸笔。匿影沃洲。阴林席箭。推度圣文。衣殚食尽。仍莳粟拾薪。勤兼晓夜。凡历五载。何日不见兵火。菜食水斋。冰床云被。孤居独处。梦抽思轧卷舒常住之卷。酬报乎身手。赞叹解脱之法。仰谢于心口也。仁寿二年。奉诏入京。九夏弘宣。六宫仰止。遣使送还。赐予良渥。贞观六年八月七日。终于国清寺。寿七十二。腊五十二。初示疾。室有异香。临终命弟子曰。弥勒经说世尊般涅槃日。爇众名香。烟升若云。汝多焚香。吾将去矣。因申遗诫。词理切至。门人感悟。靡不涕零。忽起合掌。如有所敬。口称安养四圣尊号各十声。奄然而逝。先是贞观元年。同学智晞卒临终曰。吾生兜率天矣。见先师智者宝座行列行皆悉有人。唯一座空。彼天人云。却后六年。有顶法师来升此座。计岁论期。审晞不谬。辅行云。大师生存。常愿生兜率。临终乃云观音来迎。当知轨物随机。顺缘设化。不可一准。是月九日。窆于寺之南山。昔智者当陈时。欲创国清。已标基伐木。未遂所期。嘱师修营。一依旧式。大业之初。炀帝南巡。师以梵宇新成。出山迎接。引见慰问。酬对如响。圣眷弥隆。遣员外散骑侍郎张干威送还。赐物三千段。毡三百领饭僧。落成增饰院宇。壮观海西。师神用无方。幽显咸化。有老父染患百药不瘳。厥子祈救。师焚香转法华。病者香气入鼻而愈。乐安岭南曰。安洲溪深树密。迳术不通。师留连爱玩。顾而誓曰若斯地坦夷。当来讲经。曾未浃旬。白沙遍涌。平如玉镜。遂讲法华光明以酬愿。一日击钟讲涅槃经。海㓂忽来。道俗骇散。师怡然自若。渠魁反见门首兵旗耀日。执仗者长丈余。雄悍奋发。凶徒奔溃。佛陇讲暇。与学徒累石为塔。拟别得二片为塔门。有光英者先运一石。咸疑厚大。方欲傍求。师举杖挥之。即迸为两。厚薄均等。用充塔户。宛如符契。师所著述涅槃玄二卷。疏十卷。玄问云。古来传译。什师命世升堂入室。一肇而已。肇作涅槃论。世人玩味。卷不释手。此复云何。答曰。高僧盛德。日月在怀。既不亲承。其门难见。然其作论谈。大不在小。非三藏也。其言不涉界外。非别圆也。归宗指极。乃见通教义耳。观心论疏二卷。式师收在随函录中。且云考其所说。知入品位。然江浙名流。或疑伪矣。八教大意一卷．国清百录五卷．智者别传一卷。余阙本者不能具载。法付智威。吴越国王谥总持尊者。孤山赞云。三月能语。早岁出家。杖挥裂石。言涌白沙。香流愈病。钟击摧邪。智晞所睹。推验无差。淳智赞曰。佛世多闻尊庆喜。天台强记美章安。法王乐说若河倾。法子总持如海纳。菜食水斋编大教。冰床雪被解雄经。乱中结集最苦劳。后人受赐何容易。

　　附九弟

　　普明法师

　　朱姓。会稽人。少小立志。异于常童。聚沙以为福事。刈蒿以为殿塔。有僧乞食。因云。即子既有善性。可向天台山出家。彼有初依菩萨。现身说法。洎大建十四年。逾山越岭。来入天台。正值智者讲次。座众既散。礼足归依。愿尽此生。为师弟子。智者笑曰。宿缘所牵。今得相遇。于是服勤左右。晨夕无懈。专求禅法。行方等般舟观音忏摩。诵法华一部。虽隆冬中。身不衣絮。苦节行道。见僧云。汝名法京。未为嘉称。可改普明。此名晓朗。照了三世。忏讫以启智者。智者曰。既冥中所示。宜改旧从新。智者往玉泉。令造大钟充佛陇用。江陵道俗竞为经营。临铸有盲人来观。知相不吉摸。开破缺。乃倍土再造。约支体不具者莫来。遂得铿铉。声闻七千里。洎隐国清。取水颇艰。地多礓石。念曰若此石出水。不亦快乎。言讫泉涌。周给遐迩。尝铸丈六卢舍那像。感异人施金。而隐国清。讲堂狭小。师欲广之。议于章安。安劝勿改。俄有括州都督周孝节施杉柱。泛海而来。章安向赤城。见师身长十余丈。高出林表。翼从数十人。语章安。勿苦谏之。所欲当成。章安感其神异。合掌向林曰。不敢更谏。一依仁者。创堂之日。感动山王。晨朝隐轸。状若雷震。摧树倾枝。阔一步许。自佛陇下。直到于寺。至于日没。还返旧纵。砰砰磕磕。势若初至。比房侍者。恒闻共语。阴往察视。不见别形。听其言唯劝修善。缘毕示寂。换衣就灭。经于信宿。屈左三指。师不畜私财。得施随舍。造金铜像十躯。阅大藏二过。作利益事。一运其心。金帛自送。充其支度。

　　智越

　　郑姓。南阳人。止父求婚。愿出家。父从之。剪发游方。遇智者于金陵。北面请业。授以禅法。深达五门六妙。诵法华万遍。居学徒之首。智者晦迹台岭。四众一以付之。二十年间。循循善诱。不违重寄。即为二众依止。四部归宗。智者忌辰。隋帝敕供千僧。师又以长余助之。文皇献后崩日设斋。咒愿每获。百殿曾不固留。大业十二年十一月二十三日示疾。右胁而逝。山崩地动。众所见闻。寿七十四。

　　高丽波若师

　　开皇十六年。求禅法于佛陇。未几证悟。智者谓曰。汝于此有缘。须闲居静处。成办妙行。华顶峰去此六七里。是吾昔日头陁之所。往彼学道。进行必有深益。勿虑衣食。道训以来。影不出山。十有六岁。大业九年二月。忽至佛陇国清。密告善友。寿命将尽。来别大众。数日无疾而卒。龛出寺门。回旋示别。眼即便开。至山仍闭。睹者咸发道心。

　　清河法彦

　　大建七年侍智者于天台。蒙授禅那。寂坐林间。不停房舍。或入定七日方起。以证白师。师云。此是背舍观中第二观相。山神数娆试之。恬然不动。大业七年二月三十日卒于国清。寿六十。

　　会稽大志

　　顾姓。出家即事智者。智者见其形神洒落。高放物表。为立今名。诵妙经。索然闲静。音声清转。听者忘疲。复于庐山甘露行杜陀行。或投身猛兽。兽辄避去。餐粒若尽。唯以饼果继命。如是七载。禅诵不休。会大业中屏除佛教。慨大法陵迟。遂衣孝服。恸哭佛前三日。誓舍形骸。伸明正教。往东都上表曰。愿陛下兴隆三宝。贫道当然一臂于嵩岳。用报国恩。帝许之。遂集七众。设大斋。绝粮三日。登大棚。布褁其臂。灌之以腊。如炬然之。光彻岩岫。见者痛入心髓。而志形色不变。或诵经文。或赞佛德。为众说法。声声不绝。烧已下棚。跏趺入定。七日而卒。留愿文七十余纸。意在共诸众生为善知识。读之感激。无不堕泪。

　　临海智璪

　　张姓。年十七。二亲俱逝。释服染病。久医无效。乃于静夜。力疾出庭。向月而卧。至心念月光菩萨。唯愿大悲济我沉痾。系念旬。朔夜梦一人形色异常。从东来谓曰。我今殊来为汝治病。即以口就璪身。次第吸漱。涉于三夜。因尔稍痊。灼知三宝是我归。仗投安静寺。礼慧凭为师。闻智者为世良导。伏膺请业。乃遣行法华忏悔法二七日。初夜忏讫就床。欲坐。见九头龙从地涌出。上升虚空。明旦咨白。智者曰。此表九道众生闻法华经。将破无明地。入法性空耳。又住宝林寺行之。初入忏夜如有人来摇动户扇。璪问。何人。即答。我看灯耳。如是数过。寺有慧成大德闻之曰。彼堂素有恶鬼。今闻此声。鬼取人也。成侵晓扣户。唤之未及应。成绕堂喟云。苦哉苦哉。其人亡矣。璪开户。成云。汝犹在耶。吾谓昨夜儿已害汝。故此嗟耳。成咨永阳王。王遣数十人执仗防护。璪曰。命由业也。岂防护所能加乎。愿诸仁者将领还城。启王云。尔防人去。后夜鬼入堂内。槌壁打柱。周遍东西。堂内六灯。璪即灭五。留一行道坐禅诵经。坦然无惧。至三七日。事恒如此。行法将讫。见青衣童称赞善哉。言已不现。尝往会稽。路由剡溪李行村乞食。主人误进毒蕈。食讫前迈。主人啖其余。皆吐痢几绝。邻人持药追师。十里方及。师疾行无恙。问。何故见寻。具陈上事。师笑曰。贫道无他。可弃药而返。信道力所熏。毒不能伤也。大业元年。驾幸江都。衔主僧命出参引见内殿。帝遥见之。避席令坐。遣通事舍人卢正方送还。为智者设千僧斋。度四十九人出家。施寺物二千段。米三千石。并香酥等。又为造四周土墙。六年。往扬州参见。遣给事侍郎许公远送还。为智者设千僧斋。度一百人出家。施寺物一千段。嚫僧绢各一疋。凡九经参觐。贞观十二年卒。

　　颖川智晞

　　陈姓。先世官寓闽越。幼怀脱俗。年二十投智者出家具戒。禀受禅决。如救头然。居佛陇。创造严整。惟经台未构。香炉峰者多柽柏木。有神据之。无敢睨视。咸请师伐之。师曰。恐山神护惜。不可造次。夜梦送香炉峰木。悉用舍讫。遂取用之。大小咸宜。更无所少。初智者与沿江居民约。舍作放生。永绝采捕。历年浸远。复立扈梁师与章安礼智者塔。焚香咒愿。顷有渔人见立在扈上。意谓随水。呼舡往救。即不见矣。递相报示。改恶从善。复停采捕。僧法云欲往香炉峰禅坐。师谏曰。彼山神刚猛。汝道力微弱。慎勿往。云不从。方越宿。神即现形。驱云令还。云自陈已。深生敬仰。东山铜钟忽尔响震山谷。师云。此唤吾也。可香汤浴我。十二月十七夜趺坐。执如意说法。寻即寂然。众哭不已。复启眸戒曰。有生必灭。世相如是。宁足悲耶。今吾去尔。勿挠吾意也。又云。吾习禅来将五十年。不负信施。当自䇿励。勿唐丧光阴。或问生处。答曰。据吾所梦。报在兜率。宫殿青色。在天西北。见吾先师。侍左右者皆坐宝座。唯一座空。吾询所以。答云。却后六年。灌顶当升此说法。十八日旦。谓弟子曰。汝等早斋。吾命不久。有氓登山问疾。食竟辞还。师念其远来。苦留不住。谓曰。既不少留。即当疾去。雨必作矣。时杲日丽天。全无云翳。顷之大雨倾泻。日当亭午。趺坐而逝。咸闻空中弦管声。龛于智者塔前二百步。寿七十二。初师礼育王宝塔八万四千拜。旋绕数千匝。感紫文印于右臂。方整明亮。终身不没。临终告弟子云。众圣印我。岂虚也哉。吾生内院必矣。

　　富阳等观

　　孙姓。依止智者。于天台贞观九年十二月余杭法忍寺请敷演大教。至十年正旦皋亭庙神请受菩萨大戒云。禅师经过庙庭。弟子巡游不在。今故远来求师授戒。师即索炉然香云。吾为檀越受菩萨戒。神蒙戒已。即便辞去。明日夜半。烧香剃头。洗浴着新净衣。面西趺坐。称弥陀．观音．势至．智者号。为慧法师说三观义云。此亲承大师口说者。言毕而终。

　　昭丘道悦

　　张姓。年十二投玉泉寺出家。常诵大品般若及妙经为日课。时智者创造未有钟磬。师于泉源得怪石悬之。每诵经卷。通辄加一下。声韵凌彻。闻者肃然。幽冥之途。屡有祥感。知而不传。因患水腹。胀急如鼓。世医拱手。唯念般若治之。一夕诵次。急腹水迸流。试以手摩。洪肿顿退。兹非所谓转重障轻受者乎。隋末盗起。凶贼朱粲遽来加害。师端坐曰。吾沙门也。浮幻形骸。任加白刃。贼奇之而去。师一生唯衣粗麻。日止一食。且分其半以资飞走沈泳之属。慈善所熏。或飞来肩上。或招至手中。虽弊服蔽身。而绝𤼭虱。每于邻居乞虱养之。居山五十余年。寿七十二。永徽中有见其跪足擎锡于清溪之上。自称般若法师。言讫不见。

　　山门传持教观法华天宫左溪三尊者世家

　　原夫治推文景。而文景之书且无一事可纪。则其绵固本根而寿。汉氏之脉必有斡旋。运用者人皆知缔创之难。不知保守之尤难。上不遗夫祖宗付托之重。而下合夫为天下得人之仁。兹所以并列祖位而无愧也。撰三尊者世家。

　　智威处之

　　缙云人。蒋姓。母朱。世业儒。祖为唐兴宰。十八为本州堂长。父母令归纳妇。中途忽逢梵僧曰。少年何意欲违昔日重誓耶。因示其五愿曰。一．临终正念。二．不更堕地狱三途。三．即还人中。不高不下处托生。四．童真出家。如法奉戒。五．不为流俗之僧。盖师前身徐陵。陵年数岁。家人携以候志公。公曰。天上石麒麟也。后为陈左仆射听智者说止观。深有所得。故立此愿。今为蒋氏子。实先酬不高不下处托生之愿。淳智赞曰。亲逢智者陈良愿。果作宗师副宿期是也。师闻愿已。不复还家。即往国清投礼章安。炀帝敕度四十九僧。师其一焉。受具已。询求心要。定慧圆明。寂照无碍。欲卜胜地。以所悟法门。饶益有识。上元元年。以神力飞一锡于门外。洎寻之。乃在苍岭普通山。可五百里。以狭隘不容广众。凌空再掷。今轩辕炼丹山法华院也。师既戾止。剪棘刈茅。班荆为座。聚石为徒。昼讲夜禅。殆无虚日。学子明来习禅者三百。习讲者七百。登座则有紫气覆顶。状如宝盖。乌雀旁蹲。有若家畜。炀帝尝以麈尾扇．辟支佛牙．真金像雕．檀龛赐章安。章安回施永镇伽蓝。草创之初。众苦无水。乃浚一井。才二尺许。供给千众。冬夏无竭。迄今赖之。师身强七尺。骨骼古雅。封官朝散大夫。赐大师号。天与多能。富于才藻。尝制桃岩寺碑。与王简栖头陀寺碑气度相埒。永隆三年十一月二十八日示灭。异香七日不绝。方其坐灭之时。邻郡仙居上畈之人。见其赴俗舍之斋。咸谓至人行无方所。起灭不可测也。吴越国王谥玄达尊者。我皇祐初仙居令伍帙于传道处。宇以殿亭。奉安真像之夜有虎绕殿三匝而去。元丰五年十三代孙继忠。躬礼舍利。增饰其塔。录行实而论曰。师与天宫威同时。行化俱受封官继祖之位。若横论之。只有八世。竖分则成乎九也。昔如来般涅槃后。阿难结集一代教典。出二弟子。一名商那和修。一名末田地。故付法藏中。横列二十三。竖分二十四。盖二弟子居国虽异。行化则同故也。今智者示灭。章安结集。一家教观。出二弟子同时行化。结集日。炀帝送供十年。昔阿难结集阇王亦送供一夏。挹流寻源。智者如东土一佛。章安多闻何殊阿难。二威不异商那和修与末田地。炀帝．阇王亦外护符契。师平昔坐禅旧地。涉三百载。春草不生。异哉。

　　慧威

　　刘姓。东阳人。幼入空门。祝发受具。时缙云威大弘台道。往抠衣焉。刻志禅那。忘寝与食。睹师墙奥。一日千里。多居山谷。罕交人事。故其止观说行。人无得而名焉。惟见其深入威师之室。遂以小威称之。法付弟子玄朗。吴越国王谥全真尊者。

　　玄朗

　　字慧明。双林善慧大士六世孙也。母葛感瑞梦而有娠。产已但莞尔而笑。未尝啼泣。九岁𨽻业清泰寺。授经日过七纸。如意中剃度。得戒于光州岸律师。与会稽宗禅师商确秘要。虽互相述许而各云大旨未周。闻天宫盛行止观法门。可以销众滞。趣一理。即亲附之。一家宗趣靡不精通。悟解深密。复依恭禅师意研心法。以十八种物行头陀教。深厌人寰。志栖林壑。遂因岩穴建立招提。面列翠峰。左萦碧涧。草毡锄枕。凡三十年。因号左溪。每言。泉石可以洗昏蒙。云松可以遗身世。吾以此始。亦以此终。故心不离定中。口不尝药味。揉纸而衣。掬泉而食。诵经则朔禽下听。洗钵则群猿来捧。有盲狗至山长嗥于地。特为忏悔。不逾旬日。双目豁明。每翘跪祈圆通大士。愿生兜率内苑。观近弥勒焚香。敛念咸降舍利(天宝中建塔藏之。会昌毁废。有僧缄秘历授来云。开宝六年建塔巽隅安奉焉)。开元十六年。刺史王正容屡屈。出山暂居城郭。拟亲法喜。辞疾不就。师博通儒典。兼综群言。然其所传止观。为本祗树园内。尝闻此经。燃灯佛前无有少法。因字以诠义。因义以明理。因理以同如。定慧双修。空有皆舍。此其略也。刺史张成绮撰行状凡三千言。谓师诲人无倦。讲不待众。一郁多罗。四十余年。一尼师坛。终身不易。食无重味。居必偏厦。非因寻经论。不徒然一烛非因瞻礼圣容。不虚行一步。遂得远域龙象。邻境耆耋填门拥室。若冬阳夏阴。弗召而自至也。所居兰若。坐非正阳。屋宇凋零。移殿与像。用力实艰。杖锡指撝工人。听命如从旧贯。俨若天成。又垒二塔。绘事不以牛胶。悉调香汁。其细行又若此。一日顾门人曰。吾六即道圆。万行无得。戒为心本。汝等师之。天宝十三载九月十九日示寂。寿八十二。腊六十一。有梦其居宝阁第四重者。寤告其邻。邻梦亦协。盖表欲界第四天慈氏内院也。荼毗已。门人奉舍利塔于左溪西源。遵像法也。信人分舍利塔于州之东源。申永慕也。禀法十二人。的子湛然。故淳智赞曰。大慈无倦诲人心。门下果生英杰嗣。新罗法融．理应．纯英悉叶旧学。来传此道。流布海东。吴越国王谥明觉尊者师撰法华科文二卷。修治法华文句若千卷。禹山沙门神迥为之叙引普门子序止观辅行。传弘决云。惟昔智者大师降生示世。诞敷玄德。大拯横流。咨覆篑于大思。振绝维于龙猛。命家作古。以中观为师宗立极。建言以上乘为归趣。爰付灌顶。灌顶引而伸之。钦若弘持。广有记述。教门户牖。自此重明。继之以法华威。威公宿植不愆千素。复次天宫威。威公敬承如水传器。授之左溪玄朗。玄朗卓绝。天机独断。相㳂说释遑恤我文载。扬于毗坛湛然。然公间生总角。颖悟左溪。深相器异。誓以传灯师子。永嘉真觉大师为同门友(玄觉)。特贻手帖。招觉山居。觉复书千余言。有喧不在廛。寂不在山之语以激之。山中穆公刊于石而序之曰。师与觉同道也。师之言非不知也。彼将有激云示觉之言。非责也。彼将有说云尔。固非常人所知。反是而议者惑也。招提遗迹颇形赋咏。与耆年所谈吻合。永嘉虚己。云岩上引众飞锡杖。即卓庵时山水竭涸刺。山以锡之说也。双林绍光云。神鬼移棺葬远峰即弟子欲塔其舍利。被神物潜瘗之说。金华仲远云屏石挂秋云。即葬已。神运石。屏障卯位风之说也。是三者。质诸李华碑铭。有不合焉。岂世尊其道因神其事耶。铭云。磁石凑金。澄流见月。法与心起。缘随定没。众生未度。我为舟筏。将如赵代。岂忘荆越。趍道云何。知之在行。殈烦恼鷇。开寂灭城。不住之住。不生之生。兜率天乐。徘徊下迎。潺湲左溪。东入沧海。青松白月。人亡地在。四辈尽哀。时乎不待。颂德空岭。劫尘无改。

　　附三人

　　神邕法师

　　字道恭。蔡姓。暨阳人。襁褓中闻唱经声。必有凝神侧听之貌。年十二。辞亲入道。请业于法华俊师。开元二十六年。敕度𨽻籍香严寺。依法华玄俨师。通四分律钞。俨曰。此子当为学者司南。新出辅篇律记。抉其膏腴。穷彼衢术(遂音)。一宗学子。罕能与联镳方轨者。又从左溪习天台止观．法华玄疏．梵网经等。五夏敷演。学者宗之。天宝中游长安。居安国寺。公卿闻风。结辙而至。方欲大阐禅律。倏值安史梃乱。东归江湖。经历襄汉。有著作郎韦子春。气刚学赡。与之酬抗。子春折角。满座惊服。舍人范咸叹曰。阇梨可谓尘外摩利。论中师子矣。旋故乡居法华。名卿钜儒赋诗往复。继支许之游。为邑中故事。自至德迄于大历。频受众请登坛受戒。丹阳以南．金华以北称为教授师。建伽蓝于焦山以接衢婺往来之众。吏部侍郎奏上赐额。大历初。中岳道士吴筠造论数篇。斥毁释教。无知者惑之。师与勍敌。旗鼓才临。筠倒戈矣。遂着破倒翻迷论三卷。佛法兴行。师之力也。朝以僧统奖之。贞元四年示寂。塔于大历之北京。弟子智昂．灵彻．进明．慧昭等咸露锋颖。禅律互传。秘书首挍书郎陆灌为铭。户部员外郎丘上卿为碑。

　　吴兴道遵

　　字宗达。张姓。崇勋茂德。世为吴中右族。师夙负殊操。洁士称之。荣耀不足关于心。声尘未尝触其性。年二十。诣天竺威师进具。事报恩兴师。宗毗尼学。尝愀然而叹曰。孔老之学。不明三世昭昭之业。何异适郢而求冥山。先佛则不然。观万象无根。我独以无生一念覆疑山之峻。渊流妄有。我独以不动二字停倒海之波室。是远而悟者天隔。遂誓传台道。亲禀左溪。一受心宗。方造其极。物有凋折而苦节不衰。时有晦明而至行不变。法华三昧渊乎我里。尝从容谓门人曰。尧舜之民不必独。必独义教之至也。教若不至。民何外焉。吾恐大教未周。群机未发。陷诸子于邪见之网。吾徒得无过乎。乃欲广写法华经。置道场。辟经院以烛继。景扬大雄慈声。盖平生之愿欤。一之日发其心。二之日规其趾。作不逾序。厥功成焉。居寺山之福地。呜呼。群峰合沓以就我。尝大藏以孤峙。疑天作以待用。此持经之境也。及以清昼山空杉次不动真念。凝乎寂寞。经声在于窅冥。此持经之声也。大历元年。州将韦元甫．兵部尚书刘晏．侍御史王圆开．州刺史陆尚．殿中侍御史陆迅．大理评事张象境。诱其心。共获殊胜。乃相与飞表奏闻。诏书特下。署名曰。法华道场(苏州支研山报恩寺)。焯乎盛哉。经王之慧日。升于天孚。自江以东。总一十七所。皆因师之首置也。举精行大德二七人。常持法华。报主恩也。师以无缘慈眼极观四生。多溺空见。乃铸卢舍那及毗卢遮那像。明智身不有。法体非无。将欲显古佛证经之由。乃起多宝妙塔。开净土受生之业。遂作弥陀色身。法华一经骇。声闻得记。方等四部。喜广教尽。收无垢净光。盖是如来极开方便。疏虽有作。功乃无为。接人天机。便知有殊常之福。又写天台一教。溢乎道场。真诠昭昭。与清景不极。师又曰。佛法寿命。其惟常住乎。常住不存。我法安寄。于是买庄二所。世田为义。俟嘉谷以登身田是修。期圣利不绝。自非平等之施。孰能于事理双全哉。物役我慈。日月不足。门人有懈废者。接彼退机。讲法华玄义．天台止观．四分钞文。临坛度人。授心扬律。愿盈乎石室之筹。天宝年。于灵岩道场行法华三昧。忽睹大明上烛天界。我身正念。俨在光中。以问荆溪。荆溪曰。智慧光明。从心流出。非精志之所致耶。又于本寺入法华道场。忽睹此身在空中坐。先证者知是涤垢之相。不然。则万法有无碍之用哉。兴元元年七月二十九日。告终于支山本寺。寿七十一。腊四十六。初当寺。盖公．输公同梦大殿忽崩。得非法匠将亡之应乎。示寂之日。骄阳久焉。嘉苗若燎。辞世之夕。风号雨暴。天地惨黩。亦我法陵迟之变也。传教门人灵输．法盛．道欣入如来室。得厥鸿猷。张而未弛。奉教门人犹子灵源等。高志警㧞。德邻先贤。精志行以捡议。敷大乘以基性。霅川画皎然夙聆德声。勒铭于石(金钞杼山集)。

　　大义

　　越之萧山徐氏子。生而英特。七岁父授书籍。日记数千言。十二从释山阴灵隐寺。凡是经教开卷必通。众敬畏之。中宗即位。恩制度人。师试莲经。格中第一。自后听习弘阐称心。寺开元中丧所亲。因入天台佛陇。𨵃大藏。报劬劳。谒见左溪。禀承止观。超然悟心以毕大事。平生诵法华．涅槃。大．小戒本以为行业。终时。咸闻空中奏天乐声。

　　山门记主荆溪尊者世家

　　呜呼。圣贤应迹。岂曰无故而来。譬之泉流不至甚急。以木概之。则惊波遽起。故必有累卵之危。然后见徇难守死之节。古曰。疾风知劲草。板荡识纯臣。生乎百岁之后。而金汤正法。功齐力倍于教主者。荆溪是也。然佛陇之道。得不岌岌乎。其殆哉。撰记主世家。

　　湛然

　　戚姓。常之荆溪人。人尊其教。因以为号。家世业儒。师独有拔俗志。童龀邈然。异于常伦。年十七访道淅东。遇金华芳岩和尚。示以天台教门。及授止观等。本因求于左溪。溪与之言大骇异日谓曰。汝何梦矣。答曰。畴昔之夜。梦披僧服。掖二轮游于大河之中。溪曰。嘻汝当以止观二法度群生于生死渊乎。乃付以平昔所弘之说。师德宇凝粹。神锋爽拔。其密识深行。冲气慧用。方寸之间。合于天倪。始以处士。传道学者。悦随如群流会通川也。天宝初。解缝掖而登僧籍。时年三十八矣。寻诣越之昙一律师。博究律部。次往吴门开元兰若。敷演止观。左溪殁。师挈密藏。独运于东南。谓弟子曰。道之难行也。我知之矣。古之至人。静以观其复。动以应其物。二俱不住。乃蹈乎大方。今之人或荡于空。或胶于有。自病病他。道用不振。将欲取正。舍予谁归。于是大启上法。旁罗百行。尽摄诸相。入于无间。即文字以达。观导语默以还源。乃祖述所传章句凡十余万言。心度诸禅。身不逾阃。三学俱炽。群疑日溃。求珠问影。稍见罔象之功。行止观之盛。本师力也。师痛念智者破斥南北之后。百余年间。学佛之士俱以双弘定．慧。圆照一乘为事。初无单轮只翼之弊。岂期自唐以来。传衣钵者。唱于岭峤。谈法界。阐名相者。盛于长安。是三者率皆以道行卓荦。名播九重。且为帝王师范。故得侈时其学。自名一家。然而宗经。弘论。判释。无归讲华严者。唯尊我佛。读唯识者。不许他经。与夫教外别传。但任胸臆而已。师追援其说。一一辨明。诚欲指南。方位不易。虽横身受敌不惜也。识者谓非。师荷负此宗。则圆义永沈矣。杨子云曰。昔者杨墨塞路。孟子辞而辟之廓如也。后之塞路者有矣。窃自比于孟子。今于师亦云。盖昔天竺祖师马鸣造大乘起信论。首述归敬三宝。偈有曰。及彼身体相。法性真如海。贤首藏师消释之。乃谓释论云。在众生数中。名为佛性。马鸣只作一体三宝。赞之贤主。却作别相三宝释之。师谓非唯不符佛祖大意。亦乃释论初无是说。又清凉观师于华严大疏复以瓦石非性之文翼成贤首偏见。因有金錍之作。盖申涅槃佛性。进不教部权实之义以救其弊。故假梦寄客。立以宾主。实欲兹錍一施。厚膜必去。于一切处。悉见毗卢遮那之指耳。又悯天台五义释题四释消经。乃说己心中所行法门。而前后诸师与夫儒宗悉皆罔识名字。故于止观辅行及法华记中力为发挥。更与诸宗对辨。如释法华文句。说界如。则斥贤首宗曰一中无量。一界具十。一一十如。若自若他。若因若果。在一心故。故云无量中一。一中无量。不可以一说。不可以多说。不可以权说。不可以实说。因果．善恶．空有．大小．凡圣．渐顿．开合心法。依正一多自在。一切诸法悉皆如是。是知谈法界者。未穷斯妙。致使惑果事而迷因理。如论慈恩释四种声闻曰。人见经教中一类定性声闻。便谓灰身灭智。永无成佛之因。谁知灭后彼土得闻。又曰。不知彼论。自申方等唯识。所以迦叶自悲败种。至法华会。败种还生。天亲即以其论(法华)申之。若弃如来显实之文。而滞菩萨弘权之教。偏执之愆莫大(指唯识论)。谬申之过可知。又曰。全迷玄文大旨。而欲文句消经。固蔽理观深微。而但以事相释义。言弘斯典者远矣。今问弘经者为名利壅己。为大悲益他自行暗于妙宗。何殊无目而导。彼此俱迷。自他咸没。如论止观明静。前代未闻。则著述及习禅者曰自汉明夜梦。洎乎陈朝凡诸著述。当代盛行者。溢目预厕禅门衣钵相传者盈耳。岂有不闻止观二字。但未若天台说此一部。定慧兼美。义观双明。撮一代教门。攒法华经旨。成不思议十乘十境。待绝灭绝。寂照之行。前代未闻。斯言有在。故南山叹曰。唯衡岳台崖双弘定慧。岂南山谄附而虚授哉。又因感遇止观有旨归处。及叹六宗(阴阳儒墨名拜道德)九流(儒道阴阳法名墨纵横杂农)。与此背驰。则曰。今运居像末。瞩此真文。自非宿植妙因。诚为难遇。况十乘．十境出自一家。十界．十非他所未简。教行无准。如何旨归。且如六宗情期大同。九流诠述小异。庄生归于自尔。老氏专叹去奢。况马祀。羊烝。因招三恶。晡祠粟祭。果致烧然。如此旨归所趣。非远尚不逮于人天。何关藏通漏尽。如其所计岂。如凡有所说。咸混一如。愿诸同遇者。深生庆幸心。冀来世重闻。早契无生忍。又曰。适与江淮四十余僧往礼五台山。因见不空三藏门人含光云。曾侍三藏亲游天竺。彼有僧问曰。大唐有天台教迹。最堪简邪正。晓偏圆。明止观。功推第一。可能译之。将至此土耶。岂非中国失法求之四维。而此方少有识者。如鲁人耳。厚德向道者。莫不仰之。敬愿学者行者。随力称赞。应知自行兼人。并异他典。若说若听。境智存焉。若冥若显。种熟可期。并由弘经者有方故也。若直尔称讲说。是弘经者。何须衣．室．座之三诫。如来所遣岂可聊尔。余省躬揣见。自觉多惭。回以众缘。强复疏出。纵有立破。为树圆乘。使同志者。开佛知见。终无偏党。而顺臆度。冀诸览者。悉鉴愚诚。一句染神。咸资彼岸。思惟修习。永作舟航。随喜见闻。恒为主伴。若取若舍。经耳成缘。或顺或违。终因斯脱。愿解脱之日。依报正报。常宣妙经。一刹一尘。无非利物。唯愿诸佛。冥熏加被。一切菩萨。密借威灵。在在未说。皆为劝请。若有说处。亲承供养。一句一偈。增进菩提。一色一香。永无退转。天宝末大历初。优诏连征。并辞疾不就。始居兰陵中。诣清凉。晚归台岳。当大岳大饥之际。揭厉法流。学徒愈繁。瞻望堂室。以为依怙。师慈以接之。谨以守之。大布而衣。一床而居。以身诲人。耆艾不息。和易所及。粗狂扰从。德充化成。身世俱离。建中三年二月五日示疾。佛陇语学徒曰。道无方。性无体。生欤。死欤。其旨一贯。吾归骨此山。报尽今夕。要与汝辈谈道而诀。夫一念无相谓之空。无法不备谓之假。不一不异谓之中。在凡为三因。在圣为三德。爇炷则初后同。相涉海则浅深异。流善利利人在此而已尔。其志之言讫。隐几泊然。寿七十二。腊三十四。门人奉全身起塔祔于智者茔兆之西南隅。师有始终心要厥今盛传。神智释云。因始果终。谛德无别。华严名法身。方等为实相。般若称佛母。法华譬髻珠。涅槃号佛师。三谛是一法。佛说种种名。龙猛悟之而造论。智者得之以开拓。传及荆溪。立为心要。是则佛祖授受。莫不旨归乎此矣。像末情浇。不能信重。而更别求心要之术。良由近代习大乘者杂滥故也。悲夫。观神智所赞。则师之顾命。独以三观为训者。真法身慧命之所存矣。师所著书曰法华释签(内有十不二门别行)．法华疏记．止观辅行各十卷．法华三昧补助仪一卷．方等忏补助仪二卷．略维摩疏十卷。记三卷。重治定涅槃疏十五卷．金錍论止观义例各一卷．止观文句科各六卷。又为司封员外郎李华说止观大意一卷。此外制述逸而不传。梁肃于师碑铭后复论之曰。圣人不兴。其间必有命世者出焉。自智者以法付灌顶。顶再世至于左溪。明道若昧。待公而发。乘此宝乘。焕然中兴。盖受业身通者三十有九。僧搢绅先生高位崇名。屈体承教者。又数十人。师严道尊。遐迩归仁。向非命世而生。则何以臻此。入室弟子元皓．以肃尝抠衣公堂。获知德善与教之所由然也。俾刻金石。纪于旧山。辞无所愧。因不敢让。止观统例云。当二威之际。止观法门。但缄授而已。其道不行。天宝中左溪始弘解说。而知者盖寡。荆溪广以传记。数十万言。网罗遗法。勤矣备矣。宁僧统云。观夫梁公之论。笔势痛快。轥轹前作。非此人何以动鸿儒。非此笔何以铭哲匠。盖深入堂奥。洞见宗庙之美。百官之富宜其语不虚发矣。吴越国王谥圆通尊者。宗元录云。元祐间。永嘉忠遣门人扫塔。草棘荒芜。卒难辨认。即按梁公碑云大师莹兆百步寻而获之。其龛已空。唯乳香一块。夜梦元弼山神谓曰。昨者天神遣多人取全身去也。不须再怀犹豫。乃就旧基建石塔焉。

　　附四人

　　普门子

　　何姓。岳州人。魏史部尚书晏之后。父珍。为常州义兴尉。师屡战文场。存登膴任。抽簪脱俗。居南岳寺方丈之中。唯儒书释典。铜瓶锡杖。麻衣葛屦而已。于天台一宗。深有造诣。又得古文关键。荆溪与之为多闻友。尝为荆溪撰释签及辅行序。言习禅之弊最切。其文曰。宗虚无者。名教之道废。遗文字者。述作之义乖古。先梵皇乘时利见。圣贤道契。德音莫违。尚假言诠寄诸结集。况时淹像季学。鲜知几领会之宾。十无一二。至有穷年默坐。甘节于昏懵。白首论心。迟回于半满。人之多僻其若是乎。未阶扪象。各陈乳色。或谓即心是佛。悟入之门。色不异空。本末谁迹。将冥绝待。章句何施。呜呼。大教陵夷若是。盖由未辨文字之性离。孰喻总持之功深(云云)。梁补阙送虚上人归越有云。东南高僧普门元皓。予甚深之友。岂苟云乎。贞元八年季冬。六日示寂于君山偏室。寿八十四。腊四十五。门人昙环集师遗文二百余篇。勒成十卷。阳羡蒋防为之序。然古谓岳州君山。今宜兴亦有君山乡。乡有净乐寺。即荆溪受业相去数里有南岳寺。乃稠锡道场。土人云。袁府君治此有善政。死为地主。庙号果利。没时天降铜棺。鬼神营葬山顶。故号君山(亦曰铜棺)。岂师尝居此。南岳土人贤其父子。因以岳州君山之名名其所居耶。

　　元皓法师

　　字广成。秦姓。吴门人。幻依晋陵灵山寺慧日禅师出家。具律戒。𨽻本州龙兴寻。为荆溪嘱累弟子。初受法华止观。已得醍醐。深以修大行。感大果。裂大网。归大处为其大愿。宴居三昧。常随佛后。希夷自得。人莫能知。及注解大涅槃经为其首序。则录其所证之意。而见于文耳。此乃师之法要。如王辅嗣之说易。司马迁之自叙。管仲能言轻重。孟子赞扬春秋。虽儒释不同。其义一也。元和十二年十一月十一日示灭。明年十一月十三日阇维。塔于本郡虎丘东山南。原师耽学味道。不涉余事。听荆溪言。曾无倦色。分折义理。派别川注。默记暗诵。一言不失。数年之后。人始知之。荆溪叹曰。回也如愚。好处山林。宴坐一室。以梁田二君苦劝请之。始着涅槃经解。既成之日。二君已亡。此亦师获麟之一句也。师同学知名者百余人。其成乎事业更相辉映。则有上都云华寺清凉澄观法师。若孔门之游夏焉。不列僧数者三人。翰林梁肃．谏议大夫苏州刺史田敦．捡挍右散骑常侍兼御吏中丞太原少尹河东节度使崔恭。缁流受业者五人。皆持经讲论。传之无穷。崔公收行纪德。镵诸琬琰。立于虎丘罗汉石坛之左。铠庵曰。崔公此碑乃师实录。读者方知。止观统例云。荆溪灭后。知其说者适三四人。盖指师与崔梁等也。又见清凉观师曾禀受荆溪教观。厥后恃其辨博。别生异见。遂逃逝于天台螟蛉于贤首。故荆溪金錍义例之作屡有弹诃云。

　　梁肃

　　字敬之。早从释氏学。传天台宗教于荆溪。执弟子礼。志在一乘。最为精博。故孤山祖承云。朝廷中得其道者。唯梁学士一人而已。公尝删定天台止观为六卷。见行于世。但慈云谓其文虽简要。而修相阙略。又述止观统例。其文雄深雅健。宛有易翼。中庸步骤。韩昌黎虽独步元和。然以五原及诸文较之。似不及也。唐史谓大历贞元间。文士多尚古学。唯公最称渊奥。愈从其徒游。锐意钻仰。欲自振于一代。观此亦可知韩笔所自来矣。柳子厚记先友。亦称其最能。为文公。又述天台荆溪碑铭。崔恭序之曰。知法要识权实。作天台山禅林寺碑。达教源。用境智。作荆溪大师碑。至今山家金石之文。唯此二碑为冠。洎子厚作龙安禅师无姓和尚等碑及东海若等文。本朝晁以道作明智法师碑叙教。观师承远有端绪。为东南文宝。并庶几焉。公有文集二十卷。惜其板本磨灭。无与再刊者。铠庵曾于北蜂处睹写本。无为子杨杰亲题其后。钻仰无已。贞元九年十一月卒于长安。享年四十三。崔公云。朝廷尚德。故以公为太子侍读。国尚实录故。以公为史馆修撰。发号令敷王猷。故以公为翰林学士。三职齐着。则公之处朝廷不为不达矣。年过四十。士林归崇。比夫颜子．黄叔度不为不寿矣。彼碌碌者。老于郎署。白首久世。又何补哉。

　　法剑

　　居房州龙兴寺。迁岳州作道场。于楞伽北峰不越阃五十载。乡闾氏族不以告人。而世以无姓称之。或曰周人也。读法华金刚般若等经。数逾千万。或说以有为。曰。吾未尝作。或讥以有迹。曰。吾未尝行。受教者不失其宗。听信者不惑其道。杨炎自道州以宰相征过焉。以为宜居京师。强以行。不可。将以闻。曰。愿间岁乃往。明年杨玄相位窜谪南海上。终如其志。李萼为岳州。恃辨盛气。欲屈其道。闻一言。服为弟子。河东裴藏之举族受教。京兆尹杨严以其隐地为道场奉和。师张惟俭。买西峰广其居。凡以货利委堂下者不可选纪。受之亦无言。柳子厚铭赞曰。和尚顺承中道。而绍天台之本。统勤求端悫。而成极乐之至愿。虽其详不可闻。然以时事𢎿之。则师当为荆溪弟子。以子厚称梁肃为先友。而普门为肃所敬。又杨炎败于建中之元。而荆溪灭于建中之三。则天台本统舍荆溪其谁哉。故其碑云。和尚所严事。皆世高德可见。终于圣安寺。法付怀远。远居长沙安国寺为南岳戒法。岁来侍师。会其终。奉全身葬于卓然师之塔东。

　　山门授受䆳修外琇竦寂通七祖师世家(内附二人)

　　原夫䆳修而降。盖有潜德而不耀者。然中兴导师所业。实权舆焉。五岳峥嵘。昆山产玉。四溟浩渺。丽水生金。缅怀继世之功。敢靳特书之笔。母以子贵。讵不信然。若夫兴复而振起之。则寂通最为渤澥之平相矣。撰䆳修外琇竦寂通世家。

　　道䆳

　　不知何许人。大历中荆溪委付止观辅行记。令其敷扬。同门皓公素畏服之。贞元二十一年。有最澄者。日本明敏僧也。远泛溟涬。来求教法。䆳师讲诲。遂为弟子。尽写一宗论疏以归过天台。郡守陆淳求一言作据陆判云。最澄阇黎形虽异域。性实同源。特禀生知触类玄解。远传天台教旨。又遇龙象䆳师。总万行于一心。了殊涂于三观。亲承秘密。理绝名言。犹虑他方学徒。未信受用。请印记。安可不从。已而泛海言旋指一山为天台。号一寺为传教。风行电照。盛化彼国。遂遥立师为其天台始祖焉。师更有素．修二师传家。

　　广修

　　留姓。东阳夏昆人。早岁入䆳师之室。研穷教观。日诵法华．维摩．金光明．梵网及四分戒本。天台刺史韦珩请讲摩诃止观于郡斋。会昌三年二月十六日终于禅林。寿七十三。腊五十二。瘗全身于金地道场。登门弟子甚伙。法付上首物外。咸通七年。门人良谞发坟火葬。得舍利千余粒。重塔藏焉。

　　物外

　　扬姓。福州侯官人。初从修法师传定慧学。值大中歉岁。艰于乞食。遂跏趺入定。谓弟子曰。汝如不死。至五谷登时。当击磬引我出定。后果越岁方从定起。中和五年三月十五日。终于国清。弟子敬休．慧凝．元琇。塔在智者塔院侧。

　　元琇

　　天台人。弟子清竦．常操。操下义从。从下德俦。俦下慧赟．修雅。雅越州人。时余姚龙泉上方僧绍恩诵法华。雅作歌曰。山色沉沈。松烟幂幂。空林之下。盘陁之石。石上有僧。结跏横锡。诵白莲经。从旦至夕。左之右之。虎迹狼迹。十片五片。异华狼籍。偶然相见未深相识。知是古之人。今之人。是昙彦。是昙翼。我闻此经有深旨。觉帝称之为大事。今日冥心子细听。醍醐滴入集腹里。佛之意兮祖之髓。我之心兮经之旨。可怜弹指及举手。不远目前今正是。大矣哉。甚奇特。空王要使群生得。光辉一万八千土。千土皆作黄金色。四生六道一光中。狂夫犹自问弥勒。我恨当年学空寂。一得无心便休息。今日亲闻诵此经。始觉驴乘未端的。我昔心猿未调伏。长将金锁虚拘束。今日亲闻诵此经。始闻无物为举局。我亦当年神儿戏。长恨光阴半虚弃。今日亲闻诵此经。始觉聚沙非小事。我亦当年学吟咏。将谓冥掜乱禅定。今日亲闻诵此经。何妨笔砚资真性。我昔曾游山与水。将谓他山非故里。今日亲闻诵此经。始觉行行皆宝所。我亦当年不出户。不欲红尘治步武。今日睹闻诵此经。始觉山河无寸土。师诵此经一字字。字字烂嚼醍醐味。醍醐之味珍且美。不在唇。不在齿。只在劳生方寸里。师诵此经一句句。句句白牛亲动步。白牛之步疾于风。不在西。不在东。遍在劳生日用中。日用不知一何苦。酒之腹。饭之腑。长者扬声唤不回。何异聋兮何异瞽。世人之耳非不聪。耳聪特向经中聋。世人之目非不明。目明特向经中旨。合聪不聪。合明不明。辘轳高下。浪死虚生。世间纵听师之音。谁人能识师之心。世人纵识师之形。谁人能识师之名。师名医王行佛令。未为劳生治心病。能使狂者定。垢者净。邪者正。凡者圣。如是则非但人恭敬。天恭敬。亦合动龙鬼赞咏。佛赞咏。岂得背觉合广之徒不稽首归命。

　　清竦

　　天台人。弟子志因．义寂．觉珍。因。钱塘人。弟子怀贽．义清．可荣．晤恩。恩。见荷负扶持传。

　　羲寂

　　字常照。胡姓。永嘉人。在孕母厌荤血。及产乃蒙紫帽而出。龆龀即白二亲。求入开元寺投师。师授法华经。读诵㫷月而彻。老宿悉奇之。既祝发诣会稽学律。深达持犯。复造天台。求授止观法门。其所领解。犹河南一遍照也(古传蒲州不听泰。溜州一遍照)。初智者所说教迹。自安史挺乱以来。会昌籍没之后。当时硕德但握半珠。隐而不曜。所有法藏。多流海东。师痛念本折枝摧。力网罗之。先于金华古藏中。仅得净名一疏而已。后以钱忠懿王览内典。昧于教相。请扣韶国师。韶称师洞明台道。王召师建讲。遣使抵日本。求其遗逸。仍为造寺。赐号净光。追谥九祖尊者。台道郁而复兴。师之力也(僧宝传韶适与智者同姓。疑后身也)。严教主拜像诗云。忆昔昏霾万里开。德星一点耀南台。修真名自神州起。慕法僧从日本来。道树几将成巨蠹。慧灯相次作寒灰。当时不假扶持力。尘劫茫茫事可哀。太平兴国初。夜梦寺东楼柱陷地。意颇恶之。翌日徙居西房。是夕果春雨骤作。山颓楼圮。众谓师获天眼通焉。雍熙初。永安县光明精舍请师为四众授三聚戒法。于佛像前获发愿辞一纸。即。唐咸通六年沙门希皎为七乡人施戒。仍劝装塑是像。愿舍报后。复为男子童真出家。常持布褐。传法利生。以是推之。师仍皎后身也。又黄岩邑中信士。请乘舟泛江。讲流水品。放诸水族。至智者昔日灵石道场。宛同祖礼文中。方舟泛泛清江上。法语琅琅碧浪心也。又尝于明之育王。梦登国清上方。见宝台一所题曰文殊。睹观音大士从台以手接师。须臾惊觉。自是以来每一挥尘。则摐(初江)金玉应召。羽啇和亲。九旬谈妙。殆不相违。四年十一月四日示疾。嘱门人不许哭泣。祭尊但累小塔。窆于方丈而已。年六十九。腊五十。郡城得戒法者。迎师真相归开元寺祭享。缟素哭泣。若丧考妣。郡牧郑元龟为诗悲悼之。讲三大部二十许座。光明净名梵网等经。金錍等论亦各二十遍。所著止观义例法华十妙不二门科节各数卷。今逸不传。得法弟子百余人。海东来学者十人。义通。其上首也。又天台宗昱下湿州契能者。神悟。谦之师也。住台之常宁。神悟尝继其席。能晚年以天台十四代所传炉拂付扶宗忠。忠不受。乃缄藏于天台云。

　　义通

　　字惟远。尹姓。高丽国君之裔。母郭。妊诞颇异。眉毫长尺许。舍龟山院为释宗弟子。及冠受具。即传华严起信。彼尤宗仰。晋天福中游天台。访云居契旨。嗣谒螺溪。未几。具体之声。浃闻四方。乃叹曰。圆顿之学。毕兹辙矣。吾欲以此施乡。答所生之地。导所未闻。乃括囊东下。道由四明。时钱忠懿王以国子出刺是郡。邀至问以心要法门。且请为戒师。仍赠诗曰。海角复天涯。形分道不赊。灯青读圆觉。香暖顶袈裟。戒比珠无颣。心犹镜断瑕。平生赖慈眼。南望一咨嗟。又相望几千里。旷然违道情。自兹成乍别。疑是隔浮生。得旨探玄寂。无心竞利名。茆斋已秋夜。谁伴诵经声。又赞。不离三界生。我大师白毫异相。满月奇姿。戒珠普照。慧海无涯。人天福聚。瞻之仰之。已而缁素归慕。请留依怙。师曰。非始心也。众曰。或尼之。或使之。非弟子之力。如曰。利生何必鸡林。师曰。缘已汝合。辞不我却。因止焉。漕使顾承徽舍第为传教院。至太平兴国中。改赐宝云。用昭其祥。师之至也。演教．观二纪。知礼遵式。弟子之上首也。升堂及门不可胜纪。著述颇多。唯观经疏记．光明玄赞释仅存名目。寿六十二。端拱改元。十月十八日示疾。越三日右胁而逝。茶毗已。门人收骨藏于育王山阳(寺西北隅)。后七十有七载。主延庆文慧法师宗正。睹甓甃将就芜没。重累石。为之方坟。仍碑其事。居无何。是寺别改门径。塔亦随毁。宣和丁未昌月。堂董之从。于乌石山僧若权者。求昌书。迁葬以示后来。书略曰。其骨于日光中。或青．或黄．或红．或白。滋生于骨上。见者无不欢喜作礼。叹未曾有。绍兴庚辰主师院僧智谦。再刻塔记及吴越国王诗赞。命工塑坐像。修骨塔。淳熙中。主僧宗莹再于东庑作振祖堂。绘四祖师像(智者四明天竺)。魏和．王史浩俱以偈赞之。师赞略曰。台山坠绪接统兴衰。有二神足。真师子儿。慈云法智迭和埙篪。人皆谓师蟠英孕秀。植根坚固。独干双枝。因草庵教苑遗事曰。当是时。台道既微。赖师持之。授法智慈云以起家焉。此所谓台宗之命脉也。师好以乡人称之。故今山家咸称为通乡人焉。观竹庵赞曰。呼一切人。皆是乡人。冷云扫电。枯木生春。决定愿力再来。归命天台后身。宗元录云。予尝𢎿其事迹。殊无识其大者小者。及至宝云。但有一影堂耳。惟相传云。两眉中间。其白毫相舒之长五六尺。卷乎其中。真大士僧也。洎鄞僧宗晓。采师事迹著于碑。实简编者。别为一集。号宝云振祖。附于四明教行录之后。则通师翁言行。班班可考矣。

　　中兴教观法智大师世家

　　原夫宝云出二弟子。解行略同。而惟四明得称中兴祖师者。弘护之功深也。惟赐不如。则陋巷为疏附之友。惟参所畏。则负米。掌御侮之权。盖一人敬服。则千万人皆敬服矣。天上无双月。人间祇一僧是谁句耶。章安既往荆溪。次亡诞。此人师绍彼烈。光一家大教。钟此三良是谁语耶。撰第二记主法智世家。

　　知礼

　　字约言。金姓。四明人。初父经以枝嗣未生。诚志颇切。与妻李祷佛。偶夜梦梵僧遗一子云。是罗睺罗。及建降庚申岁生师。遂以佛子罗睺罗名之。神清气朗。骨状不凡。虽在童龀。不与众伦。七岁属母丧。号泣不绝。谓劬劳匪易报。遂急于出家。父抚而异之。不夺其志。始事太平兴国寺洪选为师。十五受具。即探律部。二十学台教子宝云通席下。始三日。第一座谓曰。法界次第。若当奉持(法界次第三卷授初学)。师曰。何谓法界。座曰。大总相法门圆融无碍者是也。师曰。既圆融无碍矣。何得有次第耶。座无语。几一月。便自讲心经。人皆属听而惊传之。谓教法有赖矣。涉二载。厥父梦。即跪于通前。通持瓶水注于师口。其引若泉。其受若谷。自后圆顿教观于焉超悟。即代通讲授。洎于数年。值通归寂。复自梦贯通之首。擐于左臂以行。慈云解曰。得非初表受习。若阿难泻水分瓶之莫二也。后表传持操师种智之首而行化也。由是发大精进。具大智慧。安然露地。焕若弥天。接一徒人必谓之登龙折一义。众必谓之伏鹿。故道不求扬而四方尽闻。众不待召而千里自至。淳化中受请于本郡承天绵。历四祀。迁于延庆。专事讲忏。四十余岁未尝有一时离香火之供。亦未尝一夕恋茵蓐之温。是寺乃至道间前后院主居。即显通愿舍与师。永作十方住持。传演天台教法。安众修道。师以其舍宇颓毁。俾天台僧觉圆募缘重建。既种种圆备。大惧寿不我永。事或他变。乃烛于后贤。惟善继者居焉。非私于子孙也。遂作戒誓。使无反诲。言乃顾弟子立诚等作戒誓二篇。戒辞略曰。矧夫我大师能仁之制。乃尔攸闻三月安居八秽。靡畜子孙。受业非俗。如何应知四事本给谁乎。苟明负经戒。则现招恶报。未来随焚。况吾始以十方之心。受兹住处。逮乎改创。安施栋宇。元为聚学。何敢私哉。又曰。但吾宗有五德者。无择迩遐。吾将授以居之。后后谋咸然。一曰旧学天台。勿事兼讲。二曰研精覃思。远于浮伪。三曰戒德有闻。正己待物。四曰克远荣誉。不屈吾道。五曰辞辨兼美。敏于奖导。何哉。兼讲。则叛吾所烛。浮伪。则误于有传。戒德。则光其化导。远誉。则固其至业。然后辨以畅义。导以得人。又曰。苟犹不畏吾言。吾有誓愿。神明照之。灾祥不僭。汝其戒哉。誓辞略曰。窃以如来垂象。久托鹫山。须达归心。先经祇树。梵王奉宫。而请说净名。卧室以兴谈。至于正法住持。皆属塔庙。四依继轨。咸显所居。既法籍人宣。故人必依处。此处虽寄聚落。颇若山林。西映湖光。东连野色。栋宇延袤。粗可依栖。灭后造堂。恶世扬法。日藏称如来游止。法华谓是佛受用。今兹陋室。永言通经。仰惟诸佛。慈临四依哀纳。庶令凡鄙。自然庄严。永远休光。未来安处。道隆内院。化广香城。常得善师。遐聚贤学。星分法炬。遍照于十方。流布宗乘。绵亘于三世。帝寿不断。妙种益滋。其或恶党凶徒将来。因占特权结势。横见欺夺。废传般若。障塞行道。我已将此处奉上三宝。仰给传持。是人便为因占欺夺佛受用处。亦是废转法轮处。亦是离间和合学处。此人当得灭三宝。断学般若极重罪恶。当愿若我徒党乃至余人。将欲占据我传法处。动心则应时狂迷。动口则失音不语。动身手者或被风率。或遭火烂。毒蛇蝮蝎一切侵害。恶疮脓血。盲聋喑哑。肢体阙坏。一切诸难。令其备受。乃至命终。当堕阿鼻地狱。成坏转寄。永无出期。未来余殃。复倍前劫。宁坏我命。宁断我命。宁破我眼。若坏我形命。终不咒令是人招斯等苦。若坏我此处。即是断我及一切众生菩提善根般若种性。亦断智者教观寿命。亦灭如来遗化势力。以要言之。即是坏灭十方三世三宝寿命正法眼目。开一切众生三恶趣门。闭一切人天涅槃道路。此人罪报不可思议。仰愿诸佛菩萨。诸天龙神。遮护此人。勿令一念起此恶心。况至毁坏。初景德间。光明玄义有广．略二本抗行于世。时慈光恩师制发挥记解释略本。乃谓广本有十法观心等文。盖后人擅添。遂以四失评之。又其弟子清．敏二师。共构难词。辅成其义。欲废广本。宝山信致书请师辨折。师曰。夫评是议非。近于诤竞。非我志也。矧二公乃吾宗先达焉。可率尔拒之。信重请曰。法鼓竞鸣。何先何后。师逊让不获。遂有扶宗释难之作。力救广本十法观心等文。及斥不解发轸拣境之非。观成历法之失。清弟子梵天昭．孤山圆。又撰辨讹驳释难之。非救发挥之得。于是两家构词。设难往复。各五绵历七载。犹未已也。师遣门人本如。与之讲论。其说卒能取胜。其后法孙继忠攒结前后十番之文。名曰十义书焉。又如三千具造定境了法用观等义。实为后学指南。盖台．衡之道。将付寒灰。得师中兴。何啻回天之力。方其在延庆也。修常行三昧。于起信堂中。以九十日为期。所旋绕地。成车辙之迹。建炎兵火煨烬。迹亦泯没。闻老宿之言者。徒增感概。咸平三年大旱。师与闻式二师同修光明忏摩祷雨。至三日犹未感应。于是撤席伏地。同誓于上帝曰。傥佛事将辨。不蒙甘泽下降。当各然一手供佛。忏未竟。雨已大浃。天圣中。曾鲁宣靖公(公亮)。随侍楚国公。会出守四明。一日游延庆。师已先梦伽蓝神告之曰。翌日相公来。宜具礼迓之。洎公至。师以梦告公曰。乌有是哉。惟默记于方寸。至大拜。方以师梦为然。于是请于朝。置田辟舍。大启法席。而延庆遂为望刹。寺亦图某像而祠之。天禧初。师年几耳。顺谓其徒曰。半偈忘躯。一句投火。圣人之心。为法如是。矧其去佛滋久。慢道者众。吾不能捐舍寿命。以惊发懈怠。则勇猛精进之风丧矣。于是约十僧入忏。期满三载。共焚其身。又曰。誓真法之供。怀安养之国。时翰林学士杨亿。仰师道行。望风推重。专勤置邮。确请住世。复以欣厌之意而兴难焉。师答曰。终日破相。而诸法皆成。终日立法。而忏尘毕尽。杨公知不可以义屈。亦不可以言留。乃致书天竺慈云。俾自杭至明。面沮其义。又致书郡守直史馆李夷庚。密戒邻社。遍加安护。母容以焚。是年真宗皇帝诞节。扬公叩丞相寇准荐以紫服宠师之德。又枢密使马知节请扬公撰先父神道碑。酬以润笔。扬公悉不受。惟乞荐师美号。马因奏。闻乞降旨以受。上即召扬公问之。公乃奏师遗身事。上深嘉叹。重谕扬公曰。但传朕意。请留住世。若师号。朕当赐之。润笔卿宜。无让于是。特赐法智大师之号。师之本愿。始为所夺。上继遣中贵人俞源清。远至师室。命修忏法。厚有赐予。俞欲知忏法旨趣。乃为撰修忏要旨。今盛行于世。教苑遗事曰。内翰扬公。有问净土是何人境界者。有问法华梵网皆魔王所说者。此以理夺事而问之也。师乃以即理之事而答之曰。即此见闻。更无道理。曰。佛之与魔相去几何。后公谢启有云。惟少室之宗风。本灵山之笑视。以至黄檗痛杖于临济。船子挥楫于夹山。此公以禅夺教也。师复启。殊不领略其说。盖昔禅教互相为谋。至此则不然。则知大宗师手段。当自有体。日本国师源信。尝遣学徒寂照等持二十七问。询求法要。师答之咸臻其妙。厥后广智嗣席。复遣其徒绍良等二人。赍金字法华经。如贽见之礼。因哀泣致敬。请学于轮下三载。其道大成。还国大弘台学。曾鲁公碑其塔。具道之。据教行录更载答日本十问之文。但不知为彼国何师也。师将示灭。复结十僧修大悲忏三年。又修光明忏七日。为顺寂期。甫及五日。结跏正坐。嘱门弟子曰。生必有死。盖常分耳。汝等当勤修道。勿令有间。从吾之训。犹吾生也。语毕骤称弥陀佛号数百声。奄然而逝。天圣六年正月初五戌时也。年六十九。腊五十四。露龛经二七日。爪发俱长。仪貌如生。其月二十四日。阇维于郡南门外。未间先闻异香馥郁。火灭舌根不坏。舍利五色。不知其数。明道二年七月二十九日奉灵骨。塔于崇法院之左。舍利迄今犹有藏琉璃瓶。奉安大悲阁上者。弟子升堂者千余。其睹奥极深。领徒继盛。若则全．觉琮．本如．崇矩．仁岳．慧才．梵臻．尚贤等二十人。禀法弟子四百七十八人。手度弟子七十人。赵清献(抃)碑其行全。三学录其实。胡秘书(昉)铭其塔略曰。呜呼。大师之出世也。岂无谓乎。得不以祇园之法属乎浇季。而师扶树之乎。天台之教当其流布。而师光大之乎。门外有车。诸子不复乘。师使乘之乎。衣中有珠。醉人不复悟。师使悟之乎。化化城于险道乎。浮浮囊于大海乎。报诸佛之恩乎。为如来之使乎。不然。何精心向道。忘身为众也。若是之甚哉。昔梁补阙谓。天台等觉欤。妙觉欤。不可得而知也。今之谈大师者。得不以梁公之言而称赞乎。故慈云祭之以文。悼之以诗。无非寄极言以畅其所怀。议者不以慈云之言为过而谓师之道。然凡师著述行于世者。光明玄义舍遗记三卷．光明文句记六卷．观无量寿佛疏钞三卷．观音玄义记二卷．观音疏记二卷．不二门指要钞二卷．扶宗释难一卷．千手眼大悲心咒行法忏仪一卷．融心解消伏三用各一卷。其锁碎部帙。诸文科目。不复枚举。嘉定十三正月。宗鉴挂钵。上竺与首座怀怛造像立祖。且稍正九祖昭穆坐次便佞之辈辄撼摇之主者。持两可之说。适众求斋忌疏文。因致意焉。天上无双月。三千不离空中。人间只一僧。四海皆传教行。岂是等闲勋业。敢忘尽命。钦崇恭惟。中兴教观。法智祖师忾邪说之纵横枞然乱雅。念正宗之杭陧仅若悬丝。屈佛子之尊严。向海隅而出现。三阳用泰。一气皆春。发记主之幽潜。载扬别理。补山门之罅漏。弥显今宗。勍敌讵敢跳梁异户。频闻得隽哲之人利见大法重光。六十州咸仰化风。谁能继者。五百年必有名世。数亦偶焉。复汉宫之威仪。殄阳九之屯厄。王正谨始竦惊木铎以求观象。魏布新尽使冰鱼之破执言。言祖道汲汲人心。祇见南湖奉开山之鼻祖。未开列刹。酬再造之洪恩。允矣。至公蔽于流俗。□等作兴化事。致天匠而方敩优填。开辟宗途。黜百家而推明孔氏。式届涅槃之日。敬输葑菲之诚。仰冀慈怜。俯回昭鉴。伏愿□等。信符起信。宗识妙宗。究修恶性。恶之玄微。多闻守约。达本觉始觉之旨趣。一道无偏。

　　释门正统第二
卍新纂续藏经第 75 册 No. 1513 释门正统


　　释门正统第三

　　良渚沙门　宗鉴　集

　　身土志

　　无始以来。有物混成。横无畔岸。竖绝本标。然胶胶扰扰乎其中者。咸迷兹性德。如醉如梦。但有六趣轮转而已。尚无出世三乘之法。况一佛乘乎。荆溪云。必有一人最初先觉。遂以斯道转觉后觉。相续不已。觉者滋多。乃有十方三世诸佛。欲穷佛理。身土为先。非土何以显身。非身何以示妙。释迦既尔。他佛可知。撰身土志。

　　大雄世尊。自劫逾尘点之前行菩萨道。历诸圆位。成究竟觉。所证之法名曰妙法。故法华经云。我实成佛以来甚大久远。盖能成即自报之智。名曰报身。所成即本具法体。名曰法身。智与体冥。乃能起胜劣大用。名曰应身。天亲大士于是说示现三种菩提。一．应化菩提。经以分身表之。二．报佛菩提。经以释迦表之。三．法佛菩提。经以多宝表之。法．报．单应身。复乃修性三身也。所谓妙法者。盖妙名不可思议也。法者。十界．十如。权实之法也。又南岳举三种。谓众生法．佛法．心法。华严经云。若人欲了知。三世一切佛。应观法界性。一切唯心造。言心造者。不出二意。一者约理。造即是具。二者约事。不出三世法数。颂云。六凡(六道轮转三界。未免生死。故俱名凡)．四圣(三乘则脱分段生死。佛则更脱变易生死。故俱名圣)互具百(慈云于一心字派出十界。复引墨迭贯方之联珠。表一一界展转具九。成百法界)．十如是法(妙经方便品略开三显一。殷勤称叹。唯佛与佛。乃能究尽诸法实相。所谓诸法如是相．如是性．如是体．如是力．如是作．如是因．如是缘．如是果．如是报．如是本末究竟等。天台指此为法华一经正体)。绕成千(谓一界具十如是法。十界则具百如是法。百界则具千如是法)。五阴(实法)众生(假名)并国土。是故三千数具足(生阴二千属正。国土一千属依)。荆溪云。若非三千摄则不遍。若非圆心不摄三千。故三千总别成空．假．中。又云。方由理具。方有事用。今欲修观。但观理具俱破。俱立俱是法界。任运摄得。权实所现。盖实造者。以有四住地烦恼。润分段生死业。能招集分段生死苦果。谓六道众生。所禀阴入界身是也。又犹有无明住地烦恼。润变易生死业。能招集变易生死苦果。谓阿罗汉．辟支佛及大力菩萨三种意生身是也。如来既已妙证圆常之道。则五住究尽。二死永亡矣。然大悲熏心。且乘宿愿力。岂忍坐视三乘六道流转二死苦海而不救乎。于是乘本垂迹(本地所证唯一圆。佛垂迹化他则施四教)。起乎权造。初于大通佛时。作第十六王子与诸大众覆讲此法。结其大缘。自兹之后。节节诱之。机缘既熟。遂于今日非顿而顿。现胜应身说大乘教。非渐而渐。现劣应身说小乘教。胜应者。乃如来现圆满报身。别．圆大机所见也。故梵网经云。尔时释迦从初现莲华藏世界东方来入天宫中。说魔受化经已。下生南阎浮提迦夷罗国。母名摩耶。父字白净。吾名悉达。七岁出家。三十成道。号吾为释迦牟尼佛。于寂灭道场坐金刚华王座。兹盖境妙究竟显。名毗卢遮那。智妙究竟满。名卢遮那。行妙究竟满。名释迦牟尼。三佛不一异。不纵横。故名妙果法身。复报．应单乃体用三身也。别见则三佛相关。圆见则三佛相即。若夫藏通之机。止见释迦而已。此当更以天台所谈身土反覆明之。先自同居净秽说起。秽既不等。净亦复然。劫灾颂云。业道增减。寿至十三。灾现刀．疾．饥。如次七日．月．年止(世界已成。上界诸天下生瞻部。人界寿八万四千岁。后乃百年减一岁。减至十岁。谓之减劫。复从十岁增之。子年倍父。谓父十岁。子二十归。父二十岁子四十岁。增至八万四千岁。谓之增劫。一增一减为一小劫。如是二十小劫为一中劫。成．住．坏．空各二十劫。共八十小劫。总成一大劫。每减劫中。人寿至三十时。饥仅灾起。经七年七月而止。减至二十岁。疾疫灾起。经七月七日而止。减至十岁。刀兵相杀。经七日七夜而止。余少人民怖灾造福。故寿复增。此名小三灾)。三灾水．火．风。上三定为顶。如次内灾等四无不动故(初禅内有觉观患故招火灾。二禅内有喜患故招水灾。三禅内有乐患故招风灾。此名大。是三灾四禅无内患故亦无外灾)。然彼器非常情。俱生灭故(器即依报。非是常住不坏之法。情则有情正报。彼天宫殿情生即生。情灭即灭)。要七火．一水．七水．火后风(谓初禅经七火。二禅始一水灾。二禅经七水灾。初禅又经七火灾。三禅始一风灾。盖初禅实一大劫。以大梵先生后舍。除空劫。二十增减故寿六十小劫。二禅极光天七火灾。后始一水灾。故寿八大劫。三禅遍净天四十九火灾。及七水灾。又七火灾。后始一风灾。故寿六十四大劫。劫章云。火．水．风灾以为数。数不能及僧祇量。即此大劫三无数。菩萨方登正觉时)。正法念处经云。成．住．坏．空各二十劫为一大劫。盖劫成之初。梵王自二禅先生初禅。经一增减劫。次有梵子辅众。从极光天感念而来。欲界空居次第成就。乃有微风渐盛。且坚成世界。底是为风轮。大云遍覆。雨如车轴。积风轮上。结为水轮。水轮之上。凝为金轮。金轮之上。又注雨水。大风鼓击。清浊异质。为梵世。为空居。为法宝石。为山海。为土地。品物惟错。区域肇成。诸天福尽。下生南洲。身光能飞。不饮不食。后食地饼。林藤粳稻。体乃坚重。不复光明。日月为出。忿吞漫萠。受欲长滋。始有人道。分疆殖货。盗贼以具刑罚以立。十恶成备。死沦三涂。睹兹恶趣。更修善因。得生俱卢三洲。及六欲天。令贤劫住世。当第九增减劫。至住劫当终。人皆厌世。修习禅定。上生初禅等天。不作诸恶。不生无间。住劫既尽。世界则坏。先空三涂。后极他化六欲诸天。以次上升。于时下界俱无有情。日热四倍。先涸沟池。焦草木。次现二日。三日。乃竭江河。次现四日。五日。又枯海水。至六日。七日。并出则山石毕镕。大千世界为猛火聚。梵众梵辅以次上奔。惟梵王天最后舍去。世界煨烬。无复存者。劫坏则空。空而又成。为后劫始。若当水灾。则二禅奔三禅。风灾则三禅奔四禅。其为空洞。亦同火灾。兹并同居之相也。梵网经云。我今卢舍那。方坐莲华台(莲华藏世界海)。周匝千华上。复现千释迦(千色究竟天)。一华百亿国。一国一释迦。各坐菩提树。一时成佛道。如是千释迦。卢舍那本身。千百亿释迦(诸处南阎浮提)。各接微尘众。俱来至我所。听我诵佛戒。如是卢舍那佛。化为千释迦王。千个三千大千世界。一释迦复化为百亿释迦。分王一三千大千世界内百亿阎浮提。故号千百亿释迦牟尼佛。天台谓。此乃别赴一缘说。盖凡结经。多为同居而设。苟如正经广谈依正则惑矣。又华严云。都有十个二十重世界种。绕此中心世界种。总都十一个二十重世界种。又云。此十一个世界种外周围至轮围山。复有一百个世界种。随方各十于中布列。近山周匝十个世界种。各各上下四量余九十个世界种。不言重数。共有一百一十个世界种。如天帝网。分布而住。此乃正经所说。大论云。复次。三千大千世界名一世界。一时起一时灭。如是十方如恒河沙等世界是一佛世界。如是一佛世界数如恒河沙等世界是一佛世界海。如是佛世界海数如十方恒河沙佛世界是佛世界种。如是世界种十方无量是名一佛世界。兹并实报之相也。盖由如来坐胜劣两应。施顿渐两教。故有大始焉。有小始焉。小始既说同居依正。大始亦谈实报身土。若夫方便乃断通惑者之暂居。寂光乃断别惑者之极证。既识同居．实报。则方便．寂光可类知矣。或见内典所说无边刹海。及十世劫波。多以为诞。殊不知积年以为亿。安得亿年不为劫乎。积土以为邦域。安得邦域不为世界乎。如来既现圆满报身。于是称法界性说华严经。所谈依正。诸法虽圆满广大。然约机。约教。未免兼权。故诸师论天台荆溪判释是经。大约有四。一．法界华严。乃约理而说。二．尽未来际华严。乃约实报而谈。三．寂场华严。乃约小机三七日中未睹说法而分。四．时长华严。人多异论。殊不知约化仪而言。则时长。止齐般若所谓顿渐已竟。及化仪四教齐此等文是也。若约入法界而言。则时长必须直至涅槃。所谓大机。则华严不休。小机则诸教次第及钝根菩萨三处入法界等文是也。劣应者。乃世尊所现百亿化身。俯为藏通机见也。故法华经云。又以他日。于窗牖中。遥见子身。羸瘦憔悴。粪土尘坌。污秽不净。即脱璎珞。细软上服。严饰之具。更着粗弊。垢腻之衣。尘土坌身。右手执持。除粪之器。状有所畏。盖缘一类机缘于顿无益。故不动寂场。而游鹿苑。说四谛．十二因缘．事六度等教。然小非究竟。故有方等弹斥。般若淘汰。自顿．渐二法既合于般若之后。非特所说之经不名华严。而名般若。而能说之主。亦不名舍那而名释迦。盖以不共般若共二乘说。故有兹施设耳(通名教共别圆名教不共般若名部共华严名部不共)。次说法华开前顿渐。会入非顿非渐。始畅如来出世本怀矣。故经云。始见我身。闻我所说。即皆信受。入如来慧。除先修习学小乘者。我今亦令得闻是经。入于佛慧。又复如来开显之后。重说大涅槃者。有二义焉。一为未熟者更说四教。具谈佛性。令具真常。入大涅槃。故名捃拾教。二为末代钝根。于佛法中起断灭见。夭伤慧命。亡失法身。设三种权。扶一圆实。故名扶律谈常教。比以诸师坚执一说。谓只一悉达太子。金刚土台成道。四种机缘所见各异。引荆溪云。皆以三藏如来而为境本。于色相上四见不同。殊不知兹乃渐中开四。止在渐收耳。若夫化仪之四通收顿渐。则须分大小两种八相。舍那．释迦各为境本。方见如来一期施化仪式也。

　　弟子志

　　诗曰文王之德之纯假以溢我。我其收之骏惠我。文王曾孙笃之又曰。子孙绳绳。万民靡不承绵。过期之历。孚忠厚之报。机关实在于此。故荆溪云。尽未来际。三世九世种熟脱三。是则念念三密。念念三九。念念三段。念念逆顺。念念身土。一一不同。一一入实。又岂他所测耶。尝鼎举脔。撰弟子志。

　　如来鹤林既灭。法付声闻。则唯迦叶。其付菩萨。则有文殊领受。言教则在阿难。故阿难与文殊在铁围山则结集大乘。与迦叶在石室则结集小乘。乃与优婆离结集毗尼。凡以生死海中。法为船筏。黑暗崖下。法是明灯。譬如良医虽近。妙药犹存。商主云亡。寄宝尚在。故凡为流通者。功莫与京严教主。或对曰。吾佛出世无数方便。普度含生。金口宣扬。五十年之正教。阿难结集三百会之真诠。梵僧白马以驼来。圣主置场而翻译。万亿天龙之护卫。十方国土以流通。或初翻而地涌灵泉。或重译而天降甘露。或诵之成功也口中莲出。或讲之悟物也天上华飞。或宣一偈地狱为之空。或念首题众灾为之息。写在空中而雨治不湿。閟于匣内而火𦦨不灰。噫。翻译．读诵．书写．讲说。其明效大验尚如此。况复解而能行。行而能至者乎。又结集之后。有诸恶王出世。破毁佛法。则三藏金言必多放失。犹此土经传遭秦火之酷也。故华严大经必假龙树入海强记。而出世方得闻。则其余贝多或存或没。可类推矣。迦叶之后二十四传。至于师子。皆如来金口悬记。谓之金口祖承。据涅槃经。佛以声光召众高会双林。迦叶为定所持。阿难为魔所罥。以故二士不来。世尊将入涅槃。乃云。我宣正法眼藏。分付摩诃迦叶。良以迦叶头陀第一。能为四众而作依止。可以匡持法藏。立为初祖。良由于此。然诸祖传法。其生缘入灭。付法藏传既不明载。难为凿空撰出。独马鸣．龙树二大士。既各造论弘法。又有本传可考。所以其道东传。为横出天台。九祖谓之今师祖承。故唐柳子厚举龙安海公。斥晚学皆诬禅以乱其教。其道遂隐。乃太息而言曰。呜呼。吾将合焉。马鸣．龙树之道也。信哉斯言。实万世学佛者之指南矣。自西天诸祖。预承佛记。位在四依。虽内弘大道。而外为小像。良以菩萨形服无准。声闻威仪有度。故大雄既没。欲化导易行。必为此像者。以四果是真福田故也。故二十四人。多言果证。然亦随机利见。未必尽同。故有四依有四果。啇那鞠多等四依为四果像也。马鸣．龙树等四依为四依像也(破见思称比丘。破无明称菩萨)。故涅槃经有四种人能护正法。为世所依。即四果人也。初依示小乘内凡像。二依初果。三依二三果。四依四果。约其内证。则大菩萨。若以始终圆义明之。初依是观行相似。人未破无明故。二依十住。三依行向。四依十地。依者凭也。于佛灭后。凭此四人。为人天依止。取解故也。盖群生昏寝。长夜冥冥。先觉警世。慧日赫赫。故西域记明四日照世。东有马鸣。南有提婆。西有龙猛。北有童授。或通宗乎众典。或别释于一经。既分照于四方。乃俱破于群翳。然若据如来正付法处。须依妙经。本迹二门。开显已竟。乃称扬初品因果功德。及赞毁罪福。然后现十种神力。摩畟塞虚空。诸菩萨顶嘱耳。流通法华。为令其人得佛慧故。故此之付法。非特横被十方。亦及竖穷三土。若乃付迦叶等。特为同居阎浮提内。住持三宝设耳。所以不在灵山会上而在双林者。以涅槃追说四教故也。复次文殊．阿难结集之后。其大乘经律多是深位菩萨弘传。罕有异执。惟声闻之众。各随所解。遂起偏计。于三藏中毗尼尤甚。初毕钵罗窟结集之时。既以窟内．窟外为上座．大众二部(内上座部迦叶为祖。姑集三藏。外大众部婆师婆为祖。结集五藏。名为结集。二部共一千众)。是后迦叶等五弟子。次第任持。各二十载。无有支别(竖五师)。盖其体权达道。不相是非。通奉优婆离所诵满八十遍。只号僧祇律也。先是如来住迦兰陀林。与阿难入城乞食。路逢二童子聚沙以戏。其长曰。德胜掬沙为麨。奉献世尊。其次曰。无胜合掌随喜。时德胜施土已。即发愿云。使我将来盖于天地。佛为德胜。授记我灭百年之后。当获转轮圣王。福田之一。于华氏城作正法王。号曰阿育。分我舍利。而作八万四千宝塔。饶益众生。洎百年后。果得为王。威被海隅。势侔铁轮。在位苛虐法僧佛经。造诸狱具。遭其宪网。悉皆酷治。乃至焚荡经籍。斥逐贤圣。遇得道者。以神力化之。遂革乃过。又逢鞠多以因果启迪。广说献土之因。及如来悬记。兴建浮图之事。重省增惧。追思补复。于是远会应真五百大众于王舍城中重集三藏。不谓鞠多出五弟子。乃于律藏各恣心见。不解均融。遂离僧祇。为五部焉(同世五师。亦谓横五师结集。共五百众)。盖由如来善应物机。或随人．随根．随时．随国。依之修学。莫不悟道。故大集经云。如是五部。虽各别异。而不妨诸佛法界。及大涅槃。此五者虽采集不同。然亦同一说戒羯磨。犹未判然成异也。止因长老大天(执大众部)倚王者之力。于鸡园寺(白月晦日)说偈鼓众(龙象边鄙二众)。别行布萨。由此诤竞不已。上座部(大德．多闻二众属)不与相通。始乃破律为二部。二部派流有荡不返。迨数百年。子孙繁衍。展转异执为十八部。乃至五百部焉。哀哉化醇为醨。大义于是乖矣。析金争㲲饮河。于是分矣。故诸部云。如是契经。我部不诵。而于自部。皆至于解脱者也。虽如来在世。为机不等。制立五名。乃是预表灭度之后。心有诸部分张。然其实如来教主。是一共谁。争竞而得分之。虽佛付法上首等。亦有五弟子。皆是相承。异世传道化物。彼遗教三昧经称。罗旬比丘以福薄故。乞食空还。佛使众僧分伴为五。其所著衣亦五色有异。令罗旬更互着之。日随一部中行。遂得饮食。兹乃如来在世。暗以五色之衣。用彰五部之相耳。非实各分五部也。至于毗昙小乘一藏。虽佛曾为诸弟子说。然散在众经。初无别部。即大小乘十二部经之一也。洎乎迦叶．阿难重集之后。或十支宏阐。或千部郁兴。乃至有宗经而造者。有释经而造者。皆是四依菩萨。发明大小两乘。俾如来一代所说之经。各有归宿而已。所以立三藏之名者。盖以佛所说论。与佛世弟子及灭后弟子所造之论。足彼经律。各能含出世大义。以成宝藏之三也。北山录云。论通弟子造以能合离真俗。舒蓄名理。壶奥在壳。风味渊派。法义之所由生。故皆得谓之摩怛哩迦(此云本母。能生智慧如母生子)。矫伏擒纵。启塞关。激发斯尔。的施有余勇。外道异党莫余敢侮。故皆谓之优波提舍(此云论议)。法谓所对慧则向观向则克灭观则克圣。故皆谓之阿毗达磨(此云无对)。佛昔一时有言曰彼此。中间而入于定。诸大弟子各以已解竞宣圣意。或以生死为此。涅槃为彼。道为中间。或以眼根为此。色境为彼。识是中间。如是乃有五百言不相与。志不相夺。暨大圣起定。舍利弗等誊情稽疑。佛言。我说触为此。集为彼。受为中间。尔曹虽非我意。然皆为灭苦之因。并应受持。不宜忘失。故佛日未亡。舍利弗造异门足论。目连造法蕴足论迦多演那造施设足论。玉毫既晦。提婆设磨造识身足论。世友造品类足论戒身足论。迦多演尼造发智论。凡七论。奋扬才藻。控越风猷。旁求圣意。左弼神化。其大穷天地。细考邻虚。三传四诗。各金玉其音也。复次如来高会鹫峰。开显一化之后。皆欲令一切众生俱住大乘。故方便品云。我此九部法。随顺众生说。入大乘为本。以故说是经。又云。佛自住大乘。如其所得法。定慧力庄严。以此度众生。自证无上道。大乘平等法。若以小乘化。乃至于一人。我则堕悭贪。此事为不可。又云。若我弟子自谓阿罗汉．辟支佛者。不闻．不知诸佛如来但教化菩萨事。此非佛弟子。非阿罗汉。非辟支佛。又舍利弗。是诸比丘．比丘尼自谓已得阿罗汉。是最后身。究竟涅槃。便不复志求阿耨多罗三藐三菩提。当知此辈。皆是增上慢人。然如来说是妙法。勉逼时众。固欲即令信受。其如极钝之机。坚执小教。未肯回心向大。如来于此亦不以大法强之。故安乐行品云。又声闻比丘．比丘尼．优婆塞．优婆夷亦不问讯。若于房中。若比丘．比丘尼．优婆塞．优婆夷求声闻者．求辟支佛者．求菩萨道者无得恼之。令其疑悔。是故普贤行法。楞严圆通虽皆以大乘为嘱。留逗后昆。然中夜临灭之时。遗教所谈。终存其小。住法记云。此教所兴。正存灭后以法华显实。化事已终。涅槃谈常残机亦尽。深悲未度具缚凡流。故重整偏小而为诱掖。故知末世修行。必自权门。虽学大乘。同修远离。况经开会。宁有异途。矧乃闻常。无非实道。且夫四魔未伏。六贼难降。识想波腾。纷然莫息。我人岳立。卓尔不移。自非戒忍对治。定慧调伏。悟苦集而可弃。慕道灭以知归。既知止息无复疲劳。方可高踏于大方。直趍于宝所。此乃诸佛出世之常范。圣师弘阐之明规也(若据遗教。本声闻乘。而马鸣造论。乃名菩萨。大智述记以五意消。一．本如来出世意。二．顺法华开会意。三．依涅槃重施意。四．流通应机意。五．大小相摄意)。然西土诸师。诤竞蜂起。学小乘者。禁方等。礼释迦者。叶他佛。乃至道圆顿贝叶或沉于江。或炷于火。大乘于此亦不免执实难权。但东传震旦。大小混淆。亦不知何者为大。何者为小。自李唐以来。凡国家剃度僧尼。虽曰登坛禀戒。然开放逸者。多务去经而小律。所以佛法之弊。职此之由。为今之计。凡受具足戒者。必复与受梵网戒。而学大乘者。亦须依楞严等经。先持声闻四弃．八弃。执身不动。后行菩萨清净律仪。执心不起。要见大小并行。道不相悖。仰副如来追说四教之意。庶几佛日重光。有补圣化。复次如来在世。顿施别圆。在寂场中。四十一位法身大士及宿世根熟天龙八部一时围绕。如云笼月。则禀教之徒。初无在家出家之异。而所谓国王大臣者。亦莫得而预其事也。次为三乘根性于顿无益。故不动寂场而游鹿苑。脱舍那珍御之服。着丈六弊垢之衣。先为五比丘三转四谛法轮。一呼善来。须发自落。袈裟覆肩。钵盂在手。即证道果。谓之善来戒。八年之后。人根渐钝。如来于是付嘱诸大罗汉。游历诸国。为诸来学。制衣剪发。令归依三宝。谓之三语戒。洎乎阿难入道。始兴白四羯磨。谓之具足戒。又十四年。阿难始劝请度姨母爱道。以八敬法为比丘尼。又先曾为提谓长者等。授五戒．八戒。名为优婆塞．优婆夷戒。是故谓之四众。自金河顾命之后。迄于有唐并遵此制。唯则天延载初。始制出家二众。令𨽻祠部。又经天宝之乱。军兴乏用。复令鬻牒。所以律云。非我所制。余方为清净者。不得不行。岂非如来以佛眼观末世为吾徒者。当顺正法乎。然周孔之教。其存于世者。虽礼乐制度未克尽复。然立学校以作成人。林设科目以迁举人。林则犹有古先哲王之遗意。所以异人辈出。成致君泽民之勋业者尚多有之。若夫释教之存于世。则异于是矣。既无学校以作成之。又无科目以选举之。所以梵宇虽遍天下。唯其徒随所偏。尚以教之。则作成之法果何在也。又仅有试经一科。其废已久。则选举之法果何在也。宜乎其徒之阘茸者。日益多而反使其教无益于国家之万一也。窃谓既存其教。当主其教。不可任其自兴自废。以谓不关政治而忘其作。成选举之法。所谓作成者。俾其凡为领袖者谓之以读诵大乘督之。以讲演妙义。明一事因缘。则以本迹究源流。以时教判大化。修四种三昧。则以三观为舟航。以五悔为㯭棹。乃至凡所应为。遵教行之。所不应为。遵教止之。兹盖大略也。若选举之法。讨论之。润泽之。则圣君．贤相．名卿．才大夫之事矣。惟幸勿忘灵山嘱累。惟幸勿忘灵山嘱累。复次如来灭后。以教观之学。传于西域者。凡十四代。初无异辙。粤自金人入梦。东传震旦。汉魏以降。虽有异途。及佛陇一。出则南北风靡(文中子云。元经以断南北之粒。盖谓岷江所限南北也。南三师．北七师。就中光宅为最。章安云。但破光宅。余者望风)。然是时。已有达磨西来之说。厥后贤首弘华严。慈恩阐唯识。则判然立异矣。故南山律乘虽独出。法王所制及不空咒语。亦本如来密谈。大法遂不免与数家者并立为五。观其各辟户庭。虽若有异。然俱欲开遵群迷。俾知修习而已。后之君子。幸自决择焉。所谓天台教者。始自北齐文师。因阅中观论悟其旨。遂遥禀龙树为师。乃依论立观。授于南岳思大。思传天台智者。智者研覃法华宗旨至药王品大悟。即以告思。思曰。非汝不证。非吾不识。此法华三昧前旋陀罗尼也。纵文字法师千万不能穷汝之辨。由是大弘厥教。传五世而至荆溪。谓之天台九祖。学者宗之。几与六籍侔盛。孤山曰。原夫一家宗趣。道传三观。悟自法华。故开张龙猛之宗解。释鹫峰之典。于是鼎分。部帙翼张。教行更相映显。以成大猷。所谓玄义释题。止谈化意。文句解经。但事消文。至于止观。方谈行法。故教在玄文。行在止观。意令行解相济。成我自心。是故三部相须。缺一不可。观师云。天台智者大师。以五时八教判释东流。一代圣教罄无不尽。言五时者。一华严时。二鹿苑时。三方等时。四般若时。五法华涅槃时。是为五时。亦名五味。言八教者。顿．渐．秘密．不定．藏．通．别．圆是名八教。顿等四教是化仪。如世药方。藏等四教是化法。如辨药味。今先辨化法四教。然后出化仪四教。及辨五时．五味。所谓化法四教者。一．三藏教。二．通教。三．别教。四．圆教。三藏教者。谓戒．定．慧。藏。二乘梯隥。出苦止息。化城菩萨伏惑。修行六度。论其境。则唯知六界由业所造。论其观。则析色观空。虽有三乘。同名小法。通教者。三乘共学。近远俱通。若能前进。亦可得去。论其境。则不殊三藏。论其观。则即色观空。唯利根菩萨能远通别圆。别教者。别在菩萨不与二乘人共。所行事理。非彼境界。论其境。则知十界由心所造。而不知本具。论其观。则次第破惑。舍事取理。圆教者。圆谓圆融．圆满。心外无境。百界性具。由具能造。故观所造唯见本具。是则三谛一心。而具三观一心。而修三惑一心而破三一一三。随佛自意。是佛境界。非前三教行人所知。是究竟道。然此四教该佛一化。名相理趣未可卒备。所谓化仪四教者。一．顿教。二．渐教。三．秘密教。四．不定教。顿教者。顿观一切三法也。谓修三观破三惑。显三谛等。虽次第顿入有异。然于初心并闻三法。故名顿教。渐教者。于一切三法中。但说少分而已。谓修空观破通惑。显真谛等。后方转入衍门。或接归别圆。及开显即圆。故名渐教。秘密教者。谓如来三轮不思议故。或为此人说顿。或为彼人说渐。彼此互不相知。故言秘密教。不定教者。亦由佛以一音演说法。众生随类各得解。此则如来不思议力。能令众生于渐说中得顿益。于顿说中得渐益。如是得益不同故。言不定教。所谓五时者。佛初成道即说华严。为彼利根盛谈圆顿。但兼别机。或说次第。而于小乘全未受益。次于鹿苑。但说三藏析空之法。小方受益。破四住惑。证无漏果。而执小为极。次说方等诸经。以衍对藏。四教俱说。以大诃小。挫其取证。由是稍怀鄙耻。有慕大心。转小成衍。皆习通行。次说般若。融通淘汰。转通成别。密破无知。声闻心已通泰故。佛加之转教菩萨。空生．身子．迦叶悉在对扬之列。但无希取。尚住小果。次说法华。直云唯有一乘。废诸偏小。三乘受记。咸皆入圆。涅槃重施偏小则异。同知圆理。与法华同。此约一番小机。次第入者。得作此说。若约番番新入。菩萨利根。处处悟圆。则五时互通。各有始卒。然此宗自安史据乱。会昌籍没以来。旧闻放失。传者罔凭。或握半珠。隐而不曜。所有法藏。多流海东。吴越钱忠懿王观永嘉集昧于教相。叩问韶国师。师称螺溪寂洞明台道。王召寂建讲。为遣使日本求其遗逸。为之造寺。赐以师号。追谥九祖。一家教观。郁而复兴。及宝云通得二弟子。一曰知礼。即四明法智也。因慈光恩欲废光明玄广本观心文。礼以扶宗排之。异说遂息。又撰诸钞。大弘宗旨。中兴其家。二曰遵式。即慈云忏主也。遍行四种三昧。祖述国清百录遗范。制金光明等忏法行世。又孤山圆虽传奉先清观法。然青出于蓝。尤多自得。又承韩昌黎排斥之后。扶竖有功。着十疏通经。道俗韪之。初孤山撰刊正记释观经疏。四明亦制妙宗钞轮。下有霅川岳于三身寿量之见异乎二家。入室咨之。上书谏之。又说三千三谛。亦有异同。乃因歆向之议。颇招水乳之讥。户牖各开。轨辙硕异义。神智患他宗所立。不本经论。但任胸臆。修证无由。纵有依经傍论。亦判释不尽佛意。而却于佛法正宗妄有排斥。况祖三张者。假托老氏簉乎儒佛。世俗不穷根源。随彼宗奉。遂于大部补注及四教集解。数数明诫。欲学者审其是正焉。

　　所谓贤首教者。初杜顺和尚弘范华严宗旨。着法界观以授俨师。俨师传贤首藏师。藏师立五教判经。一曰小乘教。二曰大乘始教。三曰终教。四曰顿教。五曰圆教。几百年而清凉澄观国师追宗其学。造华严疏。圭峰密嗣之。号贤首五祖。

　　所谓慈恩教者。唐奘三藏游天竺。遇戒贤论师传瑜伽师地唯识宗旨。归授慈恩基师。基师造疏钞。依戒贤三时判教。一曰有教。二曰空教。三曰不空不有教。又其谈八识缘境广狭。及论转识成智。束智成身。与夫造业受报等说。发明蕴奥。钩抉细微。所谓高揖群言。执神之机者。功盖多焉。

　　所谓南山教者。始优波离结集毗尼藏。至曹魏时。僧祇四分等律迭来此土。唐澄照宣律师屡感天神降现。商摧律相等事。遂参诸异部以四分为宗。而撰述疏(戒业)钞(事)。亦号三大部。破斥诸家。大弘厥旨。我皇祐元祐间有堪(会正)．照(资持)二师。接武而出。各述记文。后因生师与照争论。旋绕左右。衣制短长。分两派焉。

　　所谓密教者。初金刚萨埵于毗卢遮那前亲受瑜伽五部苏悉轨范。转相传授。及金刚智始来东土传之不空。不空复入师子等国从龙智阿阇梨受十八会金刚灌顶。及大悲胎藏建坛之法。天宝中召至阙下。明皇特见高仰。及肃代二朝皆为灌顶国师。暨没。赠台司空传慧朗。厥嗣遂微。今但特有瑜伽佛事者存耳。先是空弟子慧果授与日本空海。传授不绝。近俊芿来云间从北峰印学者。即其遗派。学术行业真海东翘楚也。

　　所谓禅宗者。始菩提达磨远越[葸-十+夕]岭。来乎此土。初无不立文字之说(南泉普愿始唱别传不立文字。见性成佛)。惟面壁习禅而已。又以楞伽四卷授之慧可。谓可曰。籍教悟宗。又曰。我观汉地惟有此经。仁者依行。自可度世。可持之以为心要。随行不爽。遗委洎黄梅五祖弘忍。易以金刚传授曹溪慧能。是谓六祖。尔后南北分宗。五家柝派。始各辟户庭。侈大其道。于是称禅宗者类。以扫荡掀翻为尚。凡经论所诠事理解行。一切斥为纸上之谈。诘其所以然。则曰。我宗无修无证。吁。安得天台六即之义。以药其病乎。盖能有二弟子。一曰南岳让。二曰清原思。南岳下分沩仰．临济二宗。沩仰虽绝。临济独盛。迨至石霜。又分黄龙．杨龙．杨岐。今黄龙弱矣。而杨岐三佛最为竞爽。清原下分曹洞．云门．法眼三宗。法眼当五季时高丽国王遣沙门三十六人传永明之道。相次以归。遂以开宝八年绝乎中国。而传乎高丽。令仅存曹洞．云门二家焉。然启禅关者。虽分宗不同。挹流寻源亦不越乎经论之禅定。一度与今家之定。圣一行也。复次如来善巧方便。深观此方众生身．鼻．舌根则钝。眼．耳．意根则利。就三利中耳根为最。所以诸大菩萨于佛灭后。显化娑婆。虽妙德现于清凉。遍吉彰于岷峨。然俱不若观音本证耳根圆通投合此方机缘。救苦说法。厥功尤多。是故如来称赞。非止一经。慈悲感应如普门品。圆通自在如首楞严。总持秘要如消伏三用。相好庄严如观无量寿。至于指其处也。则见于华严大经。所谓南海岸孤绝处有山名曰补恒落迦。观音菩萨止住其中。铠庵赞固是尘尘俱法界。此方独选耳圆通。复次如来临灭。来诸罗汉留身住世。或四。或十六。或九十九亿。如基之布。散影十方。或海岛。或山间。不可得而知也。按宝云经。列十六大士之名。各有百千眷属。及其住处。然后乃云。如是圣人皆不涅槃。应人天供。为世福田。于刀．疾．饥三灾之时。人寿十岁。佛法尽灭。而众生寿复更增至百岁时。十六罗汉与诸弟子下阎浮提。说法教化。乃至人寿至七万岁时。弘法乃毕。时诸罗汉以佛经典。及舍利等收聚起塔。乃共集会。结跏趺坐。围绕是塔。当入涅槃。与世宝塔俱没于地。不复出现。于时佛法一时尽矣。又于此时。千亿支佛出现于世。说法利物。乃至减劫。人寿八万岁时。弥勒佛出。又法华信解品四大弟子述偈。我等今者。真是声闻。以佛道声。令一切闻。我等今者。真阿罗汉。于诸世间。天人魔梵。普于其中。应受供养。又法华论。有四种声闻。一曰决定性。二曰增上慢。三曰退大。四曰应化定性。若到法华则名元住小。元小退大。得记之后。并堪受佛遗嘱。住世应供。据法住记。诸大罗汉各承佛嘱。住一世界一方所。为后人津梁。今永嘉雁荡．天台石桥．眉阳中岩．西蜀牛头。皆化现异迹之所。又宾头卢曾为树提长者。现通。佛摈不容涅槃。来令为末法四众作大福田。然妙觉果人。究竟十号。方有应供之名。令诸大士。本证小法。亦同藏佛。得此名者。盖已断见思。出分段。即能应彼人天供养。况经法华开显。进破无明。所谓真阿罗汉者乎。所以来其久住世者。盖若如来住世无异也。禅者颂云。五百小乘痴龊汉。一生把定死蛇头。神通妙用不如汝。佛法须还老比丘。兹盖不知圣贤以权引实之化。法华开显之旨故云。铠庵疏。位居已辨。虽现声闻之形。惑破无明。实秘菩萨之行。已受上．中．下之记莂。长为正像末之良因(云云)。又末代比丘．比丘尼三惑浩然。诸戒多犯。亦称应供者。盖祝发。染衣。实住持三宝之一。犹假儒衣冠非儒。而何所以与彼真僧同称良福田也。故如来留白毫一分功德。供养末世弟子。又受两国三千宝盖。独留其一覆护末世弟子。令得供养。岂无自耶。复次如来灭后。宝志现于梁朝。僧伽来于唐代。布袋化于鄞水。猪头显于双溪。襄阳啖蛤。姑苏饵虾。罗什吞针。童进饮鸩。隐峰倒卓。灌溪步归。或大吼而休。或翻舡而往。此皆菩萨罗汉应身生彼末法之中。作种种形。度诸轮转者也。今之人往往窃服假形。叨滥上圣。能为其易者。不能为其难者。犹负涂之豕。蹑应龙之足。其可得耶。左溪(八)新罗纯英理应法融支硎道遵灵源道欣法盛灵输慧照灵彻智昂僧统神邕进明婺州清辨行宣圆净法开会稽大义法源明州道源衢州道宾慧从常州守真杭州法灯法真弟子传礼王元福法华(六)教主(四)天竺真观国清普明天台智越华顶波若天台法彦福林大志国清智璪佛陇智晞法忍等观玉泉道悦玉泉法盛国清普朗九江智锴国清慧威碧闲法俊兴皇慧奘金陵法慎南岳慧稠当阳抱师玉泉关王天台山龙王得深心三十二人得门千数北齐(二)龙树(一)南岳(三)高丽玄光入水光三昧二人入火光三昧一人升堂受莂一人高闲慧旻南岳大善县令陈正业南岳僧照枝江慧成悟真慧超云峰慧涌仙城慧命江陵慧威钟山智瓘枝江慧瓘般若方合净人影堂二十八人南岳帝君大都督吴明彻业高四百信重三千章安(五)玉泉道素荆州弘景南岳大慧天宫(七)荆溪(九)荆溪道辽素师最澄广修维蠲光韶敬文良谞物外慧凝玄广处原敬休元琇常操义从德俦慧[(文*民)/(〦-一+貝)]修雅清竦义寂行靖契能庆文瑞先义通清晓遇成守仁有基定祥异闻体源知礼遵式祖韶元净若愚义诚梵光可升居白慧辨从雅仲元慧观德贤慧日思尚永堪子琳思义清鉴法润本融思悟胡则文昌天授宝翔澄或宗昱觉明智臻怀庆晓乘悟真萧闲志伦怀玉觉弥志因可荣义清怀赞晤恩洪敏文备源清智图智仁继齐咸润善明庆照德聪庆峦可严蕴常行满普门子梁肃李华田敦崔恭受业身通三十九人智度元皓智净仲仪子瑜道如仲良尼悟极智真道巽识彻无姓怀远法智广智尚贤神智鉴文空相思恭戒澄延庆宗正明智中立晁说之陈瓘法维法中慧照法邻延庆觉先温州全教明州蕴恭超果惟湛海慧若圆处州义询扶宗继忠温州法诠神智从义僧正处元息庵道渊净社处廉法明文节闲林子真法明师昶寿昌法舟天台法云妙慧师楷水陆文炳圆辨道琛月堂慧询悦庵净慧逸堂法登一庵处躬正庵端信雪堂戒应清湛指南仲韶止庵法莲环庵戒枢镜庵景迁杭州如吉明州本圆浮石崇矩守孜温其善嵩居式日东怀月衢州文智三学则全若水广慈慧才希最子良思辨惟清法宗慧舟志豪越州觉琮神照本如能仁法宝白莲处咸○神悟处谦北神净梵通照慧明报慈蕴尧超果慧道德藏从进顶山子文飞英智忱北禅慧深婺州子方白莲善圭德藏择瑛寿安良弼教藏有全樝庵有严法麟应通宝纤元璪台州怀雅杭州义全广严莹南屏梵臻净觉仁岳慧勤可久子昉乃仁尚能慈梵灵照静仁觉圆静智胡宿文粲后身道因梓庵有伦道时薛清归俞源清南屏群峰太初梵慈智普东灵钦扬尖初渊崇先了生杨尖法钦龙华方南屏灵玩南屏用文宪章仲闵余庆道存杭州宗正超果会贤精微彦伦清辨蕴齐景德法云宝积彦端温州景初文诩如询慈辨从谏圆觉蕴慈法照中皎能仁道山白莲法希海空法英白莲法雄东山祖意则庵明哲醴泉行环布金觉先神敏慧齐文首座能行人法云宗敏圆明智贤车溪择乡祥符道忻悟空善荣牧庵有朋显庵法昌隐学本然浮石子慧永福智敦天王道用能仁怀宝草堂如宝竹庵可观智行守旻神辨清一北峰宗印日本俊芿古云元粹明义首座佛智慈云法照净通普明如靖圆通思梵普圆善期慧觉齐璧北禅文俊北禅法荣慧照道伦圆觉净圭慧解昙应慈室妙云痴绝希颜清修法久密印修慧澄觉神焕觉庵简言总庵妙心常齐法灯鉴堂思义假名如湛车溪智钦天竺应如法灯道遵崇先怀志宣秘慧仙普圆普证余姚澄慧觉清月佛照智贤神辨觉宁等慈慧序白莲咸白莲道乡台州净侁明州净景安国元慧智涌了然延庆智连泽山与咸赤城中益白莲智圆山堂元性白莲妙璘白莲清悟白莲子眸虚堂本空梵章首座真教智仙证悟圆智都录若讷等庵士衡虚庵有宏上竺妙圭中庵师安上竺师觉石涧从戒晦案慧明

　　或有功法门。或章藻相涉而未详承禀者。金华方岩䄳志远元堪二师抱玉楚金二师宝王论飞锡十祖玄烛及皓端师虎丘智琰万州行满终南善师玉泉恒景栖霞法向终南法诚剡溪明旷悟真法盛宝藏利赟天台道暹钱唐善信空相有圭嘉禾子玄天台元颖佛智道如温州觉津无相法勒日本源信及寂照绍良二师司封钟离松铠庵居士吴克己宝积实讲师姑苏开上人四教仪谛观宗元录元颖宝云威普照因会稽仲括苍聪广化明广慧宾普慈晖慈门熙空相融清方二师

　　统图如右。夫佛之设教也。尤致谨于小．大．偏．圆之辨及其施化也。则大小俱谈。偏圆并列。无一机见弃。无一法或遗。四教以网罗之。三接以神明之。迄于无一人之不成佛。吾祖亦然。先说思议。后说不思议。以十境．十乘配对四教。为四百乘。观法以契佛心扶之。余宗弘小则弃大。赞圆则毁偏。皆着荣执枯。分河饮水耳。果得统耶。非统耶。先佛大医王也。四教遣病药也。三接行药汤使也。吾祖医子克家者也。诸师传克家子方法者也。虽其间不能无优劣。劣者亦能以家法示人。况优者乎。独列正统。未见其非也。

　　塔庙志

　　依正相须其犹地利人和之不可缺乎。非人何以弘道。非处何以安人。法智载严于誓戒。慈云广纪于金园。凡以此也。天造地设。物护神钦。轨范攸闻。兴衰所系。其可忽耶。撰塔庙志。

　　如来既往。悲愿恒存。特留舍利。饶益世间。故当时则有八国共分。后世则有无忧兴建。所谓八国共分者。按菩萨处胎经云。佛灭度后。乃有舍利八斛四斗。八大国王严兵竞争。乃至天龙八部皆兴夺心。时有智臣谏曰。诸王若争。须有胜负。如来舍利。不成利益。我当分为三分。一分奉诸天。一分与龙神。一分分八国。由是众心悦随。各将金坛盛贮迎归本国。建塔供养耶。旬传亦云。先为三分。谓人．天．海。人中一分复分为八。所谓无忧兴建者。按无忧王传云。东天竺国阿恕伽王。尽收西域诸塔。及龙宫舍利。夜后鬼神碎七宝末。造八万四千塔。命尊者耶舍舒指放光八万四千道。令羽飞鬼各随一光尽处安置一塔。于一日中足满其数。遍瞻部洲。界在震旦国者。十有九所。今明州阿育王山广利寺者。十九之一数也。又三国之初。吴人未信释典。天竺沙门康僧会始入吴地。缔构行道。孙权以为矫异。诬俗摄会。让曰。佛有何灵。尔独改形。会曰。佛身虽灭。遗骨舍利应现无方。外国先王建塔八万四千。表遗化也。权谓。绐己。俾祈舍利。严宪缓期至三七日。会徒将死。舍利乃降。铿然盘中。上烛虹霓。吴之君臣。相顾而悦曰。至哉。奇瑞也。始立建初寺。仍呼其地为佛陀里。时赤乌十年也。然今所陈八国及无忧等事。此则如来施化之迹耳。若以天台教旨判之。则有四教互为有无。及分段．变易。存没不同。生身．法身全碎有异。学者又宜深究焉。谓四教俱有。四教俱无。藏通有别圆无。别圆有藏通无。法性无分段有。及全碎俱有也。四教俱有者。妙玄云。双树入无余涅槃。薪尽火灭。留舍利为一切人天作福田等。此是通佛舍利也。大经云。如来受长者八斛四斗供。入灭留八斛四斗舍利。此约藏教而言也。若别圆有者。此表常住。身虽入灭。留此舍利。以表不灭也。四教俱无者。藏通言无。此表二教灰断不生义。别圆言无。此表二教常住不灭义。藏通有．别圆无者。藏通实有生灭。故云有。别圆不谈生灭。故云无。别圆有．藏通无者。利根菩萨受别圆接。见有舍利。当教钝根住空菩萨。见无舍利。法性无．分段有者。机息应转为灭。故知界外法性身佛则无。若界内者。既是分段生身。有生灭故有。全碎俱有者。如多宝全身舍利。释迦碎身舍利也。复次。此方古之儒礼。追远祖宗之仪。七庙乃有寝。无庙但以本主寓神迎尸居位。初无后代。范金合土。刻石织文。乃至缣索绘𦘕等像也。若夫释氏之教则不然。按观佛三昧经云。佛升忉利天上既久。时优填王不胜恋慕。铸金为像。闻佛当下。以象载之。仰候世尊。犹如生佛。及遥见佛。足步虚空。踏双莲华。放大光明。佛语像云。汝于来世大作佛事。吾灭度后。我诸弟子付嘱于汝。若有众生。造立形像。种种供养。是人后世必得念佛三昧。佛告阿难。持我语。遍告弟子。我灭度后。造佛形像。及𦘕佛迹。令人见之。心生欢喜。能灭恒河沙劫生死之罪。若据帝释造像经乃木为之。盖如来赴机不同耳。又毗奈耶律云。给孤长者造寺后作念。若不彩𦘕。便不端严。即白佛。佛言。随意。未知𦘕何物。佛言。于门两颊。应𦘕执仗药叉。次傍一面𦘕大神变。次一面𦘕五趣生死轮。檐下𦘕本生事。佛殿两颊𦘕持鬘药叉。讲堂𦘕耆宿讲说。食堂𦘕持饼药叉。库门𦘕持宝药叉。水堂𦘕龙王持饼。浴堂．火堂𦘕天使者(亦五天使．亦五官。即生．老．病．死牢狱)。经法堂𦘕菩萨并地狱相。瞻病堂𦘕佛躬看病比丘相。大小行处𦘕死尸相。僧堂𦘕自骨相。又正法念经云。昔有国王夫人生千子。欲试当来成佛次第。拘留孙佛探得第一筹。释迦第四筹。乃至楼至当千筹。第二夫人生二子。一愿为梵王。请千兄转法。次愿为密迹金刚神。护千兄教法。据经惟一人。今状于伽蓝之门而为二像者。夫应变无方。多亦无咎。又五分律云。佛四面有五百金刚。今状其二。无可疑也。又前文云。于门两颊。应𦘕执仗药叉是也。今殿中设释迦．文殊．普贤．阿难．迦叶．梵王．金刚者。此土之像也。阿难合掌。是佛堂弟。理非异仪。迦叶擎拳。本外道种。且附本习。以威来象。盖若以声闻人辅。则迦叶居左。阿难居右。若以菩萨人辅。则文殊居左。普贤居右。今四大弟子俱列者。乃见大．小乘各有二焉耳。梵王执炉。请转法轮。金刚挥杵。卫护教法也。或设三佛同殿。右弥勒．天亲．无著者。当来补处之像也。左弥陀．观音．势至者。净土之像也。窃尝论之。若据娑婆化主。止立释迦之像。辅以文殊．普贤可也。若夫极乐教主。虽辅以观音．势至。然当以别殿处之可也。当来下生。既在补处。未有辅佐。岂得与释迦．弥陀并列而为三耶。兹岂一佛独化之道乎。又见以佛侍佛。又未成道。未转法轮。即预居万德世尊之位。既招多过。良为不可。又有以菩萨居正殿者。道场之建。本为菩萨设。如天竺观音是也。初五季时。僧翊得奇木不能名。刻为圣像。僧勋又以支佛舍利。纳置顶间。其后像现光怪。降祥于下。又熙宁中。曾鲁公感异梦。复因祷雨孚应。遂敷奏朝廷。加号灵感。建炎中高宗皇帝。圣驾南渡。驻跸临安雨晹。祈祷厥应如响。别圣相仍。至今不绝。若夫灵验事迹。则有智觉禅师之赋。边公侍郎之传。欲知菩萨为我父师。请自览焉。又有菩萨一百签。及越之圆通一百三十签。以决群迷。吉凶祸福。祷之诚者。纤毫不差。叙其事者。谓是菩萨化身所撰。理或然也。或依仿而作。则多名目。但以菩萨迹示等觉．正遍知。不思议神力挟之。则或验．或不验。可见矣。复次诸方梵刹。立藏殿者。初梁朝善慧大士(传翕玄风)。愍诸世人虽于此道颇知信向。然于赎命法宝。或有男女。生来不识字者。或识字而为他缘逼迫不暇披阅者。大士为是之故。特设便方。创成转轮之藏。令信心者推之一匝。则与看读同功。故其自誓曰。有登誓藏门者。生生不失人身。又能旋转不计数者。是人所获功德即与诵经无异。今称龙宫海藏者。乃约龙树入海而言。又称天宫宝藏者。乃附慈氏居处而说。然一切如来只令口诵。心惟转我法轮。饶益群品。今大士特兴慈悲。在在处处。创此机轮。运转不息。欲俾一切含灵同沾利益。尽未来际成等正觉。大哉神力。讵可思议耶。先民所谓智者创物。大士其有焉。若夫诸处俱奉大士宝像。于藏殿前首顶道冠。肩披释服。足蹑儒履。谓之和会三家。佛印禅师(了元)为王荆公赞其所收画像曰。道冠儒履释加沙。和会三家作一家。忘却率陀天上路。双林痴坐待龙华。又列八大神将运。转其轮。谓天龙八部也。又立保境将军。助香火之奉。谓是在日。乌伤宰也。兹三者𢎿录无文(录六卷。弟子结集。进士樱颖修定)。不能自决。直俟龙华会上。庶可问津耳。抑尝究之。大士既示迹同凡。则其所服者。必随当时在家之服。况萧梁既废五斗米道。专奉西圣之教。当时衣缝腋者。亦多归向真乘。又何俟大士冠履加沙。以和会之耶。承讹袭舛。若是者多矣。复何怪乎。复次精舍所踞。号曰仁祠。式警群迷。聿形悲济于彼坊佐。或临江湖川。泽污沼堤防之处。多有因高就下。普化博施。捐以为放生池者。滥觞虽兆于真经。渗漉实推于佛陇。自天台海曲买沪梁之地绵丘三百里。敷奏王家。全宥潜蛰。因草庵日海上渔人截流一网。巨尾孅鳞。皆为所有。一日何止万死耶。智者尝𠛝放生池于海涯。当其放之也。则为授归戒。说大法。然后纵之海中。圉圉洋洋得其所也。而不知日活几千万亿乎。智者没。至唐末。中国台道渐息。而海东诸国极炽。忠法师谓智者缘在此方。而道敷于海东者。此必放生诸鱼所致耳。闻者莫不笑之。以余观之。其语若诞。教理有凭。流水十千天子。即脱鱼报。岂非此乎。中兴以来。祥开延庆。化广葛川。金塘大堤。歌于刘礼部之颂溍浔渌浦。酬于王丞相之恩。故教行录．金园集。各有放生仪轨。鳞番叠幅。率土化之。佛生之旦。众大和会。浮泛彩鹢。演唱竺坟。悟流水胜因。识衔珠善报者。举袂扬尘。挥汗成雨。固不待于百年而后。胜残去杀也。况动以祝圣为名。则忧国爱君。顾不韪欤。复次伽蓝中事有若微。而所系至大者。刻漏是也。正因出家。必有众法。礼念而不失限。斋粥而不愆期。皆众法之微者也。滁阳庆历集施昌言赠开化觉诗。坐久铜莲。几番沈注。远公以山中不知更漏。乃取铜叶为器。状如莲华。置水之上。其底沉水。半之乃沈。每昼夜一十二沈。为行道之节。此与释氏要览释莲社名义大同。若夫允合众论。推穷理道。则有沙门瑞新之壶。更记文曰。湛卢制钟无声。陆断犀兕。将补履不如两钱之锥。贤丈人预半千之历数。是其兴亡。若风雨司晨。不如僆鶤之口。夫物无全用。人难尽善。故尺短寸长。蓍龟诚不能知。事亦可信也。吾党谨先人之遗训。粥则见乎掌文。斋则过午不食。奈屏居丘园。凡阴霾昼起。密云夜作。而秉㸑者耳不闻铜乌之声。目不辨曦辔之位。时有失节。一夫失准。多士咸苦。余病之亦旧矣。乃创一石壶。连足高一尺过半。广二尺许。壶内有水。水外有山。山有十二峰。外间列小峰亦十二朵。以象二十四位也。壶心立台曰若阳。中有司乌丈人而处焉。台面相对。有建大竿举于水中。刻太阳之形悬于竿。表高出群峰之巅。壶下置一木囊。内有钟。渠有流。权有欹。概有合。最儿有大轮。有旋车。有乎舆。尝实水于钟渠。以曲诸漏。入流权中。权与欹概相应合。最儿坐权概之末。执阴阳箭。履端持漏以射于满大轮。轮得箭而轻举矣。大轮举则旋车行。车行则平舆转。平舆载转。若阳台上司乌丈人乃移一位。以正曜灵之所临。一百刻中。总四十八箭。以占二十四时。分方定位。日月与之期。明阴洞阳。天地不能欺。昼夜消长。山川昏黠。而早晚之节。能使人之不惑。故命之曰壶。更虽愧银龙之先。巧华漏之奇制且贻。则雪庭以解颠倒之刺耳。年名景祐。太岁甲戌。仲秋月望日记。宏智禅师宗门达者。尝仿其制。而立于太白。后备其文。而刻诸坚珉。抑又以见壶更之制。可以范围伽蓝。弥纶众法者也。后又有以盘摹香篆。号无声漏者。缔创若易。而久久之后。末香有燥湿。山童有勤堕。岂若壶更之罕失耶。

　　护法志

　　护之为言养成之之谓也。群荄万汇。何者非材。而梧槚胜于贰棘。四肢六分。何者非身。而一指劣于肩背。是知爱护应达本源。人存法存。事非聊尔。外护虽切。内护尤深。为开明故。撰护法志。

　　大雄出世。虽示入同居。先说华严。然顿施别．圆二教。乃专为界外菩萨。则其法有不必护者。次说阿含。则当渐初。独施藏教。乃专为一类小机。则其法有不足。护者惟其渐中开出四教之后。正欲同居土中。广演大法。方有魔外之扰。必赖诸天八部及国王大臣协力拥护。方可流通。然说方等．大集之时。虽会一切鬼神护持正法。比之光明。则三乘同学既不专小。亦不专大。又三学尊经。诸天本所听受。故独于此时。各各发愿焉。又说仁王般若之时。虽嘱十六大国。令其受持是经。于千里内七难不起。挍之涅槃。则正当如来入灭。故国王大臣独受付嘱拥护住持三宝也。今故举此二经以发明其事焉。所谓光明发愿者。如铠庵装天像愿文云。吾佛世尊乘宿愿力。以一大事出现于世。演说真诠。数极河沙。开悟未来。亘百千劫。是故诸天于方等会各发弘誓。护持流通。功德以财大辨以辨。俾请说者两无所乏。地神地味膏腴。说处散脂。威武摧敌攘难。东方持国．南方增长．西方广目．北方多闻。如是四王护四天下风雨。时若谷果用成。大梵尊天作世界主。释提桓因统忉利天。摩醯首罗光明最胜。居十住位。王大千界。巍巍三天。众所瞻仰。亦以威神。庄严法会。金刚密迹。执持宝杵。韦驮应机。最存弘护。摩利支天。常行日前。菩提树神。见佛成道。鬼子母等。翻邪归正。领诸眷属。周匝围绕。我闻皆是大菩萨众。不忘宿愿。护佛教法。如一众生未得成佛。不取泥洹。自求安乐。又佛之垂化也。道济百灵。慈育万有。出则释天前引。入乃梵王后随。左辅大将由灭恶以成功。右弼金刚用生善而为德。三乘贤圣既肃尔以归投。八部鬼神并森然而翊卫。故吴主孙权问尚书令阚泽曰。孔丘．老子得与佛比对否。泽曰若将孔．老二家比校佛。远之远矣。所以然者。孔老设教法。天制用。不敢违天。诸佛说教。诸天奉行不敢违。佛以此言之实。非比对明矣。吴主大悦。此则诸天护法之大略也。无尽居士张天觉(啇英)。钜儒硕学。笔大如椽。尝记玉泉寺关王祠堂云。过去陈隋间有大法师。名曰智顗。一时圆证诸佛法门。得大总持。辨说无碍。敷演三品。摩诃止观是三非一。是一非三。即一是三。即三是一。是三是一。非一非三。随众生根而设。初后至自天台。止于玉泉。冥坐林间。身心湛寂。此山先有大力鬼神与其眷属。怙恃慧据。以通力故。知师行业。即现种种诸可怖畏。虎豹号。掷蛇蟒盘瞪。鬼魅嘻啸。阴兵悍恕。血唇剑齿。毛发鬅鬙。妖形丑质。歘忽千变。法师愍言。汝何为者生死于幻。贪着余福。不自悲悔。作是语已。迹言悄绝。倾然。丈夫鼓髯而出。我乃关羽。生于汉末。值时纷乱。九州爪裂。曹操不仁。孙权自保。义臣蜀主。同复帝室。精诚激发。洞贯金石。死有余烈。故王此山。所嗜惟杀。所食惟腥。谛观法师。具足殊胜。我从昔来。本未闻见。我今神力。变见已尽。而师安定。曾不省视。汪洋如海。非我能测。大悲我师。哀悯我愚。方便摄受。愿舍此山。作师道场。我有爱子。雄鸷类我。相与发心。拥护佛法。师问所能。授以五戒。神复白言。营造期至。幸少避之。其夕晦冥。震迳掣电。灵鞭鬼棰。万壑浩汗。湫潭千丈。化为平地。黎明往视。精蓝焕丽。檐楹栏楯。巧夺人目。海内四绝。遂居其一(智者造寺三十六所。樱霞．灵岩．天台．玉泉。天下四绝)。以是因缘。神亦庙食。千里内外。同共云委。稽违有咎。怠慢有罚。捐施金币。匍匐恐后。玉泉以甲实神之助。岁越十稔。魔民出世。寺纲颓乱。捶拂虚设。神既不祐。庙亦浸弊。元丰甲申。襄有蜀僧名曰承皓。行年七十。所作已辨。以大众请。翛然赴感。有陈氏子。忽作神语。自今已往。祀我如初。远近播闻。瞻祷逾肃。明年辛酉。庙宇鼎新。尔时无尽居士闻说是事。乃其赞之。关佞父子为蜀将。气盖中原绝等伦。喑鸣叱咤山岳推。义不称臣曹孟德。愤烈精忠贯金石。英灵死王玉泉山。阴岳十万部从严。铁骑咆哮污金甲。架鹗韝鹰走熬犬。鞭笞虎豹役龙蛇。脍肝脯肉饮头颅。无上菩提岂知有。智者南来为利益。默然燕坐乔木阴。法力广大不思议。溪山动荡失安据。妖怪百千诸怖畏。神通究竭誓归依。大威大猛大英豪。弃置爱恋如泥滓。将此山留奉佛士。受持五戒摄身心。仰山南岳及嵩山。佛佛道同无异化。见在住持承皓老。宗风孤悄神所钦。未来补处出家人。枯木岩前希审细。宏我如来像季法。长松十里碧云寒。猗欣美哉蔺轹古。今与关王之忠义。玉泉之崇高。相为无穷。识者读之。非独可以知智者之道建天地而不悖。质鬼神而无疑。亦可以信护法者之不苟矣。若夫灵山之功德天。北禅之韦将军。东棭之元弼山神。皆此类也。所谓涅槃付嘱者。盖凡曰。帝王必立德立功。可大可久。经之以仁义。纬之以文武。深根固蒂。贻厥子孙。一言一行。即为轨范。垂之万代。断不可易。所以域中四大王居其一。帝力可以镇万邦。王威可以伏兆庶。故金口之遗嘱。鹤林之顾命。虑四众微弱。三宝衰坠。故托国之盛风。藉王之势力。乃委寄于王臣。仗佛来以流通也。是故法之盛衰。视王公大人之轻重。犹权衡之于物焉。开皇三宝录云。宋文帝问侍中何尚之曰。范泰．谢灵运等皆云。六经本是济俗。若性灵真要。则以佛经为指南。如其率土之濵。皆纯此化。朕则坐致太平矣。对曰。臣闻渡江以来。王导．周顗宰辅之冠。盖王蒙谢尚人伦之羽仪。郄超．王谧．王坦．王恭或号绝伦。或称独步。谢敷．戴逵．范汪．孙绰．皆致心于天人之际。靡非时俊。清净之士皆谓释氏之教。无所不可。何者。百家之乡。十人持五戒则十人淳谨。百人修十善则百人和睦。传此风教遍于海内。则善人．君子无虑百千万亿矣。夫能行一善则去一恶。去一恶则息一刑。一刑息于家则百刑息于国。陛下言坐致太平是也。又帝谓。求那跋摩曰弟子常欲斋戒不杀迫。以身徇于物不获从志。法师何以教之。跋摩曰。帝王与匹夫所修各异。匹夫身贱名劣。言令不威。若不克己苦躬。将何为用。帝王以四海为家。万民为子。出一嘉言。士女以悦。布一善政。人神以和。固当刑不夭命。役无劳力。则使风雨顺时。寒暖应节。百谷滋繁。桑麻郁茂。如此持斋。斋亦大矣。如是不杀。德亦众矣。宁在缺半日之餐。全一禽之命。然后方为弘济耶。帝抚几曰。法师所言。真谓开悟人心。明达物理。可与谈于天人之际矣。嗟乎懿哉。若人非独诱进于真门。抑亦裨兴于王化也。唐太宗问奘三藏曰。朕欲树功德。何者为最。奘曰。法假人弘。唯度僧为最。是则法固欲护。僧尤当护。故南山感通传云。韦天将军生知聪慧。早离尘缘。修童真业。不受天欲。如来一代所制毗尼。并在座中听受。故临灭日。亲受付嘱。周四天下。往还护助。若见魔子．魔女轻弄比丘。道力微者。悉为惑乱。则仓皇奔赴。应时剪除。若有斗争陵危之事。亦蒙躬往慰喻和解。又南洲僧尼虽多犯罪。然化令从善。心易调伏。若见毁禁及造诸恶。为其流涕。愍而护之。见行一善。万过不咎。事等亡瑕。不存往失。又人间臭气上熏于空四十万里。诸天清净无不厌之。但以受佛之嘱。不敢不来耳。是则王臣固当护法。亦当以法缘僧存如天护僧也。然僧固当护。苟犯王法亦所当治。但或伤其善类。则玉石俱焚。兹故委曲引经。乃明公高议论之。按大集经云。若道俗等打破戒．无戒比丘。罪重出万亿佛身血。何以故。以能示人出世要道。乃至涅槃故。又涅槃经云。如来今以无上正法付嘱诸王大臣。及四部众。应当劝励诸学人等。令得增上戒．定．智慧。若有不学是三品法。懈怠破戒。毁正法者。大臣四部。应当治。护法论云。苏子瞻谓张天觉曰。释氏之徒。诸佛教法所系。不可以庶俗侍之。或有事至庭下。则吾徒当以付嘱流通为念。与之阙略可也。又曾逢原作郡时。释氏有讼者。阅实其罪。必罚无赦。或有勉之。者则曰。佛法委在国王大臣。若不罚一戒百。则恶者滋多。当今之世。欲整齐之。舍我辈其谁乎。据苏．曾二公之论。不治则得大集之意。必治则得涅槃之意。然涅槃追说四教。深虑住持三宝僧尼。苟或不整。佛法亦从而坏。是知当以涅槃所说为正。而大集所说为旁矣。惟外护君子。临事斟酌。不失于宽。亦不失于猛。俾上合佛意。下符众望。乃为尽善。赵超然居士(令衿)。作郡榜文曰。古人谓出家为僧。正要远离世法。不与俗人一律。毁形易服。当为何事。日中一食。树下一宿。先佛所制。只合体究佛意。勒苦修行。乃僧人本分之事。近来公庭多见僧徒衮同百姓。纷拏诤讼。殊失六和之义。事理纵明。已失僧体。何以使人信向。何以受人供养。设使虚实未明。或寄厢审会。或出院罚赎。累辱佛祖。有玷同袍。得不羞乎。敢烦僧司及诸方尊宿。委曲开谕。使常与加沙为主。忍辱守静。闭户修行。坚持戒律。清净三业。莫务皎蛇。不得将不干己事乱烦官司。明行告示。内外通知。若百姓等人。非理欺负。引证分明。当为行遣。亦不轻恕。若超然者。亦近于善斟酌者也。复次。如来灭后。腾兰二大士先以四十二章经来化此土。孤山首疏此经。且叙其大意曰。孔．老之典。谈性命焉。则未极于唯心。言报应焉。则未臻于三世。若夫释氏之为训也。指虚空世界悉我自心焉。非止言其太极生两仪。玄牝为天地根而已。考善恶报应。悉我自业焉。非止言其上帝无常。天网恢恢。而孤山此言。诚为确论。彼萧梁范缜着神灭论以为形者神之质。神者形之用也。神之于形。犹利之于刀。未闻刀没而利存。岂容形亡而神在哉。吁鄙哉。浅闻寡见。非特不达唯心。亦乃罔识三世。兹又孤山所谓非特彼乃反破己宗。抑亦自诬性灵而蔑弃祖祢也。且夫周孔制典。何尝不言鬼神。曰精气为物。游魂为变。是故鬼神之精状既精且状其无形乎。诗云。三后在天。王配于京。叔灵上旻。岂曰灭乎。礼曰。夏道尊命。事鬼。敬神。大禹所祇。宁虚诞乎。书称周公请代武王云。能事鬼神。姬且祷亲。可虚罔乎。苟亡而有灵。三则世如镜。变化轮回。孰知其极。儒士执礼而背叛五经。非直诬佛。亦侮圣也。若信五经。神灵之说。则是信佛。教识性之谈矣。又复自是之后。诸儒尤多异论。故铠庵答喻贡元书云。释氏流入中国几二千载。吾儒号为一代宗师。攘斥甚力。无若韩氏．欧阳氏。然皆未究其言之是否与其道之邪正。唯坚执吾周孔立教者以诋之。故虽攻之而愈坚。扑之而愈炽而终无。以大服天下之心。独关洛诸贤与胡氏父子。颇尝出入释氏而不信之矣。然考其所与辨明而谓之诐淫邪遁者。亦过禅宗单传之学而已。夫释氏之有禅宗。犹吾儒之有老庄也。苟以拈槌竖拂。夸诞之谈而疑释氏一代正教。是犹以王何所学之浮虚而疑六经．语．孟。修身齐家。治国平天下之道也。奚可哉。去佛逾远。异端竞起。唯天台大师为得其正传。此唐之梁敬之与我朝晁以道诸公所服膺而深造者也。仆虽不敏。实研究有年。观其发挥一性。范围法界。俾六凡．四圣。各迪厥德。而咸底于极诚。未易遽为足下言。惟足下他日考其书而计其道。方知仆昨者鄙诗大道不可私。与夫孔释俱援世之句。果非自欺。而又以欺天下也。然则孔释之道果同乎。果异乎。异则不可得而一。同则不应异其施。曰有世法。有出世法。以世法而疑出世法固不可。以出世法而外世法亦不可。故天台所传。亦有真俗相即之谛。其察乎道。并行而不相悖者。亦审矣。世有足迹未抵乎泰山之麓。而辄谈其广狭高下。欲欺乎未见泰山者且不可。况已见者乎。今足下未读佛之书。而遽议佛之道。何吝乎。言之谆谆而仆邈然不听也。又重刑删定止观序曰。奇哉救世明道之书。不图复行于今也。使王公大人知有此书。必不至信谗以废毁。使搢绅先生知有此书。必不至立论以抵排。使启禅关者能读此书。其旨以教外别传自欺乎。使寻经论者能读此书。其旨以分别名相自困乎。况使薄海内外。家藏此书。展转开导。了达其义。又孰肯贪于粗弊五欲而不早求解脱者乎。是皆内教弟子护持教法之大略也。子贡好辨孔道以明孟子岩之功堪继禹。斯言概之。谁曰不信。

　　释门正统第三
卍新纂续藏经第 75 册 No. 1513 释门正统


　　释门正统第四

　　良渚沙门　宗鉴　集

　　利生志

　　世雄福德。寿量难思。见果推因岂过。有不杀施食。所谓尤大彰明者。而众德万行总摄其中。爰自方等会上说金光明经。四佛世尊因信相菩萨疑释尊寿命不酬往昔因地。于是现相为说释尊长寿虽山斤海滴。地尘空界。亦不可比。一部宗元。虽崇空慧。究其终极。鱼虎已蒙八相之记。天神亦藉法供之资。故知不杀。多端救生。尤显施食匪局鬼。最堪悲裒。此二缘撰利生志。

　　放生之说。儒释皆谈。世论谆谆。其文山积。今且载王状元(十朋)．净乐居士(张抡)二公诗文于左。自浅阶深。求佛寿者。先寓目焉。诗云。夫子钓不纲。仁心戒尽物。君子远庖厨。孟轲论仁术。生鱼舍子产。兽网祝天乙。于牣文王沼。灵德寿周宝。唐置放生池。天下八十一。至今湖州碑。辉耀鲁公笔。我宋仁如天。神武而不杀。华夏及蛮貊。胎卵暨化湿。皆归好生德。惟恐一物失。清原(吉州)号佛国。此典胡独缺。耽耽举子场。馥馥荷华隰。诞节逢千秋。锡宴遍群邑。何以寿吾君。故事修遗逸。鱼鳖族至微。端赖尺水活。况兹十亩池。中含千里阔。郭索行草泥。玄夫巢莲叶。长须及众鳞。巨细各俦匹。圉圉复洋洋。生意俱可必。永逃数罟忧。咸被中孚吉。中有六六鱼。聊兹友螾蛭。一朝得云雨。龙门变凡质。岁旱当作霖。莫忘池中日。文云。蛙之为物至微。而杀身之害其酷。白刃既下。体即为两。犹跳跃十数始能死。荼毒烦冤之状所不忍视。顷沈阳仲。推恻隐之心。率诸仁贤。岁与持竿者约。俾罢其业而偿其直。人日百省。旬一给之。始于建巳之月。终于南吕之律。于是所活不可胜数。自阳仲下世。遂无主盟棆。今不揆。窃有意举行之。尝藉其人。得三十有六。既欲稍优其。予益省为足。使可以饱而不复怀诈以见欺。且延其期。尽秋季。盖白露方降。跳梁尚多。必待其风霜凄然。鼓吹始快声也。较之异时。又获全贷为。慧滋广尝试筹之。一人日钓百蛙。累三十六辈。凡钓三千六百。积半载则盈万数者。盖六十有五。嗟乎。两股所得几何。而暴殄天物如此。倘以群贤之力。岁捐六百五十千。若九牛亡一毛耳。又何损耶。是则六十五万之蛙。托命于数君子之手。可不为之动心哉。岂惟阴德之报。不在其身。必在子孙。苟蛙有知。感恩为如何耶。惟执事图之。此之救生只在事法。未该玄理。又守尚书屯田员外郎。知越州诸暨县事。潘华尝有梦鱼记云。予到任。依普贤忏法。不令人捕城中江湖内鱼。(城外难禁)景德四年孟冬。奉诏还阙。十月十日。夜梦江湖中鱼悉现人形数。万众号云。长者去矣。吾众烹矣。哭声沸天。所不忍闻。然而是耶。非耶。真耶。妄耶。复焉知后来宰邑者非长者乎。所嗟者人何故而为鱼。鱼何故而通人。知人之去留。一何灵也。君子鉴之。何忍烹之。予愍其有情故记之云。我中兴祖师念彼世论未达根源。则跋其后曰。非释典了义莫知厥由。盖鱼性．佛性．宰邑之性本不二焉。在事苟分强异之耳。佛既先觉。立法教人观乎物性。起同体悲。安其危示其乐。俾其复本。与佛齐致。故流水救鱼。已得成佛。鱼亦当成。不二之验矣。今所梦者。岂孤然哉。实由佛广放生之教。鱼蕴得脱之缘。人有增善之分。共而成之。其理必也。未如是闻见之人。得不力行其教谛观乎。性使齐于流水者也。详其所跋。则知达世外之法者。全理作事。即事为理。固不可其世相同日而论。至于赴计诩狱中之难。报修禅堂上之恩者。亦非苟活性命而已。升济神明。必将宣扬于未来之典转。转利生流于无穷。其为救生亦大矣。抑亦行持。罔隔缁素。我先正忠肃公．马少师受忏主。安养佛事。举族遵奉。世守不失。尤谨放生。官守所临。德风所偃。信入者不可胜计。其孙东玉倅当涂。守淄川新定。民皆化之。奕世子孙。洎于咽娅。延及妾媵无不为。清泰之归。所感灵祥。异瑞洋溢。书传王夫人诵破地狱偈。即梦典狱代致众囚殷勤意。岂非三界之中。火血二涂最为剧苦。拯济兹悲。事半功倍耶。明智教海老龙也。命工置戒杀事。陈了翁序之。有云。君子亲亲而仁民。仁民而爱物。梁慧以羊易牛。孟子谓其有术。昔人因事作传。大士依传作图。使过者必观。疑者必问。相问相告。久而不已。则戒杀之道当有离文字而得之者。盖尝究之约物以戒。其戒犹宽。若嵩明教之评孝。则其意严矣。以精神乘变化交为人畜。更古今混然茫乎。而世俗未始自觉。故其视牛羊唯恐其是昔之父母精神之所来也。故戒于杀不使暴一微物。笃于怀亲也。吁。若是其严哉。于此而不从。则非人子矣。孰知用意。犹未若慈云之严。慈云约开显意而颂三世佛云。过去诸如来安住秘密藏。现在十方佛成道转法轮。未来诸世尊三乘六道是。由妄想执着。结烦恼盖缠。迷成六道。身虚受三界苦。唯念过现佛。不敬未来尊。与佛结怨仇。或烹宰杀害。不了众生相。全是法性身。昔有常不轻。礼拜于一切言。我不轻汝。汝等当作佛。若能念自他。同是未来佛。现世增寿命。生生生佛国。是盖以法华宗旨戒杀。而非约物以戒杀也。慈云其至矣哉。若夫施食之法。又非一切人天所知。惟如来以大慈普覆。不忍一切含灵受其饥饿苦恼。故假面然鬼王缘起。令阿难尊者以一抟食。诵咒施之。今缁素通行。谓之施饿鬼食。经律所出。有三不同。一．涅槃经谓之旷野鬼。二．焰口经谓之焰口鬼。三．鼻奈耶律谓之诃利帝母。皆由如来善权示迹。俾后之学者依而行之。观其所行。用力甚约。收功甚博。回视夫灵辄倒戈漂母。返哺之俦。诚有天渊之间。所谓旷野鬼并诃利帝母者。今为佛弟子。每食必出生饭者是也。所谓焰口鬼及婆罗门仙者。今为佛弟子。至心所辨斛食者是也。又有所谓六道者。始因萧梁武帝笃信三宝。遂诏宗庙。用素馔荐。烹以代牺牲。而帝见江东之民多淫祀于五道大神。乃以相似佛法。设六道祭。盖欲止天下之杀也。又六道次第。人居乎二。鬼居乎四。后世昧于求福者。反以人之贵祷于鬼之贱。其犹俯首就足。抑君奉民。何逆之甚。且耗蠹民财。暴殄物命。盖仁人君子所共悲悯也。慈云忏主欲令台之白鹤庙改祭为斋以救之。辨惑破疑。详乎彼文。欲举而错之。一方之俗者请自寻之。又有所谓水陆者。取诸仙致食于流水。鬼致食于净地之义。亦因武帝梦一神僧告曰。六道四生。受苦无量。何不作水陆。普济群灵。诸功德中最为第一。帝问沙门。咸无知者。唯志公劝帝广寻经论。必有因缘。于是搜寻贝叶。置法云殿。早夜披览。及详阿难遇面然鬼王。建立平等斛食之意。用制仪文。三年乃成。遂于润之金山寺修设。帝躬临地席。诏祐律师宣文。世涉周隋。兹文不传。至唐咸享中。西京法海寺英禅师。因异人之。告得其科仪。遂再兴焉。我朝苏文忠公(轼)重述水陆法像赞。今谓之眉山水陆供养。上下八位者是也。熙宁中。东川杨锷祖述旧规。又制仪文三卷行于蜀中。最为近古。然江淮京淅所用像设一百二十位者。皆后人踵事增华。以崇其法。至于津济一也。外又有所谓十王者。按正法念经。祇有琰摩罗王。此翻为双王。以兄主男狱。妹主女狱故也。据冥报记云。天帝统御六道。是谓天曹。阎罗王者。是谓地府。如人间天子。泰山府君。如尚书令录五道大神。如六部尚书自余鬼道如州县等。此外十殿之名乃诸司分者。乃唐道明和尚入于冥中。一一具述。因标其号。报应符合。初匪罔世。往往犹历代官制不同。随时更变也。又有十王经者。乃成都府大圣慈寺沙门藏川所撰。又水陆仪文叙曰。图形于果老仙人(唐张果老𦘕帧)。起教于道明和尚。虽冥司有十王之号。在藏殿无一字之谈。稽考所因。粗知其故。由双王之示。实分十殿以强名。或崇追荐之方。或启预修之会(云云)。然今之施食。亦施财者。事祖广记云。寓钱今楮镪也。唐王岐传云。玄宗时。岐为祖祭。使专以祠。解中帝意。有所禳祓。大抵类巫[巫*頁]。汉以来葬者皆有瘗钱。后世俚俗稍以纸寓钱为鬼事。至是岐乃用之。则是丧祭之焚纸钱起于汉世之瘗钱也。其祷神而用寓钱。则自王岐始耳。今巫家有焚羹禳谢之事。亦自此也。法苑珠林云。纸钱起于殷长史也。又冥报记云。唐睦仁。茜者赵人。少事经学。不信鬼神。于一日路次见一人。衣冠乘马。从者五十余人。盼视睦而不言。如此经十年。间凡数十相见。忽一日又相逢。乃驻马召睦曰。比频见君。情相眷恋。欲与君交游。睦问。君何人耶。答曰。吾鬼也。姓成。名景。本弘农人。仕西晋别驾。今为胡国长史。睦问。胡国何在。曰。黄河已北。总为胡国。国都在楼烦西北砂碛中是也。其王即昔赵武灵王。每月遣我朝泰山。故由此路。睦许之。乃设酒食。复以钱彩为好。辞曰。鬼所用钱。即纸钱也。若彩绢亦纸为之。银即锡纸。金即黄涂之也。嗟夫。世变逾下。逗醇为醨。革公以私。施食一门纷然异辙。倘能齐末归本。不失佛意。罔以多岐而亡羊。则善矣。故曰。神而明之。存乎其人。

　　顺俗志

　　医方万品。对病为良。佛法多门。投机称妙。大觉世尊抚育万汇。方便慈悲。随顺种种俗谛。于不分别中强立分别。令像末众生现世亲修。及子孙追导各有条目可举而行。其有上机大士。即俗而真。一色一香。无非中道。何者非法界实相。一法若有。毗卢堕在凡夫。万法若无。普贤失其境界。斯之谓矣。撮略大纲。撰顺俗志。

　　世雄慈悲。以佛眼观。见一切众生三业六根。造罪无量。当堕恶道。受种种苦。百千万劫。永无出期。是故诸经论中。立忏悔一门。令彼仗三宝力。洗心首罪。所有重障。悉皆消灭。犹国王一赦。咸与惟新也。然金口亲宣。法句尤备。无越观普贤行法经。良以洞见众生起过之由。造业之相。所以智者大师凭此观经及诸大部。立法华三昧以行于世。一忏悔。二劝请。三随喜。四回向。五发愿。是名五悔。盖忏悔则通消三障之罪。别除十恶．破戒之愆。劝请则灭波旬请佛入灭之罪。随喜则灭嫉他修善之愆。回向则灭倒求三界之心。发愿则灭修行退志之过。如是忏悔。何恶不断。何善不修。何众生不度。厥后法智．慈云亦皆更相著述。法施一切。盖法智则有大悲忏仪。慈云则有请观音金光明及净土行愿仪及梵法主别出光明忏仪。若夫他宗。杂华仪文既昧法华开显之旨。不能即权而实。宜乎识者少所承用焉。乃慈悲宝忏等文。则又不胜异意。转失科仪矣。复次如来设教。虽种种不同。大概欲一切众生脱离苦轮而已。然所以令其脱苦者。则有竖出。横出之法焉。所谓竖出者。声闻禀四谛。缘觉观十二因缘。菩萨修六度万行。二乘则破见思生方便土。菩萨则破无明入实报土。洎乎法华开显。会入一乘。皆以如来灭度而灭度之。则俱处常寂光土矣。所谓横出者。盖此娑婆秽土(六趣杂居名同居秽)五浊垢重。虽如来在世。五时调停得道者无限。乃至正法千年。大小之徒。间有证入。然运经像末。人根转钝。则虽欲脱苦。未由也已。如来大慈大悲。悬鉴及此。所以诸大乘经偏赞弥陀。令其横截娑婆。往生安养(唯有人天名同居净)。虽九品因果。差降不同。然皆获不退菩提。(常亲三圣。与诸善人俱会。无四趣可退。所以决证。)故李咏史云。能仁现秽取娑婆。折摄刚强方便多。横截爱河无别法。唯教专志念弥陀。又无边刹土非无净。唯我弥陀愿海深。十念功成蒙接引。端如点铁化精金。铠庵诗卓哉西圣释迦文。三轮垂范亿代遵。开显一化无余蕴。后谈乐土令栖神。马鸣龙树皆赞述。首传震旦得遗民。自是措绅多向慕。岂徒缁侣蒙陶钧。河东先生具正见。发挥此道尤谆谆。景迂曾见照与立。有文炳然名略因(晁以道着净土略因)。纵堕空宗亦牵复。杨公(杰)陈公(瓘)即其人。又止观颂我因娑婆佛。知有极乐佛。极乐十万亿。云何见彼佛。彼佛即法界。法界即彼佛。如佛我亦尔。如我众生然。三者妙难思。一一俱法界。弥陀证法界。能起法界用。法界既无外。用亦遍法界。嗟我及九界。局认一缘生。是故久流转。二死大苦海。今欲生极乐。惟止观二法。止心法界师。观照法界体。一止而三止。一观而三观。止观乃能发。所发谛境三。性三修各三。是则成九法。达无修性已。惟住一妙乘。定慧力庄严。即此用化佗。法界尽极乐。无一不成佛。舜若可销亡。烁迦心不动。净土缘起者。西域则有五通𦘕像。震旦则有远公莲社。所谓𦘕像者。按感应传云。昔天竺鸡头摩寺五通菩萨(彼土大乘人。非五通神)往安乐世界谓阿弥陀云。娑婆众生愿生净土。无佛形像。请垂降许。佛言。汝且前去。寻当现彼。及五通还国。圣仪随后而至。见一佛及五十菩萨各坐莲华。在树叶上。五通取叶。即于所在。图写流布。故李咏五通曰。娑婆人未识阿弥。直往西方为请祈。顷刻圣仪俱降现。寻将贝叶广传持。所谓莲社者。释氏要览云。东普远法师。雁门人也。止于庐山虎溪。招十八贤士(缁十．素八)。修西方净业。凿池栽莲仿彼国。以莲华分九品次第接人。故称莲社。或云。嘉此社人。不为名利淤泥所染。喻如莲华。故以名之。又远有弟子法要。能刻木为十二叶莲华。植于水中。用以机关。凡拆一叶以为一时。与刻漏无差。俾念不失正限。故得此名。高宗皇帝亲洒宸翰。特书此二字。奎画天然八法备体。至今四远镌刻。作大佛会镇。故李咏远公云。莲社开端接后人。翕然缁素总来亲。十年三睹庄严相。定作金台上上身。其后有唐京师善导师．新定少康师．五台法照师．我宋钱唐省常师．长芦宗颐师咸踵遗躅。大弘此教。今亦以李咏纪之。𦘕三百壁净土相。写十万卷弥陀经。贵贱不论皆激劝。且登高柳定祈生(导)。洛下文书累放光。化行新定嗣余芳。口中十佛随声出。消得儿童为播扬(康)。常瞻三圣礼虚空。多谢文殊指示功。歘感神僧来预报。三年定托宝莲中(照)。西湖社里千人集。光我庐山净社缘。遐想当年奇特事。同盟太半是朝贤(常)。发明五惑制高文。要使群盲识净因。况得普贤并普眼。预名来感苇江人(预有莲华胜友录书入社。名字感二菩萨预会。书名为首)。兹诚舍障度厄之神方。长生不死之要术。所以智者临灭。独令唱妙法莲华经题。及观无量寿佛经题而赞曰。四十八愿。庄严净土。华池宝树。易往无人。火车相现。一念改悔。尚得往生。况戒．定．慧熏修。圣行道力。实不唐捐。噫。真有旨哉。若夫横．竖二出进修之法。今附录明．晦庵二文以显之。盖以昧者局促口．耳。不达念佛理。致为着空寂。庵记其略曰。唯心净土。本性弥陀。即第一义谛也。功忘于中。分为二法。言唯心净土者。尽法界．虚空界一切染净国土。皆常寂光清净妙土。众生心源全体具足。故曰唯心净土。言本性弥陀者。尽法界．虚空界一切诸佛．一切众生。与我同心。三无差别。一切佛体同一佛体。若念一佛。即是普念一切诸佛。今念弥陀。故曰本性弥陀耳。须知本性弥陀即是唯心净土。身．土无二。不可分别。又复应知一切诸法从本已来常自空寂。空寂与弥陀无二无别。若谓空寂异于弥陀者。相于弥陀者也。若谓弥陀异于空寂者。相于空寂者也。相空寂者不知弥陀。相弥陀者不知空寂。知空寂弥陀者。其唯无二焉。所以终日念弥陀。而常自空寂。终日空寂。而不碍念弥陀。念念离相。了无所得。故曰离一切相。即名为佛。又悯夫学竖出者。泛滥于玄句诸部之文义。旁午于乘场十法之宗途。皇皇然无所归往。为作修心要术。其文曰。学佛法者。须求的旨。一代化门。只要群生见性达理。其余万行皆助道法门。马鸣祖师宗诸大乘。造起信论。起众生大乘正信。信一切法即自心性。心体离念。离念相者。等虚空界。无所不偏。即是楞严妙明真心。本周法界。离心性外若有一丝毫法。即同魔法。大论云。除实相外。余皆魔事。实相者。即众生一念心性。法华一大事因缘。只显这个法门。开示众生心中佛之知见。佛用三智知。用五眼见众生亦具此之知见。所以开诸法之权。显实相之实。诸法中有此实相。故名开权显实。实相乃无相也。无一切相。无生死涅槃．有无等相。离文字言说心缘等相。法界无外。永寂如空而不妨具一切法。虽上圣下凡暂异。此一念心未曾少殊。本体清净犹如虚空。是诸法之实体。一切法从此而生。生即无生。常自寂灭。灵明觉知。性自神解。分明显露。无所不通。如空不动。似镜常明。应对施为。皆承此力。名为真性。亦名佛性。亦名真如亦名妙心。有无量名。十界迷悟圣凡苦乐果报之通体。此性本来无毫发事。只为众生认生灭缘。违背妙明。随逐妄境。不知全水作波。认波而不识水。只为万象差别。不达本性一如。纵修出世行门。未离前尘境界。中论三观一心。具足一家宗承。能照万境。境元是心。心境一如。体用无二。随境体妙。即相恒真。正照境时。是谁照境。了境即寂。心识自忘。妙性湛然。真心独露。自觉圣智。历历孤明。清净本然。寂而常照。不妨见闻觉知。自然法法皆妙。恐学者泥于筌罤。不了本心。聊陈梗概。一家观行。无时暂忘。自然与法相应。入佛境界。故经云。佛子住此地。则是佛受用。常在于其中。经行及坐卧。今以二文订其同异。则不分而分。暂云横竖。倘鼓舞于离相之途。磅礴于无相之域者。则横出竖出是或一道耳。普贤行法经令修念佛三昧。以入一实境界。非末后竖出之法乎。而吾祖所出行仪。第五悔中。亦只云正念直往生安养而已。故知妙达旨趣。左右逢原。则横竖二义。诚所谓分而不分者也。复次出家者。将以道而溥。善而溥善。而不善其父母。岂曰道耶。嵩明教云。亲者形生之大本。人道之大恩。唯大圣人能重大本。报大恩。虽独尊于人天。不可得而生死。及其应物。示同人天。成道登忉利。先以道谕其母。三月还故国。示父于道。父之表也。躬与诸释。负其棺以趍葬。故曰。圣人之道。以善为用。圣人之善。以孝为端。芝苑云。父母恩重。举世所知。顺色承志。泣血绝浆。虽尽礼于儒宗。实未资于去识。故目连托救母为施。释迦垂报恩之法。令自恣日作盂兰盆。藉彼胜德。拔我慈亲。又义净三藏云。盂兰乃西域之语。此云倒悬。即饥虚危苦之谓。盆即东夏之音。乃救苦之器。所以仰大众之恩光。救倒悬之窘急。经云。是佛弟子修孝顺者。应念念中常忆父母。乃至七世父母。年年七月十五日为作盂兰盆。施佛及僧。以报父母长养慈爱之恩。又礼赞文曰。伏值九旬。行满三业。功成供。自恣僧答。劬劳德盆。罗百味。先奉三尊。愿赐哀矜。受今供养。然法随时变。时者莫知。今以侍郎颜度为虎丘西庵在律师。撰建会疏语登载于后。读者自当审其是焉。疏云。其经译于西晋为会。盛于李唐。初因救所生母为缘。终以施自恣僧为本。惟人有凡圣。故供有等差。在佛来。则以尽世甘美为勤。彼俗情则以百味饮食为重。经文具载。学者不分。迨久流传。浸成讹舛。谨按经云。年年七月十五日。常忆父母(云云)威力如斯。慈恩可报。奈何近世但于是日。僧为俗人干其享祀。或为解夏止事于求。此会蔑然。时人莫见。奉持是法。惟在孝心。若欲举行。甚有依据。大刹各为解制。小院自可如宜。计彼僧员。优其费直。倘得施财之厚。庶营饭食之丰。先供佛前。余斋僧众。获存古制。实慰存思。又近见庸僧。假此会设。以规利养。至没兰盆之名。乃称中元之会以媚俗子。𢦤名毁实。殆有甚于颜公所云。若以宁僧统不许结庚申会。盛意例之。则称此名者。可胜欲哉。复次预修斋七者。灌顶随愿往生经云。普广菩萨白佛言。若善男女善解法戒。知身如幻。未终之时。逆修生七。然灯．悬幡盖。请僧转念尊经。得福多否。佛言。其福无量。又曰。普广菩萨白佛。父母亲族命终。或堕三涂八难之中。受诸苦恼。为其修福。得福多少。佛告普广。为此人修福者。七分之中。仅获一也。何故尔。乎缘其前生不信道德。是故七分获一也。若以亡者严身之具。堂宇．屋宅．园林．浴池以施三宝。此福最多。功德力强。可得拔彼地狱之苦。往生佛土。就预修中流。俗又有寄库之说。虽若诞妄。然入冥之人多睹其事。不可断其无有也。但龙舒居士王日休评之以谓。志在阴府。死必入阴府矣。譬如有人。平日不修言行。以求知于贤人君子。乃交结猾吏。且预寄其财。俟己下狱。则取而用之。岂不谬哉。今劝世人。但回此费。以辨西方资粮。则诚为良䇿。复次。累修斋七者。释氏要览云。人亡。每至七日。必营斋追荐。谓之累七。又云斋七。瑜伽论云。人死中有身(冥间化起一相似身传识谓之中有)。若未得生缘。极七日住(中阴经云。中有极寿七日。)。若有生缘。即不定极七日。必死复生。如是展转生死。乃至七七日住。自此已后。决定得生。又此中有七日。死已或于此类由余业可转中有种子。便于余类中有生。今寻经旨。极善．恶无中有(极善如上品上生即登金台。极恶如地狱相现即入火车)。既受中有身。即中下品善恶业也。故论云。余业可转也。如世七日斋福。乃是中有生死之际。以善追助。令中有种子不转生恶趣。故由是。此日之福不可缺怠也。若百日与夫大小祥之类。皆托儒礼。因修出世之法耳。复次无常钟者。南山行事钞云。病者将终。打无常磬。增一阿含经云。若打钟时。一切恶道诸苦。并得停止。付法藏传云。罽宾吒王以大杀害。死入千头鱼中。剑轮绕身而转。随斫随生。有一罗汉充僧维郡。依时打钟。得闻钟声。剑轮住空。如是因缘。遣信自令长打。使我苦息。过七日已。受苦即止(梁武志公见兴衰中)。唐高僧传。西京大庄严寺僧智兴。次当打钟寺僧。有兄陪隋炀帝驾幸维扬。暴卒于道。一夕托梦与妻曰。吾达彭城而亡。以今月初蒙禅定寺僧智兴打钟。声震地府。受苦者皆解脱。吾亦预此。汝可将绢十疋奉兴。陈吾意也。其妻依言送之。兴不受。乃均施于众。寺主恭禅师问。其何法而有此验。答。吾见付法藏传罽宾吒王受苦。闻钟业轮息。仍依增一阿含鸣钟法故(凡声钟皆为㧞苦。须依法处心)湘山野录。五代时。江南上元县民。遇疾暴死。心气尚暖。凡三日复苏。乃误勾也。自言。至一殿庭间。忽见先主孝王。被五木缧械甚严。民大骇。窃问曰。主何至于斯耶。主曰。吾为宋齐丘所误杀。和州降者千余人以冤诉因此。主问其民曰。汝何至此耶。其民具道误勾之事。主闻民得生还。泣曰。仗汝归语嗣君。寺院鸣钟。当延之令永。吾受苦唯闻钟则暂休。或能为吾造一钟尤善。民既还家。遂乞面君。具奏。君感泣恸躄。遂下诏铸一钟于清凉寺。镌云荐烈祖孝高皇帝脱出幽厄。然智者临终。语维那曰。人命将终。得闻钟磬。增其正念。唯长唯久。气尽为期。云何身冷方声磬耶。说者又谓。今时将死已方打。故知无益。当知此欲敦逼现生亲修。作如是说。不可以文害意。谓灭后打钟全成虚设。复次黄白幡者。释氏类苑云。或荐亡黄幡者。灌顶经云。若四辈男女。若命终时。若已命过。于其亡日造作黄幡。悬着刹上。使获福德。离八难苦。得生十方诸佛净土。幡盖供养。随心所愿。至成菩提。幡随风转。破碎都尽。至成微尘。其福无量。幡一转时。转轮王位乃至吹尘小王之位。其报无量。诸经要集问曰。何故经中为亡人造作黄幡。挂于冢塔上者。答曰。虽未见经释。可以义求。此五大色中。黄色居中。用表忠诚。尽心修福。为引中阴。不入恶趣。莫生边国。又要览云。北俗亡者。累七斋日。皆令主道场僧煎纸幡子。一首随纸化之。按正法念处经有一十七种。中有谓死时若生天者。即见中有如白㲲垂下。其人识神见已举手揽之。便受天人中中有身。故今七七日是中有死生之日。以白纸幡子作胜幡。相示之故。北人招魂帛。皆用白练。甚合经旨。复次三长月者。乃诸佛神变之月。谓正．五．九也。智论云。天帝以大宝镜共诸天。从正月一日照南洲。善恶具录。如是二月东．三月北．四月西．至五．九二月亦复如初。故此三月常修诸善。世之士大夫以是月为上任之忌者。亦为避刑杀故尔。或云。正月是众生现生之初。五月是兴盛之中。九月是欲藏之始。此亦一说耳。复次六斋日者。白月初八及十四．十五日。黑月二十三及二十九．三十日也。四天王经云。帝释敕四天王各治一方。常以月八日遣使者按察众生善恶之业。至十四日遣太子下察。十五日王自亲临。黑月亦复如前。若王亲下之时。一切诸天星宿鬼神。俱时随从。若遇修福斋戒者。诸天相庆。即为此人注禄添算。护持福业。令其成就。普贤观经云。若国王大臣。当劝令于六斋日。敕诸境内力所及处。令行不杀。又世间节令。其中有十斋日者。本云十斋经。一云宝积经每月有斋日。谓一．八．十四．十五．十八．二十三．二十四．二十八．二十九．三十也。令各持佛菩萨号。乞福灭罪。准国律令诸州府。遇十直日不得行刑杀者。亦若三长月所忌耳。复次正月然灯者。僧史略引汉法本内传。佛教初来。与道士角试。烧经像无损而发光。正当正月十五日。是西域十二月三十日。谓之大神变月。汉明来令烧灯。表佛法大明。或云。汉武祭五时神祠。通夜设燎。取周礼司𤐰烧照祭祀。后率为故事。然则本乎司𤐰举火供祭祀职。至东汉用之。表佛法大明也。加以历代㳂革不常。唐先天二年。西域僧沙陀请以正月十五然灯开元。二十八年正月十四。敕常以二月望日烧灯。天宝六年正月十八。诏重门夜开。以达阳气。群司朝宴乐在时。和属于上元。当修斋箓。其于赏会必备荤膻。比来因循。稍将非便。今后每至正月。宜取十七．十九夜开坊市。以为永式。寻又重依十五放灯。德宗贞元三年。诏正月十五然灯。是汉明帝因佛法初来。与道士角法。敕令烛灯。表破昏闇。僖宗幸蜀。中原多事。至昭哀皆废。梁开平二年。诏近以风俗未泰。兵革且繁。正月然灯。废停已久。今后三夜。开坊市门。公私然灯祈福。庄宗入洛。其事复兴。我太平兴国六年。敕下元亦放灯三夜。为军民所福。供养天地．辰象．佛道。三元俱然灯放夜。自此始著于格令焉。嗟夫。真俗相顺。如在右乎。世之君子。饮食而不知其味。衣服而不知其名。终身由之。而行不着。习不察者。可胜道哉。

　　兴衰志

　　用之则行。舍之则藏。此以时为兴衰者也。其生也荣。其死也衰。此以人为兴袁者也。兹二者。固不足以为上三土重轻。而佛出同居。利沾十界。法流东国。观其所应。足以知其所感者。平等一实之理。未尝不自若也。撰兴衰志。

　　世尊入灭。逾四百年。当此土周贞定王时。郑人列御寇者。隐居著书。号列子。有云。商太宰见孔子曰。丘圣者欤。孔子曰。圣则丘何敢。然则丘博学多识者也。商太宰曰。三王圣者欤。孔子曰。三王善任智勇者。圣则丘不知。曰。五帝圣者欤。孔子曰。五帝善任仁义者。圣则丘不知。曰。三皇圣者欤。孔子曰。三皇善任因时者。圣则丘不知。商太宰大骇曰。然则孰者为圣。孔子动容有间曰。西方之人有圣者焉。不治而不乱。不言而自信。不化而自行。荡荡乎民无能名焉。御寇盖深知此理者。以穆王汤问格之。盖不谬矣。我仁宗皇帝赞佛牙舍利。盖以此命意也。故云。三皇掩质皆归土。五帝潜形已化尘。夫子域中夸是圣。老君世上亦言真。埋躯祇见空遗冢。何处将身示后人。惟有吾师金骨在。曾经百炼色长新。洎乎吕政称帝之四年。沙门室利防等一十八人来自西域。帝恶其异俗。付狱。俄有金刚神碎户出之。帝惧即厚礼遣出境。西汉哀帝元寿元年。景宪使月氏还得浮屠经。莫有识者。曰。人曰法非不至也。祐薄障重。所为利益。仅同脑魄。依俙仿佛是隔罗縠者。东方朔一人而已。汉武掘昆明池。得黑灰以问朔。朔曰。可问西域胡道人。世仍懵瞪。摩腾至止。或以问之。曰。劫灰也。朔盖知之未尽乎。抑亦知而未尽言乎。岂以其祐薄障重而未可处言乎。彼其能知者之不可诬。则不知者诚未可以轻议也。然是时张骞请通西域。未几西域诸国亦有入贡者矣。

　　后汉明帝永平七年。帝梦金人项佩日光。飞至殿庭。旦以问群臣。大学生传毅奏曰。西方有圣人号佛。陛下所梦必此也。博士王遵推周书异记佐之。帝遂遣蔡愔．王遵等使西域寻访焉。是时世尊入灭仅千年矣。无何。蔡愔等于大月氏国遇摩腾法兰。获经像遂与之偕还入是帝大悦诏于西阳门创白马寺以居之。腾兰译出四十二章等经。楚王英笃好佛事。未几英以宅过预纳赎罪之。缣诏还之。以助王营伊蒲塞桑门之盛馔(云云)。

　　桓帝初。西域支娄迦谶译阿閦佛国等经。后又译道行般若及般舟三昧经。永兴元年铸黄金浮图．老子像于禁中。灵帝时安世高译义决律一卷及经二十九部。佛朔译道行经。支曜译成具光明经。是时苍梧太守牟融著书。号牟子。以推美释氏。献帝临御康猛。竺大力译四谛及兴本起行等经。昙果猛详译修行本起经。文教骎骎。光被遐迩矣。

　　先是蜀郡鹤呜山张陵自号天师。造符水醮箓之术。著书二十四卷。百姓有求其道者。令出米五斗以助养徒。故谓之五斗米。道陵死传子衡。衡死传子鲁。遂盛于世。即刘璋欲令先主讨击。后降曹操者是也。道士醮祷宗此为始。初年桓帝遣中官醮祀祈福。至鲁又广造章符。时黄巾已炽矣。晋武咸宁间。陈瑞以左道惑众。亦自号天师。至北魏用崔浩。而寇谦之等出焉。

　　三国鼎据。遑恤我家。孙权赤乌年当魏本。始八年也。康僧会至自印土。吴地始有佛法。六．七年间。支亮．支谦亦自月氏来。如灵彻诗经来白马寺僧到赤乌年者。指吴僧也。魏朝亦源源翻译。昙柯罗之僧祇戒本。康僧铠之无量寿经。昙谛之四分羯磨本。帛延之清净平等觉经盖与汉氏争隆。加以朱士行祝发。出家未几。讲道行般若。为震旦度人最初开先之祥典。午称制亦有竺法护译涅槃宝藏及正法华经。时孙皓暴酷。虚毁神祠。荐及寺宇。天纪之四。康僧会灭。而吴亦亡。愍怀之败。佛图澄至赵。弭石勒嗜杀之心。时天竺迦叶．维卫二石佛像浮海至吴。五马渡江。吉友亦尝译孔雀经。是时权臣庾冰初建议。令沙门致拜国王。尚书令何充等驳沮之。安帝时贼臣桓玄专国。与八座书复伸此议。庐山法师慧远著论五篇辟之。其事皆寝厥。后宋武之大明。隋炀之大业。皆暂下此制。寻亦停废。迨及李唐高宗．龙翔玄宗．开元并制僧尼尽礼致拜父母。盖凡遭贬抑者六焉。而毁灭不与也。晋穆永和四年。佛图澄灭于赵。赵亦以亡澄有弟子曰道安。秦符坚伐襄阳得之。礼为国师。初沙门各呼其姓。安令咸以释为氏。又耻讲者不能分节。令诸经文无丰。约皆以序正流通。为三分。又令僧食时念佛取法报见未摄。摄及二土四大弟子为十声。余为结句也。或者昧之。溺于数而缺其所念过矣。远师者。又安之弟子也。简文帝时建白莲社于庐山。阐弘净业之修。力抗逆玄之议。以义熙十二年八月六日示灭。今之教苑每于此日展敬礼文。表追慕焉。三贤授受最有功于震旦。时哀帝亦尝诏支遁入内讲经。且遁之训徒也。高士许询每摄都讲之职。后世士大夫至以空忝许询辈。难酬支遁辞为嘉话。当时之盛亦可想矣。

　　鸠摩罗什以安帝之元兴译大品般若妙法莲华等经。于姚秦翻译之美。古今无二。幽显遗焉。以道生与肇．融．睿四圣．八俊．十贤为徒。生尝讲涅槃经。顽石皆点头。肇别译亦多。广有著述。融降外道。外道因绝。不至此土。同时弗多罗译十诵律。昙摩耶舍译毗婆沙论。佛陀耶舍译四分律。佛驮䟦陀译华严经六十卷。继有法显者往西域求法。几二十年。于晋宋之间。译出僧祇律五分律焉。三藏典籍于兹粗备。而僧正名职亦始立于义熙元年。宋元嘉中。功德铠立戒坛于扬州南林寺。又译善戒等经。及为比丘尼受戒云。

　　南北分壤。魏太武制京城建道场。庆上生日。又改寺为招提。又敕州镇亦建庆生道场。太平真君七年(宋元嘉二十三)太武幸长安。见僧寺有兵器。司徒崔浩素恶僧。因诬僧。欲附盖吴谋叛。劝出兵焚毁塔寺。及灭经像。尽罢僧尼为民。违制逃匿者搜捕枭斩。以令越六载。太武疾病。左右皆言毁佛致灾。崔浩亦以作史暴扬国恶。夷灭五族。文成继立诏复释氏。自为师贤等落发。以师贤为僧统。洎宣武时。天竺流支三藏盛化于彼。亦颇翻译。久之菩提达磨禅坐少室。而魏仍分为东西云。

　　元嘉之暮。法师慧琳与时辅参决机政。时人谓之黑衣宰相。彼寡德适时者。古人犹未免致讥。况坏器未火烂坏终虞。致令溺黠特慧。附势趍炎。摇尾乞怜。而不知耻。孝建间。诗僧慧休叛教。是为汤。从事而无本。亦叛教于康。是为贾。岛亦有貌从而心不然。如灵师文畅者。嘲谐醉饮。清唱华月。识者比以丁公之贰。武后盗器。佞僧受紫方袍。银龟袋之。赐者十辈。师子身中虫。自食师子肉吁。尚忍言之欤。

　　实志公以明帝太始二年初。显化于金陵。齐初尝制收付狱。而神变无方。梁武帝假其力。游于地狱。见其高祖受极重苦。帝问。何以救之。志称。定业难逃。唯闻钟声。其苦暂息。因诏天下寺院打钟。当徐其声。公天监十三年入灭。

　　明帝又敕宝贤为尼僧正。齐初来法献为僧主。又制沙门对制称名不许称臣。时竟陵王子良好佛。尚书殿中郎范缜不信因果。着神灭论。

　　新昌石佛者。僧护所凿也。齐明建武方成面像。梁天监十五年。僧祐律师并凿之。高十丈。越二载。而师灭。又七十五载。而南山道宣律师生隋开皇十六。凡相距百年。

　　梁天监元年。制。僧尼犯过只依佛律行遣。二年帝舍道归佛。四年御制水陆仪文。十六年诏废省天下道观。又诏宗庙用素馔以代牲牢。普通二年云光法师讲经感天雨华。四生慧约法师为帝授戒。赐号智者。六年敕法云为大僧正。大通元年菩提达磨至自天竺。又帝幸同泰寺舍身。群臣以钱一亿万奉赎皇帝。大同三年傅大士对帝讲三慧般若。问答其详。初无柏板。成四十九颂之说。

　　魏分东西。东为齐而西为周。齐文宣天保六年。帝以佛．道二教不同。欲去其一。集二家学者办论。遂来道士皆剃发为沙门。有不从者杀四人。武成帝河清三年署法常为国师。

　　周武帝天和四年。诏儒．释．道会议三教宗旨。帝踞高座。剖判臧否。时帝未有亏教之心也。铸钟悬禁中。每缁黄升进。必击之以为节候。铭曰。天和五年岁次。摄提五月庚寅。造钟一口。冶昆吾之石。炼若耶之铜。郢匠洪炉化兹神器。虽时属蕤宾。而调谐夷。则故春秋外传曰。所以咏歌九。则平民无二。弘宣两教。同归一揆。金石冥符。天人咸契。九宫九地。迳彻洞玄。三千大千。远闻边际。银阁应候。延法侣而寻声。金阙降真。俟仙冠而听响式传万古。乃勒铭云。九霄仙箓。五岳真文。智炬遐照。禅林远熏。金鼓入梦。琼钟彻云。音调冬立。响震秋分。二教并兴。双鸾同振。远降天霜。遥亏地镇。陕河浮影。汉溪传韵。听响弘法。闻声起信。实际遐旷。通玄洞微。化缘待业。造理因机。灵图降彩。慧日垂运。金河雾集。银涧云飞。般若无底。重玄有门。长开久暗。永㧞沈惛。不求正觉。莫会天尊。唯命智海。先度黎元。帝词如此。乃信谶纬黑衣当王(谶以黑衣为羔羊羔羊高洋)。心忌释宗。尽欲诛殄。而患信佛者多。未敢专制。道士张宾诡诈罔上。私达其䇿。卫元嵩侑之表云。唐虞之世无佛图而国安。齐梁有寺舍而祚灭。但利民益国即称佛心。夫佛者以大慈为本。终不苦没黎民。虔恭泥木。请造平延大寺。容着四海万姓。不劝立曲见。伽蓝偏安。二乘五典。平延寺者。无间道俗。罔择冤亲。以城隍为塔寺。即周武是如来。用郭邑作僧坊。和夫妻为圣众。推令德作三纲。尊耆年为上座。选仁智充执事。求勇略作法师。是以六合无怨纣之心。八方有歌周之咏。飞沈安其巢穴。水陆任其长生。都上十五事表。后身生恶疮亡也。建德二年。召三教博达。议废教法。师道安．法猛．知炫与黄巾办争理胜。司𨽻大夫甄鸾上笑道论三卷三十六篇。用笑三十六部。遂兼废道教。三年五月。诏罢二教。应沙门．道士并还为民。越五载。宣帝继祚。诏复释氏。摧服冠缨菩萨僧。当陈大建十年也。隋开皇八年。京兆杜祈死三日而还云。见阎王王问。卿父作何官。答。臣父在周朝为司命上士。王曰。错追也。可速放还。又问。卿识周武帝否。答。男任左武侯司法。恒在阶。陛甚识之也。王曰。可往看之。有吏引至一处。门牕椽瓦并用铁作。于铁牕中见一人极瘦。身作铁色。着铁枷锁。祈见泣曰。大家何苦如之。答。我信卫元嵩言。毁于佛法。故受斯苦。祈曰。大家何不注引卫元嵩。答。我寻注之。然曹司处处搜求。乃偏三界而云不见。若其朝来。我暮得脱。汝今若还语世间人。为元嵩作福。早来相救。如其不至。解脱无期。仆射齐公亲见其云。初见武帝。帝云。为我上闻大隋天子云。昔与我共食仓库玉帛。我灭佛法。今受大苦。可为我作功德。文帝由是出敕普天下人。人出一钱。为之追福焉。

　　思大禅师。生于梁天监十三年。而灭于陈大建九年。未几后主诏智者于大极殿讲仁王经(至德二)越三载。于光宅寺讲法华经(祯明元)又二年。当隋开皇九年陈灭。智者为晋王广授戒。王称以智者之号。又六年为晋王制净名经疏。又二年入灭。

　　隋开皇十九年。学士费长房者。成都人。本预缁流。周武沙汰还俗。博通今古。精究玄微。开皇译馆。即预搜扬。来召入京。从例修葺。以列代经录散漫难收。佛法肇兴年载芜没。乃撰开皇三宝录一十五卷。始周庄之初。上编甲子。下录年号。并诸代所翻经部卷目。轴别陈叙。函多条例。然而瓦石杂糅。真伪难分。得在通行。阙于甄异。录成陈奏。下敕行之。所在流传。最为该富。仁寿元年。阇那笈多译妙法莲华等经。炀帝大业二年。法师僧凤等抗诏争沙门致拜王者事。寝之九年。诏改天下寺院为道场。

　　唐高宗武德二年。诏用佛经语。正．五．九月不行死刑。禁屠杀。八年太史令传奕附道士传。仁均𧮂释氏上疏十一。通请除罢之。法师法琳等著论辨之。因名辨正。明年诏毁寺观。罢僧道为民。六月以秦王世民为皇太子。大赦复二教。八月帝逊于位。贞观十四之秋。奕病卒。后人梦见一处。多是先亡者。乃问传奕毁佛事。答已配越州作泥人(堕泥犁也)。

　　十一年。制老子为皇宗。居释氏之上。法师法琳．智实等诣阙申理。制不许。驾幸洛阳。实等复抗辞固争。以道士非宗老子。盖祖三张。不宜居释氏之上。制遣宰相谕旨。实犹执不奉诏。帝怒杖实于朝堂。寻死之。诏苏州法师道恭．常州律师专宣入对。论以更释道名位之意。赐帛各五十段。则天改国号。复以释氏在道教上(天授二)。

　　十七年。天台太守闾丘胤遇散圣丰干。及遇寒山拾得于国清寺。

　　初玄奘三藏往西域取经(贞观三)。至十九年回归。敕同南山律师翻译越三载。敕有司钞奘三藏新译经论各九部。送九路总管。展转流通。又十六年。而奘入灭(麟德九)。又三年而南山入灭。诏天下寺院图形𦘕像以为标范(干封二)。

　　高宗初御敕天下僧尼。有犯国法者。以僧律治之。不得与民同科。中间更令到拜父母。龙翔三年。泗州僧伽大士至洛阳。咸享四年诏万回入宫。仪凤元年佛陀波利译佛顶尊胜陀罗尼经。

　　则天垂拱三年。菩提流志三藏至。先是义净三藏往西域求经(总章二)。至神功改元。凡二十九载回归。各有翻译。圣历二年。实叉难陀新译华严经八十卷。越三载。召贤首国师法藏讲之。

　　中宗神龙三年。诏天下童行试经。故相房融在海南笔受天竺沙门般剌蜜谛首楞严经。菩提流志译大宝积经。景龙元年制七圣忌辰。设斋行香。睿宗景云二年。制妃主建功德院。玄宗开元二年。制京城僧道午后不许出街。及僧道尽礼致拜父母。十七年诏天下启建皇帝诞节。谓之天长节。

　　开元之三。一行禅师赴诏。四年无畏三藏至。七年金刚智三藏至。八年不空三藏至。十二年无畏译毗卢遮那经。密教一宗于斯为盛。天宝元年壬子岁。西蕃．大石．康居五国来寇。安西奏请。发兵解围。计一万里。累月方到。近臣奏且召不空三藏入内持诵。不空至。始诵仁王护国密语二七遍。帝忽见神人可五百员。带甲荷戈。现于殿庭。帝问不空。不空对曰。此毗沙门第二子独健。领兵副陛下。意往救安西。故来辞耳。请设食发遣。其年四月。安西奏云。二月十一日。城北黑云中见有人。长可丈余。皆被金甲。空中鼓角大鸣。声震三百余里。地动山倾。帐幕闻有金鼠啮龂弓弦。五国即时奔溃。斯须见天王。见形谨图样。随表进呈。仍诵咒日也。因敕诸道节镇所在州府。于城西北隅各置天王形像。部从供养。至于佛寺。亦敕别院安置。今仍遵焉。又驾头床子者。盛经七宝案也。其制以杂环。珍间填成之。款其足高。其缘所置之经。即仁王护国也。所覆之巾即上深红罗也。使中官谨愿者马上平持舒徐而启行。望乘舆可百步以为前导。类辟恶车。僧史略据唐纪云。永泰中。羌胡寇边。京城戒严。又因星变。内出仁王经两卷。舆付资圣．西明二佛寺。开百座仁王道场。谓法筵。时帝亲临御坛。仪中合用宝案置经引驾。因而不废。况不空重译本云。骨经宝案。若王行时。常导其前。所在住处。作七宝帐。置经供养。如事父母。如事帝释。令千里内。七难不起。不空既咒。感天王解安西围。又祈祷多验。于时可以请依经置案。以象前驱。时秘其事。故史氏莫知而舆服志之缺载也。

　　先是。则天延载。初敕天下僧尼𨽻祠部。开元(二十五)又制僧尼𨽻祠部捡挍。天宝五又制僧尼祠部给牒。至肃宗至德二载。以安史连祸。军兴乏用。制僧尼祠部鬻牒。自时厥后。文宗太和制僧尼造帐入籍。宋世宗又令岁造僧帐。嵩明教尊僧籍僧之文。盖有激而云也。世尊有来。非我所制。余方为清净者。不得不行。得非佛眼悬鉴。当顺正法乎。

　　乾元二年。赐南阳慧忠入内。赐国师号。代宗永泰元年。诏天下官司无得棰辱僧尼。大历二年。制许大臣建功德院。又因律师乘如表请。亡僧衣物。乞归众僧。制可。六年。敕京城僧尼临坛。大德各置十人以为常式。十四年。诏两京十四律师。详定新旧律。条列持犯。顺行天下。宪宗元和二年。制法师端甫为僧录。

　　初梁慧皎撰高僧传而宣律师继之。于唐循名纪实。则盛德大业不泯没于后世。见贤思齐。使方来者不堕于流俗。如斯而已。德宗之末。乃有金陵沙门慧炬撰宝林传。夸大其宗。至与僧传所纪如皂白冰炭之不相入。迨及我宋吴僧道原。进传灯录于景德之初。李遵勖集广灯录于天圣之七。惟白禅师集续灯录于建中靖国。后有所谓普灯者。有所谓联灯者。而皆以宝林为口实。故铠庵论之曰。宝林说诡。非特达磨．慧可事迹与僧传不同。其最虚诞无稽而流俗至今。犹以为然者。七佛说偈。世尊拈华是也。且七佛缘起前之三者。乃空劫之前。已入灭度之佛也。后之四者。乃贤劫千佛最初出现之佛也。经所引者。盖明释迦行因。经涉前后七佛。亦长寿天皆所曾见故也。所经劫波。前后隔远。岂有递相说偈付法之事。纵若有之。未审吾佛何处举似梵僧。何年译至此土耶。又据涅槃经。佛以声召众。双林高会。迦叶为定所持。阿难为魔所罥。以故二士不来。世尊将入涅槃。乃云。我宣正法眼藏。分付摩诃迦叶。良以迦叶。头陀第一。能为四众而作依止。可以匡持法藏故也。兹其所以为付法初祖。岂约临涅槃时。一时契悟与不契悟耶。彼宝林传乃以拈华笑悟为迦叶最初传法。有一人传虚之后。或拈。或颂。便为口实。且如来在世大小众中。契悟不少。无非传佛心宗。何独迦叶而已。殊不知迦叶自于法华了此大事。岂待涅槃会上重新微笑而受法耶。然名公钜卿如杨内翰．黄侍读。皆为其所惑。一则传灯作序。一则庐阜书石。东坡有言太史公云。盖公言。黄老贾谊．晁错明申韩错不足道也。而谊亦为之。乃知邪说移人。虽豪杰之士有所不免。况众人乎。二公之谓矣。

　　元和九年。百丈怀海禅师始立天下禅林规式。谓之清规。议者恨其不遵佛制。犹礼乐征伐。自诸候出。是岁百丈卒。

　　元和十四年。诏迎凤翔法门寺佛骨入内供养。侍郎韩愈上疏诋斥。贬于潮州。同时有柳子厚者。愈之所敬畏也。深明内教。广赞台崖。审思笃信。明辨力行。当永州龙兴寺净土堂之成也。虽经始再造于李．冯二刺史。而周延四阿。环以廊庑。公实为之缋二大士侍佛之像。缯盖．幡幢。种种严好。书十疑论于墙宇。而旦明告夫人曰。此天台顗大师之所弘宣。而求无生之生者之舟筏也。以诏当世。以训方来。则记文存焉。又于无姓碑曰。佛道逾远。异端竞起。唯天台大师为得其说。生物流动。趣向混乱。唯极乐正路。为得其归。其见之明。其辞之确。世未有如子厚之至者也。初柳人信祥而易杀。傲化而面仁病。且忧则聚师正用鸡卜。始则杀小牲。不可则杀中牲。又不可则杀大牲。杀而又不可则诀亲戚。饰死事曰。神不置我已矣。因不食弊面死。以故户易耗。田易荒。而畜字不孳。公始至。逐祥于隐远而取其地。其傍有小僧室。辟之广大。逵达横街。北属之江。告于大府。取大云寺故名。作大门以字揭之。立东西序。崇佛室为学者居。会其徒而委之食。使击磬鼓钟以严其道。而传其言。而人始去鬼息杀。而务趍于仁爱。公之力行有如此者。且忧切弱丧。弘阐诚实。使怙终娑婆者有所惩而进趣。清泰者有所慕。则东海若一篇(见本集)。我元祐中。东坡书以遣净住院僧。从本使刻而置之无量寿佛堂。蜀僧昙橘州䟦焉。

　　文宗开成二年。制皇帝诞节。禁屠宰。武宗会昌四年正月。署赵归真道门教授先生。制罢圣节断屠。嫌其出自释典。帝素不喜释。归真等乘间切诋。宰相李德裕助之。五年四月敕祠部捡挍天下寺院兰若。凡四万四千六百余所。僧尼凡二十六万五百人。七月诏毁寺院。罢僧尼为民。铜像等委盐铁使铸钱。铁像等铸为农具。金银像等销付度支衣冠土庶之家。所有金银像等限一月纳官。违者如法处分。凡两京及诸路上郡各存一寺。六年三月帝服金丹。热躁发狂旬日不能言而崩。大臣迎皇叔光王立之。是为宣宗。改元大中。五月赦书于左右两街。各添置佛寺八所。遂诛道士刘玄靖等十二人。捕赵归真．邓元起等二十四人。皆以蛊惑先帝。并集朝堂诛之。仍敕。会昌季年并省寺宇。虽云异方之教。无损为理之源。中国之人。久行其道。𨤲革过当。事体未弘。其天下州府灵山胜境应会昌五年所废寺宇。如有宿旧名僧复能修创。一任住持。所由不得禁止。时史议之曰。徒见萧衍．姚兴之谬学。不悟秦皇．汉武之非求。遂惑左道之方。偏斥异方之说。况天竺西来之教。向欲千年蚩蚩之民。习以成俗。畏其教甚于国法乐。其徒不异登仙。安可一朝隳残燔弃。结怨于膜拜之流。犯怒于鄙夫之口。哲王之举。不骇物情。前代存而勿论。实为中道矣。七月诏列李德裕罪恶。流潮州。再贬崖州而卒。五年敕天下州县国忌行香。

　　朱梁开平三年。制圣节。百官入寺行香祝寿。周太祖广顺三年。敕臣僚遇诞节。集于寺观。起置道场。世宗显德二年诏。并省天下无额寺院。及岁造僧帐。

　　国朝太祖皇帝。乾德元年进士李蔼坐诽谤佛经。特旨决配沙门岛。太宗皇帝太平兴国三年。吴越钱忠懿王纳土荐赞宁僧统。令其奉真身舍利宝塔入朝。越六载。诏宁修大宋高僧传。久之又诏充史馆编修。四年天息灾三藏译宝王等经。八年诏普度天下童行。淳化三年。制宰臣已下。国忌行香。真宗皇帝景德三年。猪头和尚志蒙显化衢．婺二郡。

　　太中祥符五年。敕近者告期中夕降圣皇围。昭示诲言。备闻帝胄尊祖聿。隆于显号。奉先式焕于不图。鸿绪发源。既彰于积累。绵区设教。用表于钦崇。应天下州府军监。并于天庆观置圣祖殿尊像。及侍从并令玉清昭应宫降[示*承]。

　　仁宗皇帝庆历三年。光梵大师惟净谓。西域经既不来。奏乞罢鸿胪寺译经职。皇祐二年。大觉琏禅师赴诏。嘉祐元年。召言法华入宫。

　　二年。钱塘长老契嵩进定祖图正宗记。自慧炬撰宝林传。称有二十八祖及此土六祖厥。后传灯录复踵其讹。嵩遂欲小乘禅经及宝林传等定之。以谓付法藏传可焚。吴门子昉法师著论办之。去其伪谬。四名复准付法藏传。止二十四代。

　　神宗皇帝熙宁十年。舒王王安石舍钟山宅为寺。元丰三年制革相国寺六十四院为二禅．八律。八年高丽义天僧统来求佛法。哲宗皇帝元祐二年。诏革大洪山灵峙寺为禅。徽宗皇帝崇宁三年制诸州县创漏泽园。大观元年。流芙蓉道楷禅师于缁州。四年流石门德洪长老于崖州。政和三年金总持三藏游钱塘。又嘉州奏晋慧持法师从枯木中出定。

　　宣和元年。诏革释氏为金仙。菩萨为大士。僧为德士。法师法道等十人抗辞不奉。诏制民服流于道州。三年八月汴河溢。泗州僧伽大士降于明堂。赐号巨济。此月诏复释氏旧名。七年法道法师还服。高宗皇帝建炎元年。东京留守宗泽补道宣教郎。充留守司。招谕兼总管司参谋。为国加持。行西天法。护佑军旅。粮道不继。道往淮颖。劝豪右分粮。师赖以济。三年车驾驻跸。永嘉有旨。以林灵素故居为资福天台教院。择主之者。丞相吕颐浩以圆辨道琛应诏。

　　初祖宗立制。每当朝集。僧先道后。其次并立殿庭。僧东道西。独遇郊天道左僧右。厥后因林灵素之徒叨冒资品。紊乱朝纲。由是起例。遂压僧班。绍兴三年。法道法师谓。靖康建炎以来。所有道士官资已行追毁。其于班列自合复仍旧贯。遂与道士刘若谦讼于朝。抗辞辨论。及以短劄申禀。乞降指挥。特赐改正。其年十一月二十四日。奉朝旨批降。依条施行。二十八日遍行天下。删去政知海行所称道僧之条。还复嘉祐编敕。以僧道立文为次。今之僧道。凡遇国忌行香。及诸处聚会。得正其名分者。皆道力也。洎绍兴十三年十月。刘若谦于景灵宫祖宗神御之前。自擅争占序。班在东都僧正。善达僧正戒月陈列。二十一日。差郑彦告示。若谦等除宣德门肆赦外。余时立班并僧在左。

　　八年改赐天下僧道。敕绫度牒。九年敕诸路报恩光孝禅寺。奉徽庙香火。十二年制住降度牒。三十一年制施行度牒。

　　宁宗皇帝庆元三年五月九日。尚书省牒。礼部状准。都省批送下潮北转运司奏据荆门军申。据忠翊郎．赵善莹等状。伏见本军当阳县管下玉泉山景德禅寺。为惰智者大师开山道场。蜀将军关王奉智者为师。以忠此方庙。兴于陈隋之间。而香火之严。于今为盛。本朝赐额显烈。唯智者大师封赐未及。照得智者道场。关王父子与夫龙王祠庙前后祈祷。感应咸载碑刻。比年以来。湖右多歉。士民每祷于祠。辄获感应。切见去冬旱干。知军高子溶亲祷于庙。即有三白之瑞。涉春雨赐不愆。蚕麦大熟。六月忽尔亢旸。几月不雨。旱禾将枯。人心煌煌。本军如前祈求。甘雨随降。数日不止。近本军择定九月十二日。大阅义勇民兵一千余人。适值风雨连日。有妨教阅。又晚禾在田。未曾收刈。恐致牙蘖。蒙知军高子溶亲诣行祠。随即开晴。人心大悦。是知今岁诸乡五谷倍收。委是功绩显著。惠及生民。乞于行本司寻依条牒。复州羌委竟陵县。主簿贾鄂躬亲询究。得于绍熙三年四月末旬。天时不雨。当阳县民户杜兴等。前来玉泉寺神前祈祷。至五月初五日。大雨连绵。得获丰稔。本路安抚司羌委干辨公事邓谏。从于五月十五日。亲诣神前祈祷。才至拈香祝文。即时大雨。次日再请圣水前去祈求。未至府界。遂致滂池。三日而止。又绍熙五年七月八日。知荆门军高子溶为见夏交之际。大阙雨泽。田亩龟坼。遂委当阳知县董俊明亲诣神祠祈祷。即时雨泽。遍于四方。得获感应。申司施行。遂再牒峡州宜都县尉李必胜。躬亲前去。覆实得委有前顷灵应事迹。保明是实。欲望特降睿旨。赐智者大师号。伏候敕旨。后批送部勘当申。尚书省寻。行下太常寺勘当去后据申照得奏内。本军具说去冬干旱。祈求得雪。六月亢阳祈雨。九月秋阅值风雨。晚禾未刈祈晴。其询究官。询究到事。并无上件。因依却称绍熙三年四月。及绍熙五年七月内。祈雨感应前后并皆契同。未应条法指挥令勘。当乞下本路转运司照会申部。本部除已行下湖北转运司外。今又据荆门军申近取会。得京西路随州大洪山灵济大师已系加封圆通应感慈忍灵济大师八字。本军方欲申乞。将智者大师照灵济大师加封。体例特赐。拟封间准。庆元二年六月十日。敕勘会诸路州军保奏到灵应神祠。加封有司。拘以小节。未圆行下取会。迁延岁月。有失褒崇之意。五月九日。三省同奉圣旨。令礼部太常寺日下捡照已。保奏去处疾速拟申。施行捡准。条节文道释有灵应。合加号者。并加大师。先二字每加二字。申乞捡照前申。特赐将玉泉智者大师一体加封。施行本部。再下太帝寺。照条勘会。今据太常寺申勘。会湖北运司保奏智者大师。乞加封本寺。当时照得智者大师一位。缘于典籍。内即不该。载所封师号。今据荆门军申称智者大师。自来不曾封赐本寺。勘会昨本。路转运司已行保奏。应得前顷条法。指挥合拟封二字。大师乞省部备申。朝廷取旨加封本部。据太常寺申存前伏候指挥牒。奉敕宜赐灵慧大师。

　　斥伪志

　　春秋之法。其责纯。于夷狄者常恕。而于中国流为夷狄者。责之常严。岂不以真者易见。而似者难明。朱紫莠苗。喻意可识。三张之党家。指其邪人辨其妄。金阳干卤。备于前修。唯是附托宗途。城狐社鼠。止恶防非。撰斥伪志。

　　唯祖宗法令。诸以二宗经及非藏经所载。不根经文。传习惑众者有罪。二宗经。诸男女不嫁娶。互持不语。病大服药。死则裸葬。非藏经所载。不根经文。谓佛吐恋师。佛说渧泪。大小明王出世。开元经．括地变文．齐天论．五来子曲之类原其滥觞。亦别无他法。但以不茹荤酒为尚。其渠魁者。鼓动流俗。以香为信。规其利养。昼寝夜兴。无所不至。阴相交结。称为善友。一旦郡邑少隙。则俍者凭。愚以作乱。自取诛戮。方䁽．吕昂辈啸。聚者是也。其说亦称不立文字。尝曰。天下禅人但传卢行者十二部假禅。若吾徒者即真禅耳。乃云。菩提达磨栽心地种。透于灵台。即其语也。人或质之。则曰。不容声也。果容声则吾父母．妻子．兄弟先得之矣。或有问焉。终何所归。则曰。不生天。不入地。不成佛。不涉余途。直过之也。以此自陷。亦以陷人。此所谓事魔妖教者也。据僧史略称为大秦末尼火祆(火烟切)教法。本起大波斯国。号苏鲁支。弟子玄真习其法。居波斯国大总长如火山。后行化于中国。贞观五年。传法穆护．何禄。将祆教诣阙奏闻。敕长安崇化坊立祆寺。号大秦。又号波斯。开元二十年。敕末尼本是邪见。妄称佛教。诳惑黎元。以西胡等既是师法。当身自行。不须科罚。天宝四年。敕。波斯经教出自大秦。传习而来。久行中国。爰初建寺。因以为名。将欲示人。必循其本。其两京波斯寺。宜改大秦。天下州郡有者准此。大历三年。敕回纥置寺。宜赐额大云光明。六年。敕荆．越．洪等州各置大云光明寺一所。会昌三年。敕天下摩尼寺并废。京城女摩尼七十二人死。及在此国回纥诸摩尼等。配流诸道。死者太半。五年敕大秦穆护．火祆等二千余人。并勒还俗。然未尽根荄。时分蔓衍。梁贞明六年陈州末尼党类立母乙为天子。发兵讨擒母乙余党。械送阙下。斩于都市。初陈州里俗喜习左道。依浮图教自立一宗。号上上乘。不食荤茹。诱化庸民。糅杂淫秽。宵集昼散。刺史惠王友能多不法。由是妖贼啸聚。累讨未平。贞明诛斩方尽。后唐石晋时。复潜兴。推一人为主。百事禀从。或𦘕魔王踞座。佛为其洗足云。佛止大乘。此乃上上乘。盖影傍佛教。所谓相似道也。有比丘为饥冻故。往往随之效利。识者当远离之。此法诱人。直到地狱。戒哉。今之魔党。仍会昌配流之后。故不名火祆。仍贞明诛斩之余。故不称末尼。其教法则犹尔也。故法令禁之。所谓白莲者。绍兴初。吴郡延祥院沙门茅子元。曾学于北禅梵法主会下。依仿天台。出圆融四土图晨朝礼忏文偈歌四句佛念五声。劝诸男女同修净业。称白莲导师。其徒号白莲菜人亦曰茹茅阇黎菜。有论于有司者。加以事魔之罪。蒙流江州。后有小茅阇梨。复收余党。但其见解不及子元。又白衣展转传授。不无讹谬。唯谨护生一戒耳。所谓白云者。大观间。西京宝应寺僧孔清觉。称鲁圣之裔。来居杭之白云庵。涉猎释典。立四果．十地。以分大小两乘。造论数篇。传于流俗。从者尊之曰白云和尚。名其徒曰白云菜。亦曰十地菜。然论四果。则昧于开权显实。论十地。则不知通．别．圆．异。虽欲对破禅宗。奈教观无归。反成魔说。觉海愚力。排其谬于有司。坐流恩州。其徒甚广。几与白莲相混。特以妻子有无为异耳。亦颇持诵。晨香夕火供养法宝。躬耕自活。似沮溺荷篠之风。实不可与事魔妖党同论。其愚痴诞妄。自贻伊戚者。亦为有识士夫所恶。如嘉泰二年七月十二日。施行臣寮所奏。临安府余杭县南山白云庵道民沈智元。进状乞敕额云道民者。游堕不逞。吃菜事魔。所谓奸民者也。既非僧道。又非童行。自植党与千百为群。挟持妖教。聋鼓愚俗。或以修路。建桥为名。或效诵经。焚香为会。夜聚晓散。男女无别。呼啸善诱。实繁有徒。所至各有。渠魁相统。忽集忽散。莫测端倪。愚有争讼。合谋并力。厚啖胥吏。志在必胜。遇有修建。夤缘假名。敛率民财。自丰囊橐。横行州县。欺轹善良。创置私庵。以为逋逃渊薮。盖由寄居形势之家。受其嘱托。认为己产。出名占据。曲为盖芘。遂使州县。莫敢谁何。此风久炽。全不为怪。臣未暇究论。且余杭南山白云道人崇师之地。智元伪民之魁。挟左道以惑众。揆之国法。罪不胜诛。况所建庵。在张拘师京日。累与邻寺互论。张构已判道人。私庵照应元降指挥拆除基址还寺。今智元再行广阔。基址鼎新。建置连甍接栋。穷极土木。非惟不遵元判。又复妄扣天阍。玩侮朝廷。未有若此。况庆元臣寮论伪民奸恶之弊。不得自为党类。永远结集。各令四散。如违将为首人决配远恶州军。徒党编管。近臣又论非给降度牒。僧道创置私庵。不耕不蚕。蠹民惑众。皆抵于罪。陛下申严。命令遍牒诸路州军监司。限一月条奏。诚为严戒。智元虮虱小民。不足以污谏纸。然不容己者。除恶当谨。其至微行法必贵于自近智元辇毂之迩。容奸集伪。建立屋宇。全无忌惮。妄肆侥求。至傲天听。度非智元自能为之。必有为之地者。非痛剿绝。何以令远。昔传五斗米道者。始托黄老。分遣弟子。周游四方。转相诳诱。其后数十万众。同日窃发。汉室遂微。此曹若不防闲。何所不至。讵可以为细故而忽之。欲下临安府。将智元等重行编配。永不放还。庵舍尽行柝除。散其徒党。籍其物业以为传习魔法。既视典宪之戒如本庵。委有先朝御书塔名。只量留屋宇。就差邻僧掌管。并乞行下诸路监司遵从已。降指挥日下条奏。如奉行不虔。以违制论。寄居形势之家。准前认为己产。盖芘执占。不遵约束者。台谏指名弹奏。施行以后。又复影傍权势。私立其庵。迄绍定六。余三十年视权势者之兴衰好恶。而屡有废置焉。加以三者。挍其优劣。则草庵因得之。闻政论云。教变则禅。禅弊为魔。魔炽为贼。真知言哉。是知傍附经论之弊。犹轻捶提经论之弊实重。唯圣君贤相。凡百君子。反经常之道。以救之。经正则庶民兴。庶民兴斯无邪忒矣。

　　释门正统第四
卍新纂续藏经第 75 册 No. 1513 释门正统


　　释门正统第五

　　良渚沙门　宗鉴　集

　　荷负扶持传

　　呜呼。楚狄敝中国。而齐桓霸叔带危宗周。而晋文兴。会昌籍没。五代分崩。不有大士起而救之。则中兴正派不可待而授也。障狂澜。弭酷焰。功岂浅哉。撰远．端．恩三师孤山列传。

　　志远

　　汝南宋氏。幼丧父。年二十八辞母依荷泽禅师。慕天台一宗。境观十乘。该通妙理。修性三德。同居秘藏。乃导前躅。百界千如。即遮即照。凡圣平等。物我两忘。仅四十年。学者加市元堪为首。会昌四示灭。年七十七。遗命以大部藏屋壁。大中复教。堪取三部。传唱敷扬。

　　皓端

　　秀之张氏。九岁出家灵光。授经如温故习。二十受具。闻育王希觉师盛扬律部。遂往依焉。一听通彻。义门无壅。未几。诣金华法云师。学名数一支。并法华经。后受吴兴缁侣之请。昼夜讲论。钱武肃王名就罗汉寺及真身塔寺为众演法。时台宗有玄烛师者。学者号为第十祖。复依之。遂悟一心三观之学。撰光明随文释十卷。由是两宗法。要通于一路。忠献王赐紫衣。署大德师号。晚慕远公之风。送客有界者。凡二十年身无长衣。口无丰味。居不施关。坐唯一榻。建隆二年三月十八日坐灭本寺。容貌如生。三日焚于城西。多得舍利。寿七十二。腊五十二。凡著述．传录．记赞七十余卷。门弟八十余人。师性耿介。言无苟且。世论罕谈。唯以佛法为己务。秘书钱昱尹秀为着行录。

　　晤恩

　　字修己。路姓。姑苏常熟人。母张。尝梦梵僧谓曰。吾欲寄汝为母。已而妊焉。及稚孺。见沙门相必起迎送。年十三闻诵弥陀经。遂求出家。亲党阻之。不从。乃投破山兴福寺受训。闻天台三观六即之说。深符其意。汉开运中。遂造钱塘慈光。因师之席。洞晓玄微。寻令覆述。出诸弟子右。于是盛相推伏。号义虎焉。先是一家教典。经会昌毁废。文义残缺。谈妙遗音。固已扫地。师寻绎十妙。始终研核五重旨趣。讲演大部二十余周。解行兼明。目足双运。使法华大旨昭著于世。师之力也。与人言不问贤愚。悉示一乘圆意。或疑不善逗机者。师曰。与作毒鼓之缘耳。不喜杂交。不言俗事。虽大人豪族。未尝辄问姓字。况登其门乎。平时惟一食衣钵不离。货财不畜。卧必右胁。坐必加趺。晨粥亲视明相。方许受之。弟子有饮。过中汤药者。即时摈出。每有布萨。大众云集。则澘然下泪。盖思大集有无戒满洲之言也。每以安养净业诲人。其得生者。感乎瑞相。往往有之。雍熙三年八月朔。中夜睹白光出井。明灭不常。谓门人曰。吾报龄尽此矣。绝粒禁言。一心念佛。次梦拥衲沙门执金炉。焚香三绕其室。师问之。答曰。吾灌顶也。已生净土。嘉汝所修。同我之志。故来相迎。梦觉呼其徒至。犹闻异香。至二十五日。为众说止观旨归及观心文义。辰时端坐止观堂。面西而逝。寿七十五。腊五十五。院僧文偃等闻空中丝竹嘹亮。铃铎交作。渐久渐远。依稀西去。茶毗得舍利无算。灭后三十一年。天禧二载法孙智圆得遗骨于他舍。乃凿石为塔。重葬码瑙坡。勒铭识于塔左。

　　智圆

　　字无外。自号中庸子。亦曰潜夫。徐姓。钱塘人。学语即知孝悌。人颇异之。稍长不与群稚嬉戏。常析木濡水。就石书字。或列花卉若绵蕝(祖悦切)然。戏为讲训之状。父母见之。不忍逆其志。遂舍入空门。八岁登具于本郡龙兴(今大中祥符)。十五知骚雅。多为唐律诗。二十一将从师儒。受周孔道。为文以训世。会疾所萦。因自讼曰。汝浮屠子。发既祝矣。形既毁矣。而不习释氏之典。乃外慕儒学。忘本背义。又岂称周孔之旨乎。闻源清师传智者三观之法于奉先。遂负笈造焉。在抠衣之列者二年。会清去世。离群索居。尝叹天台宗教。自荆溪没后。其微言坠地者多矣。于是留意撰述。且有扶持之志。遂往西湖之孤山。其山崛起湖心。杳在尘外。水湛琉璃之色。波扬码瑙之名(时改赐宝胜院)。后人尊其教。因以为号。又于其中树亭名曰养素。亦名文会。锦绣薰风。望月叠翠。玉峰负暄。大概多为夜讲设也。训不失宗。学者成市。凡大师之说。荆溪所未记者。悉能记之。莫非祖述龙猛宪章文思。以三观之旨。会同群经。几百万言。以广其道。盖世之学天台者。未睹堂奥。即首问天台以何为宗。或答云法性。或答云性具。独师作法华十不二门正义序云。原夫一家宗趣。道传三观。悟自法华。故恢张龙猛之宗。解释鹫峰之典云云。盖圣人设教。意在修行。四教开合。不出三观。则师论宗旨。度越诸师矣。又皆明吾佛之教。以见孔老二家。谈其性命与夫报应之说。皆未臻其极。故其疏四十二章经序曰。古者能仁氏之王天下也。象无象之象。言无言之言。以复群生之性。由是佛教生焉。教之高下。视根之利钝。是故有顿焉。有渐焉。然后混而为一。是谓开显。而蚩蚩群汇率其化。复其性。蹈乎大方。安乎秘藏者。可胜言哉。逮乎后汉。其道东传。时君仰其神元。元陶其训。乃与仲尼．伯阳之说三焉。原夫仲尼之为训也。扬唐虞三王之道。尊仁而尚义。俾复其王而企于帝也。伯阳之为训也。扬三皇朴略之道。而绝圣弃智。俾复其皇。而企于结绳者也。矧兹两者。谈性命焉。则未极于唯心乎。言报应焉。则未臻于三世乎。虽然。而于治天下。安国家不可一日而无之矣。美乎哉。其可教乎。域中也明矣。若夫释氏之为训也。指虚空世界悉我自心焉。非止言其太极生两仪。玄牝为天地根而已矣。考善恶报应也。悉我自业焉。非止言其上帝无常。天网恢恢而已矣。有以见伯阳乎。仲尼乎。虽广大。悉备至于济神明。研至理者。略指其趣耳。大畅其妙者。则存乎释氏之训欤。其可教乎。域外也。又已明矣。域内则治乎身矣。谓之外教也。域外则治于心矣。谓之内教也。昔阮孝绪正以内外之名。为不诬矣。是故代人谓三者。混同焉。或几乎失矣。或谓三者硕异焉。亦未为得也。何哉。复性有浅深。言事有远近。则不得不异也。至乎迁善而远罪。胜残而去杀。则不得不同也。(净觉还源记释)又与骆节判书云。浮屠之法非古也。其来于东汉乎。其为体也清净。其为用也仁恕。由是七六家十九流焉。为利于上下。救弊于孔老。其亦至矣。请扬搉而陈之。夫秦火六经汉兴杂伯。民浇俗漓。争夺方炽。礼让𣹰微。则仲尼之仁义。伯阳之道德。或几乎息矣。赖我浮屠之为训也。既以三世报应制其事。复明一心空寂穷其理。民有闻报应之说者。虽贪残鄙吝之夫。亦庶乎赈乏周急矣。民有闻空寂之说者。虽矜功用壮之夫。亦庶乎守雌保弱矣。能周赈。则博济之道行矣。守雌弱。则朴素之风振矣。博济行。则礼让着。朴素振。则刑罚措。以斯而利于民。则仲尼．伯阳之道不远复矣。故曰。为利于上下。救弊于孔老焉。洎乎时君好之失其旨。方袍事之非其人。失其旨。则节制不行。非其人。则寂淡不守。乃以雕峻轮奂而奢夸。乃以轻肥温饱而炜烨。徒以多为贵。则坏其道者众矣。言以怪为美。则惑其听者庶矣。递相㳂袭𣹰以成俗。使夫清净仁恕之风无乃荡尽矣。于是蚕食蠹耗之谤。自兹而生矣。斯乃好之者。事之者之失耳。非教之罪也。而往世君民者。不察其所由。视其徒之不肖。而迁怒于善人教法者有焉。往往造毁佛之律行。挟释之诛。亦何异乎以丹朱而罪尧。因商均而过舜。服药过度。而归咎于神农。纵火致焚。而反怨于燧人耶。又尝叹首楞严一经。剧谈常住真心。的示佛乘修证。为最后垂范。虽钦慕斯文。而未敢判释。一日门弟子以撰疏为请曰。楞严妙典。前哲解之者适二三家。而学者犹踌躇于两楹。师胡不以龙猛三观。智者四教约之申义。启沃后昆。师既从所请。遂索经披读。研核大义。且见智者三止之说。与经悬契。故岳公叹其得经之深。非诸师所可企。及莹公清话云。楞严本在西域。秘而未传于此土。智者闻之。忍死数年。俟经之来。无何入灭期逼。遗谶此经入汉。吾不得见之矣。当有宰官身菩萨。以文章翻译佛语。又数百年。当有肉身比丘。以吾教判此经。归中道第一义谛。兹言虽出假托。然亦颇符其意焉。师于经禅那现境门中不礼塔庙。摧毁经像等慨然发愤。排其谬妄。且力勉王公大人。曲加主盟。俾正法久住。文云。夫假象知真因。言体道。于是严其像以生其敬。寓其言以悟其心。住持三宝理在兹也。苟生邪见。岂达中庸。唯自敬身。轻毁经像。邪风一扇。愚者悦随。昔卫元嵩谏周武帝不造曲见伽蓝。以四海为平延大寺。和夫妻为圣众。即皇帝是如来树。令德为纲。维尊耆年为上座。周武惑之。遂灭佛法。凡为此说者。非天魔外道入吾佛法中。肆其奸谋。倾毁我教耶。今世细人。滥学其语。心非邪见。内惟饕餮。影附邪魔之踪。荧惑无知之俗。率多背佛法以说己法。轻佛语以崇己语。及贵有位者。奴召𨽻役。颐指气使。则兢兢战剽。趍走不暇。苟得其言。或刻之琬琰。或置之简牍。奢夸珍贵。惟日不足。及观经像。则轻若草芥。以此验之。进非达道。退非邪见。苟求利养。诳惑愚俗。欲彼尊崇于己耳。乌乎执政者。果以儒道治国。则当知此辈乃乱臣贼子之俦。安可容也。果以佛教治心。则当遵佛嘱。盖大涅槃经付嘱国王大臣。笃信檀越。见毁法者。当苦治之。使正法久住。即长寿之因也。惟执政者。从吾之言。而正之可矣。非从吾之言。遵佛之嘱也。非遵佛之嘱。行儒之道也。昔郑子产问政于然明。对曰。视民如子。见不仁者诛之。如鹰鹯之逐鸟雀也。移此政以及吾教。则佛日重明矣。真风再扇矣。是乃救无量众生无间狱苦。岂小补哉。又撰文殊说般若经疏二卷。般若心经疏一卷。不思议法门经疏一卷。弥陀经疏一卷。遗教经疏二卷(净觉助宣记)。瑞应经疏一卷。普贤行法经疏一卷。无量义经疏一卷(慧觉杂珠记)。涅槃三德指归钞兰盆摭华钞西资钞等共一百二十余卷。世号十本疏主。门人集其平昔杂着。凡六十卷。题曰闲居编。且兼通孔墨。旁涉庄老。作文赋诗。清新雅健。悉用假其道。乐其情。日多杜门独居。权势不得屈。贵骄不得傲。世俗不得友。惟处士林逋为良邻焉。时王文穆(钦若)与慈云为法喜友。因至钱塘。郡僧悉迎于关外。慈云遣使邀师同往。师以疾辞。笑谓使者曰。为我致意慈云。钱塘且驻。却一僧子。闻者笑而敬之。师早婴痾瘵。常苦疲薾。伏枕方榻。自号病夫。着病夫传。然犹不倦讲道。亦不废吟哦。草藁盈轴集曰。病课不喜相形问命。与夫阴阳吉凶之说。撰福善祸淫论。择日说以矫时俗。其端方纯一之风。诚颓波之砥柱也。预训门人曰。吾没后。无厚葬以罪我。无择地建塔以诬我。无谒有位求铭记以虚美我。宜以陶器二合而瘗之。立石标前。志其年月名字而已。享年四十七。斸所居岩不屋而坛。陶器敛身。自铭其墓。以乾兴元年二月十七日。自作祭文及挽词三章。十九日入寂。吴遵路撰行业记。后十五年。积雨山颓。门人启陶。睹师肉体不腐。爪发尽长。其唇微开。齿若珂玉。乃袭新衣。屑众香而重瘗之。崇宁三年谥法慧大师。李咏史曰。通经十疏辨河倾。绝笔弥陁净业成。陶器坟中收幻质。昭然精爽定西征。靖康改元。金人犯顺。显仁皇太后随两宫北狩。佩平日所事。绘四圣像以行。虽为黠虏所幽。而密蒙神祐。感于梦中。厥后南归。谋所以报之者。有司改师所居为延祥观。以奉四圣。香火遂移额山。北迁师塔焉。庚申绍兴二十一载也。铠庵谓就元绘四圣中。有观音大士一像。羽流易以他像。足成四圣。遂令作记者亦曰。四圣谓天蓬．天猷．翊圣．真武也。绍熙中。山阴义铦游孤山以诗吊曰。讲堂风月吊孤峦。已作崆峒问道山。却忆四华来石室。不堪九虎守天关。湖边幽草未成梦。竹外小梅初破颜。华表日斜丹灶冷。仙人化鹤几时还。

　　附四人

　　文备

　　字昭。本郑姓。福州侯官人。幼事师太平寺。诵法华．维摩．圆觉．十六观．小般若等经。靡不精练。从唐清泰受尸罗本寺。晋天福间褁囊游浙中。初至会稽从柔法师传百法论。绵历数稔。诣钱唐龙兴寺。访先达。温习其义。于名数一支尤造渊极。续闻天台三观之学可以指南群惑。誓欲传通。遂登慈光因师之门。孜孜翼翼。不舍昼夜。凡法华．净名．光明等疏句及摩诃止观悉洞晓。肯归同门。因师每与覆述观法。莫逆于心。因谓人曰。备虽后进。今与吾并驱于义解之途。谅无先后矣。因没。师仍北面事恩。盖学无常师理。长则就也。师气度沉厚。终日如愚。洎后学询疑。同俦立难。击蒙辨惑。旨远辞文。或谓师曰。断佛种人乃祖斯戒。所学如此。盍诲人一方乎。师曰。宗匠颇众。讲授满门。吾祖之风未坠于地。抗迹闲居。从吾所好。于是三十余年坐忘一室。陶神妙观。介然自得。故其解行人罕知之。惟怀道者默识焉。雍熙二年秋染微疾。忽凭几三出圆相。或问西方之信。以偈答曰。嗟彼浮世人。问我西方信。其信早纵横。群迷自不认。一水百千波。波波皆佛印。举动真弥陀。诲尔常精进。疾革。侍者问。净业成就。有休征乎。答曰。吾先图出圆相。乃所见净土事也。言讫累足而逝。寿六十。腊四十九。景德中孤山以犹子述行业记。

　　庆昭

　　字子文。胡姓。钱唐人。幼出家开化院。年十三受具。二十一闻天台教法。会同一性。抗折诸宗。适源清师传道于奉先。师北面事之。服勤左右。凡十七年。茂名峻业。颖出朋俦。奉先谢世。师遂嗣讲。不坠父风。后学归之者众。未几徙居石壁山。欲为终焉。计属城南有梵天。上方乃岩禅师栖真之所。主僧遇明舍为讲院。请师开山。景德元年四月也。真风既扬。远近从化。化缘云毕。我报亦终。以天禧元年四月十六日归寂于正寝。寿五十五。腊四十一。门人奉全身葬于大慈山崇教院之右。秘丞张君房帅钱唐重师之道。命工琢石为塔以识之。师平日讲法华止观及诸部经论共百余周。传教弟子自咸润而下凡九十七人。灭后四年。门人从政。请孤山状其行业。乃论之曰。师性重厚。不尚夸耀。讲诵之外。端居静室晏如也。不结托以要誉。而名亦传于后。无财食以聚众。而徒亦仅千百。不诳诞以骇世。而世或归其仁。君子谓绝此三病。得此三利。求之叔世。为难能乎。虽欲勿称识者。其舍诸吾执野史。笔于江湖间。纤善微恶。往往迹诸简牍以劝。以惩。况师之行业伟异者耶。既答门人之请。而亦假以为训焉。先是光明玄义有广略二本抗行于世。恩师制发挥记解释略本。乃谓广本是后人擅增。遂以四失评之。弟子奉先．清灵．光敏共构难词。辅成师义。欲废广本。法智撰扶宗释难力救广本。十种观心等文谓。清．敏二公不解发轸拣境之非。观成历法之失。而师与孤山既预清门列。亦撰辨讹驳释难之。非救发挥之得。如是反覆。各至于五。绵历七年。永嘉忠攒结前后十番之文。号十义书。自兹二家观法不同。各开户牖。枝派永异。今山家号清昭之学为山外宗。故天台之道自师数传之后。厥嗣漫息。而中兴教观遂属于法智焉。铠庵曰。予谓弃阴观真。犹弃冰观水。即阴观真。犹即冰观水。若乃既知阴是妄矣。犹观妄焉。是犹知冰是水矣。犹观冰焉。是亦大惑也。荆溪云。凡观心者(定境)。先了万法唯心(了法)。方可观心(用观)。请以斯言格之。自见臧否。

　　继齐

　　字希中。貌壮而气清。志高而辞正。永嘉之翘楚也。初学止观法门于奉先清。又习净名大义于石壁昭。又与孤山圆为忘年友。孤山尝为师作字说。美其学行。时法智制不二门指要钞。立别理随缘之义。师谓之滥说。与嘉禾玄．天台颖并形辞藻。互相攻击。尔后十门折难既出。则师与夫二家之文俱湮。汲无闻矣。

　　咸润

　　字巨源。郑姓。越之上虞人。七岁事等慈子明师进具。精贯毗尼。后游台岭。读智者三观书有省。诣钱唐开化昭轮下。博究净名法华涅槃楞严之义。昭乃分座而处。谓可任法器。昭赴梵天俾。师代之。景德四年。上虞宰裴奂洎里中缁素迎还等慈。宣衍净教。天禧初。徙舍郡之隆教。昭示寂。授以炉拂．嗣宅梵天。讲说四辨。远近宗仰。天圣三年。徙住永福。于是越之文雅忠公洎其徒奇玉入京。誉师道素。且云。踞猊床。挥尘柄。时渐三纪五舍。百讲业成名立。乃请李淑撰。传教弟子题名记刻石示后。略曰。师最初传教曰。善明以下断。以天圣终祀。凡若干人。编名左次。后得度者绪而表之。抑儒门著录之一端也。

　　本支辉映传

　　周过其历享天禄者。余八百年。号鲁卫。晋功实多焉。故传云。文武成康之封建。母弟以藩屏。周非若童子之辨。髦而因以敝之。法智之中兴也。矩如克家之子。净觉骨鲠之臣。而慈云皆以真子养之。凡所著述若记．若钞．或序．或刊。惟恐其道一日不行于天下。则其用心视彼为本。而自视为支。以全芘其根抵者。岂不盛哉。撰慈云忏主列传。

　　遵式

　　字知白。叶姓。天台人。母王。乞男于观音大士。梦美女授以明珠。咽之生师。七月能从母称观音名。稍长不乐随兄为贾。潜往东山求义全为师。全先梦有童子处其寺佛像之左者。已而师至。与落发。二十纳戒。明年习律于守初师。且谒国清寺普贤像。烬一指誓传天台教观。北面受学于宝云通。未几。智解杰出。智者讳日然顶终朝。誓行四种三昧。述偈见诚。通师既寂。师旋故里。以苦学感疾呕血。自谓必死。乃以消伏咒法行道静室。两足皮裂。以死自誓。至三七日。闻空中呼曰。遵式不久将死。师志益坚。至五七日。见死尸盈室。师乃践蹂而过。其尸皆隐。满七七日。复闻空中曰。十方诸佛增尔福寿。其夕如寐。见一巨人持金刚杵。拟其口。惊且觉厥。疾即愈。忏罢。顶高寸余。手垂过膝。声如洪钟。肌肤鲜白若玉琢焉。南屏臻谓其弟子曰。师叔转报矣。师遂着观音礼文一篇。淳化初。众请居宝云讲法华维摩涅槃光明四大部经。有怀胎驴自施氏家来伏座下。若有听意。如期至者。凡四十日。既产乃已。至道中结缁素之众。修习净业。复拟普贤作念佛三昧咏及誓生西方记。又自幸得观音幽赞。命匠以旃檀为像。刻己身戴之。撰十四大愿文。其后工有误。折其像。所执杨枝者。师大恐。即自接之。不胶膝而合。咸平三载。四明大旱。郡人请祈雨。师用请观音三昧冥约。若三日不雨。当焚其躯。如期果雨郡。将苏为异之。碑其事。五年复归故郡。境内淫祠。皆为考古正之。滥享者撤去。有白鹤庙者。民尤神之。竞以牲祭。师晓谕之。使改祭为齐。棹舟往彼。风涛遽作。意神所为。因向庙说佛戒杀之缘。其浪即平。寻与神授佛戒。绝其牲祭。且著文。并野庙志与其神约民。至今依之。师尝以事适他。道出黄岩有豕奔来。扰伏其前。意若有求。徐推之。乃出于避屠也。遂偿其直。令释之。豢干妙喜寺名之曰遇善。夫豕台有赤山寺。师尝谓人曰。此宜建塔。佥曰是山之巅。每有异光照耀海上。光中时见浮图之影。其照所及。余四十里。皆捕鱼者。[竺-二+(一/(尸@邑))]梁周之师知其发光。欲有所警。遂命众建塔七级。应其先兆。斯民不复渔矣。又于东山修忏。会大旱水不给用。乃卓锡。石缝泉即激涌。今石眼泉是也。师至杭馆锡昭庆。阐扬妙典。学子朋来。时杭之俗以酒肴会葬。乃以胜缘谕之。卒变荤为齐。因着戒酒肉慈惠法门以成其化。又每夜施抟食于水边。渔者夜闻众鬼相谓。今夜雪甚。师不可出。奈何。有曰。师慈悲。必不忘我。且待且待。良久。众鬼笑呼曰。师果来。我等饱矣。渔者起伺之。果见携灯蹈雪而至。苏人以郡符迎师就开元精舍讲法。缁素坌集。日万夕千。其不茹荤饮酒者。殆倾市邑。沽坊屠肆不得其售。监官有月课之亏语及于师。师谓其徒曰。智者遗晋王书中言六恨。其一谓以法集动众妨官为之患。予今德薄。安可久留此会。即翻然复杭。刺史薛颜以灵山命居之。其地即隋高僧真观所营天竺寺也。遗迹湮没。殆不可睹。师按旧志。乃赋诗植碑记之。盖始谋牵复也。寺西有陈世所植桧枯蘖仅存。至是复荣。因名重荣桧。复赋诗刻石。祥符九年。天台僧正慧思至京。以师名奏赐紫服。王文穆(钦若)罢相抚杭。一日率僚属访师。请讲法华三法妙义。慈霔浪浪。衣冠属目。公曰。此未始闻也。与为方外之游。久而益亲形于诗书者多矣。寻奏复其寺。赐天竺名。乃特书其额。公有书与师曰。天台智者立教及解经义旨。与今古诸师。孰为优劣。师先答立教(见世家)。次录火宅喻品诸子索车文云。今先录古义一二。对智者释义。次别引慈恩基师正破天台一义。还用天台被破之文。与他并决是非云云。次更录车体文。略评诸家优劣。云夫大车之喻。彰二经之正体。乃开显之大纲。久秘之至。谈三周之共显。迦叶僧首于兹而获悟。空生上圣由斯而述领。傥立理不当。其失非轻。观古诸师无一可取。又别录慈恩破天台义。以天台引大智度论释法华佛住之义。故彼有妄斥师云。此师不曾读智论。此是彼论释。住正文祇见天台。此释不究所以。便妄斥云。古人因此有解圣．天．梵．佛等住。住名虽同。义意全别。语邃义幽之处。曾不属心。名同义别之文。虚张援据。寻此斥意。殊为孟浪。又云。应知陀罗尼菩萨。能演说一句一偈至于一月四月乃至一岁。诸所说法随其义趣。皆与实相不相违背。又安同常人。但述名相而已。又以智者昔于天台江上护生之意。请公奏西湖为放生池。公尹应天方微疾梦与师相见。其疾即瘳。乃遣书道其事。又与秦国夫人施钱六百万为其寺之大殿。会乾元节。公以其道上闻。赐慈云号。章献太后以师熏修至精。遣使赍白金百两。命于山中为国修忏。师着金光明护国仪文上之。因奏启请天台教文入藏。公亦助之。奏未行而公薨。内臣杨怀古因降香至。重师道德复奏之。始如其志。师凡遇安居之初。则励其徒行光明忏法。以七昼夜为程。又补百录光明三昧行法之说以正学者。又依经攒集。消伏毒害。并弥陀炽盛光仪又为马侍郎撰净土行愿法门及净土略传。且于寺东建日观庵。送想西方为终焉。计厥今所修忏摩。并遵其法。故忏主之名满天下。又撰教藏随函目录。且略说诸部大意。俾一读者如指诸掌。谓。法华玄义者。统明五时。广辨八教。出世大意蕴乎其中。文句者。盖以疏句分节经文也。荆溪各有记释。犹五经之有正义也。止观者。乃定慧之异名。即法华之行门也。前玄义．文句皆明佛世当机得益之事。纵有托事附法观心之文。非部正意。今止观正是智者说己心中所行法道。自行因果。化他能所无不具焉。又于妙经普门品中加别译重颂偈。至今缁素遵之。天圣九祀讲净名次。因与众诀别曰。我住台．杭二寺垂四十年。长用十方。为意非务私。传今付讲席宜从吾志。命祖韶曰。汝当绍我道场。持此罏拂。勿为最后断佛种人。汝其勉之。遂作谢三缘诗刻石示后。八月二十八日归于草堂。明年十月八日示疾。使请弥陀像以证其终。其徒尚欲劝请住世。且以观音像应命。师炷香瞻像祝曰。我观观世音前际不来。后际不去。十方诸佛同住实际。愿住此实际。受我一炷之香云云。或问所归。乃以寂光净土对之。其夕三鼓。奄然坐终。师尝制一龛曰遐榻。且铭之。寿六十九。腊五十。山中人见大星殒于鹫峰。赫然有光。下烛席弟子垂百人。禀法二十人。门学不啻数千。明春奉遐榻葬寺东月桂峰下。崇宁中锡法宝号。绍兴十四年来改寺为时思荐福。奉宪圣慈烈皇后香火三十年。谥忏主禅慧法师。塔曰瑞光。开禧中复旧额。移荐福干山后。师幼习词翰。篇章有诗人风。其文名金园集天竺别集灵苑集等行世。初卢积中秀才。以师天姿过人。勉令业儒。师答以诗。有真空是选场。大觉为官位及一食不足耕。一丝不足纬之句。脍炙人口。昔智者准一代圣教立四种三昧。俾学佛者造修有方。内常行一种。以九十日为期。人多惮之。师决意力行。精苦弥笃。曹勋作记称师每于旋绕之地。炽炭然𨫼。置殿四隅。昼夜观想。遇因倦则以指抹𨫼而醒之。十指存三。乘痛烟起。示无生法忍。俾学空寂者得真法供养。以是不受躯命。嵩师曲记初无是说。疑以传疑。识者考之。又建光明忏堂。每架一椽。甃一甓诵大悲咒七遍。凡所建立。几数百间。建炎以来。三经贼难。积薪焚之。薪尽而梵刹岿然。非大慈悲．大愿力所致耶。李咏史曰。般舟三昧九旬修。大小弥陀忏更留。星殒香消忽西去。空余千载仰嘉猷。故草庵与寂照书云。切念在昔慈云．法智同学宝云。各树宗风。化行南北。更相照映。克于一家。而法智宗传方今委弊。分肌析体。坏烂不收。中下之材。固难扶救。切聆慈云法道。淳正之风。简易之旨。绵绵尚存。斯由代不乏贤。谨守不失。是以贼马所及。宝界莲宫巍然独存留。为邦家植福之地。固其验矣。师之后有明智韶。韶后有海月辨。辨后有慧净义。义四弟子继主法席谓圆应．贤神．智元．慈觉．堪寂．照日也。铠庵曰。堪谓十不二门乃迹门十妙。勿观心耳。又谓修二各三即三止三观。共发性三即三谛三观。又祖述孤山之说谓。今家以三观为宗。实见诸师所未见也。元弟子慈明观继日住持。结集金园集等堪弟子。慈受．琳相承讲演不坠祖风。独休．果二僧录借监总之权攘取。及瑞峰修行贿得之。而师风烈扫地。吴太皇既还旧额。京尹赵师泽请天台法英主之。讲演修造。颇复旧规。一纪之余。以疾谢事。北峰印继焉。初师在日。有竹生于岩树。作诗云。孤植幽岩树。竹生岩树心。结根人莫问。造物意难寻。向月藏龙影。当风别凤音。岁寒方独见。高节倚疏林。嘉定壬申。印师董院之二载也。其旧题岩竹再瑞。铠庵和其诗曰。印公秉一德。克享慈云心。树腹竹重出。岩腰瑞可寻。霜凌我全节。风动尔谐音。不许常时见。天寒表瘦林。

　　附五人

　　思悟

　　徐姓。钱唐人。幼出家欣慈院受具。好游讲席。每诵咒时身出舍利。所供像亦如之。求者如市。天圣三年属慈云。欲以智者教观求入大藏。王丞相拟达天听。师曰。此非常事也。小子将助矣。乃绘千手像。诵大悲咒。誓曰。事果遂。当焚此躯。公薨。益精励无废。旦暮越岁。克如志焉。八月二十一日答前誓。薪尽尸在。袈沙覆体。俨如其生。众咸异之。慈云再积香木焚之。久乃方坏。舍利无数。三岁之后。信者尚获。慈云以赞刻石曰。悟也吾徒。荷法捐躯。其𦦨赫赫。其乐愉愉。逮火将灭。俨如加趺。逮骨后碎。粲如圆珠。信古应有。今也则无。芳年三十。真哉丈夫。

　　慧辨

　　字讷翁。傅姓。华亭人。幼不好弄。其父奇之。令入普照寺。十九进具。从天竺韶学天台教观。复事浮石矩。忘餐废寝。咸尽其学。韶之将老。命代讲者。八年后领寺事。翰林沈遘以威猛治杭。僧徒见者多惶骇失据。师从容如平生。沈异之。俾莅僧职。迁都僧正。东坡时为通守。目击其事。赞中尝序之曰。钱唐佛僧之盛。盖甲天下。道德才智之士。与夫妄庸巧伪之人杂处其间。号为难齐。故僧职正副之外。别补都僧正一员。簿帐案牒。奔走将迎之劳。专责副正以下。而都帅总领要略。实以行解表众而已。师既莅职。凡管内寺院。或缺住持者。僧司申至。师即涓日会诸刹。及其座下英俊。开问义科场。如朝廷设棘围糊名考校者。十问中五问以上者中选。以是似不三。号为忧降。然后却随院之大小。以所选次第差请。诸山仰之。咸以为式。凡讲授二十五年。往来常千人。得法甚众。容止端静。不畜长物。有盗夜入其室。脱衣与之。导使从支径遁去。居无何。倦于酬酢。归隐草堂。但六事随身而已。熙宁六年七月十七日旦。起盥濯。与众诀别。加趺而逝。年六十。腊四十一。初师遗言须东坡至方可阖棺。四日坡方入山。见之趺坐如生。顶尚温也。师没二十一年。东坡谪居惠州。弟子慧净大师思义嘱参寥子道潜求坡作赞。且曰。余在杭梦至西湖上有大殿榜曰。弥勒下生。故人海月辨才之流。皆行道于其间。又作三绝以吊之曰。欲寻遗迹强沾裳。本自无生可得亡。今夜生公讲堂月。满庭依旧冷如霜。生死犹如臂屈伸。情钟我辈一酸辛。乐天不是蓬莱客。凭仗西方作主人。欲访浮云起灭因。无缘却见梦中身。安心好住王文度。此理何须更问人。其后参寥往颖水谒子由曰。辨才既以子瞻。故得铭于公。海月独未有可乎。子由亦为铭之。师来天竺。初至合涧。有老人冠带逾梁。伛偻迎之入门。而失代讲。时梦章安以金篦击其口曰。汝勤于诲人。当得辨慧。尝苦脾疾不愈。梦天神以金槃盛水。使其瞑目。浣肠浣已复纳。觉而痛止。吴越大旱。祷于天竺观音像不应。师时以疾昼寝。梦老人白衣乌帽告曰。明日日中必雨。问其人曰山神也。如期而雨。杨无为赞曰。海上有明月。一轮长皎洁。风卷浮云万里开。冷照飞来峰顶雪。

　　元净

　　字无象。徐姓。於潜人。家世喜为善。客有过其居者。指以语人曰。是有佳气。郁郁上腾。当生奇男子。已而生师。左肩肉起如加沙条。八十一日乃灭。其伯祖父叹曰。是宿世沙门也。慎无夺其愿。长使事佛。八十一者殆其算也。及师之终。果符其数。十岁从其邑僧法雨出家。性不茹荤血。每见讲座辄曰。吾愿登此。说法度人。年十六落发进具。十八就学于天竺慈云。时门人方盛。众欲却之。慈云曰。畴昔吾梦甚异。此子殆法器也。勿却。日夜勤力学与行进。不数年而齿其高弟。慈云没后。事明智韶。韶尝讲止观至方便五缘曰。净名所谓以一食施一切。供养诸佛及诸贤圣。然后可食。此一方便也。师闻悟曰。今乃知色．声．香．味本具第一义谛。因涕下如雨。由此遇物。俱法界矣。代讲十五年。杭帅吕臻请住大悲宝阁严。设戒律犯秋毫者斥去。其徒畏敬之。居十年。沈遘帅杭。谓。上天竺本观音大士道场。以音声忏悔为佛事。非禅那居也。请师以教易禅。师至吴越。竞来凿山。增室几至万础。重楼杰观。冠于浙西。学者数倍。其故有祷于大士者。亦鲜弗答。名其院曰灵感观音。熙宁初。祖无择治杭。言者不悦其政。遽起制狱于携李。师以铸钟之缘。例当讯辨。幸而不罹。非所寓止真如兰若。泰然拟金刚錍。撰圆事理说。居十七年。僧文犍者。利其富倚权贵人。以动转运使夺而有之。迁师于下竺。师不为忤。犍犹不厌。使者复为。迁师於潜。逾年犍败。闻朝廷复以上竺畀师当犍之时。吴人恶之。施者不至。岩谷草木为之索然。及师之复。士女不督而集。山中百物皆若有喜色。赵清献与师为世外友。亲见而赞之曰。师去天竺。山空鬼哭。天竺师归。道场光辉。复留二年。终欲舍去。谓其徒曰。吾祖圣人。犹以急于化人。害于行己。位本铁轮而证止五品。况吾凡夫也哉。因谢去。老于南山龙井之上。以茆竹自覆。吴越闻之。争为筑室庐。具像设。甓金碧。咄嗟而就。三年复为太守邓伯温请居南屏。一年邓去。归龙井终焉。师讲说不择昼夜。尝曰。鬼神威德不具。多畏人昼说。或不得至。比夜人静。庶几能听。焚指供佛。左三右二。仅能以执其徒。有欲效者。师禁曰。如我乃可。平生修西方净业。未尝须臾废行。成力具。能以其余见于外者非一也。东坡子迨生四年不能行。请师为落发。摩顶祝之。不数日能行如他儿。布衣李生习禅观甚辨而无行。欲从师出家。东坡怜之。为请于师。未言其名。师拒不许。若知其为人者。秀州狂人回头左道以鼓道俗。宣言当建率堵波为吴人福田。施者云委。然惮入杭。以师不可欺故也。不得已来。先以钱十万。诣上竺饭僧。且遣使通问曰。今以修造钱若干。愿供僧一堂。师答曰。道风远来。山川增胜。诲言先至。喜慰叵量。承建净檀为饭僧之用。窃闻教有明文不许互用。圣者既违明诲。不知白佛当以何辞。伫闻报章。即今撰疏文也。狂人大惊惭。见其徒。虽门弟子亦劝。但礼之以化俗。师厉语曰。出家儿须具眼始得。彼诚圣者吾敢不恭。如其诞妄。知而同之。是失正念。吾闻圣者具他心通。今日当与尔曹虔请。于明日就此山。与十方诸佛同斋。即如法严敬。跪读疏文焚之。明日率众出迎。而狂人竟不至。学者皆服。又嘉兴令陶彖有子得魅疾。巫医不能治。师祝之而愈。越州诸暨陈氏女病心漫不知人。父母以见。师警以微言。醒然而悟。尝与僧熙仲会。食仲。见眉间有光如萤。揽之得舍利。自后常有于其卧起处得者。将化入室。(号方圆庵。秦观记米芾书)宴坐谢宾客。止言语。饮食召参寥．道潜告曰。吾净业成。如七日无魔。右胁而逝。吾愿足矣。五日出偈告众。七日奄然而寂。元祐辛未九月晦也。塔成。弟子怀楚诣汝阴。请志于东坡。坡命予由铭之。

　　从雅

　　钱唐净住僧。得海月台衡三观。乃曰。慕虚名。争如修实行。言清行浊。贤圣所诃。入南山天王。专业读诵。阅法华五藏．金刚四藏．弥陀十藏。礼真身塔十遍。释迦三十万拜。弥陀百万拜。诵号五千万声。一字三拜。礼法华三遍。杨无为赠以所撰安乐国赞三十章。师欲广化。遂图三辈九品列。以赞文刊石。净住一生。坐不背西。无疾趺化。异香满室。天乐盈空。

　　若愚

　　字子发。锡号法鉴。海盐马氏。年二十四有声学校。抵湖之觉海兰若。素所居裂冠。依僧用明得度。学教于辨才。道誉日隆。郡请住南屏。力辞不赴。奉辨才杖屦。退居龙井六年。与参寥心友。参寥能诗近名。师韬光铲彩不求人知。睹觉海屋老僧残。为兴无尽供。建阁奉安西圣。甲于东南。启净社。劝化道俗。每集必数百人。三十年加功进行。多蒙佛接。张祠部(景备)留题有动人无限往生心。句。初辞亲。日梦白衣人授七十二䇿。寿果至此。靖康丙午九月。谓其徒曰。梦神人告汝同学僧则章。得普贤观行法三昧。已生净土。彼待汝久。曷可淹留。命众讽观经。甫毕乃云。圣相现前。吾往矣。偈曰。空里千华罗网。梦中七宝莲池。蹈得西归路稳。更无一点狐疑。阇维得舍利数百颗。塔于东庑。双槐居士郑绩铭(辟白云具斥伪志)。诗编名谷庵余尘。

　　扣击宗途传

　　陶唐于变巢许不臣。周武会朝夷齐异议。反经合道。盖有激扬。未若皂白之不相为用也。法智中兴。克复旧物。天下后世是之。或者居摧碾之。下抱手泽书之。反不能以一唯响。应一览无遗焉。既非隘路叛出之比。必其用心有所在矣。撰净觉神智列传。

　　仁岳

　　字寂静。号潜夫。姜姓。霅人。师开元行先。十九进具。学律于钱唐择悟。能达持犯。闻法智最明天台教观。径往依止。至水月桥。掷笠采莲径中云。吾所学不就。不复过此桥。法智器之。居以东厦。杜诸窗牖。虽白昼亦藉兰膏以使寻绎。屋壁栋梁皆如墨。乡书至。悉投帐阁。积岁一开。为众分卫。坐于舡舷。方舒足顷。豁然自得。若拓虚空。不知舟樯之折。针芥相投。筌蹄尽举。昼听夜习。面询口诀。闻以所疑。请益函丈。撷大屧。关大钥。众望风畏之。凡十余年。悉其蕴奥。乃曰。学解不如射行之着明彰信也。与十同志修。请观音忏法。因卧病次。恍如梦寐。深悟向之所学皆非。知见超达。遂与法智背驰。往复诘难。如十谏雪谤之类。是其尤者。十谏序云。夫何大师未察忠素。再树义门以安养生身。抑同弊垢。娑婆劣应。混彼舍那。又曰。岂图拾其短。隐其长。沽出蓝之名。起逆路之见。自坠涂炭。良可悲哉。道不我合。谗由是兴。将事四方之游。以谐平昔之志。造天竺慈云。摄以法裔曰。吾道不孤矣。师献诗曰。十载事游历。兹辰窃自矜。爱山逢鹫岭。问道得牛乘。贝叶秦翻偈。莲华晋社僧。如何稚川子。向此学飞升。会有昭庆请。慈云以诗送之曰。黄鹂鸣谷口。受请近重城。鹫岭云初背。石函僧过迎。升猊百子会。挥麈四邻惊。自喜千年后。吾家有道生。慈云门人从者大半。移石壁灵芝慧安清修。凡五道场皆当路所屈。在灵芝日。为温之仁。行人请住净社。居仅十载。缁素敬仰。乃至标榜名额。或真楷。或大篆。悉为奋笔。永嘉法道中兴。实师力也。德腊既高。霅帅请主祥符(霅王芳菲园)。观察使刘从广奏命服枢密副使。胡宿请净觉号。朝野共钦。而胡最笃信。执弟子礼。撰楞严集解序。盖师平昔探讨法藏。尤精此经。会粹诸家之说为集解。以通之。大张五重之旨。作说题以明之。欲广演于神咒。调声曲以讽之。期修证之必成。示礼仪以备之。世俱行焉。晚景专修忏摩。遵梵网然三指为供养佛事。创隐沦堂休室。究其立名。意期息机也。治平元年三月二十四日。谓门弟曰。我明日午时当去。期至留偈而终。四月四日坟于何山西隅。寿七十三。腊五十四。法嗣慈梵．灵照．乃仁．莹珂。尚能振举玄纲。作人师范。著述凡五十五卷。大论节文十二卷。大论枢净名精英会粹禅门枢要杂编名义为教网之大纲。法义之精隽。又有梁唐二集。及牕案记诸子杂言史髓等文可以裨赞佛道。开导后昆者。咸有卷轴。旁通六经。贯穿百氏。善诗能文。精篆𨽻。坚修戒律。至老无懈。灵照名义序曰。师逼于终世。犹阅是书。孔圣垂终。口诵法言。仲舒至死。手不释卷。则师有焉。元颖传而论之曰。予尝论及师平昔辨说。击扬宗旨。其所予夺。大抵如砧槌相扣。器诸淳朴或彼或此。初何疑焉。止观天亲．龙树。内鉴冷然。外适时宜。各权所据。斯之谓乎。淳熙甲辰。沈大卿(祖德)葺其塔。萧千岩记。

　　从义

　　字叔端。永嘉平阳叶氏。母潘。八岁入道。又九年通经落剃学于扶宗忠。遍历广询。二十七寄讲妙果。说四教义。出集解。迄今盛行。主大云．真白．五峰．宝积．妙果五刹。学徒匝座。辨折明白。坚彻旁通。音吐清畅。有若成诵。罔不悦服。自教主以五时．五味．半满．权实．偏圆．大小之义推明止观。厥旨奥衍。读者疲精竭力。难于贯穿。至师研详精到。故听者多愿禀承。且痛患隋唐以来他宗所立。不本经论。但任胸臆。修证无由。纵有依经傍论。亦判释不尽佛意。却于佛法正宗妄有排斥。祖三张者。假托老氏簉乎儒佛。世俗莫究根源。亦加宗奉。遂于补注集解数。数辨明非党宗也。欲学者审其是耳。如论禅宗。则曰。达磨以楞伽四卷。授可师云。我观汉地。唯有此经。仁者依行。自可度世。又云。藉教悟宗。世人何得妄说教外别传。若看禅人语录。何不看佛语录。佛语录者。阿难等录。佛金言以成经也。唯永嘉集多用佛经以为指南。此得达磨正意。与近言禅者异。子厚云。今之空空愚夫。诬禅以乱其教。又曰。今人学教。不知所以。便欲废讲修禅。而不知教中所谈何事。又禅者云。若未顿超方便。且于教法留心。呜呼。此言谬矣。岂圆顿上乘微妙教法。祗在方便而不超脱。岂方等真诠常住极妙但分别名相而已。不知以一心三观甚深般若。寻经学教。自免数宝之责。若谓诵持经论是滞言说者。娑婆世界以何为佛事。禅徒岂不言语示人。无离文字说解脱义。岂不然乎。若乃诤于说默。岂是通见。当知圣人之道。或说。或默。或非说默。视．听．觉．触亦复如是。得其旨者必不诤矣。岂达磨西来。直指人心。见性成佛。而华严等诸大乘经无此事耶。乌乎。世何愚也。汝等当信佛之所说。诸佛如来言无虚妄。四教仪谓自随喜品直至等觉。忽用五悔。即引五十校计经注云。始自凡夫。终至等觉。皆因五悔。等觉尚修。暗证之流。那忽见弃。又说事理二忏讫。乃云。莫见此说。便谓渐行。谓圆顿。无如是行。谬之甚矣。何处天然。弥勒自然。释迦师科云。兹盖以无因无果。斥弥勒．释迦。既是果人。果必由因。今不修于事理之因。是无因矣。岂可无因而感果。祖师所明理观事忏。斯是依准诸大乘经。凡愚不知。或闻此说。便谓渐次。而圆顿中都不如是。所以有若未顿超方便。且于教法留心等。良由迷于大乘修行法门。偏计理性。无说无示而废修。得解行二门。端拱无为。不礼圣容。不读经教。言我是大乘顿机直入。若诸经论。盖被中下渐次之流。一家所斥。暗证之徒良在斯矣。又曰。华严云。如贫穷人。数他珍宝。于法不修。亦复如是。故佛垂教。欲人依之而修证耳。苟能因指见月。经论何伤。文字解脱何必畏哉。所作皆是妙道。何谓渐行。教外将何而别传乎。讨疏寻经。分别名相。自不达耳。非经论过。不知讨谁疏耶。若慈恩等疏。此则可耳。若天台疏。皆有方轨。摄法入心。观与经合。非数他宝。岂但分别名相而已。误无量人弃嫌经论。所损至大。弥须谨之。清凉云。摄天台三观之玄趣。使教合亡言之旨。心同诸佛之心。不假更看他面。谓别有亡机之门。昔人不参善友。但尚寻文。年事稍衰。便欲废求禅。岂惟抑乎佛心。亦乃翻误后学。是以不能依教修行。故为如来诃责。人之罪戾。经论何愆。故祖斥修心不达者云。随逐积年。看心稍久。不知研核问心。是以不染内法。着外文字。偷记注而奔走。负经论而浪行。斯皆斥于不了之人无异数宝者耳。今之庸鄙。于知识处才闻句偈。便谓教外别传。以由不知吾佛法藏如来教海。合融一切诸法故也。遂以禅高于教知他。何谓教。何谓禅。悲夫。辨祖承则曰。今家承用二十三祖。岂有误哉。若二十八祖未见经论所出。近见刻石。镂板图状七佛二十八祖。各以一偈传授相付。乌乎。假托何其甚欤。识者有力。宜革斯弊。使无量人咸遵正教。又崇法禅师先听律。叹云。解脱之道。天壤相隔。遂弃之学经论。洞明智者一宗。遍说法华十妙。又云。予以不退心慕常乐果。当自初地至十地。岂为名相所惑。直造韶国师。师云。自性清净。无一法可得者。佛之理也。百福庄严。无一善可弃者。佛之事也。虽分二途。俱强名耳。吾崇寿之子。玄沙之孙。建大法幢。以金刚体全付于汝。今问若尔。将何以为别传。戒律是三学初章。何乖解脱。维摩云。其知此者。是真奉律。岂非解脱。苟如国师所云。将何出于天台之道。而云名相所惑是谁咎耶。如议贤首宗。则曰。清凉观师初学天台。所见既僻。为荆溪所破。遂弃天台。宗贤首。虽遵禀止观。而斥天台判教。岂不教观胡越。解行矛盾。又曰。清凉谓。台宗判华严兼别。失如来意。乃自立云。行布是圆融之行布。善财参诸知识。但解一法。谓之谦己推胜。若尔普贤．弥勒何不然耶。又以知识对当位。次判华严为顿。顿仍谓华严是菩萨请。超胜法华。而却用天台判教文及三观三德．一念三千．性善性恶等。况贤首圭峰长水所立义门。各自不同。师资撰述。何其然哉。又问清凉。法华若摄余经归华严者。何不摄余经归法华。而却归华严。况法华部内实无会入华严之文。但云。始见我身。闻我所说。即皆信受。入如来慧。除先修习学小乘者。我今亦令得闻是经。入于佛慧。是经既云法华。何得谓归华严。天台但判顿部在初喻之乳味。何曾指为根本。就喻言之。但见乳成醍醐。禅源诸诠云。古师所解。皆是四禅八定。南岳天台依三谛理。修三止观。文义虽圆。终成次第。唯达磨传最上乘禅。名如来禅。顿同佛体。迥异诸门。师曰。圭山宗贤首判教立义。而贤首五教章。美赞南岳天台。以为升堂入室之人。心经疏明圆一心三观自指如智者大师所明起信论疏明修禅法。亦指天台止观等文。又圭山师清凉。清凉华严疏引用天台性善性恶三止三观三德三谛三一相即等。文曾无有异。圭山何独违背祖师。贬南岳天台耶。如议慈恩宗。则曰。造疏释经。都无立行。摄法入心。成观等语。谬移经品。前后改削。论文语句。专用唯识等论。定性灭种以通法华。兹乃徒援权典。用证实教。岂不误哉。如论道家则曰。儒者用三皇五帝为教主。书序三皇之书谓之三坟。言大道也。五帝之书谓之五典。言常道也。以兹坟典化于天下。是故儒宗得为一教。仲尼但是传教。况其余哉。故云祖述尧舜等佛。是法王说。十二部经八万法藏。教化众生。故释教。教只有二。道教只可判入儒流。宗儒佛者。衣服饮食。宫室遵其教主。道士所服衣．所食食．所居室果谁教之。虽欲以老子为教主。其如老子非是帝王。若言别有天尊为教主者。五经但云河图命包洛书。畀姒而已。若言道经有天尊号者。三张伪撰。岂堪作证。其自说所得于祖之道。谓之圣人。洪范又曰。吾佛妙证圆常。法界之体。体具诸法。不出十界。十界互融。故有三千。具即是假。假即空中混而不辨。辨亦不分。虽一一遍。亦无所在。此名妙法。从本垂迹。大通之时。为第十六王子。与诸大众。覆讲此法。结其大缘。自兹之后。节节诱之。今之寂场。示成正觉。宣演大乘。小机莫悟。有如聋哑不动。而游施于小化。方等弹诃。般若淘汰。机缘既熟。妙法斯通。故住灵山。宣畅本怀。三乘九界。咸悟一真。皆以如来灭度。而灭度之。诸法实相。三千空中。既已显露。本成大觉。亦乃斯彰大事因缘。始得满足。是我方便。诸佛亦然。所以智者灵山亲承大苏。妙悟于止观。说已心中所行法门。不出三千。空中而已。生佛虽殊。妙法无别。刹那即是。何须外求。苟顺凡情。生内外见。应知本体常自寂然。所著大部补注十四卷。光明顺正记三卷．新记七卷．观经往生记四卷．金錍寓言记四卷．不二门圆通记三卷．净名略记十卷．义例纂要六卷．法华句科六卷．四教集解三卷．搜玄三卷．菩萨戒疏科一卷。晚示疾秀之寿圣。嘱门人曰。若等自利利他。以久吾道。勿作最后断佛种人。吉祥而逝。元祐六年正月二十一日也。寿五十。腊三十一。瘗舍利于钱唐宝藏院侧。刘提刑(焘)记行业云。端介清白。不妄游从。寤寐三观。耽味著述。过午不食。非右胁不卧。非滤水不用。行步有常。坐立如植。未尝求公卿之知。或欲以椹衣师名加之。悉辞不受。可谓贤也已矣。

　　附二人

　　灵照

　　字了照。号希夷子。兰溪卢氏。幼不与群儿伍。失恃怙。以脱俗启兄。兄以三粗藤示曰。用此击汝。至于俱碎。可从汝意。师欣跃入林。负藤一束。置兄前曰。果容入道。用此击我。俱碎无恨。既志不可夺。遂令师宝慧绍贤。誓去枕。席香灯。礼诵昼夜不息。几月诵通法华光明。抱经投试。有司嘉之。奖以别榜。禀持惟谨。窃自思曰。没齿无闻。君子耻之。矧为佛徒。饱食虚度乎。诣钱唐学教观于香严湛。服勤数岁。更欲旁求。湛曰。汝无他往。今净觉阐化吴兴。吾宗之杰也。宜就正焉。负笈而往。师资道契。切问近思。一家户牖。靡不通达。历试艰难。众心允服。净觉归寂。住吴山解空。迁景德戒坛。熙宁中湛于华亭超果别创教肆。甫备。临终嘱其徒曰。吾竭力建此。唯愿得一真传教人继之。舍灵照其谁。依教礼请师。擎众而至。禅诵精苦。讲诲无倦。遵偏赞之。典慕东林之风。自元丰初结为莲社。每至孟春。启系念会七昼夜。唱道励激。比及三年。预社逾二万人。感验至多。西圣入梦。相好奇特。作礼跪问。灵照一生诵大乘经。学大乘法。修大乘行。期生安养。转度众生。果遂愿否。观音指曰。净土不远。有愿即生。勿复疑矣。深夜诵经。力疲倚卧。复梦遍吉。身相如经所说。喜而惊寤。愿造圣像。说妙经万部。以严净报。元丰五年仲冬。示疾谓侍者曰。吾已见异。安养之期不远矣。十六昧爽。累足而逝。四体三日温暖。阇维舌根不坏。红润如生。舍利迸流。赤白间错。寿五十五。腊二十四。塔骨舌于院东南。亲度静仁．觉圆．静智。登门受道千余。

　　可久

　　字仗老。钱塘钱氏。天圣覃恩得度。学教观于净觉。喜为古律。造于平淡清苦。东坡以诗老呼之。居西湖祥符。萧然一堂。坡作郡日。元宵九曲观灯罢。斥玄从者。独至[土*奢]户。入了无灯火。但闻薝卜余芬。留诗云。不把琉璃闲照佛。始知无尽本非灯。志林云。师及垂云．清顺三阇梨。皆予监郡日所与往还诗友也。清介贫甚。未尝有忧色。今老矣。不知尚健否。蒲左丞集钱唐古今诗。求藁于师。师曰。随得随去未始留也。闻者高之。晚年杜门养浩。送客有界。枢密林公访之。亦不屈。照律师嘲曰。拗折床头旧杖黎。任教桃李自成蹊。如何昔日庐山远。却为黄冠一过溪。师笑不答。久之剧厌人事。辟谷燕坐者十余年。窗外唯红蕉数本。翠竹数百。观练熏修裕如。忽曰。吾死蕉竹亦死。择瑛公亦死。瑛盖同游时尚无恙。已而果然临行口占曰。生老病死乐在其中已矣。乎传语风华雪月。言讫长往。寿八十。葬骨北山禅寂兰若。

　　释门正统第五
卍新纂续藏经第 75 册 No. 1513 释门正统


　　释门正统第六

　　良渚沙门　宗鉴　集

　　中兴第一世八传

　　则全

　　字叔平。四明施氏。十岁师保国光相塔院。行缘进具。造法智轮下。未几悉了其义。居十大弟子之冠。述四明实行录。犹蔡邕作。郭有道碑也。有置气善品藻。遇事不合于心。即指言其失。众虑以为不可。师自谓。无欺不变也。住三学前后。郡守爱重之。给事郎公尤最识者。谓师材如许。傥以儒冠簉缙绅间。职谏诤之司。补兖职之阙。风采凛然。岂下汉汲黯。唐曲江公。我王黄州耶。惜乎远处海裔。久屈不伸。杨公适闻乡间之誉。特加敬礼。铭其塔曰。凡晨会而夕散。夕承而晨止者。余三十年推援经史。校磨隽杰。辨其可否。一得一失章章。然行事之为世法者。悉中其评议。无毫发谬。诚知非常人也。庆历五年闰五月终于三学。弟子若水立碣延庆净土院。

　　崇矩

　　衢州景德僧。得法智之传。行辈畏伏。居第一座。启讲。法智坐听。叹曰。吾后有赖矣。黄岩东禅。请夏讲。未几还里转讲受业。仍董院事。法智付手炉．如意。洎登座。老禅宿讲竦然惊骇。真庙时游京师。朝士以名达上。召讲四十二章经。赐紫方服。游永嘉。以梦回故隐住浮石。浮石本系禅林。住持元勋曾问从真起妄义。言下相契。执弟子礼。愿改教苑。请师传道夏。舍人特为敷奏。奉旨永为十方传教住持。学徒云委。莲社胜会无虑万人。庐山佛陇之道大振。至今不泯。其初领众。法智以书嘱累者至十。有曰。既受彼请。当听吾言。立身行道。世之大务。虽儒．释殊途。安能有异。先务立身。次谋行道。谦为德柄。当坚执之。使身从此立。道从此行。吾见学人切于名利者。皆不能鸠徒演教。当视之如诈亲。惧之如狼虎。先宜诫之。然后进行勤讲。岂俟再言。此外宜览儒家文籍。博究五经。雅言图于笔削之间。不堕凡鄙之说。吾素乖此学。常所恨焉。汝既少年。不宜守拙。当效圆阇黎之作。元丰间会稽通谒天柱水。睹方丈壁间揭此简录之跋尾流。通且见重臣躬请名僧。让居之意。师仍禀慈云。慈云亦以授辞勉曰。汝将转说于亲里也。勖哉。被忍为衣。入慈为室。处空为座。身远众恼。口寡世论。意防轻慢。慈心授人。是曰三轨。是谓四行。名安隐说。能如是者。乃可说法。名吾弟子。反此非吾徒也。今授汝香炉．如意．手书诫辞。一秉一把必体吾意。善护自他。勿令断种。又文昌者。旧图列慈云下。及为永嘉妙果法智。又付妙宗钞。令其讲授。且曰。或有异同。劄取寄来。仍为叹其修心。勤进为法。周旋二利。兼行三空。不爽必获妙果于斯世。又愿彬者。法智与书甚委叹其早以弘教为志。久处座下。传唱利人。颇有道誉。因嘱其像末隆法之勤。若此之流。可例速肖。世异失传。不能概录。

　　慧才

　　字昙远。温之乐清王氏。五岁师白鹤怡芳祥符覃恩得度。十三进具。闻四明盛化。往学焉。禀性昏鲁。茫然罔措。乃曰。普门大士。弘誓利物。有求必应。吾将持菩萨名。课大悲咒。庶几心智发明。学通祖道。一夕恍若睡梦。见梵僧长数丈。呼师名。脱加沙。授与披挂。嘱云。尽生记吾。吾当助汝。翌日临讲。廓然开悟。目瞩耳听。有如闻习。曩所闻见。无不洞晓。朋俦咨扣。应酬无滞。法智命为众分句读文。称其所得。继参慈云服勤。北面解行俱高。领宝山广严．孤山竹阁．南山佛慧。治平初。沈帅请住法慧宝阁。凡二十年。度支毛公请住浮石。未几勇退。杭人为筑庵于雷峰黄皮园塔下居焉。平生以大悲咒为凭仗。尝一昼夜翘足诵之。每翘足则以百八遍为期。又以誓生安养复翘足。一昼夜诵弥陀号未终。前数日梦若宫室者。或告曰。净土中品。汝所生也。元丰六年五月二十一日。更衣坐书赞佛偈曰。吾生净土决矣。泊然而化。闰六月十日塔于庵右。寿八十六。腊七十三。性恬貌古。少语寡欲。举止沉厚。与人慈和。天台教门异论尤多。师资相戾。喧动江浙。惟师循循讲训。善否短长。未尝形齿。高而不介。和而不流。往来钱唐。逾四十年。养高任。缘四事自饶。非福慧兼备者耶。元丰元年春末。缁素万指。求授大戒。先为忏摩。然后授甘露法。方羯磨时。道场中观音像顶放光。表证初贯。宝𦦨朦胧煜爚。渐次舒发辉散讲堂。犹如隙光斜迸飞入。又如水光侧影反射。檐庑道场然炬及与日光不能映夺。会众得未曾有。悲泣赞叹。净慈法真禅师守一作戒光记。照律师以禀戒为书行业。赵清献镇越有诗云。乞得乡邦乐矣哉。雷峰庵静此徘徊。淅江莫谓音书隔。一日潮声两度来。弟子十人。法宗忏主拔萃。戒珠阇黎继其道云。

　　本如

　　句章林氏。受业国宁。投法智轮下。时年少于于众中已稍稍有声。典词翰骇服侪类。尝请益经王义。法智曰。为我作三年监院。却向汝道办事。讫又问。法智大喝。师豁悟。有颂曰。处处逢归路。时时达故乡。本来成现事。何必待思量。法智受命服作致语云。弥天才笔洞悬河。独步当年解义科。国士听经春梦少。江僧从化昼禅多。半千衲子传新钞。积代宗师解旧讹。且恐吾皇命同辇。伎人无处献笙歌。慈云来竺峰。授以东山学者。常五六百。讲道三十年。法华涅槃光明观无量寿别行请观音摩诃止观观心论金錍等皆解释六七过。尝集百僧。修法华忏一年。注仁王忏仪撰行法经疏镂版施万卷。仁庙时乞赐天台教藏郡。将为奏赐教乘四千五百卷。章郇公．元参政．叶翰林．蒋密学多之为赞记歌诗。驸马李都尉请紫方袍。神照号。魏国长主奏敕赐白莲庵院。岁度二人。皇祐二年居庵七载。五月十八寝疾。少间升座。辞众法堂。藏阁方丈梁折。钟撞不鸣。江上渔人见云端有僧西去。诘朝右胁而寂。异香不绝。明年三月葬庵北。门人恋慕。启钥视之。容貌俨然。爪发俱长。塔生莲华。梵才大师祭文有圆寂经岁肉体如生语。师轻乐财施。弘教为己任。敝衾坏衲。裕然以老。尝于天台施菩萨戒。方羯磨。光发智者塔。及国清赤城山。交射戒席。尝供千佛。饭千贫人。置华座席。佛华宜不萎。而数位辄萎。贫人华宜萎。间有不萎。寿七十。腊五十三。弟子处咸等。绍业者甚众。

　　有(真宗改梵)臻

　　法智暮子。住金山龙游。钱塘通守吴侍读革兴教禅居请之。学者朋来。讲次分文折理。贯穿始终。举一义则众义路通。穷一文则诸文允会。强记者集成类例。类例者仁师录其五。净觉增二。括苍聪加三。佛慧才重葺。永嘉吉铨次。广智尝曰。类集之行。得失相半。得在学者拣寻知其纲要。失在昧其本。文义势起。尽学者文外更求。不可谓只此耳。兴教之盛。群峰泰初铨次。高座绪余。超果会贤。别立悬叙消文。一一文下开来意。正释观心号南屏。一家古集序云。矧今之日。教肆多点读斯文。岂不失于元本。唯求枝叶。但教典不有之处。可温故知新。不唐学问果。由是而识大辂。固不以椎轮为贵矣。天竺韶睹之。掩卷而恸曰。碎骨法身。讹误后学。去栌庵严。知为后学患。书寄无相。昕几二千言。力勉切勿传授。至有醍醐化糟粕。法藏变鬼火语。其虑后世深矣。铠庵曰。此虽人师。务欲短贩。枝蔓其说。以媚后进。然作俑之罪。必有当之者。师与净觉辨教门陈词有司。乞集高台。竖赤幡。仿天竺圣师与外道捔。胜以幡标显处。义堕者断首截舌。悬之府君。睹师法战勇锐。就判词分解之曰。行文制作。臻不及岳。强记博闻。岳不及臻。师虽弭兵后之。闻之凛然毛立。师赞美妙宗钞。建立圆宗。符合祖意。述二偈曰。佛许六即辨蛣𧏙。何不通知一不知二。失西又失东。三千若果成。一切皆常乐。蛣𧏙不究竟。诸佛断性恶。初吴公多于休沐请讲。垂绅正笏。立于门外。师未登座。不敢辄入。东坡云。与师语群籍。有所遗忘。则应口诵之。衮衮不休。文祭辨才。有请有辨。臻句观行业碑曰。此文甚工。俱未道此老太过处。崇宁中谥实相。

　　慧舟

　　丹丘人。二亲殁。思报罔极。弃家师景德惟隐。年二十负笈投法智。数载成功。乃曰。法智有训。佛道甚夷。行之惟艰。谓四三昧也。果志于是。则唯心净土。本性弥陀不远。天圣初。结同学十人行大悲行法三载。四年集十四人行普贤悔法三载。入期誓于像曰。向此三昧傥俾我。焚躯效供。当信受奉行也。行法既圆。回故里。求证于神照。照全其重愿。命错薪为然具。道俗奉旃檀等香数十。煎负成大𧂐。拟诸方坟。洎仲夏晦。神照嘱曰。法华尊施尔。克修之梵网明诲尔。克遵之惟系心法界。身如火如。则一聚之烬。乃三昧之蕴。喜见精进。奉净明真供。惟子行焉。师奉教。致回谢四众。引诸烧。所礼佛及众。巡绕三匝。凝神端坐。既知性火真空。性空真火。岂有能烧．所烧之相。惟一切法。趣苦行而已。少选薪榻既爇。火光亘天。容仪肃如。了无倾侧。薪尽焰息。霜骨宛然。缁素竞求舍利。执炉启愿五色星迸。瘗骨山西。立石幢焉。寿三十四。腊十三。衢之祥符怀袭与师偕修。熟知始末。属月山惟白记之。丹丘吴玘立石。明之延庆。

　　含莹

　　明之广严僧。禀法智教。观深造渊源。见称教主。以银书妙经。经内佛菩萨字。则易以金笔。法超于翰墨。玉轴琅函。见者竦敬。建炎盗作。院宇荡尽。于瓦砾中。独获是经。淳熙间。莲止庵住持夜闻千万人喧闹。起声见方丈。别室遗火。火已穿屋。小台阁经。柱上冒火。捧下略无所损。盖两遭烈焰。远由大乘功勋。天龙翊卫。近则教主行愿。坚固所持云。

　　文璨

　　薛姓。鄞人。久预法智轮下。代祥师讲。法智授辞曰。天台命宗。以偏圆一揆。示乎教以境智不二。明乎观非教无以生解。非观无以成行。解行俱备。则可登圣贤之域。吾久事斯道。靡有懈怀。四海学人。往往遐至。文璨论师。始则升兴国祥师之堂。讨论大义。克着功业。祥师放心至理。情忘彼我。旌汝好学。命入吾室。孜孜教观。无分昼夜。绵历多祀。景行纯素。与言相应。今祥师严整塔寺。续三宝遗风。虑妨示徒。付讲于汝。吾嘉祥师有出俗之见。复观汝是传法之器。故授汝手罏。洎郁多罗僧。欲汝一秉一披。德香芬馥。寂忍成就。则利养毛绳。名闻毒箭。何伤于己。前所谓登圣贤域者。其有分耳。师言行最高。尝居阚泽。书堂普济之龙虎轩。塔铭真赞存焉。于草庵道因为叔祖。

　　因

　　字德固。一云亦宗。号安住子。其孕也。母梦璨披帏而入。寤而生。明发讣至。咸谓后身俾出家兴国。十七进具。夏坐延庆。有问以教门中事者。徐释之。正与大部一义相符。师初未知文义出彼也。识者知其宿习。如觉法师麈尾寄焉。洎至龙虎轩。行步平稳。如昔曾游。坦然怡悦。谒宝云明智。学天台心观。遍历教庠。读指要钞。深有悟入。宣和中遍窥禅室。邻三学。以序赠之言。道行已成。玄旨高妙。参彻宗匠。深明禅学。达其利病。名播一时。府命尸禅祝香云。三入禅室。五登讲堂。始终亲近。八善知识。彼皆光明。硕大有德。有言缘不在彼。如水投石。今以承嗣延庆第一代祖师法智尊者。用酬法乳之恩。迁永明宝云广寿。治平晚年归延庆。学徒授道无虚日。宣和中着辅正解。辟律宗妄自解经。误斥天台。往复难书。达于府治。论辨超胜。着关政论明神宗槌提经论之獘。三书投庙堂时相韪焉。待制朱序之尤详。教门草庵录十卷行世。乾道丁亥四月十七示灭。年七十八。腊六十一。染疾犹讲。语学徒曰。华藏世界。洞彻着明。奇妙清胜。甚快于心。汝等弘道。吾今尽矣。或请留颂曰。昔说弥陀赞即是。函集众称我赞。乃随众称佛名数百。命讽观经至上品生。敛坐脱。日轮正午。顶足皆暖。手软随举。葬全身于城南祖塔。盖其赞云。无边刹海海涵空。海空全是莲华宫。莲宫周遍遍空海。空海独露弥陀容。阿弥陀佛不生灭。难觅难拈水中月。绝非离句如是身。如是感通如是说。我与弥陀本不二。妄觉潜生忽成异。从今扫尽空有尘。父子天然两相值。誓修三福勤六念。身口意业无瑕玷。我今以此念弥陀。不见弥陀终不厌。且序云。世尊言弥陀是法界身。吾祖又言实相为体。以二说为心要。则十万亿刹若临明镜。师严毅。辞辨锋起。有婴其锋者。世谓登龙门。日诵妙经。世典内教过目不忘。诸文论讲。言穷至理。义尽渊源。尝有圆相。掬之如环。足底奇纹。双鱼宛尔。以外挹内。足知所蕴。嗣法月波．梓庵．有伦等三十余人。登门入室千数。有孙薛澄。清乡。号述庵。作忌疏云。诸法本空。即空成实。至人不死。虽死犹生。安住尊者间气所钟。前因不昧。探戒珠于骊颔。飞慧剑于龙门。早游刃于儒林。无书不读。晚乘桴于教海。有感皆遍。得旧国于荆榛。遇故人于达路。心传一贯。识照群迷。于道最高。裂衣冠而罔恤。为疑不决。械囹圄以须争。望名席以奔趍。顺下风而造请。见八知识无半语之相投。将一瓣香为四明。而拈出祭文云。呜呼吾佛明心。禅必用教。教必用禅。如江如湖。流虽不同。所钟一源。如日如月。时或云殊。所丽一天。譬以二药。治众生病。所期者痊。奈何末途。两宗被魔。学者泥偏。私立位号。互为矛盾。其门必专。教而视禅。了不相安。如针着毡。禅而视教。欲割不能。如瘿付咽。不求其端。教曰我是。孰明渐圆。性怪欲闻。禅曰我是。妄称别传。两宗既孤。又于其宗。派别星悬。或本四明。或夸霅溪。或承白莲。天台微旨。浮谈浪语。如漂流船。或参沩仰。或归云门。或嗣曹川。如来心印。上推下堕。如颠倒猿。持此胜心。敌人胜心。以燕伐燕。佛法至此。众生何依。诚可慨然。堂堂我翁。能于两宗。洞达妙玄(云云)。

　　中兴第二世十传

　　从谏

　　字正夫。处之松阳毛氏。幼见佛经辄能读。其父曰。再来人也。可以尘缘累乎。舍事净因惟璨。十九试经进具。诵经耻不知义。依上竺辨才。夙夜听习。勤忘寝味。三年以拔萃称。才嘱其依南屏于金山如教。余十载。因请益次。问辨如流。屏曰。吾道之行。在此子也。熙宁讲于明庆。徒众日繁。堂宇隘窄。邦君韪之。移董净住。元丰中处人建寿圣迓之。郡亦以厚礼邀致越三年。辨才退居龙井。邓内翰(润甫)慨南屏祖刹不振。坚命辨才。才曰。吾老矣。非从谏首众不可。邓以专邮屈致。嗣岁才举。自代传教。二载复移净住。元祐初。上竺虚席。蒲左丞(宗孟)睹当路竞挽。其私未决。辨才嘱云。灵感圣迹。遐迩依归。苟不得人。实难光显。从谏道行内明。儒释通晓。四方推服。本众悦随。若非此僧。它人难住。蒲允之。师于止观契悟深幽。喜接禅衲。大通(小本)尝贻书惟黑白。圆相师答偈曰。黑相白相。担枷过状。了不了兮。无风起浪。若问究竟事如何。洞庭山在大湖上。义天僧统求法。府主以师应命。统慕法有后。留朝以其国母忧忆促之。师谕之云。高僧道纪。负经游学。以母不可舍。遂荷与俱。然经母皆不可背。以肩横荷。号横担纪。今僧统贤于纪远甚。岂为经背母。使忧忆乎。统始有归志。求炉拂传衣。师示以诗(护法外传)。统仍往台。誓于智者塔曰。已传授杭州慈辨法师教观。欲还本国流通。乞赐冥加。令得传布。且邈师真归。建祠宇。尊为初祖。东坡在惠。尝书此事。示慧诚曰。天竺慈辨。学行甚高。综练世事。高丽非时遣僧来。予方请其事于朝。使辨馆之。日与讲法。词辨锋起。夷僧莫测。又具得其情以告。盖才有过人者。住上竺二十四年。以老退还寿圣。两淅门学以天真父子情分忆之。相率诣师。师目其室遽曰。久不与诸子说法。劳远至耶。乃沐浴新衣。升座举唱。言词激烈。无不感涕书偈云。生灭出没本来无实。七十五年空华换骨。撒手昆仑顶上行。从来不动毗卢窟。绝笔而终。大观己丑十二月二十七也。明年正月。葬全身于受业。传道三纪。登门万数。慧觉璧以嗣子。镇上竺撰行状。

　　覃异

　　字隐之。越之余姚杜氏。师龙泉清序。皇祐普度具戒。习教于四明赟。遍历诸方。天竺明智．雷峰广慈。皆登门入室。孜孜扣击。余二十年。学成还里。众强住持。确然不就。卒以耆旧。督迫讲演。受经行辈悦服。掩关谢事。专勤净业。诵法华五千部。普贤．弥陀各万卷。佛号无算。崇宁元七月示疾。十九日告其徒曰。吾生净土时已到矣。当乘金刚台。随佛西迈。愿克力进修。可得相见。澡身。结印坐逝。二十五日火化西郭。而灰骨间舌根数珠俨然。此诵持之效也。其徒葬于寺之西峰。寿七十六。腊五十二。大智律师以其弟覃悦僧首。尝预室洒为铭其塔。

　　温其

　　金华人。依浮石。矩学有声。治平还乡。营城西北。景云颇流通地。夏大旱。日演光明。扣诸大权。精意感通。甘泽充洽。太守职方卢革奏是寺永为天台教院。敕补住持。雕造九祖像。金碧严丽。甲于东南。名士林塈偈赞诸祖。于师有分衢梁祖粲。宝婺精蓝句。弟子七十二人。普月大师善嵩住慈觉。行道日久。化成一境。居式住景德。有虎子称继。以佛智．慈云．法照．净通师资相映。各振一方。所谓城北妙智．山南智显是也。东阳台学亚于丹丘鄞水。得非寸𦦨起于师欤。

　　若水

　　衢人。学教有声。众已畏服。更欲广求。乃易名若水。外现末学不致教者之不屑也。住天柱崇福。讲演外课。密语有功。祖忌将临。戒庖人备鲜笋奉供。庖人以非时难之。于昏时噀盂水后圃。夜闻爆声。迟明竹萠布地。求者皆满意。居民有疾。咒水饮之立愈。众为树碣。因回禄不存。惟咒笋园。与俞丞相化龙池。尚胜众口。虽佛法之力。亦达境唯心所致。

　　希最

　　施姓。霅人。感异梦而生。相者曰。骨相异常。勿染家俗。舍于广化僧宝新。四岁以天禧覃恩进具。十五传教观于广慈。广慈曰。吾宗得人。益不堕矣。擢居上首。同门畏爱。号曰义虎。治平中讲于青龙隆平塔院。出处语默。与法相应。名实既符。道俗咸向。杵镇宰意。飘然拂衣。镇宰替去。虽以请还。不复住持。讲于胜果。僧子云室。有妖祟咒土掷之。须臾得片纸书云。今被法来。遣难舍。若法力没。余当复来。数日后。击物飏火。变怪大作。师至其室。诃曰。汝果何物。得非未离幽壤之苦。将丐慧力以求生者耶。何为扰人不已。汝不闻恼法师者头破作七分乎。为说轮回因缘。众僧声咒。破其罪障。空中轰然。得朱书字。称汉朝烈士沈光大。略悔过谢罪。有曰。从来受迷。至今方断。蒙师为我发露恼僧之罪。已得释然。中夜当生他化天。是后影响果绝。元祐庚午季秋六日说法。书偈坐脱。孟冬阇维。得舍利数十。莹采陆离。腊七十三。寿七十六。骨散龙江。吕益柔碑论曰。余尝读高僧传至于法兰精勤经典。山中神祇皆来受法。人谓德被精灵。窃疑其诞。及睹此。则知佛慧神通。足以斥阴妖之灵响。拔重泉之沈魄。明暗两途各获安利。夫怪者圣人所不语。将为后世好诞者戒也。然孔子尝谓敬鬼神而远之。又曰。幽则有鬼神。是岂以鬼神为无哉。今沈光变现。显显如此。则凡包祸心以欺诸幽者。得不闻而惧乎。此所以虽怪而必书也。铠庵曰。予庆元间游是寺。拜观法师行业。及视碑阴有沈光书迹。字阔径寸。若醉华状。岂虚诞乎。续读云间志及吾乡杨提刑(潜)宰县日所编曰。胜果寺有最法师碑。吕益柔撰事涉怪诞。于是不载。得非杨公执于外典一途之见。而忽释氏业通三世之说乎。今全录沈光文于后。庶几主张儒道君。予欲广神灭论者知所戒焉。(今文不录)。

　　继忠

　　字法臣。永嘉丘氏。父母祷天台章安佛祠。同梦僧授以子云。螺溪尊者寄汝养之。方娠。母厌荤血。幼见佛具。必爱玩。八岁入开元普度。稍长习经律。劳苦得疾。修观音忏。见大士放光．舒臂授水灌顶。而疾顿愈。依广智于延庆。研问精诣。广智器之。间代讲席。雪窦明觉显。见而叹赏。礼观音于天竺。豁然心开。所学洞彻。南屏臻重之。就天竺请演法华。永嘉士庶请住开元东阁。迁妙果慧安。退隐江心。以研禅观。又住西湖法明。学者奔凑。有欲新其居者。师曰。施者方受福。吾忍侈其居以毁之。天台自陈隋。世以炉拂相传者。十四世有契。能师请师继绍。师辞以得法广智。能缄炉拂而归。赵清献慕其名。接礼甚厚。以诗赞美师仪相伟岸。语音如钟。稠人中颖然特异。见者畏喜。升座讲演。不事文饰。贯穿经论。辨才无碍。每正月上八授菩萨戒。常数万人。率众放生。不可胜数。其徒继之代弗乏绝。行法华．光明．弥陀．观音三昧无虚日。诵咒救苦祈求。神验无方。或入廛坐者起。行者避以手加额。元丰五年十月八夜。沭浴更衣。说法别众。结印坐脱。红光彻空。净社全教导师梦金甲人告曰。今夜得道人入灭。竦然惊起。俄闻师逝。庆恩希妙梦神人告生兜率。师久施食。灭后其徒继施如初。鸟雀悲鸣。三日不下。十二月十四葬西峰瑞鹿山。寿七十一。腊六十四。着扶宗五十卷。度弟子数百人。传其法者百余。永嘉俗尚佛事。多为千佛罗汉供会。整肃严办。若官府然。皆曰。此忠法师所化也。集十谏书等。及指迷决膜十门析难等。有功教门。但二师口义实伤冗谬。十义书亦欠删定。学者患之。叶水心题西湖法明寺疏云。寺昔讲师继忠居之。忠有行业。愿力强。果矢言以致道。故虽焚荡草莽。百年间冠盖常走一郡。至子真建两序。师昶崇殿堂。院落始成。昶犹精苦。衣屦穿损。食不累合。诸生云赴。应答泉涌。东掖天竺之盛。不能过也。初天台立止观二义。承而为说者。益以蔓衍。而忠昶各有论述。故妙真普济欲集诸家学为教。藏院中率士女修念佛三昧。以旌昶之续。而嗣忠之业。于无穷志甚远也。夫浮屠以身为旅泊。而严其宫室不已。以言为赘疣。而传于文字愈多。固余所不解。尝以问昶。昶亦不能知也。

　　惟湛

　　字子照。义乌人。其未生也。父与母陈。遇异僧谓曰。汝当生子六人。其第五者切勿留之。宜令出家。必弘大教。祥符中。师始生龆龀。便求出俗。父母难之。遂致疾。方悟异僧之言。乃从其志。师双林慧勤．天禧覃恩进具。学教观于神照。复依广智。大有所成。大师所得。我已得之。升堂请益。无思不服。乃曰。大师所授。吾不疑矣。若夫圆顿。绝待之旨。非深造自得。吾不敢自许。优而柔之。积而思之。忽于祖师言下豁然有省。与上流讲论。或稽首服从。或攘臂扼斥。因叹曰。得佛之道。谓之无诤三昧。尚非言思。宁容戏论。还栖旧阴。禅诵自适。既而曰。吾祖有训。莫作最后断佛种人。独善岂孙谋耶。负锡钱唐。讲于香严。迁东越。后居云间超果。一雨所润。莫不沾益。讲习之余。力营福事。雕弥陀圣像。敞净土忏室。讲堂。方丈。周遭舍宇。供事一新。天台祖道。净土法门盛行三吴。由师始也。熙宁六年三月。举涅槃遗教。殷勤嘱累。趺坐逝去。火化得舍利数百。八日建光明会。与众同修。遽曰。报缘齐此。与汝诀别。粲然如珠。煅击靡坏。塔于县西余山慧日。寿六十五。腊五十三。弟子四人。得法甚伙。入室领众。海慧．若圆。

　　处谦

　　字终倩。永嘉潘氏。母张。感异梦。三载始生。师九岁出家。师常宁契能。章圣覃恩得度。依慈云。慈云曰。吾教有寄矣。依神照为第一座。然三指供养三宝。誓世世流通台道。神照集众。授摩诃止观曰。汝当大建法幢。中兴吾道。不得见矣。还里嗣能师。席住慈云赤城妙果。学徒围座。发言超越。举事炳焕。罔不称善。镇潼节使李端懿。魏国长主子也。白莲乃魏国功德。自神照后。主者艰其人。李请师继之。虚以待物。慈以容众。咸若大旱云霓。婴儿乳母也。北海郡王奏神悟号。王荆公与诸搢绅。竞以歌诗纪美之。天台亢旱。太守请祷。师临潭语龙曰。汝昔受吾祖付嘱。过岁亢阳。当施甘雨。以活焦枯。今其时矣。言毕风起。于潭雨泽滂浃。凡住十七年。辞其家曰。吾祖等妙莫测。犹谢徒众。深入山林。宴处进道。况晚学乎。径归永嘉。檀越固留巾子山慧林讲金刚。杭帅祖无择以宝觉。请赵清献之净住。陈紫微之天竺。扬内翰(绘)之南屏。皆名刹也。凡坐十道场。登门者三千。受业者四十。弘道者三十。晚化东吴。舍末从本。革谬以正者盖多。其厌弃荣宠。退藏林谷。礼诵专业。衣钵不离。斋戒自持。讲论兼济。禅宗内怡者不可胜数。尝谓圣人之教根于法华。特解十不二门题曰显妙于色心不二。云。分色心者不二而二。妄之境也。其体一者。二即不二。妙之门也。故以总别断尽十门二不二相。使粗妙昭著。门旨不壅。是知境妙不二之门。在乎一念色心体一。得此之门。宝场即乘道场可至。铠庵于此见与师同。赞以颂曰。八字归四(别分色心归色心。总在一念归不二)四归二(色心二字归心字。不二二字归观字)。十门境观一口吞。显妙文中说亦然。谦岂不是法智孙。又发明摩诃止观不思议三境颂云。性德佳名觌面招。直趍龙角在云霄。可怪变化飘风雨。尽向天台过石桥。一．修名才立峻如山。四面高高若为攀。不道东西南北静。突然过却数重关。二．化佗名号为渠彰。底事男儿不认乡。迢递虽然生异路。到顿谁复为思量(三)。三千实相不思议。枝条华叶尽同归。堂堂大道无纤翳。白牛高驾疾如飞。(总)熙宁乙酉四月丙寅。令设香华。讽普贤行法。弥陀经称赞净土。乃曰。吾得无生。日用积有岁月。今以无生而生净土矣。端坐而化。寿六十五。腊五十六。葬南屏山右。弟子良弼请扬无为铭其塔。

　　处咸

　　字应之。天台王氏。七岁师国清清素。十四进具。思佛法广大。我不力学。何能见道。遂阅藏于天封。凝寂紬绎。不事形骸。或入深林䆳谷人不到处。经宿而还。三年功毕。依神照。神照入灭。将游杭天台宰崇。大年留住赤城崇善。寺宇隘弊。谋迁东南隙地。正冈陇势而患不足。吴人李庭芝代崇梦神告曰。公典天台五祖台下龙头九九和尚宜见之。李不谕姑华之。遍询。无知者。闽人陈白以不第栖赤城。李与语白曰。五祖乃天台第五祖师。昔居此山。五祖台咸师乃辰年九月九日生龙头。九九和尚其此乎。李愕然。结方外交。劝师移寺。开基日得铜磬．铜瓷器。闻者知必成。已而荷畚钟。捐金帛者不绝。创数百楹。金碧相照。因长松而疏径。瞰白云而开轩。林静而鸟声清。谷虚而钟韵答。万岳千峰。争高索气。李少帅奏法真号。请主白莲。据法座。握心印。朝讲暮参。久而益严。故丹丘之人知阴祸。戒杀生。损奢侈。尊敬信。强者饮气而不敢暴。恶者易心而不敢险。环境千里。半为善俗。二浙闻之。亦多风靡。智者宗旨。神照行业。由是愈光。所著行法经疏二卷。师之生也。母梦白云自天西来。入室为白马。洎师道成。始悟曰。白马驮经祥也。元祐元年正月。法鼓不鸣数日。七月而师寂。预言。二十三日吾当行。唱衣饭众就寝如故。戒侍者。钟鸣告我。比告。徐起趺坐曰。吾行矣。速告大众。众至息尽。寿七十一。腊五十六。塔于山北。提刑罗适铭。

　　有严

　　字昙武。临海胡氏。母将孕。号痛顿仆。其兄沙门宗本曰。是必有异。若男也。乞以出家。母合掌许。俄而就蓐。六岁依本。十四进具。性质警敏。理趣超诵。阅寿禅师心赋。若有所得。神照阐化东山。海众云会。乃竭心事之。法真咸期以莫逆。不以晚进为嫌。尝与论不思议境。遽曰。万法唯一心。心外无一法。心法不可得。故名妙三千。益奇之。咸主赤城。师住慧因无相。咸移东掖。师乃继焉。数十年间。法席鼎盛。绍圣中郡遣官吏迎主东掖。项背相望。师曰。智者年未五十已散徒众。吾老矣。可堪此耶。卒不受。有以命服师号及之者笑而答。退居故山灵鹫东峰。庐于揸木之傍。名揸庵焉。畜一钵。拾薪汲水以自㸑。二餐唯三白。宾至则先炊以饷。或慰其劳。则曰。大士身命施人。而我自奉。日惟惭德尔。何劳乎。如是二十余年。毗尼条章。轻重等护。便用之物。细至扊扅。悉分洁触。寂寥自得。专以安养。期心作怀故乡诗数篇。凄切慕恋。脍炙人口。建中靖国元年孟夏。观中神告净业成就。梦池中大莲华。天乐四列。作自饯归净土诗。越七日而终。远近号慕。以陶器塔于庵北。有光景如月。三夕乃止。寿八十一。腊六十八。虽领徒弘法。而藏经儒典靡不该通。注安乐行空品疏法印经及备捡笺难助览弥陀礼文。或对诗文。二䇿行世。忏法精处。为人荐导。必形梦寐。施鬼神食。不为长语。密诵秘言。若有所见。母病目。对观音想日精摩尼手。母梦师擎一日当前。觉而良愈。居人或物出。为崇．为厉所冯。一为课诵。即获痊安。寺有蛇蚁害人。设坛禁咒。后不复见。水旱为灾。讲龙王法印经。则应如响。朝奉石景。术记行业。备捡引南山云。古者讲华严唯一卷疏。于后法师作三卷疏。今时讲者十地一品。出十卷疏。各逞功能。竞显华词。文字浩博。寄心无所。今时愚人。竞求于名。不求于法。法尚不可着。何况著文字。故大集云。经文是一。讲者异说。各恃己见。坏乱正法。天神瞋故。三灾俱起。以是因缘。佛法淡薄。如一斛水。解一升酪。看似酪色。食则无味。谛思讲论。人情测佛。佛智境界。岂人能测。是非特见。是救世之心。亦可知其说法仪轨矣。

　　中兴第三世十三传

　　中立

　　鄞人。陈姓。母梦日入怀而生。夜不三浴啼不止。九岁出家受经。不再读。治平中试经受具。依广智。广智异之曰。年少新学。能辨析如此。广智卒。师神智(监文)。熙宁中。神智开帏设问。二百人无出师右者。为延庆第一座。谒永嘉忠数载将归。忠曰。行必绍法智之席。神智谢事。师继之。学者云委。元祐间。高丽僧统义天来问道济岸。遇师升堂。叹曰。果有人焉。接谈累日。义天倾所学欲折其锋。竟不得毫发许。主客扬公多之为作真赞。以师为玉池莲中之人。(圆照传。义天至惠林。以师礼见照。问其所得。以华严对。照摘其微义示之。茫然自失。乃曰。未尝参禅。照曰。如前所云。谓禅可乎。扬从旁扶曰。目击道存而已曰。与人觌面。目既击矣。道乌乎在。曰。不可措言。照曰。是谓断见。诸佛菩萨智言亦多矣。果不可措耶。照之取胜。未若于明智之心悦诚服也)盖师以净土法门。使知释迦有净土。弥陀来秽土。欲志于心者。必瞩于目。作十六观室。未几退居隐学。栖真僧职须才。太守躬勉出住宝云。宝云颓圮。师复新之前。此伽蓝神腹得愿文云。复更百年。当有肉身菩萨。重兴此地。退隐白云山。众为筑庵。无日不讲。临止观不思议境。叹曰。吾道极此矣。有不思议境。则有不思议心。为作不思议境辨正。又指五章之裂大网曰。寄果明因。以解成行。举佛摄生。全生是佛。作止观裂网旨归释疑。郡请主延庆。辞弗克。登座演法钩深索隐琅琅。慈霔河汉无极。下座问侍者。吾适道何语。侍者答以所闻。师曰。吾觉身心同太虚空。殊不知语之出。岁忏行江浙。唯延庆最盛。尝率徒数百。七昼夜修之。遴选令修法华忏者。十年行法将圆。禅观中见一大舟。众欲乘不可。师独坐以往来。自是慧辨泉涌。讲大部净名．光明数十遍。其对儒生则反质曰。此道在孔子如何。此语在诗书如何。彼不能对。则与申之曰。无乃若是乎。盖于周孔老庄之训无不究。观法华诵逾万数。著述有蛣𧏙指迷。政和甲午四月辛亥。谓法维曰。吾病闻异香。厥意甚适。谓十六观行人曰。当与汝辈诀别。西向坐逝。年六十九。塔于崇法祖塔之东。待制晁说之碑曰。智者之为智也异哉。龙树之传身而睹之。而三观之。单复着乎圆觉。四行之成就着乎楞严。智者言之于隋。其经译之于唐。虽欲不信。其可得乎。所谓灵山亲闻者。此亦其躅欤。故其教东及日本。西返天竺。未之与抗也。或曰。教外别传不知教无等等。何外之有。传授圆成。何别之有。韶国师自斥云。当绝语者。不知此方以何为佛事。或曰不立文字。不知文字非真非妄。乃以何者为文字。尝求乎其人矣。前乎智者。而道其教者曰梁傅大士．北齐稠禅师。后来推极其教而尊之者曰南山宣律师。达磨曰法门义同。赞者曰皎然禅师．韶寿二师。密弘而取证者永嘉禅师。虽异途而不敢不赞者曰贤首藏师。或叛去而窃用其义者曰华严观师。有公为异同。而意自有所在者曰慈恩基师。唯是圭峰密私用其言。而妄相排斥。专以四禅八定。次第之学。何异儿戏。以侮耆德善乎。梁肃之言曰。佛法以天台为司南。柳子厚为无姓言曰。佛道愈远。异端竞起。惟天台得其传。又为龙安言曰。传道益微。言禅最病。今之空空愚夫。纵傲自我者。皆诬禅以乱其教。冒乎嚚昏。放乎淫荒。吾将合焉。马鸣．龙树之道也。唯是明智。其生既晚。异端益肆。积德于躬。无辨于彼。将自屈伏。我言则光。顾予何者。辄与斯事。窃少闻大道于圆照禅师。且有言曰。他日勉读经文。后三十年。果得明智。视彼暗证。禅魔禅鬼。定文字法师。乘坏驴车。无以正之。则不敢不勉。谨序本末。为之铭曰。释迦世尊鹤林灭度。法付声闻。则惟迦叶。其付菩萨。则有文殊。领受言教。则在阿难。既有是三。孰可阙一。迦叶之后。二十四传至于师子。或曰二十八传至于达磨。达磨在梁武时始来东土。于六度中特以禅名(云云)陈瓘赞曰。严奉木叉。坚持静虑。以身为舌。说百亿事。

　　梵光

　　字和甫。鄞人。阳姓。母王。感异梦而娠。十二月乃生。室有异香。年十二师普安鉴修。十六进具。谓。三世佛戒为根本。菩萨六度率先尸罗。戒律吾稻粱也。讵可一日忘。学律于湖心圣寿通照。师习教观于延庆神智。慨然游方。时台道盛于浙西。天竺辨才嘉其精专。授以记莂。之白牛。见海慧智普。普讲法华如来寿量品。广谈三身。大悟言下。还归。普抚之曰。吾道东矣。必大振四明法席。宜自爱。归止承天受业来请。太守王资深以广寿召。政和四春。太守吕淙以延庆。请辞不获。广寿之众愿从者百二十。却之不可。延庆时五百众。法智之盛不及也。靖康初。高丽贡使及境访师云。国王问讯。翘伫大名。无阶瞻礼。谨献法衣。及寄晓师所著疏论二百卷。建炎三年。以老谢去。居茅山湛明庵。寓奉化福圣。延庆毁废积年。太守仇待制思得人振起之。迎师再还。辞避不获。群僚毕集。伫听讲演。仇叹曰。微言发覆。闻所未闻。楼大学把麾尤重之。勇退而逃。留偈曰。顶发𣯶𣯶近六旬。前头更鼓恐逡巡。免归林下勤香火。放作闲云野鹤身。众不忍夺志。而楼谓。不可失。僚属躬请。至于再三。绍兴十二以疾丐闲院事。付道琛。而老于择阳悟真。悟真与运使陆置邻。尝倅明结方外好。于此频过。从明春辞之曰。老病颇久。以口腹累。悟真且辱。异顾御戢。不可言生。虽无常灭。心有所将。以后事托延庆陆具。舟行抵彼。沐浴更衣。趺坐与众诵观无量寿经。书遗训付悟真．义诚等。作颂毕。众讽安乐行至深入禅定。见十方佛。恬然而逝。绍兴十三二月八也。寿八十。腊六十四。四月葬崇法祖塔。弟子正勤．正因．孙八人。传道二百余。天资朴素。坦率有度量。待人无贵贱。礼遇惟均。或难之。则曰。吾法以平等为心。不轻为行。容分别耶。初主延庆。值宣和壬寅大旱。郡请讲云雨经。依法筑坛披轴。则云兴。离席而雨作沛然。以济昌国。戴氏鬼物所扰。巫觋羽流驱禳弗效。迎师诵咒及门。崇灭。其在福圣。道俗请增戒。奉化邬氏子附语曰。吾汝之先。久处幽冥。闻人间光法师为众施戒。此日冥中异类悉脱。沉沦暂归别汝。异迹多此类。或以问。则正色拒之。

　　思恭

　　乌程人。十九剃落。传智神文教观而归时空相。废于积潦。仅存百椽。师曰。事孰非幻。幻固有坏。坏而不兴。必待其尽。而后从事乎。辇土增旱。为新屋三百十楹。轮藏壮丽。如大道场。从容无求。而人自趍。之工毕修忏三年。老于吴山解空。建炎己酉九月坐逝。荼毗。烟及皆得舍利。十二月葬院东南。寿七十二。弟子戒澄以下四十三人。禅者净端。因观师子戏入道。常以此接人。师尊事之。端亦密与语空相。讲时端忽持片香。爇炉中。坐听罢。揖曰。我老耳聋。未尝闻若言。叶左丞(梦得)铭塔。

　　净果

　　法真咸高弟。形如老鹤。语不阿世。撰金刚疏。欲讲即讲。不待众集。友人巨律师游冥府。司姓名者曰。误追也。可复还。臣窥其籍上云。明州净果阇黎。讲金刚般若经一百遍。其谓必师。且惊且喜。翌日以问。则披襟云。吾但讲十遍。并以义读成百遍耳。

　　择瑛

　　字韫之。桐江俞氏。母王。梦二日贯怀因妊。弥月诞一男。次年又产一男。异之。俱令出家。各试经得度。长名子钦。字希固。受业钱唐净住。以游方卒于台。次即师也。失所恃。随父来杭脱素南山瑞峰。师寿宁处邦进具。学律有声。熙宁中见神悟于宝觉。闻演唱愧休曰。不意叔世。复有斯人。真吾师也。抠衣请教。朝夕匪懈。神悟器之。看不二门．金碑。不寝数月。以所得白神悟。神悟曰。法华妙旨。归乎自心。宜善护持。勿自轻也。但恐摩尼至宝。投于弊囊。非所宜耳。学行著闻。朋俦向慕。如镜去垢。有像斯现。如钟内虚。随扣而应播。迁南北。行止任缘。或住持。或寄讲苏杭．湖秀。余二十处。老病于杭之祥符。时复挥麈。缁儒云集。元符二春疾革自省。吾二十年。专弘上乘。启悟群庶。岂谓婴兹疾苦。力不能制。以所著撰对众火之。奋身而起。凭几向西。命讽弥陀。卷终而逝。三月二十九日也。阇维灵芝照塔。于莲池西而铭之。寿五十五。腊三十二。师以听神悟讲。深悟净教。述修证仪。以偈赞佛云。阿弥陀佛身金色。相好端严无等伦。白毫宛转五须弥。绀目澄清四大海。光中化佛无数亿。化菩萨众亦无边。四十八愿度众生。九品咸令登彼岸。

　　净梵

　　字治之。嘉禾笡氏。母龚。梦神人如佛。光明满室而妊。洎生。名佛护。十岁。师胜果思永忏主专念弥陀。问之则曰。我要将来去他方丈养老在。十八进具。学教于超果净。复依神悟。元丰中。年三十住新市西庵。迁苏州大慈无量寿。以音声言辞为佛事。澡沐洒濯。跪起拜伏。穷冬冱寒。风雪惨栗。长夏溽暑。阳光炽烈。未尝少懈。讲则以大部终而复始。至十余遍。余文称是作大法会。集众庆忏。门徒络绎。士庶倾心。得法弟子遍于吴中。檀施禀戒。满于城邑。勉思溪王氏建塔造寺。刊大藏版流传江浙。大观庚寅三月。集三七僧。连修法华期。精诚处祷感普贤授戒羯磨称净梵比丘。声如巨钟。保倅黄公彦碑曰。异哉。师之道力如是。与北京道进法师梦释迦文佛授戒。思大禅师梦梵僧四十二人加羯磨法圆满戒品。异世同效。不其韪欤。法华期忏修习规式。师始肇建。二浙咸遵。元符中。梦黄衣人召入冥府。王称赞已。今捡祥霭簿云。净梵比丘累经劫数讲法华经。遣使送归。庚伏酷暑。众不安卧。在水心亭被三衣坐。风雹凉爽。全不受暑。且示众云。夏行冬令。众愕然。惊叹法师神力。天龙卫护。变炎热为清凉也。或与众熏修禅观。时或见金甲神人胡跪师前。盖诸天守卫。恐时刻愆期。特来省察。自后他处修期。有见韦天按忏。点察行人名数。有不终忏者。必预定之乃是其中戒行不严。秉心不虔者尔。师依谶译光明。别制忏本。与众同修。当时感格。胜异非一。政和间。应师有婢为崇所缠。请施戒而止。葛氏施戒荐夫。见夫绕师三匝而去。宣和中。贾待制补为管内掌法。因称法主。建炎戊申十月四日。终于寝。阇维葬舍利横塘般若院。

　　蕴慈

　　初依寿安弼。次从天竺慈辨。慈辨十大弟子。师乃说法第一。首众未几。主西湖菩提．越之圆通。崇宁初。能仁虚席。大众延伫文首座。能行人各然二指修法以请。大开法施。学士云集。有十数说。迄今宗之。盛暑讲劳。丈室少憩。而文适至。谓曰。此山居师席者。讲罢不入忏室。则在禅堂。未有恣意偃卧者。师曰。敢不承教。自此祁寒烈暑不少懈。大小便利。沐浴更衣。雪中亦掬以沃。终于东山。太守孙公渐赞曰。天台教师圆觉梵僧(号)。实际真风。丹青莫状。霹雳齿牙。伏犀骨相。水月亭亭。作这模样。教门有权实指迷章。

　　宗敏

　　字子修。锡号法云。当湖鲁通奉子。襁褓失所恃。成髻力学精进。深梵书。通儒典。不乐世谛。志慕空寂。八岁师德藏惟穆。十五进具。参超果照．广化明．南屏玩及天竺慈辨。慈辨谋首座。或非其人。乃杭议请与论辨。同门畏服。绍圣初。丰侍郎(求之)典杭请主西湖菩提。元符中。吕大尉(吉甫)迁于马脑。蒋枢密(之奇)时至湖上。访问楞严大旨。赠诗云。每受楞严学。孤山最有闻。寺西即勤公所居报恩院。东坡以勤与欧公为诗友名其泉。以六一退居泉上。宴坐三十年。兀术陷杭院为煨烬。还当湖假族人庵以居。绍兴七年示寂。命以衣盂修报恩塔。山椒而葬焉。年七十七。腊六十二。绍兴二十五。有司以其地为延祥观。迁报恩于山北鸟窠。弟子慧静．主通奉香火。建东堂。拟藏其骨。阇维之次。容貌如生。族妷郎中察撰铭察。博究内典。有释迦文佛纪行世。

　　择卿

　　天台人。根性聪利。智识高明。学于慈辨。特立独行。朋侪敬畏。一家教观。游泳稳密。尝曰。四明所弘奥义深旨。吾悉得之。唯起教观。信之不足。但不敢不信耳。主车溪寿圣。二十年不屈节豪右。而供施无亏。平生喜茗饮。一夕语侍者。碾茶一瓯。钟鸣报我。侍者报。钟鸣矣。集众证明。啜茶满碗。书偈云。自古幻化三世佛。至今幻化五道人。人幻佛幻谁假真。东西南北孰疏亲。五十四年沤已灭。澄清大海无等伦。泊然而化。所著秘密五章。高弟祥符昕及朋观二师。

　　齐璧

　　字复圭。锡号慧觉。湖州莫内翰之叔。四岁父死。将殓。卧苫中。以身藉匮伏而厌焉。人无知者。久之乃出。见者异之。端重不妄言笑。得佛书一再读成诵。他书不尽然。母使依开元鸿敏出家。十九进具。学教于祥符神智。次依慈辨。慈辨命讲文殊．般若．弥陀等经。示二偈令归湖阐化。凡十年间主杭之超化．湖之宝藏．苏之观音．秀之寿圣。靡不服从。自慈辨主天竺。嗣席非其人。学徒谋曰。得璧公可兴。翁师(彦国)闻之。具礼邀迎。钟鼓一新。翕然复盛。星罗匝坐。不啻半千。随扣而应。若撞巨钟。半夜顶弥陀像。旋绕忆念。建炎己酉八月二十一日谓首座曰。吾床前多宝塔现。何也。座曰。和尚平日流通法华。期为证矣。师曰。吾愿见弥陀。集僧念佛助我。僧系念间。以手指曰。众僧自退。我见阿弥陀佛。已端然坐逝。寿五十九。闰月甲申葬山西草堂侧。赐妙辨号。塔名慧寂。弟子密印大师．修慧等二十余人。所著尊胜忏法普贤观新疏祖源记助解孤山无量义经杂珠记集安般守意法门。住天竺时。大旱。泉脉竭。众忧之。师密以祷。梦泉发山前西坡。且掘之。清流迸涌。味甘不竭。因砌方池。笕于香积。名曰梦泉。作记表之。有妇久疾。梦入寺。师为悔谢宿过。既觉。不药而愈。师素苦风眩。尝立道场。要期七日。未竟疾作。颠仆几绝。犹不暂舍。宴坐为观。有神舞于前。顷之无恙。疾不复作。主宝藏时。每岁终兴念佛会。男女各一昼夜。僧一昼夜。不相混杂。其主横山。每日落如悬鼓时。率徒旋绕。同声系念。设丈六像。讽弥陀经．或观经．或势至章。然后系念十匝。周而复始。一昼夜四十余遍。中宵䇿劝曰。我等未知念佛之时。其心在在常处。诸根随逐诸尘。作诸不善。犯一吉罗。九百千岁堕泥犁中。况余轻重篇。聚罪等河沙。若不系念弥陀。苦难难拔。称佛名故。于念念中除八十亿劫生死之罪。况复父母生我劬劳。本求度脱。若我破戒堕苦。父母宁不失望。如此思惟。得不复痛。宜各勤行精进。闻者沥胆倾心。举身自扑。又曰。如是系念。乃依小阿弥陀经一日功勋。今幸已成。诸人皆当各有一华生净土池内。如东都资福曦师。定中见圆照禅师已有一金莲华甚大。汝等自今日去。常须念佛。养取此华。邻峰兴福瑰禅师每闻系念。领众随喜。尝着四十八愿序文富义博。能诗。清婉可爱。如云之子四明去。令余忆四明。释天千载照。教海一番清。左丞叶梦得塔铭曰。余政和初。葬先君于辨山。求方外士与之游。得二人。体真大师思恭与师也。盖其为人警悟通敏。得于天资。妙达禅那。不役名相。出入孔老。更发其言。每正席。环座数百人。其辞如车下坂水。建瓴不可捕诘。而性甚和。与物接未尝见喜愠色。郎中刘嵘跋谥号。塔铭曰。师孤高峻洁。学行过人。以慈悲开导迷惑。以游戏文章而作佛事。道俗仰而尊之。是真能克肖辨才。祖风慈辨家法者也。

　　应如

　　婺之。浦江胡氏。受业龙德。博闻强记。议论轶群。依慈辨于天竺。访灵山旧友。友出六能教义。师与论辨。观者如堵。彼义堕而退。师揭竿系帛。谓同学曰。外国破敌则竖胜幡。道场降魔亦表胜相。今揭一竿。盖仿此也。众服其烈。目为虎子。冯给事赞云。平生众里得虎子之称。盖指同列。闻风胆丧也。初慈辨得南屏通相三观。欲付慧觉壁。许以静夜入室密授。师闻之于室外陟梯揭瓦。侧耳窃听。尽得法要。飞雪翻空。身如被铠。且谓慈辨曰。我于通相三观。若有阴相。已解得彻。慈辨曰。应如贼汉。盗我法耶。即欲摈斥。众与告免。礼谢而止。洎主上竺。兀术残破。鞠为煨烬。唯藏殿存。每就讲演。来众云委。或劝遣化创巨堂。师曰。我只流通。不管湫隘。后必有修造者来。师之逝也果有普觉。果任其事焉。绍兴五年九月。朔车驾。然香大士殿。师稽首祝圣天威。咫尺奏对如流。赐万岁香山供养大士。山家以如虎称者三人。东山本如．四明道如．次则师也。师临文即讲。不尚著述。唯出指难三分而已。其传法偈云。告传智者。一性之宗。三千实相。妙空假中。一念法界。生佛体同。凡圣一如。善恶理融。毗卢身土。湛若虚空。若晓斯旨。法法圆通。左之右之。受用无穷。得法崇先志．白莲仙等数十人。塔在寺西北隅。

　　蕴齐

　　字择贤。锡号清辨。钱唐周氏。师湖山净明子猷。二十三试经进具。传教观于法明会贤。慈润灵玩。因患疫病。百药不治。力课观音尊号。梦大士以斤斧凿开胸臆。易以他脏。用手扪摩。所患即愈。凡平日经服。微文奥义。靡不洞达。讲唱无滞。举笔成章。咸谓大士以辨才三昧锡之。住钱唐道林常熟上方．次东灵．次南屏．次姑苏广化．次三衢浮石．后又住上方。老于东。方丈南屏乃蒋枢密所请。赠诗云。道人重演莲华教。佛陇家风好谛听。浮石疏云。坐断顶山。悲垂广化。酌东灵之水。润焦谷牙。起南屏之云。注甘露雨。政和中述菩萨戒记于上方。世号顶山记。有二十八偈赞妙经。皆囊括经旨。匪恃骚雅也。如序品云。弥勒．文殊两饶舌。方知躬禀旧威仗。建炎四年正月十一集众。讽弥陀经。称弥陀号。作颂曰。七十七年机关木。逢场作戏任纵横。如今线索俱收了。北斗藏身即便行。门人法清分舍利藏于上方方丈。高弟姑苏景德法云。编翻译名义七卷。

　　仲闵

　　衢之祥符僧。久依扶宗忠。次依南屏。文以雄辨见称虎子。政和中还乡主浮石。户外屦满。常大言云。吾座下无五百众不讲大部。故一生唯讲小部帙。将顺世集众于祥符法堂。升师子座。方趺足银台。自西方至。喝曰。吾平生解第一义。誓取金台。瞑目遽逝。见者惊呼。师子座者。以木雕饰作师子状。高丈余。安莲华台座。是寺多出高流。每以是为升陟之阶。自师一登后。无继者。今革为禅。弃之殿角矣。着宪章集。自序曰。释氏子有所述。必求公卿大夫为序。冠其首。跋其尾。驾其记行。其世且衣冠之士。岂知吾之是。识吾之非。傥是而无序。天能丧乎哉。设非而有序。人能驾乎哉。予僻于事操。心则有所不然耳。何也。如契圣心。自流通而无壅。稍违教旨。谅湮没而不行。无壅而少赞。真风不行而免误来学。是与不是。行与不行。其孰为知我者乎至哉。天下之公言也。周公营洛之议。何以尚此。

　　释门正统第六
卍新纂续藏经第 75 册 No. 1513 释门正统


　　释门正统第七

　　良渚沙门　宗鉴　集

　　中兴第四世十五传

　　法邻

　　锡号慧照。明智高弟。义天僧统来求法。首至四明。太守命明智与师馆伴。义天师事明智而友师。请䟦教乘类书。归国流通。其文曰。文字者。圣人寓妙道之器也。作者犹不可忽。治者所宜尽心。昔之画卦作书。天应孔着。或河出图。或鬼以泣。迄至尧舜。四时巡守。先考书文。孔子作春秋弥谨。其法左氏授经。显诸义例。殆无一言苟发。至于止才为武。皿虫为蛊。以至一大为天。贯三为王。兹又见文字之为用。非人所为。诗书之文。尔雅有训炎刘之旧。文教大兴。许慎于是撰集说文。梁武天纵玉篇四声开益天下。虽万世不能易。是知文字之业。顾不大哉。皇宋有校书正字之官。董孤迁固之职。凡以此也。草庵云。此文甚高。殆追史笔。其主三学。患学者不克进德修业。少则志气慵懦。晚则问命相形。因戏曰。余主法席有二大戒。三十以前不得念弥陀佛。七十以后不得持消灾咒语。虽类俳。实中时病。

　　觉先

　　锡号澄照。慈溪陈氏。生九月丧父母。王抚之曰。儿骨相奇伟。当出家。七岁师精进子南受经。一读成诵。进具。学教于明智。次南屏清辨。次天竺慈辨。记莂重重。靖康初主宝林。日讲大部。学徒满座。众以春旱请讲光明。一会才毕。降三日之霖。百里欢传神异。竖金光明幢。请僧诵万部为一邑领。次主延庆。大弘祖席。绍兴八年。以病投老宝林。于方丈后筑一小室号妙莲堂。安住其中。课经要期万部。又诵弥陀四十七藏。十五年岁抄集众。说传法心要。明年正月十六坐逝。寿七十八。腊五十。塔于寝侧。博士廉布铭。后有静夜闻塔中诵经者。启龛见灵骨栓索不萎。色如青铜。

　　宗肇

　　与草庵厚。为作小溪兴教请疏云。湛气内滋。孤风外溢。研几五千卷。不堕筌间。焦心二十年。谓如食顷。中旋延庆累载。贰讲于天台宗旨。八教．五时．十乘．三观因所游刃。而疏明审密。贯穿该存类服其长。绍兴丙辰。明帅请住寿圣。厄于建炎。仅存大殿。主者三易。事无所集。茆茨数千椽。残僧数十辈。处之裕如。未尝觊望。常曰。诸佛菩萨尽虚空遍法界建立佛事。而云溪咫尺之地不能成就。盖缘力耳。纵我能为之。何足为多祇陀太子．给孤长者所施亡虑。亿百千万。而但知服勤讲贯。笃志进修。来学日臻。道化弥布。徒属檀信有欲从事者。尽底新之。乃至受用。四年而成。口年三月二十五日终于法莲。其德业概见于薛澄忌疏。疏云。超果尊者万行。金坚孤标壁立。自别灵山之座席。蚤宣台岭之宗风。慕法智之道。登明智之堂。存亡不隔。触澄照之机。入圆照之室。主伴交参。三领名蓝。四驰休闻。讲秘藏之琅函。则青衣给侍礼。恒沙之绀相。则白叟欣随。举百亩之荒犁。建一区之净院。寒孟雪满。燡骨莲浮。方期慈雨之普滋。岂意法梁之告折。七十二年之口说。尚且遗编。数千百载之心传复联正统。

　　道琛

　　字元常。锡号圆辨。乐清彭氏。母王梦紫气萦绕而生。儿时有出世趣。进具。学律。通大旨。传教观于息庵渊。渊器之曰。再来人也。最后见圆照光于延庆。住广济十二年。移广慈。建炎三年。车驾幸。永嘉有旨。以林灵素故居为资福院。择主之者。吕丞相以师应诏。改创之。初资用不给。以僧伽梨质来于估者。估者夜见流光煜煜。旦捧衣还山。素无井。指土凿之。自古传有天康字。泉涌其下。甘而洌。圆照告老迎师主之。兵火所残。金碧之区化为草莽。禅观之地杂于氓俗。叹曰。选佛之场岂宜久废。诚心祷圣。日就月将。归心者众。焕然一新。或病笃难疗者。为说法咒食。病则随愈。太守秦桧猛于政。囚系满狱。僚吏无敢言者。夏旱祷雨。委曲言之。秦感悟。立出囚者百余人。是夕雨沛。岁大有年。其在资福乐清。江岸数崩。相传有物凭之。吏民请授大乘戒法。神附语谢。岸不复颓。因看育王谌师疾归。语徒曰。大言无当。终用不得。于每月二十三建系念会。劝化道俗。每会几万人。行之累年。示疾。命僧轮讽无量寿经。危坐同讽。昼夜不绝。求睹圣相。七日语首座曰。证相矣。众闻异香。见弥陀小身。次见大身。喜气津津。形于眉睫。沐浴更衣。书颂曰。唯心净土。本无迷悟。一念不生。即入初住。令讽安乐行。嗒然坐去。龛留几月。颜色如生。绍兴癸酉十二月十六日也。寿六十八。腊五十一。小师三人。法嗣余二百。葬崇法祖塔之侧。初在受业。修弥陀忏。禅观中梦老僧坐蒲褥上云。吾四明也。师作礼问曰。道琛于一家习气法相未能深通。愿尊者开示微密。尊者首肯。既觉心地冰解。于是殊途一归于正。又资福僧清顺。梦诸祖谒师。侍者持位图于旁。而阙其第八。顺指问之。对曰。汝师补其处。及主延庆。果第八代。王伯庠记行业。师有文曰。唯心净土。一而已矣。良由弥陀悟我心之宝刹。我心具弥陀之乐邦。虽远而近。不离一念。虽近而远。过十万亿刹。譬如青天皓月。影临众水。水不上升。月不下降。水月一际。自然照映。

　　智仙

　　字德老。钖号真教。仙居季氏。世业坊沽。同产三人。师处其季。忽喟然曰。世之浊富。可能陷我一生清志耶。投师落发进具。学于天竺明义首座。还卿依白莲慧。听摩诃止观乃传乃习。年四十一继慧席。讲演十三载。勤于系念。日十二时。各西向十念。回向发愿。或问。法华三昧一土一切土。一身一切身。一佛一切佛。师何不依摩诃止观修法华妙行而为生因。师曰。荆溪云。且如分别功德品中。直观此土四土具足。故此佛身即三佛身。此大众即一切众。以惑未断故。故安乐行是同居净土行之气分也。故不离同居秽。见同居净。问。同居类多。何必极乐。答。教说多故。由物机故。是摄生故。令专注故。宿缘厚故。约多分故。师当结制。稍觉微恙。乃入城辞郡县官。还丈室。杜门绝客。其徒召医至。师愕然。众曰。请其用药耳。幸顺世谛胗候讫。令厚送之。易床西向。供弥陀像。忽问侍者。上方忏堂击犍稚末。曰。击已。师曰。请行人为我讽经。经未终息已尽。东山两刹钟鼓相闻。能仁观堂闻佛声沸。天乐声嘹亮。行人开牕眺望。叹未曾有。昧爽讣至。验闻见不虚。塔于院东北。法嗣三十余人。业载宝珠集。

　　了然

　　临海薛氏。母胡。祷子章安无碍院石观音像。(唐末浮海至)梦升佛殿。庞眉皓齿。僧立于阶。持莲华语曰。食时当孕在。母十三月生异常儿。七岁师道中于祥符。十六进具。学于安国慧。慧器之。梦踞石盘泛海。海山岿然。具足妙相。坐竹林间。自念平生受持闻见。此观音居也。起立以百偈合掌赞叹。觉犹记其半。自此辨才无碍。侍慧迁白莲。慧没。谒延庆立。立接以殊礼。尝问华严十法界大论．三世间．法华十如是。三处文义。共成三千。荆溪那云。指的妙境出自法华。师曰。华严大论是死法门。法华十如是活法门。立首肯之。晁说之时。为般官。少公事。绝外慕。常与论台道。四明讲者。道如勇猛。强厉时。号如虎。与师难问。终屈其人。广严来请曰。吾不敢负所学。以一辨为慧。公居六年。白莲虚席。李驸马诸孙雅善晁。晁以师名达焉。书疏至辞。不获。居二十四年。学者争归。塔庙崇俊。水旱不事。雩禜而惟师是祈。绍兴戊午。宁海建大法会。师为讲演。见持符牒者曰。兜率天请说法。师曰。会未终。使曰。不可缓也。当先其次者。视符凡数人。师毁师名去。辛酉五月梦两龙戏于空中。一龙化为神。自空而下。袖出文书。昌曰。师七日当归。应曰。唯唯。既寤。为众说法。谢客作观。大书二百余言示众。书尾云。世尊涅槃。说遗教经。智者临终说观心法。吾今说此书。即沐浴更衣。端坐集众。讽弥陀经。至西方世界而逝。八月壬申。葬于东冈。寿六十五。腊四十九。锡号智涌。示寂之夕。能仁行人闻天乐异常。见祥光烛天。行愿道力。广大可知。登门万计。传道二百余。多主名刹。护法大臣无不礼重。范丞相名其所居之堂。谢参政赞真刻诸石。所著释南岳止观宗圆记五卷。解十不二门枢要二卷。教义虎溪前后集八卷。里人疾病。咒之辄差。宁海胡氏辟室。神物凭依说戒他徙。后园龙潭路险。祈者艰苦。咒徙宽处。风雨大作。飞砂走石。窒室迁徙。至今便之。

　　如湛

　　字从远。永嘉焦氏。母梦吞宝塔而生。幼出家试经得度。肆业教庠。扣浙西东灵钦普．慈晖等。抵横山为慧觉高弟。主寿圣。户外屦满。讲无虚日。凡作佛事必有感验。日课法华七轴。弥陀号二万声作净业记。记观经疏护国记。记光明疏各四卷。假名集三卷。复宗起疑一卷。金刚般若会解二卷。平日少睡。盛暑敛昏停扇。坐草莽际。诵弥陀经。以身法二财。施诸蚊蝄。门人以年迈难堪。请罢苦行。师曰。翾飞之类。安值妙乘。愿啖我血。经耳成缘。今有喂蚊台存。建炎中。述声闻会异题其末云。匈奴离杭入秀。兵火沿塘。劫掠蜂起。叹命在旦夕。而聊书此。此与章安当寇盗纵横而述涅槃玄义何异。方其造车溪也。明窗净几。为他所先。惟斗室尚虚。与四友迁入。即杨央渊．空相融等。剧暑中埋一大瓮。实以寒泉环外。靠背以爽其躯。肆习不辍者数载。众戏以五温堂。目之皆能角立一方。恢张祖道。实厉器育德于兹。晚岁宴处庵院。以绍兴庚申七月无疾坐逝。阇维烟至处悉有舍利。求者满愿。

　　法久

　　字则久。余姚邵氏。七岁师龙泉宗玮。十五试经中选。明年敕下祝发。𨽻当州开元受戒。依智涌于广严。见慧觉于观音。洎赴天竺。师亦偕行。比入寂。复依能仁法照。建炎中国步艰难。禅衲多避地入闽。师亦遍询。以广闻见。久从佛日果。果召师夜坐。必询台宗境观及楞严大意。甚蒙称赏。吏部何圭闻其诵妙经有功。于二亲讳日试命之。果有冥感。作一乘庵记以表襮之。慈溪罗氏请主圆湛庵。学者鼎来。绍兴十三年。太守莫将延以清修。清修距小溪镇几一舍。深藏岩壑中。泉洌石寒。烟云昼瞑。居七年。法宇一新。学者辐凑。患修生单寮多弊。乃辟众堂。净几明窗。禅板蒲褥。宴坐经行。语默视听。济济肃肃。虽有病弱。不敢少懈。盖身率之致也。又见学者胶于章句。鼓于颊舌。叹曰。天台之道。虽由四明而兴。亦由而废。苟非圣人复生。孰能扶持。院左有师子岩。因创小室。名以无畏。安住其中。日课七经。示寂于十九年冬。寿五十。腊三十五。塔于院西。山麓痴绝。道人颜圣徒自谓造师藩篱。撰铭及挽歌七章。嗣法慈室。妙云主延庆。日欲勒石。沮于众议。师天资慧利。强记过人。平居沉默。似不能言。疏决滞碍。其辩如流。举止委蛇。与物无忤。同舍久居。亦不见喜愠。云解行甚高。久隐明之二灵。着圆觉直解。学者韪之。

　　神焕

　　字尧文。湖之安吉人。学于慧觉。同门推㧞萃。绍兴间主思溪觉悟。讲训之余。唯事著述。大部难文先达出义。未尽者。悉明辨之。凡一百章。世称焕百章。以诸方供天。位次不定。乃考究大藏。参以祖言。全以己意。作诸天传。其序曰。据百录。安功德天座在佛左。道场若宽。更安大辨及四天王座在右。则知世人或七或十六．十八．二十一位皆唯鬼神品。任其增减耳。今欲定尊卑。列昭穆。良亦甚难。只如鬼子母乃罗刹也。岂得与大梵同列。有女名功德天。男名散脂大将。今以功德天居上。梵释次之。后列散脂．鬼子母。非失序耶。予嗟习俗之迷。未有表章者。因检寻大藏。作诸天列传。排出位次。随位释之。盖天有主客。有男女。有本迹。有显晦。大梵为三界主。帝释为三十三天主。四王为八部主。若功德．大辨但客寄耳。功德寄北天。大辨寄山泽。初无主领。兹所谓有主客也。功德．大辨．树神等并女质。梵天四王等并男身。兹所谓有男女也。金刚密迹五百徒党。皆大菩萨本也。现居神像迹也。兹所谓有本迹也。大辨对佛宣扬正法。虽位处客天。身拘女质。而言行则显。或但作影响众。不事敷扬。纵权有统王现丈夫形。而言行则晦。兹所谓有显晦也。知此四端。可与言天矣。如日月光明照世故。加摩利支救兵才难故。加娑竭罗保风雨故。加焰摩罗王冥界故。共二十一位。若合诃利帝南同鬼子母。即二十位耳。观师云。只数百字。囊括诸天。发誓护持之意尽矣。又安乐记一卷。圆觉疏二卷。高弟觉庵。简言教苑。推服孙鉴。堂思义近。主上天竺。

　　思梵

　　号丘山。锡号圆通。杭之临平湛氏。七岁师广严神应。法中六十六进具。传大智律学。志慕台道。事普明靖于净社。升座元为法嗣。请迁觉悟。与师偕行。又徙上竺。谓曰。觉悟虚席。无以易子。郡檄且来不可辞。开门受徒。草屦充满。王檀加敬。施予无算。斥以供众。囊无储焉。圆觉慈受深互相敬慕。四众两归。行道十年。筑归云庵。于西山亲莹。影不入尘。湖以空相再三延之不应。乾道四年五月。有日者谒曰。六月之望。师死日也。师笑曰。造物果能制我耶。却可少须秋凉。为偈云尔。谓六月亡我待八月。看信否。盖相半也。其月二十六日沐浴更净。趺坐龛韪。肃僧广严。诵佛而瞑。九月塔于方丈。弟子智崇．智泉。传道名闻者众。初师归里。意在度亲室。庐仅庇风雨。及奉供源源。屋亦荐增。所居东偏不盈丈。初寒盛暑终日危坐。以佛祖经论。宗门语录。参较商搉。着会宗集。四川制置晁公武序之。刊于成都。师禳禬灾疾。沴荡妖凶。应如答响。自言。生平多得于菩萨戒。凡有怪厉。不可制御。一为说戒。即不复作。

　　中皎

　　号法照。慈溪张氏。母梦堕月而生。十八落剃。永明初学于明智。游天竺。圆觉慈为首座。与之讲贯。深有造诣。印圈锥穴。了无差殊。靖康初刘都请(光)守台。能仁虚席。属讲艾举所知智涌。以师应命粥饭。不给不能安众。辟斥卤为膏腴。二十顷香积沛然。大小部帙。敷绎不绝。乙卯夏旱。临湫施戒。甘雨旋至。岁以稔登庚申。老于藏密之新庵。仅六年。书偈坐逝。年七十九。李南寿撰铭。

　　有明

　　字育才。号牧庵。金华人。受业善因。学于能仁圆觉。见车溪卿得记。主数刹。学徒膻慕。每讲不预看读。但令侍者签出起尽。以乐说辨。流泻无竭。罔不叹伏。尝曰。我领徒来七番摩诃止观。于正修中未尝举口道着一字。又曰。大部中欲作一个小难如片纸大。亦作不成。所谓文字性离。皆解脱也。故今教苑。略无义目。惟不二门。口义露一班耳。或问。十境．十乘方成观法。何故荆溪云。不待观境。方名修观。师曰。向尔道摄事成理。了其辨惑解蔽。类若此。初主仙潭适天。依持老分卫舣舟。闻讲鼓声。诣寺观瞻。就座侧听。临止观破法遍。横破九种禅那。皆非圆顿行人入道之门。竦然曰。我平生未闻此妙法。设礼而去。晚在延庆座上。临讲调御丈夫。忽数丈夫至听。师曰。若在儒教。论丈夫事。如忠臣不畏死。勇士不愿生。立天下大事。成亿代显名。不为声色名利惑溺。皆名丈夫。若在吾教。则以一心三观为舟航。六时五悔为㯭棹。降伏诸魔。制诸外道。不为分段变易生死所笼槛。方名丈夫耳。士夫服之。亦设礼去。其投机说法。入人如此。在延庆日。道尊行满。不非时白众。只四季于起信堂诫励后学曰。我所以不数数白众者。汝知之乎。不见道频雷天失威。若座下能守规绳。譬如鸿鹄青霄。罻罗安施。皆愕然。递相敬畏。其训徒众又如此。乾道四年十二月初三。坐青玉轩。令侍者请十六观行人。讽观经至真法身观令罢诵。召维那。集众。念西方佛助我往生。时众围绕。正首座云。和尚五十年说法度人。临行岂得无语。师曰。你既知我五十年说法度人。临行又要饶舌作么。恳之不已。乃留偈曰。住世八十。为蛇𥁞足。寄语方来。响传空谷。葬崇法祖塔傍。弟子天王用隐学。然浮石慧等甚众。延庆住持不十载。不入祖堂。师未及二载。故众以祔庙为疑惑。厉声曰。大道弘传。岂以岁月为断。遂入之。

　　可观

　　字宜翁。号解空。华亭戚氏。出家宝云。十六进具。依南屏精微彦。车溪声震江浙。负笈从之。尝举唱曰。般若寂寥。言下有省。如服一杯降气汤。依慧觉。于苕溪有横山。命师偕往。雪窗下读指要钞。至若不谓实。铁床非苦。变易非迁叹曰。语言文字。皆糠秕耳。建炎初。主寿圣。绍兴改元德藏。佛照坚赴天竺。鲁正议闻于邑。以师补处星未周而拂袖。越三载。正议复请。方来雾集。施者山委。讲暇补注楞严于阅世堂。霅以祥符延之。两载以疾返当湖南林。且曰。松风山月。自与作无尽衣钵。何言𧆌盐淡薄耶。乾道七年。魏相(𣏌)殿平江。请主北禅。正值九日。指座云。胸中一寸灰已冷。头上千茎雪未消。老步只宜平地去。不知何事又登高。闻者称之。魏得法语谢云。日敬拳拳。忽然打破漆桶。不敢辜负。竹庵赵相(汝愚)守台李参邴师。越皆以名刹招。不赴。淳熙七年。魏宪王牧鄞亲制疏。请主延庆。时八十九矣。抵在所。而王已薨。专使力挽其行。于天竺受请云。白云堂上。威德颇严。(讷久从学不禀法)老谬到此。无可拈出。记得世尊道譬如清冷云中霹雳起火。非所应也。王旨如生。岂容辞免行。李萧然。怡云平寄诗云。一筹已胜招提老。行李真堪赴洛阳。(富公请显华严住洛阳招提。迓之适温公至。同出郭候邮亨。见数十担过。温公问。谁行李。以新招提对温公遽归。公曰。要见华严。何故先归。温公云。已见此了。)不二载。归竹庵。九年二月十九示寂。寿九十一。腊七十八。荼毗舌根不坏。舍利无数。塔德藏期忏观堂。故香火不衰。有挽之者云。五至湖边似未曾。而今拗折这乌藤。不愁般若今牢落。一点光分几处灯。盖五住当湖。皆以竹庵退隐。今称竹庵者。以此续断弦者神辨．清一。师骨寒性急。一生清贫。所得远嚫。眼未尝睹。但令人手掬支费。以尽为度。尝戏云。孔方兄悉向丛林大刹挂塔。着罕有一个半个来。我且过堂作暂到。不亦省事乎。晚年取草庵歌。庵虽小含法界语。立法界。庵述记曰。庵主投老。一身常得自宽。如法界量。属门人曰。我灭后。当拣三无(风雨事)为我荼毗。散舍利于月在波心。(雪窦太湖三万六千顷。月在波心说与谁。)闻者仰其高风。着楞严说题集解补注四卷。兰盆补注二卷。金刚通论事说各一卷圆觉手鉴一卷山家义苑二卷草录一卷。若菊坡百草录十卷。及法语．书疏．偈颂。多散失。漫录数偈。平生方寸要分明。沙土深沉水便清。为己为他只如此。出生入死一时轻。万缘消落一丝头。万里无云一片秋。直到个中无事处。潇湘夜雨正添愁。礼船子云。夹山不在一揖上。明月芦华夜夜寒。船子固应无可做。偶来此地弄钓竿。三祖信心铭云。心是何物云何信。如箭射空空不受。空不受兮箭无用。十方诸佛齐拱手。中论四句云。中论因缘所生法。一句道尽无剩语。我说即是空假中。珠帘暮卷西山雨。答复礼云。性本无真妄。说故随缘起。有妄乃有真。了妄无可止。一悟无始终。顺迷有终始。昔在金刚藏。圆觉问斯理。有见即轮回。安能出生死。自赞反着袜。多王梵志得人憎。是孔方兄灰头垢面。只如此也好。一枚村里僧。

　　晁说之

　　字以道。太子太傅文元公迥四世孙。文元悬车深颐贝多。着法藏碎金道院集行世。公家学有传为一时文杰。尝着九学论见其门户之广。政和中为四明般官。闻教观于明智。倾心事之。与智涌为方外友。明智示寂。撰塔铭。发明宗教无余蕴。(三世传)序仁王般若疏。(世家)述净土略因。谈四土净秽。匪专事相。慕温公称迀叟。号景迂生。又欲尽未来际。以一乘因果断疑生信。号淆上老法华。隆兴间侄侍郎(公武)会圆通梵。示以答龙学刘榧所问语。会宗集为序曰。尝闻世父景迂生云。淅江东西有天台教。通其说者无禅讲之病。可以为人天眼目。闻此三纪矣。讲席益衰。禅宗盛行。其失尤甚。村墅愚氓。栖止丛林。闻善知识之风而悦之。曾不深究始末。即斓班其衣。摄齐升堂。非毁圣贤。诋诃经教。虚辞滥说。欺惑愚众。搢绅寡识。亦乐其遥庭。而师范焉。每讪笑之。兹又公之垂裕子孙也。著述嵩山景迂生文集(二十卷刊板汀州)。

　　陈瓘

　　字莹中。号了翁。南剑州氿县人。少登甲科。谦和无竞。见人短微。示意以警之。事亲孝。亲亡庐墓茹蔬。连年有甘露芝草之瑞。辅道录云。荆公之门多小人。温公之门多君子。荆公一传而得吕惠卿。再传而得蔡确。温公一传而得刘器之。再传而得陈莹中。则公之立朝刚鲠。诚有所自。公学杂华颇有所得。曾以习禅法偈请问仁师。旨趣已高。贬丹丘会明智。明智以止观．十境．十乘上根不思议境。以性夺修。成无作行语之。顿领圆旨。屏弃旧学。备见于与明智书及有门偈。偈曰。不思议假非偏假。此假本具一切法。真空不空非但空。圆中圆满非但中。是故三门之初门。即是不可思议假。初门即三三即一。而非一非三非四。一二三四指一月。四点似别唯一空。门门一一为法界。摄一切法皆无余。不以妙假有门观。谁知法界具足说。见思修证无不妙。心能观此体具故。若只观心不观具。则于一观分二家。一家观门异诸说。诸说自异观自一。彼迷一心具诸法。落在通别次第中。次第而生次第断。岂知十界本来一。三千本一亦如是。皆非世数可分别。第二第三第四门。此则次第而生者。犹如器钝而力嬴。何能顿破彼三贼。应当烧冶古珠铁。种种烧冶妙假法。不思议境本自具。古珠元无空假中。今亦不离空假中。空即是色假是心。非色非心名曰中。色心体绝中体现。于一一法体皆具。凡夫心具则佛具。取着不圆则不具。唯一具字显今宗。入此宗者甚希有。楼参跋曰。公忠言大节照映千载。自罹百谪。视死生如夜旦。平时学问深造自得。固自应尔。方在丹丘。逆境尤多。而心地泰然。深入不二法门。公学佛得力。岂易测哉。序止观(世家)。晚年克意西归。作延庆净土院记云。如来序九品。以至诚为上上。智者造十论。破疑心之具缚。缚解情忘。识散智现。则弥陀净境不假他求。若临明镜。自见面像。又曰。譬如清净满月影现诸水。月体无二。摄流散而等所归。会十方而总于一。亦如十镜环绕。中然一灯。灯体交参。东西莫辨。而方有定位。西不自西。名随相融。境将谁执。安以在缠。势方之见。测度如来。无碍之境。草庵曰。了翁可谓深颐佛祖阃奥者。今人言净土。或得于佛则失于祖。或得于理则失于事。得此失彼。而后是非矛盾。支离分裂。至于老死而不能合。了翁不数百字。笼罩诸说。得净土之全。岂非天资之高乎。公以贬去。诸子皆白衣。未尝怀不满意。宣和六年无疾而逝。靖康赠谏议大夫。绍兴谥忠肃。

　　中兴第五世五传

　　圆智

　　号证悟。天台林氏。母沉梦老儒托宿而生。幼聪颖。精于处决。喜人诵书。群儿拉以竹马。方挟䇿问难。略不酬对。父母异之。令习儒业。欣然听命。经目之书。悉能讲说。医方卜筮。皆亦详究。用一药即举寒凉。治疗使服者开晓。而病随愈。尝造僧舍。律师方讲观经。听而叹曰。落日之处。吾有故乡。今历耳根。得家信矣。世间名利。非我所为。流浪生死。徒自困耳。必依空寂之法。横截苦趣。丈夫志气。岂不在兹。潜往细听。尤慕天台教观。谓可传持。父母不夺其志。二十四祝发受具。依白莲仙。问具变义。仙指行灯曰。如此灯者。离性绝非。本自空寂。理则具矣。六凡四圣。所见不同。变则左焉。(铠曰。具如珠具宝。即理具三千。变如珠雨。宝即事造三千。仙言恐非祖意。)师不契。因扫地诵法华。至知法常无性。佛种从缘起意遂豁然。言于仙。仙曰。且喜大事判然。法华止观此为喉襟。汝能省知。诚造微入妙也。自是留心昭旷。多以此示人。每五日一寝。涵泳道要。惟恐不及。胜日佳时。或邀放步。师曰。我游不然。明牕净几。舒卷赤轴。参五佛。历三周。若阅止观。则十境．十乘。见祖师于尘劫。居东山二十四年。两山千众。多藏耆宿论辨。莫及推为上首。尝患学者囿于名相。胶于笔录。或者以一宗之传为文字之学。勉之曰。岂不思吾佛云。是精进处。只此一句。便有向上机缘。何不觌面激扬斯事。闻者警悟。每半月必作布萨。或曰。圆顿何必尔。师曰。圆家事理一念具足。所谓圆顿岂拨事求理。吾时刻中未尝不以波罗提木叉为师。及三十七道品纲纪其性。故纵辨宣扬。余五十载而扶律谈常。未始辄易。台帅谢参请主祥符。刘殿撰问教中一句如何举扬。以即事而真详说之。刘领悟自撰疏。请主鸿祐。士夫欲其近城。移日山。胡端明问。住鸿祐时。被旨面诵大悲圆满心咒。咒则不问如何是大悲圆满心。师曰。咒前列十愿心。若能将此投向刀山。山即摧折。施诸饿鬼。鬼即饱满。岂不因心而然。十年之间。道俗推仰。更白莲赤城庆善。庆善受业也。欲以投老乡曲。竞为整治。忽奉诏住上竺。师曰。上国名蓝。岂容冒居。既应帝命。理难违拒。秦相见问。止观一法耶。二法耶。师曰。譬之于水。湛然而清者止也。可鉴须发者观也。水则一耳。又犹兵也不得已而用之。以众生有重昏巨散之病。用止观之药。救其心性。归为全一之体。俾法界寂然。其名曰止寂而常照。其名曰观。若专其所止。则何所观。如公垂绅正芴。燕坐庙堂。不动干戈。中兴海宇。亦若是也。公曰。几乎蹉过。佛法之妙。乃如此王医师。(继先)请于觉苑讲华严。秦见又问。觉苑所讲。如何是大方广。师曰。大则无乎不在。方则非背非向。广则无所不有。又问四种法界。师顺他宗剖折。复以吾宗格之。公曰。可谓得华严髓。桐江瑛髼头知解超卓。自恃其能。不肯预先看读。遇大部文相交罗。荆溪着意辨明处。辄斥为穿凿。至云。荆溪可斩。妙乐可烧。说一难。难天下学士。世虽愤悱而莫敢抗。师作攻瑛集追破之。读者一快。却恨二师不并世也。又着普贤观指文等。其造天竺煨烬之余。仅存大士殿。有知师者。裒金五万余缗。殿堂门廊焕尔一新。当建造日。术者谓。主星不利师曰。佛与天星同一造化。苟宝坊轮奂。死复何憾。未几微恙。梦仙人饮以药曰。此天液也。所疾顿除。步武益轻。神采加健。绍兴二十七年。夏旱。秦旨祈求至诚宜祷雨。则随应。于明庆讲妙经一席以沾足。闻抵寺庄。闻其牲祭曰。何可违佛禁。为神说戒。代以香羞。年谷倍常。次夏督役甚速。至冬众屋咸备。示疾书偈云。人作辞世颂。我无世可辞。白云四望合。青霭入看无。知旧道俗悉与遗书。放笔坐逝。十二月十二已经二七。塔于寺东。初普觉日住持。于二十三年梦一罗汉。来自天台。踞其主位。即住台之无相。亦预于十九年。梦老僧自云。宾头卢从乳窦峰特来相谒。授山茶一合而去。住持缘法岂偶然哉。节使曹勋记行业。

　　智连

　　字文秀。鄞人。杜姓。母山。幼师叔父惠宗于崇寿。十八进具。明智目为僧中凤雏。初从圆照光。年三十依智涌。顿悟圆宗。修干古貌。丹唇碧眼。若长松野鹤。无一点尘俗气。与之谈。愈扣而愈不穷。代讲延庆。讲才宏放。落落风生。靖康后更主五刹。惟妙音遽退。余皆兵火之余。化瓦砾为宝坊。圆辨起废。延庆未竟而逝。天童宏智举师经营十年。众字悉备。真俗并行。有达官问法师剧谈禅律。官曰。师禅律谈通耶。师曰。冰泮雪消。固一水耳。又问。华严似繁。师曰。佛加被四大菩萨。兼彼次第说圆融法。所以浩博。若据佛意支离。所以为简易也。官肃然。感疾。众以药进。师曰。十方无碍人。一道出生死。偈毕拊掌大哂。指弹屏风。或问之曰。我自幸至此。不觉观叹悦。钟鸣吾逝矣。隆兴癸未十二月十八。火浴二十八。葬祖塔旁。楼参述铭。寿七十六。腊五十八。弟子行丕等十二人。得法三十六人。呜呼。死生亦大矣。若觉云连之敏锐。宜无憾焉。其启手足不明言所证。又不以竖升兜率。横截清泰的示后昆。而惟欢悦自幸亦无。乃大瞒顸笼统也。夫世或以往来幻迹推之。知其复来些位极人。以师之自幸无乃误耶。呜呼。死生亦大矣。

　　与咸

　　字虚中。号明祖。黄岩章氏。母牟梦白莲。惠食之以柑。寤觉甘潠而生。七岁披缁香积院。九岁进具。依智涌。涌曰。再来人也。心益明。行益峻。遂以晚进首众。智涌没。证悟继之。证悟去大理。李丞言于郡。具礼屈之。辞不获。为白莲九祖。年三十八。不数载。一家部帙。讲析殆遍。学徒云集。十有五年。岁歉。行化淅西。捐赀问法。所至沓然。孟郡王问十六观。答曰。佛国在极西十万亿刹外。而提封不越方寸。能观列十六阶而造圣域者不远。郑资政问楞严八还。答曰。迷心为境。八法瞀乱。达人大观。一见何疑。皆能发悟。厚给其资。仍岁遣供。渐倦酬酢。隐于受经。大道所托。珠光玉气。不容闷啬赤城。益告寂。钱参白师强起之。善类倾向有加于前。着菩萨戒疏集注三卷。金刚辨惑一卷。复宗二卷。法华诵经撮要一卷。又精于易。折衷诸解。因取诸咸号泽山叟。词疏偈颂。应求立成。广斥卤以羡厨供。严塔庙以崇像教。今多赖之。所居肃然。笔砚外无穴长之储。尝于临海法轮施戒。千人俱会请圣师。时宝光烛空。五苾刍降。隆兴改元。五月戊戌坐寂。龛于东冈。乾道三夏。茶毗祔智涌塔。员外郎鹿何铭曰。呜呼异哉。兹其所以坐而亡。久而真体不坏。火而舍利五色。为人所敬信。白莲赤城二刹之塔角立。是宜为书。淳熙三年嗣子法希绍其席云。

　　慧询

　　号月堂。永嘉陈氏。寓于明之朐山。梦僧求化而妊。幼而杰异。从师祖印院授法华。数遍成诵。以披缁省亲。祖母谕曰。汝既出家。当学吾乡忠。佛子无事勿恋父母家。师因志学投澄照。请益于首座。草庵曰。天台智者圆悟大事。乘机演法。牢笼众典。抗折诸宗。为帝师范。后有继者。皆怀抱日月。游刃世谛。为王公大人宗仰。今徒守其干枯小学。分裂破碎。雕篆怪僻。使其徒附口而书。朝繁夕冗。自救不暇。安在其能游刃世谛。怀抱日月者哉。王臣忽之。为小道异宗鄙其为算沙。岂古今为道不同。抑学者乏其才耶。庵曰。才常有而匠不常有。吾宗所以日弊。梗楠𣏌梓。遇非匠石。则绳墨剖劂之不当。卒为段于沟中。吾佛有言末世众生说病为法。名为可怜悯者。天资不高。管窥蠡酌。专文失其要会。领略失其精微。由小径失其大涂。弊一曲失其该遍。盖人以大口。扰人以细科。非毁以作新。滋蔓以夸广。杂以禅语而谓深宗旨。私然其说。而公为异。同是数者星分棋布。中人以下安得不染。其化高者窃笑而不顾。愚者趍之恐不及。欲吾道之光不可得也。夫学先宗旨。余说次之。余说异味可无也。宗旨稻梁不可无也。古云养大体为大人。养小体为小人。抑宗旨大体也。子为大人乎。小人乎。又以序送其遍参曰。继祖克家。必和平忠厚。操履静正。然后博学于文。异义深旨。黑白了然。则勍敌紏纷。开深进始。赫然兴起。盖不难矣。其本深。其流长。人到于今。咸受其赐。则法智是也。则如教遍参。反南湖。依圆辨。绍兴末中选住持四迁。而绍祖席。恣辨宣扬妙经。日课寒暑不违。示疾书偈有云。身绕祖庭香火心。与魔佛同游。念佛结印。坐逝遗言。分骨为二。一祔亲陇。一塔祖原。众以历代窆全身。惟剃发以酬师志。越岁未葬。学徒有启发瞻礼者。睹舍利可掬。光彩陆离。详具陆提举(沅)赞。

　　善荣

　　号悟空。乌程潘氏。母朱妊。屏荤血。诞生有光二道自庭。除冲霄汉。则双产二男。岁余皆病。忽亡其一。有巫云。若不出家。亦不保。舍侍法忍智纯。具戒能诵本经。十六学教。得记于清辨道昕。绍兴末以祥符席端。主太湖宝林。移慧通。迁车溪。淳熙癸卯董越圆通。五月十四示寂。颂云。要死便死。要活便死。万里清风。一轮明月。火浴求舍利者皆满其愿。所著大部决疑行世参学李中书．张知合。嗣法紫金．法通等百余人。年七十七。腊七十四。

　　景咨

　　新市人。从梵圆通于思溪。得意教观。戒净精勤。以赜禅师十六观颂弘赞净业。语带葛藤。行人难晓。启梵别颂。梵念其留心利他。为其颂已。暨览往生传。知其已生。而传不云先究台道。是不知彼有学大乘。功似隐其德。因备书于十六观颂序。

　　宗印

　　字元实。号北峰。盐官陈氏。师慧力德邻。十五进具。学教当湖。得记竹庵。遍参东浙。修长忏于南湖。周氏命住庵。师数其量非法佃者所苦。请革之岁。减三百斛而从命。参象田圆悟演。演征西来意。答有屈无叫处。佛陇忌夕。深夜炷香大殿。泣泪失声。演厚礼归之延庆。尝思寂光有无。闻空声曰。寂光土体如水中月。资教空虚堂。延以首座堂。着宗极论。扶智涌。事理角立一性宗旨。师设九难宗极。堕负。通守苏玭。睹不二门。文虽简严。而昧其说。撮示机要。领旨白师座。请住正觉。降闻人参议楼五通神馆。香积启杜。国珍建寺之愿。正觉瞰海。海风作祟。势同拉朽。藏殿仅存。扶摇愈厉。僧徒散去。师以死诵咒。竟保无虞。徐整治之。未㫷而还旧观。明越尚淫祀。有请为神授戒者。师感梦而赴。以兆问神。若响应焉。他庙附语．尸祝．求易祭者。数十迁。隐学苏亦环召贰上竺。邀师偕曰。知和尚心者我也。盍西归相与弘赞。居东二十七年。而复浙右贰上竺。讲止观。时丛脞之弊。炽于泽国。支离名相。轻毁戒律。因痛加针砭。学者或谤．或疑。终则翕然。从归于正。围座挟䇿。非复吴下阿蒙主者。以多士忌之。隐雪峰毛氏庵。问道者沓至。严陵赵子敬彦肃洛学翘楚。以庆元龙飞诏起问。如来山世先转何法。答。示生同居。先苦谛也。又问。诸大乘经多奇异说。来至法华何平平也。答。机未熟时。鼓舞动荡。机熟会入。炫骇何为。赵悟时教大旨。每称为南山肉身菩萨。从受删定止观叹曰。四天下外见复于实际者。此书也。必自晦庵(朱熹)．赵相(汝愚)。始志未酬而卒。初赵望风抵排。与僧论议。理左舆衬。僧没。行衰服门。人怪之。答曰。法恩逾父母。非小子所知。亦信道之笃者无何。林氏以普光落成。来命昼讲夜禅。法席济济。有以鬼道惑众者。欲以抄化。自便其私。师斥拒之。俄以伪败。德藏来迎。慨然曰。肄业之地。思报久矣。风行草偃。古刹一新。继领超果。易门南向。讲阁．忏院肃。圆通香火。朝旨优之。县尹钱訚苦旱。师曰。勉释疑误。结请观音期七日。必得雨至。朝阳焰蕴。隆行道焦枯。尹犹问。有雨否。师云。有雨。率徒厉声诵咒。雨逐云至。丰及比境。其后精神资以升济。疾瘵赖以平复。妖邪息迹。疵厉变祥。括为生佛。平江北禅。以久圮迓事方兴。适灵山海空英。举以自代。诏从之。学徒逾五百。于慈云有光焉。召对便殿。锡赉良渥。有问者直告而无饰辞。识者以为暗合大本。(仁庙赐对。人问之。应曰。吃茶闲话耳)嘉定六年。以观室缘行化松江。十二月初八示寂。于弟子行一庵。寿六十六。腊五十一。葬慈云塔傍。师三衣准律。五辛刚制。平居燕处。穆如清风。临众莅事。严如畏日。训俗训徒。各得其体。常云。凡为讲者。略知十事。具宗眼．点旨趣．示境观．提大节．尽文义．缓言语．省繁辞．整戒仪．除我慢．责讲住。具此十已。依稀驾说。所著金刚新解及释弥勒偈。简示亲什。同异有功。教义几百章。初师友青龙文慧。慧诗律高。因闲琢句。慧夺笔掷之曰。兄大法柱石。岂我等比。故折节精一。以至有成。慧专净业。临终空声云。中品中生。嗣法俊芿。先传密教于日本。慕台道。航海来学。开禧逆虏犯顺。芿欲结坛诵咒。如不空解安西围者。时论骫靡。扣阍无路。师俾芿遣徒于日本。取五部法。而徒死于海。吁圣教行否亦有时耶。兹足以表其无我故其没也。同宗异派。山城水国。无不悲号。谯大卿(令宪)尝贻书约共弘法。师友征所以弘者。谯曰。使师徒各安其分。不以小人加君子上。法自行矣。后之人师颇知此理耶。抑亦病于知易而行难耶。嘉定十七删子元粹绍其席云。

　　中兴第六世二传

　　若讷

　　字希言。嘉兴孙氏。十三出家普济。进具依竹庵于德藏。刳心请益。虔奉观音。诵咒积亿。婴疾濒死。梦美女灌以灵液。寤失其疾。礼佛陇塔。恍惚神交。依证悟于赤城。质疑问难。靡不悟解。同袍多富室子。罕禁非时食果。师攻苦食淡。结喉长颈。状如病鹤。以穷目之。笑颔而已。归觐亲。智抚之曰。勉营福德。中兴吾道。回受经。亲建窣堵。智主上竺。召以首众。讲法华文句。四座竦服。智示灭。诏师嗣之。时禁度牒。学侣星稀。讲席宏开。方袍竞集。孝庙以雨赐小愆。命祷大士。无不立应。出御府玉器。严奉亲制。赞寿成皇太后。造宝冠严其首。乾道三年。赐右街僧录。易院为寺。宣问光明忏法。答曰。方等会中。四大天王流通正教。帝王．士庶亦可修持。诏建观堂。大内仿为之。每四月八日。领三十僧重修。尝问。佛法固奇妙。安得有如许演说。答云。有本者如是。佛证中体。譬犹明镜。从体起用。安有穷尽。陛下端居九重。目应庶政。亦如一大明镜。随体发现。进左街僧录。慧光师号。淳熙初诏建藏殿。明年临幸赐供。上曰。最初得和尚发明圆觉。悟个待对法门。譬如着棋。胜负既分。不但打并。棋子连棋槃一时打并去。师云。打并底亦不可得。离远离幻亦复远离。得无所离。即除诸幻。岂存待对。上曰。和尚非但说通。亦复宗通。诏讲圆觉至此虚妄心若无六尘。则不能有。师曰。心本无形。因尘有相。尘灭心灭。真心湛然。上书其语。以赐问金刚旨要。师曰。此乃大般若六百卷中一分兴问断疑。特喻金刚。故无著论。此小金刚波罗蜜以如是名。显示势力。絓是般若。皆有是力。此既诸般若之释疑。是故金刚二字。文虽出此。义实通。为诸般若作譬。故持说者福重功深。上曰。朕日看三卷。却来和尚处忏扬。命僧各诵合三万卷。御劄云。平昔以来。禽．鱼．兽类伤害或多。适一时情。造三等罪。是仗般若。悉为消除。庶使群灵。俱登正觉。兹有以见帝王好生大德。虽玉食之奉。不忘责己。吴兴汀王尚幼。上所钟爱。敷座中殿。诏为摩顶说法。以疾丐闲。上曰。旦赐地筑室。更待数年。彼此作闲人。水边石上共话无生。十一年。归兴福。授两街都录。光宗在东宫书归隐字榜。其室制赞褒之重华。退养召注金刚。肩舆出入宿于殿庐。尝奏复试经。已得旨。但不先委。禀都堂令知利害。所系及下。僧司搜其格式。莫能供申。竟为执政怀疑。尼之欲复申请幸鉴覆辙。山家．玄句．止观三大部。虽蒙仁庙宣赐东掖。曾王二公。建藏南湖下竺。既不获。预大士轮藏阅者。初未睹焉。淳熙三年。御批下福州东禅。镂板永同大藏流行经肆。申到两藏。一以供御览。一以畀觉徒。大部广行。师之力也。西湖两圆觉。诸后妃功德皆为教庠。亦以一时庆会也。生平少病。晚益坚瘦。绍熙二年十月一日谓侍者曰。浮幻之躯世缘畴。昔宗法华。讲法华。斯须不离。既以此始终。可紏僧三七员。修法华期散忏。取道具进。两宫澡身。书偈坐逝。寿八十二。腊六十九。葬于正寝。谥宗教广慈。塔名普照。给事宋之瑞撰铭。

　　端信

　　字孚叟。号正庵。永嘉人。禀一庵处躬。躬禀圆辨。宗旨明白。谈辨无滞。主南湖。临行集僧讽安乐行至深入禅定。见十方佛而逝。偈云。生既恁么。死也恁么。云散天一碧。日轮恰当午。叶水心题端信大师教观书云。师自天台教观。兼习诸宗。性义融彻。词辨锋起。淳熙初。都下禅讲尚多宿旧名人。师年少操矛入室。援据古今。咸中机要。比难骇曰。信书厨勿与争也。甄监簿(良友)意疏说慧高下在口。师未尝假借。猝疑诡问。必𨤲折。首未使傲消气折。乃已甄深畏之。阖户长年。人莫识面。惟教其徒趍西方空寂。无世间名利。语以此自终。

　　(七世)慧明

　　字无晦。号晦庵。盐官赵氏。母王。诞有光异。年十一事化度圆智如果。果长期别墅。师诵法华乞四事以奉惟谨。果灭时禁度僧。或勉业儒。师举袖示之曰。毕命此服矣。更侍祥符嗣持。禁施度戒。师上竺训录未久。户屦告满。霅以慧通招迥而后应。张端靖(子正)辟富春庵将奉。拨田甚伙。辞不多受。忧互用也。上竺踵习传家虚座。元拟补处致师。师宵遁。德藏慈感竞延皆不受。与常照叶有缟纻契谢事。依之时谓大宋二高僧。庆元五年二月二十二日示偈。天乐盘空而逝。火化求舍利者如愿。高弟本净塔其骨。良渚建真寂。念佛入社者万人。师山门出㧞。投筹盈室。制空寂庵记．修心要术有功两土。文具顺俗志。

　　护法内传

　　南岳云。法付法臣。法王无事。我子孙勇猛精进。擐甲胄。忾仇歒。责讲任。工著述。以算数孔目为正信。以落日悬鼓为期心。凝神妙三观之场。顿辔四三昧之域。皆法臣也。今录其言行可考。世代难明者于传。或埋光铲采。而他文不能自掩者。嗣书之不无望于同志也。

　　法诚

　　雍州人。师蓝田神异僧僧弘。奉训诵法华。行三昧。梦普贤劝书大教。即命书八部般若及华严经案感瑞。手写法华感瑞尤异。贞观示疾。愿生兜率曰。有童子相迎。吾去矣。光自口出。异香充室。怡然坐委。师坐夏辄诵妙经三百遍。余日兼持。犹得二遍。纵值宾朋。非部终不语。计十年辄万余部。

　　法向

　　扬州人。十六出家。事勤。苦诵法华。立法华堂于栖霞寺。行法华三昧。三七精进。大获灵瑞。虎暴人民。道俗设斋。忽入堂搏一人去。师唤曰。莫造次。今为设斋。可放此人。虎放之。其虎皆集。以杖扣头。为说正法。遂不为害。

　　恒景

　　当阳文氏。以贞观二十二年敕度。习律于文纲。一闻能诵思惟。而行入玉泉追智者遗踪。修止观。于寺南十里立龙兴寺。天后中宗朝三诏供养为戒师。景龙三年奏乞还山。诏中书门下及学士设斋林光宫。帝赋诗饯之。中书令李峤等和师捧诗振锡而行。先天元年卒。葬寺西。

　　飞锡

　　神气高邈。识量过人。初学律。后与楚金研究教观入京。止终南紫阁峰草堂寺。敕住千福．法华几三十载。不空翻译新经。遴选英髦。频当笔受润文之任。永泰初诏同良贲等参译仁王护国及密严经于天明宫内道场。与不空及学士柳伉重加详定充证。义正员。辞笔无愧。晚撰念佛三昧宝王论。列二十门难疑答问。于欣厌取舍深有发明。

　　楚金

　　广平程氏。母高。梦佛而妊。七岁出家。礼藏探经。法华在手。九岁依西京龙兴进具。夜诵经至宝塔品。身心泊然。宝塔忽现。释迦分身。满虚空界。禅坐六年。誓建斯塔。诚怀一启。檀信善来。于筑基夜。诵经行道。众闻天乐异香。玄宗梦睹楚下金字。诘朝访问。咸以师对。乃亲书额。广锡缣缗。落成之日。五色云团塔顶。谓同学曰。凿井见泥。去水不远。钻木已热。得火可谐。凡我七人。聿成一志。昼夜诵经。香烟不断。春秋二时。集四十九人。行法华三昧。奉旨许为常式。前后道场感舍利三千七十粒。谋葬舍利。又降一百八粒。图普贤变相。笔锋得一十九粒。圆体自动。浮光莹然。血书法华菩萨戒。以答九重及所生。写法华千部。金字三十六部。用镇宝塔。又写千部。散施受持。化缘既毕。右胁而逝。新尽火灭。雪颜如生。寿六十二。腊三十七。天子遣使吊之。塔于城西。岑勋着碑。师自幼书经。不衣䌙缯。寒加艾衲。贞元十三年。左街功德使窦文场奏先师楚金于天宝初。为国建塔。置道场。六十余年。经声不断。乞加旌表。赐谥大圆。

　　智琰

　　宋姓。母张。梦升通玄塔相轮坐而诞。八岁出俗。十二诵彻妙经。咸谓神童。祝发听讲。聪慧开发。隐虎丘山讲忏。外诵法华三千部。霄罏未爇。自起烟芬。夕罐才空。潜加溢水。盖天童给侍焉。行三净业。修十六观。紏五百余人日建斋讲。逾十年。讲法华净名皆三十遍。观音百遍。缘毕化去。

　　行满

　　万州南浦人。受具依石霜。抵豫章。仰天台灵迹。栖华顶峰智者院。十载知茶灶无愠色。卧土状。烧粪扫以暖其下。曰。解衣就席。喂饲蚤虱。已着衣如故。槛外巨松横枝有小树寄生。每宴坐必袅袅而侧人。谓。树作礼。满茶头也。不信伺之。见其坐则作礼如故。退则屹立亭亭。四十年随众糜膳。未尝便溺。开宝中言。我当行矣。念文殊号助我。少选。默然而化年八十余。

　　王安石

　　丞相舒王也。初宰。鄞听广智讲故修性事理。体用之谈。往往言于讲义。与崇法端教主善。音问不绝。崇法留题曰。小亭临水间修篁。郁郁余华席地香。惟愿时人观此境。尽将烦恼作清凉。葬鄞女于崇法。解官以诗。别曰。今泛扃舟来诀汝。死生从此各西东。俾净人灵照守之。既相书与崇法。会公因呼灵照。照至甚喜。问。能读诵书写否。皆曰。不能。能调味耳。王曰。膳奴也。遣归书与会曰。灵照回。与法华经一部。观音菩萨一帧。纸二千幅。笔一百枚。王薨。夫人始与灵照僧吁王。真受佛付属者。不妄与人。僧今愚夫懦卒。刑余残疾之人。率厕于金界福田中。在职者弗顾也。或谓三宝如大海。平等无高下者。此一体三宝耳。非住持三宝也。王收国手𥁞观音。为火焚其半。因游兰若。于金刚足间获半身。试合之。无毫发差。王喜叙以流传。鄞泮得其本刻石讲。陈天俞赞曰。菩萨身相本无离合。即物为相。离合宛然。或露全身。或现半体。随缘赴感。皆我自心。当知𥁞自心生。烧从心灭。但众生不知一相而滞二边。故菩萨示二身而归一体。一体非体。非体亦非离。此亦非是名菩萨。又法智忌疏云。法体如如。本无出没。世缘冉冉。乃有会离。自智者示寂于天台。道若悬丝。而引石洎通。师传芳于鄞水。声如出谷。而迁乔寥寥。像法之余渺渺。荆溪之下。南辉台岭。东绍丽师。虽作者蔑以加于若住世异此也云云。若赫日之中天。似迅雷之出地。草木瓦砾。尽演真诠。鸟兽虫鱼。咸通妙教。味其语。可卜其所得矣。

　　子昉

　　吴人。净觉高弟。嵩明教作定祖图正宗记以付法藏传。荧惑天下。斥为可焚。专据达磨多罗禅经党附智炬宝林传。师援经质论。作祖说。以救付法藏。又三年。嵩度禅经有窒碍。辄云。传写有误。改削迁就。影带私说。倚傍僧祐。出三藏记律宗名字而作解诬。师亦出止讹。折之以图会禅经。出三藏记文示之。则嵩穷矣。嘉祐治平间。都官沈起。施邈序其前后。实为今家不刊之典。又与译苑衍公书答兴教臻书辨折。尤力附集后。夫师御侮勤矣。备矣。肆侵轶者得不以万里长城为惮干。

　　杨杰

　　字次公。无为人。以处为号。妙年登科。官至主客郎中提点浙东刑狱。宿禀灵机。遍扣禅那。又深妙三观旨趣。高丽义天表乞遍参中国禅讲。朝以公接伴至台之白莲。与法真咸契。执弟子礼。礼智者塔。题其文曰。诏陪高丽王子祐世僧统义天访道吴越。遍游天台。登定光佛陇。观智者亲笔愿文。僧统礼于塔前。誓传教观于东国。抑亦知师之用心。与夫今之号为行脚者。区区谋之道路。惟饮馔丰美。起居便适。足间幢幢。往来老死而不悟者大相辽矣。(五偈世家)咸示寂。公守京口。得遗书。寄赞曰。三观通明念念圆。祖师炉拂秪心传。遗书封了加趺坐。不住白莲生白莲。撰无相院碑言。能仁一代化意。如指诸掌。仍云。智者建化天台。以法华三昧为极致。以安养国土为依归。盖不读法华无以明我心本具妙法。不生安养无以证我心本具妙法。瞻礼双林。藏忽自转。诸僧请赞。赞云。双林宝藏转毗卢。不假旁人用力扶。四海高僧莫惊叹。譬如盘里一明珠。晚专净业。游官奉丈六弥陀𦘕像以行。临终坐逝。感佛来迎。颂云。生亦无可恋。死亦无可舍。太虚空中。之乎者也。将错就错。西方极乐。时荆王夫人梦与亡婢游净土。见朝服坐华上者。璎珞变身。其衣飘扬。随风散灭。婢云。杨杰也。比寤询之。逝已数日。文集外有释氏别集．转辅道集。其十疑论序决疑集序谈净教尤力。有云。爱不重不生娑婆。念不一不生净土。亦有善士废三种不信心。不求生者。尤可嗟惜。一曰吾当超佛越祖。净土不足生也。二曰处处皆净土。西方不必生。三曰极乐圣域。我辈凡夫不能生也。斯言真可龟。鉴照律师赞云。道德仁义。教．观．禅．律。信手拈来。一源流出。彼上人者难可酬。其谁敢造毗耶室。无相碑云。有善勤者。因院欲兴衰。其徒告于郡县。愿延博学高行。讲智者教观之士领之。而以勤为称。勤住净名。则有严继。严住赤城。则利赟继。赟赴宝藏部。使者复命勤。众无所容。卜迁胜处鼎新之。识者谓若非诸清净众。讲妙教观。则不能成就如是道场。而谱系无闻焉。台史缺典久矣。

　　能

　　嘉禾人。少学能仁。熏修忏室。几四十载。行人之名闻于江浙。然不敢自谓修行者。智者六时行道。四时坐禅。云。修行常仪。于我何有。同修接膝。未尝见齿。有患不废禅诵。惟不食数日自愈。虽老。看读如初学。草庵问。师未忘筌耶。师曰。筌何所忘。庵大惭。当暑晒衣。叹曰。慷慨丈夫却同藏。获辈悉以入常住。留二布单。一弊如糸。夏被其一。余则篾束置梁梠间。冬则旋取御寒。或入林施蚊。或入山施虎。逢二虎低回而去。室中资具或者戏玩。则持与之曰。我无用。(然指请慈三世传)山神兴供。一方道力所感。常与交接。欲游山。则神荷之。香积有乏。知事告急。师闭户力拒。次日山门方辟。施者源源。皆曰。昨夜行人巡门报云。常住空虚是知山。神荷也。终于能仁。

　　思净

　　钱唐喻氏。号净土子。三十五祝发。依桐江瑛。听法华。受净土观念法门。诵弥陀．观无量寿为日课。𦘕丈六弥陀像结众缘。虽市曹刑人之所。亦别作之。每下笔澄神净室。忆佛念佛。得光明相好。方解衣盘礴。义天僧统同伴使杨杰睹𦘕佛于灵芝。叹曰。此真喻弥陀也。其得名自此。有部使者问。能𦘕弥陀。何不参禅。答曰。平生只解念弥陀。不会参禅可奈何。幸有五湖风月在。太平何用动干戈。于西湖畔镌石为佛。誓以三生而成。既及百尺。薛侍郎问。弥勒见在天宫说法。于此凿石何为。答曰。咄哉顽石头。全凭巧匠修。只今弥勒佛。莫待下生求。大观中僦舍城北。领众乞食。期饭僧百万。不二十载。已逾八倍。郡守移妙行额以旌之。宣和盗起。清溪所至。无噍类犯钱唐。告渠魁曰。愿以一身代满城命。贼锋为戢。绍兴庚申十一月。静想西方。七日而逝。异香浃旬。吕丞相(颐浩)命葬于法堂左。张侍郎(九成)撰铭。

　　元颖

　　霅人。号佛慧祖觉。大观中传台道。政和癸巳建智者院于受业。秉笔于慈霔阁。始正像统纪。终教藏目录计百卷。于天台宗元录自叙曰。宿因所发。早投足于天台。像运获逢。忝留怀于教观。常叹宗元失绪。祖裔迷伦。虽奔走于江山。恨蔑闻于传注。图籍纵有。各擅一途。况记行业者。漫夸平昔荣。碑刻者。徒攀高尚。后代狂简。兹实有之颖。不拨汲深。每怀露惑。书其万一。呈似后贤。庶几将来。删补有渐。于宝云通云。考其事迹。殊无识其大者．小者。此式礼二公过也。及至宝云。但一影堂耳。兹可见其为法之心。述法华灵瑞十科。普贤证明。妙因成就。鬼神恭敬。禽兽钦伏。所愿成就。化佛来迎。往生净土。果报生天。舌根不坏。香光表瑞。乃结云。若以实相为法华。则诸经诸行莫非法华。若以希有为灵瑞。则此身．他身莫非灵瑞。良由佛乘是一。感召随机。瑞相滋多。聊用囊括。郡补都帅有利其富者。倚势夺之。民其衣闻者流涕。李咏史。讲业端能继祖承。僧纲复振竞仪刑。主张遗教真龙象。缁侣诜诜仰德馨。厄会权臣宿债酬。幅巾短褐恣遨游。盐桥庵上归真寂。尚有遗基着远猷。

　　钟离松

　　字少公。婺人。冠𨽻上庠。睹江谏议念佛三昧咏。预京师慧林净土。因兄木讷。首座知自性弥陀。唯心安养。年逾七十。兵火飘零。晨昏不懈。乾道中奉祠吴郡。过宝积。实重增信念。遐想莲社清风。东林高躅。会东平吕侯洎诸名德。刻意熏修。遂结念佛。再月一集。社友吴克己曰。发菩提心。必具悲智二行。矧求生圣域。须启迪群迷。安得写十界九品。俾瞻敬省。觉为广大无穷利耶。公率众捐金。图宝积门庑捃摭教藏。发明旨趣。一示万法唯心。一指西方径路。勒石以记。寿八十六。无疾而化。

　　江公望

　　字民表。严人。少第进士。崇宁初恪谨言责。着心性二说。纳忠于君。述念佛方便。文率诸寓公及解行僧建发菩提心会。坐定合掌。一一致问。仁者发阿耨多罗三藐三菩提心未。对曰。已发阿耨多罗三藐三菩提心。乃退大得楞严渊旨。谓钟离松曰。程氏已造于阃第。未入其中耳。宣和末。知广济军亡子梦于舅王曰。烦禀我父为我就天宁诵宝积经。即有生处。我父修行功成。冥间标名。金字牌矣。数日坐逝。

　　吴克己

　　字复之。号铠庵。建安节使世胄。曾大父达学居婺之浦江。幼颖悟志学。开卷辄通。所友皆名人。读周官。慨然以封建井田为可复。经传子史。学路源委。无不透彻。淳熙中四魁待补。叹曰。射目中眉。命与时违。遁于左溪。感韩书抵斥。志深决拾。苦目疾。叔僧如益勉祷圆通。辄云。临危不变。真大丈夫。有告以朱太医语杜祁公。公未读佛书。何以知其不及孔孟。有试持大士号。而目旋愈。稍废复剧。深信精持。其疾良已。读楞严至空生心内。犹云点太清。豁豁发蒙。成两颂焉。观山谷诗赞美宗镜。潜心此书。甫毕两函。以所得告开上人。上人折之宝积。实令废宗镜读止观。洞悟一家境智之学可修证。如母得食而忆其子。怀友人诗云。但悲三界苦。难使一身闲。为孙如圭诖。妙经空相辉。赠诗曰。却有刘虬老居士。见处或过生公贤。公亦耻与枣柏埒谓彼弘兼粗之典。我释第一之经也。枣林敬赓。其诗有云。私淑诸人归至化。倒修凡事入玄门。嘉定七年十一月十五日。终于在所宝山。李侯馆以僧礼茶毗南屏。明年正月入塔浦安院。顶齿祔葬左溪。寿七十五。所著儒语读史精骑二卷。杂着历代纲领各一卷。习易遗藁集封建井田各三卷。语孟集注五卷。入道后科四教仪楞严纲目止观大科法华枢键盛行。楞严集解．行议入梓。晚编释门正统曰纪运。曰列传。曰总论。未就伦理今兹所集资彼为多宗鉴。不没其实。于其高议。必标铠庵曰字以冠之。一生清介食贫。栖栖利物。善巧方便。有豪贵不能行者。其生也。家人梦湛。假名托宿。洎其学教议论暗合。又嗜其文吁异哉。

　　释门正统第七
卍新纂续藏经第 75 册 No. 1513 释门正统


　　释门正统第八

　　良渚沙门　宗鉴　集

　　护法外传

　　原夫宗途前导。此绍介之能也。于橧御侮。此将帅之劳也。异派朝宗。此扶持之力也。揄扬褒拂。此游谈之助也。四者不备。人未有能自立者。维圣凡难辨。权实罔测。但该四用化功。依世代裒之名曰护法外传。

　　昙鸾

　　雁门人。从陶隐居受仙经。闻三藏菩提流支。佛道有长生乎能却老不死乎。支曰。长生不死吾佛道也。以十六观授之曰。诵此三界无复生。六道无长往。盈虚消息。祸福成败。无得而至。其为寿也。有劫石焉。有河沙焉。沙石之数有限。寿量之数无穷。此金仙氏长生也。深信之。焚所学而诵观经。修三福业。想像九莲。寒暑之变。疾病之侵不懈于始。魏主号为神鸾。一夕诵持。梵僧入曰。吾龙树也。所居净土。以汝有净土心。故来见汝。鸾曰。何以教我。树曰。已去不可及。未来未可追。现在今何在。白驹难与随。言讫而失。集众陈诫。令高唱阿弥陀佛。西向而瞑。天乐西来。良久而寂。敕葬汾西。

　　刘虬

　　字灵预。南阳人。宋泰始中宰当阳。年三十二以南郡丞归。隐居草堂。服鹿皮。夹饵木胡麻。覃思佛理。六时礼诵。疏华严以顿．渐二门。判教注法华．金刚。躬自讲说。世咸高之。荆溪云。生公以云喻法。居士以云喻应。奈何天中道真而谢。俗子笃论其理。何道俗哉。齐高受禅。以蒲轮束帛。征为通直散骑侍郎。不就。比委竟陵王致书。答曰。虬四节卧疾病。三时营灌植。畅余阴于山泽。托暮情于鱼鸟。宁非唐虞重恩。周召宏施耶。建武初以国子博士征。不起。年六十卒于江州。白云徘徊。异香满室。钟梵鸣空。赴葬者数百人。余论为集二十四卷。朝以文为世范。行为士。则谥文范先生。

　　傅翕

　　字玄风。义乌人。母王齐。建武四年五月八日生。端靖淳和。无所受着。与里人渔。以笼盛鱼沉水中祝曰。欲去者去。止者留。人以为愚。年十六娶留氏。子二人。普建．普成。洎二十四渔于稽停塘下。梵僧嵩头陀语曰。我昔与汝于毗婆尸佛前发愿度众生。今兜率宫受用悉在。何当还耶。令视水。则圆光宝盖环覆其身。乃悟曰。炉韛之所多钝铁。良医门下足病人。方急度生。何暇思兜率乐。从僧至松山下双梼树间曰。此修行地也。结庵自号双林树下当来解脱善慧大士种植蔬果。任人采取。为人佣工。与妻妙光昼作夜归。敷演佛法。苦行七年。宴坐见释迦．金粟．定光三佛东来。放光如日。又金色自天下集于身。拳握之内或吐妙香。胸臆之间乍表金色。空声唱言。成道之日。当代释迦坐道场。由此四众沓至作礼。郡守王烋谓是妖妄。囚之。兼旬不食。愧而释之。还山愈精进。师事者日众。乃曰。我从兜率宫来。为说无上菩提。昔隐此事。今不覆藏。正为相接。大通六年使奉书诣阙。谓帝国主。救世菩萨。其言上．中．下三善。以虚怀为上。护养众生为终。且云。大士誓弘正教。普度群物。闻皇帝志善。欲来议论。诏曰。善慧欲度脱众生。解一切缠缚。大士行无方所。欲来随意。十二月至钟山。明年三月八日至阙。帝素闻神异。预敕锁门。及门不得入。以大槌一扣诸门尽开。径入善言殿。谒者三赞不拜。直上御榻。对语异常。为设食。食竟出钟山。坐定林松下。县官资给。胜士云集。初入都持二木槌。至是号扣门槌云。大同元年请讲三慧般若于重云殿。公卿毕集。天子至。众皆迎。大士不动。御史中丞问。答曰。法地若动。一切法不安。已而辨诘如响。讲罢赐径寸水火珠。二取于日月。翌日独延其语。于寿光殿夜漏上乃出。五年入都与帝论息而不灭。谓帝曰。一切色像莫不归空。无量妙法不出真如。天下非道不安。非理不乐。帝默然。太清二年三月白众将持不食。上斋烧身。为大明灯供养三宝。普度切。弟子哀惧。劝请愿输己命代者十九人。烧臂．烧指．馘耳．劓鼻者二十八人。持上斋三日不食者十五人。卖身奉供者二十余人。梁末饥乱。日与其徒拾橡栗。揉草作糜以活。闾里盗不忍犯。尝曰。我贤劫千佛中一佛。若愿生千佛中。即得见我。弟子慧荣等欲建龙华会。大士曰。汝可作诸佛停光会。龙华会是我事也。若从吾言。定见龙华。又曰。吾悟道四十劫。释迦方始发心。只为释迦能舍身。所以先我成佛。陈天嘉二年。山中行道。常见七佛在前。维摩从后。谓弟子曰。七佛中唯释迦数与我语。光大二年冬。嵩示寂龙丘。岩大士曰。嵩公已还兜率天。与我度生之侣去已尽矣。我不得久住。作还源诗十二章。大建元年四月二十四日示寂。年七十三。三日体犹柔暖香洁。又七日。县令陈钟耆来礼敬。传香次及大士。犹反手受香。众益惊叹。葬潜邵渚松山之隅。累甓为床。置尸其上。遵遗命也。尚书仆射徐陵奉敕撰碑。今双林寺即所居山。山有古松。大士曾于松间以斧为誓愿度众生。今斧痕存。俗呼斧迹树。以剩饭饲虎掷林间化为石青。白错杂可作数珠。人谓饭石。铠庵云。荆溪止观义例。东阳大士位居等觉尚以三观四运为心要。故独自诗云。独自精其实离声名。三观一心融万品。荆棘丛林何处生。独自作。问我心中何所著。推捡四运并无生。千端万累何能缚。观此则五十挍计。经谓始自凡夫。终至等觉。皆行五悔。岂不吻合。今暗证者未得谓得。忽弃修证。岂不为大士所羞。传灯云。武帝命大士讲经。执拍板唱四十九颂。或以经相参题为夹颂金刚观。竹庵云。多用三性义语。恐北方相宗人师窃大士名也。大士既弥勒化身。若以无著所受偈计之。何矛盾如此。如云优波初请问经首立何言。准大论阿泥楼豆䇿。阿难请问本非优波或云只以拍板挥案一下帝问志公。公云。大士讲经竟。然大士入朝公已去世二十一年。何从有此问答。楼颖编大士言行录其与帝问答佛法妙义。及讲经旨趣。甚详何独讲般若时挥案一下。俾帝罔措耶。

　　僧稠

　　钜鹿孙氏。年二十八依实法师于景明寺。从道房禅师。受行止观。摄心旬日得定。又修涅槃圣行。四念处法。观身不净。寐梦寤见都无欲想。安居五夏。夏惟一食。计米四斗。或未熟入定。则并为禽鸟所啖。尝九日修死想观。以所诣白少林䟦陀三藏。藏曰。葱岭以东习禅定者。汝为最矣。复诣怀州西王屋山修习前法。遇两虎斗。哮吼震岩。以锡杖中解散去。黄门侍郎李奘求禅要。为说止观法两卷。北齐文宣诏教化众生。郊迎出山。为说三界本空。万法如幻。荣华世相曷可常保。帝毛竖汗流。构云门于邺城礼奉甚至。师宴坐一室。殊不送迎。弟子陈曰。皇帝降驾。师不送迎。舆情不悦。师曰。宾头卢迎王七步。致令失国。吾德不逮。仪相忝同。所以不敢自欺。冀致福于帝耳。帝惑谗𧮂。欲躬加害。师冥知。五鼓乘牛车往谷口。距寺二十里拱立道周。帝怪问。师曰。身血不净。恐污伽蓝。待罪于此。帝拜伏愧悔。谓杨遵彦曰。若此真人。何可毁谤。欲负师还寺。师磬折不受。帝曰。弟子负师。遍天下未足谢。𠎝同辇还宫。问。弟子前身何人。师曰。曾作罗刹王。今犹好杀。祝盆水使亲见罗刹像。又问。弟子未见佛之灵异。师为我示现。师曰。非沙门所宜。强之投加沙于地。帝遣人举。增至数十不能动。师令沙弥取之。初无难矣。帝益敬信。请受菩萨大戒。留禁中四十日。乾明四年四月示寂。寿八十一。腊五十。敕设斋．阇维．建塔。仆射魏收铭。

　　抱玉

　　前身尼道迹。号总持。得法达磨。磨西返令言所得。迹曰。我今所解如庆喜见阿閦佛国。一见更不再见。磨曰。汝得吾肉。遁居湖之下岭峰顶。诵法华十万部。二十年不下山。示寂塔于庐。大同元年出青莲华。启塔肉身不坏。华出舌根。获莲经一部。敕置法华寺。今改观音。以法华名山。尼塔犹存。淳熙中僧净然立祖堂碑云。唐肃宗时。抱玉姓唐。母梅孕协灵祥。即恶荤秽。既诞龀岁思佛。乘于彼出家。愿诵莲经。三月通贯。日持七部。年二十诣京受戒。时帝梦僧诵法华。口出异光。吴音清亮。翌旦敕诵法华僧二百余人入禁中。视之。非所梦者。其抱玉方入关。关令问来意。答云。善诵莲经。特来受戒。令奏。帝召见曰。朕所梦者。音容宛若。赐坐诵经。至随喜功德品。口角放五色光。帝梦中所睹光即此也。经毕赐七宝汤。别为筑坛受戒。赐名大光。封天下上座。居京三年。专一持诵。敕千福寺。行道经四七日。梵音遍满。常通圣听。别居蓝田精舍。诏住资圣。以慈亲在吴上。表乞归报恩。敕不允。再加首饰载经诵念。有诏许还。奏臣有三愿。就养老母。乞度天下僧。增造法华寺。诏许之。敕湖州。以官缗增广寺宇。乃依法华松径筑庵以居。日持华偈报恩。永贞改元。季冬别刺史颜防善还寺坐逝。异香三日不消。葬庵侧。众谓总持后身。至人垂化。孰得而议哉。宋传误为二人云。师居蓝田。寺僧梦天童告言大光经声通于有顶。非聊尔也。光宴坐。见天神下。以手按摩于心。功力弥着。形神不劳。山行坠龙井。思多宝塔。愿持此品十万遍。恍然奋脱。若神人捧。诏住文德皇后资圣寺。寺遭回禄。瓦砾中得数部经。不损一字。降旨重造。乞归吴止乌程李伸刺郡醉于道场。醒见白光满室。光方持经。面门光起。经声向息。光亦随敛。平生一衲。四十年不洗濯。而戒香郁然。一日一饭。七十年不犯非时。李素寡信而笃敬光。亲着碑文。题曰墨诏持经大德神异碑铭。又京兆抱玉。行业高卓。罕接人事。言未来如目系。诲大光曰。汝诵佛经。宜高揭法音。诸天倾听。必蒙辅翼。果符记莂。缁素归信。每夕独坐。阖扉撒烛。窥门隙者。见口出庆云。华采可爱。第五琦善师乾元贬忠州宝应。入为太子宾客。至京尹皆预言无爽。年九十无疾而终。极暑尸不萎。琦临丧哀甚。以香乳灌口。祥光四照。

　　皎然

　　字昼。居湖之安吉。谢康乐十世孙。虽世为诗人。而植性清和。中闳空寂。外开方便。妙言说于文字。了心境于定慧。有诗楙山集。刺史于頔序曰。得诗人之奥旨。传乃祖之青华。江南词人莫不模范。极于缘情绮靡。故词多芳泽。师古典制故律尚清壮。其或发明玄理。则深契真如。又不可得而思议也。赠诗云。吴山为我高。霅水为我深。万景徒有象。孤云本无心。其作支硎遵碑云。昔在汉明永平之际。大教洋溢。沛然而东。与生灵涤心。睹天地更始正士自摩腾已降。持法有如关中者。秉律有如南山。海内髦士咸归于我。如凯风征阳。嘉禾先发。北齐慧文大师传龙树智论一性之教。教即我释迦如来九世祖师文殊所承也。慧文传南岳。南岳传天台。始授一心三观之肯。以十身佛刹微尘数修多罗。如悬帝纲。不出正念。无违即中。盖如来一期教之局钥也。天下弘经士窥我宗者。不得其门而入。天台去世教传章安。章安传缙云。缙云传左溪。左溪自龙树已还至天台四祖。事具谏议大夫杜正伦教记文。又作天台和尚法门义赞云。我立三观即假而真。如何果外强欲明因万象之性空。江月轮以此江月还名法身。

　　延寿

　　字冲元。号抱一子。丹阳王氏迁于余杭。生周脺。因二亲诤在高榻。自掷于地。惊抱之而诤以息。长乃叹曰。丈夫不可坠于凡伦。立身行道光显宗亲莫如为学。昼夜不懈。俄有所成。如对雪吟江边。千里海涛深。蟾蜍彻旦光。不沉人所叹。伏年十六。献讲德诗．齐天赋于钱武肃。二十一悟世无常。从释诵莲经。羝羊伏听。三十四依龙册寺慧日永明师落剃受具。一食三衣。长坐不卧。朝供堂僧。夜习禅定。参韶国师。宴坐天柱峰。尺鷃巢于衣裓时不去。叹曰。鹊巢覆顶也。祇如此自是工夫不到耳。暑天洮米见虫。恨以资身损物。入国清修法华忏。夜见神人持戟。师诃之。答曰。久积净业方得抵此。中夜旋绕见普贤像前莲华在手。因思夙有二愿。一则终身诵莲经。一则毕世利群品。上智者院罗汉堂作二阄。曰一心禅定。曰诵经万善生净土。冥心自期于此二途。倘遂其一。须七度拈得为验。掷于佛前拈至七度。并得万善生净土阄。笃志净业于天柱峰。诵经三载。禅观中蒙观音甘露灌口。获观音辨。下笔盈轴。着五赋曰。神栖安养。法华灵瑞。华严感通。观音应现。金刚证验。又万善同归集及杂文数百卷。入雪窦。聚徒十载。夜念阿弥陀佛。行道发愿。日课一百八。事于西湖净慈。石崖镌刻圣像。修法华忏。以法华名堂。国初忠懿王请为灵隐开山。又为永明第二代。众至二千。号慈氏下生。王请出山。赐智觉号。所至普为四众授菩萨戒。江南庙神降语。我于延寿长老处受戒。今有祭奠。祇用蔬素。又常放生。奏乞西湖为放生池。撰放鰕序云救一期汤炭之苦。减万家食啖之冤。尝曰。四分律文是佛寿命。理无分隔。近代禅宗翻成忌讳。后生新学触事面墙。罔辨威仪。宁知触净。人自执着。妙见本通。遂长讲律文。常行布萨。时王城戒坛累岁不开。台州禁童行。未通经业。不可剃染。师特以闻。咸与剃度。撰垂诫文曰。近嗟末世诳说一禅。只学虚头全无实解。步步行有。口口说空。自不责业力所牵。更教人拨无因果。便说饮酒食肉不碍菩提。行盗行淫无妨般若云云。饶汝炼得到此田地。亦未可顺汝意在。直待证无量圣身。始可行世间逆顺事。且云。不依地位修行。尽属天魔外道。时高丽国主致书问道。奉金丝炽成伽梨．水精．数珠．金澡瓶遣三十六僧。传法归国。各化一方。在净慈慨天台．贤首．慈恩互相同异。建阁于寝堂两庑。馆其徒精法仪者。博阅义海。更相质问。而以心宗之衡准平之。集大乘经论六十余部。西天此土。贤圣之言。三百家证成唯心之旨。为宗镜录一百卷。开宝乙亥十二月二十六日。焚香告众。趺坐而逝。塔于大慈山。寿七十四。腊四十。李咏史曰。七返俱拈净土阄。毕生不退事精修。神栖安养已成赋。宜以慈容挂九幽。(无州僧见双王礼师𦘕像)僧宝传云。予读自行录录其行事曰百八件。计其状貌枯悴尪劣。及睹𦘕像。凛然丰硕。眉秀拔气。和如春味。其平生如千江月。研其说法如禹治水。孔子闻韶羿之射。良之御孙子用兵。左丘明太史公文章呜呼真乘。非愿而至者乎。铠庵曰。读山谷诗云从此永明书百卷。自公退食一罏香因阅之。及两函宝积实云。此书无规矩。不若看止观。今悟境观二字可为几杖。服味者一言之力也。至哉。规矩之说。若以十大章．十境．十乘观之。真所谓至方足以方天下之不方。至圆足以圆天下之不圆。曰尽未来际不复易辙。荆溪岂欺我哉。今二书具在。识者并取而深究之。则规矩有无断可见矣。

　　赞宁

　　渤海高氏。徙于德清。母周以梁贞明五年生于金鹅别墅。天成中出家杭之祥符。清泰初进具。天台忠懿王延为上客。日夕切磋。公姓公族。多所归向。侍郎慎知礼等。唱和诗什。得作文关键。于光文大师汇征受诗诀。于进士龙共霖工律学。以虎子称。署本国监坛。两浙僧统赐明义宗文号太平兴国。三年王奉版图归朝。师奉释迦舍利塔入见。上素闻之。对于滋福殿。一日七宣。召赐方服。改通慧号除翰苑与陶谷同职。有以青琐朱楹安容此物。讲者折以儒典。敢不钦伏。八年诏修宋僧传。听归。秉笔既成诣阙。献之王内翰(禹偁)赐诗云。支公兼有董狐才。史传修成乙夜开。又赴阙尚骑支遁马援毫。犹待仲尼。麟进御玺书褒美。未几征入京住天寿寺。淳化二年充史馆编修。至道元年知西京教门事章。圣登极赐对有加礼。咸平初擢右街僧录。三年迁左街参政。苏易简撰三教圣贤事迹奏师与道士。韩德纯主其事。着鹫岭圣贤录及事迹凡一百卷。补左街首座。明年二月示寂故里。葬钱唐龙井坞。崇宁四年加谥圆明。所著大宋高僧传三十卷。僧史略三卷。入藏内典集一百五十二卷。外学集四十九卷。筝谱十卷。物外集皆别行。王公序其文集曰。师年八十二视听不衰。历京师十四朝。吴越四世。终能受洪范向用之福。处浮屠具瞻之地。所谓必得其寿。必得其位者乎。王文正欲以朝州庞眉九人绘之。以继乐天九老之胜。师亦预焉。孤山拜像诗曰。寂尔归真界。人间化已成。两朝钦至业。四海仰高名。旧迹存华社。遗编满帝京。徘徊想前事。庭树晚鸦鸣。师撰结社法集文谓。社名起庐山远。齐竟陵文宣王募僧俗净住社。梁僧祐撰法社。建功德邑会文。历代以来咸就僧寺为法会社。社之法以众轻成一重。济事成功莫近于社。今之供社共作福田。约束严明。愈于公法。互相䇿励。勤于修行。则社有生养之功。周郑邑社。结守庚申会。铙钹歌赞。念佛行道。一夕不睡。以避三彭。奏帝注罪夺算。实道家法。庸僧谋利不寻根本。误行邪术。深可痛哉。师护教缜密至于如此。铠庵曰。归田录云。太祖幸相国。炷香佛前。问当拜不。师奏见在佛不拜过去佛。因罢拜礼。令行幸焚香。皆不拜也。师以太平兴国入朝则归田云云。特好事者语。而欧公误采耳。元夜观灯。王内翰嘲略无假借。岂于法门苟为姑息。高孝二庙幸天竺。明庆未尝不屈膝也。

　　戒珠

　　字耀之。长乐黄氏。笃学日诵万言。师法性子光。试经披剃。乐于修善。博记能文。翕张进退。各适其施。名曰默书及杂文数十万言。忽曰。知道而已。何以文为聚。而焚之。存者碑记傅序耳。得法法海怀要。住黄檗时。要没祭以文。又作别传。议(下竺删定止观后)于禅教分岐。深有发明。熙宁十年九月二十三日示。寂寿九十三。腊七十三。葬骨飞山。郎中李肖铭。

　　法端

　　丘姓。霅人。幼不茹荤。试经祝发吴山解空。传净觉教观。参黄龙禅法。出世三迁至西余。常作师子吼。戏号端师子。退居归云庵。日夜诵法华。作诗曰。年老惺惺神更清。夜深幽室诵莲经。儿孙睡觉应嫌我。石板时敲三四声。母蒙在山前。晨朝徐步诵经一部而归。请诵者得钱五百。及开帙目数句携钱去。遇饥寒者散之。好歌渔父。歌辄达旦。霅僧回头。士夫安其妄秀。有狂人不托说法诳世。并勘破之命。俞秀老开堂疏云。推倒回头。踢翻不托。七轴之莲经未诵。一声之渔父先闻。闻已登座。引吟曰。本是济湘一钓裔。自东自西自南北。众称善。便下座云。我观法王法。法王法如是。七十二迁化。人祠为散圣。

　　义天

　　王姓。高丽文宗仁孝大王第四子。辞荣祝发。内外典籍靡不研究。每叹生于东裔。罔知佛法宗旨。求入上国参寻知识。元祐初上表哲宗。乞传贤首宗教归国流通。达四明郡。以明智立慧照邻馆伴。诣育王礼舍利塔。请大觉琏升座举扬。敕两街举可以授法者。以东京觉严诚对。诚举钱唐慧因．净源．自代敕朝奉郎杨杰接伴至彼受法。吴中诸刹迎饯视行人。见天竺慈辨。执弟子仪。咨询教观。献云凤磨衲衣．净瓶．经帙等。慈辨赠偈曰。醍醐极唱最尊崇。菡萏华奇喻有功。五祖当年亲妙悟。僧王今喜继高踪。戒香流出金炉上。法语亲传麈尾中。他日海东敷演处。智灯列焰照无穷。蒋师(之奇)同饭亦赠一绝。妙达显空中。一通无不通。寄语定光莫招手。道场方盛镇辽东。灵芝大智为升座发扬。请所著书归国流通。参金山佛印。元坐纳师礼。杨公问故。元曰。义天异国僧耳。僧至丛林规蝇如是。公曰。卑之少徇时宜。求异诸方。岂师心哉。元曰。不然。屈道徇俗诸方。先失一只眼。何以示华夏。师法赠加沙．经帙。答二偈曰。海外名衣得自谁。逾城王子丈夫儿。衮章旧换曾无价。合是金刚座上披。经帙楼铺锦绣堆。水包黄卷有时开。药山只要闲遮眼。正眼何曾遮得来。至京。范舍人苏郎中馆伴抵相国。慧林访圆照。本亦示宗旨。师遍入诸宗阃域。谅不逃其皮里阳秋矣。赠杨公古律二十韵。雅健清新。得骚人句法。公和云。孰若祐世师。五宗穷妙理。我愧陪。弥天才辨非凿齿。两相尊敬契同支。许䟦飞山别传义。摧显有功文曰。甚矣。古禅之与今禅名实相辽也。古之所谓禅者。藉教习禅者也。今之所谓禅者。离教说禅者也。说禅者执其名而遗其实。习禅者因其诠而得其旨。救今人矫诈之弊。复古圣精醇之道。珠公论辨斯其至焉。近者大辽皇帝诏有司。令义学沙门诠晓等再定经录。世所谓六祖坛经宝林传等皆被焚除其伪妄条例。则重修贞元续录三卷。中载之详矣。有以见我佛付嘱之心。帝王弘护之志。而比世中国所行禅宗章句。多涉异端。此所以海东人师疑华夏无人。及见飞山高议。乃知有护法菩萨焉。昨奉王旨刊诸翠琰。而恐流通未广。勒之方板。噫。百世之下。住持末法者。岂不赖珠公力乎。还国后音问不绝。遣使祭奠。初离其国。辞王表云。不思今世之难行。窃慕古人之笃信。渴朝闻而甘夕死。轻尺璧以惜寸阴。敢效玄奘之遗风。缅思义相之高躅。(相师求法中朝传华严性宗归)因图绝海。唯恐失时。然则西寻胜境。该究竟之见。闻东转法轮。阐圆通之利益。永赞流行于长世。式资悟解于群心。及游佛陇观智者。亲笔愿文礼于塔前。誓传教观于东国。其心岂不盛哉。铠庵曰。东坡论高丽状贴黄云。体问得慧因。主僧净源本是庸人。只因多与往还。致商人等于高丽国妄行谈说。是致义天远来从学。本院厚获施利。而淮浙官司遍遭扰乱。私谓义天求法非聊尔。僧净源亦有功教门。东坡为国论事一期言耳。

　　永道(朝省旌其护法札改法道)

　　西京顺昌毛氏。幼师承天罗汉安恭。崇宁三年受具。游上都。受唯识百法二论。过眼成诵。因入聚落。市药方士恶语相加。乃折以大言。批其颊而去。识者谓其必为法门梁栋。政和三年。赐椹衣主左街崇先香积禅院。五年锡宝觉号。林灵素幻术罔上。宣和改元。正月诏天下革释氏教法。寺为神霄。佛为金仙。菩萨为大士。僧号德士。服中冠执木笏。诸山告众云。权抽肩上之田衣。且卷顶门之螺髻。虽然不改旧时人。且喜一番添姓字。三年八月。京城大水。水族出于市居。灵素治水弗验。士民益惧。僧伽大士现禁中。就祈禳水。大士振锡登城。称诵密语。水势顿杀。以至竭涸。灵素气沮。又冲太子节上恶之。放还温州。道死。复释氏旧名。诸山谢恩云。归木笏于裴相公。抽冠簪于傅大士。重圆应真之顶相。再披屈眴之田衣。敕令初行谁不俯听。唯师抗诏。黥流道州。防人曰。途涉万里。宜茹荤酒助色力。师曰。罪大责重。君恩宽贷。尚延残喘。已为幸矣。婴瘴殒身。亦天命也。戒可犯乎。防人益护。其行将至。师梦佛像荷伽入城。僚梦有同者。翌旦师至。师曰。僧必异人。未几军民多患寒疾求救。师受西天总持三藏明因妙善普济法师真言轨范。灵答如响。又传圆顿戒法于圆照大师。故病者饮所咒水。或为摩顶。无不痊安。求者既多。为沼营中以应之。郡有废寺。拟重建。数月而成。二年量移近郡。道过湘潭。洪觉范赠诗曰。道公胆大过身躯。敢逆龙鳞上谏书。直欲袒肩担佛法。故甘引颈受诛锄。三年窜逐心无愧。万里归来貌不枯。他日教门纲纪者。近闻靴笏趁朝趍。七年六月还僧住昭庆昭先禅院。拨赐右街显圣寺．释迦院廨舍兼领之。建炎初。留守宗泽。请主左街天清寺浦宣教郎。充留守司招论官兼总管。使司参谋军事。为国加持护佑军旅。住淮颖间。劝诸豪右分粮助师。未㫷稛载而归。三军欢呼。车驾南巡。累召至都堂陪军国重议。请加冠冕领兵权。恢复故疆。辞以诗曰。昔年为法致遭黥。天使更衣助甲兵。枷锁蛮荒经半纪。间关水陆越千程。冰霜不易松筠操。罏炭难移铁石情。愿与瞿昙为弟子。不堪簪笏簉公归。即奏加赐圆通法济号。(准祖宗制系试鸿胪乡崇观添赐六字比视官品)四年。明帅请住宝林。夏旱奉旨祷雨。越之圆通。应期滂沛。绍兴赐对上曰。先帝为妖术所惑。废卿形服。朕与卿去其黥涅可乎。师曰。虽感圣恩。然先皇墨宝不忍毁除。上曰。这僧到老倔强。江州请住东林太平兴龙禅寺。兼广福院事。师尝读大宋僧史略见云。每当朝集。僧先道后。其次并立殿庭。僧东道西。独遇郊天道左僧右。盖本祖宗之制。昨缘崇观之后。道士叨冒资品。王仔息．林灵素之徒紊乱朝纲。由是起例遽厌僧班。乘势毁坏祖宗旧制。靖康建炎以来。道士官资已行追毁。其于班列自合复仍旧贯。遂与道士刘若谦诣朝廷抗辨。乃以短劄申禀乞降指挥。特赐改正。奉朝旨批降依修施行。令僧道聚会得正其名分者。皆师力也。五年奉旨入内祷雨。结坛登座。声咒以四金瓶各盛鲜鲫。噀水密咒。遣四急足放诸江沼。急足未回雨已浃洽。特赐金钵。师常以相国寺珍藏三朝(太真仁)御制所颂唐宣律师天神密授释迦文佛灵牙。随身供养。或求舍利。虔祷与之。师欲建阁。于在所祥符寺奉安三千化佛像。大开讲席。行化鸟镇。普静寺僧礼足求之。置金盆内。迎出祈祷。合镇道俗称礼三日。殊无彰感。诃责其徒。益励三业。夜半铿然。师曰。如来显现。视有八粒。灭烛。见盆底光发属天。移刻乃息。盛以木塔。迄今三月七日建礼塔会。葛待制(胜仲)疏叙缘起云。惟兹震旦独宝灵牙。昔在京都奔走。人天之供今留吴会。袭藏兵火之。余矧古成之。万家建法筵之三日云云。率同志重刊僧史。略冠以序于别立禅居。传禅观法二门。问注云。礼乐征伐。自天子出则王道兴焉。佛寺僧规。禀如来制。则正法住矣。不遵王化名曰叛臣。不继父踪呼为逆子。敢有不循佛说。是谓魔外之徒。所以三世诸佛法无异说。十方众圣受学同文。夫释迦经本也。达磨之言末也。背本逐末良可悲夫。愚素习众胥力根贝叶。遍问西来藏。仍阅古今求法记文。天竺禅定并禀佛乘。所以入圣位者不绝。盖依法不依人。务实而行。佛言圣法真不误后学也。敢咨同志学佛修禅。庶几速离苦津高登彼岸。无以利口欺人自瞒。灵府经云。若欲得道。当依佛语。违而得者。无有是处。可诬也哉。十七年七月二十一日。告其徒曰。法门扶持。更在诸公。吾当行矣。端坐而化。偈曰。万法本空。一真绝妄。如彼太虚。元同谷响。荼毗已宝护塔于九里松。

　　子光

　　兰溪人。习台学。南询见杲大慧。住莆田．福清作依托明师胜地论三卷。谓。佛法高妙若增上胜缘。唯明师胜地为堪依托。盖学道贵见性。见性贵修习。见性未明必务求师。修习未成必务于地。得其师。则模范正。得其地。则心迹安。人间中国圣贤所居。兜率陁天弥勒说法。西方净土弥陀阐化。三处皆名胜地。并得依托修行中下二卷。专明西方法门。劝人修习。序䟦在乐邦文类。

　　叶适

　　字正则。号水心。永嘉人。中贤良大科。孝宗朝为士林英特。仍染指法门。今录集中三文以儆吾人之不能存神教观者。其题𥁞婆须密女云。旧传程正叔见秦少游。问天知否。天还知道和天也瘦。是学士作耶。上穹尊严。安得易而侮之。薄徒举以为笑。如此等风。致流播世间。可谓厄矣。其华严诸书乃异域之放言。婆须密女岂有声色之实好。而遽以此裁量友朋乎志。意想识尽。随虚假则元祐之学虽不为群邪所攻。其所操存亦不足赖矣。此苏黄流弊。当戒而不当法也。此可见公于彼门中。虽小小疑似。亦审订决择。非笔下有万钧神力。则不敢破元祐诸公也。其题张君注佛书云。黄岩张士特示余注心经．金刚．圆觉．楞严．四十二章及标题．节注．经律．紏异等皆备。昔余在荆州无吏责读浮图书。尽数千卷。于其义类粗若该涉。今观张君贯穿出入。证会反复。悉从旧文。不以私意为说。至于要言微趣。人所难知。往往迎刃冰解。则多自得。按四十二章质略浅俗。是时天竺未测汉事。采摘大意。颇用华言以复命。非浮图本书也。西戒僻阻。无礼义忠信之教。彼浮屠直以人身喜怒哀乐之间。披折解剥。别其真妄。究其终始。为圣狂贤否之分。盖世外奇伟广博之论。与中国之学皎然殊异。世之儒者不知浅深。强欲攘斥。反以中国之学佐佑之而曰。吾能自信不惑其于道鲜矣。余既为张君题所注佛书并记一事。蜀人范东叔自云。在学省时。晨朝必诵楞严。陈君举与邻省问。念佛为谁。东叔拱对。君举戏曰。吾以为老卒所课耳。东叔因言。诵此三十年矣。余闻请东叔。楞严要义安在。东叔沉思久之曰。如鸡后鸣。顾瞻东方。已有精色。此是逼扑到紧要处也。余闻而叹息。夫不读者固不能知。而知者止于此。呜呼。安得以张君所注语之乎。此可见公于儒释不同处审订决择。否则不能笑韩欧之浪战也。其宗记序云。佛学由可至能自为宗。其说蔓肆。数千万言。永嘉鲍野删择要语定着篇。此非佛之学。然也。中国之学为佛者。然也。佛学入中国。其书具在。学之者固病其难。而弗背也。有胡僧教以悉弃旧书。不用即己。为佛而已。学之者疑其诞而未从也。独可粲大喜。决从之。故流行至今。呜呼。佛之果非己乎。余不得而知也。己之果为佛乎。余不得而知也。余所知者。中国之人畔佛之学而自为学。倒佛之言而自为言。皆自以为己即佛。而甚者以为过于佛。是中国人之罪。非佛过也。儒者则不然。于佛之学不敢言曰异国之学也。于佛之书不敢观曰异国之书也。彼夷术狄技绝亡异耳。不幸以吾中国之人为非佛之学。以吾中国文字为非佛之书。行于不可行。立于不可立。草野倨侮。广博茫昧。儒者智不能知。力不能救。则中国之人非佛非己。荡逸恣纵。终于不返。是不为大戚欤。余尝问野。儒之强者之愠。弱者眩。皆莫之睨。子以何道知之。又为之分高别下。取要舍烦哉。野曰。无道也。悟而已矣。今为是宗者亦曰。无道也。悟而已矣。余闻而愈悲夫不愤。不启。不悱。不发。故曰。亦可以弗畔矣。悟而遂畔之。庸知非迷之大乎。虽然。考之于书则信悟矣。此可见公于禅．教分岐处。审订决择。否则不能笑暗证者无父无君也。暗合孙吴于斯。为信吾侪少闻浅解。不谙经论。轻趣宗途。而辄与此等士夫语。岂不为法门羞。况抚尾乞怜于其间乎。

　　禅宗相涉载记

　　天下无二道。佛祖无二心。心无二焉。其者迹耳。或者不忍赤子之局蹐于蛊瘵疠疟也。则鸟喙蝮蝎以药之。既凯旋矣。而药之不已。无亦执药以成病乎。世固有以腊毒伤其生者。亦告以薄滋味可也。饮食椒桂讵容废耶。不善逞机者。直投以大羹元酒。又惧其饱而夺之是宜。彼此相拒而不得。其观心故。为学之难。难于无私。无私之难。难于通理。不通乎理。虽欲无私不可得也。为通理故撰禅宗载记。

　　菩提达磨

　　南天竺婆罗门种。神慧疏朗。闻皆晓悟。志存大乘。冥心虚寂。通微彻数。定学高之。悲此东震。以法相导。初达宋境。次度后魏。随其所止。诲以禅寂。时盛弘讲授。乍闻定法。多生讥谤。有二弟子。道育．慧可。早夜亲事。经涉数载。独以真法。如是安心。谓壁观也。(客尘伪妄不入曰壁)如是发行。谓四法也。如是顺物。教护讥嫌。如是方便。教令不着。然则大教多途。要唯二种。理与行也。藉教悟宗。深信含生同一真性。客尘障故。令舍伪归真。凝住壁观。无他法也。凡圣一等。坚住不移。不随他教。与道冥符。寂然无为。名理入也。行入四行。万行同摄。初．报怨行。修道苦至。当念往劫舍本逐末。多起爱憎。今虽无犯。是我宿作。甘心受之。都无怨诉。经云。逢苦不忧。识达故也此心生时。与道无违。体怨进道。二．随缘行。众生无我。苦乐随缘。纵得荣誉。宿因所构。今方得之。缘尽还去。何喜之有。得失由缘。心无增减。违顺风静。冥顺于道。三．名无所求行。世人长迷。处处贪着。名之为求。道士悟真理与俗反。安心无为。形随运转。三界皆苦。而谁为乐。经曰。有求皆苦。无求乃乐。四．名称法行。性净之理以此法开化。魏土学者录其言行。流布于世。自言一百五十余岁。游化为务。不测于终。唐代宗谥圆觉。

　　慧可(神光)

　　武牢姬氏。博涉诗书。超悟内典。年四十遇达磨。悦之。从学六载。精究一乘。理事兼融。苦乐无滞。太平初行化京畿。盛开秘苑。滞文之徒谓是魔语。货财公府非理屠害。初无一恨。几致其死。初达磨以楞伽四卷授曰。我观汉地唯有此经。仁者依行自得度世。遭贼斫臂。以法御心。不觉痛苦。火烧斫处。血断帛褁。乞食如故。林公同学共护经像。亦被斫臂。号叫通夕。师为治褁。乞食供林。林怒师手不便。师曰。饼食在前。何不自褁。林曰。我无臂。汝不知耶。师曰。我亦无臂。复何可怒。悉问方知故世云无臂林。师告慧满。此经四世后变成名相。一何可悲。汝善护持。莫测所终。德宗谥大祖。

　　慧能

　　新兴卢氏。采燋养母。负薪入市闻诵金刚。问。从谁受。曰。蕲州黄梅忍大师劝持云见性成佛。辞母前迈至韶与。刘志略为心友。略姑为尼。号无尽藏。尝读涅槃。师暂听之。即为说义。尼因问字。师云。字即不识。义即请问。尼曰。字尚不识。易能会义。师曰。诸佛解脱。非关文字。尼异之。号为行者。居人瞻礼。奉以宝林。咸享中达黄梅。师资道契。乃入碓坊。抱石而舂。经八月。忍俾众述偈。上座神秀以偈书壁。师密令童子书偈于旁。忍呼入室。寄托法衣曰。古我先师转相付授。岂徒尔哉。捧衣南迈。仪凤改元。正月十五。南海印宗法师为师会众落发。二月八日就法性寺智光律师受戒。即开东山法门。(信忍并住东山)回宝林。韶守韦据请住大梵。学者逾千。封土为坛。说法其上。录为坛经。先天二年八月三日示寂。葬曹溪。寿七十六。宪宗谥大鉴。塔曰。元和正真。达磨至师六世。因称六祖。师化韶阳。秀化洛下。南能北秀。自此分宗。四祖尝于九江遥望双峰。见紫云如盖。下有白气。横分六岐。问忍。知之乎。曰。师当旁出一枝。相踵六世。果出法融阐化金陵。牛头至南阳忠六世。亦号牛头六祖。嵩山普宗立秀为六祖。自称七祖。故杜诗云门求七祖禅。

　　怀海

　　王姓。闽人。依马祖于南康甘氏。游氏施山峻极千尺故名百丈。方丈以前多居律院说法。住持未有规度。师曰。吾行大乘法。岂宜以诸部阿笈摩教为随行耶。乃即其地别建禅刹。凡衣服．饮食．寝处之类始与毗尼相翻。四方丛林皆以为式。或曰。瑜伽．璎珞．大乘戒律胡不依随。师曰。吾于大小乘中。博约折衷。设其规矩。务归于善耳。大概具道眼者号长老。如天竺须菩提呼也。云云。元和九年正月十七日示寂。年九十五。穆宗谥大智塔曰大宝胜轮。铠庵曰。昉师辨祖书云。宣律师续高僧传载达磨理行二种。固其真法。其后智炬于曹溪门下。撰出宝林传。诡说百端。以惑无识。(只履西归．立雪断臂．传法偈．谶候语)至于达磨等事迹。皆与僧传不同。由是夸炫。宝林之凭虚灭没。僧传之纪实巴人一唱。属而和者滔滔。皆是如何。通曾未详省也。柳子厚学佛最为渊源。于大鉴碑只称达磨讥梁氏。作为空术益显于龙安碑。有世之传书者皆马鸣龙树道语。于无姓碑乃云。佛道逾远。异端竞起。唯天台大师为得其正。和尚绍承本统。以顺中道。则知柳公于此二途固已了然于胸中。又如来灭度。衣付迦叶。迦叶守衣入定鸡足。俟弥勒下生。华林三会方尔奉献。则授慧可者乃达磨自衣。如宝林传梵语屈眴。唐言第一布。纺木绵。华心为之。其色青黑。即达磨所传七条也。世谓传如来衣者谬矣。

　　玄觉

　　字明道。号真觉。永嘉戴氏。精究台道。常习禅寂。惟服大布僧伽梨。充饥脱粟淡𧆌而已。同产兄宣犹子二人。一门兰玉。都捐我相。不染客尘。住龙兴寺。寺旁别有胜境。乃于岩下构生禅庵。未几与东阳䇿遍游讲肆。因览涅槃。洞明妙旨。复往曹溪。印其所证。少留一宿。号一宿觉。犹云河南半遍冶也。先天二年十月十七示寂。殡于西山之阴。年四十九。谥无相。塔曰净光。括守李邕为神道碑铭。刺史魏静编其文。号永嘉集戒珠行靖注之珠序曰。退而约三乘之义有述焉。述书一卷。勒为十篇。捐花同实。诛剪妄伪。大以定慧遮照之旨。是其本也。又曰。出入乎空假之门。游泳乎遮照之渊。提领乎与夺之纲。控御乎谛缘之辔。凡十篇之内。四教之通别。二知之离合。五念之起续。三藏之齐劣。必条幽折微。章灼同异。而不容三乘外百家迂疏之说。仿佛参混于其间。其犹坐鸿崖视平地。远近事物昭昭然不能逃遁于隐奥也。神智曰。永嘉集全用天台圆顿法而不言天台。岂不夺他成己。铠庵曰。传灯云。初见六祖振锡。携瓶绕祖三匝曰。速道速道。祖曰。夫沙门者。具三千威仪．八万细行。大德自何而来。生大我慢。师曰。生死事大。无常迅速。祖曰。何不体取无生。了无速乎。曰。体即无生。了本无速。祖曰。如是。如是。于时大众无不愕然。方具威仪参礼。须臾告辞。祖曰。返太速乎。师曰。本自不动。岂有速乎。祖曰。谁知非动。曰。仁者自生分别。祖曰。汝甚得无生意。曰。无生岂有意耶。祖曰。无意谁当分别。曰。分别亦非意。祖曰。善哉。善哉。少留一宿。时谓一宿觉据此问答。乃是勘辨之辞。问毕具仪设礼。亦是比丘相见常仪。少留一宿。自是曲从主意。录者却谓一宿觉。抑又诬牧庵谓逃逝。天台螟蛉。达磨夷。考当时征诘之语。亦未尝逃逝螟蛉也。证道云。自从认得曹溪路。了知生死不相关又云建法幢。立宗旨。明明佛敕曹溪是岂非将错就错。转增诬罔。此歌盛行。诸方宿德或注或颂。搢绅之士亦有序跋。独神智有议(本传)。草庵有疑。疑云。魏静序将大师在日。凡所宣纪。总有十篇。集为一卷。答友人书尚附于中。而不收此歌。何也。抑有说焉。以证道名歌。而如来设教。修证之法。不出藏．通．别．圆。今所谓道藏通修证乎。别圆修证乎。若舍此而别有修证。得非永明所谓不依地位。天魔外道乎。洪觉范云。梵僧觉。称谓。本国目为东土。大乘经若以义天䟦别传议例之。此歌特未遭有识者毁耳。必若含光所遇。则可谓具眼梵僧也。又庞居士临终语于頔云。但愿空诸所有。慎勿实诸所无。挍之妙三观不无异同。居士之名。虽以西域修净行者而得。实因净名辅佛扬化而彰。观其弹偏折小。叹大褒圆。弟子菩萨无敢婴其锋。领众问疾。妙德一人而已。岂止修一净行。唯务禅悦而已乎。学者勿眩名失实焉。

　　贤首相涉载记

　　山家自清凉隘路叛出之后曰。教观皆有莠苗．朱紫之患。故荆溪以金錍义例穷其失。其心岂得已哉。一则曰愿来世诸佛会中与子相遇。二则曰归命诸贤圣。愿舍是非心。为树涅槃因。非欲贬量失至于今日。积有年矣。两家学者枘凿冰炭。倘无知彼知己之功。徒劳接响承虚之力。为知彼故。撰贤首载记。

　　法顺

　　万年杜氏。幼于舍旁冢上说法。闻者悟入。十五代亲远戍。十八出家。师因圣僧珍受持定业。聋哑遇之能闻能语。驱园圃虫。诫恶性马。道济异类。隐显难测。唐太宗诏问。朕苦劳热。久而不愈。闻师神力。何以蠲除。曰。圣德御宇。微恙奚忧。但须大赦。圣躬必安。从之而瘳。锡帝心号。患疮脓溃人。有敬而味者。有以帛拭者。香气异常。或毁或誉。不愠不忻。游历郡国。劝念阿弥陀佛。撰五悔文赞扬净土。路逢神树．鬼庙。即焚毁之。巫觋所事。躬为并儅。祯祥屡见。绝无障碍。贞观十四年十月二十五日。坐灭于南郊义善。双鸟入房。异香满寺。寿八十四。肉身经月愈鲜。常有异香熏于座前。有弟子诣五台礼文殊。方抵山麓。老人语曰。文殊今住终南山。杜顺和尚也。言讫不见。弟子趍归。师已长往。关中常作文殊忌斋。岂为师乎。塔樊川北原。翰林学士许康佐铭。师着法界观门弘华严经。付云华智俨。俨付贤首法藏。

　　法藏

　　康姓。康居人。年十六炼一指供养明之育王舍利塔。寻听华严。则天䇿名宫禁。落发住太原寺。佐于阗实叉难陀。译华严成八十卷。诏讲于佛授记寺。讲堂乃京师。地动光自口出。腾涌如盖。诏十大法师为授戒。擢为贤首并菩萨戒师。睿宗内禅亦受大戒。粪衣粝食。讲华严三十余遍。楞伽．密严．梵网等经。起信论凡十部。皆为义疏。先天元年十一月十四日。终于大荐福寺。寿七十。赠鸿胪卿。葬神和原秘书少监阎朝隐碑。灭百年而得澄观。

　　澄观

　　字大休。会稽夏侯氏。九岁师宝林体真。十一恩度。乾元中学相部律于润州楼霞澧。受南山行事止作于昙一。受菩萨戒于常照禅师。启厥十誓。传关河三论于金陵。玄壁江表。三论之盛。始于此。大历初于瓦官传涅槃．起信等经论。及终南法界观。康藏还源记。复造东京。受杂华于大诜。又从成郡慧量。覆寻三论十年。从荆溪习止观．法华．维摩等疏。谒牛头忠．径山钦．洛阳无名咨决南宗禅法。见慧云明了北宗玄理。(铠云撮台衡三观之玄趣。使教合亡言之旨。心同诸佛之心。不假更看他面。谓别有亡机之门。昔人不参善友。但尚寻文。年事稍衰。便欲废教求禅。岂惟抑乎佛心。亦乃翻误后学。师虽有遍参之勤。亦悔学路之杂)此土儒墨．竺干．梵书诸部。异计四围。五明显密仪轨。旁通博综。天纵多能。十一年巡礼五台．峨眉。俱蒙现瑞。旋居大华严寺。专行方等忏法。仍讲大经。造新疏二十轴。德宗诞节。讲经内殿。以妙法清凉帝心。锡清凉号。紫衲方袍。礼为教授和尚。宣河东节度礼部尚书李诜备礼奉迎。与罽宾三藏译乌荼国王所进行愿品。帝亲预译场。一日不至。即差僧如比丘法说欲云。皇帝国事因缘。如法僧事。与欲清净。元和五年。宪宗敕铸金印。加号大统国师。主教门事。开成二年三月六日示寂。葬终南石室。塔曰妙觉。裴相国铭。寿一百二。腊八十三。身长九尺四寸。垂手过膝。夜目发光。昼仍不瞬。才供二笔。曰记万言。尽形一食。宿不离衣。历乎九朝。为七帝师。荆溪与江淮四十僧礼五台。师领徒万指。郊迎尊师。如是不可以顿。顿异见掩其美也。着疏记流传者四百余卷。讲贯大经殆五十遍。建无遮大会十有五。学者计弘法三十八人。造堂奥者僧睿．宗密。

　　宗密

　　何姓。果州西充人。年二十八进具。得法于荷泽会五世孙道圆。传圆觉于汉上。传清凉华严句义于病僧。即为他讲故圆觉疏序。有讲虽滥泰学且师安明沐犹吾之纳。谬当真子之印。盖清凉答书子之所解。犹吾之心。转轮真子诚所谓也。又语云。毗卢华藏能随我游者。其汝乎。着圆觉．华严．涅槃．金刚．起信．唯识．兰盆．法界观行愿经等疏钞。及修证科仪等凡九十余卷。太和二年。文宗诏问佛法。赐紫方服为大德。会昌元年正月六日。坐灭于兴福塔院。赐谥定慧。塔曰。青莲裴相国铭。寿六十二。腊三十四。李训败走终南。师欲匿之。其徒不可。乃奔凤翔。为吏所执。训死。仇士良捕师诘之。怡然曰。与训游久。吾法遇难则救。初无爱憎。死固吾分。洪觉范谓。比丘于唐交士大夫者。多犯法辱教。而师独超然。吏亦欣然疾书。盖其履践明也。铠庵曰。东坡寄子由诗凭君借取法界观。一洗人间万事非杨龟山云。西铭会古人用心要处为文。正如杜顺和尚作法界观样。前辈士夫留心学佛。但趍禅那一门。少知入道观法。二公所尚诚为难矣。然以天台教观格之。曾未造其藩篱。盖凡立观。要令行人修证必须依教。修何因。至何位。断何惑。证何理。如荆溪云。立三观。破三惑。显三谛。证三智。成三德。今法界观于彼宗五教中。未知定属何教。破惑显理。如何修证。若云依一乘圆教立兹观门者。且五教建立始自贤首。岂贤首未判教而杜顺先立观耶。抑杜顺立观与贤首判教悬合耶。岂彼教宗贤首观宗杜顺耶。圭峰注法界观修字云。止观熏习。造诣不知。是何止观。若单止单观乃属小乘偏空修证。(阿含比丘当修二法所谓止观)如何入华严称性法界。若三止三观为次第耶。为一心耶。若次第者。须说先修何止观。到何位。断何惑。显何理。若一心者。亦须明说何位圆融而修。何位圆融而证。倘如旧传。乃文殊示现。岂菩萨别为一缘。立此观法乎。不然岂免永明之机。

　　子璇

　　秀人。听洪敏讲楞严至动静二相了然不生有省。闻琅耶觉道重当世。趍其席。值上堂。师云。清净本然。云何忽生山河大地。觉喝云。清净本然。云何忽生山河大地。俯伏汗流。豁然大悟。方披襟。敢称座主。礼谢愿侍巾瓶。觉曰。汝宗不振久矣。厉志扶持报佛恩德。勿以殊宗为介。师如教以辞。住长水。众几一千。庆南疏楞严。丞相王随序。铠庵曰。天台所判四教。本乎佛意。盖依如来藏同体权实。大悲愿力随顺物机。不获已而用。既机宜不同。致法有差降。从一实理。开于权理。权实二理能诠。教殊故有四种差别教起。荆溪云。此之四释。关涉五时。牢笼八教。彼贤首五教。毕竟淮何建立。愚法小乘虽仅同天台。然不说转小成衍。又无别圆被接。又无法华开显。则将毕世愚矣。始终顿圆。四教皆无。断伏修证。分齐徒用经论。相似语言配合耳。况天台所立四教。教下有观法。贤首既不遵天台判释。自立五教。至说起信观法。却云修之次第。如顗师摩诃止观岂非有教无观。解行胡越清凉。虽禀荆溪止观。却宗贤首判教。广造华严疏钞。谬亦同科。圭峰圆觉长水。楞严虽广有云云。盖同坑无异土矣。李长者新论四十卷。钱氏时永嘉永安分注经下成一百二十卷。名华严合论。其判教与天台不同。亦与贤首大异。兹乃三世达道所系。未易谈其始末。姑俟后贤明辨云。

　　净源

　　存伯长。号潜叟。晋江杨氏。师东京报慈海达恩度。受大经于承迁。受合论于横海。明覃还南。听长水楞严．圆觉．起信．肇公四绝等经论。宿学推为教海。义龙省亲于泉。泉人请住清凉。游吴。吴人请住报恩观音。杭帅沈学士置贤首院于祥符以延之。主青镇．密印．宝阁．华亭．普照．善住。檀越沓至。给众外悉以印造教藏。身衣布褐。自奉甚约。或为致赐衣名。号曰。吾岂为世间名利恭敬哉。义天航海问道。申弟子礼。阅岁而归。一宗疏钞。时已亡绝。义天持至。咨决所疑。逸而复行。师之力也。蒲左丞镇杭。叹其苦志。千学行解俱到。奏以慧因。易禅为教。义天还国。以金书华严三译本凡一百七十卷归师以祝圣寿。彼宗自圭峰来。未有若斯之盛。故称中兴教主。元祐三年十一月庚午示寂。年七十八。腊五十四。塔舍利于院西北。曾运使败铭。

　　义和

　　号圆澄。乾道中住慧因。居平江能仁阅净土传录论。赞。未有华严念佛法门着无尽灯。以华严念佛至相和会。偏赞西方。观念弥陀。(乐邦文类)然彼宗期心华藏。愿见舍那。以生安养。觐弥陀为所斥。或以断惑通别。感土净秽。与违行愿辟之。其说穷矣。和乃强欲和会。终以言论事理混淆。自畔其说。乃知佛陇无碍之辨。挽银河倾溟渤。孰得而障之哉。

　　慈恩相涉载记

　　慈恩贤父子之盛德。大业可枚数哉。方三藏之从戒贤也。吾无憾焉。玄赞之作。遽以口耳所传。与灵山亲承授受者杭衡对垒。多见其不知量矣。是以传而不习。君子耻之。恐后学以一生目大德撰慈恩载记。

　　玄奘

　　洛阳陈氏。年十一通维摩．法华。进具。道基化行长安。负笈趍之。受阿毗昙．婆沙．杂心等论。基曰。予游讲肆多矣。未见少年神悟若斯。武德中讲心论。不泥文相。仆射萧瑀奏住大庄严寺。誓往五天。具觌成言。用通神解。贞观二年。年二十九。上表游西竺。上允之。杖䇿前迈至[葸-十+夕]岭。积雪未解。有毒龙．飞沙塞路。盘空而进下。顾皆千仞。险处梯而过者七。日以绳为梁。蹑而涉水。阔八十步。次登雪山。壁立千仞。步步俱有栈孔相对。人持四栈以手足更互着崖孔中。猿臂而过。三日始到平地。张骞．甘延寿所不至也。过沙河。逢诸恶鬼。奇状异类。绕人前后。一心念观音菩萨及般若心经。又西北行三百里。度一碛。至凌山[葸-十+夕]岭北隅也。险峭峻极。开辟以来。冰雪聚而为凌。春夏不解。凝泜汗漫。与云连属。莫观其际。凌峰摧落。横路侧者。或高百尺。或广数丈。蹊径崎岖。登陟艰险。风雪杂飞。复履重裘。不免寒战。将欲眠食。复无燥处。悬崖而炊。席冰而寝。七日出山。徒侣冻馁死者十四。又山行三百里。入铁门峰。壁狭峭崖。多铁矿。依之为门扉。仍鍱铁。铸铁为铃。多悬于上。即突厥关塞也。穷历百三十国。凡吾佛所化之地。泥洹坚固之林。降魔菩提之树。迦路崇高之塔。那揭留影之山。皆申礼敬。备睹灵奇。获宝像．舍利及贝叶七十三部一千三百三十卷。凡如来一代所说。耆山方等之教。鹿苑半字之文。马鸣．龙树．无著．天亲诸所制作及十八异执之宗。五部殊途之致。收罗研究。达其旨。得其文。虽七例八转之音。三声六释之句。无不尽其微。毕其妙。蒙祇罗国王赐青象．白马以助驮载。十九年正月二十四日抵京。留守房玄龄备幢幡鼓吹释部威仪。道俗数十万众。乘师宝辇若兜率下生。馆弘福寺。翌日见上仪鸾殿。慰劳勤至。翻经所须。并令留守司供给。先进瑜伽师地论。叹曰。瞻天瞰海。莫极高深。虽军国务。敷未暇委。寻然知宗源杳旷。顾视九流。若汀滢之方溟渤尔。敕钞所译经论。每本九部。宣赐九道总管。展转流布。冀兹率土开禀未闻。敕紫微殿西。别创弘法院。延师居之。选名德七人自随。与帝论道之余。任便宣译。又敕异域方言。务取符会。若非伊人。谁论声教。故诸夏有疑。并于师。师乃转吾唐言。依彼西梵。令彼读者尊崇震旦。又敕老子为梵言。以遗西域。师曰。佛．老二教。其致大殊。安用佛言用通老义。况复鄙陋异邦。闻之有玷上国。遂止。永徽三年。表请创塔慈恩。奉安所取梵本经论及二帝制圣教序制许仍裒七宫亡人衣物。助其费。显庆元年。皇子生(中宗)。神光满室。亭亭烛天。赐号佛光。王越月表请佛光王出家。绍隆三宝。制可。落发授归戒。进金字心经及法衣钵具。二年帝幸洛阳。诏陪驾便道陈留改葬二亲。敕供给葬具。四年以玉华宫为寺。追崇先帝。诏居之。于此译大般若经。涉四年。成六百卷。麟德元年正月九日告众曰。有为之法必归磨灭。泡幻形质何得久停。令傍称南无弥勒如来。应正等觉。愿与含识速奉慈颜。二月四日右胁累足。以手支头。坚然不动。众问。定生弥勒前否。答决定得生而气绝。寿六十四。帝哭之恸。废朝五日。给其丧费。洎葬。五诏褒恤。四月十四。用佛故事金棺银椁葬于浐东。初卧病。明藏禅师问之。见二长人共捧白莲师前云。师从无始。损恼有情。及诸恶业。因今小疾。并得消殄。应生欣庆。师顾大众。合掌而听。得非译般若力。转重罪而轻受乎。初游天竺。手摩门径松曰。吾西求法。汝可枝向西长。吾归即东。使弟子预知。既往。枝果西指。一日忽东。弟子曰。教主归矣。号摩顶松。其达彼也。遇龙树宗。欲从其学。彼令服药求长生方可穷极宗旨。自念本欲求经。仙术不成。有负宿愿。遂学法相于戒贤。传唯识宗旨。兼以瑜伽授窥基。传俱舍宗旨兼以婆沙授门下光。起信论虽出马鸣。彼元未睹。乃译唐为梵。流布五天。

　　基

　　字道洪。尉迟恭犹子。父金吾卫将军。宗母裴梦吞月而孕。六岁聪慧过人。仪貌端伟。眉目明秀。身长八尺。气盖万夫。项有玉枕。手十指纹盘折如印。三岁遇见曰。真将种也。倘因缘幸会。度为弟子。则吾法有寄。念于天竺起归欤。兴卜人曰。师但东归。弟子生矣。谶既冥符。举以告宗。宗曰。伊类粗悍。那受师训。奘曰。即君器度。非将军不生。非贫道不识。宗诺之。而师未受命。厉声曰。听三事方可。谓不断欲心。茹荤血。过中食也。念以欲钩牵。矫许焉。年十七。敕落发。住广福。二十五大善。三支纵横。立破述义命章。前无与比。笃志禀承戒贤所授瑜伽师地唯识宗旨。或宗．或释。撰述几百部。时号百部论师。随方演化。获益者众。东行博陵或请讲法华。造玄赞大疏十卷。永淳元年十一月十三。示灭慈恩翻经院。寿五十一。御制𦘕像赞。敕诸路寺院图形以祀。祔葬三藏茔焉。尝造弥勒像曰。对像诵菩萨戒。祈生内院。又造玉文殊像。金书大般若。皆获应感。铠庵曰。无著频升知足。咨参慈氏唯识宗旨。厥弟天亲蒙其指迷。深悔着小相。与制论弘赞大乘。代有圣贤继之。至正法藏。戒贤论师年一百有三。蒙文殊大士畀托。忍死以迟三藏。三藏至彼。尽以瑜伽师地唯识授之。至师罔罗旧说。广制疏论。依贤三时判教。一有．二空．三不空。不有烜赫一时。以名厥家。是为慈恩五祖。谓慈氏．无著．戒贤．奘．及师也。然迼疏释经穻闻立行摄法入心成观等说专用唯识等论定性。灭种之文。以通法华。兹乃徒援权典。用证实教。误亦甚矣。然其谈八识缘境广狭。及转识成智。束智成身。与夫造业受报等说。厥功盖多。

　　律宗相关载记

　　谁能出不由户。何莫由斯道也。况堂堂大智为彼记主。亲见广慈神悟饱谙天台血脉。可不尚欤条例之相舛。纲目之或差。谁能免此。舍其万殊归于一致。则有志宗．教者。于三学首。容自外耶。撰律宗载记。

　　道宣

　　字法遍。京兆钱氏。母姚梦月贯怀而孕。又梦梵僧语曰。仁者所怀梁僧祐律师也。处胎弥十二月。九岁遍览群书。十二善习文墨。十五师日严頵公。十六念法华。两旬通彻。复诵余经。兼解其义。十七剃发。二十依首师进具。三衣唯布。常坐一食。始终不变。行必促步。蚤虱任游。武德四年。再依首师学律。然好禅那。乐山水。拟隐遁习定。頵曰。戒净定明。慧方有据。始听未闲持犯焉。识汝且专听吾自为汝知掌僧事。三往三返。共听律部四十遍。方乃覆文。七年徙居终南纻麻兰若。制行事钞三卷。贞观四年。行般舟三昧于清官精舍。经九十日。龙化人形。将诸眷属。礼觐听法。沙弥染心顾盻。其女欲害之。忽思师教。顿息恶心。摄毒吐井白。勿饮此水。师省之。其水涌沸。即令封闭。又云际寺行是三昧二十会。隐沁部天童给侍十九年。偕奘公翻经弘福。笔受润文。推之为最。永徽元年。居纻麻。劳发毗沙门天王授补心。方因曰。今当像末。诸恶比丘但起伽蓝。不修禅慧。亦不读诵。且不识字。纵有识者。千有一二。又言。此土灵踪。西天圣迹。计有三千八百余条。随问随录。为感通传。坐夏有功。庭生芝草。隐居之水。地涌白泉。或操觚续传。鸿儒服膺。或封土筑坛。梵僧称赞。或捷疾送奇华异果。或非人献甘露名香(行状)。干封二春。天人告师。报缘将尽。当生弥勒内宫。乃设无遮大会。十月三日。告门人曰。吾气衰力惫。殆将逝矣。道俗见空幡华异香。天乐同声。请师归睹史陀天慈氏内院。寿七十二。腊五十二。荼毗分舍利塔藏者三。创堂写真赞云。伊梁高僧。有唐上德。异代同志。其仪不忒诏天下兰若。图形塑像以为标范。初在西明寺。深夜行道。足趺陆廉。有物护持。履空无害。熟视一少年也。师问之。答曰。毗沙门天王子那吒。父王敕我侍卫和尚。师曰。贫道修行。无烦太子。太子威力自在。天竺有作佛事者。却愿致之。太子曰。我有佛牙．宝掌已久。头目犹舍。敢不奉献。师珍藏供养。龙朔初。请楞伽于清官。龙化人形。数来潜听。求受归戒。供房暂睡。沙弥窥之。见赤龙。甚长怖而白师。师止勿言。刘禹锡嘉话律师持律第一。忽霹雳绕户不绝。师曰。我持律无犯。若宿业则不知。褫三衣户外。恐蛟螭凭焉。衣出而声不止。视右手小指甲有黑点。若胡麻。试出指。隔孔一震。而失其点。穆宗制赞曰。代有觉人为如来使。龙鬼归降。天神捧事。声飞五天。辞惊万里。金乌西沈。佛日东举。稽首归依肇律宗主。懿宗谥澄照李邕撰行状宋传曰。宣之持律。声震竺干。宣之编修。美流天下。故无畏三藏初至朝谒。帝问。自远而来。得无劳乎。欲于何方休息。畏奏。闻西明寺宣律师持秉第一。愿往依止。敕允之。宣扪虱以绵纸。褁投于地。畏曰。扑有情于地之声也。凡诸密行。或制或遮。良可知矣。(贞观．显庆间别有无畏)又曰。邺中法砺。唐世怀素。新旧两名。各擅其美。砺乃成实有部。受体双陈。素唯寻祖萨婆开宗。独步其有。终南上士澄照大师。盻蚃三生。逡巡千里。交接天人之际。优游果证之中。知无不为。绳愆紏缪。以护持教法为己任者。实一代之伟人焉。是以天下之行事者。以南山为司南矣。我大中祥符间。天竺沙门觉称至京师。馆传法院。年四十许。解四十余本。经论云。生酤兰。古国刹利种。丁晋公使译问何所见。授曰。欲瞻礼宣律师塔。公曰。此土圣贤甚多。何独及此。曰。律师名重五天。铠庵曰。南山一宗。始优波离结集毗尼藏。自曹魏时。僧祇四分等律文送来此土。自是戒律稍备。李唐初叶澄照律师。屡感天神降现。啇搉律相等事。遂参诸异部。以四分为宗。撰述疏钞。破斥诸家。大弘厥旨。但据古来弘成论。论师之义。谓空宗五义。分通大乘。遂立圆宗戒体。(令被日本法师立问。终莫能答)又立三种忏法。不依方等普贤。而却取唯识别教以为末世初心忏。重观法。判位太高。不无可议。我皇祐．元祐间。堪．照二师接武而出。各述记文。聚徒讲演。后因生．照二师争论。旋绕左右。衣制短长。二事遂分。会正资持二派焉。窃尝究之南山祖师。洎大庄严寺恭禅师．西明寺真懿律师共定。东回北转以为右绕。且引俗中城门东入西出以为诚证。因草庵又引右祖右胁。及右回诠善圣发右旋。三义证之。显自我右。若夫涅槃。金棺右绕。拘尸谓自东而南。此特译人误耳。况大论谓日月星辰。二十八宿。常从东方至南方至北方围绕须弥山。显然不达天道左旋日月右旋之义(晋天文志)。则其所译之误。又甚于涅槃后分矣。曷足凭乎。彼金总持。三藏所判。亦本大论之文耳。草庵又谓。尝闻宿德曰。右绕或错。经有神祇。咸怒之说。实心学佛者。幸察之。若夫三衣或挂止肩上。或垂左臂上。总持虽判以右会覆肩。次将衣角绕于左臂。然资持一宗。有律文短量之说。则又不可专用会正为断也。僧祇部者。法显．赍归诸师判注云。是根本大众所传非是百载五宗也。今疑其未可何耶。所览僧祇现本止三十卷。文因有数疑。一．本小而末大。(诸部文多僧祇卷略)二．中不含五部意。三．不应大集悬记。

　　元照

　　字湛然。号安忍子。余杭唐氏。母竺。幼依祥符东藏鉴律师。十八通经得度。学毗尼。冰寒蓝出与择瑛。从宝阁神悟谦。谦曰。近世律学中微。失亡者众。汝当为时宗匠。盖明法华以弘四分。吾道不在兹乎。乃博究诸宗。以律为本。从广慈受菩萨戒。戒光发现。顿渐律仪罔不兼备。南山一宗。赫尔大振。披布僧伽梨。振锡擎钵。乞食于市。曰。吾佛盖尔。学者羞为之乎。习俗骇异。杨无为赞曰。持钵出。持钵归。示人长在四威仪。遵佛入廛时不识。虚空当有鬼神知。主法慧．大悲．祥符．戒坛．净土．宝阁．灵芝．崇福凡三十年。众常三百。义天求法。为提纲要几三千言。请归镂板。授菩萨戒。几万会。增戒度人六十会。尝言。化当世无如讲说。垂将来莫若著书。撰述资持记济缘记行宗记应法记住法记报恩记十六观小弥陀义疏及删定尼戒本共百余卷。芝园集二十卷。每曰。生弘律范。死归安养。平生所得。惟二法门。其他述作。从予所好。(乐邦文类礼忏仪自序)施贫。授戒。追福。禳灾。应若谷响。政和六秋。命讽普贤行愿品。舍枕举首。若有所见。趺坐而绝。湖上渔人闻天乐声。寿六十九。腊五十一。得法．用钦等五十人葬寺西北。谥大智塔曰戒光。秘撰刘寿铭曰。一切诸佛悲愍众生。说法度人。其书无量。流传震旦。为一大藏。凡此经论。虽皆世雄为之宗导然。或出于菩萨．罗汉及诸天人。宣演对扬。佛为印可。未必皆佛语也。唯毗尼之学或大．或小．或广．或略。皆出金口。亲为垂范。文殊已下。莫措一词。犹云前着为律。后疏为令。世轻世重。虽若不同。然惟天子令之。然后天下守之。月为之说。事为之制。随时陈戒。因犯立文。根钝．根利。虽若不同。然惟诸佛戒之。然后四众遵之。是教不亦大乎。赞曰。端严具足相如其心。耿介孤高心如其相。谓方则圆。若拘而放。不持不犯。人天归向。李咏史曰。道继。

　　偈加趺化湖上。俱闻天乐声。妙生□□□终说□□晖宗师也。久侍以众首。继席主杭□□□。得度□□揭日月。遂与大智杭衡资。禀质□□□□。道若□□寅首夏设供作安养。别命讽弥□□□□观。庚□□弟子梵忠．有赟．法孙．智珣．惟定□□□□四十。

　　密教思复载记

　　顾六道而常悲。育四生而为子。觉皇盛心。其欲跻天下于仁寿者。尚无间于含灵．蠢蠢之徒。而况于齐类乎。故援溺救斗。方便多门。奈何群生薄祐。密教陵迟。切于护世者怀愤叹息久矣。尝观道三藏行事。则此土不为无人。而道之后无闻焉。亦应感之未逮也。撰密教载记。

　　金刚智

　　西域王种。出家传龙智阿阇梨法。初金刚萨埵受毗卢遮那佛(法身梵语翻遍一切处。唐僧却作他报译。荆溪斥法报不分。二三莫辨。)瑜伽最上乘义。数百岁传龙猛。龙猛又数百岁传龙智。而师世之。开元七年抵南海广州。以闻诏入见。馆大慈恩。夏旱。诏祷雨。结坛图七俱胝像。约像开眸。即雨。阅三日。像果开眸。有物自坛布云弥空。斯须沛雨。诏褒之。明年。辞游雁门不允。迁荐福。容止凝眸。喜愠不形于色。人莫测其量。所至必作结坛灌顶道场。二十年八月。告其徒曰。白月圆时。吾其逝矣。至期旋绕毗卢遮那像。顶贝叶趺坐而寂。谥灌顶国师。塔伊川。中书杜鸿渐碑。法传不空。

　　不空

　　西域人。幼随叔父观光。上国待以梵僧。莫𢎿姓氏。赋性聪朗。博观经论。金刚智来。从之。传瑜伽义。天宝五年召至。特见高仰肃。代朝皆为灌顶师。玄言德辞。开佑。至尊以特进试鸿胪卿。示疾就加开府。仪同三司。萧国公食邑三千户。不受。赐号大广智三藏。大历九年六月癸未示寂大兴善寺。废朝三日。赐祭。赠司空。谥大辨广正智。塔舍利于旧居。寿七十。腊五十。译经七十七部一百三十余卷。自幼至终。澡心育德。入佛知见。祁寒盛暑。无懈怠容。得诵咒法。慧朗为最。初事金刚智。智授梵本悉昙章声明论。旬日成诵。奇之。引入金刚道场。验以掷华。谓为胜己。因求授瑜伽五部。智未即许。师拟求于天竺。智梦京师佛像皆东行。寤以语师。师启西游意。智曰。汝有受道之资。吾何靳哉。即授五部及毗卢遮那经苏悉轨范。智没。奉遗教重游天竺．师子等国。诣龙智。受十八会金刚灌顶及大悲胎藏。建坛法。传经论五百余部。其生也。母有毫光照烛之瑞。其没也。舍有池水竭涸之异。西域隘巷狂象奔突。以慈眼视之。不旋踵而象伏不起。南海半渡天吴鼓骇。以定力对之。未移晷而海静无浪。(兴衰志)解安西围。所祷必张绣座。手持木神。诵咒掷之。神自立于座。四众环视。两目瞬动。感格遄臻。虽大钩之功可夺也。朝野奉之如佛。御史太夫严郢碑曰。真言字义之宪度。灌顶升坛之轨迹。动容悟道之速。发声集社之妙。戴天履地莫知高厚。固非末学所能详也。然父母之年。不可不知。姑据见闻序大归云。宋传曰。五部曼拏罗法。摄取鬼物必附丽童男．处女。去疾除妖绝易。世人用是图利身口。乃寡征验。率为时所慢。吁。正法醨薄。一至于此。又曰。传教令轮者(瑜伽轮结)东夏以金刚智为始祖．不空为二祖．慧朗为三祖。厥后岐分派别。咸曰传瑜伽大教徒则众矣。其如寡验何。亦犹羽嘉生应龙。应龙生凤皇。凤皇已降。则生庶鸟矣。欲无变革。其可得乎。铠庵曰。华严顿施别圆。则无俟乎密。鹿苑专说小乘。则未易用密。唯方等．般若二时。欲转小成衍。又欲被接入别圆。则如来始于此时密谈大法矣。若夫法华开显。无小无大。俱入一乘。殆犹日轮当午。罄无侧影。所谓密者尚何施耶。唯大佛顶首楞严经重为末后机缘故。有显说．密说。俾其破妄显真。必获常住真心。所谓显．密二教。大概如此。今师所以名动九重。有功大法者。良由人能弘道。故密教赖以有传。惜乎厥嗣寝微。流入异邦。(弟子志)今但有所谓瑜伽佛事存耳。可不为之长太息哉。姑以克己。上赵尚书(师泽)古风附此。有志复古者览焉。卓然身笃出大雄。广长舌相谈无穷。犹如一雨沾四域。三草二木自不同。显示既为经律论。密谈复施神咒功。显密二教根于此。传之者众乃分宗。天台妙悟鹫峰典。理事三千空假中。浪浪雄辨阐佛意。五时八教俱牢笼。贤首五教弘杂华。破尘经卷显龙宫。造修虽祖法界观。虚谈妄辟门三重。慈恩锱铁折名相。算沙安得三年通。南山传持毗尼藏。开遮品因何其丛。如上四家争作古。鹰扬虎视舒其风。中间忽唱单传学。掀翻扫荡各夸雄。户庭各立亦复五。一国三公谁适从。端似儒家有庄老。捶提仁义难启蒙。独怜秘密晚方振。当日权舆由不空。再传慧朗盛可见。经疏随舶过日东。不幸佛运值唐末。悉付劫火与刀锋。余波秪存瑜伽法。市井歌呗悦盲聋。况杂皇华鄙俚曲。五声谁与正黄钟。今逢日本二三释。远效杯渡来吴松。我曾请业造其室。自言兹教久磨砻。非惟明敏通义句。飞白梵笔最所工。乌乎中国法已失。直须问道登崆峒。妄意欲结十同志。早夜相与究始终。已许元珠还合浦。一书无计托征鸿。安得为立白马寺。馆此异国摩腾翁。明公派出天潢近。奉诏四劝行都农。德业未许饶伊旦。政事宁复数黄龚。编珉固已归防稗。种置口宪咸驱范。僧英出世多陶镕。尽谓据挫乃兴隆。只应曾受灵山嘱。令作夏屋普恲蒙。天台教藏两处立。实赖曾王千载逢。(鲁公延庆冀公天竺)明公诸宗但淹贯。有如列宿罗心胸。更令华夏全吾教。勋绩当逾二巨公。法利广资诚有自。福禄将齐岱与嵩。

　　无畏

　　甘露饭王。后逊国出家。道成德备。所至说法。必有异相。在乌荼演遮那经。咸见毗卢遮那四金字名径寻丈。排列空中。又过龙河。驼负经入水遂随之。龙王邀入宫讲法三日。驼经不湿。开元初至长安。帝先梦梵僧来谒。风度坏异。及寤追忆。命𦘕工肖形于壁。洎师入对。帝熟视。即梦见者。馆西明寺。秋旱。诏祷雨。师以数定难之曰。心欲致雨。恐龙暴物。使谕曰。民若秋旱。暴风疾雨。适足快意。即持钵水。以小刀搅。诵密语百余遍。俄有物若虬龙。矫首出钵。白气盈空。语使速归。雨即至矣。使回视。见云如练。自讲堂盘施而上。风雷震电。骤雨大作。飘荡庐舍。弥日方息。又以积雨诏师。师止之提泥媪五躯。作梵语向之。若叱骂者。即刻而霁。译大毗卢遮那苏息地揭罗等经十余部。宝月．一行预焉。郑棨开天传信记误云。依宣律师。言行粗易。饮㗖无择。令宿户外。平夜扪虱投地。大呼。律师扑杀佛子。(时宣没五十六年)性好禅观。亦劝他习。数求还不许。二十三年示灭。寿九十九。鸿胪丞李现量监护丧事。塔龙门西山。

　　一行

　　张公瑾孙。从禅僧普寂剃落。卢鸿乙谓。寂此子非君所能摸范。当纵其东。请南询。所至倒屣。西竺贝叶．阴阳谶纬靡不穷究。传密教于金刚无畏。结集毗卢遮那经疏。登坛灌顶。受喻伽五部法。因求历学。远至国清。闻僧布算。谓侍者曰。当有弟子求吾算法。已踵吾门。未有绍介。除一算子曰。门前水西流。乃至师究入。稽首请业受诀毕。水复东。自是算法卓诡。开元三年。诏见问所长。奏。粗能记览。示以宫籍。过目覆诵。无一字遗。帝曰。师实圣人。留光泰殿。咨出世法。及安国抚民之术。睿眷日隆。时号天师。十一年制黄道仪。所著开元天衍历五十二卷。七政历三卷。大衍论二十卷。易论十二卷。五音地理经十五卷。释氏系录大衍玄图心机算术括遁甲十六局六壬连珠歌六壬髓经天一太一经太一局遁甲经各一卷。李吉甫传行业。(唐艺文志)帝问国祚。奏曰。銮舆有万里行。社稷终吉以金合。进曰。至万里即开。视之当归。少许禄山乱。幸成都。至万里桥。悟当归之谶。洗然忘忧。社稷终吉者。至昭唐绝。昭曾封吉王也。(唐史小异)里媪。王氏子。坐罪当死。求救。令弟子捕生物。得稚㹠。七日藏其一。于瓮封以六一泥(林连龙虎闭对六泥)咒之。七日北斗尽没。太史奏有大变。师劝帝赦过宥罪。帝大赦。媪子得脱。日出一㹠。七日魁枸如故。师未解奕于燕公座。观王积薪一局。遂为敌手。谓燕公曰。此但争先法耳。若念贫道四句乘除语。则人人国手。邢和璞谓尹愔曰。洛下闳造历。时云。八百年差一日。当有圣人定之。太衍历出闳。言皆验。一行其圣人乎。十五年九月陪驾幸新丰。道病。诏京十大德为结坛祈福。十月八日示灭华严寺。寿五十五。帝哀泣辍朝三日。停龛三七。容貌如生。谥大慧塔铜人原。御制铭书之。明年驾经原下。徘徊瞻望。遣使莳松柏云。

　　䇿终

　　绍定癸巳。刊释门正统毕。或示以玉泉开山。智者禅师实录。盖张南轩所撰者。所载与百录等颇异。先叙所生。谓母孕时梦五色香云绕怀。及吞白鼠。卜之。日者曰鼠。龙也。次生缘。次出家。次僧招手。次游方。母问甘旨依谁。即运慈心指其茅。化为稻。指其水。化为油。今茅穗村。油河尚存。次大苏悟道。次金陵扬化。次定光逊居。次太极说法。次关王玉泉。缘文甚长。次示寂。仍云师未回荆渚。时大云僧幼。论遣行者出邑。以稽缓责之。行者云。见山下池澄泓镜。净水影中楼台殿阁。不觉久观。论曰。此菩萨所居。暂使龙神保护。勿泄也。今庙有龙王祠。即此金龙池也。小师行简化耕牛。澧州回路逢贼。斩首夺牛。简捧头项上追贼。贼还牛。舍身为奴忏谢。今庄客向姓者。贼之裔也。文无撰人名。但主僧思达跋数十字。乃绍兴十五中秋重刻。(摧本)次房州司理耿吉甫。怨其妄。摧于淳熙十年十一月八日。再刊住持元庵真慈不从。耿喻以颂云。见边不见边。是则名担板。莫作如是念。透脱澄天眼。知彼不知此。是名执一义。断除人我相。彼是我亦是。意慈不欲立。教碑于禅刹。而耿不平。年赊路杳。同异难询。但文有可恨者。意若绸缪。而不能补苴罅漏。语如怪诞。而不能张皇幽眇。固南轩所蔑也。彼张无尽关王祠堂记。谁能摧之。自古圣贤泽及天下。利济未来。不幸非良史者书之。千载之下。文不足以垂世。而盛德大业亦湮没无闻。反不若田父．田媪之附名诗史也。陶潜预为祭文。杜牧自撰墓志。彼非恶秽史之不足。着其实而拙学之不足。知其心耶。非此人何以动鸿儒。非此笔何以铭哲匠。函盖相应。啐啄同时。其谁不深嘉而屡叹。又作者土人也。言玉泉详而大苏金陵天台事例。皆蹖驳。辄录为后序。备捡计者。

　　(附南岳下)慧命

　　郭姓。梁大通二生。于长沙出家。人以为入如来室者。十五诵法华。七日终部。他文亦然。度戒。咨禀恩光禅师。三载大通要妙。与南岳友善。谓岳。吾与子植因净业。远而结之。正以西方为期。岳曰。区区之意。孰敢少忘。但愿龙骥之尾。无拒苍蝇。道士孟寿久栖仙城山。期心反正。且以居馆充建寺宇。忽梦金甲者数百。严卫馆侧。号令相警。若有所待。寿曰。岂异人将至邪。明日命至。寿即舍所居。未几命曰。始造之寺。尚烦经置。岂弃禅观。萦心于此。乃归长沙。法音禅师同郡王氏亦净土友。命携音手。顾笑曰。时至不行。谓之贪生。可去不去。谓之苟欲。吾其去矣。音曰。相知之义。宁不俟我十日。命竖两指曰。过此不可。且示疾一日而终。周天和三年十月五日也。或目天人持幢幡降。或闻房宇唱善哉音。奇香异乐弥日不散。十日后音终。瑞相亦同。

　　慧耀

　　襄阳岐氏。度戒。访郑川命及南岳思。思叹其于实相观善有玄趣。居数年。思逝。欲隐武当。至巴丘道懿相携居江陵导因积。十四年智者返里。叹故乡不乏贤友。足为楷模。仁寿三年二月示疾。思命二师来。迓三月六日坐逝。众梦宝刹倾倒。葬荆州内华。

　　(九第后)法素

　　长安人。操业奇卓。教主专劝行福。在江表频设万人会。夜才告竟。明即成办。唐取王世充。素在洛围。有镕金像余米作糜赈饿事。险谲不书。

　　释门正统第八(终)
