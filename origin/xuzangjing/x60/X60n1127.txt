卍新纂续藏经第 60 册 No. 1127 传授三坛弘戒法仪


　　No. 1127

　　传授三坛弘戒法仪(全)

　　明天启北禅寺弘戒沙门　法藏　撰集

　　清终南山蟠龙禅寺比丘　超远　检录

　　授沙弥十戒法卷上

　　(执事设座竟。鸣磬三椎。接疏钟。方丈传香。大众俱集。复传炉座上。侍者礼毕。擂鼓钟声迅速。开导。率诸子至方丈前。长跪合掌。开导进门。触具一拜。起身傍立。召诸子云。作礼一拜。起身又问讯。末后前行。和尚举)。

　　南无本师释迦牟尼佛

　　(大众同和。迎至法堂前。诸子两边长跪合掌。和尚或绕坛。拜毕升座。开导鸣磬一下。钟鼓肃静二。开导向上大展三拜。长跪合掌。和尚问云)。

　　僧集否。(答云)已集。(师云)和合否。(答云)和合。(师云)僧今和合。何所作为。(答云)为诸佛子剃头授戒。(师云)善哉可尔(答云)是。

　　(收具起。问讯傍立。召首者云。上香又云。一齐起身。向上排班。闻磬声。至诚顶三拜长跪合掌。开导举香赞)。

　　君恩赐度。亲命非违。断除恩爱入无为。师法禀仪威剃度。披衣受戒自心归。

　　登初地菩萨摩诃萨(三遍。开导召诸子云。作礼三拜。又云)。

　　诸善男子等。请师言句。汝合自陈。汝若不能。皆随我道(唱念云)。

　　大德一心念。我(某甲)今请大德为剃头受戒和尚。愿大德为我作剃头受戒和尚。我依大德故。得剃头受戒法。慈愍故(一拜)。慈愍故(一拜)。大慈愍故(一拜)　　(师抚尺云)。

　　诸善男子等。汝既殷勤伸请。我为汝作剃头授戒和尚。所有开示。汝当谛听(又抚尺云)诸佛子等。只遮一法心源湛寂。法海渊深。迷之者。永劫沉沦。悟之者。当处解脱。欲求归道。无越出家。放旷喻如虚空。清净同于皎月。修行缘具。道果非遥。始从克念之功。毕证无为之地。所以我大觉世尊。舍金轮之宝位。子夜逾城。脱珍衔之龙衣。青山断发。容鹊巢于顶上。挂蛛网于眉间。修寂灭而证真常。断尘劳而成正觉。三世诸佛。不说在家成道。历代祖师。阿谁行染度人。所以佛佛授受。祖祖相传。不染世缘。方成法器。故得天魔拱手。外道归心。上酬四重之恩。下济群生之苦。所以云流转三界中。恩爱不能舍。弃恩入无为。真是报恩者。诸善男子等。出家之法。礼越常情。不拜君王。不拜父母。汝今可离此座。想念国王水土之恩。父母生成之德。专精拜辞。后莫拜也(开导召诸子云。作礼一拜。起身问讯。转身。和尚举云)。

　　我今辞国王。投佛作沙门。誓成无上道。报答国王恩。

　　(共诸子同和。子每句一拜。毕。问讯。和尚举云)。

　　我今辞父母。投佛作沙门。愿弘无上道。报答父母恩。

　　(同前和拜竟。开导云。起身问讯转身长跪合掌。和尚云)。

　　诸善男子等。汝已拜辞君王父母。我以如来清净法水。差羯磨阇黎。灌汝顶门。令汝身心清净。魔障消除。从佛口生。从法化生。为法王子。当生庆幸。(开导召诸子。答云)惟愿慈悲哀怜摄授(诸子作礼一拜。师举净瓶与羯磨师。又云)。

　　诸善男子等。最后一结。谓之周罗。唯师一人乃能断之。我以如来金刚智刃。差教授阇黎。为汝除去。圆成僧相。当生庆幸(开导召诸子。答云)惟愿慈悲哀怜摄授。

　　(诸子作礼一拜师举剃刀与教授。二阇黎出众灌顶剃头。师云)。

　　善哉真佛子。摩顶证无生。今授菩提记。当来果自成。

　　(开导同众每句接和。师复举云)。

　　善哉大丈夫。能了世无常。剃发趣泥洹。希有难思议。

　　(众接和同前。师复举云)。

　　毁形守志节。割爱辞所亲。出家弘圣道。示度一切众。

　　(二阇黎。灌顶剃头竟。问讯归位。接和同前。开导召云。作礼三拜　师云)。

　　诸沙弥等。汝既剃度。我当授汝钵三衣具。

　　(和尚加持。沙弥应接。师云)。&nbsp;钵多罗应量器常用故今授持&nbsp;&nbsp;安陀会五条衣授一长一短&nbsp;大德一心念我(沙弥某甲)此&nbsp;郁多罗僧七条衣授两长一短割截衣持&nbsp;&nbsp;僧伽黎二十五条衣授四长一短&nbsp;&nbsp;尼师坛应量作今授持&nbsp;

　　(以上一一。师传举。子接应传钵毕。开导召沙弥云。起身傍立挂钵　师举偈云)。

　　钵多罗应量器。常用故今授持。

　　(挂毕止念。开导召诸子云。向上长跪合掌。师又加持衣具。转遮同前)。

　　五衣

　　善哉解脱服。无上福田衣。我今顶戴受。世世不舍离。

　　唵悉陀耶娑婆诃

　　七衣

　　善哉解脱服。无上福田衣。我今顶戴受。世世常得披。

　　唵度波度波娑婆诃

　　大衣

　　善哉解脱服。无上福田衣。奉行如来命。广度诸群迷。

　　唵摩诃迦婆波吒悉地娑诃

　　坐具

　　卧具尼师坛。长养心苗性。展开登圣地。奉行如来命。

　　唵坛波坛波娑诃

　　(以上众亦然随声随和随拜。毕　师云)。

　　诸善男子等。法如大海。渐入渐深。汝既出家。当先受三归五戒。方得近事大僧。次受沙弥十戒。乃可同僧利养。事在专诚。不得慢意。我今为汝一心恭请三宝。护法诸天。摄授覆护。方堪进戒。汝当渴仰翘勤恭肃归投听我一心至诚奉请　(开导云)。

　　香花引。(又云)香花请。(师云)我(某甲)一心奉请
华藏世界清净法身。毗卢遮那世尊。圆满报身卢舍那世尊。千百亿化身本师释迦牟尼世尊。西方接引阿弥陀世尊。当来下生弥勒世尊。尽虚空遍法界一切诸佛世尊。惟愿不违本誓。慈光摄照。证明受戒。

　　(开导云。作礼三拜。又云)。

　　香花引。(又云)香花请。(师云)我(某甲)一心奉请
大小二乘毗尼律藏。五篇三聚解脱木叉。三藏十二分经权实教典。离欲真净甚深法宝。南无大方广佛华严经。谨运一心归命敬礼　　(开导云。作礼三拜。又云)。

　　香花引。(亦云)香花请。(师云)我(某甲)一心奉请
观音。势至。文殊。普贤。善才童子。龙女真宰。华严海众。诸大菩萨。律藏会上优波离尊者。西天东土历代祖师。终南山中诸大律师。慧山清泉堂上(上)元(下)白大和尚。华山隆昌堂上(上)见(下)月大和尚。浮山华严堂上(上)文(下)弱大和尚。本寺开山列代尊僧。周钵明志二位禅师。惟愿不违本誓。慈光摄照。证明受戒。

　　(开导云。作礼三拜。又云)。

　　香花引。(亦云)香。花请。(师云)我(某甲)一心奉请
华严会上寄位诸天。梵释四王。天龙八部。护戒善神。金刚力士。山川大地水陆虚空诸大神祗。伽蓝土地一切真宰。惟愿不违本誓。临降戒坛。精严拥护。

　　(开导云。作礼三拜。师云)。

　　诸善男子等。三宝光临。万神侍卫。欲求归戒。先当忏涤𠎝瑕。如人浣衣然后加色。汝今至诚随我忏悔(举云)。

　我昔所造诸恶业　　皆由无始贪嗔痴
　从身语意之所生　　一切我今皆忏悔

　　(每句随和拜毕。师云)。

　　诸善男子等。汝今既净身口意业。应当归依佛法僧宝。(师云)我(某甲)归依佛　归依法　归依僧。

　　归依佛两足尊　归依法离欲尊　归依僧众中尊归依佛竟　归依法竟　归依僧竟。

　　如来至真等正觉　是我世尊　我今归依慈愍故(一拜)慈愍故(一拜)。大慈愍故(以上。一一师三举。子三答。毕。三拜　师云)。

　　诸善男子等。汝既舍邪归正。戒已圆成。若欲识相护持应授五戒。(师云)我(某甲)。&nbsp;不杀生&nbsp;&nbsp;&nbsp;不偷盗&nbsp;&nbsp;尽形寿&nbsp;不邪淫&nbsp;是根本戒。汝能持否。(答云)能持。&nbsp;&nbsp;不妄语&nbsp;&nbsp;&nbsp;不饮酒&nbsp;&nbsp;

　　(师抚尺云)。

　　诸善男子等。此支五戒。一一不得犯。汝能持否。(答云)能持(开导召沙弥云。作礼三拜。开导复云。受五戒者。起身出　师云)。

　　诸善男子等。五戒为入道之初因。出三途之元首。即授沙弥十戒。形备法仪。此称勤策。依师而住。受利同僧。是为应法沙弥。应当顶受。(师云)我(某甲)。&nbsp;不杀生&nbsp;&nbsp;&nbsp;不偷盗&nbsp;&nbsp;&nbsp;不淫欲&nbsp;&nbsp;&nbsp;不妄言绮语两舌恶口&nbsp;&nbsp;&nbsp;不饮酒&nbsp;&nbsp;尽形寿&nbsp;&nbsp;是沙弥戒能持否(答云)能持&nbsp;&nbsp;不着香华鬘不香涂身&nbsp;&nbsp;&nbsp;不歌舞倡伎不往观听&nbsp;&nbsp;&nbsp;不坐高广大床&nbsp;&nbsp;&nbsp;不非时食&nbsp;&nbsp;&nbsp;不捉持生像金银宝物&nbsp;&nbsp;

　　从不杀生。至不捉持生像金银宝物。能持否。(答云)能持。(师云)此支十戒。一一不得犯。汝能持否。(答云)能持。(师云)诸善男子等。汝今受戒之后。当须顶戴奉持。不得违犯所持戒律。供养三宝。勤种福田。于和尚阿阇黎。一如法教。于上中下座。心常恭敬。精进行道。报父母恩。衣取蔽形。不以文彩。食取支命。不得嗜味。花香脂粉。无以近身。好色邪声。一无视听。徐言持正。勿宣人短。倘有争者。两说和合。男女有别。草木无伤。非贤不友。非圣不宗。法服应器。常与人俱。非时不食。非法不言。精勤思义。温故知新。坐则禅思。起则讽诵。闭三恶道。开涅槃门。于比丘法中。增长正业。菩提心而不退。般若智以长明。广化众生。齐成正觉。用心如此。真佛弟子。

　　(师抚尺云)。

　　诸善男子等。从今下坛已去。勤修戒定慧。息灭贪嗔痴。更当计取(某)年月日时授沙弥戒。圣事既成。当生庆幸。一拜起身。作法回向　　(开导云。作礼一拜起身　师举云)。

　　受戒功德殊胜行。无边胜福皆回向。普愿沉溺诸有情。速往无量广佛刹。回向因缘三世佛。诸尊菩萨摩诃萨。摩诃般若波罗密。

　　(开导云。不劳起具。至诚顶礼　和尚诸师。三拜起具问讯。又云。分班。又云。末后前行。至此钟鼓齐鸣师举)。

　　南无本师释迦牟尼佛

　　(至方丈前。开导召沙弥云。长跪合掌。候　师入室。开导作礼三拜。起身傍立。召沙弥云。作礼一拜。起身问讯。又云。分班末后前行。钟鼓齐止)。

　　说比丘戒法卷中

　　(执事设座毕。鸣磬三下。禅堂开大静。接钟方丈传香。大众俱集。侍者传炉座上。拜讫。开导滚击子。殿主擂鼓。复召沙弥。末后前行。至九师所。沙弥两边对面立定。开导向九师。触具一拜傍立。召沙弥云。向上排班作礼一拜。问讯分班。又云。末后前行。至方丈前。转身长跪合掌。开导伫立门外。九师转身傍立。待羯磨师至。住立中央。诸师一齐向上一拜。各归本位。开导展具。作礼三拜。起身傍立。召沙弥云。一齐起身。向上排班。展半具作礼三拜。问讯长跪合掌。开导云)。

　　诸善男子等。各各记取得戒和尚。并及九师名字。不得忘失(乃云)。第一位。(某)处(某)宗师。为汝诸人。作得戒大和尚。第二位。(某)处(某)禅师。为汝诸人。作羯磨阿阇黎。第三位。(某)处(某)禅师。为汝诸人。作教授阿阇黎。第四位。(某)处(某)禅师。为汝诸人。作尊证阿阇黎。第五位。(某)处(某)禅师。为汝诸人。作尊证阿阇黎。第六位。(某)处(某)禅师。为汝诸人。作尊证阿阇黎。第七位。(某)处(某)禅师。为汝诸人。作尊证阿阇黎。第八位。(某)处(某)禅师。为汝诸人。作尊证阿阇黎。第九位。(某)处(某)禅师。为汝诸人。作尊证阿阇黎。第十位。(某)处(某)禅师。为汝诸人。作尊证阿阇黎。

　　(开导召沙弥云。至诚作礼三拜。开导作白云)。

　　夫明镜当台。遇形则鉴。洪钟在架。有扣则鸣。圆成三聚。须假于三师。举检七非。全凭于七证。今为汝。请现前诸师。为汝等。作羯磨阿阇黎。教授阿阇黎。尊证阿阇黎。所有请词。皆随我道(开导作梵。沙弥随和)。

　　大德一心念。我(某甲)。今请大德为羯磨教授尊证阿阇黎。愿大德。为我作羯磨教授尊证阿阇黎。我依大德故。得授具足戒。慈愍故(一拜)。慈愍故(一拜)。大慈愍故(一拜)。

　　(羯磨阇黎云)。

　　诸佛子等。汝既殷勤伸请。我现前诸师。为汝等作羯磨阿阇黎。教授阿阇黎。尊证阿阇黎。清净莫放逸。(沙弥答云)顶戴奉行(开导召戒子云。作礼一拜。又云)。

　　今为汝请(某)处(某)宗师。为汝等。作得戒大和尚。所有言词。皆随我道(开导作梵。沙弥随和)。

　　大德一念。我(某甲)。今请大德为我作得戒和尚。愿大德。为我作得戒和尚。我依大德故。得授具足戒。慈愍故(一拜)。慈愍故(一拜)。大慈愍故(一拜　和尚抚尺云)。

　　诸佛子等。汝既殷勤伸请。我为汝等。作得戒和尚。清净莫放逸。(沙弥答云)顶戴奉行。

　　(开导召沙弥云。作礼一拜。起具问讯分班。又云。末后前行。和尚举)。

　　南无本师释迦牟尼佛

　　(大众随和。迎至法堂前。沙弥转身对面。长跪合掌。十师进法堂。绕坛一匝。旋至二级。向上庄立。执事鸣磬三下。钟鼓暂止。次十师大展三拜。长跪合掌。开导跪前。宣祝圣文)。

　　唯菩提之植种。仰戒律以棓根。诚为正法之堤防。永作心宗之城堑。匪凭外护。曷固弘传。是以
菩萨现轮王而致治
人君开佛化以宣崇。观夫印土历主之护兴。监彼支那积朝之敕阐。况我
圣朝。大明慧日。博扇玄风。创开坛于　洪武十年。暨善述于　成祖昭世　神宗赐衣锡于五台。而律再振。丛林瞻星日于三界。以法重光。况我
大清皇帝。竭佛日于中天。统宗风于大地。

　　列圣恩深
今皇德重。比丘(和尚俯地称名。开导又云)感此。山居无难。人道多祥。开后学以良愧樗材。报洪庥而徒倾葵萼。愿弘戒法。永祝
尧天。敬修草莽之坛。学展苏罗之律。衍无疆于
圣寿。祈巩固之　皇图　睿性日光
神威震肃。俾万方之戈偃。见四海之瑞呈
内壶赋睢鸠　青宫敏麟趾。镇干城于阃外。挺柱石于朝中。贤侯分化以辟疆。黎庶歌风而击壤。嘉禾岁稔。甘雨时调。人人证梵网之门。处处禀毗尼之德。咸承垂拱共沐清　(和尚起身。举云)。

　持戒清净如满月　　身口皎洁无瑕秽
　大众和合无遗诤　　是乃可得同授戒

　　(每句随和。毕。十师作礼一拜。起具问讯　和尚复举)。

　　南无建坛四圣菩萨

　　(以举菩萨。钟鼓齐鸣。旋至建坛菩萨所。十师齐跪。和尚拈香。毕。一齐起身。展半具作礼三拜。问讯　和尚仍举)。

　　南无本师释迦牟尼佛

　　(众师同和。绕坛一匝。即便升座。九师亦然。开导鸣磬。钟鼓肃静。开导大展三拜。起身傍立。滚击一振。和尚拈香云。每拈瓣香毕。开导滚击子一遍。拈香事毕。开导召沙弥云。上香。竟。开导云。一齐起身。向上排班展全具。和尚举)。

　戒香定香解脱香　　光明云台遍法界
　供养十方无量佛　　见闻普熏证寂灭

　　(每句戒子接和。四句四拜。开导云。问讯。又云。长跪合掌。和尚云)。

　　诸佛子等。汝既痛念生死。从僧乞受具足大戒。我今为汝一心恭请
三宝护法诸天。摄授覆护。方堪进戒。诸佛子等。汝当渴仰翘勤恭肃归投听我一心至诚奉请(开导云)。

　　香花引。(又云)香花请。(师云)我(某甲)一心奉请
华藏世界清净法身毗卢遮那世尊。圆满报身卢舍那世尊。千百亿化身释迦牟尼世尊。西方接引阿弥陀世尊。当来下生弥勒世尊。尽虚空遍法界一切诸佛世尊。惟愿不违本誓。慈光摄照。证明受戒。

　　(开导云。作礼三拜。又云)。

　　香花引。(亦云)香花请。(师云)我(某甲)一心奉请
大小二乘毗尼律藏。五篇三聚解脱木叉。三藏十二分经权实教典。离欲真净甚深法宝。南无大方广佛华严经。谨运一心皈命敬礼(开导云。作礼三拜。又云)。

　　香花引。(亦云)香花请。(师云)我(某甲)一心奉请
观音。势至。文殊。普贤。善财童子。龙女真宰。华严海众诸大菩萨。律藏会上优波离尊者。西天东土历代祖师。终南山中诸大律师。慧山清泉堂上(上)元(下)白大和尚。华山隆昌堂上(上)见(下)月大和尚。浮山华严堂上(上)文(下)弱大和尚。本寺开山列代尊僧。周钵明志二位禅师。惟愿不违本誓。慈光摄照。证明受戒。

　　(开导云。作礼三拜。又云)。

　　香花引。(又云)香花请。(师云)我(某甲)一心奉请
华严会上寄位诸天。梵释四王。天龙八部。护戒善神。金刚力士。山川大地水陆虚空。诸大善神。伽蓝土地一切灵祇。惟愿不违本誓。临降戒坛。精严拥护。

　　(开导云。作礼三拜。以上恭请三宝诸天。必须身心清净。生难遭想。戒子凡礼宜当五体投地。不得慢意。珍重　师云)。

　　诸佛子等。三宝光临。万神侍卫。汝当至诚随声礼敬。

　　(开导云。作礼一拜。起身。师举云)。

　稽首礼诸佛　　及法比丘僧　　今演毗尼法
　令正法久住　　优波离为首　　及余身证者
　今说戒要义　　诸贤咸共听

　　(戒子。每句随声和。讫。顶礼一拜。毕。开导云。长跪合掌　师抚尺白众云)。

　　天音罕遇。戒德难思。能超凡鄙秽流。可入众圣宝位。为师为匠。诚易诚难。人法须炼炉韝。弘开禁戒受持。根尘先雪如无。衣钵莫容缺借。前言众难。后列轻遮。问若不解不知。勤劳徒设。信其实语实答。陶诱得方。令发上品真诚。要期尘境俱寂。十方善法。注汝身心。五分基成。三身体具。当须同志。愿勿异缘。我(某甲)谨白。(又云)诸开导。将此沙弥。安至见处不闻处立。

　　(待沙弥至彼处已　师抚尺云)。

　　僧集否。(羯磨答云)僧已集。(又云)和合否。(答云)和合。(又云)未受具戒者出否。(答云)此无未受具戒者。(又云)僧今和合。何所作为。(答云)受戒和僧。单白羯磨。(又云)受戒和僧。单白羯磨。惟愿大众慈悲证明作白。

　　大德僧听。此一住处一受戒。若僧时到僧忍听。和合受戒。白如是。(良久)作白成否。(诸师答云)成(师抚尺云)。

　　大德僧听。彼有沙弥(某甲)等。将升宝坛。从僧乞受具足大戒。众中先请(某)禅师为羯磨师。次请(某)禅师为教授师(羯磨阇黎云)。

　　众中谁能为彼诸人。作教授师。(教授师答云)我(某甲)能。

　　(羯磨师云)。

　　长老既能听作法。差教授师。出众问难。单白羯磨。惟愿和尚大众慈悲证明作白。

　　大德僧听。彼沙弥(某甲)等。从和尚(上某下某)求授具足戒。若僧时到僧忍听。(某甲)为教授师。白如是。(良久)作白成否。(尊证答云)成。(羯磨师云)作白既成。教授师出众问难。

　　(坛上诸师。鸣鱼诵大悲咒。教授师从座起。整衣出众。向法座前。端庄问讯而去。引请前行。引教授师。至法堂前云。乞戒者。两行长跪合掌。待教授师至法座前问讯而坐。引请。又云。乞戒者。起身向上排班一字。具落地合掌。又云。乞戒弟子某甲戒子称自名。引请云顶礼教授师。起身问讯长跪合掌谛听。教授师抚尺。云)。

　　诸佛子等。坛上诸师作法。差我下来问汝诸人遮难。汝莫恐怖。须臾之间。令汝诸人。升于宝坛。受具足戒。成大比丘。入三宝数。此非小缘。当生庆幸。

　　夫戒者。乃菩提之根本。圣道之镃基。佛世利机。契动便感。末世浇薄。圣制从缘。缘集则作法成功。缘散则戒德无立。无作功勋不可见也。托缘定其有无。三衣一钵。是汝诸人得戒之正缘。我于未问汝遮难之前。先与汝说衣钵名相。汝当知之。汝诸人。身上各有五条衣。梵语安陀会。此云作务衣。寺中执劳服役。路途出入往还。当着此衣。汝诸人。身上所披七条衣。梵语郁多罗。此云入众衣。凡赴斋听讲。修忏诵经。礼佛坐禅。布萨自恣。当着此衣。汝诸人。身上各有大衣。梵语僧伽黎。此云杂碎衣。谓。剪碎制成条相多故。凡入王宫。升座说法。聚落乞食。降伏外道。振威之时。当搭此衣。汝诸人。各挂一钵。梵语钵多罗。此云应量器。谓体色量三。皆应法故。然此衣钵。乃恒沙诸佛之幖帜。圣贤沙门之轨仪。西天有九十六种之外道。尚不识其名字。惟佛世尊。示此未曾有法。汝今得获受持。当须珍敬爱护。然此衣钵。必须自己置办。若借若无。并名非法。今此衣钵。是汝诸人已有否。(答云)已有。(教云)甚善。

　　诸佛子听。汝从无始以来。起虚妄心。欺诳圣贤。沉没生死。无解脱期。今既投佛出家。为佛弟子。受佛禁戒。出生死津。务要断虚妄根。行真实道。正是志诚时。我今问汝重难轻遮。汝当谛审此身。有则言有。无则言无。不解不识。不得妄答。汝诸人。第一不曾犯边罪否。量。汝诸人。乍入道门。未识此罪名字。谓曾受佛戒已。于淫盗杀妄四根本戒中。随犯一戒。漂弃佛海边外。永不得入清净众中。共同说戒羯磨。名为边罪。汝诸人。果无此罪否。(戒子答云)无　汝。非白衣时沙弥时。污净行比丘尼否。(答云)非　汝非白衣时沙弥时。盗听众僧说戒。诈称比丘。受人恭敬利养礼拜。名为贼住。贼住之人。佛不许度。汝非此人否。(答云)非　汝。非外道投佛出家。受佛戒已。还归外道。今复重来。此人志性不定。名为破内外道。非佛法器。佛不许度。汝非此人否。(答云)非　汝。非生(谓。人从生来。男根不满。是名生不男)。犍(谓。人以刀去其男根。是名犍不男也)妒(谓。男根似无。见他行淫。因生妒心。遂感有根。是名妒不男)。变(谓。能变现也。遇男则变为女。遇女则变为男。是名变不男)。半(谓。半月能男。半月不能男。是名半不男也)。五种不男人否。(答云)非　汝。非弑父。弑母。弑和尚阿阇黎。破羯磨转法轮僧。恶心出佛身血。名为五逆。五逆罪重。佛不许度。汝非此人否。(答云)非　汝。非天子。阿修罗子。名为非人。变为人形。而来受戒否。(答云)非　汝。非诸龙畜等。有大通力。能变化者。化为人形。而来受戒否。(答云)非　汝。诸人身中。各不带佩男女二形否。(答云)不。

　　诸佛子。此是十三重难。重难既无。甚是净器。我今更问汝十六轻遮。汝当仍前一一实答。善男子。汝诸人出家以来。各各训导。是何法名(戒子。各答己名)。此是。汝诸人入道之法名。一生之称呼。从今受戒而去。凡见和尚阿阇黎。同坛尊众。上中下座。宰官长者。朋友知识。父母师长之前。皆当称此两字法名。不得言你我(某甲)小僧之称。汝诸人。今日坛头得戒和尚。是谁。(戒子答云。某堂上上某下某和尚。教授师云)此是。(某寺)(某)宗师。是汝诸人得戒和尚。梵语和尚。此云历生。一云力生。三乘道力。五分法身。皆藉历此师威力而生。故云历生。又云依学。谓依随此师。学出世法。故云依学。今日受戒。若无此师。戒无从发。汝当记取和尚尊名。认取和尚慈相。若不记得名字貌相。受戒不得。从今已去。凡遇节腊结制解制。当须怀香礼拜得戒和尚。若遇路途遥远。不得侍诣。当以焚香遥空称名致敬。不得慢意。汝诸人。年满二十否。(答云)满　衣钵卧具。具足否(答云)具足　父母。听汝出家否。(答云)听　汝。不负人钱债。作不还心。而来受戒否。(答云)无　汝。非他人家下使人否。(答云)非　汝。非当朝有名有禄官人否。(答云)非　汝。是丈夫否。(答云)是　既是丈夫。又要无病。一疥癞。二痈疽。三白癞。四干痟。五颠狂。汝诸人。果无如是五病否。(答云)无。

　　诸佛子。此是十六轻遮。前无重难。后无轻遮。甚是净器。戒可得授。我今于此问汝少间。坛上众师之前。亦如是问。汝今于此答我少间。坛上众师之前。亦如是答。汝当收取衣钵。恭往坛前。烧香礼拜。作观运想。坛上十师。作十方佛。次当诵咒祈祷　三宝诸天。乞求加护。愿登坛时。无诸魔障。我往坛上作白。和告众僧。僧若许可。我即以手招。汝上坛。从僧乞授具足戒(开导云。诸子作礼一拜。起具问讯分班。长跪合掌。教授师下座。向案问讯。引请前行。引教授师上坛。向上端庄。问讯坛上。止鱼停咒。教授师合掌。白云)。

　　惟愿和尚大众慈悲证明作白。

　　大德僧听。彼沙弥(某甲)等。从和尚(上某下某)求授具足戒。若僧时到僧忍听。我已问竟。将来白如是。(良久)作白成否。(诸师答云)成。(教授师转身傍立。召诸沙弥云)善男子等。汝来。

　　(诸沙弥徐徐上坛。教授师云。向上排班。展全具出靸合掌。求戒弟子某甲。戒子答名。教授师云。顶礼坛上诸师。三拜起身。问讯长跪合掌教授白云)。

　　诸佛子等。恳恻至诚。仰凭清众。求哀乞戒。乞戒之语。汝合自陈。恐汝未能。皆随我道。

　　大德僧听。我(某甲)等。从和尚(上某下某)求授具足戒。我(某甲)等。今从众僧。乞受具足戒。(上某下某)为和尚。是愿僧慈愍故拔济我。

　　(从是愿僧起。教授师三称。戒子随声应接。每一称顶礼一拜。三称三拜。教授师又云)。

　　诸佛子等。抬头认师。(教授师举拱示云)此是(某处某堂上某)宗师。是汝诸人得戒大和尚。此是(某)处(某)禅师。是汝诸人羯磨师。此是现前诸位禅师。是汝诸人尊证师。汝当眼观衣钵。耳听羯磨。心心相续。志诚受戒。不得余觉余思(戒子顶礼一拜　教授师向上问讯。归位敷座。讫。羯磨师白云)。

　　大德僧听。此沙弥(某甲)。从和尚(上某下某)求授具足戒。此沙弥。(某甲)。今从众僧。乞受具足戒。(上某下某)为和尚若僧时到僧忍听。我问诸难事。白如是。(师良久云)诸佛子等。安陀会。郁多罗僧。僧伽黎。钵多罗尼师坛。是汝有否。沙弥(答云)有(师又云)。

　　诸佛子等谛听。今是至诚时。实语时。今随所问。汝当随实答。僧祇云。汝若不实答。便欺诳诸天魔梵沙门婆罗门诸天世人。亦欺诳如来。亦及众僧自得大罪也。诸佛子等。汝名(某甲。戒子答名)汝不犯边罪耶。(答云)不汝不犯比丘尼耶。(答云)不　汝非贼心受戒耶。(答云)非汝非破内外道耶。(答云)非　汝非黄门耶。(答云)非　汝非弑父耶(答云)非　汝非弑母耶。(答云)非　汝非弑阿罗汉耶。(答云)非　汝非破僧耶。(答云)非　汝非恶心出佛身血耶。(答云)非　汝非非人耶。(答云)非　汝非畜生耶。(答云)非汝非二形耶。(答云)非　汝名何等。(戒子答名)　和尚是谁。(答云上某下某和尚)年满二十未。(答云)满　衣钵具足否。(答云)具足父母听汝出家否。(答云)听　汝不负人债否。(答云)无　汝非奴否。(答云)非　汝非官人否。(答云)非　汝是丈夫否。(答云)是　丈夫有如是病。疥。癞。痈疽。干痟。癫狂。汝今有如是病耶。(答云)无。

　　第九明戒体法

　　(萨婆多论云。凡欲受戒。先与说法。引导开解。令于一切境上。起慈悲心。便得增上戒。应语彼言)。

　　诸佛子前无重难。后无轻遮。甚是净器。众僧同庆。当授汝戒。但深戒上善。广周法界。量等虚空。今欲进受。要须缘境发心。心境相容。方发无作。萨婆多论云。凡欲受戒。先为汝说法。引导开解。汝诸人。于无始来。于一切境上。造诸恶业。恶遍法界。今欲受戒。翻前恶境。并起善心。故戒法所因。还遍法界。故我如来。随众生心。造无边之业。制无边之戒。戒随所制。故须缘境。境量虽多。举要而言。不出乎二种。一者情境。二者非情境。言情境者。上至诸佛。下至众生。十界正报。中阴有情。凡有心者。皆名情境。非情境者。十界依报。一切世间山河大地草木丛林。舟车屋宅田园。地水火风虚空识等。佛说圣教。儒流文字。形象塔庙等。名非情境。诸佛子。既知境界如此宽旷。当须依境发心。心有三品。中下二心。劣弱非胜。但能自度。不能度人。我今教汝发上品心。求上品戒。何为上品心。今于我诸师座前。立三种誓愿。一者。誓断一切恶。无恶不断。二者。誓修一切善。无善不修。三者。誓度一切众生。无一众生不度。发此三种大愿已。白四羯磨言下。进授大比丘戒。不为但求声闻小果故。直欲成就三聚净戒故。趋向三解脱门故。正求佛果求大涅槃令法久住故。发如是上品心。求上品戒。次当开广汝怀者。良由戒法。体周法界。量等尘沙。终不以汝诸人现前父母所生报得狭劣身心。而能容受。当作虚空器量之身。方能领纳尘沙戒法。故论云。若此戒法有形色者。入汝身时。汝当作天崩地裂之声。由是非色法故。令汝不觉不知。当起惊怀之意。发上品殷重之心。领纳如来清净妙戒。受大比丘戒。白四羯磨。先作一白。叠事告知。次秉三羯磨。量其可否。惟愿和尚大众。不吝慈悲。布施其戒。同心听秉。甚勿异缘。令此诸人。感发圆宗戒体。将秉羯磨。听宣作白。

　　第十正授戒法

　　大德僧听。此沙弥(某甲)等。从和尚(上某下某)求授具足戒。此沙弥(某甲)等。今从众僧乞授具足戒。(上某下某)为和尚。沙弥(某甲)等。自说清净。无诸难事。年满二十。三衣钵具。若僧时到僧忍听。授沙弥(某甲)等具足戒。(上某下某)为和尚。白如是。作白成否。(尊证答云)成。

　　诸佛子。我以作白。和问众僧。僧皆默然。许受汝戒。今作羯磨。动彼胜法。当用运心承仰。莫令昏散。惟愿和尚大众。慈悲听秉初番羯磨(作梵)。

　　大德僧听。此沙弥(某甲)等。从和尚(上某下某)求授具足戒。此沙弥(某甲)等。今从众僧。乞授具足戒。(上某下某)为和尚。沙弥(某甲)等。自说清净。无诸难事。年满二十。三衣钵具。僧今授沙弥(某甲)等具足戒。(上某下某)为和尚。谁诸长老。忍僧与沙弥(某甲)等授具足戒。(上某下某)为和尚者默然。谁不忍者说。此是初番羯磨成否。(尊证答云)成。

　　诸佛子。我已秉初番羯磨竟。僧皆默可。十方法界妙善戒法。随羯磨声。悉皆运动。今秉第二羯磨。当起忻心。勿纵怠意。惟愿和尚大众。再赐慈悲。听秉第二番羯磨(作梵)。

　　大众僧听。此沙弥(某甲)等。从和尚(上某下某)求授具足戒。此沙弥(某甲)等。今从众僧。乞授具足戒。(上某下某)为和尚。沙弥(某甲)等。自说清净无诸难事。年满二十。三衣钵具。僧今授沙弥(某甲)等具足戒。(上某下某)为和尚。谁诸长老。忍僧与沙弥(某甲)等授具足戒。(上某下某)为和尚者默然。谁不忍者说。此是第二番羯磨成否。(尊证答云)成。

　　诸佛子。我已秉第二羯磨竟。僧并和合。今十方法界妙善戒法。由心业力。羯磨胜功。悉皆举集虚空之中。如云如盖。覆汝顶上。盘旋不散。至第三羯磨竟时。此诸善法。悉皆流入汝等八识田中。永为菩提种子。依此修行。直至成佛。惟有此第三番羯磨在。正是汝等纳戒之时。汝当发心总虚空界。心缘救摄三有众生。并愿护持三世佛法。如此要期承仰圣教。惟愿和尚大众。不倦慈悲。一齐合掌佐助。我今为此诸人。举此第三番羯磨。正得戒羯磨。令法圆满(作梵)。

　　大德僧听。此沙弥(某甲)等。从和尚(上某下某)求授具足戒。此沙弥(某甲)等。自说清净。无诸难事。年满二十。三衣钵具。僧今授沙弥(某甲)等具足戒。(上某下某)为和尚。谁诸长老。忍僧听与沙弥(某甲)等。授具足戒。(上某下某)为和尚者默然。谁不忍者说。此是第三番。正得戒羯磨成否。(尊证答云)成僧已忍与沙弥(某甲)等。授具足戒竟。(上某下某)为和尚。僧忍默然故。是事如是持。结词成否。(尊证答云)成。

　　诸佛子等。我已作法竟。汝已得戒了。从今下坛已去诸恶莫作。众善奉行。当须专谨护持。切莫毁犯。胜事既圆。常生庆幸。惟有四依随相等法。恳乞
和尚慈悲垂示(和尚云)。

　　诸善男子等。汝称法名。我为汝说四依法(师云)我(某甲)。(师云)诸善男子听。如来至真等正觉。说四依法。依此才出得家。受得具足戒。才成得比丘法。

　　第一依粪扫衣。依此出得家。受得具足戒。成得比丘法。于是中尽形寿能持否。(答云)能持。

　　若得长利。檀越施衣。割坏衣。得受。

　　第二依托钵乞食。依此出得家。受得具足戒。成得比丘法。于是中。尽形寿能持否。(答云)能持。

　　若得长利。若僧差食。檀越送食。月八日食。十五日食。月初日食。若僧常食。檀越请食。得受。

　　第三依树下坐。依此出得家。受得具足戒。成得比丘法。于是中。尽形寿能持否。(答云)能持。

　　若得长利。若别房尖头屋。小房石室。两房一户。得受。

　　第四依腐药。依此出得家。受得具足戒。成得比丘法。于是中。尽形寿能持否。(答云)能持。

　　若得长利。酥油生酥蜜石蜜。得受(和尚又云)。

　　诸善男子等。汝再称法名。我为汝说随相法。我(某甲)。

　　(和尚抚尺云)。

　　诸善男子听。如来至真等正觉。说四波罗夷法。若比丘犯一一法。非沙门。非释子。

　　第一。汝一切不得犯淫。作不净行。受淫欲法。乃至共畜生。若有犯。非沙门非释子。世尊说譬喻。断头之人终不能活。比丘犯淫波罗夷。不能还成比丘行。于是中。尽形寿不得作。能持否。(答云)能持。

　　第二。汝一切不得犯盗。下至草叶。若比丘盗人五钱。若过五钱。若自取教人取。若自破教人破。若自斫教人斫。若自烧教人烧。若埋若坏色者。若有犯。非沙门非释子。世尊说譬。如断多罗树心。终不能复更生长。比丘犯盗波罗夷。不能还成比丘行。于是中。尽形寿能持否。(答云)能持。

　　第三。汝一切不得故断众生命。下至蚁子。若比丘。故自手断人命。持刀授与人。教死叹死。与人非药。若堕胎若厌祷杀。自作方便。若教人作者。非沙门非释子。世尊说譬喻。缺鼻之针。终不堪用。比丘犯杀波罗夷。终不能还成比丘行。于是中。尽形寿不得作。能持否。(答云)能持。

　　第四。汝一切不得大妄语。乃至戏笑。若比丘。非真实非己有。自言。我得上人法。得禅。得定。得四空定。得须陀洹果斯陀含果阿那含果阿罗汉果。天龙来鬼神来供养。非沙门非释子。世尊说譬喻。大石破为二分。终不能合。比丘犯大妄语波罗夷。终不能还成比丘行。于是中。尽形寿不得作。能持否。(答云)能持。

　　(和尚又云)。

　　更有十三僧伽婆尸沙法。二不定法。三十尼萨耆波逸提法。九十波逸提法。四波罗提提舍尼法。一百应当学法。七灭诤法。不得犯。能持否。(答云)能持(师云)。

　　诸善男子等。此是比丘二百五十清净戒行。一一不得犯。能持否。(答云)能持。

　　(和尚抚尺云)。

　　诸善男子等。我已说法竟。汝已得戒了。从今下坛已去。勤修戒定慧。息灭贪嗔痴。于菩萨法中。增长利益。更当记取于今(某)年月日时。(某)处。进比丘具足大戒。胜事既成。当生庆幸。一拜起身。作礼回向。

　　(开导云。作礼一拜起身。师举云。戒子随和随拜)。

　受戒功德殊胜行　　无边胜福皆回向
　普愿沉溺诸有情　　速往无量广佛刹

　　十方三世一切佛。一切菩萨摩诃萨。摩诃般若波罗密(下座同上坛)。

　　说菩萨戒法卷下

　　(设座讫。执事鸣磬三下。禅堂开静接钟。方丈传香。大众俱集。侍者传炉座上拜毕。开导滚击子。殿主擂鼓。开导领诸子。徐徐至方丈前。长跪合掌。开导入室。展具拜。起身傍立。召诸佛子云。作礼三拜。起身问讯。开导云。转身末位前行。和尚举)。

　　南无本师释迦牟尼佛

　　(大众齐和。迎至法堂前。戒子两边对面。长跪合掌。和尚绕坛。拜已升座。开导鸣磬一下。钟鼓肃静。开导大展三拜。长跪合掌。和尚抚尺问云)。

　　僧集否。(开导答云)已集。(师云)和合否。(答云)和合。(师云)僧集和合。何所作为。(答云)为诸弟子。说菩萨大戒。(师云)未授菩萨大戒者。出否。(答云)已出。(师云)善哉可尔。(答云)是。

　　(一拜起身傍立。滚击子三遍。师拈香云云。毕。开导召戒子云。上香。又云。一齐起身。向上排班。展全具。开导召云。某甲戒子称名。闻磬声。至诚顶礼三拜。问讯长跪合掌。开导举香赞)。

　　一尘才爇。藏海圆收。洹沙诸佛现毛头。触着便归休。香霭初浮。心地戒光流。

　　香云盖菩萨摩诃萨(三遍。开导云。作礼三拜。又云)。

　　夫登菩萨位。须凭戒品以高跻。开菩萨心。是仗佛口而生降。佛子既发无上志。入毗尼坛。我今为汝。一心恭请(某)处(某)堂(上)某(下)某(某)宗师。为汝等作得戒教授菩萨阿阇黎。请师之语。汝合自陈。恐汝未能。当随我道(开导作梵。戒子随和)。

　　大德一心念。我(某甲)今请大德。为得戒教授菩萨阿阇黎。愿大德。为我作得戒教授菩萨阿阇黎。我依大德故。得受菩萨心地戒。慈愍故(一拜)。慈愍故(一拜)。大慈愍故。

　　(一拜。和尚抚尺云)。

　　诸佛子等。汝既殷勤伸请。我为汝等。作得戒教授菩萨阿阇黎。所有言教。汝当谛听(师又抚尺云)。

　　诸善男子等。汝现身不作七逆罪否。(答云)无(师云)。

　　七逆者。出佛身血。弑父。弑母。弑和尚。弑阿阇黎。破羯磨转法轮僧。弑圣人。汝无是罪否。(答云)无(师抚尺又云)。

　　诸善男子等。汝今志心。求受一切菩萨上妙净戒。我今为汝一心恭请三宝。护法诸天。摄授覆护。方堪进戒。先当为汝一心恭请此方娑婆教主本师释迦牟尼世尊。为汝等。作得戒大和尚。次请文殊师利菩萨。为汝等作羯磨阿阇黎。再请弥勒菩萨。为汝等作教授阿阇黎。更请十方诸佛。为汝等作尊证阿阇黎。并请十方诸大菩萨。为汝等作同学伴侣。汝当至诚合掌恭肃归投。听我一心至诚奉请。(开导举云)香花引。(又云)香花请。(师云)我(某甲)一心奉请
华藏世界毗卢遮那世尊。圆满报身卢舍那世尊。西方接引阿弥陀世尊。尽虚空遍法界一切诸佛世尊。惟愿不违本誓。慈光摄照。证明受戒。(开导云。作礼三拜。又云)香花引。(又云)香花请。(师云)我(某甲)一心奉请
大小二乘毗尼律藏。五篇三聚解脱木叉。三藏十二分经权实教典。离欲真净甚深法宝。南无大方广佛华严经。谨运一心归命敬礼。(开导云。作礼三拜。又云)香花引。(又云)香花请。(师云)我(某甲)一心奉请
娑婆教主本师释迦牟尼世尊。为得戒大和尚。惟愿不违本誓。慈光摄照。亲承授戒(开导云。作礼三拜。又云)。

　　香花引。(又云)香花请。(师云)我(某甲)一心奉请
大智文殊师利菩萨。为羯磨阿阇黎。龙华教主弥勒菩萨。为教授阿阇黎。十方诸佛。为证戒阿阇黎。十方诸大菩萨。为同学伴侣。惟愿不违本誓。慈光摄照。证明受戒(开导云。作礼三拜。又云)。

　　香花引。(又云)香花请。(师云)我(某甲)一心奉请
律藏会上优波离尊者。西天东土历代祖师。终南山中诸大律师。慧山清泉堂上(上)元(下)白大和尚。华山隆昌堂上(上)见(下)月大和尚。浮山华严堂上(上)文(下)弱大和尚。本寺开山列代尊僧。周钵明志二位禅师。惟愿不违本誓。慈光摄照。证明受戒(开导云。作礼三拜。又云)。

　　香花引。(又云)香花请。(师云)我(某甲)一心奉请
华严会上寄位诸天。梵释四王。天龙八部。护戒善神。金刚力士。山川大地水陆虚空诸大善神。伽蓝土地一切灵祗。惟愿不违本誓。临降戒坛。精严拥护。

　　(开导云。作礼三拜。师云)。

　　诸善男子等。三宝光临。万神侍卫。作大证明。授正戒法。我依璎珞经中所说。佛告诸佛子。今正说正戒。善男子。善女人。当受戒时。(师云)我(某甲)。

　　先礼过去世尽过去际一切佛。礼未来世尽未来际一切佛。礼现在世尽现在际一切佛(开导云。作礼三拜)。

　　(师抚尺云)我(某甲)。

　　礼过去世尽过去际一切法。礼未来世尽未来际一切法。礼现在世尽现在际一切法(开导云。作礼三拜)。

　　(师抚尺云)我(某甲)。

　　礼过去世尽过去际一切僧。礼未来世尽未来际一切僧。礼现在世尽现在际一切僧(以上。一一师举。子答。每毕。三拜)。

　　(师抚尺又云)。

　　诸佛子等。我今授汝四不坏信。我(某甲)从今时尽未来际身。归依佛。(答云)归依佛。(师云)归依法。(答云)归依法。(师云)归依贤圣僧。(答云)归依贤圣僧。(师云)归依正法戒。(答云)归依正法戒(三说。戒子三答。师又云)。

　　从今时尽未来际身。归依佛已。(答云)归依佛已。(师云)归依法已。(答云)归依法已。(师云)归依贤圣僧已。(答云)归依贤圣僧已。(师云)归依正法戒已。(答云)归依正法戒已。(三说。戒子三答　师又云)。

　　诸佛子等。我今教汝悔三世罪(师云)我(某甲)若过去。(答云)若过去。(师云)身口意。(答云)身口意。(师云)十恶罪。(答云)十恶罪。(师云)愿毕竟不起(答云)愿毕竟不起。(师云)尽未来际。(答云)尽未来际。(师云)若未来(答云)若未来。(师云)身口意。(答云)身口意。(师云)十恶罪(答云)十恶罪。(师云)愿毕竟不起。(答云)愿毕竟不起。(师云)尽未来际(答云)尽未来际。(师云)若现在。(答云)若现在。(师云)身口意。(答云)身口意。(师云)十恶罪。(答云)十恶罪。(师云)愿毕竟不起。(答云)愿毕竟不起。(师云)尽未来际。(答云)尽未来际。(三说。三答。开导云。作礼三拜　师云)。

　　诸佛子等。既悔过已。我今教汝发大誓愿。

　　(开导云。作礼一拜起身。和尚举云。)。

　众生无边誓愿度　　烦恼无尽誓愿断
　法门无量誓愿学　　佛道无上誓愿成

　　(唱三和拜。开导云。问讯长跪合掌。师云)。

　　既发愿已。广度不穷。正堪得戒。今更令汝秉心殷重。乞法圆成。䖍请文殊师利菩萨。作正羯磨。我今代为汝等三番羯磨。珍重了辨。敬谨受持。我今问汝诸人。是菩萨否。(答云)是。(师云)既是菩萨。汝当眼观诸佛。耳听羯磨。心心相续。至诚受戒(开导云。作礼三拜　师即出位。焚香作梵。白云)。

　　仰白十方无穷无尽一切诸佛诸大菩萨。慈悲垂听。现前菩萨弟子(某甲)。今于我(某甲)菩萨所。痛念生死。发菩提心。为请现坐道场本师释迦大和尚狮子座前。求受一切菩萨心地法。一切菩萨心地学。一切菩萨心地戒。所谓摄律仪戒　摄善法戒　饶益有(情戒)此是过去一切菩萨。已受已学已解已行已成。未来一切菩萨。当受当学当解当行当成。现在一切菩萨。今受今学今解今行今成。当来作佛　(师即起身就位。抚尺云)。

　　诸佛子等。从今受戒。直至成佛。于其中间。不得触犯。能持否。(答云)能持(以上从仰白十方起。下至此能持。三番俱同。师又云)。

　　诸佛子等。我今为汝初番羯磨已成。十方诸佛。诸大菩萨。悉皆欢喜。默然许可。从脐轮中。放大宝光。照汝身心。令汝得戒。十方世界妙善戒法。闻羯磨声。悉皆运动。堪受戒法。令此戒心。孝顺奉行。世世生生。坚固不退。此是初番羯磨已竟。至再叮咛。理取第二番羯磨(师又出位作梵。白云。同前。已毕。复就位。抚尺云。上亦然。又云)。

　　诸佛子等。我今为汝二番羯磨已成。十方诸佛。诸大菩萨。悉皆欢喜。默然许可。从胸卍字。放大宝光。照汝身心。令汝得戒。十方世界妙善戒法。闻羯磨声。悉皆举集虚空之中。如云如盖。在汝顶上。盘旋不散。堪受戒法。令此戒心。孝顺奉行。世世生生。坚固不退。此是二番羯磨已竟。至再叮咛。理取第三番羯磨。

　　(师更出位焚香作梵。白云。亦同前。毕。师更就位。抚尺云。亦同上。师又云)。

　　诸佛子等。我今为汝三番羯磨已成。十方诸佛。诸大菩萨。悉皆欢喜。默然许可。从肉髻中。放大宝光。照汝身心。令汝得戒。十方世界妙善戒法。闻羯磨声。如瓶泻水。从汝顶门。流入汝等八识田中。永为菩提种子。从此修行。直至成佛。永无退转。堪受戒法。令此戒心孝顺奉行。世世生生。坚固不退。此是三番羯磨已竟。

　　(师抚尺。又云)。

　　诸佛子等。上来三番羯磨已竟。十方诸佛。诸大菩萨。悉皆欢喜。默然许可。汝等现在心即是佛。当来决定作佛。向去真参实悟。得法相应。恒住性戒。究竟不动。更当摄相护持。我依梵网经中。授汝十种无尽清净戒法。汝当至诚顶受。(师云)我(某甲)。第一不得故杀。是菩萨戒。不得犯。能持否。(答云)能持。第二不得故盗。是菩萨戒。不得犯。能持否。(答云)能持。第三不得故淫。是菩萨戒。不得犯。能持否。(答云)能持。第四不得故妄语。是菩萨戒。不得犯。能持否。(答云)能持。第五不得故酤酒。是菩萨戒。不得犯。能持否。(答云)能持。第六不得故说四众过。是菩萨戒。不得犯。能持否。(答云)能持。第七不得故自赞毁他。是菩萨戒。不得犯。能持否。(答云)能持。第八不得故悭惜加毁。是菩萨戒。不得犯。能持否。(答云)能持。第九不得故嗔心不受诲。是菩萨戒。不得犯。能持否。(答云)能持。第十不得故谤三宝。是菩萨戒。不得犯。能持否。(答云)能持。

　　(师复抚尺云)。

　　诸佛子等。从第一不得故杀。乃至第十不得故谤三宝。此是大乘菩萨十重无尽清净大戒。一一不得犯。能持否。(答云)能持　(师云)。

　　诸佛子等。既受戒已。应当顶戴受持。不得违犯。菩萨戒经云。众生受佛戒。即入诸佛位。位同大觉已。真是诸佛子(和尚又云)。

　　诸佛子等。汝称法名。我为汝说传授锡杖法。汝当至诚顶受。(师云)我(某甲　师举锡杖云)。

　　善男子等。还见么。(师振杖云)汝还闻么。(又云)既见既闻。是个什么。(又振杖云)即此见闻非见闻。无余声色可呈君。个中若了原无物。体用何妨分不分。永嘉云。降龙钵解虎锡。四钴金环鸣历历。不是标形虚自持。如来宝杖亲踪迹(师举杖与羯磨。或教授。一一传去咒。众当随和。待传毕。方止)　(咒云)。

　　唵那㗚𠾱那㗚𠾱那㗚吒钵底那㗚帝娜夜钵儜吽癹吒(开导云。作礼三拜　师云)

　　诸佛子等。我已说法竟。汝已得戒了。从今下坛已去。勤修戒定慧。息灭贪嗔痴。广化众生。齐成佛道。既为佛子。当报佛恩。更当记取于(某)年月日时(某)处(某)和尚。圆菩萨大戒。胜事既成。当生庆幸(开导云。作礼一拜起身)。

　　(师举回向偈云)。

　圆戒功德殊胜行　　无边胜福皆回向
　普愿沉溺诸有情　　速往无量广佛刹

　　十方三世一切佛。一切菩萨摩诃萨。摩诃般若波罗密。

　　(开导云。不劳起具。至诚顶礼坛上诸师。三拜起身。问讯分班。开导大展三拜。毕。又云。末后前行。师举　南无本师释迦牟尼佛。迎至方丈前。戒子转身长跪合掌。候师入室敷座。开导拜毕。起身傍立云。一齐起身。向上排班展全具。开导召云新受菩萨戒弟子某甲。众齐称名。闻磬声。至诚顶礼九拜。讫。起具问讯分班。后前行。至法堂前。钟鼓齐止。诸戒子。听开导师教诫。或归堂。或巡寮。戒子须知开导师劳苦至极。恩过诸师。凡此三坛大戒。始终仸事。须当至诚礼谢。不得慢意。珍重珍重)。

　　斯戒本者。大约有六。一者。立言之作。诚非细事。山中一时应机。只可宜于山野之间。非闻见于大方者也。凡诸方传戒诸师。当依三峰古撰为佳。万一于我同志者。依此传授亦可。何故聻。法无定相。遇缘即宗。二者。此本乃三坛戒之正文。其余羯磨教授尊证开导。诸般佛事。俱依弘戒法仪。看众之多寡。期之短长。院之大小。时之否泰。取而用之。兹不重录。三者。凡传戒。当依佛祖心行。为戒定慧之传。弟子当依佛祖心地。为戒定慧之受。如是授受。是为真受。能令三宝种。永无断绝。四者。戒期开导之职。非浅薄者所任。须慈爱谦和。方便接物为心。经云。我与众生。作不请之友者。是也。五者。新戒须知开导恩过诸师。凡此一期。语默定动。诸般法则。莫不皆由开导而成。但凡佛事之后。为首者率众。称名礼谢。不得轻易忽慢。当宜珍重。六者。求戒诸子。当依十事。一痛念生死。二生大惭愧。三至心发露。四俱诚忏悔。五发菩提心。六作大誓愿。七生难遭想。八生恭敬心。九至诚受戒。十知恩报恩。凡此十条。缺一不可。果如此教。善莫大焉。愿世世生生。同为法侣。知我罪我。我无辞焉。

　　旹
大清康熙贰拾[栥-欠+匕]年。岁次戊辰。结冬制期。侍者海聪。盥沐焚香稽首。谨书于蟠龙紫云阁轩。(终)
