卍新纂续藏经第 60 册 No. 1122 沙弥尼律仪要略


　　No. 1122

　　沙弥尼律仪要略

　　华山隆昌寺司律学沙门　读体　辑集

　　梵语沙弥尼。此翻息慈女。谓息恶行慈。息世染而慈济众生也。亦云勤䇿女。亦云求寂女。律仪者。十戒律诸威仪也。

　　上篇

　　戒律门

　　沙弥尼离戒文中。佛言。十六以上。应作沙弥尼。素无瑕秽。贞良完具。无所毁辱。父母见听。乃得为道。素不贞良。不应为道。石人𧏾病。不应为道。以女人恣态难保。悦在须臾。复生恶意。譬如水泡。一起一灭。无有常定。须善观察。乃可度尼。又佛观见人间。上至二十八天。下至十八地狱。皆苦无乐。故结戒以训后生。由是信女剃发出家。先受十支禁戒。名法同沙弥尼。次与二岁验学六法。为式叉摩那。俟岁满学净。堪入亚僧数者。在二部僧中。乞受比丘尼戒。斯诚正制。比来尼律失宗。时风下迈。而沙弥尼本所受戒未谙。憍慢者多轻二部大僧。愚昧者全失诸门细行。欲光道化以摄尼徒。难可冀也。因采十戒。略明制止。俾蒙学知所向方。好心出家者。切意遵行。慎勿违犯。然近为式叉摩那。比丘尼戒之阶梯。远为菩萨戒之根本。因戒生定。因定发慧。庶几成就圣道。不负初念出家之志矣。若乐广览者。自当详阅律藏全典。

　　以下十戒条章。依律藏随字函本文录出。并无增减。

　　第一杀戒

　　沙弥尼初戒。不得杀生。慈愍群生。如父母念子。加哀蠕动。犹如赤子。何谓不杀。护身口意。身不杀人物蚑行喘息之类。而不手为。亦不教人。见杀不食。闻杀不食。疑杀不食。为我杀不食。口不说言。当杀。当害。报怨。亦不得言。死快。杀快。某肥。某瘦。某肉多好。某肉少也。意亦不念当有所贼杀于某快乎。某畜肥。某瘦。哀诸众生。如己骨髓。如父如母。如子如身。等无差特。普等一心。常志大乘。是为沙弥尼始学戒也。

　　第二盗戒

　　沙弥尼戒。不得盗窃一钱以上。草叶毛米不得取也。主不手与不得取。口不言取。心不念取。目不爱色。耳不爱声。鼻不盗香。舌不偷味。身不贪衣。心不窃欲。六情无著。常立权慧。则曰不盗。是为沙弥尼戒也。

　　第三淫戒

　　沙弥尼戒。不得淫妷。何谓不淫。真一清净。洁身不淫妷。口不说淫。心不念淫。执己鲜明。如虚空风无所倚着。身不行淫。目不淫视。耳不淫听。鼻不淫香。口不淫言。心不存欲。观身四大本无所有。计地水火风。无我无人无寿无命。何所淫妷。何所著乎。志空无相愿。是为沙弥尼戒也。

　　第四妄语戒

　　沙弥尼戒。不得两舌恶言。言语安详。不见莫言见。不闻莫言闻。见恶不传。闻恶不宣。恶言直避。常行四等。无有非言。言辄说道。不得论说俗事。不讲王者臣吏贼事。常叹经法菩萨正戒。志于大乘。不为小学。行四等心。是为沙弥尼戒也(直避别本均作真譬今依高丽古本改正)。

　　第五不饮酒戒

　　沙弥尼戒。不得饮酒。不得嗜酒。不得尝酒。酒有三十六失。失道破家。危身丧命。皆悉由之。牵东引西。持南着北。不能讽经。不敬三尊。轻易师友。不孝父母。心闭意塞。世世愚痴。不值大道。其心无识。故不饮酒。欲离五阴。五欲。六盖。得五神通。得度五道。是为沙弥尼戒也。

　　第六不着香花璎珞戒

　　沙弥尼戒。不得持香花自熏饰。衣被履屦不得五色。不得以众宝自璎珞。不得着锦绣绫罗绮縠。不得绮视。当着粗服。青。黑。木兰。及泥洹里衣。低头而行。欲除六衰。以戒为香。求诵深法。以为真实。三十二相。以为璎珞。得植众好。以为被服。愿六神通无碍。六度导人。是为沙弥尼戒也。

　　第七不坐高广大床戒

　　沙弥尼戒。不得坐金银高床。绮绣锦被。众宝綩綖。不得念之。不得教求索好床榻席。五色画扇。上好捎拂。不得着臂训指镮。真信戒。惭愧施。博闻智慧。一心精专。常求三昧。以为床榻。心不动摇。众慧自然。以为坐具。七觉不转。志于道心。是为沙弥尼戒也。

　　第八不歌舞音乐戒

　　沙弥尼戒。不得听歌舞音乐声。拍手鼓节。不得自为。亦不教人。常自修身。顺行正法。不为邪行。一心归佛。诵经行正。以为法乐。不为俗乐。听经思惟。深入大义。自不有疾。不得乘车马象。当念轻举。入不思议神通之达。以为车乘。度脱八难。是为沙弥尼戒也。

　　第九不捉持金宝戒

　　沙弥尼戒。不得积聚珍宝。不得手取。不得教人。常自专精。以道为宝。以经为上。以义为妙。解空无相无愿为本。至于三脱。不求贪欲。欲离九恼。住道甚久。无穷无极。无有边际。亦无所住。是为沙弥尼戒也。

　　第十不非时食戒

　　沙弥尼戒。食不失时。常以时食。不得失度。过日中后。不得复食。虽有甘美无极之味。终不复食。亦不教人犯。心亦不念。假使无上自然食来。亦不得食也。若长者国王。过日中后施。亦不食。终死不犯。常思禅定。一切饮食。虽有所食。裁自支命。欲令一切解深远愿。得十种力。以为饮食。是为沙弥尼戒也。

　　下篇

　　威仪门

　　佛制尼众。律严大僧。由其正法系增减故。详考圣典。其制自明。若沙弥尼。自不知应所施行。不许近圆。以大比丘尼事更难作故。须令熟学知已。乃许受具。如不知。而即为授具戒者。则谓佛法易行。亚僧易作。是故沙弥尼。应先崇训。

　　以下条则。于大爱道经。沙弥尼离戒文。及第二分比丘尼随律威仪中节出。又云栖沙弥要略内。凡沙弥尼可通用者。亦采集之。良以末法尼伦。情多懈怠。闻繁则厌。并恐文字生浅。由得删繁撮要。仍分类聚。以便读学。间有未备。从义补入一二。其乐广览者。自当检阅全书。

　　敬三宝第一

　　当敬佛。至心无邪持。头脑着地。常自忏悔宿世罪恶。○常敬法。心存于道。慈孝于经。○常敬僧。心平不废。至诚有信。○不得因小事瞋舍三宝。○不得持佛像至大小便处。○不得着不净履。入佛殿及僧塔中。○始于出家受戒。尽其终身寿命。常当时刻系忆三宝。○朝暮礼佛发愿。愿在在生处。具丈夫相。童真出家。即能亲近三宝。供养承事。○于近住女。并檀越前。应当赞叹三宝功德。生增人信。○凡着一衣。餐一食。饮一浆。常不忘佛恩。着新衣履时。先当礼佛。受饮食时。先当供佛。恒存惭愧。起知足念。

　　敬大沙门第二(大沙门。即比丘及比丘尼。此总摄二部大僧)

　　不得唤二部大僧字。○不得盗听二部大僧说戒。○不得转行说二部大僧过。○不得见二部大僧过不起。除读经时。病时。剃发时。饭时。作众事时。○不得故作异语触恼二部大僧。○不得无根瞋谤二部大僧。○不得于二部大僧中挑唆彼此。○不得故恼二部大僧假问经律。○不得骂詈二部大僧。○不得于二部大僧前行。○不得轻侮二部大僧。故意于前戏笑。效其语言形相行步。○不得伺屏处。见二部大僧过指背。○行时若逢二部大僧。当下道低首旁立。恭让去已。然后方行。

　　事师第三

　　视和尚阿阇黎如视佛。○当敬于师。常附近之。如法律行。○当如师教。常应和顺。○常当早起。勿后师次。自警其心。勿令师呼。○早起时。当先清净着法衣。礼佛法。却礼师。○欲入户。先当三弹指。○礼师时。去六尺。问讯。却行出户。○师坐禅。不应作礼。师经行。不应作礼。师受食。师梳齿。师澡浴。师眠息等。不应作礼。○欲礼拜。若师止之。宜顺命勿拜。○师闭户。不应户外作礼。欲入户作礼。应弹指三遍。师不应。应去。○若使出不净器。不得唾。不得瞋恚。○当诚信于师。尽心给侍。○慈孝于师。心存左右。不去食息。○若行国中。见怪异之事。当启语师。问其变异。○从师受经。当端心至实。身心口意。无差特如毛发。○师设使行所至。当疾去疾还。设有人问。沙弥尼汝师在不。当默然直去。不得共相应知。○设有过恶。寻当向师首过。言已无状。○一切当信向于师。若人说师过。即当呵止。○持师饮食。皆当两手捧。食毕敛器当徐徐。○侍师。不得对面立。不得高处立。不得太远立。当令师小语得闻。不费尊力。○若请问佛法。当整衣礼拜。合掌谛听。思惟深入。○若问家常事。不须礼拜。但端立师侧。据实申白。○师若身心倦。叫去应去。不得心情不喜。见于颜色。○不得戏坐师座。及卧师床。着师衣帽等。○师疾病。始终料理。房室。被褥。药饵。粥食等。一一用心调治。○持衣。授履。洗染。烘晒等。具于律中。兹不烦录。○凡侍师。不命之座不敢坐。不问不敢对。除自有事欲问。○凡侍立。不得倚壁靠桌。宜端身齐足侧立。○师有所使令。宜及时作办。不得违慢。○凡睡眠。不得先师。除有病缘。白师允憩。○人问师名。当云上某下某。○不得翘足叉腰。安然于师前坐卧。如命坐。师起。即应速起。○守护师物。如己身命。不得私自与人。○不得恶眼视师。○不得离师自住。若师命终。若师有缘远行。不得随去。应礼白本师。应依止何人。当如师命。即依止住。一切还同事师法无异。若师不指示便命终。须更择良导依止而住。若师破戒。破见。被僧如法如律治摈。亦应别觅明师依止而住。不得纵情自用。○不得依止比丘僧住。○不得与沙弥同住。○不得随师住游境花园。○不得随师住神庙坟庵。师若住。当作礼如律谏劝。○夏安居时。当随师近大比丘界住。不得于无比丘住处夏安居。○师或有所施。当恭敬顶礼乃受。若已有者当云有。不可妄受。

　　随师出行第四

　　不得过历人家。○不得止住道边共人语。○不得左右顾视。当低首平目随师后。○到檀越家。当住一面。师教坐乃坐。○到他寺。师礼佛。或自礼。不得擅自鸣磬。○师受斋。当立出生。斋毕。复当侍立收䞋。○若缘往。当与三人共行。○当与大尼共行。○若与优婆夷共行。应着法衣行。着衣当齐整。○不得反抄衣行。○不得衣缠颈行。○不得跳行。○不得手叉腰行。○不得摇身行。○不得掉臂行。○不得戏笑行。○随师后行。不得践师形影。○道傍遇有花果。不得擅摘。○随师遐迩往还。不得怨声言苦。现疲劳相。○若道逢男子。不得视忆。当观空作不净想。○若路见俗奇之事。不得失声赞美。

　　入众第五

　　不得争坐处。○不得于座上遥相呼语笑。○众中有失仪。当隐恶扬善。不得伐劳显己之功。○不得与大比丘大比丘尼共坐。○不得相形笑。○不得高声鼻涕呕吐。○不得佛塔四边大小便。使臭气来入。○不得向佛塔大小便。○不得向佛塔舒脚坐。○吃茶汤时。不得只手作礼。○不得多言。多笑。及呵欠。当以衣袖掩口。○供佛花。取开圆者。不得先嗅。除萎者。方供新者。萎者不得弃地践踏。宜着屏处。○应为大比丘尼给杨枝澡水等。随力能为。即当作之。不得偷安。当求胜福。○若闻呼时。即念佛应之。不得云有云是。○凡拾遗物。当白主事比丘尼。○凡上佛殿。当肃容仪。不得放意自便。○不得恶口相调。不得教人作不善语。○不得坐视大众劳务。避懒偷安。○不得私取招提竹木花果蔬菜。一切饮食。及一切器物等。○凡自称。当举二字法名。不得云我及某甲。○不得因小事争执。若大事难忍者。亦须心平气和。以理论辩。不可。则辞而去。若动气出粗。即非沙弥尼。○入大僧堂。先礼圣僧像。次行十方礼。○若见式叉摩那及沙弥。亦应作礼。

　　随众食第六

　　闻楗椎声。即当整衣服。○临食咒愿。皆当恭敬。○出生。饭不过七粒。面不过一寸。馒头不过指甲许。多则为贪。少则为悭。其余蔬菜豆腐不出。○凡出生时。默念偈云。汝等鬼神众。我今施汝供。此食遍十方。一切鬼神共。○凡饮食作五观想。一计功多少。量彼来处。二忖己德行。全缺应供。三防心离过。贪等为宗。四正事良药。为疗形枯。五为成道故。方受此食。○无呵食好恶。○不得以食私所与。若摘与狗。○来益食。不得言不用。若已饱。当以手让却之。○不得爪头。使风屑落邻钵中。○不得含食语。○不得笑谈杂话。○不得嚼食有声。○如挑牙。以袖掩口。○食中或有虫蚁。宜密掩藏之。莫令邻单见生疑心。○当一坐食。不得食讫离座。更坐食。○不得食讫。以手指刮碗钵食。○凡食不得太速。不得太迟。○行食未至。不得生烦恼。○或有所需。默然指授。不得高声大唤。○不得碗钵作声。○不得食毕先起。○若违僧制。闻白椎。不得抗拒不服。○饭中有谷。去皮食之。○不得见美味。生贪心。恣口食。○不得偏众食。○受食时。左手持钵。右手扶缘。○食未毕。不得先起。须俟结斋同众而起。○午后不得妄忆其食。当止贪念。谨遵法律。宁死不食。○不得自畜宿食。○不得为他人畜宿食。○不得教余沙弥尼非时食。

　　礼拜第七

　　礼拜不得占殿中央。是住持位。○有人礼佛。不得向彼人头前径过。○凡合掌。不得十指参差。不得中虚。不得将指插鼻中。须平胸高低得所。○不得非时礼拜。如欲非时礼。须待人静时。○师礼佛。不得与师并禅。当随后远拜。○师拜人。不得与师同拜。○在师前。不得与同类相礼。○在师前。不得受人礼。○己手持经像。不得为人作礼。○凡礼拜。须精诚作观。教列七种。不可不知。○粥饭后。齿木清净。方行礼敬。○不应着亵衣礼他人。亦不得着亵衣受檀越礼。当恒着缦条袈裟。○诣俗省亲。不得作礼俗亲眷属。唯至诚合掌问讯。

　　习学经典第八

　　宜先学沙弥尼十戒诸威仪。后学修多罗。不得违越。○凡学经。先须白师。经完。更白师学某经。○不得污手持经卷。○不得口吹经上尘。○不得案上狼籍卷帙。○不得经案上包藏茶末杂物。○对经典如对佛。○不得借人经看不还。及不加爱重。以致损坏。○不得笑经语。○凡读经律时。先礼经律三拜。方双手请卷于案。将开卷。先必合掌诵开经偈。掩卷已。仍请供佛像前。作礼三拜乃却。○读经律案。应净洁焚炉香。○不得沙弥尼律仪放大乘经上。○不得以帽置经律卷上。○不得二人戏笑读经律。○读经不得抚案曲身翘足累踝。○不得高声动众。○不得卧读出声。

　　听法第九

　　当整理衣服。○平视直进。○坐必端严。○不得乱语。○不得咳唾。○凡听法。须闻而思。思而修。不得专记名言。以资谈柄。○不得未会称会。入耳出口。○至说法处。先礼座三拜。方坐。听竟起身。仍礼三拜。旁立。候说者下座。方回本所。○不得来去无礼。坐久生厌。

　　入寺院第十

　　凡入寺门。不得行中央。须缘左右边行。缘左先左足。缘右先右足。○不得无故登大殿游行。○不得无故登塔。○入殿塔。当右绕。不得左转。○不得殿塔中涕唾。○绕塔。或三匝七匝。乃至十百。须知遍数。○不得以笠杖等倚殿壁。○不得着木屐。及不净履。入殿塔中。○不得于佛殿中形相佛像。○不得殿塔中舒脚坐。○不得上塔向窗牖观望。

　　入禅堂随众第十一

　　不得高声大语。○轻手揭帘须垂后手。○不得拖鞋作声。○不得大咳嗽作声。○凡洗面不得多使水。○漱口吐水。须低头引水下。不得喷水溅人。○不得二衣苟简。○不得多作衣服。若有余。当舍。○不得着类俗家妇女衣饰等。○不得以白带束腰。○不得不净手搭衣。○不得将佛灯私就己用。○然灯。当以罩密覆。勿令飞虫投入。○不得闲走。○不得与人结拜亲友。○不得于僻处裸形自弄身体。○不得照镜摩𢪛面目画眉。○上单下单。俱当细行。勿令邻单动念。○不得单上缝补衣被。

　　执作第十二

　　当惜众僧物。○当随知事者教令。不得违戾。○凡洗菜当三易水。○凡汲水先净手。○凡用水。须谛视有虫无虫。若有虫。以密罗滤过方用。若严冬。不得早滤水。须待日出。○凡烧灶。不得然腐薪。○凡作食。不得带爪甲垢。○凡弃恶水。不得当道。不得高手扬泼。当离地四五寸。徐徐弃之。○凡扫地。不得迎风扫。不得聚灰土安门扇后。○洗内衣。先须拾去虮虱。○夏月用水盆了。须覆令干。若仰即虫生。○不得热汤泼地上。

　　入浴第十三

　　不得与优婆夷共洗。○不得与婢使共洗。○不得与小儿共洗。○先以汤洗面。从上至下。徐徐洗之。○不得粗躁。以汤水溅他人。○不得浴堂小遗。○不得自视形体隐处。○不得共人语笑。○凡有疮癣。宜在后浴。或有可畏者。尤宜回避。○不得恣意久洗。妨碍后人。○脱衣着衣。安详自在。○汤冷热。依例击梆。不得大唤。

　　入厕第十四

　　欲大小便即行。莫待内逼仓卒。○竹竿上挂直裰。折令齐整。以手巾或腰绦系之。一作记认。二防堕地。○须脱换鞋履。不得净履入厕。○不得与人共厕。○不得上男子厕上。○至当弹指。或謦咳。使内人知。○不得迫促内人使出。○已上。复当弹指作声。令厕中非人知。○不得低头视下。○不得持草画地。○不得努气作声。○不得隔壁共人语。○不得唾壁。○便毕。当先洗净。次洗手。未洗手。不得持物。○未洗净洗手。逢人不得作礼。宜侧身避之。○不得沿路行系衣带。

　　眠卧第十五

　　凡处睡不在人前。起不在人后。○不得与大比丘尼同室宿。○不得与同事沙弥尼。及式叉摩那共榻。设无异榻。不得共被。设无异被。须各着衬身衣。○不得入佛塔中止宿。除为守护。○当头输佛。○当伛卧。不得伸脚。不得仰向频伸。○不得裸裸自露。○不得手近不净处。○凡挂鞋袜小衣等。不得过人头面。○不得共邻单说话动众。○善见律云。临欲睡时。应先念佛。念法。念僧。念戒。念天。念无常。于六念中。随一一念。

　　围炉第十六

　　不得交头接耳说话。○不得弹垢腻火中。○不得烘焙鞋袜。○不得向火太久。妨后人。稍暖。便宜归位。

　　在房中住第十七

　　更相问讯。须知大小。○四分律云。沙弥以生年为次第。若生年等者。以出家年月为次第。谦和为高尚。其沙弥尼亦尔。○欲持灯火入。预告房内知。云火入。欲灭灯火。预问同房人。更用灯否。○不得口吹灯火。应徐却炷令熄。○灭灯后。不得高声念诵。○若有病人。当慈心始终看之。○有人睡。不得打物作响。及高声语笑。○不得无故入他房院。○不得咳唾室中净地及四壁。○不得与伴戏论说世间不急之事。

　　止檀越家第十八

　　有异座当坐。不宜杂坐。○不得左右顾视。○不得与婢共私语。○人问经。当知时。慎勿为非时之说。○若与男子说法。不得低声密语。不得多语。○不得诳说佛法。乱答他问。自卖多闻。求彼恭敬。○不得诈现威仪。假妆禅相。○主人设食。虽非法会。亦勿失仪轨。○不得至灶下坐食。○不得杂坐酒席。○不得空室内。或屏处。与男子共坐共语。○不得书疏往来及假借等。○不得送盒礼。效白衣往还。○不得结拜白衣人作父母姊妹兄弟。○不得管人家务。○不得说僧中过。○若诣俗省亲。当先入堂中礼佛。或家堂圣像前。端庄问讯。次父母眷属等。一一问讯。○不得向父母说师法严。出家难。寂寥淡泊。艰辛苦屈等事。宜为说佛法。令生信增福。○不得与亲族小儿等。久坐久立。杂话语笑。○不得与优婆夷相看形体大笑。○不得独至舍后。○无犯夜行。○若天晚作宿。当独处一榻。多坐少卧。一心念佛。事讫即还。不得留连。

　　乞食第十九

　　当与老成人俱。若无人俱。当知所可行处。○到人门户。宜审举措。不得失威仪。○家无女人。不可入门。○若欲坐。先当瞻视座席。有刀兵不宜坐。有宝物不宜坐。○欲说经。当知所应说时。不应说时。○不得说与我食。令尔得福。○不得哀求苦索。○不得广谈因果。望彼多施。○不得专向熟情施主家。及熟情庵院处索食。

　　入聚落第二十

　　有三宝事。及看病等切缘方入。无切缘不得入。即入。亦觅如法者伴。○不得驰行。○不得摇臂行。○不得旁视人物行。宜端身平目直视而行。○不得共小年谈笑行。○不得与男人前后互行。○不得与男僧前后互行。○不得与醉人狂人前后互行。○或逢尊宿亲识。俱立下旁。先意问讯。○或逢戏幻奇怪等事。俱不宜看。○或遇官府。不论大小。俱宜回避。○或遇斗诤者。亦远避之。不得住看。○凡遇水坑水缺。不得跳越。有路当绕行。无路。众皆跳越。则得。○不得回寺夸张所见奇事。

　　市物第二十一

　　勿争贵贱。○若为人所犯。方便避之。勿从求直。○已许甲物。虽复更贱。勿舍彼取此。令主有恨。○慎勿保任致愆负。

　　凡所施行不得自用第二十二

　　出入行来。当先白师。○作新法衣。当先白师。着新法衣。当先白师。○剃头当先白师。○疾病服药。当先白师。○作众僧事。当先白师。○欲有私具纸笔之类。当先白师。○若讽经起。当先白师。○若人以物惠己。当先白师。师许受方受。己欲以物惠人。当先白师。师听方送。○人从己借物。当先白师。师听方与。己欲借人物。当先白师。师听方借。○白师听不听。皆当作礼。不听。不得有恨意。○不得立门望视。及以指插口中。

　　沙弥尼律仪要略(终)

　　说戒法仪

　　(每至黑白月十五日。清晨知事禀白堂头。今日诵戒。和尚令侍者命书记书简轮请阇黎知事送简入阇黎寮。问讯出命直日者在比丘堂前击钟。或击鼓三下。集诸比丘依戒次列定。轮差二比丘一人执香。一人执磬。入阇黎寮迎阇黎升座。迎请率诸比丘礼三拜阇黎系是菩萨尊腊不必谢众。若是比丘。便当谢众。如菩萨戒本前后同。迎请侍座坐。举赞)。

　　禅宗正法。非戒无防。坚持洁白。保心王识。相行温良。仪表堂堂。利济戒生香。

　　香云盖菩萨摩诃萨。

　　(稽首礼诸佛。引请击鱼同阇黎梵举)。

　　(戒序。并问清净法。阇黎鸣尺白)。

　　(比丘戒相。梵举逐句同诵)。

　　(诵毕引请送阇黎归寮。诸比丘入和尚方丈礼拜)。

　　音释

　　𧏾

　　(女力切音匿虫食病)。

　　态

　　(他代切音贷态度也)。

　　谙

　　(乌含切音庵知也熟闻也)。

　　蠕

　　(音软同蠕虫行貌)。

　　蚑

　　(音祇)。

　　髓

　　(悉委切骨中脂也)。

　　蛈

　　(音逸)。

　　辄

　　(音彻每事即然也)。

　　嗜

　　(常利切音视嗜欲喜之也)。

　　縠

　　(胡谷切音斛轻纱细缚也)。

　　綩

　　(委远切音宛纁色衣)。

　　綖

　　(以然切冕前后垂覆)。

　　捎

　　(所交切音筲)。

　　拂

　　(敷勿切音彿拂去尘埃也)。

　　钏

　　(尺绢切臂环也)。

　　镮

　　(户关切音还)。

　　唆

　　(桑何切音梭)。

　　唾

　　(汤卧切口液也)。

　　褥

　　(如欲切音辱坐褥也)。

　　饵

　　(音耳食也)。

　　䞋

　　(初亲切音襟䞋钱也)。

　　摘

　　(陟草切音谪手取也)。

　　楗

　　(巨偃切音键限门也)。

　　椎

　　(直追切音追击也)。

　　悭

　　(丘闲切吝也)。

　　面

　　(莫见切音眄麦末也)。

　　馒

　　(谟官切音瞒面食也)。

　　疗

　　(力吊切音料疗治也)。

　　嚼

　　(才爵切啮也)。

　　蚁

　　(语绮切与蚁同)。

　　踝

　　(户瓦切音跨足踝也)。

　　溅

　　(音赞污洒也)。

　　罩

　　(陟教切笼也)。

　　裸

　　(耶果切赤体也)。

　　滤

　　(音虑)。

　　虮

　　(音几虱子也)。

　　虱

　　(音瑟啮人虫也)。

　　疮

　　(初庄切音仓疮痍也)。

　　癣

　　(息浅切音鲜干疡也)。

　　裰

　　(丁括切音掇补裰破衣也)。

　　折

　　(质涉切折叠也)。

　　绦

　　(音韬缨饰也)。

　　衬

　　(初亲切音衬近身衣也)。

　　裸

　　(鲁果切赤体也)。

　　袜

　　(勿发切音袜足衣也)。

　　妆

　　(音庄粉饰也)。
