卍新纂续藏经第 84 册 No. 1579 续指月录


　　No. 1579-A 序

　　天下有可以言传者。有不可以言传者。有可以言传而究不可以言传者。其可以言传者。理之显焉者也。人得而指焉者也。其不可以言传者。理之微焉者也。人莫得而指焉者也。其可以言传而究不可以言传者。其理至显至微。若近而远。若浅而深。将指以为有。不知于何而见以为有。将指以为无。不知于何而见以为无。嗟乎。难言之矣。余少涉猎经史。窃慨夫圣贤之言。洋洋洒洒。炳炳麟麟。若日月之丽天。江河之行地。何人不可见。亦何人不可指也。至其微言妙义。心解神会。则多在语言文字之外。嗟乎。是又乌可得而指耶。至于竺氏之言。余固未尝涉其津涘。顾安所识其只言片句。遂足以照耀今古哉。苟舍吾儒精实之理。而浸淫于彼虚无寂灭之宗。是犹舍康庄。而骋足于羊肠九折之坂也。不已僻乎。吴门聂子乐读者。研穷经史。复沉酣于宗门家言。继瞿公幻寄指月录。缉宋南渡后上下五百余年宗乘微言。钩索源流。详核世派。汇为一书。名续指月。噫嘻。聂子之志可为勤矣。七八年前。聂子邮是编示予曰。佛祖慧命。不绝如线。二派五宗。法轮所寄。愿吾子为我了此弘愿。余初不暇省。然窃笑所好之僻而志之勤也。去春来邗。吴园次先生介而造余曰。吾得梦征。此书必待子而成。得毋非夙因乎。余矍然起曰。有是哉。子之好诚僻矣。余何敢辞。复有钟山刘觉岸先生。秦邮孙孝则先生。参互考订。于是广募檀施。鸠工庀梓。亟为刊布。第吾闻竺氏之学。以一丝不挂为上乘。万虑皆空为绝德。不立文字。不下注脚。如指月之后。话月听月。皆以月为喻。嗟乎。其可以言传耶。其不可以言传耶。其可以言传而究不可以言传耶。余皆不可得而指也。后之览者。倘即以余之所以笑聂子者还以笑余也。抑又何辞。

　　康熙十九年正月上元日古歙弟江湘拜题于广陵之文选楼。

　　No. 1579-B 续指月录序

　　魏公子无忌矫窃兵符。椎杀晋鄙。夺其兵救赵。李光弼为大将。御史崔众犯军法。勒兵欲斩之。适中丞之命至。光弼曰。为御史则斩御史。为中丞则斩中丞。竟斩之。而后以闻。有如此胆力。方可以辨纲宗之绝续也。韩信在汉。为治粟都尉。道亡。萧何追之。言之。汉王。拜为大将。一军皆惊。韩琦驻延安。有刺客入帐行刺。琦起坐。问曰。谁遣汝来𢹂吾首去。有如此识度。方可定纲宗之品位也。苻坚率兵百万次于淮肥。谢玄入请。谢安了无惧容。曰。已别有旨。及玄破坚。安亦无喜色。曰。小儿辈遂已破贼。澶渊之役。寇准劝真宗渡河。真宗使人觇准何为。方闭门纵僮仆饮博歌呼。契丹惧而请盟。有如此襟器。方可分纲宗之语句也。呜呼。岂不难哉。近世魔外盛行。宗风衰落。盲棒瞎喝。予圣自雄。究其所学。下者目不识丁。高者不过𢹂指月录一部而已。以此诳人。实以自诳。以此欺人。实以自欺。惟诳与欺。不可以为人。而可以学道乎。不可以学道。而可以踞法王座。秉金刚剑。称西来之嫡子。提如来之正印乎。故吾尝以谓习儒者。不读四库七略之书。不睹经史典籍之大全。止以通鉴集要史断史钞为博古。遂自命曰通儒。犹之习禅者。不读一大藏契经。不睹经论撰述之大全。止以指月录一部为谈柄。遂自命曰善知识。皆自诳自欺者也。故使从上纲宗源远流长如水归壑者。固瞿子之功。使盲棒瞎喝一知半解如萤窃火者。亦瞿子之过也。或者曰。然则聂子之续是录也。功乎过乎。余应之曰。若聂子则有功而无过者也。何以言之。前录迄南宋隆兴而止。隆兴以后。三十八世之宗派。上下五百年之慧灯。茫然无所知也。若无续录以续佛慧命。则绝续不辨。品位不定。语句不分。习禅之人。如瞽无相。安能如猓国狼㬻。闇中嗅金哉。故曰聂子有功而无过。且聂子竭三十年血力。手胼足胝而为此书。筚路蓝缕以启山林。范金铸鼎而御魑魅。如鹅王择乳无有遗余。如波斯识宝无有漏失。本隐以之显。事半而功倍。吾故曰聂子有功而无过也。或又曰。聂子儒者也。而强与宗门之事。岂得为无过欤。余应之曰。是则聂子之过也。夫聂子固儒者也。乃不辞呵斥。不顾诟厉。犯众怒。婴大难。手胼足胝而为此书。譬程婴公孙杵臼之立孤。南霁云雷万春之捍贼。但欲使隆兴以后。三十八世之宗派。上下五百年之慧灯。了然明白。即遭明眼之呵斥。诸方之诟厉。亦怡然受之矣。况瞿子亦以为叔夜之锻。遥集之屐。婆娑跌宕于罏鞴火蜡之间。而自𠷣其僻。聂子亦犹是耳。使是录也。广布丛林。流行法界。不识有如盘山所云心月孤悬光吞万象者乎。古今人同不同未可知也。呜呼。岂不难哉。

　　广霞居士莆阳余怀撰于吴门之研山草堂。

　　No. 1579-C 募刻续指月录弁语

　　松阳老人东吴哲。斑毫谱出禅家牒。一花五叶自分明。如月得指指见月。近今复有三耳生。赋诗铭物多能声。续成此录在患难。猿槛鸡笼浑不惊。我于禅宗两不晓。展读是书尝了了。百川同自岷江来。泰华还借儿孙绕。侧闻曹济分两宗。东西聚议还相攻。那知今人有顿渐。总在拈花一笑中。爰以此编告同志。大法流传卅(音靸)八世。蜜分众口不殊甘。穗结千畦均有利。愿君同发欢喜心。琬𤥎[鑴-儿]成益共深。不然请从闇中视。光生笔画皆黄金。

　　如是居士　吴绮园次氏　拜书。

　　No. 1579-D

　　世间无上法。以佛为总持。四十九年中。所在建道场。垂衍秘密谛。不独显文字。逮于东土祖。一苇渡海水。灯花灿五叶。分照诸方所。心心妙相印。历劫无遗漏。公案千八百。弹指悉真义。有不见月者。虞山揭其旨。继席正遍知。弥沦四天下。迄今卅七世。孰为辑其成。吴门聂居士。亲承大法宝。以我性慧根。应现光明藏。证明藉尊宿。遍参具眼人。考究不厌详。镂刻不厌工。功用讵易集。广及众信善。善哉转轮王。匪伊异人任。六种成就益。允资大檀越。布在须黄金。雨花征妙相。我实闻此语。天龙应声诺。普愿诸大德。同发欢喜心。

　　灵岩学人　范国禄汝受　拜撰。

　　No. 1579-E 缘起

　　古人着一书。动关千古事。虽复历艰虞。愿力依然挚。所以成不朽。述作垂千𥜥。今人能法古。乃可云无愧。禅源列五宗。绵亘历年纪。宗宗传不穷。纷纷各树帜。譬之曾玄孙。竞言祖祢是。谁为溯源流。俾勿相争惎。吾乡瞿先生。指月标世次。以彼居士心。作为平等视。传纪如列眉。衣拂明次第。西来祖庭灯。庶几勿坠地。宋元以后禅。续本罔与继。悬阻痛中断。聂子发长噫。慨然续兹录。旁搜奋劳勚。叙述阐微言。提唱宏宗旨。丁巳王正旦。纂集伊维始。挥毫龙象临。振笔狮猊萃。阅夏复经秋。删辑罔知瘁。前追隆杲禅。三十八代止。穷流并溯源。参订靡有遗。灵岩昔曾言。兹书有缘起。前编双目生。(谓瞿幻寄)后编三耳子。(谓聂乐读)耳目诠禅源。人天共欢喜。岂期书未成。罡风生怖悸。聂子谓无伤。夙殃罔与致。能以智慧力。含忍且谨毖。仓惶力疾书。亟求遂初志。啮雪复呵冰。裒稽忘寝食。圆中放光明。花雨缤纷坠。事释宁广陵。观涛恣游戏。流通赖明公。散金阐秘义。如以薪传火。如以灯传燧。火穷薪不穷。灯传燧传矣。如以指见月。见月不见指。于指能得月。见月即见指。我本尘鞅人。望道犹未至。大哉聂子书。研精复覃思。千秋有定评。兹因庶无昧。

　　虞山海印学人　陈见龙　拜题。

　　No. 1579-F 孙孝则先生书问

　　昨于西关伫觅仙舟。竟不可得。怅然久之。正拟来朝发广陵棹。奉晤台从于旌忠。乃接翰教欣然信未我远也。即戒舆人。造请大教。盛使又谓舄凫他适。不获相见。不得不却读示编。知老道翁为佛祖慧命。不惜眉毛。良可赞叹。敢以管见上佐高明者。近日衲子家颇多褊见。牙齿又复尖利。吾辈必应使之帖然俯首。乃图天下太平。如洞山近裔掀翻世派。其持论未尝不坚。而济上家各抱不平。多有向弟哓哓者。惟以苍天苍天一语答之。窃见大编详于世裔。政可上接传灯。而编名指月。顾名思义。指月重在法要。不在源流。倘以世裔为主。则须凿然辟之。方塞其口。否则资之谈柄。道我辈于指月二字。颟顸了也。若据法要。其间详略异同。首正尾正。止须竿头商酌矣。及此枣梨初试。或仍传灯之名可乎。惟高明喝正之。弟虽同诸方草草往来。初无所见。若谓脚根随人。久无此心。或以点缀行墨。断不敢落在谁家。蒋虎老不知于诸方亦有所向否。惟与弟晨夕间语。略见梗概。容书出另请法诲可也。文选楼良晤不远。不尽欲言。弟宗彝顿首。

　　(近阅浙中诸刻。掀翻世次。自相互异。识者悲之。孝则先生乃当代法门尊宿。来书谆谆以传灯世次为重。甚合乐读著录苦心。文字禅永为法护。谅佛祖龙天必同声赞助云　济阳江湘识)。

　　续指月录总目

　　那罗延窟学人聂　先乐读　编集

　　济阳橙仙居士江　湘郢上　参订

　　钟山刘思敬觉岸授稿

　　珠湖孙宗彝孝则论定

　　　序
　弁语
　总目
　凡例
　伦叙考
卷之首
　六祖下十六世(瞿录补遗集)
临济宗
　平江虎丘元净禅师　潭州福严文演禅师
　衢州天宁梵思禅师　福州玄沙僧昭禅师
　绍兴东山觉禅师　岳州佛照觉禅师
　平江宝华显禅师　台州天封觉禅师
　成都正法建禅师　台州鸿福子文禅师
　南康云居宗振首座　祖氏觉庵道人
　令人明室道人(已上十三人昭觉勤嗣)
　台州瑞岩佛灯禅师(净因成嗣)
　韶州南华知昺禅师　庆元蓬莱卿禅师
　隆兴泐潭择明禅师　台州宝藏本禅师
　吉州大中清海禅师　漳州净众了灿禅师
　隆兴谷山海禅师(已上七人太平勤嗣)
　抚州白杨法顺禅师
　温州净居尼温禅师(已上二人龙门远嗣)
　潭州大沩善果禅师(开福宁嗣)
　潼川护圣居静禅师　简州南岩胜禅师
　嘉州能仁绍悟禅师　彭州土溪言庵主
　剑门南修道者(已上五人大随静嗣)
　蕲州龙华高禅师(五祖自嗣)
　饶州荐福择崇禅师(黄龙逢嗣)
　文定公胡草庵居士(上封秀嗣)
　福州普贤元素禅师　福州鼓山僧洵禅师
　福州鼓山祖珍禅师(已上三人上封才嗣)
　庆元育王介谌禅师　安吉道场慧琳禅师
　安吉道场居慧禅师　临安显宁圆智禅师
　安吉乌回良范禅师
　温州本寂文观禅师(已上六人天宁卓嗣)
　常德德山慧初禅师(黄龙震嗣)
　庐山延庆叔禅师(祖庵主嗣)　涟水万寿普信禅师
　平江慧日兴道禅师
　广德光孝慜禅师(已上三人胜因静嗣)
　福州雪峰慧忠禅师(雪峰需嗣)
　庆元蓬莱圆禅师(天童交嗣)　江州圆通守慧禅师
　洪州黄龙观禅师(已上二人圆通旻嗣)
　扬州石塔礼禅师(明招慧嗣)　峨嵋灵岩徽禅师(浮山真嗣)
　湖南报慈淳禅师(祥符立嗣)　成都金绳文禅师(信相显嗣)
曹洞宗
　常州华藏慧祚禅师(净慈晖嗣)
　明州雪窦智鉴禅师(天童珏嗣)
　泰州广福道勤禅师(雪窦宗嗣)
　越州超化藻禅师(善权智嗣)
云门宗
　密州𡺸山宁禅师(雪窦明嗣)　临安五云悟禅师(净慈昌嗣)
　临安中竺元妙禅师(灵隐光嗣)
　抚州灵岩圆日禅师(圆觉昙嗣)
　荆门玉泉思达禅师(岳麓海嗣)
卷之一
　六祖下十七世
临济宗
　庆元天童昙华禅师(虎丘隆嗣)
　泉州教忠弥光禅师　福州西禅鼎需禅师
　福州东禅思岳禅师　福州西禅守净禅师
　江州东林道颜禅师　庆元育王德光禅师
　常州华藏宗演禅师　庆元天童净全禅师
　建宁开善道谦禅师　温州枯木祖元禅师
　临安径山了明禅师　潭州大沩法宝禅师
　福州玉泉昙懿禅师　饶州荐福悟本禅师
　庆元育王遵璞禅师　真州灵岩了性禅师
　剑州万寿自护禅师　潭州大沩景晕禅师
　临安灵隐了演禅师　泰州光孝致远禅师
　建康蒋山善直禅师　福州雪峰蕴闻禅师
　处州连云道能禅师　临安灵隐道印禅师
　建宁竹原宗元庵主　近礼侍者
　温州净居尼道禅师　平江资寿尼总禅师
　侍郎张九成居士　参政李邴居士
　宝学刘彦修居士　提刑吴伟明居士
　门司黄彦节居士
　秦国夫人计氏(已上三十四人大慧杲嗣)
　福州清凉坦禅师　临安净慈师一禅师
　安吉道场法全禅师　泉州延福慧升禅师
　福州支提升禅师(已上五人育王裕祠)
　镇江焦山师体禅师　台州国清行机禅师
　常州华藏智深禅师
　参政钱端礼居士(已上四人护国元嗣)
　庆元全庵齐己禅师　临安灵隐道济禅师
　抚州疏山如本禅师　日本觉阿上人
　内翰曾开居士
　知府葛郯居士(已上六人灵隐远嗣)
　临安径山宝印禅师(华藏民嗣)
　浩州凤栖慧观禅师(昭觉元嗣)
　潭州楚安慧方禅师
　常德文殊业禅师(已上二入文殊道嗣)
　婺州双林德用禅师　台州万年道闲禅师
　福州中际善能禅师
　南康云居圆禅师(已上四人云居悟嗣)
　成都信相戒修禅师
　袁州普庵肃禅师(已上二人黄龙忠嗣)
　随州大洪祖证禅师　潭州大沩行禅师
　荆门玉泉宗琏禅师　潭州道林渊禅师
　隆兴泐潭德淳禅师　常州宜兴可封禅师
　隆兴野庵祖璇禅师
　潭州石霜鉴禅师(已上八人大沩果嗣)
　南康云居德会禅师(石头回嗣)
　潭州慧通清旦禅师　澧州灵岩仲安禅师
　成都正法灏禅师
　成都昭觉辩禅师(已上四人佛性泰嗣)
　平江觉报清禅师
　安吉何山然首座(已上二人道场辨嗣)
　义乌稠岩了赟禅师
　侍制潘良贵居士(已上二人何山珣嗣)
　汉州无为守缘禅师(泐潭明嗣)
　南康云居德升禅师
　通州狼山温禅师(已上二人竹庵圭嗣)
　青州青原如禅师(白杨顺嗣)　太平隐静彦岑禅师
　鄂州报恩成禅师(已上二人云居如嗣)
　遂宁西禅希秀禅师(西禅琏嗣)
　饶州荐福休禅师　信州晦庵慧光禅师
　真州且庵守仁禅师(已上三人乌巨行嗣)
　净居尼法灯禅师(净居温嗣)　台州万年昙贲禅师
　南剑西岩宗回禅师　庆元天童了朴禅师
　临安龙华本禅师　高丽坦然国师
　临安东山吉禅师(已上六人育王谌嗣)
　临安灵隐道枢禅师(道场慧嗣)
　悟初首座(光孝慜嗣)
曹洞宗
　庆元天童如净禅师(雪窦鉴嗣)
　东谷光禅师(华藏祚嗣)
云门宗
　温州光孝深禅师(中竺妙嗣)
卷之二
　六祖下十八世
临济宗
　天童密庵咸杰禅师　衢州光孝善登禅师
　南书记　侍郎李浩居士
　教授严康朝居士(已上五人天童华嗣)
　泉州法石慧空禅师　临安净慈昙密禅师
　吉安青原禋禅师(已上三人教忠光嗣)
　荆州公安祖珠禅师　汀州报恩法演禅师
　临安净慈彦充禅师　婺州智者真慈禅师
　成都昭觉绍渊禅师　徽州简上座(已上六人东林颜嗣)
　福州鼓山安永禅师　温州龙翔南雅禅师
　福州天王志清禅师
　南剑安分庵主(已上四人酉禅需嗣)
　临安灵隐之善禅师　临安净慈义云禅师
　临安北涧居简禅师　临安径山如𤥎禅师
　福州东禅智观禅师　湖州上方义铦禅师
　临安铁牛印禅师　庆元育王宗印禅师
　庆元育王师瑞禅师　庆元天童了派禅师
　庆元天童师齐禅师　江州云居梵琮禅师
　庆元孤云权禅师
　石庵正玸禅师(已上十四人育王光嗣)
　福州鼓山宗逮禅师　临安径山德灊禅师
　福州石庵知玿禅师(已上三人东禅岳嗣)
　庆元育王妙堪禅师　临安灵隐希夷禅师
　幽州盘山思卓禅师　庆元雪窦处南禅师
　福州雪峰了宗禅师
　相国钱象祖居士(已上六人天童全嗣)
　福州乾元宗颖禅师　兴化华严云禅师
　福州中济才禅师(已上三人西禅净嗣)
　湖州何山慧清禅师(华藏演嗣)
　仙州山吴十三道人(开善谦嗣)
　如如居士颜丙(雪峰然嗣)
　庆元育王从廓禅师(育王璞嗣)
　庆元天童达观禅师
　仰山简庵清禅师(已上二人净慈一嗣)
　常州华藏有权禅师(道场全嗣)
　天童痴钝智颖禅师(焦山体嗣)
　镇江金山道奇禅师(径山印嗣)
　婺州三峰印禅师(双林用嗣)
　庆元径山元聪禅师(龟峰光嗣)
　平江万寿月林禅师(大洪证嗣)
　常德德山子涓禅师(大沩行嗣)
　万松坏衲大琏禅师(云居会嗣)
　温州龙鸣贤禅师　潭州大沩鉴禅师
　庆元瑞岩景蒙禅师
　庆元雪庵瑾禅师(已上四人万年贲嗣)
曹洞宗
　襄州鹿门觉禅师(天童净嗣)
卷之三
　六祖下十九世
临济宗
　夔州卧龙祖先禅师　灵隐松源崇岳禅师
　饶州荐福道生禅师　天童枯禅自镜禅师
　临安净慈慧光禅师　太平随静致柔禅师
　灵隐笑庵了悟禅师　金陵蒋山庆如禅师
　平江承天允韶禅师
　学士张镃居士(已上十人天童杰嗣)
　吉安青原宗广禅师(青原禋嗣)
　净慈晦翁悟明禅师(鼓山永嗣)
　径山藏叟善珍禅师　净慈东叟仲颖禅师
　吉安龙济宗鍪禅师(已上三人灵隐善嗣)
　育王物初大观禅师(北涧简嗣)
　净慈偃溪广闻禅师　灵隐大川普济禅师
　径山淮海源肇禅师　婺州双林石朋禅师
　天童弁山阡禅师　平江虎丘昙禅师
　龙溪文禅师　平江虎丘道源禅师
　庆元大慈慧洪禅师
　庆元寿国清禅师(已上十人径山𤥎嗣)
　湖州道场法舟禅师　无极观禅师(已上二人育王印嗣)
　庆元瑞岩崇寿禅师(育王瑞嗣)
　庆元无镜彻禅师　鳌峰定禅师(已上二人天童派嗣)
　饶州荐福灿禅师(育王堪嗣)　福州雪峰信禅师(何山清嗣)
　平江虎丘善济禅师　越州天衣文蔚禅师
　柏岩凝禅师
　华藏纯庵善净禅师(已上四人天童观嗣)
　径山荆叟如珏禅师
　福州雪峰德因禅师(已上二人天童颖嗣)
　灵隐高原祖泉禅师(金山奇嗣)
　隆兴齐龙慧开禅师　兴化囊山德秀禅师
　潭州石霜妙印禅师(已上三人万寿观嗣)
　鼓山桧堂祖鉴禅师(乾元颖嗣)
　徽州黄山正因禅师(育王廓嗣)
曹洞宗
　青州普照一辩禅师(鹿门觉嗣)
　天童云外岫禅师(直翁举嗣举嗣东谷光)
卷之四
　六祖下二十世
临济宗
　径山无准师范禅师　江州云居慈觉禅师
　宁波大慈道俦禅师
　灵隐石田薰禅师(已上四人卧龙先嗣)
　天童灭翁文礼禅师　温州江心希琏禅师
　台州佛日岩禅师　华藏无碍觉通禅师
　净慈谷源道禅师　湖州道场悟心禅师
　宁波雪窦仲谦禅师　诺庵肇禅师
　湖州道场普岩禅师　苏州虎丘昙禅师
　台州瑞岩光睦禅师　镇江金山善开禅师
　雪窦无相范禅师
　秘监陆游居士(已上十四人灵隐岳嗣)
　径山痴绝道冲禅师(荐福生嗣)
　净慈清溪沅禅师　荆州公安锡禅师
　福州西禅圆禅师　育王寂窗有照禅师
　泉州法石元智禅师　报恩太古先禅师
　岊翁淳禅师(已上七人天童镜嗣)　平江虎丘元禅师(隐静柔嗣)
　径山元叟行端禅师(径山珍嗣)
　温州江心了万禅师　奉化栯堂益禅师
　婺州双林间禅师(已上三人净慧颖嗣)
　枯木荣禅师(无方安嗣)
　径山佛智元熙禅师(育王观嗣)
　径山云峰妙高禅师　湖州何山至明禅师
　天童止翁鉴禅师(已上三人净慈闻嗣)
　天童石门来禅师
　宁波雪窦同禅师(已上二人大川济嗣)
　灵隐悦堂祖訚禅师(双林朋嗣)
　庐山圆通逸禅师(弁山阡嗣)　岳州灌溪昌禅师(无镜彻嗣)
　福宁支提澄鉴禅师(荐福灿嗣)
　大庆尼智悟禅师(雪峰信嗣)　天童西江谋禅师
　福州雪峰玉禅师(已上二人华藏净嗣)
　杭州中竺有禅师
　临安净慈庆禅师(已上二人径山珏嗣)
　婺州宝林无机和尚(灵隐泉嗣)
　温州瞎驴无见禅师　临安无传祖禅师
　杭州护国宗禅师　放牛余居士(已上四人黄龙开嗣)
　福州皖山正凝禅师
　婺州双林介禅师(已上二人孤峰秀嗣)
　葛庐覃禅师(容庵海嗣)
曹洞宗
　磁州大明宝禅师　慈云十身觉禅师
　玉溪通玄圆通禅师
　郑州普照宝禅师(已上四人普照辩嗣)
　明州雪窦大证禅师(天童岫嗣)
卷之五
　六祖下二十一世
临济宗
　袁州仰山祖钦禅师　净慈断桥妙伦禅师
　台州国清源禅师　天童别山祖智禅师
　福州雪峰一禅师　天童月坡明禅师
　庐山东林直禅师　雪窦希叟绍昙禅师
　灵隐退耕宁禅师　福州雪峰可湘禅师
　天童西岩了慧禅师
　越州光孝辉禅师(已上十二人径山范嗣)
　杭州净慈慧禅师
　杭州中竺珂禅师(已上二人灵隐董嗣)
　育王横川如珙禅师　净慈石林行巩禅师
　嘉兴天宁衍禅师
　平江虎丘靖禅师(已上四人天童礼嗣)
　平江万寿辩禅师
　平江虎丘义禅师(已上二人云巢岩嗣)
　径山虚舟普度禅师(华藏通嗣)
　平山万寿岳禅师(净慈道嗣)　平江承天梦真禅师
　霍山昭禅师　慧岩象潭泳禅师
　一关溥禅师
　台州国清泽禅师(已上五人雪窦谦嗣)
　径山智愚禅师
　天童石帆衍禅师(已上二人道场岩嗣)
　杭州径山心月禅师(金山开嗣)
　福州神光隆禅师　高台此山应禅师
　天童简翁敬禅师(已上三人径山冲嗣)
　湖州道场介清禅师(育王照嗣)　灵隐性原慧朗禅师
　嘉兴楚石梵琦禅师　径山愚庵智及禅师
　杭州天镜元净禅师　苏州万寿至仁禅师
　宁波梦堂昙噩禅师　径山复原福报禅师
　径山古鼎祖铭禅师　杭州灵隐法林禅师
　天宁归庵祖阐禅师　苏州开元善如禅师
　杭州上竺本无法师
　苏州万寿智淳禅师(已上十三人径山端嗣)
　报恩无方智普禅师
　南康云居师大禅师(已上二人江心万嗣)
　金陵龙翔大欣禅师　嘉兴祥符念常禅师
　宁波雪窦祖瑛禅师　杭州中竺正逵禅师
　宁波佛岩天伦禅师
　越州天衣子清禅师(已上六人径山熙嗣)
　杭州中竺自如禅师　江州东林喆禅师
　明州天童奇禅师　径山本源善达禅师
　龙岩真首座(已上五人径山高嗣)　恭都寺(何山明嗣)
　明州雪窦汝霖禅师(天童鉴嗣)　湖州道场思珉禅师
　径山月江宗净禅师
　江州东林宗廓禅师(已上三人灵隐闲嗣)
　石门元翁信禅师(中竺有嗣)　吕铁般居士(风幡中嗣)
　金芝岭铁㭰庵念主(华藏见嗣)
　松江淀山德异禅师(皖山凝嗣)　舒州太湖宽禅师(金牛真嗣)
　无为天宁教禅师(真翁圆嗣)　北京庆寿简禅师(庆寿璋嗣)
曹洞宗
　太原王山体禅师　仁山恒禅师(已上二人大明宝嗣)
　燕京庆寿教亨禅师(普照宝嗣)
卷之六
　六祖下二十二世
临济宗
　杭州高峰原妙禅师　径山虚谷希陵禅师
　衡州铁牛持定禅师　哀州铁山琼禅师
　建昌牧潜圆至禅师(已上五人仰山钦嗣)
　竹屋简禅师　绝象鉴禅师
　台州方山宝禅师　永宗本禅师(已上四人断桥伦师)
　蒋山忠禅师(无学元嗣)　昆山荐严妙道禅师
　金陵古林清茂禅师
　越州天衣觉恩禅师(已上三人育王珙师)
　杭州灵隐德海禅师　嘉兴天宁景昙禅师
　苏州虎丘永禅师(已上三人净慈巩嗣)
　杭州径山净伏禅师
　天童竹西坦禅师(已上二人径山度嗣)
　越州宝叶源禅师
　苏州虎丘云禅师(已上二人径山愚嗣)
　南叟茂禅师(径山月嗣)
　育王东生德明禅师(育王弥嗣)　灵隐空叟忻悟禅师
　少师斯道衍禅师(已上二人径山及嗣)
　径山南石文琇禅师(万寿仁嗣)　嘉兴天宁力金禅师
　径山象源仁淑禅师(已上二人径山铭嗣)
　金陵天界慧昙禅师　金陵天界宗泐禅师
　杭州中竺廷俊禅师　杭州灵隐辅良禅师
　庐山圆通𥙿禅师(已上五人龙翔诉嗣)
　净慈孤峰明德禅师(雪窦霖嗣)
　福州天宝法枢禅师(天池信嗣)
　孤舟济禅师(蒙山异嗣)
　宜兴龙池永宁禅师(太湖宽嗣)
　杭州妙果水盛禅师(无能教嗣)
曹洞宗
　磁州大明满禅师　胜默光禅师(已上二人王山体嗣)
　磁州大明诠禅师(仁山恒嗣)
　郑州西溪弘相禅师(庆寿亨嗣)
卷之七
　六祖下二十三世
临济宗
　天目中峰明本禅师　杭州断崖了义禅师
　大觉布衲祖雍禅师
　处州空中假禅师(已上四人天目妙嗣)
　般若绝学世诚禅师(灵云定嗣)
　径山竺远正源禅师
　婺州宝林绍大禅师(已上二人径山陵嗣)
　汝州香严思聪禅师(铁山琼嗣)
　湖州石屋清珙禅师　净慈平山处林禅师
　婺州石门至刚禅师(已上三人道场信嗣)
　海门天真惟则禅师(匡庐源嗣)
　台州华顶先睹禅师　明州松岩元湛禅师
　杭州凤山灵禅师(已上三人瑞岩宝嗣)
　天童平石砥禅师(东岩日嗣)
　日本梦窗智曤国师(高峰日嗣)
　台州瑞岩无愠禅师　天童了堂一禅师
　径山大宗兴禅师(已上三人荐严道嗣)
　苏州灵岩清欲禅师　苏州定慧大方禅师
　瑞云松隐茂禅师　温州仙岩猷禅师
　越州龙华海禅师(已上五人保宁茂嗣)
　育王大千慧照禅师　杭州径山颜禅师
　育王雪窗悟光禅师　径山月林镜禅师
　建宁斗峰正璋禅师
　明因湛禅师(已上六人灵隐海嗣)　三空道人(天宁昙嗣)
　金陵天界怀信禅师
　天童舞田牧禅师(已上二人天童坦嗣)
　金陵蒋山忠禅师(玉山珍嗣)　育王月江正印禅师
　径山南楚悦禅师(已上二人径山伏嗣)
　径山月江宗净禅师(双林訚嗣)
　金陵保宁觉慧禅师(西白金嗣)
　净慈佛鉴师颐禅师(竺昙敷嗣)
　金陵灵谷净戒禅师(天界昙嗣)
　天童佛朗自性禅师(天界泐嗣)
　灵隐无文本褧禅师(净慈德嗣)
　衢州乌石世愚禅师(止岩成嗣)
　净慈逆川智顺禅师(天宝枢嗣)
　五台壁峰宝金禅师(缙云真嗣)
曹洞宗
　燕京报恩行秀禅师
　竹林巨川海禅师(已上二人雪岩满嗣)
卷之八
　六祖下二十四世
临济宗
　婺州千岩元长禅师　苏州天如惟则禅师
　日本古先原禅师(已上三人天目本嗣)
　建宁古梅正友禅师(般若诚嗣)
　杭州净慈普仁禅师(智者义嗣)　杭州止庵德祥禅师
　天界夷简禅师(已上二人净慈林嗣)
　湖州弁山智安禅师(海门则嗣)
　处州白云智度禅师(华顶睹嗣)
　天童元明原良禅师(寿昌源嗣)
　径山敬中普庄禅师(天童一嗣)
　温州江心慧恩禅师(天界信嗣)
　慈溪见心来复禅师(径山悦嗣)
　慈溪无旨可授禅师(灵隐明嗣)
　杭州普明成禅师
　净慈照庵静禅师(已上二人祖芳联嗣)
　瑞安太初敬原禅师
　金陵非幻永禅师(已上二人乌石愚嗣)
曹洞宗
　西京雪庭福𥙿禅师　燕京报恩从伦禅师
　吾舍从宽禅师　华严全一至温禅师
　丞相耶律楚材居士
　屏山李纯甫居士(已上六人报恩秀嗣)
　顺德弘明虚照禅师(仙岩德嗣)
卷之九
　六祖下二十五世
临济宗
　苏州万峰时蔚禅师　杭州天龙守贵禅师
　华亭松隐德然禅师　婺州兰室德馨禅师
　婺州明叟昌庵主(已上五人千岩长嗣)
　润州慈舟济禅师
　一峰宁禅师(已上二人古梅友嗣)
　杭州空谷景隆禅师(弁山安嗣)　金陵天界俊禅师(福林度嗣)
曹洞宗
　西京少室文泰禅师　太原中林智泰禅师
　泰安足庵肃禅师　和林北寺觉印禅师
　成都昭觉仲庆禅师　安平守让禅师
　弁州太子久善禅师　京兆华严觉印禅师
　巩昌广严法兴禅师
　顺德妙乘禅师(已上十人少室裕嗣)
　燕京月泉同新禅师(林泉伦嗣)
　关中林禅师　十方进禅师
　嵩山法王晖禅师　泰安灵岩复禅师
　护国圆禅师　崇孝普禅师
　净土里禅师
　汝州宝应海禅师(已上八人复庵照嗣)
　天宁仲复子颜禅师
　太保刘秉忠居士(已上二人天宁照嗣)
卷之十
　六祖下二十六世
临济宗
　苏州宝藏持禅师　瑞州无念胜学禅师
　杲林首座(已上三人万峰蔚嗣)
　建昌黄龙本来禅师(金山济嗣)　东普无际明悟禅师
　杭州虎跑皎禅师(已上二人天界俊嗣)
　扬州素庵田居士(何密庵太守嗣)
曹洞宗
　西京宝应福遇禅师
　济南秋江洁禅师(已上二人少室泰嗣)
　西京宝应永达禅师
　封龙古岩就禅师(已上二人足庵肃嗣)
卷十一
　六祖下二十七世
临济宗
　杭州东明慧旵禅师(宝藏持嗣)
　建宁天界会中禅师(福田来嗣)
　金陵大冈澄禅师　舒州幻叟绍琦禅师
　云南古庭坚禅师(已上三人无际悟嗣)
　佛迹颐庵真禅师(田素庵居士嗣)
　伏牛物外信禅师(月幻法嗣)
曹洞宗
　邓州香严文才禅师　熊耳空相圭禅师
　嵩山龙潭深禅师　嵩山龙潭端禅师
　洛阳天庆江禅师
　嵩山永泰祥禅师(已上六人少室遇嗣)
　盘山遇禅师　太原斌禅师(已上二人宝应达嗣)
　天界雪轩道成禅师(秋江洁嗣)　西京息庵义让禅师
　泰山灵岩容禅师　晋宁心庵主
　白茅春庵主(已上四人封龙就嗣)
卷十二
　六祖下二十八世
临济宗
　金陵海舟永慈禅师　东明海舟普慈禅师
　冰心月江觉净禅师(已上三人东明旵嗣)
　邵武君峰慧通禅师(天界中嗣)
　金陵高座觉澄禅师　襄阳大云兴禅师
　𣵠州金山宝禅师　唐安湛渊奫禅师
　石经海珠祖意禅师　长松大心真源禅师
　松藩崇善智中禅师　石经豁堂祖裕禅师
　三池月光常慧禅师　中溪隐山昌云禅师
　翠微悟空禅师
　圭庵祖玠侍者(已上十二人投子琦嗣)
　五台显通净伦禅师(云南坚嗣)　夷峰宁禅师
　杭州毒峰本善禅师
　五台孤月澄禅师(已上三人月溪澄嗣)
　凤阳槎山文全禅师
　崇福大慧华禅师(已上二人广善澄嗣)
　处州白云沧禅师(颐庵真嗣)
　明州用刚宗软禅师(和庵忠嗣)
　黔中正法雪光禅师(洁空通嗣)　性空和尚(雪峰瑞嗣)
曹洞宗
　南阳松庭子严禅师　佛岩稔禅师
　登封竹庵子忍禅师　登封华严遇禅师
　陕州熊耳登禅师　古蔡元禅师(已上六人香严才嗣)
　天宁才禅师　维摩怀禅师
　天庆能禅师　韶阳云门憨禅师
　陕州安国仁禅师　大都天宁寿禅师
　辽州定禅师　解州沿禅师
　曜州显禅师(已上九人空相圭嗣)
　金陵灵谷正映禅师(灵谷谦嗣)
　陕州熊耳定禅师　舜都宗禅师
　空杏伟禅师　广平实禅师(已上四人天庆让嗣)
卷十三
　六祖下二十九世
临济宗
　东明宝峰智瑄禅师
　庐山碧峰瑛禅师(已上二人海舟慈嗣)
　邵武君峰清祥上座(君峰通嗣)　径山天才英禅师(天宁宣嗣)
　南京碧峰显禅师(东方裕嗣)　杭州宝芳进禅师(夷峰宁嗣)
　荆州圆通湛觉禅师(性空法嗣)
曹洞宗
　嵩山万寿了改禅师(松庭严嗣)
卷十四
　六祖下三十世
临济宗
　荆门天琦本瑞禅师(宝峰瑄嗣)
　匡山天池智素禅师(碧峰英嗣)　嘉兴东塔晓禅师(宝芳进嗣)
　嘉兴天宁道济禅师(吉庵祚嗣)
　湖州天池法聚禅师(天通显嗣)
　建宁古音净琴禅师(寿堂松嗣)
　杭州径山慧林禅师(金台觉嗣)
曹洞宗
　嵩山万寿契斌禅师(万寿改嗣)
卷十五
　六祖下三十一世
临济宗
　随州龙泉正聪禅师　沔州古岩济禅师
　伏牛大休实禅师(已上三人天琦瑞嗣)
　襄阳大觉圆禅师(天池素嗣)
　嘉兴无趣如空禅师(野翁晓嗣)　大休宗隆禅师(无尽海嗣)
　嘉兴云谷法会禅师
　嘉兴东溪泽禅师(已上二人天宁济嗣)
　浮峰普恩上座(天池聚嗣)　建宁斗峰觉禅师(双峰琴嗣)
曹洞宗
　西京无方可从禅师(万寿斌嗣)
卷十六
　六祖下三十二世
临济宗
　北京笑岩德宝禅师(无闻聪嗣)
　五台龙树宝应禅师　五台山楚峰和尚
　玉堂和尚(已上三人大川洪嗣)　苏州车溪性冲禅师
　嘉兴祇园虚禅师(已上二人无趣空嗣)
曹洞宗
　嵩山月舟文载禅师(定国从嗣)
卷十七
　六祖下三十三世
临济宗
　龙池幻有正传禅师　金陵灵谷昙芝禅师
　五台三际广通禅师　凤阳正宗悟上座
　京兆高庵杰上座　天台天常经上座
　武林素庵智上座
　嘉兴幻也慧禅师(已上八人笑岩宝嗣)
　嘉兴南明慧广禅师(车溪冲嗣)
曹洞宗
　北京小山宗书禅师
　顺德金山宝禅师(已上二人少室载嗣)
卷十八
　六祖下三十四世
临济宗
　天童密云圆悟禅师　磬山天隐圆修禅师
　云门雪峤圆信禅师
　湖州净名莲禅师(已上四人幻有传嗣)
曹洞宗
　西山大千常润禅师　建昌廪山常忠禅师
　大伾隐庵如进禅师　龙冈大方迁禅师
　邺下古风通玄禅师
　顺德天然佐禅师(已上六人宗镜书嗣)
卷十九
　六祖下三十五世
临济宗
　沩山五峰如学禅师　三峰汉月法藏禅师
　四川破山海明禅师　径山费隐通容禅师
　金粟石车通乘禅师　戆州宝华通忍禅师
　龙池万如通微禅师　平阳木陈道忞禅师
　雪窦石奇通云禅师　古南牧云通门禅师
　遁村浮石通贤禅师
　通玄林野奇禅师(已上十二人天童悟嗣)
　夹山林皋通豫禅师　南涧箬庵通问禅师
　天目玉林通琇禅师　南岳山茨通际禅师
　阳山印中授禅师(已上五人天隐修嗣)
　建宁衡石钧禅师(驾湖用嗣)
卷二十
　六祖下三十五世
曹洞宗
　大觉慈舟方念禅师　少室无言正道禅师
　内丘智空了睿禅师　宗教鳌谷妙银禅师
　象城无疑真信禅师
　南宫令于居士(已上六人幻休润嗣)
　寿昌无明慧经禅师(廪山忠嗣)
尊宿集

　　兹则统名尊宿。自宋迄今。续入六十一人。谓之应化。谓之未详皆得。

　　　饶州荐福承古禅师　嘉兴宣翁可观禅师
　临安普觉淳朋禅师　和州净戒守密禅师
　青州佛觉禅师　圆通善国师
　燕山玄悟玉禅师　黄山赵文孺居士
　高邮定禅师　沩山太初禅师
　中观沼禅师　雪峰樵隐悟逸禅师
　五台子范慧洪大师　建宁奖山元模禅师
　郑州佛光道悟禅师　雁山证首座
　温州省庵思禅师　文献公黄溍居士
　坱北和尚　奉化雪窦常藏王
　台州黄岩丁安人　庆元育王勉侍者
　镊工张德道者　永福灵江浩首座
　老素首座　净慈元庵会藏主
　天目一山魁庵主　温州寿昌辉禅师
　育王虚庵实首座　天童幻庵住首座
　天童默中唯西堂　佛陇宜兴可上座
　瑞州九峰寿首座　天台无尽祖灯禅师
　径山杰峰英禅师　径山敬庵庄禅师
　淮南祐上座　佛妙禅师
　杭州仙林雪庭禅师　吉州白云明星禅师
　径山月林镜禅师　金陵古渊清禅师
　伏牛无碍明理禅师　云栖莲池袾宏禅师
　紫柏达观真可禅师　黄檗无念深有禅师
　夔州白马方彖禅师　鹅湖养庵心禅师
　真寂闻谷广印禅师　破山洞闻法乘禅师
　达澄受昭禅师　介子黄毓祺居士
　明州白云西师太　青林如鉴老宿
　优昙颐和尚　太史蒋超虎臣居士
　宁波天寿新禅师　明州秀峰敢禅师
　金陵紫竹林焕禅师　兴化芦渡权禅师
　徐州龙山量禅师

　　续指月录凡例二十则虞山瞿幻寄先生指月录一书。先是严天池先生。水月斋初刻。为禅林秘宝。海内盛行。板经数易。后如破山禅师。翻刻东塔禅堂。具德禅师。两镌天宁灵隐。甚至斗大茅庵。亦皆供奉。腰包衲子。无不肩携。儒者谈禅之书。未有盛于此本者也。但前录自七佛起。至六祖以下。凡十六世而止。宋孝宗隆兴年后。隆杲诸老以下无传焉。兹刻以隆兴二年为始。自十七世续起。迄今康熙十八年。三十八世而止。上下五百年。续佛慧命。靡敢或遗。惟现坐道场。无语录传纪塔铭者不录。瞿录所载。惟十六世。限以轴终。不无遗漏。兹刻不欲轻遗一师。故于十六世。凡大藏现有机缘。一句一义可传者。另成前录补遗一卷。瞿录有应化圣贤。未详法嗣等卷。兹刻自南宋以后。历代祖师。凡有未表师承者。另列尊宿一卷。诸山召对机缘。另编奏对一卷(现存原本无此卷俟觅得补刊)。古德祇有语句。见之旧本。并无悟道入室机缘。及姓氏生里者。祇载语句。不及备陈。兹录如二十世。玉溪玄通禅师。二十一世。庆寿教亨禅师。箬庵续灯存稿。俱载之。未详法嗣。觉浪传灯正宗。载通为洞宗普照辩嗣。载亨为普照宝嗣。觉公以洞上子孙。师承必有所本。当从传灯正宗为是。余可类推。按传灯正宗。五十五卷。万年贲嗣三人。有瑞岩景蒙。无天童从瑾。续灯存稿。万年贲嗣。亦止三人。有天童从瑾。无瑞岩景蒙。兹刻从正宗补蒙。从续灯补瑾。其余嗣派。汇考诸刻。例此增补。难以枚举。按续灯未详法嗣卷内。所载翁仙可观禅师。于仙林雪庭禅师之后。查雪庭乃明英宗时人。可观盖宋高宗时人也。相隔二百余年。不宜次叙若此。谨为改正。传灯旧本。列大慧杲居虎丘隆先。续传灯则虎丘隆居大慧杲先。远公续略。则置洞宗诸祖于卷首。近如箬庵问。费隐容。觉浪盛。白岩符。远门柱。所刻诸录。各高等身。互陈青原南岳前后伯仲之说。所谓各为一家言。以自尊其祖也。兹录原承瞿先生以儒论禅。便于观览。并无人我。有滋法弊。读者谅之。五宗至宋季以后。海内止存临济曹洞两宗。而济宗法裔为盛。故录中行布次第。临济先于曹洞。率由其旧。以便海内学者之观览无异云。济宗世次。悉从南涧续灯。南岳单传诸书。洞宗世次。悉遵洞宗续灯。洞宗世谱。传灯正宗诸书。各有所自。并无冒滥。西蜀有大慧杲一支。自鼓山永净慈明以后。其法嗣灯灯相续。汉月藏公闻之。曾通书问。且近代有吹万。铁壁。巴掌。耳庵。诸公语录。现入嘉兴藏中流通。所谓承当有人。继绝为重。极深瞻仰。愧未获观全录。另俟后贤。详为补入。信史有阙疑之例。传灯有并载之条。盖以续佛慧命。重在师承。万难以臆见删削也。瞿录并载两天皇悟。因符碑丘碑。各承宗派。遂为千秋疑案。纷端久矣。兹录有两海舟慈。而昭然不疑者。有说焉。两慈皆济宗之人。有一家言可按也。一为金陵翼善开法之海舟永慈。一为杭州东明继席之海舟普慈。其姓氏生里不同。其长幼年岁有别。其悟道机缘可证。其付授时日甚殊。普慈则有天童悟为之立传。花城沈贯为之作拈颂序现在也。永慈则有南涧问之续灯存稿。灵岩之南岳单传录现在也。惟续灯万峰嗣下。削去海舟慈之沈贯问答一则。另详注于二十八世普慈章之后。三峰初传。如横山成。海门乘。显宁垣。华严鸿。祥符铦。安隐忍。高峰圣。皆不轻记人。而同门为之记。再传如能仁光。兴化宗。德山赋。亦不轻记人。而本师为之记。又如穹窿范。瑞光云。燮云玑。西林玄辈。皆为三峰许可。究不嗣三峰而嗣其子。此等高风。古今指不胜屈。其间恐多未详。姑遵各有刻本可凭者。然后载入。是书专在流通宗眼。以机缘为重。姓名出处。聊备查考。诸师之名系于号。号系于寺院庵额。额系于郡邑。以便查考。此传灯之定式也。如宋之平江。即今之苏州。宋之临安。即今之杭州。宋之庆元。即今之宁波。兹录惟祖庭之名不易。而郡邑随时以系之。如庆元天童。宁波天童。临安灵隐。杭州灵隐之类。不可枚举。录中惟称禅师者为多。其称国师。和尚。法师。西堂。藏主。庵主。上座。首座。大士。居士。道人之类。皆各承其旧。并无臆见。惟姚少师。系径山及法嗣。出世普庆。迁天龙。唱道甚久。且其得官后。励道益坚。仍从嗣法。称少师斯道衍禅师云。续灯不列章次者。亟为补之。如径山范下断桥伦一支。至二十七世。月溪澄。失载机缘。几至源流无考之类。严天池水月斋原刻瞿本。每叶用十一行二十一字。海内翻本。无不宗之。惟扬之天宁。杭之灵隐二刻。俱有句读小圈。读之甚便。且每叶板心。注每师名号三小字。更便查阅。兹刻遵之。是录也。海内名公尊宿共加参订。其三十四世以前。凡有未经箬庵费隐觉浪白岩远门所曾辑录者。一字不敢纂入。其三十五世以下。因诸老未有成书。逐一商酌。凡有未经刊行语录传记塔铭。无可凭据者。一字不敢纂入。足称考核精详。源流有自。诚禅林之拱璧。法门之至宝也。是录起于丁巳春王。成于戊午长夏。鸠工始于嘉兴楞严寺之藏经坊。终于维扬建隆寺之印经寮。缮稿于张剑园居士之般若阁。

　　聂先乐读识。

　　No. 1579-G 虎丘径山二祖长少伦叙考

　　五灯会元。载昭觉勤祖法嗣。径山杲居首。而虎丘隆次之。盖会元辑于大川济公。系妙喜四世孙。推尊其祖。宜乎列径山于虎丘之前也。但严统诸书。亦仍会元之旧文。先径山而次虎丘。则不得不引虎丘塔碑。及大慧年谱。祥考二祖之年腊。着为说以辩正其伦叙焉。按塔碑隆祖迁化于高宗绍兴六年。丙辰五月八日。住世六十年。坐四十五夏。则隆祖之示生。在神宗熙宁十年丁巳也。九岁去家。则元丰八年乙丑也。又六岁受具。则哲宗元祐六年辛未也。又五岁而行脚四方。首参长芦净照。次参湛堂。次参死心。最后从圆悟于夹山。当机契悟。参随二十年。归和州省亲。四众请开堂于城西开圣寺。以建炎之乱。南渡宣城。郡守李尚书光延居彰教四年。而迁虎丘。又三年而示寂。则住虎丘。当在绍兴四年甲寅。住彰教当在建炎四年庚戌。而出世开圣。则在建炎二三年间也。会元诸书。皆载圆悟于建炎初迁金山。二年正月奉诏入对扬州。赐号圆悟禅师。今隆祖语录第一会住开圣。开堂日拈香酬法乳。称现住金山佛果圆悟禅师。是则正在佛果住金山入对赐号之时也。其参随圆悟二十年。则当始于徽宗政和之初年也。会元载圆悟崇宁中。还里省亲。开法六祖。更昭觉。政和间。复出峡南游。张无尽留居碧岩。复徙道林。而隆祖塔碑。谓趋夹山见圆悟。会圆悟移道林。师从焉。他书载僧问圆悟。如何是夹山境。悟答曰。猿抱子归青嶂里。鸟衔花落碧岩前。然则夹山者即碧岩也。参考群籍。定其年甲。则隆祖之常随圆悟。自政和而宣和。而靖康。而建炎。前后盖二十年也。此则隆祖之始末。合会元诸书所纪。以证徐林所撰之塔碑。并无纤毫可疑者也。按年谱。大慧生于哲宗元祐四年己巳。则齿少于隆祖一十二年也。出家于徽宗崇宁三年甲申。则后于隆祖之脱白一十九年也。请具足戒于崇宁四年乙酉。则后于隆祖之得戒一十四年也。政和年间依湛堂于宝峰。至宣和七年乙巳。始参圆悟于天宁。则契机圆悟。亦在隆祖之后十余年也。高宗建炎四年庚戌。始住海昏云门庵。则正当隆祖住彰教之年。尔时隆祖先已出世于开圣也。此则悉依大慧门人祖咏宗演所修之年谱。其载笔谅无差谬者也。考诸塔碑年谱。以定二祖之伦叙。岂非虎丘为兄。而径山为弟乎。年谱载大慧于建炎元年丁未。省侍圆悟于金山。偕隆藏主之吴门。少憩宝华。次虎丘。遂馆于前资据塔碑。隆祖是时已住开圣。未住虎丘。意者二老。皆以省侍圆悟。相遇于金山。遂同游吴门。馆于虎丘耳。他书又载应庵华祖。先于彰教。亲依隆祖。及隆祖迁住虎丘。则华祖为先驰。意者隆祖于建炎中。先已受虎丘之请。至绍兴中。始来阐法。故华祖为前驱耳。不然。以着草鞋住院之华祖。岂其居学地时。曾为子夏之先耶。会元载应庵住归宗日。大慧在梅阳。有僧传师垂示语句。慧见之极口称叹。后以偈寄曰。坐断金轮第一峰。千妖百怪尽潜踪。年来又得真消息。报道杨歧正脉通。其归重如此。年谱载大慧于绍兴二十四年甲戌。以颂代书。答归宗华侄长老。此之谓也。会元又载应庵于室中。能锻炼耆艾。故世称大慧。与师居处。为二甘露门。又载应庵于虎丘忌日拈香。有二十年来坐曲录木之句。又载应庵于孝宗隆兴改元。六月十三日。奄然而化。年谱载大慧。亦于是年八月十日。示寂于径山明月堂。则知应庵弘法二十余年。实与大慧同时行道也。诸书列径山于虎丘之前。实为传误。久欲正其说。以遍告诸方具眼。适乐读居士。从邗上归。出其向日圆中所编指月续录见示。开卷便见虎丘法嗣。列在径山法嗣之前。观其伯仲昭然。顿使雁行成序。且载笔精妙。确有卓见高识。为功于传灯无尽矣。敢抒管见以附不朽。名之曰。少长伦叙考云。康熙己未佛成道日。虎丘二十一世法孙。虞山檗岩本黄槃谈拜书。

　　予阅圆悟佛果禅师语录。系宋平江府虎丘山门人绍隆等编。则知虎丘为圆悟首座也。又阅紫柏老人集。其序应庵和尚语录云。临济正宗。大于杨岐会。盛于五祖演。至于圆悟嫡嗣曰虎丘。而虎丘嫡嗣为应庵。则知虎丘为圆悟嫡嗣也。及阅五灯会元。昭觉禅师法嗣三十余人。首径山而次虎丘。则不能无疑。今阅檗公辩正一书。其考诸塔铭。按诸年谱。二祖之得法行化。年月次序。可谓详矣。其有一事径山在虎丘之先者乎。虎丘为兄。径山为弟。断然无疑也。夫兄弟之伦。儒释一理。古人虽重嫡而轻庶。然庶为兄。嫡为弟。长幼之序。犹不可紊。况嫡本兄乎。庶本弟也。而可以颠倒其伦次耶。五灯会元。编于大慧之门人。而推崇其祖。是诚有之。如楚石为大慧五世孙。无相钱居士序其语录云。圆悟之后。分为二宗。一为妙喜。一为虎丘。是亦先径山而后虎丘者。讹传日久。几莫能辩。檗公得法于木陈老人。为虎丘二十一世孙。辩正二祖伦次。非为推崇其祖。实所以较正临济之正传。订定圆悟之宗派。公也。非私也。彤学识浅劣。于禅宗未窥一二。但宋文宪公。为文苑钜公。所作禅林碑版之文甚多。若育王约之裕公生塔之碑。龙池佛心宁公舍利塔铭。详载原委。未有不先虎丘而后径山者。是可信也。敬书以弁于指月续录之首。俾僧史之信从有本云。长洲念斋缪彤题。

　　续指月录卷首

　　庐陵聂　先乐读　编集

　　济阳江　湘郢上　参订

　　六祖下十六世(瞿本补遗)

　　临济宗

　　平江虎丘雪庭元净禅师

　　吉安双溪人。上堂。知有底人。过万年如同一日。不知有者。过一日如同万年。不见死心和尚道。山僧行脚二十余年。以九十日为一夏。增一日也不得。减一日也不得。取不得。舍不得。处处当来见弥勒。且道弥勒在甚么处。金风吹渭水。落叶满长安○上堂。说得须是见得。见得又须说得。见得说不得。落在阴界。见解偏枯。说得见不得。落在时机。堕在毒海。若在翠云门下。直饶说得见得。好与三十棒。说不得见不得。也好与三十棒。翠云恁么道。也好与三十棒。遂高声召大众曰险○僧问如何是到家一句。师曰。坐观成败。问不与万法为侣者。是甚么人。师曰。远亲不如近邻。曰。待汝一口吸尽西江水。即向汝道。又作么生。师曰。近邻不如远亲。问亡僧迁化。向甚么处去。师曰。粪堆头。曰意旨如何。师曰。筑着磕着(昭觉勤嗣)。

　　潭州福严文演禅师

　　成都杨氏子。僧问如何是定林正主。师曰。坐断天下人舌头。曰。未审如何亲近。师曰。觑着则瞎○上堂。当阳坐断。凡圣迹绝。随手放开。天回地转。直得日月交互。虎啸龙吟。头头物物。耳闻目视。安立谛上。是甚么。还委悉么。阿斯叱。咄(昭觉勤嗣)。

　　衢州天宁讷堂梵思禅师

　　苏州朱氏子。上堂。趯翻生死海。踏倒涅槃岸。世上无活人。黄泉无死汉。遂拈拄杖曰。讷堂今日拄杖子有分付处也。还有承当得者么。试出来担荷看。有么有么。良久掷拄杖。下座○上堂。知有底也吃粥吃饭。不知有底也吃粥吃饭。如何直下验得他。有之与无。是之与非。邪之与正。若验不出。参学事大远在。喝一喝。下座○上堂。山僧是杨岐四世孙。这老汉有个三脚驴子弄蹄行公案。虽人人举得。祇是不知落处。山僧不惜眉毛。为诸人下个注脚。乃曰。八角磨盘空里走(昭觉勤嗣)。

　　福州玄沙僧昭禅师

　　上堂。天上无弥勒。地下无弥勒。且道弥勒在甚么处。良久曰。夜行莫踏白。不是水。便是石(昭觉勤嗣)。

　　绍兴东山觉禅师

　　上堂。三通鼓罢。诸人各各上来。拟待理会祖师西来意。还知剑去久矣么。设使直下悟去。也是斩头觅活。东山事不获已。且向第二头鞠拶看。以手拍禅床。下座○上堂。花烂熳。景暄妍。休说壶中别有天。百草头边如荐得。东高三丈。西阔八寸(昭觉勤嗣)。

　　岳州君山佛照觉禅师

　　上堂。举古者道。仰之弥高。钻之弥坚。瞻之在前。忽焉在后。诸人还识得么。若也不识。为你注破。仰之弥高。不隔丝毫。要津把断。佛祖难逃。钻之弥坚。真体自然。鸟啼华笑。在碧岩前。瞻之在前。非正非偏。十方坐断。威镇大千。忽焉在后。一场漏逗。堪笑云门。藏身北斗。咄(昭觉勤嗣)。

　　平江宝华显禅师

　　本郡人。上堂。吃粥了也。头上安头。洗钵盂去为蛇画足。更问如何。自纳败阙。良久。高声召大众。众举首。师曰。归堂吃茶○上堂。禅莫参。道休学。歇意忘机常廓落。现成公案早周遮。祇个无心已穿凿。直饶坐断未生前。难透山僧错错错(昭觉勤嗣)。

　　台州天封觉禅师

　　上堂。无生国里。未是安居。万仞崖头。岂容驻足。且望空撒手。直下翻身一句。作么生道。人逢喜事精神爽。入火真金色转鲜(昭觉勤嗣)。

　　成都正法建禅师

　　上堂。兔马有角。牛羊无角。绝毫绝𨤲。如山如岳。针峰上狮子翻身。藕窍中大鹏展翼。等闲突过北俱卢。日月星辰一时黑(昭觉勤嗣)。

　　台州鸿福子文禅师

　　上堂。举百丈脱野狐公案。颂曰。不昧不落作么会。会得依前堕野狐。一夜凉风上画角。满船明月泛江湖(昭觉勤嗣)。

　　南康云居宗振首座

　　丹丘人。依圆悟于云居。一日仰瞻钟阁。倏然契证。有诘之者。座酬以三偈。其后曰。我有一机。直下示伊。青天霹雳。电卷星驰。德山临济。棒喝徒施。不传之妙。于汝何亏。悟见大悦。竟以节操自高。道望愈重。尝书壁曰。住在千峰最上层。年将耳顺任腾腾。免教名字挂人齿。甘作今朝百拙僧(昭觉勤嗣)。

　　祖氏觉庵道人

　　建宁游察院之侄女也。幼志不适。留心祖道。于圆悟示众语下。了然明白。悟曰。更须飏却所见。始得自由。氏答偈曰。露柱抽横骨。虚空弄爪牙。直饶玄会得。犹是眼中沙。(昭觉勤嗣)。

　　令人明室道人

　　自机契圆悟。遍参名宿。皆蒙印可。绍兴庚申二月。书三偈。寄呈草堂清。微露谢世之意。至旬末。别亲里而终○草堂䟦其偈。后为刊行。大慧亦尝垂语发扬。偈曰。不识烦恼是菩提。若随烦恼是愚痴。起灭之时须要会。鹞过新罗人不知。不识烦恼是菩提。净妙莲华生淤泥。人来问我若何为。吃粥吃饭洗钵盂。莫管他。莫管他。终日痴憨弄海沙。要识本来真面目。便是祖师一木叉。道不得底叉下死。道得底也叉下死。毕竟如何。不许夜行。投明须到(昭觉勤嗣已上共十三人)。

　　台州瑞岩如胜佛灯禅师

　　上堂。人人领略释迦。个个平欺达磨。及乎问着宗纲。束手尽云放过。放过即不无。祇如女子出定。赵州洗钵盂。又作么生话会。鹤有九皋难翥翼。马无千里谩追风(净因成嗣)。

　　韶州南华知昺禅师

　　蜀之永康人。上堂。日日说。时时举。似地擎山争几许。陇西鹦鹉得人怜。大都祇为能言语。休思惟。带伴侣。智者聊闻猛提取。更有一般也大奇。猫儿偏解捉老鼠○上堂。春光烂熳华争发。子规啼落西山月。憍梵钵提长吐舌。底事分明向谁说。嗄○上堂。迷不自迷。对悟立迷。悟不自悟。因迷说悟。所以悟为迷之体。迷为悟之用。迷悟两无从。个中无别共。无别共。拨不动。祖师不将来。鼻孔千斤重(太平勤嗣)。

　　庆元蓬莱卿禅师

　　上堂。有句无句。如藤倚树。且任诸方点头。及乎树倒藤枯。上无冲天之计。下无入地之谋。灵利汉。这里着得一只眼。便见七纵八横。举拂子曰。看看。一曲两曲无人会。雨过夜塘秋水深○上堂。举法眼道。识得凳子。周匝有余。云门道。识得凳子。天地悬殊。师曰。此二老人。一人向高高山顶立。一人向深深海底行。然虽如是。一不是。二不成。落华流水里啼莺。闲亭雨歇夜将半。片月还从海底生(太平勤嗣)。

　　隆兴泐潭择明禅师

　　上堂。举赵州访茱萸探水因缘。师曰。赵老云收山岳露。茱萸雨过竹风清。谁家别馆池塘里。一对鸳鸯画不成。又举德山托钵话。师曰。从来家富小儿娇。偏向江头弄画桡。引得老爷把不住。又来船上助歌谣○上堂。永嘉道。一月普现一切水。一切水月一月摄。竖起拂子曰。看看。千江竞注。万派争流。若也素善行舟。便谙水脉。可以优游性海。笑傲烟波。其或未然。且归林下坐。更待月明时(太平勤嗣)。

　　台州宝藏本禅师

　　上堂。清明已过十余日。华雨䦨珊方寸深。春色恼人眠不得。黄鹂飞过绿杨阴。遂大笑下座(太平勤嗣)。

　　吉州大中祥符清海禅师

　　初见佛鉴。鉴问三世诸佛。一口吞尽。何处更有众生可教化。此理如何。师拟进语。鉴喝之。师忽领旨。述偈曰。实际从来不受尘。个中无旧亦无新。青山况是吾家物。不用寻家别问津。鉴曰。放下着。师礼拜而去(太平勤嗣)。

　　漳州净众佛真了灿禅师

　　泉南罗氏子。上堂。重阳九日菊花新。一句明明亘古今。杨广橐驼无觅处。夜来足迹在松阴(太平勤嗣)。

　　隆兴谷山海禅师

　　上堂。一举不再说。已落二三。相见不扬眉。翻成造作。说使动弦别曲。告往知来。见鞭影便行。望刹竿回去。脚跟下好与三十棒。那堪更向这里撮摩石火。收捉电光。工夫枉用浑闲事。笑倒西来碧眼胡。卓拄杖下座(太平勤嗣已上共七人)。

　　抚州白杨法顺禅师

　　绵州文氏子。依止佛眼。闻普说。举傅大士心王铭云。水中盐味。色里胶青。决定是有。不见其形。师于言下有省。后观轮藏迅转。顿明大法。趋丈室作礼。呈偈曰。顶有异峰云冉冉。源无别派水冷泠。游山未到山穷处。终被青山碍眼睛。眼笑而可之。住后上堂。好事堆堆叠叠来。不须造作与安排。落林黄叶水推去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。忽有个衲僧出来道。长老少卖弄。得恁么穷乞相。山僧祇向他道。却被你道着○上堂。我手何似佛手。天上南星北斗。我脚何似驴脚。往事都来忘却。人人尽有生缘。个个足方顶圆。大愚滩头立处。孤月影射深湾。会不得。见还难。一曲渔歌过远滩○示众。染缘易就。道业难成。不了目前。万缘差别。祇见境风浩浩。雕残功德之林。心火炎炎。烧尽菩提之树。道念若同情念。成佛多时。为众一似为己。彼此事办。不见他非我是。自然上敬下恭。佛法时时现前。烦恼尘尘解脱○因病示众。久病未尝推木枕。人来多是问如何。山僧据问随缘对。窗外黄鹂口更多。祇如七尺之躯。甚处受病。众中具眼者。试为山僧指出病源。众下语。皆不契。师自拊掌一下。作呕吐声。又曰。好个木枕子。师律身清苦。出入惟杖笠独行。后示寂。阇维。收舍利目睛。齿舌数珠。同灵骨塔于寺西(龙门远嗣)。

　　温州净居尼慧温禅师

　　上堂。举法眼示众曰。三通鼓罢。簇簇上来。佛法人事。一时周毕。师曰。山僧道。三通鼓罢。簇簇上来。拄杖不在。苕帚柄。聊与三十(龙门远嗣共二人)。

　　潭州大沩月庵善果禅师

　　信州余氏子。上堂。心生法亦生。心灭法亦灭。心法两俱忘。乌龟唤作鳖。诸禅德。道得也未。若道得。道林与你拄杖子。其或未然。归堂吃茶去○僧问。达磨面壁九年时如何。师曰。鱼行水浊。曰二祖礼三拜。为甚么却得其髓。师曰。地肥茄子大。曰祇如一华开五叶。结果自然成。明甚么边事。师曰。贼以赃为验。曰有时乘月好。不觉过沧洲。师曰。阇黎无分(开福宁嗣)。

　　潼川护圣愚丘居静禅师

　　成都杨氏子。年十四出家。谒南堂。堂举香严枯木里龙吟话。往返酬诘。师于言下大悟。一日堂问曰。莫守寒岩异草青。坐却白云宗不妙。汝作么生。师曰。直须挥剑。若不挥剑。渔父栖巢。堂矍然曰。这小厮儿。师珍重便行○住东岩上堂。月生一。东岩乍住增愁寂。红尘世路有多端。米面仓储无颗粒。崖为畔。泉为匹。飒飒清风来入室。山王土地暗中忙。云版钟鱼偷泪滴。世人莫道守空岩。亦有东篱打西壁(大随静嗣)。

　　简州南岩胜禅师

　　上堂。召大众曰。护生须是杀。杀尽始安居。会得个中意。分明在半途。且道到家一句。又作么生。释迦弥勒没量大。看来犹祇是他奴○僧问。放行五位即不问。把定三关事若何。师曰。横按镆鎁全正令。曰把定三关蒙指示。放行五位事如何。师曰。太平寰宇斩痴顽。曰恁么则南岩门下。土旷人稀。师曰。灵利衲僧。祇消一点。曰自古自今。同生同死时如何。师曰。家贼难防。曰今日学人小出大遇去也。师便打曰。须是老僧打你始得(大随静嗣)。

　　嘉州能仁默堂绍悟禅师

　　上堂。举赵州访二庵主公案。颂曰。一重山尽一重山。坐断孤峰仔细看。雾卷云收山岳静。楚天空阔一轮寒(大随静嗣)。

　　彭州土溪智陀子言庵主

　　绵州人也。初至大随。闻举石头和尚示众偈。倏然领旨。归隐土溪。悬崖绝壑间。有石若蹲异兽。师凿以为室。中发异泉。无涸溢。四众讶之。居三十年。化风盛播。室成日作偈曰。一击石庵全。纵横得自然。清凉无暑气。涓洁有甘泉。宽廓含沙界。寂寥绝众缘。个中无限意。风月一床眠(大随静嗣)。

　　剑门南修道者

　　淳厚之士也。自大随一语契投。服勤不怠。归谒崇化赟禅师。坐次。赟以宗门三印问之。南曰。印空。印泥。印水。平地寒涛竞起。假饶去就十分。也是灵龟曳尾(大随静嗣已上共五人)。

　　蕲州龙华高禅师

　　上堂。象王行。师子住。赤脚昆仑眉卓竖。寒山拾得笑呵呵。指点门前老松树。且道他指点个甚么。忽然风吹倒时。好一堆柴(五祖自嗣)。

　　饶州荐福常庵择崇禅师

　　宁国人。上堂。举僧问古德。生死到来。如何免得。德曰。柴鸣竹爆惊人耳。僧曰。不会。德曰。家犬声狞夜不休。师曰。诸人要会么。柴鸣竹爆惊人耳。大洋海底红尘起。家犬声狞夜不休。陆地行船三万里。坚牢地神笑呵呵。须弥山王眼觑鼻。把手东行却向西。南山声应北山里。千手大悲开眼看。无量慈悲是谁底。良久曰。头长脚短。少喜多瞋○上堂。问侍者曰。还记得昨日因缘么。曰记不得。复顾大众曰。还记得么。众无对。竖起拂子曰。还记得么。良久曰。也忘却了也。三豦不成。一亦非有。诸人不会。方言露柱。且莫开口。以拂子击禅床。下座(黄龙逢嗣)。

　　胡文定公草庵居士

　　名安国。字康侯。久依上封秀和尚。得言外之旨。崇宁中。过药山。有禅人举南泉斩猫话。问公。公以偈答曰。手掘乾坤杀活机。纵横施设在临时。玉堂兔马非龙象。大用堂堂总不知。又寄上封秀偈曰。祝融峰似杜成天。万古江山在目前。须信死心元不死。夜来秋月又同圆(上封秀嗣)。

　　福州普贤元素禅师

　　建宁人。上堂。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫秉慧剑。般若锋兮金刚𦦨。非但能摧外道心。早曾落却天魔胆。正恁么时。且道主将是恁么人。喝一喝○上堂。南泉道。我十八上。便解作活计。囊无系蚁之丝。厨乏聚蝇之糁。赵州道。我十八上。便解破家散宅。南头买贱。北头卖贵。点检将来。好与三十棒。且放过一着。何故。曾为荡子偏怜客。自若贪杯惜醉人○上堂。未开口时先分付。拟思量处隔千山。莫言佛法无多子。未透玄关也大难。祇如玄关作么生透。喝一喝。下座(上封才嗣)。

　　福州鼓山山堂僧洵禅师

　　本郡阮氏子。上堂。黄檗手中六十棒。不会佛法的的大意。却较些子。大愚肋下筑三拳。便道黄檗佛法无多子。钝置杀人。须知有一人。大棒蓦头打他不回头。老拳劈面锤他亦不顾。且道是谁○上堂。朔风卷地卷黄叶。门外千峰凛寒色。夜半乌龟带雪飞。石女溪边皱两眉。卓拄杖云。大家在这里。且道天寒人寒。喝一喝曰。归堂去(上封才嗣)。

　　福州鼓山别峰祖珍禅师

　　兴化林氏子。僧问。赵州绕禅床一匝。转藏已竟。此理如何。师曰。画龙看头。画蛇看尾。曰婆子道。比来请转全藏。为甚么祇转得半藏。此意又且如何。师曰。人无远虑。必有近忧。曰未审甚么处。是转半藏处。师曰。不是知音者。徒劳话岁寒○上堂。寻牛须访迹。学道贵无心。迹在牛还在。无心道易寻。竖起拂子曰。这个是迹。牛在甚么处。直饶见得头角分明。鼻孔也在法石手里○上堂。向上一路。千圣不传。卓拄杖曰。恁么会得。十万八千。毕竟如何。桃红李白蔷薇紫。问着东风总不知○示众云。大道祇在目前。要且目前难睹。欲识大道真体。不离声色言语。卓拄杖云。这个是声。竖起拄杖云。这个是色。唤甚么作大道真体。直饶向这里见得。也是郑州出曹门○示众。若论此事。如人吃饭。饱则便休。若也不饱。必有思食之心。若也过饱。又有伤心之患。到这里作么生。得恰好去。良久云。且归岩下宿。同看月明时(上封才嗣已上共三人)。

　　庆元育王无示介谌禅师

　　温州张氏子。谢知事上堂。尺头有寸。鉴者犹稀。秤尾无星。且莫错认。是欲定古今轻重。较佛祖短长。但请于中着一只眼。果能一尺还他十寸。八两元是半斤。自然内外和平。家国无事。山僧今日已是两手分付。汝等诸人。还肯信受奉行也无。尺量刀翦遍世间。志公不是闲和尚○上堂。文殊智。普贤行。多年历日。德山棒。临济喝。乱世英雄。汝等诸人。穿僧堂。入佛殿。还知险过铁围关么。忽然踏着释迦顶𩕳。磕着圣僧额头。不免一场祸事。师性刚毅。莅众有古法。时以谌铁面称之(天宁卓嗣)。

　　安吉道场普明慧琳禅师

　　福州人。上堂。有漏笊篱。无漏木杓。庭白牡丹。槛红芍药。因思九年面壁人。到头不识这一着。且道作么生。是这一着。以拄杖击禅床。下座○上堂。一即多。多即一。毗卢顶上明如日。也无一。也无多。现成公案没誵讹。拈起旧来毡拍板。明时共唱太平歌(天宁卓嗣)。

　　安吉道场无传居慧禅师

　　本郡吴氏子。上堂。钟馗醉里唱凉州。小妹门前祇点头。巡海夜叉相见后。大家拍手上高楼。大众若会得去。锁却天下人舌头。若会不得。将谓老僧别有奇特○上堂。百尺竿头弄影戏。不唯瞒你又瞒天。自笑平生岐路上。投老归来没一钱○上堂。举临济示众曰。一人在高高山顶。无出身之路。一人在十字街头。亦无向背。且道那个在前。那个在后。师曰。更有一人。不在高高峰顶。亦不在十字街头。临济老汉因甚不知。便下座(天宁卓嗣)。

　　临安显宁松堂圆智禅师

　　上堂。芦花白。蓼花红。溪边修竹碧烟笼。闲云抱幽石。玉露滴岩丛。昨夜乌龟变作鳖。今朝水牯悟圆通。咄(天宁卓嗣)。

　　安吉乌回唯庵良范禅师

　　上堂。尘劫已前事。堂堂无背面。动静莫能该。舒卷快如电。莫道凡不知。佛也觑不见。决定在何处。合取这两片。荐不荐。更为诸人通一线。良久曰。天下大平。皇风永扇○上堂。举僧问赵州。至道无难。唯嫌拣择。是时人窠窟否。州曰。曾有人问老僧。直得五年分疏不下。师召众曰。赵州具顶门眼。向击石火里分缁素。闪电光中明纵夺。为甚么却五年分疏不下。还委悉么。易分雪里粉。难辨墨中煤(天宁卓嗣)。

　　温州本寂灵光文观禅师

　　郡之永嘉叶氏子。上堂。过去诸如来。斯门已成就。好事不如无。现在诸菩萨。今各入圆明。好事不如无。未来修学人。当依如是住。好事不如无。还知么。除却华山陈处士。何人不带是非行。参(天宁卓嗣已上共六人)。

　　常德德山无诤慧初禅师

　　静江人。上堂。顾视大众曰。见么。在天成象。在地成形。在日月为晦为朔。在四时为寒为暑。鼓之以雷霆。润之以风雨。且道在衲僧分上。又作么生。一趯趯翻四大海。一拳拳倒须弥山。佛祖位中留不住。又吹渔笛汨罗湾○上堂。九月二十五。聚头相共举。瞎却正法眼。拈却云门普。德山不会说禅。赢得村歌社舞。阿呵呵。逻啰哩。遂作舞。下座(黄龙震嗣)。

　　庐山延庆叔禅师

　　僧问多子塔前共谈何事。师曰。一回相见一回老。能得几时为弟兄。僧礼拜。师曰。唐兴今日失利(祖庵主嗣)。

　　涟水万寿梦庵普信禅师

　　上堂。残雪既消尽。春风日渐多。若将时节会。佛法又如何。且道时节因缘。与佛法道理。是同是别。良久曰。无影树栽人不见。开花结果自馨香(胜因静嗣)。

　　平江慧日默庵兴道禅师

　　上堂。同云欲雪未雪。爱日似晖不晖。寒雀啾啾闹篱落。朔风冽冽舞帘帷。要会韶阳亲切句。今朝觌面为提撕。卓拄杖下座(胜因静嗣)。

　　广德光孝果慜禅师

　　桃源人。上堂。举南泉斩猫儿话。乃曰。南泉提起下刀诛。六臂修罗救得无。设使两堂俱道得。也应流血满街衢(胜因静嗣已上三人)。

　　福州雪峰毬堂慧忠禅师

　　上堂。终日忙忙。那事无妨。作么生是那事。良久曰。心不负人。面无惭色(雪峰需嗣)。

　　庆元蓬莱圆禅师

　　住山三十年。足不越阃。道俗尊仰之。师有偈曰。新缝纸被烘来暖。一觉安眠到五更。闻得上方钟鼓动。又添一日在浮生(天童交嗣)。

　　江州圆通密印守慧禅师

　　上堂。但知今日复明日。不觉前秋与后秋。平步坦然归故里。却乘好月过沧洲。咦。不是苦心人不知(圆通旻嗣)。

　　洪州黄龙道观禅师

　　上堂。古人道。眼色耳声。万法成辨。你诸人为甚么从朝至暮。诸法不相到。遂喝一喝曰。牵牛入你鼻孔。祸不入慎家之门(圆通旻嗣已上二人)。

　　扬州石塔宣秘礼禅师

　　僧问山河大地。与自己是同是别。师曰。长亭凉夜月。多为客铺舒。曰谢师答话。师曰。网大难为鸟。纶稠始得鱼。僧作舞归众。师曰。长江为砚墨。频写断交书○上堂。举百丈野狐话。乃曰。不是翻涛手。徒夸跨海鲸。由基方捻镞。枝上众猿惊○上堂。至座前。师搊一僧上法座。僧慞惶欲走。师遂指座曰。这棚子。若牵一头驴上去。他亦须就土屙在。汝诸人因甚么却不肯。以拄杖一时赶散。顾侍者曰险(明招慧嗣)。

　　峨嵋灵岩徽禅师

　　僧问文殊是七佛之师。未审谁是文殊之师。师曰。金沙滩头马郎妇(浮山真嗣)。

　　湖南报慈淳禅师

　　上堂。青眸一瞬。金色知归。授手而来。如王宝剑。而今开张门户。各说异端。可谓古路坦而荆棘生。法眼正而还自翳。孤负先圣。埋没己灵。且道不埋没。不孤负。正法眼藏。如何吐露。还有吐露得底么。出来吐露看。如无。担取诗书归旧隐。野花啼鸟一般春(祥符立嗣)。

　　成都金绳文禅师

　　僧问如何是大道之源。师曰。黄河九曲。曰如何是不犯之令。师曰。铁蛇钻不入。僧拟议。师便打(信相显嗣)。

　　曹洞宗

　　常州华藏明极慧祚禅师

　　颂洞山吃果子话曰。洞山果子谁无分。掇退台盘妙转机。今夜为君轻点破。牡丹花下睡猫儿(净慈晖嗣)。

　　明州雪窦足庵智鉴禅师

　　滁州吴氏子。儿时母与洗手疡。因曰。是甚么。对曰。我手似佛手。长失恃怙。依真歇于长芦。大休首众。即器之。后遁象山。百怪不能惑。深夜开悟。求证于廷寿然曰。日来肚大无物可食。庵小无床可卧。若能与食展庵则住。不然则去。然与师反覆问答。不能屈。因叩其所得。呈一颂。然喜曰。鉴公彻也。复见大休于岳林。试其机锋辩才无碍。叹曰。佛祖不柰你何。因为行乞。担二布囊。随得即受。备历艰勤○出世为大休烧香。上堂云。世尊有密语。迦叶不覆藏。一夜落花雨。满城流水香(天童珏嗣)。

　　泰州广福微庵道勤禅师

　　本郡俞氏子。上堂。举僧问同安。如何是和尚家风。同安曰。金鸡抱子归霄汉。玉兔怀胎入紫微。曰忽遇客来。将何祇待。同安曰。金果早朝猿摘去。玉华晚后凤衔来。师曰。广福即不然。有问如何是和尚家风。祇向他道。翠竹丛边歌款乃。碧岩深处卧烟萝。忽遇客来。将何祇待。没底篮儿盛皓月。无心碗子贮清风(雪窦宗嗣)。

　　越州超化藻禅师

　　开炉上堂。雪满寒窗。烧尽丹霞木佛。冰交野渡。冻杀陕府铁牛。直得寒灰发焰。片雪不留。任运纵横。现成受用。诸禅德。要会么。衲帔蒙头坐。冷暖了无知(善权智嗣)。

　　云门宗

　　密州𡺸山宁禅师

　　上堂。有时孤峰顶上。啸月眠云。有时大洋海中。翻波走浪。有时十字街头。七穿八穴。诸人还相委悉么。樟树花开盛。芭蕉叶最多(雪窦明嗣)。

　　临安五云悟禅师

　　苕溪人。上堂。月堂老汉道。行不见行。是个甚么。坐不见坐。是个甚么。着衣时不见着衣。是个甚么。吃饭时不见吃饭。是个甚么。山僧虽与他同床打睡。要且各自做梦。何故。行见行。坐见坐。着衣时见着衣。吃饭时见吃饭。无有不见底道理。亦无个是甚么。诸人且道老汉底是。五云底是。拈拄杖卓一下曰。桃红李白蔷薇紫。问着东风总不知(净慈昌嗣)。

　　临安中竺痴禅元妙禅师

　　婺州王氏子。僧问如何是截断众流句。师曰。佛祖开口无分。曰如何是函盖乾坤句。师曰。匝地普天。曰如何是随波逐浪句。师曰。有时入荒草。有时上孤峰○上堂。黄昏鸡报晓。半夜日头明。惊起雪师子。瞠开红眼睛○上堂。去年梅。今岁柳。颜色馨香。喝一喝。良久曰。若不得这一喝。几乎道着依旧。且道道着后如何。眼睛突出(灵隐光嗣)。

　　抚州灵岩圆日禅师

　　上堂。悟无不悟。得无不得。九年面壁空劳力。三脚驴儿跳上天。泥牛入海无踪迹。为甚如此。九九八十一(圆觉昙嗣)。

　　荆门玉泉思达禅师

　　僧问如何是一印印空。师曰。万象收归古鉴中。曰如何是一印印水。师曰。秋蟾影落千江里。曰如何是一印印泥。曰细观文彩未生时(岳麓海嗣)。

　　续指月录卷首

　　No. 1579

　　续指月录卷一

　　庐陵聂　先乐读　编集

　　济阳江　湘郢上　参订

　　六祖下十七世

　　临济宗

　　庆元天童应庵昙华禅师

　　蕲之黄梅江氏子。年十七。投邑之东禅出家。十八为大僧。首参随州水南遂禅师。染指法味。遍历江湖。所至与诸老宿激扬。无不投契。后上云居谒圆悟勤老人。一见拊劳。痛与提䇿。迨勤入蜀。命师往依彰教隆和尚于宣。及隆移虎丘。师为先驰。未半载。通彻大法。顿悟圆悟为人处。机关深固。运用恢廓。言句超越。道洽丛林。未几礼辞。游戏诸方。初分座于处之连云。处守以妙严。请师出世。历住明果。荐福。东林蒋山。归宗。天童。诸名刹○上堂。参禅人切忌错用心。悟明见性是错用心。成佛作祖是错用心。看经讲教是错用心。行住坐卧是错用心。吃粥吃饭是错用心。屙屎撒尿是错用心。一动一静一往一来是错用心。更有一处错用心。归宗不敢与诸人说破。何故。一字入公门。九牛车不出○上堂。九年面壁。坏却东土儿孙。只履西归。钝置黄面老子。以拄杖画一画曰。石牛拦古路。一马生三寅○上堂。见闻觉知无障碍。声香味触常三昧。眼见如盲。口说如哑。苏州人呆。常州人打野。大宋国里只有两个僧。川僧。浙僧。其他尽是子。淮南子。江西子。广南子。福建子。岂不见道父慈子孝。道在其中矣(山茨际云莲叶何田田鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北老僧仔细看不见东西少南北○碓庵青颂云苏常川浙到淮南福建江西又广南各路乡谈多打尽自家仍被舌头谩)○上堂。临济在黄檗处。三度吃棒底意旨。你诸人还觑得透也未。直饶一咬便断。也未是大丈夫汉。三世诸佛。口挂壁上。天下老和尚。将甚么吃饭○上堂。十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千大千世界。一切众生。悉皆欢喜。谓言打这一棒。不妨应时应节。报恩不觉通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来摘却两边翼。恰似一枚大铁钉○上堂。赵州吃茶。我也怕他。若非债主。便是冤家。倚墙靠壁成群队。不知谁解辩龙蛇○虎丘隆讳日。师设供拈香曰。平日没兴。撞著者无意智老和尚。做尽伎俩。凑泊不得。从此卸却干戈。随分着衣吃饭。二十年来。坐曲录床。悬羊头。卖狗肉。知他有甚凭据。虽然。一年一度烧香日。千古令人恨转深○师于室中能锻炼耆艾。故一时共称大慧杲与师居处。为二甘露门。尝诫徒众云。衲僧家着草鞋住院。何啻如蚖蛇恋窟乎○师住归宗时。大慧杲在梅阳。有僧传师垂示语句。杲见之。极口称叹。后以偈寄师云。坐断金轮第一峰。千妖百怪尽潜踪。年来又得真消息。报道杨岐正脉通。其望重如此○隆兴改元六月十三日。师临示寂。犹挂入室牌。钳锤大众。至夜分。区处院事。纤悉不遗。门人以辞世偈为请。师曰。吾常笑诸方所为。岂自为之耶。奄然趺坐而逝。塔全身于天童太白峰(虎丘隆嗣)。

　　泉州教忠晦庵弥光禅师

　　闽之李氏子。儿时寡言笑。闻梵呗则喜。十五圆顶。犹喜阅群书。一日曰。既剃发染衣。当期悟彻。岂醉于俗典耶。遂出岭谒圆悟禅师于云居。次参黄檗祥。高庵悟。机语皆契。以楚淮盗起。归谒佛心。后参大慧杲和尚于广因。得荷大法(机缘悟由备载瞿录大慧杲章)○上堂。梦幻空花。何劳把捉。得失是非。一时放却。掷拂子曰。山僧今日已是放下了也。汝等诸人又作么生。复曰。侍者收取拂子○僧问文殊为甚么出女子定不得。师曰。山僧今日困。问罔明因甚么却出得。师曰。令人疑着。曰恁么则擘开华岳千峰秀。放出黄河一派清。师曰。一任卜度(大慧杲嗣)。

　　福州西禅懒庵鼎需禅师

　　本郡林氏子。幼举进士。年二十五。因读遗教经。忽曰。几为儒冠误。欲出家。母以亲迎难之。师绝之曰。夭桃红杏。一时分付春风。翠竹黄花。此去永为道伴。竟依保寿为比丘。一锡湖湘。遍参名宿。法无异味。归里结茅于羌峰绝顶。不下山者三年。因教忠光参大慧杲。(悟由详载瞿录大慧杲章)印以偈曰。顶门竖亚摩醯眼。肘后斜悬夺命符。瞎却眼。卸却符。赵州东壁挂葫芦○住西禅上堂。句中意。意中句。须弥耸于巨川。句刬意。意刬句。烈士发乎狂矢。任待牙如剑树。口似血盆。徒逞词锋。虚张意气。所以净名杜口。早涉繁词。摩竭掩关。已扬家丑。自余瓦棺老汉。岩头大师。向羌峰顶上。拏风鼓浪。玩弄神变。脚跟下好与三十。且道过在甚么处。良久曰。机关不是韩光作。莫把胸襟当等闲(大慧杲嗣)。

　　福州东禅蒙庵思岳禅师

　　江州人。上堂。达磨来时。此土皆知梵语。及乎去后。西天悉会唐言。若论直指人心。见性成佛。大似羚羊挂角。猎犬寻踪。一意乖疏。万言无用。可谓来时他笑我。不知去后我笑他。唐言梵语亲分付。自古斋僧怕夜茶○上堂。哑却我口。直须要道。塞却你耳。切忌蹉过。昨日有人从天台来。却道泗州大圣在洪州打坐。十字街头卖行货。是甚么。断跟草鞋。尖檐席帽(大慧杲嗣)。

　　福州西禅此庵守净禅师

　　本州人。上堂。谭玄说妙。撒屎撒尿。行棒行喝。将盐止渴。立主立宾。华璧宗乘。设或总不恁么。又是鬼窟里坐。到这里山僧已是打退鼓。且道诸人寻常心愤愤。口悱悱。合作么生。莫将闲学解。埋没祖师心○上堂。若也单明自己。不悟目前。此人有眼无足。若也祇悟目前。不明自己。此人有足无眼。直得眼足相资。如车二轮。如鸟二翼。正好勘过了打○上堂。文殊普贤谭理事。临济德山行棒喝。东禅一觉到天明。偏爱风从凉处发。咄○上堂。闭却口。时时说。截却舌。无间歇。无间歇。最奇绝。最奇绝。眼中屑。既是奇绝。为甚么却成眼中屑。了了了时无可了。玄玄玄处亦须呵(大慧杲嗣)。

　　江州东林万庵道颜禅师

　　潼川人。族鲜于氏。久参圆悟。微有省发。洎悟还蜀。嘱依大慧杲。仍以书致杲曰。颜川彩绘已毕。但欠点眼耳。他日嗣之。其后未可量也。杲居云门及洋屿。师皆在焉。朝夕质疑。方大悟○上堂。一叶落。天下秋。一尘起。大地收。鸟窠吹布毛。便有人悟去。今时学者。为甚么却不识自己。良久曰。莫错怪人好○僧问。香严上树话。意旨如何。师曰。描不成。画不就。曰李陵虽好手。争柰陷番何。师曰。甚么处去来(大慧杲嗣)。

　　庆元育王佛照德光禅师

　　临江彭氏子。早入大慧杲室。杲问唤作竹篦则触。不唤作竹篦则背。不得下语。不得无语。速道速道。师曰。杜撰长老。如麻似粟。杲曰。你是第几个。师曰。今日捉败这老贼○次年佛涅槃日。师顶礼次。因念佛身常住。何有生灭。头未至地。忽然契悟。遽以告杲。杲曰。你这回彻也。杲再主径山。拉以偕往。后以偈并顶相付之曰。有德必有光。其光无间隔。名实要相称。非青黄赤白○师住灵隐日。孝宗宣问。释迦佛入山修道六年。所成者何事。师对曰。将谓陛下忘却。尝留宿内。又观堂奏对机缘。备于本录。后示寂。塔全身于鄮峰东庵(大慧杲嗣)。

　　常州华藏遁庵宗演禅师

　　福州郑氏子。上堂。拈起拄杖曰。识得这个。一生参学事毕。古人恁么道。华藏则不然。识得这个。更须买草鞋行脚。何也。到江吴地尽。隔岸越山多○上堂。举南泉道。我十八上。便解作活计。赵州道。我十八上。便解破家散宅。师曰。南泉赵州。也是徐六担板。祇见一边。华藏也无活计可作。亦无家宅可破。逢人突出老拳。要伊直下便到。且道到后如何。三十六峰观不足。却来平地倒骑驴(大慧杲嗣)。

　　庆元天童无用净全禅师

　　越州翁氏子。上堂。灵山正派。达者犹迷。明来暗来。谁当辨的。双收䨥放。孰辨端倪。直饶千圣出来。也祇结舌有分。何故。人归大国方为贵。水到潇湘始得清。复曰。适来松源举竹篦话。令天童纳败缺。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插觜(大慧杲嗣)。

　　建宁开善道谦禅师

　　本郡人。(悟由详载瞿录大慧杲章)上堂。竺土大仙心。东西密相付。如何是密付底心。良久曰。八月秋。何处热○上堂。去年也有个六月十五。今年也有个六月十五。去年六月十五。少却今年六月十五。今年六月十五。多却去年六月十五。多处不用减。少处不用添。既不用添。又不用减。则多处多用。少处少用。乃喝一喝曰。是多是少。良久曰。个中消息子。能有几人知(大慧杲嗣)。

　　温州雁山能仁枯木祖元禅师

　　闽之林氏子。依大慧于洋屿庵。危坐终日。妙喜目为元枯木。因举三世诸佛不知有话。征诘再三。豁然领旨(悟由载瞿录)○绍兴乙巳春。出住能仁。上堂。有佛处不得住。踏着秤锤硬似铁。无佛处急走过。脚下草深三尺。三千里外逢人。不得错举。北斗挂须弥。恁么则不去也。棒头挑日月。摘杨花。摘杨花。眼里瞳人着绣鞋。卓拄杖下座○尝居连江福严庵。食指猥众。日食不给。庵有伽蓝土偶颇众。师揭偈于祠曰。小庵小食小丛林。土地何须八九人。若解轮番来打供。免教碎作一堆尘。是夕神致梦于山前檀越。悉如所诫(大慧杲嗣)。

　　临安径山了明禅师

　　身长八尺。腹大十围。所至人必聚观之。始大慧杲谪戍梅州。防送严戒。或以为祸在不测。师为荷枷以行。间关辛苦。未曾少怠。既至贬所。衲子追随问道日众。杲以斋饭不给。且虑祸。常勉之令去。师必不肯。以身任斋粥。每自肩拷栳行乞。到晚每聚众数十人。为荷米面薪蔬之属。成列以归。衲饶万指。无不具足。如是者十七年如一日。杲法嗣多半在戍所接引。皆师之助也。杲被旨复僧衣。继被旨住育王。师尝在座下。及杲住径山。师归长芦。杲送以偈曰。人言棒头出孝子。我道怜儿不觉丑。长芦长老恁么来。妙喜空费一张口。从教四海妄流传。野干能作师子吼。孰云无物赠伊行。喝下铁围山倒走　后奉诏住径山。道望愈着。先是杨和王梦一异僧。长大皤腹缓行。言欲化苏州一庄。觉而异之。未言也。翌旦师忽杖屦徒步而至。门者喝不止。以白王。王出见之。遥望师奇伟。与梦中见者无异。遽呼其眷属出观之。眷属并炷香作礼。茶罢。师首言大王庄田至多。可施苏州一庄。以为径山供佛斋僧之利。王未有可否。因令办斋。师饭罢便出。更无他语。时内外哄然。传言和王以苏州庄田。施径山长老。遂达孝宗圣听。会和王入朝。上为言闻卿将苏州一庄。施舍径山。朕当为蠲免税赋。和王谢恩归。次日以书致径山。请师入城。而师于二日前。先已迁化矣。自是和王宴居寤寐之际。或少倦交睫。即见师在前语曰。六度之大。施度为先。善始善终。斯为究竟。王即以庄隶本山。此庄岁出十万。犁牛舟车。解库应用。百事具足。复有蠲赋之恩。久蒙其利。师于缁素有大因缘。江浙两湖。皆号之为布袋和尚再出云(大慧杲嗣)。

　　潭州大沩法宝禅师

　　福州人。上堂。唤作竹篦则触。不唤作竹篦则背。直须师子咬人。莫学韩獹逐块。阿呵呵。会不会。金刚脚下铁昆仑。捉得明州憨布袋○上堂。千般言。万种喻。祇要教君早回去。夜来一片黑云生。莫教错却山前路。咄(大慧杲嗣)。

　　福州玉泉昙懿禅师

　　本郡林氏子。久依圆悟。自谓不疑。绍兴初。出住兴化祥云。法席颇盛。大慧杲和尚入闽。知其所见未稳。致书令来。师迟迟。杲小参。且痛斥。仍榜告四众。师不得已。破夏谒之。杲鞫其所证。既而曰。汝恁么见解。敢嗣圆悟老人耶。师即退院。亲杲究心。一日入室。杲问我要个不会禅的做国师。师曰。我做得国师去也。杲喝出。居无何。杲忽语之曰。香严悟处。不在击竹边。俱胝得处。不在指头上。师乃顿悟。后住玉泉。为杲拈香。继省杲于小溪。杲升座。举云门一日拈拄杖示众曰。凡夫实谓之有。二乘柝谓之无。缘觉谓之幻有。菩萨当体即空。衲僧见拄杖子。但唤作拄杖子。行但行。坐但坐。总不得动着。杲曰。我不是云门老人。将虚空剜窟竉。蓦拈拄杖曰。拄杖子。不属有。不属无。不属幻。不属空。卓一下曰。凡夫二乘。缘觉菩萨。尽向这里各随根性。悉得受用。唯于衲僧分上为害为冤。要行不得行。要坐不得坐。进一步。则被拄杖子迷却路头。退一步。则被拄杖子穿却鼻孔。即今莫有不甘底么。试出来与拄杖子相见。如无。来年更有新条在。恼乱春风卒未休。正恁么时。合作么生。下座云。烦玉泉为众拈出。师登座叙谢毕。遂举前话曰。适来堂头和尚。恁么批判。大似困鱼止泺。病鸟栖芦。若是玉泉则不然。拈拄杖曰。拄杖子能有能无。能幻能空。凡夫二乘。缘觉菩萨。卓一下曰。向这里百杂碎。唯于衲僧分上。如龙得水。似虎靠山。要行便行。要坐便坐。进一步。则乾坤震动。退一步。则草偃风行。且道不进不退一句。作么生道。良久曰。闲持经卷倚松立。笑问客从何处来(大慧杲嗣)。

　　饶州荐福悟本禅师

　　江州人。(悟由详载瞿录大慧杲章)住荐福上堂。释迦掩室于摩竭。净名杜口于毗耶。须菩提唱无说而显道。释梵绝视听而雨华。大众。这一队不唧𠺕汉。无端将祖父田园。私地结契。各据四至界分。方围长短。一时花擘了也。致令后代儿孙。千载之下。上无片瓦盖头。下无卓锥之地。博山当时若见。十字路头。掘个无底深坑。唤来一时埋却。免见递相钝置。何谓如此。不见道。家肥生孝子。国霸有谋臣(大慧杲嗣)。

　　庆元育王大圆遵璞禅师

　　福州人。幼同玉泉懿问道圆悟昭觉勤数载。后还里。佐懿于莆中祥云。绍兴甲寅。杲居洋屿。师往讯之。入室次。杲问三圣兴化。出不出。为人不为人话。你道这两个老汉。还有出身处也无。师于杲膝上打一拳。杲曰。祇你这一拳。为三圣出气。为兴化出气。速道速道。师拟议。杲便打。复谓曰。你第一不得忘了这一棒○后因杲室中问僧曰。德山见僧入门便棒。临济见僧入门便喝。雪峰见僧入门便道是恁么。睦州见僧便道现成公案。放你三十棒。你道这四个老汉。还有为人处也无。僧曰有。杲曰。劄。僧拟议。杲便喝。师闻遽领微旨。杲欣然许之(大慧杲嗣)。

　　真州灵岩东庵了性禅师

　　上堂。勘破了也。放过一着。是衲僧破草鞋。现修罗相。作女人拜。是野狐精魅。打个圆相。虚空里下一点。是小儿伎俩。拦腮赠掌。拂袖便行。正是业识茫茫。无本可据。直饶向黑豆未生已前。一时坐断。未有吃灵岩拄杖分。敢问大众。且道为人节文在恁么处。还相委悉么。自从春色来嵩少。三十六峰青至今(大慧杲嗣)。

　　剑州万寿自护禅师

　　上堂。古者道。若人识得心。大地无寸土。万寿即不然。若人识得心。未是究竟处。且那里是究竟处。拈拄杖卓一下曰。甜瓜彻蒂甜。苦瓠连根苦(大慧杲嗣)。

　　潭州大沩了庵景晕禅师

　　筠州人。上堂。云门一曲。腊月二十五。瑞雪飘空。积满江山坞。峻岭寒梅花正吐。手把须弥捶。笑打虚空鼓。惊起憍梵钵提。冷汗透身如雨。忿怒阿修罗王。握拳当胸。问云。毕竟是何宗旨。咄。少室峰前亦曾错举(大慧杲嗣)。

　　临安灵隐谁庵了演禅师

　　福州人。上堂。面门拶破。天地悬殊。打透牢关。白云万里。饶伊两头坐断。别有转身。三生六十劫。也未梦见在。喝一喝。下座(大慧杲嗣)。

　　泰州光孝致远禅师

　　抚州许氏子。上堂。举女子出定话。乃曰。从来打鼓弄琵琶。须是相逢两会家。佩玉鸣鸾歌舞罢。门前依旧夕阳斜(大慧杲嗣)。

　　建康蒋山一庵善直禅师

　　德安云梦人。(悟由机缘详载瞿录大慧杲章)出住保宁。上堂。诸佛不曾出世。人人鼻孔辽天。祖师不曾西来。个个壁立千仞。高揖释迦。不拜弥勒。理合如斯。坐断千圣路头。独步大千沙界。不为分外。若向诸佛出世处会得。祖师西来处承当。自救不了。一生用屈。莫有大丈夫。承当大丈夫事者么。出来与保宁争交。其或未然。不免拽破。便下座○一日留守陈丞相俊卿。会诸山茶话次。举有句无句。如藤倚树公案。令诸山批判。皆以奇语取胜。师最后曰。张打油。李打油。不打浑身只打头。陈喜而瞻礼(大慧杲嗣)。

　　福州雪峰普慈蕴闻禅师

　　洪州沈氏子。示众曰。旃檀丛林。旃檀回绕。师子丛林。师子围绕。虎狼丛林。虎狼围绕。荆棘丛林。荆棘围绕。大众。四种丛林。合向那一种丛林安居好。若也明得。九十日内。管取个个成佛作祖。其或未然。般若丛林岁岁雕。无明荒草年年长(大慧杲嗣)。

　　处州连云道能禅师

　　汉川人。姓何氏。僧问镜清六刮。意旨如何。师曰。穿却你鼻孔。曰学人有鼻孔即穿。无鼻孔又穿个甚么。师曰。抱赃叫屈(大慧杲嗣)。

　　临安灵隐最庵道印禅师

　　汉州人。上堂。大雄山下虎。南山鳖鼻蛇等闲撞着。抱赏归家。若也不惜好手。便与㧞出重牙。有么有么○上堂。五五二十五。击破虚空鼓。大地不容针。十方无寸土。春生夏长复何云。甜者甜兮苦者苦(大慧杲嗣)。

　　建宁竹原宗元庵主

　　郡之连氏子。久依大慧杲分座西禅。丞相张公浚帅三山。以数院迎师不就。归旧里。结茆号众妙园。宿衲士夫。交请开法。示众。若究此事。如失却锁提相似。祇管寻来寻去。忽然撞着。恶在这里。开个锁了。便见自家库藏。一切受用。无不具足。不假他求。别有甚么事(大慧杲嗣)。

　　近礼侍者

　　三山人。久侍大慧杲。尝默究竹篦话。无所入。一日入室罢。求指示。杲曰。你是福州人。我说个喻向你。如将名品荔枝。和皮壳一时剥了。以手送在你口里。祇是你不解吞。师不觉失笑曰。和尚吞却即祸事杲后又问曰。前日吞了底荔枝。祇是你不知滋味。师曰。若知滋味。转见祸事(大慧杲嗣)。

　　温州净居尼妙道禅师

　　延平尚书黄公裳之女。开堂日乃曰。问话且止。直饶有倾湫之辩。倒岳之机。衲僧门下一点用不着。且佛未出世时。一字全无。我祖西来。便有许多建立。列刹相望。星分派别。以至今日累及儿孙。遂使山僧于人天大众前。无风起浪。向第二义门通个消息。语默该不尽底。弥亘大方。言诠说不及处。遍周沙界。通身是眼。觌面当机。电卷星驰。如何凑泊。有时一喝。生杀全威。有时一喝。佛祖莫辨。有时一喝。八面受敌。有时一喝。自救不了。且道那一喝是生杀全威。那一喝是佛祖莫辨。那一喝是八面受敌。那一喝是自救不了。若向这里荐得。堪报不报之恩。脱或未然。山僧无梦说梦去也。拈起拂子曰。还见么。若见。被见刺所障。击禅床曰。还闻么。若闻。被声尘所惑。直饶离见绝闻。正是二乘小果。跳出一步。盖色骑声。全放全收。主宾互换。所以道。欲知佛性义。当观时节因缘。敢问诸人。即今是甚么时节。荡荡仁风扶圣化。熙熙和气助升平。掷拂子下座(大慧杲嗣)。

　　平江资寿尼无著妙总禅师(悟由详载瞿录大慧杲机缘章)

　　出家圆具。随众坐夏径山。大慧杲禅师。欲激其远到。但默而不顾。一日正危坐间。忽然大悟。洞见杲平日委曲相为处。不觉抚掌厉声曰。这老贼。这老贼。遂呈颂曰。蓦然触着鼻孔。伎俩冰消瓦解。达磨何必西来。二祖枉施三拜。更问如何若何。一队草贼大败。杲亦印以偈曰。汝既悟活祖师意。一刀两段直下了。临机一一任天真。世出世间无剩少。我作此偈为证明。四圣六凡尽惊扰。休惊扰。碧眼胡儿犹未晓○宋孝宗乾道六年七月。集众说偈毕。遂寂然不动。撼之则已化矣(大慧杲嗣)。

　　侍郎无垢居士张九成

　　绍兴癸丑魁多士。历官宗伯。深心参究。遍探耆宿。后谒大慧杲禅师。(悟由备载瞿录大慧杲机缘章)彻证之日。杲特为升座。举昭觉勤为张昭远为铁刬禅。山僧却以无垢禅为神臂弓。遂授偈曰。神臂弓一发。透过千重甲。仔细拈来看。当甚臭皮袜○士颂黄龙三关曰。我手何似佛手。天下衲僧无口。纵饶撩起便行。也是鬼窟里走○我脚何似驴脚。又被黐胶粘着。翻身直上兜率天。已是遭他老鼠药○人人有个生缘处。铁围山下几千年。三灾直上四禅天。这驴犹自在旁边(大慧杲嗣)。

　　参政李邴居士

　　字汉老。参大慧杲。因举柏树子话。领悟大法。(悟由载瞿录大慧杲章)士与教忠光禅师。在小溪云门。有同参之契。因致光有三拜顿忘师弟子。一口吞尽佛众生之句。为丛林传诵。疾革。以偈寄光。倡和毕。怡然而寂(大慧杲嗣)。

　　宝学刘彦修居士

　　字子羽。出知永嘉。问道于大慧杲禅师。杲曰。僧问赵州。狗子还有佛性也无。赵州道无。但恁么看。公后乃于柏树子上发明。有颂曰。赵州柏树太无端。境上追寻也不难。处处绿杨堪系马。家家门底透长安(大慧杲嗣)。

　　提刑吴伟明居士

　　字元昭。邵武人。久参真歇了禅师。得自受用三昧。后访大慧杲于洋屿庵。随众入室。杲举狗子无佛性话问之。公拟答。杲以竹篦便打。公无对。遂留咨参。后因道次延平。倏然契悟。连书数颂寄杲。皆室中所问者。有曰。不是心不是佛不是物。通身一具金锁骨。赵州亲见老南泉。解道镇州出萝卜。杲即说偈证之曰。通身一具金锁骨。堪与人天为轨则。要识临济小厮儿。便是当年白拈贼(大慧杲嗣)。

　　门司黄彦节居士

　　字节夫。号妙德。于大慧杲一喝下疑情顿脱。杲以衣付之。尝举首山竹篦语。至叶县近前夺得。拗折掷向阶前曰。是甚么。山曰瞎。士曰。妙德到这里百色无能。但记得曾作蜡梅绝句曰。拟嚼枝头蜡。惊香却肖兰。前村深雪里。莫作岭梅看(大慧杲嗣)。

　　秦国夫人计氏

　　独居寡处屏去纷华。常自蔬食。习有为法。因大慧杲遣谦禅者。致问其子魏公。公留谦以祖道诱之。氏一日问谦曰。径山和尚。寻常如何为人。谦曰。和尚祇教人看狗子无佛性。及竹篦子话。祇是不得下语。不得思量。不得向举起处会。不得向开口处承当。氏遂谛信。于是夜坐力究前话。忽尔洞然无滞。谦遂归。氏亲书入道概略。作数偈呈杲。其一曰。逐日看经文。如逢旧识人。莫言频有碍。一举一回新(大慧杲嗣已上三十四人)。

　　福州清凉坦禅师

　　有僧举大慧竹篦话请益。师示以偈曰。径山有个竹篦。直下别无道理。佛殿厨库山门。穿过衲僧眼耳。其僧言下有省(育王裕嗣)。

　　临安净慈水庵师一禅师

　　婺州马氏子。上堂。举昭觉勤师翁道。参禅参到无参处。参到无参始彻头。水庵则不然。参禅参到无参处。参到无参未彻头。若也欲穷千里目。直须更上一层楼○上堂。冻云欲雪未雪。普贤象驾峥嵘。岭梅半含半开。少室风光漏泄。便恁么去。犹是半提。作么生是全提底事。无智人前莫说。打你头破额裂○上堂。寂然不动。感而遂通。古人恁么说话。大似预搔待痒。若教渠踏着衲僧关棙。管取别有生涯。喝一喝。卓拄杖下座(育王裕嗣)。

　　安吉州道场无庵法全禅师

　　姑苏陈氏子。久依佛智。每入室。智以狗子无佛性话问之。师罔对。一日闻僧举五祖颂。忽大悟。有偈曰。鼓吹轰轰祖半肩。龙楼香喷益州船。有时赤脚弄明月。踏破五湖波底天○上堂。拈拄杖曰。汝等诸人。个个顶天立地。肩横楖栗。到处行脚。勘验诸方。更来这里觅个甚么。才轻轻拶着。便言天台普请。南岳游山。我且问你还曾收得大唐国里宝刀么。卓拄杖曰。切忌口衔羊角○僧问牛头未见四祖时如何。师曰。天下无贫人。曰见后如何。师曰。四海无富汉○乾道己丑秋。将入寂。众求偈。师瞪目下视。众请益坚。遂书无无二字。弃笔而逝。火后舍利五色。塔于金斗峰(育王裕嗣)。

　　泉州延福寒岩慧升禅师

　　建宁人。上堂。喝一喝曰。尽十方世界。会十世古今。都卢在里许逼逼塞塞了也。若乃放开一针锋许。则大海西流。巨岳倒卓。鼋鼍鱼龙。虾蟹蚯蚓。尽向平地上涌出波澜。游泳鼓舞。然虽如是。更须向百尺竿头自进一步。则步步踏转无尽藏轮。方知道鼻孔搭在上唇。眉毛不在眼下。还相委悉么。复喝一喝曰。切忌转喉触讳(育王裕嗣)。

　　福州支提道升禅师

　　建安吴氏子。生有肉环。具在左乳。及出家肉环始隐。天资聪慧。十九披削。浩然有游参志。遂至长乐。见佛智裕。入其室。言下顿悟。自是机锋迅发。人不敢撄。泉州延以名刹。拂衣而还。作懒散歌以见志。李敦老帅闽。延住支提。晚住鼓山。师持身以法。莅众精严。每见法门下衰。僧尚奔竞。为之忧戚。常谓人曰。丛林荒寒。人物委靡。此事将如弓鞭节渐尖去矣○结夏后一日。忽问侍僧。今日何日。曰十六。师曰。是何日辰。曰辛卯。即入室坐脱(育王裕嗣已上五人)。

　　镇江焦山或庵师体禅师

　　台州罗氏子。上堂。热月须摇扇。寒来旋着衣。若言空过日。大似不知时。下座○师尝举苕帚柄问学者曰。依希苕帚柄。仿佛赤斑蛇。众皆下语不契。有僧请益。师示以颂曰。依稀髫帚柄。仿佛赤斑蛇。棒下无生忍。临机不识爷○宋孝宗淳熙己亥。八月朔示微疾。染翰别郡守曾公。逮夜半。书偈辞众曰。铁树开花。雄鸡生卵。七十二年。摇篮绳断。掷笔而逝(护国元嗣)。

　　台州国清简堂行机禅师

　　本郡人。姓杨氏。风姿挺异。才压儒林。年二十五。弃妻孥。学出世法。密有契证。独住莞山。刀耕火种。一十七年。每谓人曰。某犹未稳在。岂以住山乐吾事耶。一日偶看斫树倒地。忽然大悟。平昔碍膺之物。泮然冰释。未几有江州圆通之命。乃曰。吾道将行。即欣然曳杖而出○示众云。观色即空成大智。故不住生死。观空即色成大悲。故不证涅槃。生死不住。涅槃不证。汉地不收。秦地不管。且道在甚么处安身立命。莫是昭昭于心目之间。而相不可睹。晃晃于色尘之内。而理不可分么。莫是起坐镇相随。语默同居止么。若恁么。总是髑髅前敲磕。须知过量人。自有过量用。且作么生是过量用。北斗藏身虽有语。出群消息少人知(护国元嗣)。

　　常州华藏湛堂智深禅师

　　武林人。佛涅槃日上堂。兜率降生。双林示灭。掘地讨天。虚空钉橛。四十九年。播土扬尘。三百余会。纳尽败缺。尽力布网张罗。未免唤龟作鳖。末后拘尸城畔。椁示双趺。傍人冷眼看来。大似弄巧成拙。卓拄杖曰。若无这个道理。千古之下。谁把口说。且道是甚么道理。痴人面前。切忌漏泄(护国元嗣)。

　　参政钱端礼居士

　　字处和。号松窗。从此庵净发明己事。淳熙丙申冬。简堂机归住平田。遂通往来○丁酉秋示疾。修书延机。及国清瑞严主僧。有诀别之语。机与二禅诣榻次。公起趺坐。言笑移时而书曰。浮世虚幻。本无去来。四大五蕴。必归终尽。虽佛祖具大威德力。亦不能免这一着子。天下老和尚。一切善知识。还有跳得过者无。盖为地水火风。因缘和合。暂时凑泊。不可错认为己。有大丈夫。磊磊落落。当用处把定。如顺风使帆。上下水皆可。今吾如是。岂不快哉。尘劳外缘。一时扫尽。荷诸山垂顾。咸赐证明。伏惟珍重。置笔顾机曰。某坐去好。卧去好。堂曰。相公去便了。理会甚坐与卧耶。公笑曰。法兄当为祖道自爱。遂敛目而逝(护国元嗣已上四人)。

　　庆元东山全庵齐己禅师

　　邛州谢氏子。上堂。举修山主偈曰。是柱不见柱。非柱不见柱。是非已去了。是非里荐取。召大众曰。荐得是。移华兼蝶至。荐得非。担泉带月归。是也好。郑州梨胜青州枣。非也好。象山路入蓬莱岛。是亦没交涉。踏着枰锤硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多(灵隐远嗣)。

　　临安灵隐济颠道济禅师

　　浙江天台人。宋高宗李驸马之后。父茂春。官春坊赞善。母王氏。梦吞日光而生。年甫十八。二亲俱丧。投灵隐瞎堂远公出家。得其密印。后居净慈。放旷不羁。言行叵测。淫坊酒肆。不避讥嫌。时号为济颠○临终作偈曰。六十年来狼籍。东壁打倒西壁。于今收拾归来。依旧水连天碧。入灭后数日。有僧遇于六和塔下。复附书归。后有颂曰。看不着。错认笊篱是木勺。昨夜三更月正西。麒麟撼断黄金索。幼年曾到雁门关。老去分明醉眼看。忆昔面前当一箭。至今犹自骨毛寒。祇因面目无人识。又往天台走一番(灵隐远嗣)。

　　抚州疏山归云如本禅师

　　台城人也。上堂。久雨不晴。戊壬丙丁。通身泥水。露出眼睛。且道是甚么眼睛。卓拄杖曰。林间泥滑滑。时叫两三声(灵隐远嗣)。

　　日本睿山觉阿上人

　　族姓膝。年十四。于本国出家受具。习大小乘教有声。二十九闻商者言中国禅宗之盛。阿航海来谒佛海远禅师。远问其来。阿辄书而对。复书曰。我国无禅宗。惟讲五宗经论。国主无姓氏。今舍位出家。名行真。年四十四。王子七岁受位。已五载。度僧无进纳。而讲义高者赐之。某因仰服圣朝远公禅师之名。特诣丈室。愿传心印。以度迷津。且如心佛及众生。是三无差别。离相离言。假言显之。禅师如何开示。远曰。众生虚妄见。见佛见世界。阿书曰。无明因何而有。远便打。阿即请远升座决疑。明年秋。辞游金陵。抵长芦江岸。闻鼓声。忽大悟。始知远之垂手旨趣。旋灵隐。述五偈叙所见。辞远东归。其偈之首章曰。航海来探教外传。要离知见绝蹄筌。诸方参遍草鞋破。水在澄潭月在天。远称善。书偈赠行。归本国。住睿山寺。洎通嗣法书。而远已入寂矣(灵隐远嗣)。

　　内翰双开居士

　　字天游。历参昭觉勤大慧杲之门久矣。绍兴中。佛海远。补三衢光孝。士与超然居士赵公。访之。问曰。如何是善知识。远曰。灯笼露柱。猫儿狗子。士曰。为甚么赞即欢喜。毁即烦恼。远曰。侍郎曾见善知识否。士曰。某三十年参问。何言不见。远曰。向欢喜处见。烦恼处见。士拟议。远震声便喝。士拟对。远曰。开口底不是。士惘然。远召曰。侍郎向甚么处去也。士猛省。遂点头说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。远曰。也祇得一橛(灵隐远嗣)。

　　知府葛郯居士

　　字谦问。号信斋。少擢上第。留心禅悦。首谒无庵全禅师。求指南。全令究即心即佛。久无所契。请曰。师有何方便。使某得入。全曰。居士太无厌生。已而佛海远居剑池。士因从游。乃举无庵所示之语。请为众普说。远发挥之曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而后返。一日举不是心不是佛不是物。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海远。远曰。此事非纸笔可既。居士能过我。当有所闻矣。遂复至虎丘。远迎之曰。居士见处。止可入佛境界。入魔境界。犹未得在。士加礼不已。远正容曰。何不道金毛跳入野狐窟。士乃痛领法旨。一士尝问诸禅者。夫妇二人相打。儿子作证。且道证父即是。证母即是。或庵体禅师着语曰。小出大遇○宋孝宗淳熙六年。守临川有仁政。至八年感疾。一日忽索笔书偈曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生之与死。如昼与夜。无足怪者。若以道论。安得生死。若作生死会。则去道远矣。语毕端坐而化(灵隐远嗣已上六人)。

　　临安径山别峰宝印禅师

　　嘉州李氏子。依密印于中峰。一日印举僧问岩头。起灭不停时如何。岩叱曰。是谁起灭。师契悟。印首肯。会圆悟勤归昭觉。印遣师往省。因随众入室。勤问从上诸圣以何接人。师竖拳。勤曰。此是老僧用底。作么生是从上诸圣用底。师以拳挥之。勤亦举拳相交。大笑而止。后至径山谒大慧杲。杲问甚处来。师曰。西川。杲曰。未出剑门关。与汝三十棒了也。师曰。不合起动和尚。杲忻然扫室延之○住保宁上堂。三世诸佛。以一句演百千万亿句。收百千万亿句祇在一句。祖师门下。半句也无。祇恁么合吃多少痛棒。诸仁者。且诸佛是。祖师是。若道佛是祖不是。祖是佛不是。取舍未忘。若道佛祖一时是。佛祖一时不是。颟顸不少。且截断葛藤一句。作么生道。大虫褁纸帽。好笑又惊人○上堂。将心除妄妄难除。即妄明心道转迂。桶底趯穿无忌讳。等闲一步一芙渠○师住径山。一日宋孝宗召对选德殿。称旨。入对日。赐肩舆于东华门内。上注圆觉经。遣使驰赐。命作序。师年迈。益厌住持。辞入山居○绍兴元年十一月。师往辞交承智策禅师。与之言别。策问行日。师曰。水到渠成。索纸书十二月初七夜鸡鸣时九字。如期而化。奉蜕质返寺之法堂。留七日。颜色明润。发长顶温。诏谥慈辨禅师。塔曰智光(华严民嗣)。

　　浩州凤栖慧观禅师

　　上堂。前村落叶尽。深院桂华残。此夜初冬节。从兹特地寒。所以道。欲识佛性义。当观时节因缘。时节若至。其理自彰。喝一喝。恁么说话。成人者少。败人者多(昭觉元嗣)。

　　潭州楚安慧方禅师

　　本郡许氏子。参道禅师于大别。未几改寺为神霄宫。附商舟过湘南。舟中闻岸人操乡音厉声曰。叫那。由是有省。即说偈曰。沔水江心唤一声。此时方得契平生。多年相别重相见。千圣同归一路行○住后上堂。临老方称住持。全无些子玄机。开口十字九乖。问东便乃答西。如斯出世。讨甚玄微。有时拈三放两。有时就令而施。虽然如是。同道方知。且道知底事作么生。直须打翻鼻孔始得(文殊道嗣)。

　　常德文殊思业禅师

　　世为屠宰。一日戮猪次。忽洞彻心源。即弃业为比丘。述偈曰。昨日夜叉心。今朝菩萨面。菩萨与夜叉。不隔一条线。往见文殊道禅师。道曰。你正杀猪时。见个甚么。便乃剃头行脚。师遂作鼓刀势。道喝曰。这屠儿。参堂去。师便下参堂○住文殊日上堂。举赵州勘婆话。乃曰。勘破婆子。面青眼黑。赵州老汉。瞒我不得(文殊道嗣已上二人)。

　　婺州双林德用禅师

　　本郡戴氏子。上堂曰。拈槌竖拂。祖师门下。将黄叶以止啼。说妙谭玄。衲僧面前。望梅林而止渴。际山今日。去却之乎者也。更不指东画西。向三世诸佛命脉中。六代祖师骨髓里。尽情倾倒。为诸人说破。良久曰。啼得血流无用处。不如缄口过残春(云居悟嗣)。

　　台州万年无著道闲禅师

　　本郡洪氏子。上堂。全机敌胜。犹在半途。啐啄同时。白云万里。才生朕兆。已落二三。不露锋铓。成何道理。且道从上来事。合作么生。诬人之罪。以罪加之(云居悟嗣)。

　　福州中际善能禅师

　　严陵人。往来龙门云居有年。未有所证。一日普请次。高庵悟忽以猫儿掷师怀中。师拟议。悟拦胸踏倒。于是大事洞明○上堂。万古长空。一朝风月。不可以一朝风月。昧却万古长空。不可以万古长空。不明一朝风月。且道如何是一朝风月。人皆畏炎热。我爱夏日长。薰风自南来。殿阁生微凉。会与不会。切忌承当(云居悟嗣)。

　　南康云居普云自圆禅师

　　绵州雍氏子。年十九。试经得度。后诣龙门。一日于廊庑间。睹绘胡人有省。夜白高庵悟。悟举法眼偈曰。头戴貂鼠帽。腰悬羊角锥。语不令人会。须得人译之。复筴火示之曰。我为汝译了也。于是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。悟遣师依佛眼。眼谓曰。吾道东矣○上堂。举僧问云门如何是透法身句。门曰。北斗里藏身。师曰。南北东西万万千。乾坤上下两无边。相逢相见呵呵笑。屈指抬头月半天(云居悟嗣已上四人)。

　　成都信相戒修禅师

　　上堂。举马祖不安公案。乃曰。两轮举处烟尘起。电激星驰拟何止。目前不碍往来机。正令全施无表里。丈夫意气自冲天。我是我兮你是你。遂下座(黄龙忠嗣)。

　　袁州慈化普庵印肃禅师

　　宜春余氏子。母黄。生时祥光烛天。莲生道路。或现阡陌。及长。梦僧点其胸曰。汝他日当自省。既寤白母。视胸有赤点如含桃。年十五。投寿隆贤公出家。贤授以法华。师曰。诸佛玄旨。贵悟于心。数墨循行。何益于道。贤大异之。俾服勤七载。始获剃染圆具。寻谒牧庵于沩山。问万法归一。一归何处。庵竖拂示之。有省○师初受慈化请。虽乘愿而出。济物利生。犹日以所诣为未足。胁不沾席者十二年。一日阅华严合论。至达本情忘。知心体合。豁然大悟。述偈曰。捏不成团拨不开。何须南岳又天台。六根门首无人用。惹得胡僧特地来。俄有僧称道存。自蜀冒雪而来。师曰。此吾不请友也。遂相征诘。棒喝交驰。心心密契。僧曰。师再来人也。大兴吾道。非师而谁。因指雪书偈而别。自是异迹不可胜纪。或谓修何行业而得此。师当空画一画曰。会么。曰不会。师曰。止止不须说。尝自赞曰。苍天苍天。悟无生法。谈不说禅。开两片皮。括地谈天。如何是佛。十万八千○宋孝宗乾道五年。七月二十一日。书偈曰。乍雨乍晴宝象明。东西南北乱云横。失珠无限人遭劫。幻应权机为汝清。书毕坐逝。有语录四卷。其释谈章。被诸弦管。用备梵唱。世称普庵咒云(黄龙忠嗣已上二人)。

　　随州大洪老衲祖证禅师

　　潭州潘氏子。上堂。万象之中独露身。如何说个独露底道理。竖起拂子曰。到江吴地尽。隔岸越山多○僧问云门问僧。光明寂照遍河沙。岂不是张拙秀才语。僧云是。门云。话堕也。未审那里是这僧话堕处。师曰。鲇鱼上竹竿○问离却言句。请师直指。师竖拂子。僧曰。还有向上事也无。师曰有。僧曰。如何是向上事。师曰。速礼三拜(大沩果嗣)。

　　潭州大沩行禅师

　　上堂。横拄杖曰。你等诸人。若向这里会去。如纪信登九龙之辇。不向这里会去。似项羽失千里乌骓。饶你总不恁么。落在无事甲里。若向这里拨得一路。转得身。吐得气。山僧与你拄杖子。遂靠拄杖下座○上堂。不是心。不是佛。不是物。且道是个甚么。不在内。不在外。不在中间。毕竟在甚么处。苦苦。有口说不得。无家何处归(大沩果嗣)。

　　荆门玉泉穷谷宗琏禅师

　　合州董氏子。上堂。拈拄杖曰。破无明暗。截生死流。度三有城。泛无为海。须是识这个始得。乃召大众曰。唤作拄杖则触。不唤作拄杖则背。若也识得。荆棘林中撒手。是非海里横身。脱或未然。普贤乘白象。土宿跨泥牛。参○上堂。举一切数句非数句。与吾灵觉何交涉。师曰。永嘉恁么道。大似含元殿上。更觉长安。殊不知有水皆含月。无山不带云。虽然如是。三十年后。赵婆酤醋(大沩果嗣)。

　　潭州道林渊禅师

　　僧问钟未鸣。鼓未响。拓钵向甚么处去。德山便低头归方丈。意旨如何。师曰。奔电迸火。曰岩头道。这老汉未会末后句在。又作么生。师曰。相随来也。曰岩头密启其意。未审那里是他密启处。师曰。万年松在祝融峰。曰虽然如是。祇得三年。三年后果迁化。还端的也无。师曰。嚤呢哒唎吽㗶吒○师临示寂。上堂。拈拄杖示众曰。离却色声言语。道将一句来。众无对。师曰。动静声色外。时人不肯答。世间出世间。毕竟使谁会。言讫倚杖而逝(大沩果嗣)。

　　隆兴泐潭山堂德淳禅师

　　上堂。俱胝一指头。一毛拔九牛。华岳连天碧。黄河彻底流。截却指。急回眸。青箬笠前无限事。缘蓑衣底一时休(大沩果嗣)。

　　常州宜兴保安复庵可封禅师

　　福州林氏子。上堂。天宽地大。风清月白。此是海宇清平底时节。衲僧家等闲问着。十个有五双知有。祇如夜半华严池吞却杨子江。开明桥撞倒平山塔。是汝诸人还知么。若也知去。试向非非想天。道将一句来。其或未知。掷下拂子曰。须是山僧拂子始得(大沩果嗣)。

　　隆兴野庵祖璇禅师

　　上堂。吃粥了也未。赵州无忌讳。更令洗钵盂。太煞没巴鼻。悟去由来不丈夫。这僧那免受涂糊。有指示。无指云。韶石四楞浑塌地。入地狱如箭射。云岫清风生大厦。相逢携手上高山。作者应须辨真假。真假分。若为论。午夜寒蟾出海门(大沩果嗣)。

　　潭州石霜宗鉴禅师

　　上堂云。送旧年。迎新岁。动用不离光影内。澄辉湛湛夜堂寒。借问诸人会不会。若也会。增瑕颣。若不会。依前昧。与君指个截流机。白云更在青山外(大沩果嗣已上八人)。

　　南康云居蓬庵德会禅师

　　重庆府何氏子。上堂。举教中道。若见诸相非相。即见如来。作么生是非相底道理。佯走诈羞偷眼觑。竹门斜掩半枝华(石头回嗣)。

　　潭州慧通清旦禅师

　　蓬州严氏子。初出关。至德山。值泰上堂。举赵州曰。台山婆子。已为汝勘破了也。且道意在恁么处。良久曰。就地撮将黄叶去。入山推出白云来。师闻释然。翼日入室。泰问前百丈不落因果。因甚么堕野狐。后百丈不昧因果。因甚么脱野狐。师曰。好与一坑埋却○师尝颂酒糟话。荆棘林中宣妙义。蒺藜园里放毫光。千言万语无人会。又逐流莺过短墙(佛性泰嗣)。

　　澧州灵岩仲安禅师

　　上堂。参禅不究渊源。触途尽为留碍。所以守其静默证寂虗间。堕在毒海。以弱胜强。自是非他。立人我量。见处偏枯。遂致优劣不分。照不构用。用不离窠。此乃学处不玄。尽为流俗。到这里须知有杀中透脱。活处藏机。佛不可知。祖莫能测。所以古人道。有时先照后用。且要共你商量。有时先用后照。你须是个汉始得。有时照用同时。你又作么生抵当。有时照用不同时。你又向甚么处凑泊。还知么。穿杨箭与惊人句。不是临时学得来(佛性泰嗣)。

　　成都正法灏禅师

　　上堂。举永嘉到曹溪一宿因缘。乃曰。要识永嘉么。掀翻海岳求知己。要识祖师么。拨动乾坤建太平。二老不知何处去。卓拄杖曰。宗风千古播嘉声(佛性泰嗣)。

　　成都昭觉辩禅师

　　上堂。毫厘有差。天地悬隔。隔江人唱鹧鸪词。错认胡笳十八拍。要会么。欲得现前。莫存顺逆。五湖烟浪有谁争。自是不归归便得(佛性泰嗣已上四人)。

　　平江觉报清禅师

　　上堂。举僧问云门。如何是诸佛出身处。门曰。东山水上行。师曰。诸佛出身处。东山水上行。石压笋斜出。崖悬华倒生(道场辨嗣)。

　　安吉何山然首座

　　姑苏人。侍正堂辨久之。入室次。辨问猫儿为甚么偏爱捉老鼠。曰物见主。眼卓竖。堂欣然。因命分座(道场辨嗣已上二人)。

　　义乌稠岩了赟禅师

　　上堂。举赵州狗子无佛性话。乃曰。赵州狗子无佛性。万叠青山藏古镜。赤脚波斯入大唐。八臂那吒行正令。咄(何山珣嗣)。

　　待制潘良贵居士

　　字义荣。年四十。回心祖闱。所至挂钵。随众参扣。在佛灯珣禅师座下。久参不契。后看南泉斩猫话问珣。言下有省。颂曰。自己猫儿。久已走失。别人家猫。问之可惜。落花流水。恁他唐突(何山珣嗣已上二人)。

　　汉州无为随庵守缘禅师

　　本郡人。姓史氏。年十三病目。往依栖禅慧目能禅师。圆具出峡。至宝峰。值峰上堂。举永嘉曰。一月普现一切水。一切水月一月摄。师闻释然领悟○上堂。以一统万。一月普现一切水。会万归一。一切水月一月摄。展则弥纶法界。收来毫发不存。虽然收展殊途。此事本无异致。但能于根本上着得一只眼去。方见三世诸佛。历代祖师。尽从此中示现。三藏十二部。一切修多罗。尽从此中流出。天地日月。万象森罗。尽从此中出立。三界九地。七趣四生。尽从此中出没。百千法门。无量妙义。乃至世间工巧诸伎艺。尽现行此事。所以世尊拈华。迦叶便乃微笑。达磨面壁。二祖于是安心。桃华盛开。灵云疑情尽净。击竹作响。香严顿忘所知。以至盘山于肉案头悟道。弥勒向鱼市里接人。诚谓造次颠沛必如是。经行坐卧在其中。既有如是奇特。更有如是光辉。既有如是广大。又有如是周遍。你辈诸人。因甚么却有迷有悟。要知么。幸无偏照处。刚有不明时(泐潭明嗣)。

　　南康云居顽庵德升禅师

　　汉州何氏子。二十得度。习讲久之。弃谒文殊道禅师。问佛法省要。殊示偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师拟对。殊曰。莫错。师退参三年。方得旨趣。往见佛性机不投。入闽至鼓山礼觐。便问国师不跨石门句。意旨如何。竹庵应声喝曰。闲言语。师即领悟○僧问应真不借三界高超即不问。如何是无位真人。师曰。闻时富贵。见后贫穷。曰抬头须掩耳。侧掌便翻身。师曰。无位真人。在甚么处。曰老大宗师。话头也不识。师曰。放你三十棒(竹庵圭嗣)。

　　通州狼山萝庵慧温禅师

　　福州人。姓郑氏。参竹庵于东林。未几会庵徙闽之乾元。师往省次。庵问情生智隔。想变体殊。不用停囚长智。道将一句来。师乃释然。述偈曰。拶出通身是口。何妨骂雨诃风。昨夜前村猛虎。咬杀南山大虫。庵首肯。住后上堂。释迦老子。四十九年。坐筹帷幄。弥勒大士。九十一劫。带水拖泥。凡情圣量。不能刬除。理照觉知。犹存露布。佛意祖意。如将鱼目作明珠。大乘小乘。似认橘皮为猛火。诸人须是豁开胸襟宝藏。运出自己家珍。向十字街头。普施贫乏。众中忽有个灵利汉出来道。美食不中饱人吃。山僧祇向他道。幽州犹自可。最苦是新罗(竹庵圭嗣已上二人)。

　　吉州青原如禅师

　　僧问达磨未来时如何。师曰。生铁铸昆仑。曰来后如何。师曰。五彩画门神(白杨顺嗣)。

　　太平隐静圆极彦岑禅师

　　台城人。上堂。举正堂辨和尚。室中问学者。蚯蚓为甚么化为百合。师曰。客舍并州已十霜。归心日夜忆咸阳。无端更度桑干水。却望并州是故乡(云居如嗣)。

　　鄂州报恩成禅师

　　上堂。秋雨乍寒。汝等诸人。青州布衫成就也未。良久喝曰云溪今日冷处着一把火。便下座(云居如嗣已上二人)。

　　遂宁西禅希秀禅师

　　上堂。秋光将半。暑气渐消。鸿雁横空。点破碧天似水。猿猱挂树。撼翻玉露如珠。直饶对此明机。未免认龟作鳖。且道应时应节一句。作么生道。野色并来三岛月。溪光分破五湖秋(西禅琏嗣)。

　　饶州荐福退庵休禅师

　　上堂。风动邪。幡动邪。风鸣邪。铃鸣邪。非风铃鸣。非风幡动。此土与西天。一队黑漆桶。诳惑世间人。看看灭胡种。山僧不柰何。趁后也打哄。瓠子曲弯弯。冬瓜值儱侗(乌巨行嗣)。

　　信州龟峰晦庵慧光禅师

　　建宁人。上堂。数日暑气如焚。一个浑身无处安着。思量得也是烦恼人。这个未是烦恼。更有己躬下事不明。便是烦恼。所以达磨大师烦恼。要为诸人吞却。又被咽喉小。要为诸人吐却。又被牙齿碍。取不得。舍不得。烦恼九年。若不得二祖不惜性命。往往转身无路。烦恼教死。所谓祖祢不了。殃及儿孙。后来莲华庵主。到这里烦恼不肯。住南岳思大。到这里烦恼不肯下山。更有临济德山。用尽自己查梨。烦恼钵盂无柄。龟峰今日为他闲事长无明。为你诸人从头点破。卓拄杖一下曰。一人脑后露腮。一人当门无齿。更有数人鼻孔没半边。不劳再勘。你诸人休向这里立地瞌睡。殊不知家中饭箩锅子。一时失却了也。你若不信。但归家检点看(乌巨行嗣)。

　　真州长芦且庵守仁禅师

　　越之上虞人。依乌巨行禅师。闻普说曰。今之兄弟做工夫。正如习射。先安其足。后习其法。后虽无心。以久习故。箭发皆中。喝一喝云。祇今箭发也。看看。师不觉倒身作避箭势。忽大悟○上堂。百千三昧。无量妙门。今日且庵不惜穷性命。祇做一句子说与诸人。乃卓拄杖下座(乌巨行嗣已上三人)。

　　温州净居尼无相法灯禅师

　　上堂。拈拄杖卓曰。观音出。普贤入。文殊水上穿靴立。抬头鹞子过新罗。石火电光追不及。咄(净居温嗣)。

　　台州万年心闻昙贲禅师

　　永嘉人。住江心。病起上堂。维摩病。说尽道理。龙翔病。咳𠻳不已。咳𠻳不已。说尽道理。说尽道理。咳𠻳不已。汝等诸人。还识得其中意旨也未。本是长江凑风冷。却教露柱患头风○四明太守。以雪窦延师主之。师辞以偈曰。闹篮方喜得抽头。退鼓而今打未休。莫把乳峰千丈雪。重来换我一双眸(育王谌嗣)。

　　南剑西岩宗回禅师

　　婺州人。久依无示。深得法忍。因寺僧以茶禁闻有司。吏捕知事。师谓众曰。此事不直之。则罪坐于我。若自直。彼复得罪。不忍为也。令击鼓升座说偈曰。县吏追呼不暂停。争如长往事分明。从前有个无生曲。且喜今朝调已成。言讫坐逝(育王谌嗣)。

　　庆元天童慈航了朴禅师

　　福州人。上堂。酷暑如焚不易禁。炎炎赫赫欲流金。夜明帘外无人到。灵木迢然转绿阴○上堂。德山入门便棒。临济入门便喝。临济喝处。德山棒头耳聋。德山棒时。临济喝下眼瞎。虽然一搦一抬。就中全生全杀。遂喝一喝。卓拄杖一下云。敢问诸人。是生是杀。良久曰。君子可入(育王谌嗣)。

　　临安龙华无住本禅师

　　广德人。上堂。举云门大师拈起胡饼曰。我祇供养两浙人。不供养向北人。众无语。门自代曰。天寒日短。两日人共一碗。师曰。韶阳老汉。言中有响。痛处着锥。检点将来。翻成毒药。诸人要会么。半在河南半河北。一片虚凝似墨黑。冷地思量愁杀人。叵耐云门者老贼。贼贼。下座。更不巡堂(育王谌嗣)。

　　高丽坦然国师

　　少嗣王位。钦向宗乘。因海商方景仁抵四明。录无示谌语归。师阅之契悟。即弃位圆颅。作书以语要及四威仪偈。令景仁寄呈谌。谌答曰。佛祖出兴于世。无一法与人。实使其自信自悟。自证自到。具大知见。如所见而说。如所说而行。山河大地。草木丛林。相与证明。其来久矣(育王谌嗣)。

　　临江东山吉禅师

　　因李朝请问家贼恼人时如何。师曰。谁是家贼。李竖起拳。师曰。贼身已露。李曰。莫荼糊人好。师曰。赃证现在。李无语。师示以偈曰。家贼恼人孰柰何。千圣回机祇为他。遍界遍空无影迹。无依无住绝笼罗。贼贼。猛将雄兵收不得。疑杀天下老禅和。笑倒寺中古弥勒。休休。不用将心向外求。回头瞥耳贼身露。和赃捉获世无俦。真可仰。从兹不复夸伎俩。怗怗安家乐业时。万象森罗齐抚掌(育王谌嗣已上六人)。

　　杭州灵隐懒庵道枢禅师

　　吴兴四安徐氏子。初住何山。次移华藏。隆兴初。诏居灵隐。孝宗召至内殿。问禅道之要。师答曰。此事在陛下堂堂日用应机处。本无知见起灭之分。圣凡迷悟之别。第护正念。则与道相应。上为之首肯。后退居明教水安兰若。逍遥自适。尝有偈题于壁上。雪里梅花春信悉。池中月色夜精神。年来可是无佳趣。莫把家风举似人○淳熙丙申八月示微疾。书偈而逝。塔于永安(道场慧嗣)。

　　广德光孝悟初首座

　　分座日示众。举风幡话至仁者心动处。乃曰。祖师恁么道。赚杀一船人。今时衲僧也不可恁么会。既不恁么会。毕竟作么生。良久曰。六月好合酱。切忌着盐多(光孝愍嗣)。

　　曹洞宗

　　庆元天童长翁如净禅师

　　生而岐嶷。不类常童。长学出世法。参足庵鉴公于雪窦。看庭前柏树子话有省。呈颂曰。西来祖意庭前柏。鼻孔寥寥对眼睛。落地枯枝才𨁝跳。松萝亮鬲笑掀腾。鉴颔之。出世屡主名刹。来住天童。开炉上堂。召众打圆相曰。个是天童火炉。近前则烧杀。退后则冻杀。忽有个汉出来道。合作么生㘞。火炉动也。便下座○上堂。霜风号肃杀。霜叶随萧[颱-台+(癸-天+虫)]。举拂曰。看。惟有玲珑岩。崔嵬望转高。所谓天童滞货。今朝短贩一遭。莫有酬价底么。下座巡寮○上堂。外不放入。内不放出。痛下一槌。万事了毕。如何太白峰前令斩新。内外纪纲俱委悉○上堂。陆修静。陶渊明。文殊普贤。作圆相曰。咦。一款具呈。且道凭谁批判。若是孔夫子。吾无隐乎尔○师六坐道场。未言禀承。众有是请。师曰。我待涅槃堂里拈出。临终果拈香曰。如净行脚四十余年。首到乳峰。失脚堕于陷阱。此香今不免拈出。钝置我住雪窦足庵大和尚。并书辞世颂曰。六十六年。罪犯弥天。打个𨁝跳。活陷黄泉。咦从来死生不相干。掷笔而逝。塔全身于本山(雪窦鉴嗣)。

　　东谷光禅师

　　上堂。举船子覆舟因缘。颂曰。藏身处没踪迹。无影树头灵鸟宅。没踪迹处莫藏身。不萌枝上春花坼有来由。谁辨的。天晓西风拂拂吹。松钗一径争抛掷○拈僧问曹山灵衣不挂时如何。山曰。曹山今日孝满。曰孝满后如何。曰曹山好颠酒。颂曰。曹山颠酒有谁谙。醉语诳言不自惭。夜半日头当午照。骑牛背面着靴衫○颂韶国师问龙牙。天不能盖。地不能载。曰大海心中泛铁船。随波逐浪浪滔天。顺风到岸无人识。江北从来使铁钱(华藏祚嗣)。

　　云门宗

　　温州光孝巳庵深禅师

　　本郡人。上堂。龙生龙。凤生凤。老鼠养儿沿屋栋。达磨大师不会禅。历魏游梁干打哄○上堂。一九二九。相逢不出手。三九二十七。篱头吹觱栗。翻忆小释迦。双手抱屈膝。知不知。实不实。摩诃般若波罗蜜。维摩默然。普贤广说。历代圣人。互呈丑拙。君不见落花三月子规啼。一声声是一点血○上堂。风萧萧。叶飘飘。云片片。水茫茫。江干独立向谁说。天外飞鸿三两行○师品行高卓。每与同参灵隐蕴衷禅师。往来酬唱。深叹末法。难乎其人。勘验诸方。并无当意衲子。遂不付法嗣。云门一宗。自师而止矣。(中竺妙嗣)。

　　续指月录卷一
卍新纂续藏经第 84 册 No. 1579 续指月录


　　续指月录卷二

　　六祖下十八世

　　临济宗

　　庆元天童密庵咸杰禅师

　　闽之福州人。族姓郑。母梦庐山老僧入舍而生。自幼颖悟。出家后究心禅理。不惮游行。遍参知识。后谒应庵华和尚于衢之明果。华孤硬难入。屡遭诃。一日华问如何是正法眼。师遽答曰。破沙盆。华颔之。未几辞回省亲。华送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便垛根。吾有末后句。待归要汝遵(玉林琇颂云踢过眼生盲棒来头裂破迅鹞趁生禽痴庐咬枯骨○尧峰月函潜颂云千金荡尽一无存衣食终朝取别人不是五陵真侠骨回头犹恋旧头巾)○上堂。牛头横说竖说。不知有向上关棙子。有般漆桶辈。东西不辨。南北不分。便问如何是向上关棙子。何异是开眼尿床。华藏有一转语。不在向上向下。千手大悲。摸索不着。雨寒无处晒㫰。今日普请布施大众。良久曰。达磨大师。无当门齿○上堂。举婆子烧庵话。师曰。者个公案。丛林中少有拈提者。今日杰上座裂破面皮。不免纳败阙一上。也要诸方简点。乃召大众。者婆子洞房深稳。水泄不通。偏向枯木上糁花。寒灰中发𦦨。个僧孤身迥回。惯入洪涛。等闲坐断泼天潮。到底身无涓滴水。子细简点将来。敲枷打锁。则不无二人若是佛法未梦见在乌巨与么提持。毕竟意归何处。良久曰。一把柳丝收不得。和烟搭在玉栏杆○上堂。尽乾坤大地唤作一句子。担枷带锁。不唤作一句子。业识茫茫。两头俱透脱。净裸裸。赤洒洒。没可把达磨一宗。扫土而尽。所以云门大师道。尽乾坤大地。无纤毫过患。犹是转句。不见一法。始是半提。更须知有全提底时节。大小云门。剑去久矣。方乃刻舟○上堂。一个葫芦才倒地。满地葫芦尽倾倒。欲识单传直指禅。今日斗凑得恰好○僧问虚空消殒事如何。师曰。罪不重科○师晚年退居天童之太白峰。钳锤训诲。学者云集。后无疾坐逝。门人建塔于山之中峰(天童华嗣)。

　　衢州光孝百拙善登禅师

　　和州乌江闵氏子。上堂。白日闹浩浩。夜后静悄悄。长廊走波波。步步无欠少。不识主人翁。全身入荒草。撞着傅大士。问讯维摩老。卧疾毗耶城。几个知天晓。若是过量人。不向那边讨。为作么如此。喝一喝。下坡不走。快便难逢(天童华嗣)。

　　南书记

　　福州人。久依应庵华禅师。于赵州狗子无佛性话参历有年豁然契悟偈曰。狗子无佛性罗睺星入命。不是打杀人。被人打杀定。华称其脱略。绍兴初。示寂于归宗(天童华嗣)。

　　侍郎李浩居士

　　字德远。号正信。幼阅楞严。如游旧国。志而不忘。后造明果。投诚入室。应庵华禅师揕其胸曰。侍郎死后。向甚么处去。士骇然汗下。华喝出。士退参。不旬日。径跻堂奥。华深许可。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷○有鬻胭脂者。亦久参华。颇自负。士赠之偈曰。不涂红粉自风流。往往禅徒到此休。透过古今圈䙡后。却来者里吃拳头(天童华嗣)。

　　教授严康朝居士

　　湖州长兴人。见应庵华得旨。颂曰。赵州狗子无佛性。我道狗子佛性有。蓦然言下自知归。从兹不信赵州口。着精神。自抖擞。随人背后无好手。骑牛觅牛笑杀人。如今始觉从前谬(天童华嗣已上五人)。

　　泉州法石中庵慧空禅师

　　赣州蔡氏子。立春日上堂。拈拄杖卓一下曰。先打春牛头。又卓一下曰。后打春牛尾。惊起虚空。入藕丝里。释迦无路潜踪。弥勒急走千里。文殊却知落处。拊掌大笑欢喜。且道欢喜个甚么。春风昨夜入门来。便见千华生碓㭰○上堂。千家楼阁。一霎秋风。祇知襟袖凉生。不觉园林叶落。于期荐得。触处全真。其或未然。且作寒温相见○上堂。举金刚经佛告须菩提。尔所国土中。所有众生若干种心。如来悉知。何以故。如来说诸心。皆为非心。是名为心。要会么。春风得意马蹄疾。一日看尽长安花○僧问先佛垂范。禁足安居。未审是何宗旨。师曰。琉璃钵内拓须弥。僧便喝。师便打(教忠光嗣)。

　　临安净慈混源昙密禅师

　　天台卢氏子。十六圆具。习台教弃去。参大慧杲于径山。复叩泉州教忠光和尚。一日光举香严击竹因缘。豁然契悟。述偈呈光。光举玄沙未彻话诘之。无滞。光乃嘱曰。子今可见妙喜矣。师秉命即往梅阳。服勤四载○住净慈上堂。诸佛出世。打劫杀人。祖师西来。吹风放火。古今善知识。佛口蛇心。天下衲僧。自投笼槛。众中莫有天然气概。特达丈夫。为宗门出一只手。主张佛法者么。良久曰。设有也须斩为三段○上堂。举云门问僧光明寂照遍河沙因缘。师曰。平地捞鱼虾。辽天射飞鹗。跛足老云门。千错与万错(教忠光嗣)。

　　吉州青原信庵唯禋禅师

　　福之长乐李氏子。年十有一岁。出闽依盱江禅悦广公为童子。阅五白。始获僧服。一日广以佛国白公五十三知识颂。授诸维那。师侍其傍。闻止住林。有时要见十方佛。无事闲观一片心之句。便得要领。广异其根利。俾还闽谒佛心才。及东禅果西禅需诸老。时晦庵光住龟山。师往叩。一日夜半摸索净巾次。恍然大彻。黎明趋方丈通其所证。呈偈曰。业识茫茫。本无所据。昨日三更。回头一觑。一段灵光。本来独露。光不觉解颜颔之○复出岭见万庵颜于番阳荐福。入室次。应对敏捷。颜厉声曰。者福州子。被人教坏了也。一众骇愕○复往梅阳见大慧杲。杲曰。如何是佛。师曰。觌面相逢。更无别法。杲曰。如何保任。师曰。饥来吃饭。困来打眠。既而随杲北还。杲一日问曰。许多人入室。几人道得着。几人道不着。师曰。唯禋只管看。杲忽展手曰。我手何似佛手。师曰。天寒。且请和尚通袖。杲据打一竹篦曰。且道是赏你罚你。师遂以颂发挥佛祖机缘十数则。呈杲。其世尊初生颂曰。撞出头来早自错。那堪开口更称尊。当时若解深藏舌。免得闲愁到子孙。杲为之击节○绍熙三年壬子。五月十九日示疾。书偈曰。末后一句。觌面分付。拟议思量。世谛流布。遂跏趺而逝(教忠光嗣已上三人)。

　　荆州公安遁庵祖珠禅师

　　南平人。上堂。不是心。不是佛。不是物。沥尽野狐涎。趯翻山鬼窟。平田浅草里。露出焦尾大虫。太虚寥廓中。放出辽天俊鹘。阿呵呵。露风骨。等闲拈出众人前。分明是何物。咄咄○上堂。玉露垂青草。金风动白苹。一声寒雁叫。唤起未惺人(东林颜嗣)。

　　汀州报恩法演禅师

　　果州人。上堂。举俱胝竖指因缘。师曰。佳人睡起懒梳头。把得金钗插便休。大抵还他肌骨好。不涂红粉也风流(东林颜嗣)。

　　临安净慈肯堂彦充禅师

　　於潜盛氏子。首参大愚大圆诸老。后闻东林应庵颜禅师。尝谓众曰。我此间别无玄妙。祇有木扎羹。铁钉饭。任你咬嚼。师窃喜之。造谒陈所见。颜曰。据汝见处。正坐在鉴觉中。师于是愤然。将从前所得底。一时飏下。一日闻僧举南泉时人见此一株华。如梦相似。默有所契。乃曰。打草祇要惊蛇耳。次日入室。颜问那里是岩头密启其意处。师曰。今日捉败者老贼。颜曰。达磨大师性命在汝手里。师拟开口。蓦被拦胸一拳。忽大悟。直得汗流浃背。点首自谓曰。临济道黄檗佛法无多子。岂虚语耶。遂述颂曰。为人须为彻。杀人须见血。德山与岩头。万里一条铁。颜然之○上堂。世尊不说说。迦叶不闻闻。卓拄杖曰。水流黄叶来何处牛。带寒鸦过远村○上堂。举雪峰示众曰。尽大地是个解脱门。把手拽不入。师曰。大小雪峰。话作两橛。尽大地是个解脱门。用拽作么○上堂。一向与么去。法堂前草深一丈。一向与么来。脚跟下泥深三尺。且道如何即是。三年逢一闰。鸡向五更啼(东林颜嗣)。

　　婺州智者元庵真慈禅师

　　潼川人。姓李氏。出家圆具。后游讲肆。听讲圆觉。至四大各离。今者妄身。当在何处。毕竟无体。实同幻化。因而有省。作颂曰。一颗明珠。在我者里。拨着动着。放光动地。以呈诸讲主。无能晓之者。因南游。至庐山圆通挂搭。时卍庵颜禅师为西堂。为众入室。举僧问云门拨尘见佛时如何。门曰。佛亦是尘。师随声便喝。以手指胸曰。佛亦是尘。问了答了。直下翻身。劝君更尽一杯酒。西出阳关无故人。颜深颔之○颂尘尘三昧曰。钵里饭。桶里水。别宝昆仑坐潭底。一尘尘上走须弥。明眼波斯笑弹指。笑弹指珊瑚枝上清风起(东林颜嗣)。

　　成都昭觉绍渊禅师

　　上堂。镕瓶盘钗钏作一金。搅酥酪醍醐成一味。如是宾主道合。内外安和。五位君臣齐透。四种料拣一串。放行。则细雨蒙蒙。秋风飒飒。把住。则空空如也。谁敢正眼觑着。且道放行为人好。把住为人好。等闲一似秋风至。无意凉人人自凉(东林颜嗣)。

　　徽州简上座

　　参大慧杲于径山。时卍庵颜禅师为首座。一日为众入室。颜问曰。一二三四五六七。明眼衲僧数不出。你试数看。师便喝。颜曰。七六五四三二一。你又作么生。师拟对。颜便打出曰。你且莫乱道。师于言下有省。遽呈偈曰。你且莫乱道。皮毛卓竖寒。只知梅子熟。不觉鼻头酸○颂狗子无佛性话曰。赵州老汉。浑无面目。言下乖宗。神号鬼哭(东林颜嗣已上六人)。

　　福州鼓山木庵安永禅师

　　闽县吴氏子。弱冠为僧。未几谒懒庵需于云门。一日入室次。需曰。不问有言。不问无言。世尊良久。不得向良久处会。随后便喝。师当下契悟。作礼曰。不因今日问。争丧目前机。颜许可之。住后上堂。拈拄杖。临济小厮儿。未曾当面道着。木庵今日全身放憨。也要诸人知有。掷拄杖下座○僧问须弥顶上。翻身倒卓时如何。师曰。未曾见毛头星现。曰恁么则倾湫倒岳去也。师曰。莫乱做。僧便喝。师曰。雷声浩大。雨点全无(西禅需嗣)。

　　温州龙翔柏堂南雅禅师

　　上堂。瑞峰顶上。栖凤亭边。一杯淡粥相依。百病蒙头打坐。二祖礼三拜。依位而坐。已是周遮。达磨老臊胡。分尽髓皮。一场狼籍。其余之辈。何足道哉。柏堂恁么道。还免诸方简责也无。拍绳床。不合停囚长智(西禅需嗣)。

　　福州天王志清禅师

　　上堂。竖起拂子云。者个。天不能盖。地不能载。遍界遍空。成团成块。到者里。三世诸佛向甚么处摸索。六代祖师向甚么处提持。天下衲僧向甚么处名邈。除非自得自证。便乃敲唱双行。虽然如是。未是衲僧行履处。作么生是衲僧行履处。是非海里横身入。豺虎丛中纵步行(西禅需嗣)。

　　南剑剑门安分庵主

　　谒径山大慧。行次江干。仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂仍返西禅。懒庵迎之。付僧伽黎。后庵居剑门。化被岭表(西禅需嗣已上四人)。

　　临安灵隐妙峰之善禅师

　　吴兴刘氏子。高曾祖父。皆登膴仕。师生纨绮中。资性高洁。年十三。即辞家祝发。经论一见。辄了大意。参佛照光于郧山。以风幡话契旨。印之以偈。有今日与君通一线。斩钉截铁起吾宗之句。复游衡湘。还入匡庐。卓锡妙高峰下。面壁十年。学者尊之曰。妙峰禅师。后分座于雁山能仁。晚居灵隐。密迩行阙。轮蹄凑集。师掩户无所将迎。公卿贵人。一或见之。寒温而已。会天童虚席。时郑清之秉钧轴。具疏劝请。勉师必赴。师曰。老僧年逾耄矣。尚夜行不休乎。辞弗就○灵隐上堂。举云门普请搬柴次。乃抛下柴片曰。一大藏教。祇说者个。大小云门。只见锥头利。不见凿头方○示众。久参高士。眼空四海。鼻孔撩天。见也见得亲。说也说得亲。行也行得亲。用也用得亲。只是未识老僧拄杖子在。何故。将成九仞之山。不进一篑之土○端平二年。师将示寂。澡身趺坐。书偈曰。来也如是。去也如是。来去一如。清风万里。书毕而逝。寿八十四。腊七十一。火浴获舍利不可数计。瘗于灵隐之西冈(育王光嗣)。

　　临安净慈退谷义云禅师

　　福州黄氏子。幼业儒。既冠。游国学。因读中庸有所悟入。祝发具戒后。佛照光为之印可。住净慈上堂。奔流度刃。疾𦦨过风。啐啄同时。崖州万里。有底道。如人学射。久习则巧。殊不知未彀已前中的。早涉迂回了也。赵州到茱萸。靠却拄杖即且置。只如孚上座道。圣箭折也。意作么生。喝一喝。若不同床睡。焉知被底穿○上堂。举首山拈竹篦示众曰。唤作竹篦则触。不唤作竹篦则背。汝等诸人。唤作甚么。叶县省近前掣竹篦拗作两橛。抛向阶下。却曰是甚么。山曰瞎。省便礼拜。师曰。临济一宗。扫土而尽○开禧二年五月示寂(育王光嗣)。

　　临安北涧敬叟居简禅师

　　潼川王氏子。阅卍庵语有省。后参佛照光禅师。机契。追随甚久。出世天台报恩光孝。退居飞来峰之阴。大参真西山。时为江东部使者。以东林云居力致之。师高卧不起。后奉旨迁净慈。上堂。识者一。万事毕。了事衲僧。一字不识。直饶恁么。未称全提。禹力不到处。河声流向西○上堂。举赵州一日入僧堂曰。有贼有贼。见一僧便捉住曰。贼在者里僧曰不是。某甲。州托开曰。是即是。祇是你不宜承当师曰。赵州收处太危。放去太急。净慈则不然。家贼难防。家财必丧。卓拄杖。只可错捉。不可错放○颂世尊初生话曰。一声哇地便吒哩。突出如斯大阐提。此土西天起殃害。堂堂洗土不成泥淳淳祐丙午春示疾。索笔书偈。纸尾复书四月一日珍重六字。至期。假寤寐而逝。寿八十三。腊六十二。葬全身于月堂昌禅师塔侧。遵遗命也。有北涧集十九卷行世(育王光嗣)。

　　临安径山浙翁如𤥎禅师

　　台州周氏子。上堂。拈拄杖。蒋山唤者个作拄杖子。诸人亦唤者个作拄杖子。还有缁素也无。阑干虽共倚。山色不同观○维摩赞曰。毗耶示疾放憨痴。添得时人满肚疑。不是文殊亲勘破。者些毛病有谁知(育王光嗣)。

　　福州东禅性空智观禅师

　　上堂。举盐官国师因僧问如何是本身卢舍那。国曰。与老僧过净瓶来。僧将净瓶至。国曰。却安旧处着。僧再问。国曰。古佛过去久矣。师曰。盲者难以与乎文彩。聩者难以与乎音声。者僧既不荐来机。国师只成空设。云门道。无朕迹。扶国师不起。雪窦曰。直得一手指天。一手指地。争得扶也扶国师不起。以拂子画一画。前来葛藤。一时画断。且道如何是本身卢舍那。掷拂子下座(育王光嗣)。

　　湖州上方朴翁义铦禅师

　　上堂。举赵州因僧问狗子还有佛性也无。州曰无。师颂曰。狗子佛性无。还他大丈夫。是非虽入耳。壁上挂葫芦○赞达磨像曰。一言已出驷难追。赖得君王放过伊。杨子江心航折苇。浪头何似问头危(育王光嗣)。

　　临安灵隐铁牛印禅师

　　上堂。举南泉示众曰。王老师自小养一头水牯牛。拟向溪东放。不免食他国王水草。向溪西放。亦不免食他国王水草。不如随分纳些些。总不见得。颂曰。不如随分纳些些。唤作平常事已差。绿草溪边头角露。一蓑烟雨属谁家(育王光嗣)。

　　庆元育王空叟宗印禅师

　　西蜀人。上堂。据虎头。收虎尾。第一句下明宗旨。直饶句下宗旨明。拈来犹较十万里。何故。大慧祖师于此悬羊头。卖狗肉。佛照老人于此冒姓名。佃官田。小比丘来坐断芳尘。毕竟如何施设。拈拄杖。平生无所有。只此一枝藤○上堂。大道坦然。离名离相。刬除则失旨。建立则乖宗。从上佛祖。古今知识。显大机。彰大用。尽是关空锁梦。过犯弥天。印上座裂破面皮。还免得么。良久拍禅床曰。不入惊人浪。难逢称意鱼(育王光嗣)。

　　庆元育王秀嵓师瑞禅师

　　上堂。举道吾和尚曰。高不在绝顶。富不在福严。乐不在天堂。苦不在地狱。相识满天下。知心能几人。大慧和尚曰。高在绝顶。富在福严。乐在天堂。苦在地狱。谁知席帽下。元是旧时人。大众。二大老随机应用即不无。若是衲僧门下。未梦见在。且道衲僧门下作么生。良久云。不是知音者。徒劳话岁寒○上堂。举灌溪参临济。济搊住灌溪。溪曰。领领。济乃托开。师颂曰。雨散云收后。崔嵬数十峰。倚阑频顾望。回首与谁同○上堂。举演化大师问报慈。如何是真如佛性。慈曰。谁无。化不契。复请益护国。国曰。谁有。师曰。谁无谁有全机道。言下翻身不唧𠺕。直饶未举已先行。错认簸箕作熨斗。阿呵呵。若人自解倒骑驴。一生不着随人后(育王光嗣)。

　　庆元天童无际了派禅师

　　上堂。三五十五。月圆当户。然虽匝地普天。要且秋毫不露。对景凭谁话此心。令人翻忆寒山子○上堂。诸人十二时中。上来下去。折旋俯仰。起居问讯。瞒崇恩一点不得。只今坐立俨然。宾主交参。面面相睹。崇恩亦瞒诸人一点不得。既然彼此不相瞒。为什么自作障碍。喝一喝。因风吹火。用力不多○上堂。释迦老子。昔向今辰。入大寂定。堪笑天下丛林。刻舟求剑。二千余年。区区不已。崇恩今日不动神机。捩转瞿昙鼻孔。不图打草惊蛇。只要大家相见。汝等诸人。各宜仔细观瞻。莫教错过。遂合掌曰。不审不审(育王光嗣)。

　　庆元天童海门师齐禅师

　　尝口诵华严。诣各殿堂行香。及回方丈。已毕全部。行香告众。众皆不信。师乃令八十一人。各执一卷。师升座诵一卷毕。其八十一人。各闻诵自所执经。始知师为华严菩萨应世云(育王光嗣)。

　　江州云居率庵梵琮禅师

　　上堂。举百丈野狐话。颂曰。百丈野狐。石女无夫。一回泪出。沧海干枯○浴佛上堂。且喜今朝降独尊。率庵无物庆生辰。只将一霎蔷薇露。洗出湖山净法身(育王光嗣)。

　　庆元育王孤云权禅师

　　上堂。举僧问雪峰。古涧寒泉时如何。峰曰。瞪目不见底。僧曰。饮者如何。峰曰。不从口入。又问赵州古涧寒泉时如何。州曰苦。僧曰。饮者如何。州曰死。师曰。一人随波逐浪。一人截断众流。检点将来。总欠会在。今日有问育王。古涧寒泉时如何。祇对他道。须是亲见雪峰。饮者如何。问取赵州(育王光嗣)。

　　石庵正玸禅师

　　得法于育王。后归湖上。偈曰。鸟不惊飞水不流。碧潭空阔冷涵秋。一丝头上无香饵。风辊芦花落钓舟(育王光嗣共十四人)。

　　福州鼓山宗逮禅师

　　上堂。世尊道。应如是知。如是见。如是信解。不生法相。喝一喝。玉本无瑕却有瑕(东禅岳嗣)。

　　临安径山德灊禅师

　　号寓庵。兴化人。初住径山。至山门弹指一下。便入(东禅岳嗣)。

　　福州鼓山石庵知玿禅师

　　僧问坐断云山事已彰。可怜云水自茫茫。今日石门通一线。端然衣锦便还乡。还乡一曲作么生唱。师曰。罕遇知音。曰祇如未跨石门一句。作么生道。师曰。百杂碎。曰已跨石门。又作么生。师曰。依旧却囫囵。曰直得大顶峰点头。鼓山屴崱震动。师曰。未为分外。曰祇今晏国师。抚掌呵呵大笑曰。幸得与老师相见去也。师曰。不是冤家不聚头。僧礼拜。师曰。放汝三十棒○上堂。语是谤。默是诳。不语不默。转增虚妄。喝一喝。春风吹落桃李华。淡烟疏雨笼青嶂(东禅岳嗣已上三人)。

　　庆元育王笑翁妙堪禅师

　　慈溪毛氏子。参无用全禅师于天童。全问曰。行脚僧。游山僧。师曰。行脚僧。全曰。如何是行脚事。师以坐具便摵。全曰。此僧敢来者里捋虎须。俾参堂去○用室中每示狗子无佛性话。一日师拟开口。全以竹篦劈口便[翟*支]。师应声呈偈曰。大涂毒鼓。轰天震地。转脑回头横尸万里。全颔之。即命侍香。已而报恩约公至。请师分座。太守程公。请出住妙胜。未几诏住灵隐。卫王以大慈完美。请师开山。及王薨。师庵居上柏。台州使君陈公。以瑞岩邀师。无何江心牒至。监丞史公强之乃起。净慈诏下。丐辞不允。大参余公书来。不可重违君命○明年荆湖总臣。奏令僧道买紫衣师号。俾以师号住持。师谓若是。则千金之子。皆可主法。我道殆矣。奏疏殿陛。上书庙堂。其议遂寝○诏徙天童。力辞。东归翠岩。筑室。奉先世香火○育王虚席。复有旨起师。再辞不许。乃奉诏。上堂。膏雨及时。江山如洗。幽鸟语乔林。残红随流水。可怜盲聋喑哑人。不识此方真教体○后天童除书再至。大参赵公。复请主净慈。悉谢之。示疾书遗表。作寺丞张公书。请主后事。通守永嘉曹公来问疾。从容叙世契。移顷书偈曰。业镜高悬。七十二年。一槌击碎。大道坦然。置笔泊然而逝(天童全嗣)。

　　临安灵隐石鼓希夷禅师

　　上堂。举琅玡觉法华举相见公案。颂曰。闻名不如见面。见面不如闻名。此地无金二两。俗人沽酒三升○上堂。举南泉曰。文殊普贤。昨夜三更。起佛见法见。每人与三十棒。趁出院也。赵州曰。和尚棒。教谁吃。南泉曰。且道王老师过在甚么处。赵州礼拜而出。颂曰。春风吹落碧桃华。一片流经十万家。谁在画楼沽酒处。相邀来吃赵州茶(天童全嗣)。

　　幽州盘山思卓禅师

　　上堂。拈拄杖曰。登山涉水。全藉者人。掷拄杖曰。相见易得好。共住难为人○上堂。寂寂惺惺。有气死人。惺惺寂寂。无用顽石。嘻。下载清风付与谁(天童全嗣)。

　　庆元雪窦野云处南禅师

　　上堂。百计推寻。永不见面。一时休去。在处逢渠。长连床上。吃粥吃饭。取饱为期。我且问你。常住一粒米。是几番过手○上堂。斩钉截铁。特地乖张。就下平高。衲僧笑具。皇觉到此。有理难伸未审诸公如何理论(天童全嗣)。

　　福州雪峰灭堂了宗禅师

　　上堂。空索索。冷冰冰。清虚之理。毕竟无身。为什么却有许多烟雨。会得么。若会得。七种供养诸人。若会不得。滴水难消(天童全嗣)。

　　相国钱象祖居士

　　初守金陵。尝游保宁。问道于无用全公。有所契入。后于乡里建接待十所。皆以净土极乐名之。创止庵为栖息之所。自左相辞归。精修净业○嘉定二年。闰二月得微疾。有问起居者。则曰不贪生。不怖死。不生天上。不生人中。惟当往生净土耳。言讫。趺坐而化(天童全嗣已上六人)。

　　临州乾元宗颖禅师

　　上堂。卓拄杖。性燥汉。祇在一槌。靠拄杖。伶俐人。不劳再举。而今莫有伶俐底么。良久曰。比拟张麟。免亦不遇(西禅净嗣)。

　　兴化华严别峰云禅师

　　西禅印证后。初住福州支提。迁福泉华严。上堂。千种言。万般解。只要教君长不昧且道不昧个什么。唤作竹篦则触。不唤作竹篦则背。○上堂。弥勒大士。朝入伽蓝。暮成正觉。总似者般钝汉。有甚用处。直饶隔山望见支提双童峰。便回去。脚跟下好与三十(西禅净嗣)。

　　福州中济无禅立才禅师

　　上堂。举赵州和尚吃茶去话。颂曰。赵州逢人吃茶。谁知事急出家。翻手作云作雨。顺风撒土撒沙。引得洞山无意智。问佛也道三斤麻○读此庵语录偈曰。南海波斯持密咒。千言万语少人知。春风一阵来何处。吹落桃华三四枝(西禅净嗣已上三人)。

　　湖州何山月窟慧清禅师

　　上堂。举天台韶国师初参法眼。因僧问法眼。如何是曹源一滴水。眼曰。是曹源一滴水。韶闻豁然开悟。颂曰。曹源一滴水。相骂饶接㭰。鷃省空啾啾。骅骝已千里(华藏演嗣)。

　　建宁仙州山吴十三道人

　　每以己事叩诸禅伯。茫无入路。及参开善谦得法。后结茅于其左。遂往给侍○绍兴庚申三月八日夜。释然启悟。呈偈曰。元来无缝罅。触着便光辉。既是千金宝。何须弹雀儿。善答曰。啐地折时真庆快。死生凡圣尽平沈。仙州山下呵呵笑。不负相期宿昔心(开善谦嗣)。

　　如如居士颜丙

　　有僧举南泉有主沙弥话问。士以颂答之曰。解把一茎茅草。唤作丈六金身。会得头头皆是道。眼中瞳子面前人○颂子湖狗话曰。贫家无所有。只养一只狗。便是佛出来。也须遭一口(雪峰然嗣)。

　　明州育王妙智从廓禅师

　　闽之长溪林氏子。幼颖悟。喜闻出世法。十五祝发受具。时闽中多有道之士。悉往从之游。后依大圆。圆门风孤峻。始龃龉。久之豁然有得。服勤数载。大圆抚之。以为类己。后出世育王。孝宗诏舍利入禁中供养。亲睹殊胜。召对碧琳堂。帝问舍利从何发现。师奏曰。从陛下圣心发现。上大悦○晚年建庵于乌石。杜门不与世接。示微恙而逝(育王璞嗣)。

　　庆元天童息庵达观禅师

　　义乌赵氏子也。初参应庵。次见无庵于道场。后于净慈水庵室中。明得二老垂手处。一语破的而返。至龙翔柏堂分第一座○后阅四刹。被旨升灵隐。上堂。举二祖问达磨安心公案。颂曰。长安深夜雪漫漫。欲觅心安转不安。总使言前开活眼。那知已被老胡谩(净慈一嗣)。

　　袁州仰山简庵嗣清禅师

　　上堂。举达磨大师一日谓门人曰。时将至矣。汝等盍各言所得乎。最后慧可出礼三拜。依位而立。磨曰。汝得吾髓。师颂曰。捏目生华立问端。得他皮髓被他谩。者般瞎汉能多事。六月无霜也道寒(净慈一嗣已上二人)。

　　常州华藏伊庵有权禅师

　　临安昌化祁氏子。年十四得度。十八岁参礼佛智裕于灵隐。时无庵全居第一座。室中以从无住本。建一切法问之。师久而有省。答曰。暗里穿针。耳中出气。庵可之。遂密付心印。尝夜坐达旦。行粥者至。忘展钵。邻僧以手触之。师感悟。说偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船○佛智尝问心包太虚。量廓沙界时如何。师曰。大海不宿死尸。智抚其座曰。此子他日。当据此座。呵佛骂祖去在。师益自韬晦。复见应庵华于归宗。参大慧杲于径山。洎无庵全禅师住道场。命师分座○上堂。今朝结却布袋口。明眼衲僧莫乱走。心行灭处解翻身。喷嚏也成狮子吼。旃檀林。任驰骤。剔起眉毛顶上生。剜肉成疮露家丑○淳熙庚子秋。示微疾。书偈趺坐而逝。茶毗齿舌不坏。获五色舍利无数。葬于横山。余骼塔万年寺左(道场全嗣)。

　　明州天童痴钝智颖禅师

　　举达磨见武帝因缘。颂曰。提起须弥第一锤。玉关金锁击难开。重施背踏空劳力。应悔迢迢万里来(焦山体嗣)。

　　镇江金山退庵道奇禅师

　　僧问雪峰道。望州亭与汝相见了也。意旨如何。师曰。左眼半斤。曰乌石岭与汝相见了也。作么生。师曰。右眼八两。曰僧堂前与汝相见了也。又且如何。师曰。鼻孔大头向下。曰只如鹅湖骤步入方丈。保福入僧堂。此意又作么生。师曰。水向石边流出冷。风从华里过来香(径山印嗣)。

　　婺州三峰印禅师

　　上堂。举百丈野狐话。颂曰。不落不昧。诬人之罪。不昧不落。无绳自缚。可怜柳絮随春风。有时自西还自东(双林用嗣)。

　　庆元径山蒙庵元聪禅师

　　福州朱氏子。晦庵会中得心要。众推为高弟。庆元三年。自福之雪峰。被旨迁径山。上堂。举药山首造石头之室。便问三乘十二分教。某甲粗知。尝闻南方直指人心。见性成佛。实未明了。伏望指示。颂曰。恁么也不得。不恁么也不得。恁么不恁么总不得。子作么生。山罔措。头曰。子因缘不在此。且往马大师处去。山禀命礼马祖。仍申前问。祖曰。我有时教伊扬眉瞚目。有时不教伊扬眉瞚目。有时扬眉瞚目者是。有时扬眉瞚目者不是。汝作么生。山于言下契悟。便礼拜。祖曰。汝见甚么道理。便礼拜。山曰。某甲在石头。如蚊子上铁牛。祖曰。汝既如是。善自护持。师颂曰。倒腹倾肠说向伊。不知何故尚迟疑。只今便好猛提取。莫待天明失却鸡○上堂。举玄沙见僧礼拜次。乃曰。因我得礼你。颂曰。因我得礼你。莫放屁撒屎。带累天下人。错认自家底(龟峰光嗣)。

　　平江万寿月林师观禅师

　　俗姓黄。福州侯官人。僧问三圣道。逢人则出。出则不为人。意作么生。师曰错。曰兴化道。逢人则不出。出则便为人。意作么生。师曰错。僧曰。兴化旗枪倒卓。三圣肝胆齐倾。师曰。引不着。曰只如今日和尚作么生为人。师曰。一棒一条痕(大洪证嗣)。

　　常德德山子涓禅师

　　潼川人也。上堂。见见之时。见非是见。见犹离见。见不能及。喝一喝。鲸吞海水尽。露出珊瑚枝。众中忽有个衲僧出来道。长老休寐语。却许伊具一只眼(大沩行嗣)。

　　万松坏衲大琏禅师

　　赞出山相偈曰。行满功圆彻骨穷。不胜羸瘦发髼松。弥天罪过今无数。毗舍耶中一款供(云居会嗣)。

　　温州龙鸣在庵贤禅师

　　上堂。举崇寿示众曰。识得凳子。周匝有余。云门道。识得凳子。天地悬殊。师曰。崇寿老汉。坐杀天下人。云门大师。走杀天下人。龙鸣则不然。识得凳子。四脚着地。要坐便坐。要起便起(万年贲嗣)。

　　潭州大沩咦庵鉴禅师

　　会稽人。上堂。木落霜空。天寒水冷。释迦老子。无处藏身。折东篱。补西壁。撞着不空见菩萨。请示念佛三昧。也甚奇怪。却向道。金色光明云。参退吃茶去○上堂。举罽宾国王问师子尊者蕴空公案。颂曰。尊者何曾得蕴空。罽宾徒自斩春风。桃华雨后已零落。染得一溪流水红(万年贲嗣)。

　　庆元瑞岩景蒙禅师

　　温之平阳邵氏子。年十三祝发。习台教。知名相之学。不足了大事。去参育王裕。裕问师乡里。师曰。永嘉。曰还识永嘉大师否。师未及答。批颊而出。寝食不安者累月。忽闻钟声而悟。即造室中。裕复理前问。师曰。即日恭惟和尚尊体。起居万福。裕曰。如何是向上事。师拟对被逐。次日再造室次。裕方发问。师抗声曰。老汉今日败关也。一拍而出。裕叹曰。俊哉○因省母归里。龙翔贲一见深器之。问曰。言无展事话不投机承言者丧滞句者迷祇如言诠不及处。如何通个消息。师以左手画一圆相。贲以拂子击左。师又画以右手。贲以拂子击右。师又画于手中。以两手拓呈。贲以拂子当中画一画。师礼拜而立。贲大笑曰。三十年拣苗。今日得此乌喙。遂令执侍。尽揭底蕴(万年贲嗣)。

　　庆元天童雪庵从瑾禅师

　　永嘉楠溪人。俗姓郑。礼普安院子回落发。谒心闻贲于瑞岩。一日入室。贲举红炉片雪问。师拟答。忽领旨。留侍三年。入闽。见佛智于西禅。问甚处来。师曰。四明。智曰。曾见憨布袋么。师便喝。智便打。师接住拳曰。和尚不得草草。智曰。瞎汉过者边立。时贲主江心。师归省。命充维那。一日问师。一喝分宾主。照用一时行。如何是一喝分宾主。师便喝。贲曰。者一喝是宾是主。师曰。宾则始终宾。主则始终主。贲笑曰。汝又眼花了。师即呈偈曰。一喝分宾主。依然又眼花。倒翻筋斗去。踏杀死虾蟆○庆元六年七月二十三日。索浴更衣。书偈投笔而寂。寿八十四。腊七十。全身葬心闻贲禅师塔右(万年贲嗣○已上四人○此据箬庵存稿补入又查觉浪所著禅灯正宗所载直翁净嗣亦同名同号机缘一则附刊备考○雪庵从瑾禅师僧请益倩女离魂话师示以颂曰南枝向暖北枝寒何事　春风有两般凭杖高楼莫吹笛大家留取倚阑干)。

　　曹洞宗

　　襄州鹿门觉禅师

　　参长翁净禅师。值净上堂。举灵云见桃花悟道因缘。颂曰。一个乌梅似本形。蜘蛛结网打蜻蜓。蜻蜓落了两边翅。堪笑乌梅咬铁钉。师不觉失笑曰。早知灯是火。饭熟几多时。后承印记。出住鹿门。示众曰。尽大地是学人一卷经。尽乾坤是学人一只眼。以这个眼。读如是经。千万亿劫。常无间断。诸人还看读得么。如看读得。老僧请他吃个无米油糍○尝作五位正偏颂曰。正中偏。月黑云龙午夜天。佛祖无踪凡圣尽。个中谁辨往来源○偏中正。金井玉盘秋水冷。海天红日已生东。余辉不照毗卢顶○正中来戴角披毛知几回。应物转身全得妙。云收终不露崔嵬○兼中至。觌面谁能容拟议。手提妙印不当风。大用繁兴岂凝滞○兼中到。无舌童儿方会道。拨尘何处得逢渠。撒手回途还得妙(天童净嗣○近有位中符禅师博极群书。查有鹿门觉亲见芙蓉楷机缘云。觉问。笳笳曲子。不堕五音。韵出青霄。请师吹唱。楷曰。木鸡啼夜半。铁凤叫天明。觉曰。恁么则一句。曲含千古韵。满堂云水尽知音。楷曰。无舌童儿能继和。觉曰。作家宗师人天眼目。楷曰。禁取两片皮。觉从此契悟。位中所著大统竟削去传灯丹霞真歇宗珏足庵如净五世。但传灯入藏已久。指月盛行于世。即位中向年所刻洞宗续灯及拈颂诸本皆递代相承并未改削。一旦以北直僧塌来青州塔记忽翻旧案。谓天童净下鹿门觉。即是芙蓉楷下净因觉。夫净因嗣芙蓉。五灯中自有列传。及上堂法语与鹿门何涉。误并两人为一人。不知有何所据。紊乱世次。余深痛之。近读鼓山霈和尚辨谬一书。知位中所据青州塔记其伪有三。夫塔记既是自叙。何以略于问道机缘而详于出处。岁月无他。不过以岁月为辨论张本是其所长耳。其伪一也。又叙得法原由。而于本师师翁师伯皆直叱其名曰。政和间参襄州鹿门自觉。觉使见芙蓉楷。道经邓州得谒丹霞淳迹。此数语乃是老师大衲为后生晚辈作传口气。岂是自叙之词。不过以见芙蓉丹霞为改鹿门为净因之张本耳。其伪二也。又叙示寂颠末云。皇统九年腊八亲书塔记十二亥刻示寂。试问此数语为是未死之先预为叙耶。抑亦死后复起再叙耶。其伪三也。有此三伪。乃欲据削从上五代世系。位中欲借以欺人而不知实自欺耳。盖代人草创润色是位中平日手段。如青州辨无机缘便作出一段机缘。鹿门觉上堂语便安入净因章中。安知其不能改塔记乎。若塔记果是恁么说话。则此记亦不足信矣。何况彼之谬书乎。是编也。悉从传灯世系指月定本相次而成。并不誵讹。读者其识诸)。

　　续指月录卷二
卍新纂续藏经第 84 册 No. 1579 续指月录


　　续指月录卷三

　　六祖下十九世

　　临济宗

　　夔州卧龙破庵祖先禅师

　　蜀之广安王氏子。从罗汉院德祥出家。闻缘老宿住昭觉。往参扣语契。令奉圆悟香火。一日从方丈前过。缘问庵头有人么。师云。无人。语未竟。缘劈胸与一拳云。你聻。师忽有省。出峡依澧州德山涓公祝发受具。遍叩诸方。抵苏之万寿。值雪夜坐。自念行脚数年。未得悟彻。正闷闷间。忽见钟动趋后架。举首见照堂二字。疑情顿释。既而见水庵一于双林。水曰。师子尊者。被罽宾斩却头且置。你道西天胡子。为什么无须。师曰。非双林不举此话。水曰。作家禅客。师曰。心不负人。面无惭色。水遂以手拓开。师曰。勘破了也。迨水庵谢事。往参密庵杰和尚。杰即命师典客。一日杰对旁僧举不是风动。不是幡动语。师闻豁然大悟。次日杰遇师于寮前。谓师曰。总不得作伎俩。试露个消息来。师应声曰。方丈里有客。杰呵呵大笑○杰迁蒋山。师侍行。亲炙凡五载。尽得旨要。辞还蜀。杰送以偈曰。万里南来川䖃苴。奔流度刃叩玄关。顶门[翟*支]瞎金刚眼。去住还同珠走盘○师至夔州。尚书杨公辅以卧龙请。未几辞去。复游吴中。首众于径山灵隐。后住常州荐福。真州灵岩。苏州秀峰穹窿。杨和王请住湖州资福。最后约斋张公镃。请师于慧云开山。凡六坐道场○师首众灵隐。时有道者。请益胡孙子捉不住。愿垂开示。师曰。用捉他作什么。如风吹水。自然成文。时无准侍傍大悟。(木陈忞颂云至仁天子调玉烛宇宙风清八百州寸刃不施王化遍一人端拱坐龙楼○箬庵问颂云人居大国方知贵水到潚湘一样清蓦地江湖风浩荡一时吹彻涣春冰)上堂。举杨岐乍住屋壁疏。满床尽撒雪珍珠。缩却项。暗嗟吁。翻忆古人树下居。师曰。杨歧斗胜不斗劣。秀峰斗劣不斗胜。秀峰乍住没亲疏。个个尽怀沧海珠。满眼湖山看不足。释迦弥勒是他奴○上堂。举东山和尚道。如何是禅。阎浮树在海南边。近则不离方寸。远则十万八千。毕竟如何。禅禅。师云。穹窿也有个道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅禅(尧峰潜曰吹火长尖嘴)○上堂。十五日已前明似镜。十五日已后黑似漆。正当十五日又且如何。莺迁乔木频频语。蝶恋芳丛对对飞○嘉定四年六月九日。师将示寂。作手书别交游。复书偈曰。末后一句。已成忉怛。写出人前。千错万错。书讫端坐而逝。时客寓径山。遗命散骨林间。住持石桥。建塔于别峰塔之右。寿七十六。腊四十九(天童杰嗣)。

　　临安灵隐松源崇岳禅师

　　处州之龙泉吴氏子。自幼卓荦不凡。早岁慕出世法。年二十三。弃家参学。继见大慧杲于径山。杲升堂。称蒋山应庵华。为人径捷。师闻之不待旦而行。既至。入室。朝夕咨请。一日华问世尊有密语。迦叶不覆藏。汝作么生。师曰。钝置和尚。华厉声一喝。师有省。华大喜。以为法器。说偈劝使祝发○隆兴初。得度于临安白莲精舍。自是遍参诸大老。罕当其意者。乃入闽见木庵永。一日辞永。永举有句无句。如藤倚树。师曰。裂破。永曰。琅玡道。好一堆烂柴聻。师曰。矢上加尖。永曰。永兄下语。老僧不能过。其如未在。他日拂柄在手。为人不得。验人不得。师曰。为人者。使博地凡夫。一超入圣固难矣。验人者。打向面前过。不待开口。已知渠骨髓。何难之有。永举手曰。明明向道。开口不在舌头上。后当自知。逾年。见密庵于衢州之西山。随问即答。杰微笑而已。师切于究竟。至忘寝食。杰移蒋山。华藏。径山。师皆从之○一日杰挂牌为众入室次。问僧不是心。不是佛。不是物。师侍侧。豁然大悟。乃曰。今日方会木庵和尚道。开口不在舌头上也。自是机辩纵横。杰迁灵隐。师遂分座。旋出世于平江澄照。徙江阴之光孝。无为之冶父。饶之荐福明之香山。平江之虎丘○庆元三年。灵隐虚席。被旨补处。上堂。大凡扶竖宗乘。须具顶门正眼。悬肘后灵符。只如保寿开堂。三圣推出一僧。保寿掷下拄杖。便归方丈。二尊宿。等闲一挨一拶。便乃发明临济心髓。殊不知性命总在者僧手里。还有检点得出者么。昔年觅火和烟得。今日担泉带月归○居灵隐六年。法道益盛。得法者众。忽退居东庵。示微疾。作手书别诸公卿。且垂二语。以验来学曰。有力量人。因甚抬脚不起。开口不在舌头上。辞世日示众。久聚正路行者。有只不能用黑豆法。难以荷负正宗。临济佛法。到此平沈。痛哉痛哉(云居庄拈云松源老祖压良为贱若是黑豆法用得有甚奇特直须将断贯索穿过从上佛祖鼻孔方有自由分时有僧问断贯　索莫在和尚手中么庄云者瞎汉拈拄杖便打)。

　　遗书嗣法香山睦。云居开。嘱以珍重大法。复书偈曰。来无所来。去无所去。瞥转玄关。佛祖罔措。跏趺而逝。放翁陆游铭其塔(天童杰嗣)。

　　饶州荐福曹源道生禅师

　　南剑人。分座云居。出世妙果。徙龟峰。上堂。雨雪落纷纷。檐头水滴滴。良哉观世音。草里跳不出。也大屈。水底乌龟钻铁壁。咄○上堂。平旦清晨三月朝。南山苍翠插云霄。不须更觅西来意。门外数声婆饼焦。拍膝一下曰。好大哥○咏灵岩石偈曰。云去云来非有意。云来云去亦无心。有无截断灵何在。突兀一峰青到今。后住荐福。逾月示疾(天童杰嗣)。

　　庆元天童枯禅自镜禅师

　　福州高氏子。谒密庵杰于灵隐。针芥相契。遂荷印记○宝庆元年。被旨于灵隐。上堂。有句无句。如藤倚树。树倒藤枯。句归何处。良久曰。长忆江南三月里。鹧鸪啼处百花香○上堂。一拽石。二搬土。夜半日轮正卓午。老安曾牧沩山牛。南泉不打盐官鼓。报君知。莫莽卤。火里蝍蟟吞却虎○上堂。举鹤林因僧叩门。林曰。阿谁。僧曰。行脚僧。林曰非但行脚僧。我这里佛来也不着。僧曰。因甚佛来也不着。林曰。无他栖泊处。师曰。天童则不然。若有人扣门。即大开了。待他入来。便拦胸搊住曰。道道。若拟开口。便与劈胸一拳。若向者里转得身。吐得气。便请明窗下安排向上(天童杰嗣)。

　　临安净慈潜庵慧光禅师

　　化盐偈曰。合水和泥一处烹。水干泥净雪花生。乘时索起撩天价。公验分明孰敢争(天童杰嗣)。

　　太平隐静万庵致柔禅师

　　潮州陈氏子。母黄。妙喜杲和尚南迁。道经于潮。师祖父暹延礼甚谨。其母梦僧入室。遂怀妊。及诞。父母誓不以俗累羁之。芟染完具。参密庵杰于蒋山。一日入室次。杰举释迦弥勒。犹是他奴。且道他是阿谁。师曰。无地头汉。杰曰。千闻不如一见。师便殴一拳。杰擒住厉声曰。者小鬼子。见个什么。胡打乱打。师曰。更要吃一拳在。杰连挥两拳曰。打者无地头汉。师豁然大悟。遂辞去(法音𣽘颂云虚空处处着拳头这汉何曾没地头四五百条花柳巷二三千座菅弦楼)○出住太平隐静。上堂。起道树。诣鹿苑。不是向上机。传少室。续曹溪。未为性燥汉。直得无依无欲。无一法当情。犹落第二见。放过一着。卷舒在我。纵夺临时。于把住处放行。露柱灯笼活泼泼。于放行处把住。释迦弥勒是他奴。卓拄杖。且道是放行耶。是把住耶。一气不言含有象。万灵何处谢无私○上堂。东山和尚道。空门有路人皆到。到者方知旨趣长。心地不生闲草木。自然身放白毫光。师曰。东山只解无中觅有。不解有里寻无。隐静则不然。空门有路人皆到。到者方知碍处通。石上栽华还结果。到头元不假春风○师临终集众嘱曰。老僧生平无长物。只依海众常例。安寝堂两日足矣。复书偈端坐而化。越三日寺毁。众悟遗言。若有旨也(天童杰嗣)。

　　临安灵隐笑庵了悟禅师

　　姑苏人。上堂。举睦州因僧问以一重去一重即不问。不以一重去一重时如何。州曰。昨日栽茄子。今日种东瓜。颂曰。昨日栽茄子。今日种东瓜。一声河满子。和月落谁家(天童杰嗣)。

　　金陵蒋山一翁庆如禅师

　　姓范氏。福州长乐人。上堂。春雨如膏。春云似鹤。春鸟关关。春泉濯濯。揭开观音脑盖。踢倒慈氏楼阁。切莫将错就错。拍禅床曰参○上堂。过去诸如来。斯门已成就。一盲引众盲。现在诸菩萨。今各入圆明。鰕跳不出斗。未来修学人。当依如是法。赚杀一船人(天童杰嗣)。

　　平江承天铁鞭允韶禅师

　　参密庵杰。记莂后住承天。佛涅槃日上堂。老汉当年腊月八。三更半夜颠狂发。刚把长钉钉眼睛。直至如今未能㧞。山僧今日下毒手。为他㧞一拔看。便下座(天童杰嗣)。

　　学士张镃居士

　　字功甫。别号约斋。闻钟声悟道。述偈曰。钟一击。耳根塞。赤肉团边去个贼。有人问我解何宗。舜若多神面目黑。后舍宅建寺。曰慧云。请破庵先禅师开山。疏曰。舍林居为阿兰若。夫岂小缘。请宗师据曲录床。只因大事。几度遍参。遭密庵打失鼻孔。一朝拈出。向冷泉捋下面皮。不谓馨香。奚烦郑重。辞青松于北涧。穿几重出岫之云。对绿水于南湖。祝万岁如山之寿。嘉定五年。公复清灭翁文礼禅师。相继阐法。今有专祠于慧云(天童杰嗣已上十人)。

　　吉州青原净居正庵宗广禅师

　　上堂。不用爱圣。圣是假名。不用厌凡。凡是妾立。但得圣凡情尽。自然物我双忘。正恁么时。凭谁委悉。石女穿针山色秀。木人牵线海云生(青原禋嗣)。

　　临安净慈晦翁悟明禅师

　　福州人。上堂。举夹山会下一僧到高亭。才礼拜。亭便打。僧曰。特来礼拜。师何打。又拜。亭又打趁出。僧回举似夹山。山曰。会么。曰不会。山曰。赖汝不会。汝若会。即夹山口哑去。应庵华拈曰。高亭一期忍俊不禁。争柰拄杖放行太速。者僧当时若是个汉。莫道高亭夹山。便是达磨大师出来。也斩为三段。何故。家肥生孝子。国霸有谋臣。师曰。高亭夹山。门庭施设。各得其宜。但中间一人较些子。应庵和尚与么道。也是巩县茶瓶。师尝纂修联灯会要。传于丛林(鼓山永嗣○蜀中佛道无价刊载明之嗣为苦口益益嗣筏渡慈慈嗣一言显显嗣小庵密密嗣二仰钦钦嗣无念有有嗣荆山宝宝嗣铁牛远远嗣朝阳以迄聚云诸法嗣为大慧杲继绝大盛锦江俟求机语补入因嘉兴续藏止有中兴诸师语录并无苦口诸师事实耳继灯功德最大诸方幸勿吝教)。

　　临安径山藏叟善珍禅师

　　泉州南安吕氏子也。示众云。古者道。知之一字。众妙之门。又有道。知之一字。众祸之门。只者二门。入得更须出得。三世诸佛出不得。六代祖师出不得。天下老和尚出不得。何故。变铁成金易。变金成铁难○据室。者里是问讯烧香了来。老僧身边。立地底所在么。呆子。你自钝置犹可。莫来钝置老僧○自题其像曰。参禅无悟。识字有数。眼三角似燕山愁胡。面百折如赵婆呷酢。一着高出诸方。敢道饭是米做(灵隐善嗣)。

　　临安净慈东叟仲颖禅师

　　上堂曰。切忌随他觅。无劳向己求。纵横活鱍鱍。有放还有收。是甚么。一叶落。天下秋○上堂。上不在天。下不在地。中不在人。喝一喝。且道者一喝落在甚么处。若也知得。也有宾。也有主。也有照。也有用。若也不知。参退巡堂吃饭○上堂。行者行。坐者坐。左之右之。无可不可。甘露园中蒺藜。黄檗树头蜜果。才与么不与么。不与么却与么。善贾之家。不停滞货(灵隐善嗣)。

　　吉安龙济友云宗鍪禅师

　　庐陵王氏子。幼喜趺坐。年十二出家。十九剃发受具。二十二参方。首谒妙峰。值佛涅槃日。峰上堂。拈拄杖曰。释迦老子来也。诸人还见么。微妙净法身。具相三十二。放下拄杖曰。见你诸人不会入涅槃去也。师于言下豁然契悟。寻登吉水之东山佛顶。得修山主故址。木食涧饮。影不出山○尝自咏曰。山僧有分住烟萝。无米无钱莫管他。水似琉璃山似玉。眼前尽有许来多。后峰以法衣竹篦。并自题肖像寄师曰。妙峰孤顶草离离。横按竹篦三尺铁。只许佛顶龙济知。父子不传真秘诀○至元丁亥。忽示疾。集众嘱后事。弹指一声曰。只此是别众语也。众请偈。师不答。将二鼓。复索笔书曰。一灯在望。更无言说。大地平沉。虚空迸裂。书毕泊然而寂(灵隐善嗣已上三人)。

　　庆元育王物初大观禅师

　　鄞县横溪陆氏子。参北涧于净慈。悟旨。命典文翰。后住育王。上堂。一冬二冬。你侬我侬。暗中偷笑。当面脱空。虽是寻常茶饭。谁知米里有虫。夜来好风。吹折门前一株松(北涧简嗣)。

　　临安净慈偃溪广闻禅师

　　侯官林氏子。十八得度受具。历见铁牛印。少室睦。无际派。诸老。后参浙翁𤥎于天童。针芥虽投。自知未稳。及再参于双径。𤥎笑而问曰。汝来耶。一夕坐檐间。闻更三转。入堂曳履而蹶。如梦忽醒。翌朝造室。𤥎举赵州洗钵盂话。师将启吻。𤥎遽以拳止之。疑情当下冰释○绍定戊子。四明制阃胡公。以小净慈致之。历住香山万寿雪窦育王净慈灵隐径坞等山○开炉上堂。举赵州示众曰。老僧三十年前。在南方火炉头。有个无宾主话。直至如今无人举着。师曰。森罗万象。明暗色空。日夜举扬。赵州古佛。不是不知。只为贪程太速○上堂。杨岐眼里睛。临济顶中髓。一不成。二不是。点着不来。白云万里(径山𤥎嗣)。

　　临安灵隐大川普济禅师

　　明州奉化人。上堂。举睦州和尚。因僧问如何是祖师西来意。州曰。一队衲僧来。一队衲僧去。颂曰。一队衲僧来。一队衲僧去。打破睦州关。大地无寸土○题世尊出山相。龙章凤质出王宫。肘露衣穿下雪峰。智愿必空诸有界。不知诸有几时空。师尝纂修五灯会元行世(径山𤥎嗣)。

　　临安径山淮海原肇禅师

　　通州静海潘氏子。年十九剃染受具。参浙翁𤥎于径山。𤥎问汝何处人。师曰。淮东。𤥎曰。泗州大圣。为什么在扬州出现师曰今日又在杭州撞着。𤥎曰。且喜没交涉。师曰。自远趋风。𤥎以师警敏。欲大激发。未许参堂。才见便曰。下一转话来。拟开口即喝出。师以书上。又以颂呈。末句曰。空教回首望长安。𤥎曰。者里是什么所在。师曰。谢和尚挂搭。于是密就入室之列。命掌记室。𤥎既示寂。四明育王虚席。庙堂奏师补处。复迁杭之净慈露隐径山。其住径山。值歉余逋倦山积。僧残屋老。未几楼阁矗霄。云衲踵至。不减浙翁全盛气象。俄示疾。嘱其徒曰。为吾祔一穴于东涧。见生死不忘奉师之意。六月初十日。浴讫书偈而逝(径山𤥎嗣)。

　　婺州双林介石朋禅师

　　上堂。举明招谦禅师。一日天寒上堂。众才集。招曰。风头稍硬。且归暖处商量。便归方丈。众随至立定。招曰。才到暖室。便见瞌睡。以拄杖一时趁下。颂曰。稍硬风头早已乖。更将暖处自沉埋。反令千古成踪迹。枉吃罗山白饭来(径山𤥎嗣)。

　　庆元天童弁山阡禅师

　　举李翱参药山因缘。颂曰。贵耳而贱目。背手抽金镞。仰面看青天。箭过新罗国○僧归乡偈曰。奋志南方问正因。正因一字不曾闻。七零八落袈裟角。惹得凌霄几片云○观音大士偈曰。螺髻屈蟠春岛碧。绿衣零乱晓云寒。寻声只么随流去。说甚真观清净观(径山𤥎嗣)。

　　平江虎丘枯椿昙禅师

　　上堂。举大梅常禅师。问马祖如何是佛。祖曰。即心是佛。师曰。要知马祖落处么。水向石边流出冷。风从花里过来香(径山𤥎嗣)。

　　龙溪文禅师

　　示众。无相无形本寂寥。拟抬眸处转迢遥。蒲团静倚无余事。窗外一声婆饼焦(径山𤥎嗣)。

　　平江虎丘东山道源禅师

　　福建连江黄氏子。肄业郡之白云。游历两浙。末后到蒋山。见浙翁𤥎禅师。室中举即心即佛话有省。出世奉化清凉。迁苏州虎丘。上堂。拈拄杖曰。德山棒。临济喝。总是用过了底闲家泼具。且道虎丘将什么为人。卓拄杖。不假钳锤烹佛祖。惯将箸折搅沧溟。掷拄杖下座。建安徐直翁帅三山。以雪峰起师。至建宁光孝寺。遗偈而化(径山𤥎嗣)。

　　庆元大慈芝岩慧洪禅师

　　越州新昌人。姓朱。诞时。母梦前石佛高禅师入卧内。寤而生。师年十六。从石佛净因剃染。谒径山浙翁𤥎。𤥎问曰。汝何处人。师曰越州。𤥎曰。近离甚处。师曰净慈。𤥎曰。如何是行脚事。师拟议。𤥎色庄曰。汝前来答我。一一分晓。问着行脚事。则茫然为何所碍。师曰。今日来见和尚。𤥎曰。念汝新到。参堂去。𤥎迁天童。师再参。室中举不是心不是佛不是物。师曰。毒龙行处草不生。𤥎曰。且喜没交涉。师曰。入水见长人。𤥎便喝○忠献越王。请住崇报。上堂。住山懒慢。百事无成。教为剩语。禅亦强名。击拂子曰。夜来春睡重。一觉到天明○住石佛上堂。红尘堆里四经秋。验尽诸方碗脱丘。忽地船头轻拨转。却来屋里贩扬州。襕衫翻着。曲唱还乡。坐断千差。壁立万仞。直得韶光溢目。故园桃李争研。瑞气腾空。本地风光显现。若也顿开千眼。何妨把手同归。其或未然。善财一去无消息。楼阁门开竟日闲○临终书偈曰。六十三年前。六十三年后。腊月火烧山。虚空俱出丑。跏趺而逝(径山𤥎嗣)。

　　庆元寿国梦窗嗣清禅师

　　山阴于氏子。佛涅槃上堂。佛真法身。犹若虚空。因甚二月十五日。却向双林树下。做尽死模样。良久曰。竹影扫阶尘不动。月轮穿海水无痕○上堂。归宗斩蛇。秘魔擎叉。禾山打鼓。赵州吃茶。十字街头开铺席。见钱买卖且无赊(径山𤥎嗣共十人)。

　　湖州道场别浦法舟禅师

　　尝有鱼篮观音赞曰。月眉斜印海门孤。逐浪随波不丈夫。双手向人提掇处。却将鱼目换明珠(育王印嗣)。

　　无极观禅师

　　得法于育王印禅师。题世尊出山像曰。王宫不住个痴呆。半夜逾城真怪哉。苦行六年谁采你。计穷只得出山来(育王印嗣已上二人)。

　　庆元瑞岩无量崇寿禅师

　　上堂。举鸟窠和尚。因白侍郎问佛法大意。鸟窠曰。诸恶莫作。众善奉行。侍郎曰。三岁孩儿也解道。鸟窠曰。三岁孩儿虽道得。八十老人行不得。颂曰。恶无相貌善无形。皆自心田长养成。不露锋铓轻点破。菩提烦恼等空平(育王瑞嗣)。

　　庆元天宁无镜彻禅师

　　上堂。举岩头和尚因僧问。浩浩尘中。如何办主。头曰。铜沙锣里满盛油。颂曰。百万雄兵入汉关。威如猛虎阵如山。单刀直取颜良首。不是关公也大难(天童派嗣)。

　　鳌峰定禅师

　　赞玄沙和尚偈曰。青蓑不肯换金章。千古风流属谢郎。钓得锦鳞人不荐。夜寒沙上听鸣榔(天童派嗣已上二人)。

　　饶州荐福无文灿禅师

　　从育王堪得法。(增集续灯误入无准范嗣)宝庆三年六月。受请住荐福。次迁开先。五年复还荐福。据室。山僧今日开地狱门。普请尽大地人。造地狱业。证地狱果。若有一人成佛作祖。我誓不成正觉○上堂。天高地厚。日盈月昃。全提半提。天地悬隔。灿上座平生只会着衣吃饭。闻人说佛法二字。如风过树头。如水浇顽石。今日裂破面门。唤作长老。也欲与诸人论说一上。无端冒五六月大热。行二千里修途。一时打失了也。虽然赖有拄杖子在。拈拄杖曰。拄杖子试说看。卓一下。清平世界。切忌讹言○结夏上堂。百不知。百不会。饱吃饭。熟打睡。要得克期取证。须证如是三昧○师尝与其友知无闻书曰。住院何足道哉。近年来差堂除者何眼。可挂齿牙者能几人。使吾有口。可以吞三世诸佛。则曲录床。终身不坐又何慊。无闻以为何如。某昔者入众。见识字人。多不修细行。遂决意不作书记。诸老据位称师者。又多看不上眼。遂无意出世。今皆不遂其初矣。住院十年。名为长老。只是旧时灿上座。饮食起居。与堂僧无异。相从衲子。岁不下百数十人。遇五日捶鼓升堂。以平时在诸老间。所得细大法门。随分东语西话。断不敢以脱空话笼罩学者。亦不敢以过头语欺谩学者。说到无巴鼻无滋味处。欣然自笑。听者不必解笑也。士大夫多相知。然所知者。不过谓其读书也。能文也。解起废也。硬脊梁也。盖胆毛几茎。则知者鲜矣(育王堪嗣)。

　　福州雪峰北山信禅师

　　颂佛成道曰。六年冻得眼无光。一见明星雪后霜。担水出山频唤卖。不知江海白茫茫(何山清嗣)。

　　平江虎丘㑃堂善济禅师

　　题鱼篮观音像赞曰。云须浓妆苦强颜。为他闲事入尘寰。携来活底无人买。只作寻常死货看(天童观嗣)。

　　越州天衣啸岩文蔚禅师

　　上堂。举云门和尚示众曰。人人尽有光明在。看时不见暗昏昏。踢倒山门无厨库。此时明暗自然分(天童观嗣)。

　　柏岩凝禅师

　　作破衲颂曰。零零落落几经年。信手拈来搭半肩。午夜定回和束倒。个中消息许谁传(天童观嗣)。

　　华藏纯庵善净禅师

　　上堂。举六祖风幡话颂曰。不是风兮不是幡。白云尽处见青山。可怜无限英雄汉。开眼堂堂入死关(天童观嗣已上四人)。

　　临安径山荆叟如珏禅师

　　婺州人。依侍痴钝颖和尚。一日室中垂语。如何是佛。师遽曰。烂东瓜。侍呈颂曰。如何是佛烂东瓜。咬着冰霜透齿牙。根蒂虽然无窖子。一年一度一开花。尝作偈寄呈颖曰。钟山白刃赤身挨。几度曾经被活埋。一自人亡家破后。了知无位可安排○岁旦上堂。新岁击新鼓。普施新法雨。万物尽从新。一一就规矩。普贤大士忻欢。乘时打开门户。放出白象王。遍地无寻处。拈拄杖。惟有者个。不属故新。等闲开口。吞却法身。掷下拄杖。是什么。千年桃核里。元是旧时仁(天童颖嗣)。

　　福州雪峰大梦德因禅师

　　作布袋和尚赞曰。杖挑布袋走红尘。底事何曾见得亲。业识茫茫无本据。不知开口笑何人(天童颖嗣已上二人)。

　　临安灵隐高原祖泉禅师

　　举镜清在雪峰。一日普请次。峰曰。沩山道。见色便是心。还有过也无。清曰。古人为什么事。峰曰。虽然如是。我要共你商量。清曰。若与么。不如某甲钁地去。师拈曰。雪峰探竿在手。影草随身。若不是镜清普请。几乎狼藉。又举伏䭾密多尊者。问佛䭾难提尊者。父母非我亲。谁是最亲者。诸佛非我道。谁是最道者。颂曰。父母分明非我亲。祖师肝胆向人倾。直下若能亲荐得。优昙花发火中春(金山奇嗣)。

　　隆兴黄龙无门慧开禅师

　　杭州梁渚人。族姓梁。参月林观禅师。观令看无字话。经六年。迥无入处。乃奋志自誓曰。若去睡眠。烂却我身。每至困时。廊下行道。以头向露柱磕。一日在法座边。忽闻斋鼓声有省。述偈曰。青天白日一声雷。大地群生眼豁开。万象森罗齐稽首。须弥𨁝跳舞三台。次日入室。欲通所得。观遽曰。何处见神见鬼了也。师便喝。观亦喝。师又喝。自此机用吻合○淳祐六年。奉旨开山护国仁皇寺。上堂。若人识得心。大地无寸土。古人恁么道。黄龙即不然。若人识得心。大地尽是土○上堂。是非长短耳边风。切莫于中觅异同。要得八风吹不动。放教心地等闲空。慈受老人。只解顺水张帆。不能逆风把舵。黄龙又且不然。是非都去了。是非里荐取。何故聻。几度黑风翻大浪。未曾闻道钓舟倾○师晚年倦于槌拂。庵居西湖之上。参学者犹众。理宗召入选德殿说法。祈雨感应。来赐金襕法衣佛眼之号(万寿观嗣)。

　　兴化囊山孤峰德秀禅师

　　福州连江陈氏子。于苏之寒山祝发。上堂。举僧问雪峰如何是第一句。峰良久。僧举似长生。生曰。此是第二句。雪峰令僧问生。如何是第一句。生曰。苍天苍天。师曰。二大老与么泪出痛肠。若是第一句。要且未梦见在。忽有人问怡山如何是第一句。只向他道剑去久矣○上堂。举真净和尚曰。头陀石被莓苔褁。掷笔峰遭薜荔缠。罗汉寺里。一年度三个行者。归宗寺里。参退吃茶。大众要会么。听取一颂。天晴日头出。雨落地下湿。尽情都说了。只恐信不及(万寿观嗣)。

　　潭州石霜竹岩妙印禅师

　　进贤人。族万氏。谒月林观禅师。一日入室次。观问如何是祖师西来意。师曰。老鼠咬破灯盏。观颔之。历住数刹。后移石霜。作对月看经偈曰。未动舌头文彩露。五千余卷一时周。若言待月重开卷。敢保驴年未彻头○师晚年筑庵。曰紫霞。丞相赵公葵。燕居里第。尝延师问道。宝祐三年示寂。书偈曰。六十九年。一场大梦。归去来兮。珍重珍重。书毕泊然而逝。塔于紫霞(万寿观嗣已上三人)。

　　鼓山桧堂祖鉴(续传灯误作宗鉴)禅师

　　徐氏子也。礼钟山真剃度。往依瞎堂远。服勤五载。及归闽。参乾元颖禅师。始得大事了毕。出世滁之琅玡。无何徙真之北山。复主资福。泉守程公。延至承天。迁光孝○帅府叶公。请住鼓山。凡七载○开禧乙丑谢事。明年五月。师将顺世。乃说偈曰。平生患语多。临终更何说。尽力举似人。红炉一片雪(乾元颖嗣)。

　　徽州黄山正因禅师

　　仁和俞氏子。参育王。一夕闻霹雳声。通身汗下。拊掌大笑曰。如是如是○元世祖请说法。称旨。授圆明通应之号。一日谓弟子曰。吾二十七日去矣。至期而逝(育王廓嗣)。

　　曹洞宗

　　青州普照一辨禅师

　　精究内典。贯通宗乘。及参鹿门觉。问如何是尽乾坤。是学人一只眼。觉曰。汝被一卷经遮却也。师拟对。觉摇手曰。不快漆桶去。师言下有省。出住青州。普照迁东都万寿。当是时燕秦齐晋之间。参宗之士。皆其后学○师于青州室中。尝设百问。勘验学者。一问声前荐得。落在今时。句后承当。迷头认影。作么生是空劫已前自己(愚庵孟拈云道即不难恐落今时旁僧云请和尚道看孟打一掴云羞也不识要称禅客○龙唐柱拈云青州老人秉洞上宗纲为天下归仰大开东阁迎宾不忘重闱禁殿要识空劫已前自己么良久云从来无位次谁敢强安排)○又问二边纯莫立。中道不须安。且道甚么处相见。得个端的(百丈源拈云和尚口干叫侍者过茶来)○又问回途转位。直须戴角披毛。唤作畜生得么(愚庵孟拈云娲女不知亡国恨隔江犹唱后庭花)○又问念念释迦出世。步步弥勒下生。为甚么拟心即错。动念即乖(愚庵孟拈云富嫌千口少贫恨一身多)○又问有口赞不尽。无言心自明。是则裂破虚空。不是则鬼家活计。上人端的处。道将一句来(百丈源拈云莫装聋好)○颂浮山示投子十六题。一识自宗。问答休将句偈酬。到头佛祖一齐收。九年面壁已多事。立雪神光亦强求○二死中活。今时及尽更何亲。云锁幽岩冻琐津。堪羡岭头增意气。雪中独绽一枝香○三活中死。合头相似喜人情。水月空花镜象荣。荒径客迷芳草渡。拟将石火当天明○四不落死活。到头采汲不虚施。运水搬柴自合时。燕语未归帘幕静。晚莺啼处绿杨垂○五背舍。三峰华岳总平治。雪压寒林折冻枝。一念不生全体现。纤毫才动落阶墀○六不背舍。路阔岩高碧涧流。山花开遍接云楼。雨余何处金莺啭。不顾春残语未休○七活人剑。耳听无妨眼见闻。南山下雨北山云。动容举止方圆异。大赏将军不语勋○八杀人刀。凛凛霜风刮地生。千山冰雪路难行。未萌已落威音际。才拟玄微堕阱坑○九平尝。春来幽谷水泠泠。䇿杖优游傍钓汀。好是太平无事客。汨罗未必独醒醒○十利道拔生。少室灵山事宛然。不曾谈说不安禅。回光一句超今古。大丈夫儿谁后先○十一言无过失。默时似说说时无。迷悟刚令与道疏。莫谓人根有利钝。粗言细语不关渠○十二透脱。雪后风和晓霁天。莺吟花笑柳含烟。凤楼不宿桃源客。半夜穿靴入市廛○十三透脱不透脱。劈箭机锋着眼看。当阳趁妙哂傍观。云横谷口迷巢鸟。雪拥柴门去路寒○十四称扬。寒潭不与月为期。万古松声韵不移。眼听耳观如会得。方知佛祖密传持○十五降句。当台明镜影难藏。露柱灯笼自举扬。千圣不曾留半偈。少林已是不相当○十六方入圆。携琴玉女夜归时。凤转丹霄入紫薇。香雾喷花烟霭重。汀洲渔棹月依稀○五位颂曰。正中偏。斗柄初横半夜前。密室不然龙凤烛。广寒宫殿月当天。偏中正。木女手携无字印。失晓昆仑暗皱眉。自然羞看秦时镜。正中来。剑树刀山也自摧。玉马嘶声离月殿。九重依旧锁苍苔。兼中至。大用纵横无巧智。渔歌樵唱谒金门。太平不是将军致。兼中到。头角完全无异号。脱珍着弊入廛来。纵横踏破今时道○宾主颂。其宾中宾曰。天涯奔走几经春。负学论功日转贫。行海渊深须遍涉。义天空阔不容尘。宾中主曰。衣穿瘦骨露无余。独镇寰区晖大初。三尺匣中诛佞剑。百囊箧里荐贤书。主中宾曰。丹墀鞭静九宫开。万里江山绝点埃。脱却襕衫戴席帽。声声只道那边来。主中主曰。重岩幽邃锁烟岑。古洞龙吟雾气深。石女唱归红𦦨里。木人运步觅知音(鹿门觉嗣)。

　　庆元天童云外岫禅师

　　昌国卫人。身材眇小。精悍有余。师事直翁举公剃落。究明洞宗。尽其源底。出世慈溪石门。历象山智门。升住天童寺。上堂。闹市红尘里。有闹市红尘里佛法。深山岩崖中。有深山岩崖中佛法。山僧昨日出城门。闹市红尘里佛法。一时忘却了也。行到二十里便见深山岩崖中佛法。大众且道如何是深山岩崖中佛法。良久曰。白云淡泞。出没太虚之中。青萝夤缘。直上寒松之顶(龙唐柱拈云深山佛法云外一一发泄了也且道如何是闹市红尘里佛法楼连湖野梅花弄霁雪之天乐作行营鼓吹杂胡笳之曲)○谢首座书记藏主。上堂。以拂子打圆相曰。摩诃衍法。离四句。绝百非。又打一圆相曰。礼之用。和为贵。先王之道。斯为美。又打一圆相曰。摩尼珠。人不识。如来藏里亲收得。诸人还见么。所见不同。互有得失。天童这里毋固毋必○师不倨傲。不贪积。不私食。得施利随与人见后生益敬之。二时粥饭。必同众赴堂。一日问无印证曰。天童今日大死去也。汝作么生救。证曰。请和尚吃饭。师曰。天童今日大死去也。汝不要相救。证曰。救他作么。师又曰。天童今日大死去也。阿谁与我同行。证曰。和尚先行。某甲随后。师呵呵大笑。遂示寂(龙唐柱拈云可惜放过天童者汉我若在待云今日大死去也阿谁与我同行即与挑起钵囊横担楖𣗖看者汉去得去不得若去不得便与推倒方丈才见真狮子儿岂不俊哉)○塔全身于本山之麓(东谷光下直翁举嗣)。

　　续指月录卷三
卍新纂续藏经第 84 册 No. 1579 续指月录


　　续指月录卷四

　　六祖下二十世

　　临济宗

　　临安径山无准师范禅师

　　生于蜀之梓潼雍氏。九岁出家。长游成都坐夏。请益坐禅之法于老宿尧首座。座曰。禅是何物。坐底是谁。师昼夜体究。一日如厕。提前话有省。明年往谒佛照光于育王。光问曰。何处人。师曰。剑州。光曰。带得剑来么。师随声便喝。光笑曰。者乌头子也乱做。贫甚无赀剃发。人皆以乌头子呼之。久之复至灵隐。时破庵居第一座。同游石笋庵。庵之道者请益曰。胡孙子捉不住。愿垂开示。先曰。用捉他作甚么。如风吹水。自然成纹。师侍傍有省(牧云门颂云城门失火臭烟熏殃及池鱼尾尽焚无处更求三尺水直看振鬣上青云○箬庵问颂云气饮长虹已食牛血漫漫地照人愁因风吹火无多力春满皇都四百州)○破庵先和尚过天童扫塔。师偕往。至瑞岩云巢。留师分座。夜梦伟衣冠者。持把茅见受。翌日明州清凉专使至。师受请入院。见所谓伽蓝神姓茅。衣冠状貌。与畴昔所梦无异。升堂开法。大阐宗风。继迁焦山雪窦。被来移育王。又三年嵩少林散席。以朝命主径山。有旨召入内庭。师奏对详明。上为色动。赐金襕僧伽黎。复宣诣慈明殿升座说法。理宗垂帘而听。赐佛鉴禅师号。师居径山二十年。海众云腾。信施丰积。虽寺两遭火厄。乃旋复旋兴。为东南法席第一○师于寺前四十里。筑室百楹。接待云水。额曰万年正续。正续西数百步。结庵一区为归藏。建阁以藏后先所赐御翰。东西供奉祖师与先世香火。遇始生日为饭僧佛事。以赞冥福。盖蜀乱。师之先祀遂绝。祠奉以旌孝慕。上闻嘉叹○上堂。灵山指月。曹溪话月。递代相传。证龟成鳖。范上座。寻常一张口。挂在壁上。今日无端入者行户。未免拈出多年历日。说似诸人。且要郭大李二邓四张三。知得江南两浙。春寒秋热○上堂。若论个事。直是省要。柰何诸人自作艰难。自作障碍。所以寻常西廊东廊。见诸人和南问讯。山僧便乃低头相接。其实无他。只要诸人识得长老。是西川隆庆府人氏。若也识得。便与诸人打些乡谈。说些乡话。如今且未说你识得长老。且各自知得自家乡贯也得。还知么○淳祐戊申秋。师筑室明月池上。榜曰退耕。三月旦日。升堂示众曰。山僧既老且病。无力得与诸人东语西话。今日勉强出来。将从前所说不到底。尽情向诸人面前抖擞去也。遂起身抖衣曰。是多少。便归方丈。十五日集两序区画后事。亲书遗表。言笑如平时。其徒以遗偈为请。乃执笔疾书曰。来时空索索去也赤条条。更要问端的。天台有石桥。移倾而逝。停龛二七日。上遣中使降香赐币。奉全身葬于正续之侧。塔曰圆照(卧龙先嗣)。

　　江州云居即庵慈觉禅师

　　蜀人也。上堂。举雪峰因闽王问。拟欲盖一所佛殿去时如何。峰曰。大王何不盖取一所空王殿。王曰。请师样子。峰展两手。云门曰。一举四十九。师颂曰。空王殿样子。雪峰展两手。添得老韶阳。一举四十九。总是面南看北斗○赞船子和尚偈曰。三十余年在药山。鬼家活计岂能传。当时不得夹山老。你且柰烦撑破船○师始登云居。先一夕宿瑶田庄。梦伽蓝安乐神告曰。师于此山。只有一粥之缘。明日午后到山。晚参罢。值堂中二僧相欧。以新到例遭摈逐。师窃讶之。后数年。云居虚席。请师补处。师忻然承命。且征前梦。至瑶田庄而寂(卧龙先嗣)。

　　庆元大慈独庵道俦禅师

　　赠制鞋匠偈曰。透底工夫做已圆。须知密处自心传。脚跟着地随他转。踏到驴年也未穿(卧龙先嗣)。

　　临安灵隐石田法薰禅师

　　眉山彭氏子。初游石霜。礼雷迁塔。述偈曰。一念慈容元不隔。何须特地肆乖张。平高就下婆心切。恼得雷公一夜忙。师名由是大著。闻穹窿先道望。遂往叩。先一见知为法器。室中举世尊拈华。迦叶微笑话。师曰。焦砖打着连底冻。赤眼撞着火柴头。先异之。每于日用语默。不少假借。师于是决志依栖。与无准范。日相激砺。久乃辞去。复遍游诸老门庭。咸称赏之○后出世苏之高峰。次迁寒山。钟山虚席。庙堂奏师补处。宝庆初。迁净慈。端平二年。复迁灵隐。上堂。一径直。二周遍。衲僧会得。万别千差。庭前闲纵目。春尽尚余华。老胡不合过流沙。拍膝一下。便下座○淳祐甲辰三月望。示众曰。但得本。莫愁末。唤什么作本。唤什么作末。松柏千年青。不入时人意。牡丹一日红。满城公子醉。山僧恁么道。若有不肯底。是我同参。弟子师俊。绘师像求赞。有曰。末后一句。分付厨山。众讶之。明日忽示疾。退归宝寿。诀众而逝。窆全身于院后(卧龙先嗣已上二人)。

　　庆元天童灭翁天目文礼禅师

　　杭之临安人。姓阮氏。六岁携篮随母采桑。俄念携之者谁邪。遂有出家志。年十六剃落。谒育王佛照光和尚。问恁么来者。那个是汝主人公。师豁然领肯。一日光问是风动。是幡动。者僧如何。师曰。物见主。眼卓竖。光曰。不是风动。不是幡动。甚处见祖师。师曰。揭却脑盖。光喜其俊迈。命典书记。久之返浙西。听一心三观于上天竺。时松源岳唱道饶之荐福。室中问僧。不是风动。不是幡动。拟议即棒出。师闻之顿忘知解。遂往见之。蒙印可。得尽其旨。辞去。遍礼江淮间祖塔。时浙翁𤥎主蒋山。挽师分座○嘉定五年。约斋张公镃。请师开法临安。慧云节斋赵公。慕师高行。微服过访。师亦不问其姓名。与语终日而去。翌日奏请师住持净慈。室中每举南山筀笋。东海乌鱡话。学者拟议。师便打。莫有凑泊之者。僧问和尚见佛照时如何。师曰。石中有玉。曰见松源后如何。师曰。沙里无油○有来上座入方丈曰。某甲有状投和尚。师曰。对头在那里。来曰。和尚便是。师曰。老僧与汝有甚么冤仇。来无语。师捉住曰。冤家冤家○新到僧至。师问汝名甚么。僧曰智虎。师退身作怕势。僧拟议。师便归方丈(石杖巩颂云白浪堆中下一钩锦鳞红尾尚悠悠渔翁不计竿头事笑入芦花万倾秋)○师尤邃于易。诸儒大阐道学。师与之游。直示心法。朱晦庵问毋不敬。师义手示之。杨慈湖问不欺之力。师答以偈曰。此力分明在不欺。不欺能有几人知。要明象兔全提句。看取升阶正笏时○师将入寂。谓侍者曰。谁与我造个无缝塔。者曰。请师塔样。师良久曰。尽力画不出。遂怡然而去。阇维。弟子收舍利并遗骨。袝葬于应庵塔左。寿八十四(灵隐岳嗣)。

　　温州江心石岩希琏禅师

　　潮阳马氏子。僧问昔日佛照光禅师。因宋孝宗宣问释迦佛入山六年。所成何事。光曰。将谓陛下忘却。此意如何。师答以颂曰。大根大器大熏修。瞥转机轮向上头。万亿斯年惟一佛。雪山元不隔龙楼(灵隐岳嗣)。

　　台州瑞岩佛日云巢岩禅师

　　作经题八字偈曰。以字不成八字非。当阳拈起大家知。释迦老子舌无骨。黄叶将来吓小儿○颂灵云见桃华话曰。三月桃华烂熳红。灵云打失主人翁。随邪逐恶玄沙老。半是真情半脱空(灵隐岳嗣)。

　　华藏无碍觉通禅师

　　青苗会上堂。破一微尘出大经。鸢飞鱼跃更分明。不将眼看将心看。已是重敲火里冰。淹黑豆。昧平生。直须劫外话丰登。缲成白雪桑重绿。割尽黄云稻正青(灵隐岳嗣)。

　　临安净慈谷源道禅师

　　举丹霞然初参石头。刬佛殿前草公案。颂曰。石头刬草验英豪。懵懂丹霞眼不高。若解转身行活路。至今应不累儿曹(灵隐岳嗣)。

　　湖州道场北海悟心禅师

　　举黄檗在盐官殿上礼佛次。时唐宣宗为沙弥问曰。不着佛求。不着法求。不着僧求。长老礼拜。当何所求。檗曰。不着佛求。不着法求。不着僧求。常礼如是事。弥曰。用礼何为。檗便掌。弥曰。太粗生。檗曰。者里是什么所在。说粗说细。随后又掌。颂曰。曾施三掌触君王。佛法何曾有寸长。粗行沙门封断际。至今无地着惭惶。举唐文宗蛤蜊因缘颂曰。合水和泥底事忙。被渠点破大乖张。虽然契得君王意。争柰全身入镬汤(灵隐岳嗣)。

　　庆元雪窦大歇仲谦禅师

　　义乌应氏子。幼见傅大士心王铭。矢志出家。初参息庵。庵器而抑之曰。汝儒者习气不除。焉能学道。要到大休大歇田地。如木偶人去。师蒙激发。益自奋励。朝夕不解。一日忽然有省。遂以大歇自名。后参松源岳。一日室中举秘魔擎义话。师豁然大悟○上堂。举应庵华和尚。问密庵杰。如何是正法眼。杰曰。破沙盆。华颔之。颂曰。白玉琢成泥弹子。黄金铸就铁昆仑。千年滞货无人买。未免如今累子孙(灵隐岳嗣)。

　　诺庵肇禅师

　　华亭怀古偈曰。活计都卢一钓舟。锦鳞入手便抽头。我来不睹师亲训。柳岸依依蘸碧流(灵隐岳嗣)。

　　湖州道场运庵普岩禅师

　　题赵州像赞曰。无端提起七斤衫。多少禅人着意参。尽向青州做窠窟。不知春色在江南(灵隐岳嗣)。

　　苏州虎丘蒺藜昙禅师

　　初住四明延庆。迁苏之穹窿。后至虎丘。上堂。举僧问香林。如何是衲衣下事。林曰。腊月火烧山。师曰。兔子何曾离得窟。若有人问延庆如何是衲衣下事。只对他道。就船买得鱼偏美。踏雪沽来酒倍香○上堂。念念释迦出世。时时弥勒下生。顿超天地未分之前。不历阶梯。掀翻宝所。便恁么去。可以开无量法门。可以演百千妙义。蓦拈拄杖卓一下曰。无量法门。百千妙义。尽向者里百杂碎了也。还知虎丘落处么。靠拄杖。祖祢不了。殃及子孙(灵隐岳嗣)。

　　台州瑞岩少室光睦禅师

　　上堂。举曹山霞禅师。因僧侍立次。山曰。道者可煞热。曰是。山曰。祇如热向甚么处迴避。曰向镬汤炉炭里迴避。山曰。祇如镬汤炉炭里。又作么生迴避。曰众苦不能到。师颂曰。瞎却顶门三只眼。镬汤炉炭里优游。若言众苦不能到。端的何曾有地头(灵隐岳嗣)。

　　镇江金山掩室善开禅师

　　上堂。举密庵破沙盆话。颂曰。法眼拈来早自谩。无端错对破沙盆。而今遍界难遮掩。殃害丛林及子孙(灵隐岳嗣)。

　　明州雪窦无相范禅师

　　上堂。举赵州和尚曰。才有是非。纷然失心。还有答话分也无。僧举似洛浦。浦扣齿。又举似云居。居曰。何必。僧回举似赵州。州曰。南方大有人丧身失命。僧曰。请和尚举。赵州方举前话。僧指旁僧曰。者个师僧吃却饭了。作恁么语话。师颂曰。坐底见立底。立底见坐底。咄哉老赵州。白日眼见鬼(灵隐岳嗣)。

　　秘监陆游居士

　　字务观。号放翁。山阴人。常谒松源岳和尚于灵隐。从容问曰。心传之学。可得闻乎。岳曰。既是心传。岂从闻得。士点首默契。遂呈偈曰。几度驱车入帝京。逢僧一例眼双青。今朝始见宗门别。说有无言要眼听(灵隐岳嗣共十四人)。

　　临安径山痴绝道冲禅师

　　武信长江荀氏子。母郭。生而丰上短下。资性绝人。稍长以进士业应诏不第。遂出家。游历讲肆。习经论。绍熙壬子。出峡回翔荆楚间。时曹源生出世妙果。师造见。耹入门语有省。参堂俾侍香。朝夕老拳痛棒不少贷。平生知见。至是多无影响。生徙龟峰。师侍行。又三年。以偈辞游浙。有尚余穷相一双手。西向诸方痒处爬之句。初应嘉禾光孝。道闻于朝。忠献卫王以堂帖除蒋山。蒋山诸庄。皆濒江易涝。下田多无收。师忍饥鸣道。行乞养士。居十有三载无倦色○嘉熙己亥。侍郎东畎曹公豳帅闽。闻师道望。以鼓山来聘未行。雪峰牒至。领事半年。而天童诏下。众集如海。育王虚席。摄住持事。往来两山○上堂。天童用底来。育王用不着。育王用底归。天童用不着。虽然如是用不着。不着处用有余。一箭双雕随手落○结夏上堂。圆觉伽蓝。尘尘有路。坐断去来。顿空今古。那里十三。者边十五。后先不差毫发许。堪笑黄面瞿昙。至今不知落处○迁径山。一日忽升座辞众。举世尊临入涅槃。告众曰。汝等善观吾紫磨金色之身。瞻仰取足。毋令后悔。今日即有。明日即无。师曰。世尊四十九年。作尽伎俩。及至临行之际。求生不得。求死不得。山僧今日要行便行。要去便去。八臂那吒拦不住。至夜分起坐。移倾而逝。寿八十二。茶毗舍利五色无数。遵遗命奉骨归葬金陵玉山庵。学者分其半塔于菖蒲田(荐福生嗣)。

　　临安净慈清溪沅禅师

　　上堂。达磨西来。一坐具地。被他神光礼了三拜。一时占了。致令后代儿孙。各自分疆列界。衲僧家拨草瞻风。朝吴暮越。南天台。北五台。拄杖头。草鞋底。还曾踏着也未。良久曰。切忌踏着(天童镜嗣)。

　　荆州公安虎溪锡禅师

　　上堂。心心浅处实甚深。道道幽远无人到。急行踏不着。缓行成错过。少林几坐华木春。却忆西来胡达磨(天童镜嗣)。

　　福州西禅月潭圆禅师

　　开炉上堂。人人尽守瓮中天。地覆天翻我不然。直下一槌星火迸。螺江烧却谢郎船○赞猪头和尚曰。血淋淋。古佛心。几回提起。谁是知音(天童镜嗣)。

　　庆元育王寂窗有照禅师

　　福之闽县邓氏子。时枯禅镜唱道怡山。师往见之。一日镜问曰。自从一见桃华后。直至如今更不疑。那里是他不疑处。师大笑趋出。镜深肯之。镜迁灵隐。师掌内记。以老母归省。闽帅赵公汝愚。请师开法东山大乘。移福之黄檗○朝命补江心。后迁玉几。适灾变。竭力兴建。闻奏朝廷。降金帛鼎建舍利宝塔。上堂。六尘不恶。还同正觉。鸦鸣鸦鸦。鹊噪鹊鹊。江北江南。潮生潮落。春风三月华草香。善财何处寻楼阁。喝(天童镜嗣)。

　　泉州法石愚谷元智禅师

　　长溪薛氏子。参天童有省。呈山居偈曰。栗色伽黎千百结。倚松扪腹看云飞。有人问我居山趣。向道春深笋蕨肥○咸淳丙寅正月。趺坐书偈而逝。塔全身于鼓山南院(天童镜嗣)。

　　报恩太古先禅师

　　上堂。若论此事。不涉心思意想。非干默照忘怀。要得洞然明白。须是汗下一回。且道汗下后如何。蓦唤侍者。将扇子来○上堂。衲僧家游方行脚。拨草瞻风。第一须识路径始得。路径不错。东西南北。到处为家。稍涉迂回。五里单牌。十里双堠。那里更在那里。掷下拄杖云。看脚下(天童镜嗣)。

　　岊翁淳禅师

　　久参镜和尚得契。佛诞日偈曰。毗岚毒种毒华开。添得云门醉后杯。今日河风桥色恶。淡烟疏雨洗黄梅(杂毒海载此偈是西岩作未知何据○天童镜嗣已上七人)。

　　平江虎丘双杉元禅师

　　举宋太宗梦神人劝发菩提心。次日问廷臣。菩提心作么生发。群臣无对。雪窦代曰。实为今古罕闻。别峰印代曰。王言如丝。其出如纶。师颂曰。万里讴歌圣化成。条风块雨乐樵耕。不因嵩岳三呼后。无象谁知真太平○冷泉两廊画壁颂曰。一一尘中坚密身。改头换面转精神。谁知东壁打西壁。总是灵山会上人(隐静柔嗣)。

　　临安径山元叟行端禅师

　　临海之何氏子。世业儒。母陈。师生而秀拔。幼不茹荤。十二出家。十八受具。一切文字。不由师授。初参藏叟珍于径山。珍问甚处人。师曰台州。珍便喝。师展坐具。珍又喝。师收坐具。珍曰。放汝三十棒。参堂去。师于言下豁然顿悟○一日侍立次。珍曰。吾泉南无僧。师曰。和尚聻。珍便棒。师接住曰。莫道无僧好。珍颔之。命入侍司。洎珍告寂。师至净慈。尝自称寒拾里人。径山请居第一座○大德庚子。特旨赐号慧文正辨禅师○皇庆壬子。迁灵隐。有旨设水陆大会于金山。命师升座说法。事竣入觐。加赐佛日普照。陛辞南归。养静于梁渚之西丘○至治壬戌。径山虚席。请师补处。师三被金襕之赐。二十年来。足不越阃。而慕其道者鳞集。至无所容。师尝勘一新到曰。何方圣者。甚处灵祇。僧曰。临朕砧。师曰。杜撰禅和。如麻似粟。参堂去○又勘一僧曰。棋盘石。研破你脑门。钵盂池。浸烂你脚板。僧拟答。师便喝○又勘一僧曰。擘开华岳连天秀。放出黄河彻底清。即且置。平实地上道将一句来。僧拟开口。师便打。师以呵叱怒骂为慈诱之诲。以不近人情。行大公之道。师之利他皆阴为之。没齿不言○至正辛巳八月四日。示微疾。问侍者曰。呼之曾已休。吸之尚未舍。寄语诸苦源。来者不来者。如何是来者不来者。侍无语。师良久曰。后五日看。至期沐浴更衣。书偈诀众曰。本无生灭。焉有去来。冰河发𦦨。铁树华开。投笔垂一足而化。留龛七日。颜色如生。全身葬于寂照塔院(径山珍嗣)。

　　温州江心一山了万禅师

　　族临川金氏。貌瘠而弱。年十五。业文有声。祝发日。芝产户枢。及游方。值东叟领南屏。命师掌记。偶经神祠。见纸灰旋起。脱然忘所证。亟以白叟。叟诘之。遂蒙印可。游天台。众请开法寒岩。瓣香嗣东叟。逾三年。迁仙居紫箨。又十年迁疏山。又十年住江心。少不适意。辄弃去。寺众数百。恳留涕泣而莫之留。会庐山月涧明公。遣舟迎师归东溪。明公示寂。开先之众。复以请。师力却之○上堂。拈拄杖。此拄杖子。西天四七。东土二三。天下老和尚拈弄不出。今日落在开先手里。无头无尾。能放能收。离相离名。能纵能夺。虽然如是。也只为中下之机。忽遇上上人来时如何。以拄杖画一画。放过一着○皇庆元年。遘疾危坐。不近医药。阅七日。命具浴更衣。书诀众语。泊然而逝。阇维收五色舍利如菽。目睛不烬。镕以烈𦦨。益晶莹。齿牙顶骨。铮然有声。时改作豫章乌遮塔。江西行省丞相干赤。命以旧藏世尊舍利奉于中。而遣使分师之目睛舍利。贮之银盒陪葬焉。余骼舍利。分葬东溪(净慈颖嗣)。

　　庆元奉化岳林栯堂益禅师

　　温州人。上堂。古者道。我者里无法与人。只是据款结案。彰圣者里亦无法与人。亦不据款结案。拈拄杖。如何是佛。赤脚踏莲华。如何是佛向上事。雕梁画栋。掷下拄杖。便归方丈○上堂。五千四十八卷。只作一句道却。遂起身曰。立地待诸人构取。便下座○临终偈曰。八十三年。什么巴鼻。柏树成佛。虚空落地。茶毗舍利莹然。齿牙数珠不坏。(净慈颖嗣)。

　　婺州双林云屋自闲禅师

　　括苍叶氏子。乌巨行禅师之九世孙也。初参荆叟珏于灵隐。次谒东叟颖于净慈。掌记室。一日因撰佛成道疏曰。发见精于午夜。叟曰。何不道泯见精于午夜。师不觉股栗汗下。如发蒙蔀。彻见叟垂手为人处。后出世双林。迁智者。皇庆壬子十月二十五日。与客语笑次。忽命侍僧取笔书偈而逝(净慈颖嗣已上三人)。

　　枯木荣禅师

　　赞三祖偈曰。夙恙缠身世莫医。家贫遭劫更堪悲。谁知觅罪了无处。正是贼归空屋时(无方安嗣)。

　　临安径山佛智晦机元熙禅师

　　豫章唐氏子。师与兄元龄。俱习进士业。元龄既登第。师从西山明公祝发。将游方。其母具白金为装。师谓财足丧志。即善言辞之。闻物初观阐化玉几。往依之。观与语惊异。留侍左右○至元间总统杨琏真如。奉旨取育王舍利。躬诣师求记述舍利始末。因招与俱。师曰。我有老母。兵后存亡不可知。遂辞归江西。元龄先以临江通判。从文丞相起兵死难。独母在堂。师奉之以孝闻○元贞二年。出主百丈。居十有二载。至大初。应净慈请入院日行中书省。行宣政院官属。悉迎请发扬宗旨。四方英衲。一时辐辏○上堂。独坐大雄峰。寒灰拨不红。一星萤火出。孤鹤过辽东○结制上堂。以手作结布袋势曰。南山今日结却布袋口了也。汝等诸人。各各于其中身心安居。平等性智。忽有个冲开碧落。撞倒须弥底。莫道结子不坚密。良久曰。漫天网子百千重○居七载。复迁径山。已而䇿杖归南屏山下。百丈大仰之徒。闻师退闲。争来迎请。师不获已遂返仰山。居三年。将示寂。手书辞所与游者。复书偈诀众掷笔而化。世寿八十二。奉全身瘗于金鸡石下。弟子在杭者。分爪发塔于净慈西隐(育王观嗣)。

　　庆元径山云峰妙高禅师

　　福之长溪人。世业儒。母阮。梦池上婴儿。合爪坐莲华中。手捧得之。觉而生师。因名梦池。神彩秀彻。嗜书力学。尤耽释典。固请学出世法。剃染受具。上育王见偃溪闻禅师。机锋相契。命掌藏钥。一日闻举譬如牛过窗棂。头角四蹄都过了。因甚尾巴过不得。师划然大省。乃曰。鲸吞海水尽。露出珊瑚枝。闻遂许可。蒋山虚席。奉朝命居历十有三载。众逾五千指。德祐乙亥。寺被兵。军士以刃拟师。师延颈曰。欲杀即杀。吾头非汝砺刃石。辞色了无怖畏。军士感化。弃刀而去○至元十七年。迁径山。寺罹回禄。师住后顿还旧观○示众。前念是凡。后念是圣。一刀两段。更莫迟疑。是以涅槃会上。广额屠儿。放下屠刀。便言我是千佛一数。然虽如是。若无举鼎拔山力。千里乌骓不易骑○京师有谮毁禅宗者。师曰。此法门大事。吾当忍死争之。遂诣阙。被旨集诸宗徒廷辩○元世祖问。禅以何为宗。师奏净智妙圆。体本空寂。非见闻觉知。思虑分别所能到。宣问再三。师历举西天东土诸祖。以至德山临济棒喝因缘。余二千言。又宣进榻前。与谮者反复论难。谮者辞屈。世祖大悦○师陛辞南归。示众曰。我本深藏岩窦。隐遁过时。不谓日照天临。难逃至化。又曰。衲被蒙头万事休。此时山僧都不会。径山复灾。师谓众曰。吾宿负此山债耳。复竭力营建。汇殿坡为池。他屋以次落成○至元三十年六月十七日。书偈而逝。后建塔于寺之西麓(净慈闻嗣)。

　　湖州何山铁镜至明禅师

　　福唐长溪王氏子。见偃溪闻于净慈。朝参暮叩。久之始获印证。至元辛巳。出世何山。移大梅。元大德庚子。复请归何山○上堂。今朝八月二十五。记得洞山离杳渡。落在云门网子中。有屈至今无处诉。竖起拂子曰。看。云门大师来也。合吃何山手中棒。且道过在什么处。不合鼓弄人家男女○延祐乙卯。十一月初五日。呼其徒嘱后事。索纸大书曰。绝罗笼。没回互。大海波澄。虚空独露。掷笔翛然而逝(净慈闻嗣)。

　　庆元天童止泓鉴禅师

　　初住庆元真如。移天童。上堂。诸佛不真实。说法度群生。菩萨有智慧。见性不分明。白云无心意。洒为世间雨。大地不含情。能长诸草木。古德与么提唱。于四谛法中。开凿人天。不妨善巧。若据衲僧分上。何啻白云万里○上堂。拈拄杖。一有多种。二无两般。枯桑知天风。海水知天寒。拄杖子闻与么道。不觉忻忻笑曰。出身犹可易。脱体道应难。掷下拄杖下座(净慈闻嗣已上三人)。

　　庆元天童石门来禅师

　　尝作翦刀颂曰。浑钢打就冷光浮。两刃交锋未肯休。直截当机为人处。何曾动着一丝头(大川济嗣)。

　　庆元雪窦野翁炳同禅师

　　新昌张氏子。参大川济。一日入室次。济举腊月火烧山话。师拟开口。济遽枯竹篦拄之。师豁然省旨。后缚茅仗锡峰。日扃户书法华。尝有老来非厌客。静里欲书经之句(大川济嗣已上二人)。

　　临安灵隐悦堂祖訚禅师

　　南康周氏子。年十三。告辞父母。剃发出家。一日阅华严经。至惟一坚密身。一切尘中现。忽有省。即往见别山智于蒋山。问近离何处。师曰。江西。智曰。马大师安乐否。师叉手进前曰。起居和尚。智俾入侍司。未几至杭。见断桥伦于净慈。问临济三遭黄檗痛棒是否。师曰是。伦曰。因甚大愚肋下筑三拳。师曰。得人一牛。还人一马。伦颔之。伦逝。而介石朋补处。一日朋室中举庭前柏树子话。师拟议。朋抗声曰。何不道黄鹤楼前鹦鹉洲。师言下顿悟。即命侍香○元贞初。奉诏赴阙。入对称旨。赐玺书通慧禅师号。并金襕法衣○大德九年。住灵隐。一僧新到。师问何处来。僧曰。闽中。师曰。彼处如何住持。僧曰。饥即吃饭。困即打眠。师曰错。僧曰。未审和尚此间如何住持。师拂袖归方丈○居四载示疾。诀众偈曰。缘会而来。缘散而去。撞倒须弥。虚空独露。偈毕乃跏趺而化(双林朋嗣)。

　　卢山圆通雪溪逸禅师

　　赞兴化和尚偈曰。中原一宝有来由。得拶君王引幞头。到此若无青白眼。当机谁敢谩轻酬(弁山阡嗣)。

　　岳州灌溪昌禅师

　　山居偈曰。闲来石上玩长松。百衲禅衣破又缝。今日不忧明日事。生涯只在钵盂中(无镜彻嗣)。

　　支提愚叟澄鉴禅师

　　宁德张氏子。参无文于荐福。遂许入室。至元二十年。世祖来住支提。赐号通悟明印大师。后将示寂。沐浴更衣。书偈曰。八十二年。落赚世缘。跃翻筋斗。应迹西干。掷笔危坐而逝(荐福灿嗣)。

　　绍兴大庆尼了庵智悟禅师

　　福州王氏女。幼孤。年十一。白母愿出家。因诵维摩经。至诸佛国土。亦复皆空。豁然顿悟○往参云峰信。信问曰。上座什么处住。师曰。不住南台江边。信曰。毕竟住在什么处。师不审便行。信叱曰。走作什么。合吃山僧手中棒。师面热汗下。次日复往请益曰。某甲昨日祇对和尚。有什么过。信厉声曰。更来者里觅过在。师释然曰。月明照见夜行人。信顾旁僧曰。看渠根器不凡。遂印以偈。有相逢若问其中事。风搅螺江浪拍天之句○上堂。拈拄杖。天乖十二阑干角。风满三千世界中。热恼变成清净境。禅心顿觉悟真空。靠拄杖。有甚共语处○上堂。大阳门下。日日三秋。明月堂前。时时九夏。古人甚么道。未免坐在者里。大庆即不然。山转疑无路。溪回别有村○上堂。柳絮飘风。杏华沐雨。好个生机。快须荐取。以拂子击禅床曰。咄。三十年后。不得错举(雪峰信嗣)。

　　宁波天童西江谋禅师

　　被来住天童。历四十年。貌枯色瘁。莅众孤峻。机语峭拔。音如洪钟。理宗朝。三被宠锡。其示众曰。春日晴。黄鹂鸣。最亲切。谁解听。一日将入灭。顾侍僧曰。一笑翻身。日面月面。遂逝(华藏净嗣)。

　　福州雪峰石翁玉禅师

　　礼雪峰塔偈曰。入闽早是四旬余。象骨崖前缚屋居。谁道开平年代后。春畴烟雨几锄犁(华藏净嗣)。

　　临安中竺空岩有禅师

　　室中垂语曰。黄金铸就铁真人○东海涌颂曰。锦衣公子醉田家。熟睡柴床日未斜。热渴呼浆无所得。便将玉带换瓯茶(径山珏嗣)。

　　临安净慈千濑善庆禅师

　　严陵鼓氏子。丱岁而孤。萍踪无寄。闻荆叟珏主净慈。遂往亲依。一日闻举洞山麻三斤话。遂得大悟。出住宜兴之保安。迁嘉禾之天宁。后主净慈。尝着扶宗显正论。进仁宗览而嘉之。赐金襕袈裟。徽号慧光普照文明通辩禅师(径山珏嗣已上二人)。

　　婺州宝林无机和尚

　　上堂。芦华对蓼红。木落山露骨。仿佛扬州。依希越国。拈拄杖卓一下曰。为君卓破精灵窟。无位真人赤骨律(灵隐泉嗣)。

　　温州华藏瞎驴无见禅师

　　举兴化打克宾颂曰。兴化打克宾。言亲语不亲。棒头如雨点。敲出玉麒麟(黄龙开嗣)。

　　临安慧云无传祖禅师

　　上堂。佛佛广说。大智莫能知。祖祖相传。凡情讵能测。先天后地。成坏长存。入死出生。去来不变。于斯荐得。已涉支离。其或未然。山僧更为下个注脚。以拂子击禅床曰。啼得血流无用处。不如缄口过残春(黄龙开嗣)。

　　杭州护国臭庵宗禅师

　　上堂。举丰干谓寒山拾得曰。你与我去游五台。便是我同流。寒山曰。你去游五台作么。干曰。礼拜文殊。山曰。你不是我同流。师曰。丰干开口。不在舌头上。寒山同坑无异土。检点将来。两个驼子厮撞着。世上应无直底人(黄龙开嗣)。

　　放牛余居士

　　参无门开禅师。凡有所问。被开劈面截住曰。不是不是。一日向同参臭庵宗问曰。吾师甚么见解。敢对人天颠倒是非。宗曰。我在无门座下。无法可得。无道可传。只得两个字。士曰。两字如何。宗曰。不是不是。士言下顿悟无门为人处○安吉州沈道婆问。是非关有几句。士曰。有四句。婆曰。四句作么举。士曰。第一句。有是有非则不可。第二句。无是无非又不可。第三句。是是非非也不可。第四句。非是是非亦不可。若离得此四句。始见本地风光。曰我离得否。士曰。汝离不得。曰人人有分。我何离不得。士曰。嫁鸡逐鸡飞。嫁狗逐狗走。曰如何是本地风光。士曰。月子弯弯照九州。几人欢喜几人愁。曰不问这个本地风光。士曰。问那个本地风光。曰无男女相底。士曰。既无男女相。问甚是非关。曰别有向上事也无。士曰有。曰如何是向上事。士曰。马蝗丁住鹭鸶脚。你上天时我上天(黄龙开嗣已上四人)。

　　福州鼓山皖山正凝禅师

　　龙舒太湖人。入闽礼孤峰秀和尚。秀举狗子无佛性话。师不能答。逾半载。得臻阃奥。乃颂曰。赵州道无。箭不虚发。筑着磕着。全活全杀。秀曰。你也得。只是未在○一日秀举德山见龙潭话。问那里是德山亲到处。师以手掩秀口。即说颂曰。潭不见。龙不现。全身已在空王殿。梦回忽听晓莺啼。春风落尽桃华片。秀曰。汝今日方知泗洲大圣。不在扬州出现。善自护持。遂俾侍香。久之太傅贾平章魏国公。劄请住鼓山。上堂。入院方三日。追陪人事忙。灯笼与露柱。密密细商量。且道商量个什么。拍禅床。昨夜碧天风浪静。一轮明月映螺江○上堂。六月旦。夏巳中。荷华开水面。荔子映山红。无位真人处处相逢。拟议云山千万重○师化缘将毕。集两序示遗诫。索笔书偈曰。八十四年。一梦相似。梦破还空。也无些事。端坐而逝(孤峰秀嗣)。

　　婺州双林一衲介禅师

　　赞傅大士偈曰。非儒非道亦非禅。杜撰修行忒可怜。担阁一身三不了。至今八百有余年(孤峰秀嗣已上二人)。

　　葛庐覃禅师

　　举僧问石溪和尚。如何是佛。溪曰。矮子看戏。颂曰。巍巍丈六紫金容。百戏场中有变通。矮子看来眉卓竖。铁锤无孔舞春风(容庵海嗣)。

　　曹洞宗

　　磁州大明宝禅师

　　参普照辨。问离四句。绝百非。请师直指西来意。辨曰。昨日有人恁么问。被打出去也。师曰。今日又如何。辨曰。你得恁么不识痛痒。师礼拜。辨曰。可惜许。棒折也。师直得汗下。忽然猛省。住大明上堂。僧问如何是转功就位。师曰。用尽钁头力。放下卧清风。曰如何是转位就功。师曰。不居无影谷。曳杖入烟村。曰如何是功位齐彰。师曰。掌上擎日月。运照自无私。曰如何是功位俱隐。师曰。石人同木女。相邀入海中。曰此是今时事。如何是那边事。师曰。待汝尽却今时。即向汝道○上堂。若论此事。如人作针线。针针相似。忽见人来。不觉失却针。祇见线。这边寻也不见。那边寻也不见。却自曰。近处尚不见。远处那里得来。多时寻不得。心烦不好。昏闷打睡。拽衣就枕。方就枕时。蓦然一劄曰。原来祇在这里(南庵依颂云百城烟水苦飘楼阁门门开未许通只有善财亲得见德云不在妙高峰○位中符云为惜明珠粪扫堆婆心曲尽几多回精光拨动由人取蛟宅无须费打开)○五位颂曰。正中偏。月锁深宫午夜前。烛香人静丹墀冷。一片虚明照碧天○偏中正。晓天不挂秦台镜。金乌才拟出扶桑。依稀还被轻烟映○正中来。深夜寒梅雪里开。馥馥清香无间断。头头触处绝纤埃○兼中至。大用全彰无忌讳。𢹂手相将贺太平。熙熙风物从来异○兼中到。妙尽功忘非善巧。枯木龙吟大地春。灵根秀出寒岩草(普照辨嗣)。

　　慈云十身觉禅师

　　普照室中。推为上座。辨垂百问。以验学者。一时鲜有契机。惟师所答。有同水乳。略举七则。以见其概○问曰。声前荐得。落在今时。句后承当。迷头认影。作么生是空劫已前自己。师曰。半夜石人无影像。纵横谁辨往来源○问曰。不见一法。犹是半提。作么生是全提底道理。师曰。石马骤千山○问曰。吃饭忘其饥。力克忘其饱。作么生是力克底人。师曰。巨灵抬手无多子。分破华山千万重○问曰。直得不恁么来者。犹是儿孙边事。如何是向上人。师曰。半夜乌鸡雪里啼○问曰。行玄体妙。落在今时。究理穷源。关山万里。只如未知有底人。如何趣向。师曰。床窄先卧○问曰。迷时千卷少。悟后一言多。且道悟了底人。如何履践。师曰。出不由户。坐不当堂○问曰。岸如欲止先停棹。车若不行须打牛。如今打牛也。车行也未。师曰。下载清风付与谁(普照辨嗣)。

　　玉溪通玄圆通禅师

　　尝着百问。激励学徒。其略曰。没底船子。为甚么无漏坚固。竖起拂子曰。为你说禅了也。作么生会。又拈起拄杖曰。还有向拄杖头上。下得一转语底么。又画一圆相曰。三世诸佛。六代祖师。总在里许。作么生会。复以手空中点一点曰。且道者一点。明甚么边事。竖起一指曰。俱胝和尚。向这里放大光明。转大法轮。诸人还见么。又曰。折脚铛儿为活计。穿心碗子作生涯。通玄庵内安然坐。不管山前事似麻。且道安然坐底。是甚么人(普照辨嗣)。

　　郑州普照宝禅师

　　磁州武氏子。于滏阳造仰山寺。忽有题诗柱上者曰。人道斑鸠拙。我道斑鸠巧。一根两根柴。便是家缘了。师见之大悟。即入西山结茅以居。遍参诸山。遂入青州之室。后住洪峪宝岩寺。一夕大风震地。宴坐而逝(普照辨嗣已上四人)。

　　庆元雪窦无印大证禅师

　　鄱阳史氏子。幼颖异。年十四。剃落受具。出游。谒荆石𤥎思庵睿诸老。不契。闻云外岫和尚唱道天童。师往依之。入室有省。遂命典藏○至治间。诏天下善书者。以金书藏经。师应诏。竣事。上赐以织金屈眴之衣○宋宁宗泰定初。南还江浙。丞相脱欢公领行宣政院事。起师主衢之南禅。继领光孝。既而洪之翠岩。饶之芝山。俱以行院檄请。师以疾固辞○元至正十五年。迁雪窦。上堂。千说万说。不若觌面一见。昨日二十九。今朝七月一。报你参玄人。光阴如箭疾。娘生两双眼。个个黑如漆。急急急。回头看取天真佛。良久曰。是何面目。下座巡堂吃饭○上堂。妙不妙。衲僧鼻孔多无窍。玄不玄。刹竿头上无青天。志士宁容袖手。良马岂待挥鞭。全超棒喝。不落蹄筌。百鸟不来春又去。岩房嬴得日高眠。居四年。退居定水之圆明庵。次年示寂。阇维牙齿数珠不坏。舍利明莹。门人建塔圆明庵后(天童岫嗣)。

　　续指月录卷四
卍新纂续藏经第 84 册 No. 1579 续指月录


　　续指月录卷五

　　六祖下二十一世

　　临济宗

　　袁州仰山雪岩祖钦禅师

　　婺州人。(续灯存藁作闽之漳州人)初参天目礼。令看临济三顿痛棒话。一日才上蒲团。忽觉有省。后参无准范和尚于径山。因铸钟令着语。师呈偈曰。通身只是一张口。百炼炉中辊出来。断送夕阳归去后。又催明月上楼台。准即俾居侍司。每遇入室。举起衲僧巴鼻。佛祖爪牙。更无下口处。经十年。偶佛殿前行。抬眸见一枝古柏。触着向来所得境界。和底一时飏下。方始见无准老人立地处。后举示人曰。正好与三十拄杖(箬庵问颂云大虫无齿爪牙危未透玄关只暗疑不是脚跟亲点地此心能有几人知)○上堂。纯清绝点。正是真常流注。打破镜来。未免一场狼藉。不若遇饭吃饭。遇茶吃茶。晓来独立空庭外。闲对寒梅几树花○上堂。海水不可斗量。虚空不可尺度。净地不可撒沙。烂泥不可着脚。这四转语。转转有落处。且道落在什么处。东京大相国寺里。有树芭蕉。风吹雨打。一似破袈裟○上堂。有句无句。如藤倚树。白鹭下田千点雪。黄鹂上树一枝花。三千里外。卖却布单。不远而来。因甚放下泥盘。呵呵大笑。毗婆尸佛早留心。直至如今不得妙○上堂。禅。树上叫喧喧。道。门前风浩浩。冷地思量真可笑。笑什么。等闲拾得苏州梨。看来却是青州枣○上堂。个事本成现。觅则不可见。白圭本无瑕。琢磨乃成玷。执之以实法。空中生闪电。视之似等闲。脚下添红线。若是学道人。好好看方便。作么生。莫看仙人手中扇○准老人忌日拈香曰。尽道先师今日死。谁知今日是生朝。不知却有何凭据。紫柏黄檀一处烧○僧问如何是五家宗旨。师曰。有口祇堪吃饭。曰若不借问。争达本源。师曰。未敢相许。曰如何是沩仰宗。师曰。父慈子孝。曰如何是临济宗。师曰。迅雷不及掩耳。曰如何是曹洞宗。师曰。三更不借夜明帘。曰如何是云门宗。师曰。体露金风。曰如何是法眼宗。师曰。山自清。水自绿。曰五家宗乘蒙师指。向上宗乘事若何。师曰。头顶天。脚踏地○师住袁州仰山。世称法窟第一。咸淳己巳。元帝赐赉尊礼○至元丁亥。寄竹篦尘拂。及绿水青山。一同授记与高峰原妙。以赞示曰。上大今已无人。雪岩可知礼也。虚名塞破乾坤。分付原妙侍者(径山范嗣)。

　　临安净慈断桥妙伦禅师

　　台州黄岩徐氏子。母刘。梦月而孕。年十八落发。见谷源道于瑞岩。闻三斤麻之话疑之。遍叩诸方。一日于云居见山堂。阅楞伽。至蚊虫蝼蚁。无有言说而能办事。顿然有省○参无准范和尚。准以狗子因何有业识。令下语。凡三十转。皆不契。师云。可无方便乎。准乃举真净颂曰。言有业识在。谁云竟不深。海枯终见底。人死不知心示之。师悚然良久。忽闻板声大悟(介庵进颂云漏屋恰逢连夜雨夏多愁雾锁柴门忽然云静红轮拥叠叠青山插远村○一初元颂曰顶门一击汗如油捉败当年老赵州自是黄河连底浊一翻骤雨一翻愁)○上堂。荆山有玉。获得者。不在荆山。赤水有珠。拾得者。不在赤水。衲僧有无位真人。证得者。出入不在面门。蓦拈拄杖横按。会么。幽州江口石人蹲○上堂。举慈明室中安一盆水。盆上横一柄剑。剑上安一緉草鞋。凡见僧来便指。拟议便打。师颂曰。百花丛里跃鞭过。逸逸风流有许多。未第儒生偷眼觑。满怀无柰旧愁何○上堂。德山低头。夹山点头。俱胝竖起手指头。玄沙筑破脚指头。提起拄杖云。都来不出山僧拄杖头。何以见得。卓拄杖云。一叶落。天下秋(牧公谦颂云千奇与百怪只在一毫端拈却毫端看霜花六月寒)○上堂。举达观颖示众云。七佛是性隶。万法是心奴。且道主人翁在甚么处。自喝云。七佛已下出头。又自诺云。各自祇候。师云。唤七佛为性隶。指万法是心奴。达观自谓有出身路。及乎自喝自诺。又是奴隶边事。主人翁何曾梦见在。大众要见么。以拂拂一拂云。晓来一阵春风动。开遍园林百样花○师将示寂。与众入室罢。索笔作书辞诸山。及魏国公。公馈药不受。又使人问曰。师生天台。因甚死净慈。师答曰。日出东方夜落西。遂书偈而化(径山范嗣)。

　　台州国清灵叟源禅师

　　上堂。举僧问赵州。真如凡圣。皆是梦言。如何是真言。州曰。唵部临𠷑。师曰。赵州禅只在口皮边。看他与么。也是唤钟作瓮。忽有问灵叟。却向他道。饥时但吃饭。且道与古人是同是别。西天梵语。此土唐言○上堂。炎自炎。凉自凉。法无二法。不用商量。只如人人鼻孔在面上。则固是知有我。更问你别沼荷香。何似深村稻香(径山范嗣)。

　　庆元天童别山祖智禅师

　　姓杨氏。蜀之顺庆人。年十四得度。初闻僧诵华严经。弥勒楼阁。入已还闭。恍如梦觉。见无准于雪窦。范知是法器。待之弥峻。时或棒喝交下。一语不少贷。师拟对辄噤不能发。由是知解都丧。曰吾平生伎俩。皆死法也。今见此翁。始行活路。既而范移径山。命师分座。天童毁。州帅吴公奏师道行。师被旨𢹂一囊一钵。缚茆以居。宁郡久不雨。师祷之辄应。由是人情奔凑。不三年。尽还旧观○一日忽示众曰。云澹月华新。木脱山露骨。有天有地来。几个眼睛活。有省问者。师曰。不及相见。各自努力。越十日。夜分。呼侍者嘱后事。叉手而寂(径山范嗣)。

　　福州雪峰环溪一禅师

　　题布袋和尚赞曰。逢人乞一文。袋里敌国富。不是下生迟。嫌佛不肯做○举即心即佛颂曰。即心即佛。砒霜狼毒。起死回生。不消一服(径山范嗣)。

　　明州天童月坡明禅师

　　得法后升住天童。举僧问云门。久雨不晴时如何。门曰劄。师颂曰。云门者一劄。吹毛光透匣。若不是张华。徒劳眼眨眨○举良遂参麻谷因缘颂曰。𢹂锄不顾。便好回去。谁人敢道。你是座主(径山范嗣)。

　　庐山东林指南直禅师

　　送僧还成都偈曰。智不到处道一句。一句当机便到家。宿鹭亭前风摆柳。锦官城畔雨催华(径山范嗣)。

　　庆元雪窦希叟绍昙禅师

　　西蜀人。上堂。发得一机活。出得一言当。万里无片云。青天合吃棒。不待春风着意开。暗香已在梅花上。举僧问南泉。师居方丈。将何指示。南泉曰。昨夜三更失却牛。天明起来失却火。颂曰。奴颜婢膝走人间。羞见羊裘七里滩。文叔虽为天子贵。子陵元作故人看○寄天童和尚偈曰。翁翁八十再生牙。烂嚼虚空吐出查。撒向玲珑岩畔树。枝枝叶叶是昙华(径山范嗣)。

　　临安灵隐退耕宁禅师

　　初住嘉兴崇圣。次迁杭之灵隐。举僧问赵州。和尚姓甚么。州曰。常州有。曰甲子多少。州曰。苏州有。颂曰。苏州有。常州有。三月江南啼鹧鸪。堪笑有年无德汉。被人拶着强分疏(径山范嗣)。

　　福州雪峰绝岸可湘禅师

　　台州宁海葛氏子。举僧问曹山。雪覆千山。为甚孤峰不白。山曰。须知有异中异。曰如何是异中异。山曰。不堕诸山色。颂曰。言中彼此带幽玄。尽向言中辨正偏。孤负一条官驿路。芒芒沈在月明前(径山范嗣)。

　　庆元天童西岩了慧禅师

　　蓬州罗氏子。垂髫与群儿戏。必搏泥沙为佛塔像。既长遂出家。见无准范。自陈来历。范呵曰。熟睡去。既而令充不厘务侍者。一日范谓师曰。觑不透处。只在鼻尖路。道不着处。不离唇皮上。讨之则千里万里。师抗声曰。将谓有多少。准迁育王。师侍行。从容承禀。乃尽其要。逮范移径山。师居第二座。自是声动丛林。节斋赵观文作牧苏州。举师开法定慧寺。佛涅槃上堂。拈拄杖召大众。黄面瞿昙。乃竺干猛将。以慈悲为弓矢。以智慧为戈矛。统百万雄兵。勇不可当。布三百余阵。势不可敌。如是四十九年。演出五千余卷兵书。虽流落人间。而未尝有一字漏泄。因与生死魔军。为冤为对。遂于䟦提河边。筑一巨城。名为涅槃。于其城中。先以紫磨金躯。犒赏诸兵。令其瞻仰取足。再三抚谕。而又散以八斛四斗珍珠。其谋意无他。必欲打破生死牢关。普与尽大地众生。共行通天活路。得到大安隐。大解脱之场而后已。岂谓二千余载。犹未遂其志。未奏其功。山僧既知其力尽计穷。不免拔剑相助去也。以拄杖画一画。四海浪平龙睡稳。九天云净鹤飞高○师尝题灵隐两廊画壁曰。幸是十方无壁落。谁将五彩画虚空。善财眼里生华翳。去却一重又一重○晚年退居幻智庵。将终。诫执事已。问曰。今何时。对曰。二鼓矣。遂放身而逮(径山范嗣)。

　　越州光孝石室辉禅师

　　上堂。举城东老姥。与佛同生。不欲见佛。每见佛来。即便迴避。虽然如此回顾。东西总皆是佛。遂以手掩面。十指掌中亦总是佛。师颂曰。平生不愿佛相逢。十指尖头现绀容。夹路桃华风雨后。马蹄何处避残红(径山范嗣共十二人)。

　　杭州净慈愚极慧禅师

　　参石田薰于灵隐。一日室中举云门念七话。连举十数转。无人下语。忽有一僧才跨门。薰遽曰。雪峰辊毬。师侍傍。耸耳而听。豁然领悟。冲口说偈曰。云门念七。雪峰辊毬。白频红蓼。明月孤舟。薰颔之○送宁禅人偈曰。心未宁时为汝安。落花小雨酿春寒。断桥流水孤山路。杨柳丝丝拂画栏(灵隐薰嗣)。

　　临安中竺雪屋珂禅师

　　上堂。枯桑知天风。海水知天寒。且道衲僧知个甚么。知道饭是米做。直饶恁么。阎罗老子索饭钱有日在○师以宋鼎既迁。即谢寺事。时金山默庵雅禅师。尊师道行○元兵下江南。默庵被总兵伯颜胁置幕中。从至武林。默庵言于伯颜。请师住灵隐。亲持请疏扣门。师抽关露半面问曰。汝为谁。默庵曰。和尚故人某甲也。师落关曰。我不识你。盖师虽处世外。而以忠节自持。故不屑灵隐之命○断江恩有诗曰。雪屋今亡四十年。高风凛凛尚依然。伯颜丞相拜床下。不肯为渠来冷泉(灵隐薰嗣已上二人)。

　　庆元育王横川如珙禅师

　　永嘉人。姓林氏。始孩不肉食。年十五出家。后祝发受具。登太白。谒天目礼。咨决所疑。礼举南山筀笋东海乌贼话。师拟对。礼便打。豁然有省○被旨住育王。僧问如何是教外别传底句。师曰。不落玄妙。僧曰。恁么则一超直入如来地。师曰。且缓缓。问如何是学人行履处。师曰。你适才从甚处上来。僧曰。如何报得四恩去。师曰。你且从适才路下去。问如何是闻复翳根除。师曰。一不成。二不是。曰如何是尘消觉圆净。师曰。漏木杓。破笊篱○上堂。地大水大火大风大。若一念无疑。地不能碍。若一念无爱。水不能溺。若一念无瞋。火不能烧。若一念无喜。风不能飘。如此即是无依道人。佛从无依生。若悟无依。佛亦无得○晚参。少室无门户。如何便得通。夜深宁耐立。听我说西东(保宁茂拈云也有权也有实也有照也有用只是不得恁么会珍重)○一日谓众曰。病叟今年六十六。死日将至。火化好。土化好。西堂唯庵曰。山前有片荒地。师即命叠石为塔。复自铭曰。天生一穴。藏吾枯骨。骨朽成土。土能生物。结个葫芦。挂赵州壁。永脱轮回。超三世佛○将示寂。书诀众语而化。所著有三会语录(天童礼嗣)。

　　临安净慈石林行巩禅师

　　初住安吉上方。后住净慈。上堂。三家村里。牛动尾巴。摇拂子。与者个相去多少。掷拂子。洎合停囚长智○上堂。雪峰辊毬。禾山打鼓。秘魔擎叉。道吾作舞。一切贤圣。皆以无为法而有差别。喝一喝下座(天童礼嗣)。

　　嘉兴天宁冰谷衍禅师

　　上堂。朔风何萧萧。吹彼岩下衣。家业久荒芜。游子胡不归。人生百岁岂长保。昨日少年今已老。翻忆寒山子。十年归不得。忘却来时道(天童礼嗣)。

　　平江虎丘云耕靖禅师

　　上堂。山僧若真正举扬。河步亭无汝着脚分。且抑下威光。随汝根器。未说超宗异目。若知得虎丘山高一百三十尺。舍利塔是随朝建立。也许汝有个入处。甘心下劣。又争怪得老僧○上堂。古人道。依经解义。三世佛冤。离经一字。还同魔说。依与离。既不可得。毕竟如何。卓拄杖。渔人只看丝纶上。不见芦华对蓼红(天童礼嗣已上四人)。

　　平江万寿讷堂辩禅师

　　上堂。我若与你说破。将后必须骂我。我若不与你说破。又恐你因循蹉过。忽有个汉出来道。长老话堕了也。只向他道。老僧罪过。悼云巢和尚偈曰。人传师死已多时。我独踌蹰未决疑。既是巢空云又散。春深犹有子规啼(云巢岩嗣)。

　　平江虎丘清溪义禅师

　　送僧偈曰。台山万叠入眉青。途路同行各奔程。清晓鸡啼茅店月。是谁先起唤师兄(云巢岩嗣已上二人)。

　　临安径山虚舟普度禅师

　　维扬江都人。姓史氏。稍长。无处俗意。母识其志。俾依郡之天宁出家。奋志参方。初见铁牛印于灵隐。已而江东西。湖南北。悉遍历焉。淳祐初。制府赵信庵以金陵半山。请师出世○景定间。太傅贾魏公。奏补中天竺。复请旨升灵隐○至元丁丑。诏住径山。上堂。邪人说正法。正法悉皆邪。正人说邪法。邪法悉皆正。卓拄杖一下。邪耶。正耶。又卓一下。说耶。不说耶。向者里拣辨得出。黄金为屋未为贵。玉食锦衣何足荣○临终示微疾。索笔大书曰。八十二。年驾无底船。踏翻归去。明月一天。掷笔而逝。塔于本山(华藏通嗣)。

　　平江万寿高峰岳禅师

　　赞初祖偈曰。开旗展阵入梁邦未睹天颜早已降。纵有神通难展款。翩翩一苇渡长江(净慈道嗣)。

　　平江承天觉庵梦真禅师

　　宣州人。八岁为僧。十九受具。二十行脚。多见尊宿。不能了决。慕无准道风。遂登径山叩见。每到室中战怖。话头也不记得。自此不去入室。昼夜只是坐禅。一日廊下行。闻火板鸣有省。私自欢喜。遂入室。准问你是吃粥吃饭僧。参禅学道僧。师抗声曰。吃粥吃饭僧。准曰。更须饱吃始得。师曰。谢和尚供养。自此只是看狗子无佛性话。无入作处。乃过雪窦见大歇。歇问作么生是生死底事。师曰。眉毛安眼上。歇曰。眉毛因甚安眼上。师曰。说著令人转不堪。歇又问。汝甚处来。师曰。径山来。歇曰。火后事作么生。师曰。五峰依旧插天高。歇曰。那事还曾坏么。师叉手向前曰。幸喜不曾动着。遂挂塔归堂。师自知未稳。心下常热哄哄地。一夜更深。举首见琉璃灯。豁然大悟。从前所得。一时冰消瓦解。次日入室。歇举如何是佛。三脚驴子弄蹄行。声未绝。师曰。一任𨁝跳。歇曰。甚处与杨岐相见。师曰。当面蹉过○承天上堂。将心学佛。摄入魔宫。拟心参禅。堕在阴界。直饶嫌佛不肯做。被拄杖子穿过髑髅。若恁么看来。直是无用心处。卓拄杖。携取诗书归旧隐。野华啼鸟一般春○至元间。有贤首宗讲主。奏请江南两浙名刹。易为华严教寺。奉旨剖析诸师论解。纤微若指诸掌。讲主悔悟。遂礼师回奏(雪窦谦嗣)。

　　霍山昭禅师

　　上堂。即心即佛。嘉眉果阆。怀里有状。非心非佛。筠袁䖍吉。头上插笔。不是心。不是佛。不是物。漳泉福建。头匾似扇。只可闻名。不可见面(雪窦谦嗣)。

　　慧岩象潭泳禅师

　　上堂。举无著和尚至五台。师老翁吃茶次。翁拈起玻璃盏问曰。南方还有者个么。着曰无。翁曰。寻常将甚么吃茶。着无对。师颂曰。五台凝望思迟迟。白日青天被鬼迷。最苦一般难理会。玻璃盏子。吃茶时(雪窦谦嗣)。

　　一关溥禅师

　　举马祖令僧问大梅曰。和尚见马大师。得个甚么。便住此山。梅曰。大师道。即心即佛。我便向者里住。颂曰。只将马祖铅刀子。裂破漫天铁网罗。碧沼夜敲荷叶雨。至今贫恨一身多(雪窦谦嗣)。

　　台州国清溪西泽禅师

　　普说略曰。参玄上士。行脚高流。拨草瞻风。到一处所。便乃供下入门口款。谓之生死事大。无常迅速众兄弟。生死若是有。从古至今。无有一人能免。生死若是无。争奈目前生死何。生死亦有亦无。不有不无当恁么时。还有漏网底么。既是走透无门。腊月三十日撞到面前。毕竟如何支准。若是踏破草鞋。岁月飘忽。不可把玩。要须穷教去处分明。与前来入门口款相应始得(雪窦谦嗣已上五人)。

　　临安径山虚堂智愚禅师

　　四明人。室中垂语曰。己眼未明底。因甚将虚空作布裤着。画地为牢。因甚透者个不过。入海算沙底。因甚向针锋头上翘足○师年八十。住净慈入院日。参徒问答次。忽天使传旨。问赵州因甚八十行脚。虚堂因甚八十住山。师乃举赵州行脚到临济话。颂曰。赵州八十方行脚。虚堂八十再住山。别有一机恢佛祖。九重城里动龙颜。天使以颂回奏。上大悦。特赐米五百石。绢百疋。后住育王径山。亦赐赉优渥○师尝举东寺示众曰。心不是佛。智不是道。剑去久矣。尔方刻舟。颂曰。昨日因过竹院西。邻家稚子隔溪啼。山寒水肃半黄落。无数归鸦卜树栖○师示寂。塔于径山直岭下。昔高丽国尝请师供养国王闻逝。遣法嗣到山扫塔(道场岩嗣)。

　　明州天童石帆衍禅师

　　举陆亘大夫。问南泉师姓甚么。泉曰。姓王。曰还有眷属么。泉曰。四臣不昧。曰王居何位。泉曰。玉殿苔生。曰玉殿苔生时如何。泉曰。不居正位。师颂曰。金鸭香销更漏深。沉沉玉殿紫苔生。高空有月千门照。大道无人独自行。举大颠摈首座因缘。颂曰。一串摩尼。觌面当机。赚杀首座。疑杀昌黎。弄尽许多穷伎俩。春秋元自不曾知(道场岩嗣已上二人)。

　　临安径山石溪心月禅师

　　眉州人。上堂。举僧问九峰。如何是学人自己。峰曰。更问阿谁。僧曰。便恁么承当时如何。峰曰。须弥还更戴须弥。颂曰。自家冷暖自家知。祖意西来更问谁。全体承当全体是。须弥顶上戴须弥○举晦堂与黄山谷。问答木稚花香因缘。颂曰。渠侬家住白云乡。南北东西路渺茫。几度欲归归未得。忽闻岩桂送幽香○举庞居士有男不婚。有女不嫁。颂曰。收拾山云海月情。团圞鼻直眼眉横。龟毛拂子兔角杖。敲得虚空嚗嚗声(金山开嗣)。

　　福州神光北山隆禅师

　　示众曰。即心即佛。有水有竹屋便好。非心非佛。不袜不冠身自由。不是心。不是佛。不是物。闲倚阑干立清晓。红芭蕉引碧牵牛(径山冲嗣)。

　　高台此山应禅师

　　上堂。举大随庵侧有一龟。僧问一切众生皮里骨。者个众生。因甚骨里皮。随拈草履覆龟背上。僧无语。师颂曰。休将皮骨强分张。得六藏时且六藏。只履尽情都盖了。者僧无事可思量(径山冲嗣)。

　　庆元天童简翁敬禅师(增集续传灯误入二十世无准范下)

　　上堂。举大梅即心即佛话。颂曰。郎心叶薄妾冰清。郎说黄金妾不应。假使偶然通一笑。半生谁信守孤灯○举文殊问庵提遮女。生以何为义话。颂曰。问处分明答处端。当机睹面不相谩。死生生死元无际。月上青山玉一团(径山冲嗣已上三人)。

　　湖州道场龙源介清禅师

　　福州长溪王氏子。得度于义兴法藏齐禅师。往育王谒寂窗照和尚。入室契旨。俾为侍者。复掌藏钥。出世四明寿国。迁开寿道场。上堂。三春云暮。绿暗红稀。动为境转。静为法迷。不以色盖。不以声骑。风前闲听杜䳌啼(育王照嗣)。

　　杭州灵隐性原慧朗禅师

　　别号幻隐。台州黄岩项氏子。出家首参竺元道于仙居。继诣径山谒元叟。叟问东岭来。师指脚下草鞋曰。者是三文钱买得。叟曰。未在更道。师曰。某甲只恁么。未审和尚作么生。叟曰。念汝远来。放汝三十棒。师乃悟旨。久之尽其底蕴。曰才涉思惟。皆为剩法。佛涅槃日上堂。涅槃生死。等是空华。佛及众生。皆为剩语。诸人到者里作么生会。良久拍禅床。但见落花随水去。不知流出洞中春○室中垂语曰。昨夜莲花峰。被蜉游食却半边。你因甚么不知○又曰。冷泉亭吞却壑雷亭。即不问。南高峰与北高峰斗额。是第几机。众莫有契者○洪武十九年夏。师被诬。将逮。或劝师早自为计。师不顾。怡然诣有司。未鞫。即庑下说偈。端坐而逝(径山端嗣)。

　　嘉兴天宁楚石梵琦禅师

　　象山人。姓朱氏。生在襁褓。有神僧见而谓其父曰。此佛日也。他日必当振扬佛法。十六为僧。赵魏公见而器之。为鬻僧牒。得度受具。一日阅楞严有省入。历览群籍。恍如宿契。往参元叟端和尚。端震威一喝。师愕然。一夕睡起。闻鼓声。豁然大悟。汗如雨下。拊几笑曰。径山鼻孔。今日吾入手矣。因成偈曰。崇天门外鼓腾腾。蓦劄虚空就地崩。拾得红炉一点雪。却是黄河六月冰。端迎笑曰。且喜大事了毕。以第二座。参叩者。多令就师决择○出住杭州报国。一日高右丞问禅分五派。教列三乘。教则不问。如何是禅。师曰。正值岁朝公宴。丞曰。达磨西来。不立文字。直指人心。见性成佛。佛在什么处。师曰。管弦杂沓。朱紫荧煌。丞曰。莫便是和尚见处么。师曰。不敢。丞曰。容在别日说话。师诺诺○一日座主参。师问讲甚么经。主曰。法华。师曰。经中道。是真精进。是名真法供养如来。是否。曰是。师曰。供养即不无。如何是真法。曰具在药王品。师曰。将谓是金毛师子。元来是野犴眷属。主却问如何是真法。师曰。汝岂不从天台来。主曰。是。师曰。天台山高一万八千丈。顶上着得几人。主无语。师曰。吃茶去○上堂。俱胝竖一个指头。雪峰辊三个木毬。石巩张弓架箭。华亭短棹孤舟。凤山无法可说。不妨坐断杭州。就中却有个好处。好在什么处。四五百条花柳巷。二三千座管弦楼○上堂。大事未明。如丧考妣。大事已明。如丧考妣。你道有成褫。无成褫。常因送客处。忆得别家时○上堂。闻声悟道。塞却你耳根。见色明心。换却你眼睛。薄团上端坐。针眼里穿线西风一阵来。落叶两三片○至正丁亥。帝师锡号佛日普照慧辨禅师。适符昔日神僧之言。寻退归天宁。上堂曰。一毫吞却山河大地则易。山河大地吞却一毫则难。也不难。也不易。铺个破席日里睡。料想上方兜率宫。也无如此日炙背○洪武元年秋九月。诏江南大浮屠十余人。于蒋山建大法会。命师升座说法。上大悦。二年春。复用元年故事。召师说法。赐斋文楼下。亲承顾问。师行。出内府白金以赐○三年秋。上以鬼神情状。幽微难测。意遗经当有明文。召僧中博通三藏者问焉。于是师与梦堂噩行中仁等。应诏至京。馆于大天界寺。上命礼部劳之。又命膳部颁赐薪米。旋命以所问条晰入告。师援据经论。成书将进。忽示微疾。越四日。趣左右具浴更衣。索笔书偈曰。真性圆明。本无生灭。木马夜鸣。西方日出。书毕。谓梦堂曰。我去矣。堂曰。何处去。师曰。西方去。堂曰。西方有佛。东方无佛耶。师乃震声一喝而逝。时辛亥七月二十六日也。上闻嗟悼久之。时禁火葬。以师故。特从阇维例。火余齿舌数珠不坏。舍利五色。纷缀遗骼。弟子文晟。奉骼及诸不坏者。归师所筑西斋建塔。文宪宋公濂为之铭(径山端嗣)。

　　杭州径山愚庵以中智及禅师

　　苏州吴县之顾氏子也。自幼出家于穹窿海云院。祝发受具。听贤宗法师讲华严法界观。未终篇。辄笑曰。一真法界。圆同太虚。但涉言词。即成剩法。纵获天雨宝华。于我奚益哉。遂谒笑隐于建业。隐文章道德。倾动一世。师微露文彩。一时交相延誉。有同参屿公见师诃曰。子才若此。不思担荷正法。乃甘作骚坛奴𨽻乎。无尽灯偈。所谓黄叶飘飘者。不知作何见解。师舌噤不能答。旋归海云。胸襟碍塞。目不交睫者逾月。一日忽见秋叶坠庭。豁然有省。谒元叟端于径山。遂得法焉○江浙行省丞相达识帖穆儿。请住径山。上堂。冬至月头。卖被买牛。冬至月尾。卖牛买被。一年三十六旬有六日。以闰月定四时成岁。移易一丝毫不得。东头买贵。西头卖贱。三十年破后草鞋。向甚处着○上堂。时维三月。节届清明。不寒不暖。半阴半晴。落花啼鸟一声声。蓦拈拄杖。穿却解空鼻孔。[翟*支]瞎达摩眼睛。踏破草鞋赤脚走。好山犹在最高层○善权通长老书到。上堂。自从胡乱后。三十年不少盐酱。雪后始知松柏操。任汝非心非佛。我只管即心即佛。事难方见丈夫心。有底便道。江西信息通也。大梅梅子熟也。善权方便。固当如是。只如石头道。书亦不达。信亦不通。诸人如何话会。直下道得。鈯斧子未到你在○师一日入园。见典座割瓜。师问割得几个祖师头。座曰。三十个。师曰。那个皮下有血。座曰。和尚何得重重相戏。师曰。好心不得好报○上堂。咬破铁酸馅。百味具足。演出大藏教。一句该通。三脚驴子弄蹄行。万里无寸草○上堂。拈拄杖。十地惊心。二乘罔测。卓拄杖。子承父业。赚杀多少人。靠拄杖。下座○有亡赖男子瞿范者。日餮盘餐。执事者讥之致忿。诬师以阇昧之。事诣。部使者不满意。文致其罪。师竟不与之辩。亦毫无愠色。逾年。省宪白师冤。复劄请再住径山。师入院拈劄曰。前佛性命。后佛纪纲。总在者里。凛然如朽索之驭六马。危乎犹一发之引千钧。若非大丞相赤手提持。全肩担荷。何处更有今日。诸人还委悉么。车不横推。理无曲断。升座酬唱毕。复曰。去日应须偿宿债。回时宿债本来空。山上鲤鱼打𨁝跳。一国之师展笑容。帝师锡号明辨正宗广慧禅师○洪武癸丑。诏有道浮屠十人。集大天界寺师居首。以病不及召对。赐还穹窿。戊午九月。索笔书偈而逝。茶毗火𦦨五色。香气袭人。齿牙数珠皆不坏遗骨绀泽。如青琉璃。舍利交缀。塔于所居之阴。复分爪发塔于径山(径山端嗣)。

　　杭州灵隐朴隐天镜元净禅师

　　越州会稽人。姓倪氏。从弘教大师立公祝发。参元叟端和尚。入门。端厉声一喝。声若雷霆。师黏缚尽脱。遽稽首作礼。遂命居侍司。寻掌记室。追随久之。得蒙印可○师应召入京。从容问道。赐食而退。会灵隐虚席。诸山交致坚请。上堂。声不是声。观音三昧。色不是色。文殊法门。声色无碍。普贤境界。拈拄杖画一画。大鹏展翅盖十洲。篱边燕雀空啾啾○上堂。即心即佛。嘉州牛吃禾。非心非佛。益州马腹腹。不是心。不是佛。天下觅医人。灸猪左膊上。良久曰。啼得血流无用处。不如缄口过残春。未几被逮谪陕西。途次宝应宁国寺。忽合掌端坐而逝(径山端嗣)。

　　苏州万寿行中至仁禅师

　　族姓吴。番阳人。父仲华。为江州广文。师生五岁。俾从州之报恩寺。真牧纯公受业。七岁得度。完具后。参元叟端和尚。端视师轩渠一笑。师罔措。遂失。展尼师坛。端叱曰。参堂去。一日端见师问何处人。师曰。番阳。端曰。番阳湖阔多少。师展手作量势。端曰。不是不是。师曰。合取臭口。遂命侍香。寻掌记室。端尝谓众曰。仁书记虎而翼者也○上堂。禅性无生。离生禅想。禅性无住。离住禅寂。五台山上云烝饭。佛殿阶前狗尿天。刹竿头上煎锤子。三个猢狲夜簸钱○洪武初。上以鬼神之事召师。师以佛旨撰书而对。上大悦○蒲圻魏公观为苏郡守。见万寿废址。戚然有意兴复。闻师寓虎丘。遣使致书币。凡三往返而应○洪武十五年三月望示疾。十九日同参如愚仲讯候曰。师行矣。诸子在旁。盍赐一言。为末后训乎。师曰。十方薄伽梵。一路涅槃门。曰与师缔交五十秋矣。此别直诣净土相见。师厉声曰。尽大千界是个净土。何处不相见。良久素笔书偈。泊然而逝(径山端嗣)。

　　象山瑞龙梦堂昙噩禅师

　　慈溪王氏子。祖父皆名宦。母周氏。师自幼有远志。稍长博通经史。藻思浚发。年二十三。白母出家。往从雪庭于长芦。遂剃发受具。教相诸宗。靡不研究。久之雪庭迁住灵隐。师复往依侍。逾年雪庭示寂。寂照端禅师。来补其处。一见吻契○住象山瑞龙。上堂。竖拂子。只者个。在临济则大机大用。卷舒擒纵。杀活自由。在云门则孤危耸峻。格外提持。言前定夺。在曹洞则家风绵密。金针玉线。明投暗合。在沩仰则父慈子孝。用剑刃事。施陷虎机。在法眼则箭锋相拄。心空法了。情尽见除。五家提唱。虽则金声玉振。迈古超今然而总是门庭施设。直截一句不曾道着。且道作么生是直截一句。高声曰。看脚下○师日惟一食。终夜凝坐达旦。一日忽戒浴易衣。出器物分遗交友。集众说偈曰。吾有一物。无背无面。要得分明。涅槃后看。言毕。危坐而逝。有重修历代高僧传行世(径山端嗣)。

　　杭州径山复原福报禅师

　　台之宁海人。族姓方。母张氏。出家杭之梁渚崇福。时石湖美公主净慈。师往见。湖器之。遂为祝发受具。参径山元叟端。问近离甚处。师曰。净慈。端曰。来作什么。师曰。久慕道风。特来礼拜。端曰。赵州见南泉作么生。师曰。头顶天。脚踏地。端曰。见后如何。师曰。饥来吃饭。困来打眠。端曰。何处学得者虚头来。师曰。今日亲见和尚。端颔之○洪武初。聘召道行沙门。师赴京。馆天界寺。屡入内庭。应对称旨。留三年。仍赐还。后住径山。上堂。一叶落。天下秋。一尘起。大地收。谁谓北郁单越。不是南赡部洲。刚自骑牛更觅牛○上堂。语是谤。默是诳。还有二俱不涉者么。拍禅床。洎合停囚长智○一日得疾甚笃。侍者请偈。师叱曰。吾世寿尚有三年。已而果然。及化之日。忽拍手曰。阿呵呵。大众是什么看取。竟寂(径山端嗣)。

　　杭州径山古鼎祖铭禅师

　　奉化应氏子。元叟住灵隐。师往参。一日入室叩黄龙见慈明因缘。端诘曰。只如赵州道。台山婆子。被我勘破。慈明笑曰。是骂耶。你道二老汉用处。是同是别。师曰。一对无孔铁锤。端曰。黄龙直下悟去又如何。师曰。也是病眼见空华。端曰。不是不是。师拟进语。端便喝。师当下廓然。至正七年。元帝锡号慧性文敏宏觉普济禅师○至正戊戌。将迁寂。遗书嘱丞相外护。复书偈曰。生死纯真。太虚纯满。七十九年。摇篮绳断。掷笔而逝。茶毗舌根数珠皆不坏。舍利无算。于径山隆教宝陀分建塔焉(径山端嗣)。

　　杭州灵隐竹泉了幻法林禅师

　　族姓黄。台之宁海人。因看睦州语有省。参元叟端和尚。端问何处来。师曰。天台。叟曰。曾见寒山拾得么。师叉手向前曰。今日亲见和尚。叟曰。脱空谩语汉。参堂去○一日看经次。端曰。看经那。师曰是。端曰。将甚么看。师曰。将眼看。端竖起拳曰。何不道将者个看。师曰。放下拳头。将什么看。端微笑○师居净慈蒙堂。不出户者九年。行省左丞相脱欢公。请主万寿。迁中竺。至佛殿曰。拨尘见佛。谁知佛亦是尘。罕逢穿耳客。多见刻舟人○上堂。法是常法。道是常道。拶破面门。点即不到。雪峰朝夕。只辊三个木毬。赵州见人。只道吃茶去。中峰居常见兄弟相访。只是叙通寒温。烧香叉手。若是金毛师子子。三千里外定誵讹○迁灵隐上堂。举僧问赵州万法归一话。师曰。赵州虽则善用太阿。截断者僧舌头。未免自扬家丑。灵隐则不然。忽有僧问万法归一。一归何处。只向他道。今日热如昨日○上堂。古杭管内。灵隐名山。肇建于东晋咸和。慧理法师为第一祖。今日上元令节。诸处放灯。知事直岁。各各照管风烛。便下座○至正十五年春。感微疾。二月二日。集众。叙平生行脚本末。且诫之曰。佛法下衰。无甚于今。宜各努力。索笔书偈曰。七十二年。虚空钉橛。末后一句。不说不说。遂化。葬全身于松源塔西。其时塔前古桂。当春吐华。清香满路。见者叹异(径山端嗣)。

　　明州天宁归庵仲猷祖阐禅师

　　族陈氏。鄞人也。从佛智匡禅师剃染。参寂照端于径山。得旨。上堂。若论第一句。三世诸佛道不得。六代祖师道不得。天下老和尚道不得。山僧道不得。大众道不得。拈拄杖。拄杖子道得么。道得也是第二句○上堂。即心即佛。非心非佛。不是心。不是佛。五台山上云烝饭。佛殿阶前狗尿天。刹竿头上煎锤子。三个猢狲夜簸钱○元宵上堂。十五日已前。脚头脚尾黄金莲。十五日已后。白牯狸奴成队走。正当十五日。楼台上下火照火。车马往来人看人。好大众。且道好在什么处。众眼难谩(径山端嗣)。

　　苏州开元愚仲善如禅师

　　吴江人。上堂。佛身充满于法界。普现一切群生前。为甚么沪渎居民黄老之流。迎之而风涛骇吐。像即沉没。吴县朱膺东。灵帛尼。请之而灵相峨峨双泛。试就提捧。忽尔升舟。今开元寺所奉维卫迦叶二石像是也。岂非随缘赴感靡不周。而恒处此菩提座。然虽如是。若作恁么会。大虫看水磨。不作恁么会。真州望长芦。恁么不恁么总拈却。又作么生。清平世界。不用讹言○师晚年尝居葑门直指庵。人称曰直指和尚。将终。呼诸子诀别。趺坐泊然而逝(径山端嗣)。

　　杭州上竺我庵本无法师

　　黄岩人。依寂照于中竺。掌纲维。有舅氏教庠老成。挽之更宗。于是参湛堂于演福。研精教部。寂照惜其去。作偈寄之曰。从教入禅今古有。从禅入教古今无。一心三观门虽别。水满千江月自孤。后出世既为湛堂嗣。仍爇一香报寂照。不以迹异而二其心。寂照示寂时。遗书嘱其力弘教乘宗趣。余无他言○师于祭筵拈香曰。妙喜五传最光𦦨。寂照一代甘露门。等闲触着肝脑裂。冰霜忽作阳春温。我思打失鼻孔日。是何气息今犹存。天风北来岁云暮。掣电讨甚空中痕。临终无疾坐脱(径山端嗣)。

　　苏州万寿佛初智淳禅师

　　送忠侍者偈曰。鸟窠吹起布毛。侍者当下悟去。一对无孔铁锤。卖弄鬼家活计。若是灵利阿师。别有天然气宇。恢张本地风光。显出衲僧巴鼻。以大千摄入毫端。将须弥纳向芥子。直踏毗卢顶上行。千手大悲拦不住(径山端嗣共十三人)。

　　报恩无方智普禅师

　　桂阳人。族姓龙。上堂。六月行人口吐烟。区区只为利名牵。争如林下无心客。一觉和衣到晓眠。拍禅床。乾明不惜口业。为你说破。腊月三十日到来。阎老子要问你索饭钱在(江心万嗣)。

　　南康云居小隐师。大禅师

　　尝有示信禅人偈曰。信是道元功德母。药如有验不消多。上人直下承当得。佛祖安能柰尔何(江心万嗣已上二人)。

　　金陵集庆龙翔笑隐大欣禅师

　　九江义门陈氏子。参晦机。机一见器重。命掌记室。一日问曰。黄龙既得旨于泐潭。领徒游方。及见慈明。气索汗下。过在什么处。师抗声曰。千年桃核里。觅甚旧时仁。机一日举百丈野狐话诘曰。不落因果。便堕野狐身。不昧因果。便脱野狐身。且道利害在什么处。师拟答。机遽震威一喝。师当下涣然冰释○天历元年。文宗以潜邸为大龙翔集庆寺。简集名德开山。师首膺其选。赐号广智全悟大禅师。复驿召赴阙。见上奎章阁。赐坐。咨问法要。及顺帝御极。待遇益隆。后以老病求退。优诏不许。来外台护视。使安居终老○上堂。安养国中。水鸟树林。悉皆念佛。知足天上。树相撑触。演说苦空。竖拂子。山僧拂子。穿却汝诸鼻孔。诸人向甚处出气○师一日问僧甚处来。僧曰。游山来。师曰。笠子下拶破洛浦。遍参底作么生。僧曰。未入门时已呈似和尚了也。师曰。即今为什么不拈出。僧拟议。师便打○至正四年甲申五月。示微疾。作手书别交游。嘱其徒以两朝所赐金币。作万佛阁。上报国恩。二十二日。书偈趺坐而寂。黄文宪公溍撰塔铭。虞文靖公集着行道纪。师著有禅林清规。及四会语录。蒲室集。行世(径山熙嗣)。

　　嘉兴祥符梅屋念常禅师

　　俗姓黄。华亭人。年十二出家。十四剃发受具。佛智晦机自江西百丈。迁杭之净慈。师往参承。值佛智上堂。举太原孚上座。闻角声悟道因缘。颂曰。琴生入沧海。太史游名山。从此扬州城外路。令严不许早开关。师于言下豁然有省。投丈室呈所解。佛智颔之。俾掌记室。迨智迁径山。师职后版。表率一众。后奉旨选召出世祥符。所著有佛祖通载二十二卷(径山熙嗣)。

　　明州雪窦石室祖瑛祖师

　　吴江陈氏子。年十五祝发受具。后即䇿杖游方。初从虚谷陵于仰山。闻径山晦机道望。亟往投之。一见契合。遂留掌记○谢天童平石砥问疾偈曰。是身无我病根深。惭愧文殊远访临。自有岩华谈不二。青灯相对笑吟吟。法身遍在一切处。噇饭噇空得自由。太白鄮峰烟雨里。笋舆来往亦风流○晚年得痿痹疾。造一龛曰。木裰。日坐其中。不涉世事。至正癸未三月。见一衰衣妇人。扣头请师应身为国王。师曰。吾不愿生天王家。逾十七日。趺坐而化。临终偈曰。五十三年。弄巧成拙。踏破虚空赤脚行。万象森罗笑不辍(径山熙嗣)。

　　杭州中竺一关正逵禅师

　　番阳人。族方氏。参晦机于净慈。机问甚处人。师曰。番阳。机曰。番阳湖水深多少。师曰。瞪目不见底。机曰。恁么则浸烂衲僧鼻孔也。师曰。终不借和尚鼻孔出气。机曰。毕竟借谁鼻孔出气。师曰。恭惟和尚万福。机肯之。命充侍者。逾二年。参中峰于天目。复谒径山元叟。时笑隐主中竺。俾师分座。出世金陵崇因。帝师授以佛日普照之号(径山熙嗣)。

　　宁波佛岩仲方天伦禅师

　　象山张氏子。参晦机于净慈。才入门。机曰。湖山霭霭。湖水漾漾。浸烂你鼻孔。塞破你眼睛。因甚不知。师曰。通身无影象。步步绝形踪。机曰。未在更道。师拂袖便出。机俾居侍司。复掌藏钥。师惮其繁。叹曰。世降道衰。人根浮薄。宿师硕德。具大知见。犹不为学者信服。无他。盖表里不纯故也。自是必欲铲踪削迹。闻吴兴桃花坞僻𨗉。乃往缚茆。一日灌园次。忽四山云瞑。骤雨疾风。摧折林木。霹雳一声。胸中疑碍顿释。乃颂曰。大奇大奇也大奇。掇转虚空颠倒骑。蟭螟吞却五须弥。曩于南屏室中。屡叩老和尚。终不肯为我说。使当时说破。安有今日耶○上堂。举云门因僧问久雨不晴时如何。门曰。劄。师曰。云门一劄。猿啼巴峡。熊耳峰高。石头路滑○师晚年卜筑于凤台之西。曰新庵。将终。谓净觉昙曰。欲以后事相浼。今日何日。觉曰。二十九日。师曰。月穷日。不宜去。明日五月一。吾行矣。至晨。召门人付嘱。举手作别。端坐而逝(径山熙嗣)。

　　越州天衣业海子清禅师

　　年八十六。出住天衣。因同参至上堂。飒飒凉风景。同人访寂寥。煮茶山下水。烧鼎洞中樵。古人将常住物。作自己人情。天衣则不然。供佛懒拈华。延宾不煮茶。莫嫌无礼数。冷淡是僧家(径山熙嗣已上六人)。

　　杭州中竺一溪自如禅师

　　闽人。元兵下闽。遭游卒挟师至临安。遗之而去。富民胡氏收养之。令伴子读书。师隅立默识无所失。胡氏因子之。既长。俾师隶里中无相寺为僧。参云峰高于径山得法。天历初。中竺笑隐欣奉诏开山。龙翔因举代住者三人。御笔点师名。宣政院具疏请师居焉(径山高嗣)。

　　江州东林古智喆禅师

　　都昌人。族巢氏。上堂。过去诸佛已说。未来诸佛当说。现在诸佛今说。且道毕竟说个甚么。卓拄杖下座(径山高嗣)。

　　明州天童怪石奇禅师

　　普说其略曰。参禅本无难易。只要具大信根。有决烈志。万机休罢。千圣不携。坐断诸缘。不存一法。如大虚空。了无朕迹。如须弥卢。屹然不动。无上真乘。方可希冀。又曰。此事如人饥渴。说饮说食。岂能救疗。直须自饮水。自吃饭。方有实效(径山高嗣)。

　　杭州径山本源善达禅师

　　仙居柴氏子。居常不设卧榻。夜则焚香燃烛。端坐达旦。率以为常。又体所禀与人异。遇严寒则衣絺络。大热则衣缯絮。尝以钵资建大圆院于东路半山。接待云侣。一日自知时至。会众叙平生行脚事毕端坐而寂(径山高嗣)。

　　龙岩真首座

　　乐闲歌曰。即心是佛。无心是道。万事但随缘。自觉身心好。院子从来不要住。便是佛也不要做。律亦不曾持。戒亦不曾破。放行把住总由人。执法修行驴拽磨。要行便行。要坐便坐。也不精进。也不懒惰。一卷三字经。逐日为工课。有时深深海底行。有时高高山顶卧。几生修得做闲人。肯为虚名被羁锁。我不轻汝等。从他当面唾。百年能得几光阴。何必强分人与我。贫也不须忧。富也休装大。阎王相请无亲疏。尽付一堆红焰火。自家作得主宰。终不随风倒柁。补破遮寒暖即休。淡饭粗茶随分过。我作乐闲歌。自歌还自和。不是闲人不肯闲。世上闲人能几个(径山高嗣已上五人)。

　　明州恭都寺

　　廉介自持。日诵法华。因聆铁镜上堂语。遂得心要。尝夜坐有偈曰。点尽山窗一盏油。地炉无火冷啾啾。话头留向明朝举。道者敲钟又上楼。铁镜因升堂特称赏之。临终无疾。更衣坐逝。阇维舌根不坏(何山明嗣)。

　　雪窦竺田汝霖禅师

　　昌国王氏子。从梅涧福公祝发受具。闻天童鉴公道化。往参。命为侍者。一日室中举赵州狗子无佛性话。师豁然有省。已而见悦堂訚于灵隐。堂器之。命典记室○后游百丈。谒晦机。遂命分座。出世雪窦。晚主万寿。至元五年示微疾。更衣书偈而逝。茶毗设利五色(天童鉴嗣)。

　　湖州道场玉溪思珉禅师

　　象山张氏子。参灵隐訚和尚。即蒙印可。后出住大梅保福。帝师赐佛心明妙之号。至顺三年。广教府聘主双林。元统二年。行省选住道场。示众。此事如铁壁银山。如大火聚。凑泊不得。迴避不得。你辈合作么生。直饶脚不点地。别有通霄活路。也是不快漆桶○上堂。依经解义。三世佛冤。离经一字。即同魔说。拈拄杖。卓一下。六月不热。五谷不结。遂下座(灵隐訚嗣)。

　　杭州径山月江宗净禅师

　　金华倪氏子。自幼聪慧绝伦。年十七。因诵楞严。如人以手指月。是人因指。应当见月。豁然开悟。遂谒悦堂。问黄檗打临济。你作么生会。师曰。按牛头吃草。堂奇之。后出世径山。玄风远播。晚岁退居东堂。示众曰。坐断陵霄已十年。匡宗论道只随缘。于今休去便休去。啸月吟风乐自然○元统壬戌十月三日。示微疾。当午集众说偈曰。祖师门下客。开口论无生。老我百不会。日午打三更。语毕。乃趺坐而逝(灵隐訚嗣)。

　　江州东林无外宗廓禅师

　　南昌人。魏姓。久依悦堂。一日室中举溪声尽是广长舌因缘。机契。遂授记莂。出世云居。晚迁东林。送僧之东吴。偈曰。佛是西天老比丘。何缘卧倒在苏州。凭君此去轻扶起。问取二千年话头○临终。集众说偈曰。吾年七十一。世缘今已毕。挨倒五须弥。夜半日头出。语毕而逝(灵隐訚嗣已上三人)。

　　嘉兴石门真觉元翁信禅师

　　开山日上堂。向上一机。末后一诀。佛祖不传。千圣结舌。莫有转身吐气者么。出来通个消息看○小参。建法幢。立宗旨。明明佛来曹溪是。大众。建法幢则固然。如何是立宗旨。莫是三转五转。竖拳下喝么。莫是默然据座。拂袖便行么。莫是语言文字。确古论今么。莫是灰头土面。长坐不卧么。切须仔细。若是正眼不明。尽堕偏邪执滞。所以道。醍醐上味。为世所珍。遇斯等人。翻成毒药。据我祖师门下。尽十方世界。是个无缝铁壁。达磨不识。尽十方世界。是个无孔铁锤。迦叶不知。无汝拟议处。无汝承当处。旋天转地。换斗移星。双放双收。透顶透底。还会么。龙袖拂开全体现。象王行处绝狐踪(中竺有嗣)。

　　吕铁船居士

　　母梦佑禅师至舍而生。弱冠时参空山。一日山问曰。曾见赵州么。士厉声曰。无。山休去。每称于人曰。再来人也。士尝任江淮都总管。于苏州嘉定建永寿寺以延云水。达磨忌日。拈香曰。西来不称梁王旨。西去空𢹂一只履。若言妙用与神通。真正衲僧谁数你。九年面壁寻出场。接得一人又无臂。衣盂连累到卢能。从此葛藤生不已。罪过有弥天。源流无滴水。今朝七百八十六年逢忌辰。那个儿孙不痛彻骨髓。一炉香篆一瓯茶。报恩却是孤恩底。欲把拳头举似伊。怜渠已没当门齿(风幡中嗣)。

　　苏州阳山金芝岭铁㭰念庵主

　　颂舍利弗入城。月上女出城话曰。出城入廓两相逢。来去谁云路不同。回首涅槃台上望。九州四海一家风(华藏见嗣)。

　　松江淀山德异禅师

　　高安卢氏子。谒虚舟。舟问雪覆千山。为甚么孤峰不白。师曰。别是一乾坤。舟大称赏。劝谒皖山凝和尚。凝问光明寂照遍河沙。岂不是张拙秀才语。师拟答。凝震威一喝。师当下释然。一日凝举卧云深处不朝天。因甚到者里。师曰。邦有道则见。凝深肯之○出世淀山。上堂。昨日十四。今日十五。灵利衲僧。吞却佛祖。从教谢三郎。月下自摇橹。阿呵呵。莫莽卤。甜瓜彻蒂甜。苦瓠连根苦(皖山凝嗣)。

　　舒州太湖普明无用宽禅师

　　结夏上堂。诸方结制。有甚巴鼻。太湖梁山。冷冰冰地。二百个铁额铜头无用。分作两处。提起放下。吞声饮气。拟议之间。顶门着地。卓拄杖下座○中峰和尚至。上堂。明明百草头。明明祖师意。天目山古佛。辉天并鉴地。虎咬大虫。蛇吞鳖鼻。掷拄杖曰。直下来也。急着眼觑。大众怀香。拜请幻住大和尚慈悲开示。便下座(金牛真嗣)。

　　无为天宁无能教禅师

　　于门首悬一牌云。谨防恶犬。竺源盛参。才跨门便曰。老和尚为我赶狗。师便入去。智首座出迎。同坐须臾。师从面前过。智起白曰。此上人得得来见和尚。师曰。已相见了也(真翁圆嗣)。

　　北京庆寿海云印简禅师

　　宁远宋氏子。生而神悟。七岁。父授读孝经。开宗明义章。师曰。开者何宗。明者何义。父惊异。于是俾从中观沼禅师受业。纳具戒。一日侍沼行。沼曰。法灯禅师道。看他家事忙。且道承谁力。汝作么生会。师将沼手一掣。沼曰。者野狐精。师喏喏。沼曰。更须别参始得。年十八。元兵破宁远。四众逃散。师侍沼如故。沼曰。吾迫桑榆。汝方富有春秋。何当玉石俱焚。宜自远遁。师泣曰。因果有差。死生有命。安可离师苟免乎。沼察其诚。嘱曰。子向去朔漠。有大因缘。吾将与子北渡。经年至赤城。书偈曰。七十三年如掣电。临行为君通一线。泥牛飞过海东来。天上人间寻不见。偈毕。忽无疾而逝。阇维收顶骨舍利。师为乞缘造塔供奉。一夕闻空中呼师名。师瞥然有省。复闻人告曰。大事将成。毋滞于此。黎明遂䇿杖之燕。过松铺。值雨。宿崖下。因击火乃悟曰。今日始知眉横鼻直。信道天下老和尚不寐语。明日至景州。见本无玄。玄问从何所来。师曰。云收幽谷。玄曰。何处去。师曰。月照长松。玄曰。孟八郎汉便恁么去也。师诺诺趋出。初沼临终。师问某甲当依何人。了此大事。沼曰。贺八十去。迨入燕。至大庆寿寺。乃省前谶。于是谒璋。璋先一夕梦异僧策杖。径趋方丈踞座。天明璋谓知客曰。今日但有僧过。当令来见老僧。及晚师至。璋笑曰。此夜来所梦者。师问不来而来。作么生相见。璋曰。参须实参。悟须实悟。莫打野榸。(音斋)师曰。某甲因击火迸散。乃知眉横鼻直。璋曰。吾此处别。师曰。如何表信。璋曰。牙是一口骨。耳是两片皮。师曰。将谓别有。璋曰。错。师喝曰。草贼大败。璋休去。次日璋举临济两堂首座齐下喝。僧问还有宾主也无。济曰。宾主历然。汝作么生会。师曰。打破秦时镜。磨尖上古锥。龙飞霄汉外。何劳更下槌。璋曰。途路之乐。终未到家。师曰。精灵千载野狐魅。看破如今不值钱。璋曰。如是如是。师拂袖便出。遂命掌记。一日璋谓师曰。汝今已到大安乐田地。宜善护持。吾有如来正法眼藏。涅槃妙心。密付于汝。毋令湮没。师掩耳而出(师住庆寿孔子之后元措者渡河谒师请复曲阜庙祀师微言之乃复袭封)○师两主庆寿。年五十六。忽患风症。呼侍者嘱后事。乃集众说偈毕。遂泊然而逝。茶毗获舍利无算。谥佛日圆明大师(庆寿璋嗣)。

　　曹洞宗

　　太原王山体禅师

　　初参大明宝为侍者。偶于出生台见雀舍食。雀见手飞去。宝在师背上打一掌。师惊顾。宝曰。还是雀子孤负你。你孤负我。师罔措。宝曰。自可怜生。却乃互相孤负去。师豁然有省。从此执侍十年。秘重深严。不见参学。一旦抽单。罔不疑怪。或问宝云。侍者何往。宝曰。诸方来。诸方去。何介意哉。又问参学何似。宝曰。道有参学。栽他头角。道无参学。减他威光。一众方知已蒙印记○师久隐太原西山。当道请住王山。创建禅席。尝曰。师子有三种。第一超宗异目。第二齐肩共躅。第三影响不真。若超宗异目者。见过于师。堪为种草。若齐肩共躅者。减师半德。落在今时。若影响不真者。狐犴猥势。羊质虎皮○师尝发明洞上宗旨。曰既有尊贵之位。须明尊贵底人。须知尊贵底人。不处尊贵之位。方明尊贵。不落阶级(宝寿方拈云太原与么提持要明尊贵一路尚欠在为什么不见道方外谁敢论量○愚庵孟拈云如何黑漆屏风上更写卢同月蚀诗)○五位颂曰。正中偏。夜深古殿锁轻烟。寂寂苔封臣不立。密密光辉未兆前○偏中正。玉人不睹临台镜。子夜星河雾气浓。依旧青山不露顶○正中来。木人𢹂杖火中回。趁起泥牛耕练色。放教石马步苍苔○兼中至。转侧相逢全意气。交辉终不犯锋铓。大用纵横无变异○兼中到。明暗尽时光不照。石女有智妙难穷。解栽绝顶无根草○上堂。还有冲流度刃者么。僧从东过西。从西过东。师曰。未得一场荣。先刖两胫足。曰也知和尚惯用此机。师曰。罪不重科。僧拟议。师便打。僧吐舌。师曰。棺材里瞠眼。僧珍重便出。师曰。似这等行脚。有甚么交涉。乃曰。同安老祖道。孤峰迥秀。不挂烟萝。片月行空。白云自异。衲僧家到者里。剑甲未施。贼身已败。岂不屈辱先宗。山僧今日若不捉败此僧。则我达磨一宗。几至扫地。喝一喝曰。逢人不得错举(大明宝嗣)。

　　仁山恒禅师

　　久侍大明宝和尚。深入堂奥。宝付以衣法。师曰。某甲不是恁么人。宝曰。不是恁么人。自不殃及伊。师以法乳情深。俯仰而受。宝嘱曰。汝既如是。第一不得容易出世。若躁进轻脱。中间必有坎坷。晚住仁山。僧问洞山邈云岩真。因甚到睹影始悟。师曰。不是深心人不知。曰如何是深心人。师曰。十八女儿不系裙。(破山明举示吕大器器曰全体毕露○法音𣽘颂云满江风雨夜行船鲜血淋淋溅碧天二十四茎生铁肋和衣脱出泪潜然)复示颂云。柳底黄莺送好音。轻轻唤着愈伤心。栏杆倚遍无聊赖。梦里如何许我寻。无路寻。怨杀月明花下影。依稀拂断枕头琴(大明宝嗣已上二人)。

　　燕京庆寿虚明教亨禅师

　　济川任城王氏子。先是汴京慈济寺僧福安者。山居任城有年。一日于芒山村倚树而化。梦求托宿。师果生焉。拳右拇指。同住僧往问曰。安公无恙。师熟视良久。伸指而笑。七岁出家。十五游方。闻郑州普照宝禅师。法席之胜。遂往谒。朝夕参叩。未有所入。他日以事往睢阳。宿赵渡。忽于马上忆击板因缘有省。疑情不散。将抵河津。同行警曰。师兄。此河津也。师下马。悲喜交集。至于陨涕。归以语宝。宝曰。如僵卧人似欲转动。示以日面佛公案。师笑曰。儿时已见得也。宝曰。我只教人参诸方掉下底禅。但再参去。后闻板声。霍然亲证。呈颂曰。日面月面。星流电转。若更迟疑。面门着箭。咄。宝遂印可曰。吾瞒汝不得也○师五坐道场。复驻锡济州之普照。方丈后丛树蓊郁中。有一株高丈余。群鸦以次来巢。上下一十二级。如浮屠状。见者贺曰。和尚佛法。将大振矣。不数日奉章庙旨。主庆寿○兴定己卯七月十日。索笔书颂。其末句曰。咦。一二三四五六七。坚坐不动而逝。茶毗𦦨如莲花开合。牙齿目睛不坏。舍利无算(普照宝嗣)。

　　续指月录卷五
卍新纂续藏经第 84 册 No. 1579 续指月录


　　续指月录卷六

　　六祖下二十二世

　　临济宗

　　杭州天目高峰原妙禅师

　　苏之吴江人。姓徐氏。母梦僧乘舟投宿而生。离襁褓。辄喜趺坐。遇僧入门。辄爱恋欲从之。年十五。恳请父母出家嘉禾密印寺。十六剃发。十七受具。十八习天台教。二十入净慈立三年死限学禅。二十五请益断桥伦和尚。令参生从何来。死从何去话。于是胁不至席。口体俱忘。雪岩钦和尚寓北涧。师怀香往谒。方问讯。即被打出。闭却门。再往。始得亲近。令看无字。自此参叩无虚日。后凡入门。钦便问阿谁与你拖个死尸来。声未绝便打。如是者不知其几。后值钦赴南明。师上双径。参堂方半月。偶梦中忽忆断桥室中所举。万法归一。一归何处话。疑情顿发。三昼夜目不交睫。值少林忌。随众诣三塔。讽经次。抬头忽睹五祖和尚真赞曰。百年三万六千朝。返覆元来是这汉。蓦然打破拖死尸之疑。时年二十四矣。解夏。诣南明。钦一见。便问阿谁与你拖个死尸到者里。师便喝。钦拈棒。师把住曰。今日打某甲不得。曰为甚打不得。师拂袖便出。翌日钦问万法归一。一归何处。师曰。狗䑛热油铛。钦曰。你那里学者虚头来。师曰。正要和尚疑着。钦休去。自是机锋不让。次年江心度夏。过雪窦见希叟昙。问那里来。师拖下蒲团。昙曰。狗子无佛性。上座作么生。师曰。拖出大家看。昙乃自送归堂。暨钦挂牌于道场。开法于天宁。师皆随侍服劳。一日钦问日间浩浩时。还作得主么。师曰。作得主。又问睡梦中作得主么。师曰。作得主。复问正睡着时。无梦无想。无见无闻。主在甚么处。师无语。钦嘱曰。从今日去。也不要你学佛学法。也不要你穷古穷今。但只饥来吃饭。困来打眠。才眠觉来。却抖擞精神。我者一觉。主人公。毕竟在甚么处安身立命。师遂奋志入临安龙须。自誓曰。拌一生做个痴呆汉。决要者一着子明白。越五载。因同宿道友推枕堕地作声。廓然大彻。自谓如往泗州见大圣。远客还故乡。元来只是旧时人。不改旧时行履处(雪峤信颂云南北无门路不通分毫有主贼来攻直饶主客都星散大似杨花逐晓风○朝宗忍颂云月落霜天夜正寒锦鳞透网泼天澜枕头落地何时悟遮觉从前被悟瞒)○住龙须九年。缚柴为龛。风穿日炙。冬夏一衲。不扇不炉。日捣松和糜。延息而已○德祐丙子春。大兵至双髻。师掩关危坐自若。事定。户履纷至。师腰包宵遁。直入西天目之师子岩。岩拔地千仞。崖石林立。师即洞营小室丈许。榜曰死关。悉屏给侍服用。破瓮为铛。并日一食。洞梯山以升。虽弟子亦罕得见。共筑师子院请师开堂。适雪岩钦于大仰。寄师竹篦拂子。遂拈香上堂。僧问十方同聚会。个个学无为。此是选佛场。心空及第归。庞居士恁么道。还有为人处也无。师曰。有。曰毕竟在那一句。师曰。从头问将来。曰如何是十方同聚会。师曰。龙蛇混杂。凡圣交参。曰如何是个个学无为。师曰。口吞佛祖。眼盖乾坤。曰如何是选佛场。师曰。东西十万。南北八千。曰如何是心空及第归。曰动容扬古路。不堕悄然机。曰恁么则言言见谛。句句朝宗。师曰。你甚处见得。僧喝。师曰。也是掉棒打月。曰此事且止。只如西峰今日十方聚会。选佛场开。毕竟有何祥瑞。师曰。山河大地。万象森然。情与无情。悉皆成佛。曰既皆成佛。因甚学人不成佛。师曰。你若成佛。争教大地成佛。曰毕竟学人过在甚么处。师曰。湘之南。潭之北。曰还许学人忏悔也无。师曰。礼拜着。僧礼拜。师曰。师子咬人。韩獹逐块○上堂。无边刹境。自他不隔于毫端。十世古今。始终不离于当念。只如山僧每日在张公洞里。横眠竖眠。或歌或咏。诸人还知么。诸人每日在选佛场中。东行西行。或瞋或喜。山僧还知么。若也彼此知得。不免分身碓捣。㧞舌犁耕。若也彼此不知。管取释迦拱手。弥勒归依。因甚如此。不见道。知之一字。众祸之门○上堂。尽十方世界。是个钵盂。汝等诸人。吃粥吃饭。也在里许。屙屎放尿。也在里许。行住坐卧。乃至一动一静。总在里许。若也识得。达磨大师。只与你做得个洗脚奴子。若也不识。二时粥饭。将甚么吃。参○示众。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鹚牵。此四句内。有一句能纵能夺。能杀能活。若人检辨得出。一生参学事毕(古南门云。山僧亦有四句。五更撞钟脚落地。三更接板狗子吠。二时粥饭湿匙箸。半夜放参霜点被。此四句中。有一句全用。有一句全体。有一句全体即用。有一句全用即体。有一句体用双忘。腾腾任运。任运腾腾。若人检点得出。便请归家稳坐)○示众。百千诸佛。历代祖师。乃至天下老和尚。以拂子击禅床一下。总向这里堕坑落堑。还有跳得出底么。又击一下。三生六十劫○师尝示室中垂问六则。一曰。大彻底人。本脱生死。因甚命根不断。二曰。佛祖公案。只是一个道理。因甚有明与不明。三曰。大修行人。当遵佛行。因甚不守毗尼。四曰。杲日当空。无所不照。因甚被片云遮却。五曰。人人有个影子。寸步不离。因甚踏不着。六曰。尽大地是火坑。得何三昧。不被烧却。倘下语不契。闭门弗接。自非具透关眼者。鲜不望崖而退○鹤沙瞿提举到山瞻礼。施巨庄赡众。师固辞不受。瞿请于官。乃于莲华峰。别营禅刹。曰大觉。议以岁入给常住。请嗣法祖雍领寺事○师患胃疾已久。适雍来省。师嘱以后事。元贞乙未十二月朔。黎明升座辞众曰。西峰三十年。妄谈般若。罪犯弥天。末后有一句子。不敢累及诸人。自领去也。众中还有知落处者么。良久曰。毫𨤲有差。天地悬隔。辰巳间复说偈曰。来不入死关。去不出死关。铁蛇钻入海。撞倒须弥山。泊然而寂(仰山钦嗣)。

　　径山虚谷希陵禅师

　　字西白。义乌何氏子。家贫而苦学。志求仕进。一夕梦入净慈罗汉堂。至东南隅。忽尊者指楣梁间诗示师曰。一室寥寥绝顶开。数峰如画碧于苔。等闲翻罢贝多叶。百衲袈裟自翦裁。由是有出俗志。年十九落发。后参径山云峰高禅师。机语契合。高甚敬之。命掌藏钥。寻命分座说法。出世历迁至仰山。元世祖召见。说法称旨。赐号佛鉴○成宗加号大圆。诏住径山。仁宗又加号慧照。转藏经上堂。僧问过去心不可得。现在心不可得。未来心不可得。是如何。师曰。亲不相赠。僧礼拜。师曰。过去诸如来。斯门已成就。现在诸菩萨。今各入圆明。未来修学人。当依如是法。只如过去心不可得。现在心不可得。未来心不可得。三世既不可得。作么生依。若向这里知归。出息不涉众缘。入息不居阴界。常转如是经。百千万亿卷。祇如今日檀越请径山一千七百大众。所转者还在百千万亿卷中也无。若在其中。即取法相。若不在其中。即取非法相。故经云。若取法相。即着我人众生寿者。若取非法相。即着我人众生寿者。正当甚么时。还有定夺得出者么。若定夺不出。明日来向汝说○至正壬戌四月十二日。手书付嘱说偈而逝。谥大辨。塔曰宝华。有瀑岩集。及语录行世(仰山钦嗣)。

　　衡州灵云铁牛持定禅师

　　太和磻溪王氏子。故宋尚书贽九世孙也。自幼清苦刚介。有尘外志。年三十。谒西峰肯庵翦发。得闻别传之旨。寻依雪岩钦。居槽厂。服杜多行。一日钦示众曰。兄弟家做工夫。若也七昼夜一念无间。无个入处。斫取老僧头做陷屎杓。师默领。励精奋发。因患痢。药石浆饮皆禁绝。单持正念。目不交睫者七日。至夜半。忽觉山河大地遍界如雪。堂堂一身。乾坤包不得。有顷闻击木声。豁然开悟。遍体汗流。其疾亦愈。旦诣方丈举似钦。反覆诘之。遂命为僧○一日钦上堂。举亡僧死了烧了。向甚么处去。自代曰。山河及大地。全露法王身。师于言下疑情荡尽。即出众作礼曰。适来和尚举扬般若。惊得法堂前石狮子笑舞不已。钦曰。试道看。师曰。劫外春回万物枯。山河大地一尘无。法身超出如何举。笑倒西天碧眼胡。钦敲卓子曰。山河大地一尘无。者个是什么。师作掀倒势。钦笑曰。一彩两赛○钦巡堂次。师以楮被裹身而卧。钦召至方丈。厉声曰。我巡堂。汝打睡。若道得。即放过。道不得。即趁下山。师随口答曰。铁牛无力懒耕田。带索和犁就雪眠。大地白银都盖覆。德山无处下金鞭。钦曰。好个铁牛也。因以为号。一时行辈。靡不推服○大德壬寅将寂。侍僧求别语。师曰。吾别久矣。恬然坐逝。龛全身于陶具。越三年颜貌如生。爪发俱长。后塔于寺北沙潭(仰山钦嗣○其徒别流泾走浙江谒虞文靖公集求师塔铭虞问先有铁耶先有牛耶泾曰先师亲见仰山来虞点首笑曰吾试为汝模画之天如和尚颂曰铁牛谁后复谁先口永开时欠一拳好本弄成模画去牵犁拽耙错流传)。

　　袁州慈化铁山琼禅师

　　十八出家。首参雪岩钦和尚。一日室中举那吒太子。析骨还父。析肉还母因缘。有省。述偈曰。一茎草上现琼楼。识破古今闲话头。拈起集云峰顶月。人前抛作百华毬。钦深然之○谒东岩。东问心不是佛。智不是道。上座作么生会。师曰。抱赃叫屈。东曰。不是心。不是佛。不是物。是甚么。师曰。眉间迸出辽天鹘○上堂。冬在月头。卖被买牛。冬在月尾。卖牛买被。卓拄杖。者里无尾无头。中道齐休。行也休休。坐也休休。住也休休。卧也休休。睡眼豁开。五云现瑞。光风霁月。无处不周。梅绽枯枝古渡头。风前时复暗香浮。虽然到此。向上一路。万里崖州。何以见得。靠拄杖。休休。后示寂。塔于观音阁后(仰山钦嗣)。

　　建昌能仁天隐牧潜圆至禅师

　　高安人。姚姓。父兄皆名进士。师志慕空宗。十九芟染。元贞间。出住能仁。与高峰妙同秉仰山记莂。所著有牧潜集。其送妙智上人入浙序略曰。昔龙安悦公。既首众于洞山。犹以己道。为未至。更匿其名。潜出求之于食饮笑谈之间。闻素公一言之异。则虚己自降。踽踽为咨询礼。不以贬名为嫌。卒能于立谈之顷。获其终身之所欲。岂独云庵之道。恃以不坠。使素公不赖悦以见于世。世亦不识其为何如人矣。盖名者道之表也。古之人。有其表。则求其实以应之。而今之士。反以表害实。一居其名。则崇高之势。傲然不可复屈。虽内揆其不慊。亦安肯降心以求其所未至耶。噫。此古今所以异。道之所以衰欤○大德三年戊戌。示寂于庐山(仰山钦嗣已上五人)。

　　竹屋简禅师

　　举孚上座圣箭因缘颂曰。青丝双勒玉骢嘶。淡白春衫绿带围。夜半归来华底月。金鞭敲落乱红飞○又曰。九重城里本非遥。射折重重箭倍饶。忽遇三军围绕处。分明有路直通霄。举临济访平田公案。颂曰。目前条路平如砥。何不堂堂掉臂行。撩拨老婆牛性发。赤身挨棒可怜生(断桥伦嗣)。

　　绝象鉴禅师

　　示众。举洞山不安。令沙弥到云居处传语。乃嘱曰。他若问和尚安乐否。汝但道云岩路相次绝也。汝下此语。须远避立。恐他打汝。沙弥领旨去。传语声未绝。早被云居打一棒。颂曰。洞山有路透云岩。绝处教通到者难。拄杖头边开活眼。方知不隔一毫端○示众。举投子和尚。问僧连日好雨。且道雨从何处来。僧无对。后阅华严经有省。颂曰。陌路游人竞采芳。不知眼底度春光。夜来一阵落花雨。一百十城流水香(断桥伦嗣)。

　　台州瑞岩方山宝禅师

　　一日为众挂牌入室。垂语曰。南泉斩却猫儿时如何。众下语皆不吃适有一仆在旁曰。老鼠做大。师笑曰。好一转语。只是不合从你口里出○针工丁生者。久依座下。冀明本分。一日剔琉璃灯有省。述偈呈师曰。提起提起。放下放下。者点光明。照天照地。师喜其行业淳素。乃印许之○示无见偈曰。道人得得出山来。尽把胸襟对我开。坦坦平平如镜面。澄澄湛湛绝纤埃。忽然得个转身句。衲卷寒云便归去。万八千丈华顶峰。一笑裂开铁面具。家山到后绝思惟。拗折枯藤拄竹扉。粪土埋中消息好。芋香便是道香时(断桥伦嗣)。

　　永宗本禅师

　　上堂。举夹山参船子和尚公案。颂曰。笑中弃却竹林寺。将谓华亭有许多。穷性命于桡下丧。看来成败自萧何(断桥伦嗣已上四人)。

　　金陵蒋山月庭忠禅师

　　举僧问白云。旧岁已去。新岁到来。如何是不迁义。云曰。眉毛在眼上。颂曰。罢钓归来不系船。江村月落正堪眠。纵饶一夜风吹去。只在芦花浅水边。落叶已随流水去。春风未放百花开。青山面目依然在。尽日横陈对落晖(无学元嗣)。

　　苏州昆山荐严竺元妙道禅师

　　宁海陈氏子。幼患右目。母𢹂祷于观音像。师仰见像之右目。有小蛛窠。乃为揭去。目患遂愈。父母以为于佛有缘。俾投杭之六和正严得度。严令学百法论。师曰。一法不学。学百法乎。谒育王珙和尚。闻举干屎橛话。豁然大悟。即说偈曰。云门干屎橛。光明照十方。鄮峰才发足。五日到钱塘。珙惊异。顾谓众曰。此子再来人也○至元乙丑。出主邑之慈源。迁昆山荐严。一晚与众会茶。举东坡居士访蒋山泉禅师。山问大儒高姓。士曰。姓秤。山曰。是甚么秤。士曰。称天下长老舌头底秤。泉便喝一喝曰。且道者一喝重多少。士无语。师命众代语。时别源遽起翦烛。师笑曰。源藏主翦烛。一侍者咳𠻳。一僧请师自代。师曰。洎不过此○仁宗诏住黄岩鸿福。赐号定慧圆明。净慈灵隐两刹争欲致之。俱不就。年逾七十。怀紫箨之幽绝。乃往终焉(育王珙嗣)。

　　金陵保宁古林清茂禅师

　　年十三为大僧。聆老宿举高庵和尚励僧语。不觉涕泪交下。乃知有出生死。超圣凡一着子。淬志参访。遍历门庭。横川居育王。师往叩。得法。住金陵保宁。上堂。僧问毛吞巨海。芥纳须弥。是衲僧分上事。不是衲僧分上事。师曰。拈却门前大案山。曰鲸吞海水尽。露出珊瑚枝。师曰。金刚脑后铁蒺藜。曰只如教中道。我得无诤三昧。人中最为第一。如何是无诤三昧。师曰。放你三十棒。僧曰。仁义尽从贫处断。世情偏向有钱家。师曰。知恩者少。负恩者多○上堂。若说佛法供养大众。未免须眉堕落。若说世法供养大众。入地狱如箭射。去此二途。毕竟说个什么。三寸头舌无用处。一双空手不成拳○上堂。举洞山冬夜吃果子次。问泰首座曰。有一物。上拄天。下拄地。黑似漆。常在动用中。动用中收不得。过在什么处。泰曰。过在动用中。山遂唤侍者。掇退果桌。师曰。者个说话。在今诸方。每至冬夜。未尝不拈出注解一上。然于正文。未曾道着一句。有底道。洞山只见锥头利。不见凿头方。抑屈人作么。有底道。泰首座不得果子吃。要且在大地人。皆不得吃。成人者少。败人者多。殊不知洞山有偏正回互。不犯底手脚。直饶泰首座道。不在动用中。也不得他果子吃在。良久。水流黄叶来何处。牛带寒鸦过别村○除夕小参。今夜年尽月尽日尽。世事悠悠。何时是尽。明朝年新月新日新。千变万化。又见重新。所以道。穷则变。变则通。垂钩四海。只钓狞龙。三千威仪。八万细行。诸人固是不知。若得声和响顺。各守祖父田园。知道饭是米做。免向瞎驴边灭却吾宗。卓拄杖。从前汗马无人识。只要重论盖代功○师著有续宗门统要行世。后示寂于保宁(育王珙嗣)。

　　越州天衣断江觉恩禅师

　　族慈溪顾氏。幼依云门广孝祝发。从延庆闻法师习四教仪。七日贯通。闻惊讶叹异。往参育王。室中机契○一日室中众侍立次。忽扶杖而言曰。老僧嵌空倚杖藜。分明画出须菩提。顾左右曰。会么。良久。掷下拄杖。倚蒲团而逝(育王珙嗣已上四人)。

　　杭州灵隐东屿德海禅师

　　台州临海陈氏子。年十四出家。参石林巩于承天。巩问如何是汝自己。师拟议。巩便推出。师即怀疑。一日入室次。巩问尽大地是金刚正体。何处着上座。师拟对。巩便打。从此彻证。巩迁净慈。命居侍司。一日室中举国师三唤侍者话。师曰。不是失却猫儿。定是失却狗子。巩曰。是孤负。是不孤负。师曰。瞒人自瞒。巩以竹篦击之曰。亢吾宗者。海子也○至元二十七年。出世天台寒岩。迁姑苏寒山。昆山东禅。来赐金襕法衣○延祐二年。诏主净慈。至山门曰。清净慈门。一湖秋水。入得入不得。虎咬大虫。蛇吞鳖鼻。喝云。咄○室中垂语曰。手握利刃剑。因甚胡狲子不死。啮破铁酸馅。因甚路上有饥人。波斯去帽。蔗咬甜头。鱼以水为命。因甚死在水中。众答皆不契○泰定二年。复迁灵隐。四年丁卯。九月示微疾。召弟子付嘱讫。跏趺而化。赐号明宗慧忍禅师。有六会语录。塔于育王后山之麓(净慈巩嗣)。

　　嘉兴天宁竺云景昙禅师

　　浦江严氏子。久依石林。后住婺之治平。苏之北禅。禾之天宁。上堂。金乌东上。玉兔西沈。伶俐衲子。东讨西寻。忽然撞破虚空。旷劫只在如今。卓拄杖下座(净慈巩嗣)。

　　苏州虎丘东山寿永禅师

　　送僧偈曰。动静何曾涉盖缠。何须更透未生前。故园千里今归去。陆有征途水有船○约斋居士张镃入道话颂曰。一棒钟声到耳根。三千刹海一时昏。贼从赤肉团边去。明日依然不离门(净慈巩嗣已上三人)。

　　枕州径山虎岩净伏禅师

　　淮安人。至元间。尝召见。有偈进上。其略曰。过去诸如来。安住秘密藏。现在十方佛。成道转法轮。未来诸世尊。一切众生是。由妄相执着。结烦恼盖缠。迷成六道身。枉受三途苦。惟念过现佛。不敬未来尊。与佛结冤仇。或烹宰杀害。不了众生相。全是法性身。昔有常不轻。礼拜于一切。言我不轻汝。汝等当作佛。若能念自他。同是未来佛。现世增福寿。生生生佛国。上览毕大悦。问从上帝皇。有戒杀者否。师曰。昔宋仁宗。一日语群臣曰。朕夜来饥甚。思欲烧羊。因虑后来。遂为常例。宁耐一时之饥。不忍启无穷之杀。群臣皆呼万岁。上嘉纳。即受帝师戒(径山度嗣)。

　　宁波天童竺西坦禅师

　　僧参。师问从何方来。曰金鹅。师曰。金鹅山高多少。僧曰。不见顶。师呵斥之。一日升座。举世尊拈华公案。其僧言下有省(径山度嗣已上二人)。

　　越州定水宝叶源禅师

　　上堂。举张拙秀才参石霜。霜问高姓。曰弟子张拙。霜曰。者里觅巧。了不可得。拙自何来。拙言下大悟。颂曰。进前峭壁三千丈。退后悬崖十万重。珍重大唐张拙老。铁锤无缝舞春风(径山愚嗣)。

　　苏州虎丘闲极云禅师

　　久依虚堂于径山。居第一座。一日宝叶源问虚堂愚。德山末后句。若谓之有。德山焉得不会。若谓之无。岩头又道德山未会。乞和尚慈悲指示。愚曰。我不会。汝去问首座。源诣师。值师游山归。索水濯足。源亟进水。复委身为师摩捋。因仰面举前话叩之。师乃掇水浇泼曰。有甚么末后句。源不契。复上见愚。愚曰。首座如何向汝道。源举似前话。愚曰。那那。我向你道。他会得。源乃释然领旨○举兴化和尚与唐庄宗酬价因缘颂曰。君王宝自难酬价。兴化何曾敢借看。天地既无私盖载。至今留得镇中原(径山愚嗣已上二人)。

　　南叟茂禅师

　　尝举岩头和尚。于鄂渚湖边作渡子。两岸各挂一板。有人过渡。打板一下。岩问谁。或曰。要过那边。岩便舞棹迎之。一日有婆子抱一孩儿。乃曰。呈桡舞棹即不问。且道婆手中儿。甚处得来。岩便打。婆曰。婆生七子。六个不遇知音。只者一个。也不消得。便抛向水中。颂曰。鄂渚渡边穷鬼子。全机错在扣舷时。何如别下一转语。救取婆婆第七儿○举夹山参船子和尚话颂曰。无相无瑕便倒戈。只因轻信智头陀。若还不到华亭上。铁铸船桡柰汝何○举庞居士卖捷篱。下桥吃扑。灵照见。亦去爷边倒。士曰。作甚么。女曰。见爷倒地。某甲相扶。士曰。赖是无人见。颂曰。孝顺藏忤逆。人前丑莫遮。今生亲骨肉。宿世恶冤家(径山月嗣)。

　　宁波育王东生德明禅师

　　甬东刘氏子。十六祝发受具。参顽极弥。弥举文殊是七佛之师。因甚出女子定不得。罔明因甚出得。师曰。春色无高下。华枝自短长。弥器之。命掌藏钥。出世育王。锡号佛日普光○颂船子公案曰。清世悠悠据要津。一桡活计重千钧。朱泾路上行人少。沧海难同方寸深。后示寂。瘗洞云塔(育王弥嗣)。

　　杭州灵隐空叟忻悟禅师

　　苏之吴县钮氏子。九岁。入郡城龙兴寺祝发。后参愚庵及和尚。及诘曰。如何是永明旨。师曰。某甲新到。只见一湖水。及可之。遂容入室○临终。书偈曰。我年五十五。踏断死生关。夜半日卓午。茶毗。舌根数珠不坏。建塔灵隐东冈(径山及嗣)。

　　长洲广孝斯道道衍禅师

　　苏之相城人。族姓姚。乳名天禧。年十四。出家于里之妙智庵。参径山愚庵及和尚。咨叩禅要。尽得心髓。掌内记三年。出世普庆。迁天龙。尝自题肖像曰。看破芭蕉拄杖子。等闲彻骨露风流。有时摇动龟毛拂。直得虚空笑点头○洪武中。宗泐禅师荐于朝。侍文皇于燕邸○永乐中。以佐命功。上官之。不可。一日召见。上潜令人以冠服被体。进爵太子少师。亟命宣谢。不得已拜命。终不肯蓄发。尝赐二宫人。不能辞。逾月。犹处子也。乃召还之。不复强。蓄一大鸡。每鸡一号。即起朗然诵经○后师复以使事出还。于道得疾。抵城门不入。命其下为幄曰。上将来视已。而驾果至。抚劳备至。赐金唾盂。且问有何言。师以手加额曰。出家人复何所道。遂示寂。封荣国公。谥恭靖。后配享太宗庙庭。迁供大兴隆寺。世寿八十五。所著有道余录行世(径山及嗣已上二人)。

　　杭州径山南石文琇禅师

　　昆山李氏子。出家于绍隆庵。行中仁住云顶。师往从之。针芥相契。初住苏州普门。次迁灵岩。后住径山。上堂。十方无异路。为甚么南寻天台。北寻五台。目前无异草。为甚么桃花红。李花白。良久。打破祖师关。都是自家底○灵岩上堂。尽大地是自己。森罗万象。从何而有。会不得底三十拄杖。会得底亦与三十拄杖。诸方尽是。粥罢上堂。灵岩寺里。参退吃茶○上堂。今朝七月初一。门前金风淅淅。特地打鼓升堂。一字也道不出。露柱礼拜释迦。灯笼问讯智积。独有无事衲僧。依然眼横鼻直。敢问大众。那个是无事衲僧。良久曰。长三尺○上堂。马大师道。自从胡乱后。三十年不少盐酱。此地无金二两。俗人沽酒三升○居士问如何是衲僧门下事。师曰。你俗人。如何晓得衲僧门下事。又问如何是宗门下事。师曰。今日忙。无暇与汝说宗门下事。士拟议。师喝出○师才见僧入门。便曰。你者踏州县汉。脚跟下好与三十棒。僧曰。某甲话也未问。便蒙赐棒。师曰。待你开口。堪作甚么。僧拟议。师便喝出○僧参。展坐具。师曰。我者里无残羹馊饭。不用使破炊巾。僧曰。和尚慈悲。师曰。笑倒门前青石幢○师七十余示寂。门人建窣堵波于寂照塔左。著有增集续传灯四卷行世(万寿仁嗣)。

　　嘉兴天宁西白力金禅师

　　苏之姚氏子。参古鼎铭和尚。举德山见龙潭因缘示师。久而有契。出世瑞光。帝师授圆通普济号。师幼孤。母老无依。筑室城东奉养焉。一日忽谓侍僧曰。我有宿因未了。当偿之。遂示疾而逝。塔于嘉兴城西(径山铭嗣)。

　　杭州径山象源仁淑禅师

　　台州人。一日趋入门大叫曰。杀来了。杀来了。作么生回避。遂坐脱(径山铭嗣已上二人)。

　　金陵天界觉源慧昙禅师

　　天台人。族杨氏。年十六为僧。受具。闻笑隐欣和尚主中竺。师往参叩。备陈求道之切。欣斥曰。从门入者。即非家珍。道在自己。奚向人求耶。师退而有省。一日闻举百丈野狐话。豁然大悟曰。佛法落吾手矣。只为分明极翻令所得迟。欣曰。汝见何道理。师展两手曰。不值半文钱。欣颔之○一日师入门。欣问何处来。师曰。游山来。欣曰。笠子下拶破洛浦。遍参底作么生。师曰。未入门时。呈似和尚了也。欣曰。即今因甚不拈出。师拟议。欣便喝。师从此脱然○又一日欣展两手示师曰。八字打开了也。因甚不肯承当。师曰。休来钝置。欣曰。近前来。为汝说。师掩耳而出○住牛首祖堂。上堂。一句子。墨漆黑。无把柄。有准则。良久曰。会么。碓捣东南。磨推西北○上堂。经有经师。论有论师。龙河今日放一线道。分科列段去也。拈拄杖卓一下。且道是何章句○上堂。者个现成公案。众中领解者极多。错会者亦不少。所以金鍮不辨。玉石不分。龙河者里直下分辨去也。张上座。李上座。一个手臂长。一个眼睛大。总似今日达磨一宗。教甚么人担荷。良久嘘一声。下座○洪武初。师谒上于辕门。上一见。叹曰。真福德僧也命主蒋山。逾年。改龙翔为大天界寺。诏师主之。设广荐法会。命师升座说法。车驾幸临。恩数优洽。御书天下第一禅林○洪武元年。赐紫衣。及金襕方袍。御制诰命。授演梵善世利国崇教大禅师号。住持大天界寺。统诸山释教事○三年夏。廷议西域未臣伏。上以彼国敦尚佛乘。特诏师往。师承命。即日登途。自闽之洋。凡历国邑。莫不闻风来归○四年。秋七月。至合剌国。布宣天子威德。馆于佛山寺。其王待以师礼。寅夜参承。合国士民。悉皆瞻仰。九月师示微疾。王臣咸来相慰。须臾沐浴更衣。谓左右曰。某幻缘已尽。不能复命矣。跏趺而逝。逾五日。颜色如生。王大敬叹。斫香为龛。筑坛而茶毗之。王与百僚亲送坛下。薪火灭尽。舍利无算。舌根齿牙不坏。收舍利灵骨。及不坏者。祔葬其国之世尊舍利塔中。七年九月。同行还奏。上嗟悼之。来天界蒋山。二寺住持宗泐等。奉师衣钵。建塔于雨花台之左。有五会法语行世(龙翔欣嗣)。

　　金陵天界善世全室宗泐禅师

　　台之临海周氏子。十四剃发。二十具戒。依中竺欣。一日欣问。国师三唤侍者。侍者三应。汝意如何。师曰。何得剜肉作疮。欣曰。将谓汝奇特。元来无所得。师喝一喝。欣拟拈棒。师拂袖便出○上堂。金刚王剑横挥千妖屏迹烁迦罗眼洞照。万物潜形。到者里卷舒在我。杀活临时。直得千岁岩中天𨁝跳。钱塘水东海逆流。诸人还知有也无。举拂子庭前石笋抽条也会见高枝宿凤凰○诏征江南有道十人。诣京。就太平兴国寺。建广荐法会。列师居首。上斋戒。御制章疏。车驾亲临。用皮弁服。搢玉圭。北面礼佛。群臣各衣法服以从。先是上命师撰献佛乐曲。进呈御署。曲凡八章。曰善世。昭信。延慈。法喜。禅悦。遍应。妙济。善成。来太常歌舞以节奏之。复命师升座说法。穷理尽性。彻果法因。显密浅深。无机不被。上大悦。命师主天界。尝欲命师蓄须发以官之。师再恳得免○师以胡党坐罪。遣凤阳槎峰建寺。三年召还。上赐诗。有泐翁去此问谁禅。朝夕常思在目前之句。高皇后薨。临葬。忽风雨雷电暴作。帝不乐。召师问曰。今太后将就圹。为朕宣偈送之。师应声曰。雨落天垂泪。雷鸣地举哀。西天诸佛子。同送马如来。上意稍解。赐白金百两。后以老求退。赐归槎峰。渡江示寂于江浦石佛寺谓左右曰。人之生灭。如水一沤。沤生沤灭。复归于水。何处非寂灭之地耶。言讫。复顾侍者曰。者个聻。者茫然。师曰。苦。遂寂。阇维舍利无算。塔于笑隐欣窣堵波之右(龙翔欣嗣)。

　　杭州中竺用彰懒翁廷俊禅师

　　据室。拈拄杖。室中若无棒头取证底。我拄杖子誓不唤作拄杖子。有么。来点飞龙马。跛鳖出头来○佛涅槃日上堂。古德道。涅槃后有大人相。释迦老子涅槃了也。大人相在什么处。以拂子打圆相曰。还见么。容颜甚奇妙。光明照十方。我适曾供养。今复还亲觐○上堂。近来众中兄弟。聪敏者多。彻到者亦不少。莫不自谓得之于心。应之于手。临机见境。踢将出来。活泼泼地。不费纤毫气力。到龙峰门下。正好从头按过。拈拄杖卓一下。譬如油蜡作灯烛。不以火点终不明○洪武建元。寓钟山。端坐而逝。茶毗舍利无数。塔于杭之南屏(龙翔欣嗣)。

　　杭州灵隐介庵用真辅良禅师

　　苏之吴县人。范文正公十叶孙也。示众。达磨一宗。陵夷殆尽。汝等努力。如救头然。百千法门。无量妙义。于一毫端。可以周知。如知之。变大地为黄金。受之当无所让。否则素餐之愧。咎将谁归。岁月流电。向上事请各急着眼○洪武四年。正月十五日。亲理后事。谓左右曰。翌日巳时吾逝矣。及期。澡浴端坐。书偈而寂。阇维齿牙舌根不坏。设刹无算。瘗归云塔中(龙翔欣嗣)。

　　庐山圆通约之崇裕禅师

　　毗陵陈氏子。参笑隐。举无位真人话诘之。师不觉释然下拜。欣曰。汝何所见而作礼。师曰。更无第二人。欣曰。从门入者。不是家珍。师曰。和尚慎毋压良为贱○后住南禅。次迁圆通育王。洪武五年秋。召高僧建大会于钟山。师应诏。至便殿。上问佛法大意。师以偈酬之。上大悦。赐食上前。师或假寐。鼻息作声。邻坐引踞觉之。上笑曰。此老人无机心。真善知识也。后示寂。塔于石耳峰(龙翔欣嗣已上五人)。

　　杭州净慈孤峰明德禅师

　　族朱氏。年十七。得度为大僧。杖锡游方。首谒竺西坦。聆上堂语有省。复造净慈见晦机。机问什么物。恁么来。师曰。胡张三。黑李四。机拈棒。师拂袖竟出。复抵双林。见明极俊。会日本遣使迎俊。师送至海濵。适晤竺田霖和尚于明州。霖挽师归雪窦。处以第一座○一日霖上堂。举隐山泥牛入海公案。音声如雷。师不觉群疑顿释。述偈呈方丈。霖曰。人天眼目。俨然犹在○后师示微疾。戒饬其徒曰。汝等一真圆性。与如来等。世相起灭无异。石火电光。昼夜勤行。毋生退转。吾没后当遵佛制。依法茶毗。勿令衣麻而哭也。言毕书偈。泊然而逝(雪窦霖嗣)。

　　福州天宝铁关法枢禅师

　　温之平阳林氏子。闻元翁主秀之石门。造而咨叩。翁示以南泉三不是话。经三年。一日大悟。述颂曰。不是心佛物。拶出虚空骨。金毛狮子儿。岂恋野狐窟。喝一喝。咄咄咄。即诣方丈。翁问作甚么。师曰。南泉被我捉败了也。翁曰。不是心。不是佛。不是物。是个什么。师曰。牙齿一具骨。耳朵两片皮。翁曰。不是不是。别道将来。师曰。莺啼燕语。鹊噪鸦鸣。翁曰。错。师亦曰。错。翁曰。南泉即今在什么处。师便喝。翁曰。离却者一喝。南泉毕竟在什么处。师拂袖便出○见虚谷陵于大仰。不契。谒海印如于饶之荐福。才上方丈。印问谁。师曰。暂到相看。印曰。什么处来。师曰。江西。印曰。江西近日有甚么事。师曰。集云峰下藤条。被人拗折子也。印曰。莫乱统。师曰。不因乱统。争得到者里。印曰。且道者里事作么生。师叉手进前曰。即日恭惟堂头和尚。尊候起居万福。印曰。不沙泥水一句作么生。师喝一喝曰。风从虎。云从龙。印曰。一喝不作一喝用。是如何。师曰。两个泥牛斗入海。直至如今无消息。印曰。错。师亦曰。错。印唤侍者点茶来。师曰。不受供养。印曰。不受者供养。受那个供养。师曰。谢和尚供养。印曰。曾见甚么人来。师曰。不曾见人。印曰。既不曾见人。那里得者个消息来。师曰。若见人。即无者个消息。于是服勤为净头。印尝谓众曰。永嘉枢侍者。是煅了底金○复游东林。参泽山咸。值开室。为众举竹篦因缘。声未绝。师夺却竹篦。过左边立。曰唤作甚么即得。咸曰。掠虚汉。师以竹篦打一下。拗折而出。次日咸复开室。举泗洲大圣。因甚在扬州出现。曰南山起云。北山下雨。师又捉住竹篦曰。南山起云。北山下雨。意旨如何。咸喝一喝。师曰。者是鬼窟里活计。毕竟意旨如何。咸曰。掠虚汉。师以竹篦一送曰。见说洛阳花似锦。拂袖而出○后复归石门。信才见。便曰。南泉向什么处去也。师曰。说甚南泉。释迦老子来也。翁曰。不是心。不是佛。不是物。是什么。师曰。剑去久矣。信曰。赵州无聻。师曰。龙生金凤子。冲破碧琉璃。信曰。古人与么。道道道。师喝一喝。信曰。错。师又喝。信曰。错错。师遂礼拜。信曰。放汝三十棒。乃嘱曰。善自护持。师又潜众十五年。至延祐戊午。出世闽之天宝。帝师锡寺额。加号妙觉真空大师○至元六年八月示微疾。作手书。邀诸所与游者入山。期而毕至。求法施者。随其所欲。了无倦色。正午。沐浴端坐。书偈曰。本无来去。一句全提。红霞穿碧落。白日绕须弥。掷笔而逝(天池信嗣)。

　　孤舟济禅师

　　月庭忠公居蒋山。师为第一座。时竺源参月庭。至首座寮。师问源曰。蒙山尝言栽松道者。不具二缘而生。达磨葬熊耳。后只履西归。为复是神通妙用。是法尔如然。源曰。形神俱妙。师叱之曰。不然。子他日当自知之。源后参无能。举师语。能曰。为汝不解故也。源释然大悟(蒙山异嗣)。

　　宜兴龙池一源永宁禅师

　　别号虚幻子。族姓朱。淮东通州人。至淮西太湖。谒无用宽。宽门庭严峻。师方入门。厉声叱之。师作礼于门外。久之乃许入见。问曰。何处人。师曰。通州。曰淮海近日盈虚若何。师曰。沃日滔天。不存涓滴。用便喝出。师退彻夜不寐。一日闻宽举云门须弥山话。声未绝而有省。急趋前。宽便打曰。赵州无字作么生。师遽曰。赵州狗子无佛性。万象森罗齐乞命。无底篮儿盛死蛇。多添少减无虚剩。宽嗒然。由是执侍左右者三年。宽始以断崖义所赞己像。亲署书授师曰。汝缘在南。逢龙即住。遇池便居。师遂受命南还。至治癸亥。宜兴龙池疏请。师以名符悬记。欣然赴之。先是山巅有池。其深叵测。龙出每大水。居民苦之。师授龙三皈戒。遂不复出。居久。复至绝巘筑室。壁立如削。斫木为栈。栖板空中。足不越限者三年○帝师稔师道行。降号弘教普济禅师。寻召入京。宣命龙光殿升座说法。上大悦。赐金襕法衣。加号佛心了悟。庚子出领善权○洪武己酉。夏六月示微疾。嘱弟子裁纸制内外衣。且曰。吾将逝矣。命移龛至绝巘。索笔书偈曰。七十八年守拙。明明一场败阙。泥牛海底翻身。六月炎天飞雪。书毕吉祥而逝。先一月池水忽竭。及师顺寂。喷涌异常。时黑白恋慕。至有然顶灼臂以供养者。茶毗现五色光。齿牙舌轮皆不坏。设利无算。门人分余骨与不坏者。就龙池太平齐山紫云麻蕻五所。建塔藏焉(太湖宽嗣)。

　　杭州妙果竺源水盛禅师

　　饶之乐平人。范姓。谒无能。尽脱玄妙知解。历观从前所悟。宛如一梦。能抚师背曰。子后当大弘吾宗也。辞能东游。隐居南巢○天历己巳。出世西湖之妙果。尝示众曰。凡学道人。当洞明诸佛心宗。行解相应。岁久月深。具大无畏。如透水月华。万浪千波。触之不散。方始不被生死阴魔所惑。故槌拂之下。悬崖壁立。务期实证实悟而后已。未几复还南巢○至正丁亥。戒饬徒众。且曰。世尊有言。我今背痛。将入涅槃。吾其时矣。师挥叱曰。何以偈为。端坐而逝(无能教嗣)。

　　曹洞宗

　　磁州大明雪岩满禅师

　　初参普照宝。照曰。兄弟年俊正宜叩参老僧。当年念念常以佛法为事。师避席进曰。和尚而今如何。照曰。如生冤家相似。师曰。若不得此语。几乎枉行千里。照下禅床。握师手曰。作家那(伴我侣颂云作家相见事纷拏佛法何如眼里沙药病顿忘无一物踏翻云月复何家○位中符颂云拶得磁州立地尿铦铦牙爪羡年少倒握王山梦里符熨斗煎茶别有铫)○师与胜默同参。尝跪受呵斥。或问其故。师曰。今诸方师资法属。诤讼招讥。师虫自食身中肉也。某虽不肖。敢复蹈覆辙耶。后造王山体举洞山睹影因缘。师大疑。体曰。不疑言句。是为大病。子今既疑。则病发也。子知此病。即子药么。师一日读五位颂。至折合终归炭里坐。忽然悟曰。今日方知病是药也。去呈体。体曰。料掉没交涉。师曰。老和尚这回瞒我不得也(天界盛云草头方子撞辨医得一个也拈拄杖云还有要识者草头方子者么卓一卓云料掉没交涉)○上堂。举洞山解夏云。夏末秋初。兄弟或东去西去。直须向万里无寸草处。良久曰。祇如万里无寸草处。又作么生去。石霜曰。出门便是草。太阳曰。直饶不出门。亦是草漫漫地。师曰。三个老汉。虽然异口同音。未免撞头磕脑。何也。一人大开口了合不得。一人高抬脚了放不下。一人紧闭门了出不去王山即不然。遍十方界非外。全在一微尘。在一微尘非内。遍十方界祇者一微尘许也。须极尽不可得。向那里安门。甚处入草。还会么。休侵洞口初秋草。请看疏山腊月莲○僧问高邮定和尚。透网金鳞。以何为食。定曰。干屎橛。师闻之曰。谢供养(法音𣽘拈云是什么人草草坐地)○五位颂曰。正中偏。邃洞沉沉锁翠烟。午夜碧空清似镜。一轮明月上层巅。偏中正。欲晓云浓封野景。雪屋灵明梦未醒。冥然又若寒宵永。正中来。木人𢹂锡下崔嵬。纵横不履今时地。石径祥莲衬足开。兼中至。懒提妙印无真伪。碧莎丛里恣情眠。一任岩前花雨坠。兼中到。突兀三光曾未照。梦手敲空听者稀。迥然不堕宫商调(王山体嗣)。

　　胜默光禅师

　　上堂。僧问如何是祖意教意。师曰。针头削铁。佛面剥金。曰此与鸡寒上树。鸭寒下水。是同是别。师曰。传言送语过犹轻。曰恁么谢师赏罚分明也。师曰。乱统汉。乃曰。我宗无语句。亦无实法与人。德山老齿不关风。作这败阙。欲识纲宗。须先识句。岩头老脑后见腮。莫与往来。此是他父子提唱。我石头和尚明暗相对处。且如何是回互不回互的意。今日寻思去。灵龟夜里来○尝举九峰不肯公案。颂曰。元座徒亡一炷烟。九峰不是抑高贤。若将一色为承绍。辜负先师不借缘○示众。举麻谷振锡话曰。是无可是。非无可非。是非无主。万善同归。枭鸡昼夜。徒自支离。我无三寸。鳖得唤龟。迦叶不肯。一任攒眉○五位颂。正中偏。沉沉秘殿瑞云攒。夜央秋水群嚣息。碧月寥寥朗照寒。偏中正。江堧晓霁烟笼景。芦花深处白头翁。红日三竿眠未醒。正中来。玉龙初跃一声雷。十方齐和无私化。石笋穿开古路苔。兼中至。边方无令清平世。耕夫钓叟恣讴歌。溪月豅云同意气。兼中到。无功转尽通身妙。华冠拈却异中行。消落太虚不得号(王山体嗣已上二人)。

　　磁州大明诠禅师

　　久参仁山恒和尚。而性好诙谐谈笑。山嘱定侍者常拘捡之。师曰。人生一梦。快乐一世。是好梦。拘捡一世。是恶梦。我宁作好梦。次日侍者抽单去。住后徒单二。驸马赴南京任。道过磁州大明。入堂见僧面壁而坐。驸马曰。一个好淡汉。师曰。淡中有味。曰恁么味。师曰。今日被公着盐酱也(仁山恒嗣)。

　　郑州大觉西溪弘相禅师

　　欣州王氏子。参庆寿亨。十年乃佩其印记。初住大觉。晚住清凉。一日雪后路峻石滑。师年已老。力不持足。一跌翻坠巨壑中。同行者失声。莫能救。直下数十尺。碍大树而止。众惊问。师神色不变。徐曰。学禅四十年。脚跟乃为石头所勘。闻者皆惊笑。有文集语录传世(庆寿亨嗣)。

　　续指月录卷六
卍新纂续藏经第 84 册 No. 1579 续指月录


　　续指月录卷七

　　六祖下二十三世

　　临济宗

　　杭州天目中峰明本禅师

　　钱塘孙氏子。母梦无门开老人。持灯笼至家而生。才离襁褓。便跏趺坐。能言即歌赞梵呗。凡嬉戏必为佛事。九岁丧母。年十五。求出家。阅传灯录。至庵摩罗女问曼殊。明知生是不生之理。为甚么却被生死之所流转。有疑。往参高峰妙和尚。妙孤峻严冷。不假人辞色。一见师欢然。许为祝发。诵金刚经至荷担如来处。恍然开发。后观流泉有省。诣妙求证。妙为打趁出。既而民间伪传选童男女。师问忽有人来要和尚讨童男女时如何。妙曰。我但度竹篦子与他师于言下洞彻法源。妙乃自题真赞付师曰。我相不思议。佛祖莫能识。独许不肖儿。得见半边鼻。(牧云门颂云讹言日出古风沈一问当前意自深却笑作家无眼力真鍮换去好黄金)○或问妙诸弟子优劣。妙曰。如义首座。固是茎老竹。其如七曲八曲。惟本维那。却是竿上林新篁。他日成材未易量也○师居无定所。或船或庵。咸名幻住。僧俗争相瞻礼。称江南古佛○仁宗聘召不至。赐金襕袈裟。并佛慈圆照广慧禅师号○师每斥学者但尚言说。不求实悟。乃曰。今之参禅。不灵验者。第一无古人真实志气。第二不把生死无常。当做一件大事。第三拌舍积劫以来积习不下。又不具久远不退转身心。毕竟病在于何。其实不识生死根本故也。凡见学者辄问曰。汝唤甚么作生死。或者茫然无对。或者谓生不知来。死不知去。是生死。师曰。直饶知得亦生死。所知亦生死。又或指一念忽起是生。一念忽灭是死。师曰。离一念起灭。亦生死也。是说皆枝叶耳。非根本也。夫根本者。性真圆明。本无生灭去来之相。良由不觉。瞥起妄心。迷失本源。虚受轮转。以故道迷之则生死始。悟之则轮回息。当知山河大地。明暗色空。五阴四大。至于动不动法。皆是生死根本。若不曾向真实法中。脱然超悟。更于悟外别立生涯。不存窠臼。岂堪向生死岸畔劄脚。或纤毫不尽。未免复为胜妙境缘。惑在那边。起诸异想。虽曰晓了。其实未然。惟有痛以生死大事为己重任者。死尽偷心。方堪凑泊直下。傥存毫发许善恶取舍爱憎断续之见。则枝叶生矣。可不慎乎○示众。慧剑单提日用中。天然元不犯磨砻。神号鬼哭丧魂胆。遍野横尸不露锋。古人与么说话。已是自伤己命了也。殊不知我王库内。无如是刀○佛成道日示众。玄玄绝待。妙妙无依。独露真常。全彰至体。名不得。状不得。雪老冰枯。理无碍。事无碍。天荒地迥。万里云收午夜。四方星灿长空。揭开威音那畔脑门。圆陀陀。光烁烁。擉瞎髑髅背后眼光。净裸裸。赤条条。勒回三万劫。风飞雷厉之威机。突出五千轴。海涌云屯之䆿语。大众。释迦老子来也。即今在诸人眼睛里仰见明星。顶𩕳上成等正觉。你诸人还觉眉毛动也无。如其未委。各请归堂○与大觉长老书曰。古人于法嗣嫡传。所以深明宗系者。大法原委。不可诬也。世漓俗薄。奉金请拂。以院易嗣者有之。某尝痛心于此。夫大觉虽先师开山。然十方丛林。尽有尊宿。舍彼不取。而必欲某尸之。何识量之不广也。某非畏住持。实畏嗣法于开山也。故退避力辞而举足下。以足下自师一山禅师。岂可徇世俗而易其所师哉。或欲徇俗易嗣。则某断然不敢与足下一日相聚也(大觉泰定叟也皇庆间请师住大觉师力辞举定叟应命叟尝印证于一山万和尚后复参师乃拈香欲嗣师师以是书却之令嗣一山)○至治癸亥八月十五。说偈辞众曰。我有一句。分付大众。更问如何。无本可据。置笔安坐而逝。建塔于本山之西冈○天历二年。来谥智觉。塔曰法云。来虞文靖公集为之铭○元统二年。赐广录三十卷入藏。号普应国师(高峰妙嗣)。

　　杭州天目断崖了义禅师

　　德清汤氏子。年十七。闻禅者诵高峰妙上堂。举欲穷千里目。更上一层楼语。乃曰。此大善知识。必能为人拔钉去楔。遂往参谒。侍妙于死关。妙令看万法归一话。因名从一。他日妙为众举牛过窗棂话。师闻益疑。日夕体究。偶过钵盂塘。见松枝坠雪有省。诣妙呈颂曰。不问南北与东西。大地山河一片雪。声未绝。妙痛棒打出。不觉陨身崖下。崖悬壁立。人意其必死。同学扪萝接磴以救之。师若不知。乃立誓七日取证。未至期。豁然大悟。复驰至死关。大呼曰。老和尚今日瞒我不得也。复说偈曰。大地山河一片雪。太阳一照便无踪。自此不疑诸佛祖。更无南北与西东。妙乃上堂曰。山僧二十余年。布缦天网子。打凤罗龙。不曾遇得一虾一蟹。今日有个蟭螟虫。撞入网中。固是不堪上眼。三十年后。向孤峰绝顶。扬声大叫。且道叫个甚么。举拂子曰。大地山河一片雪○师谓同学曰。尽大地有一人。发真归元。从一皆知之。妙闻。叹其俊快○寻回省亲。乃奉母入武康上柏。结茅以居。人见其混俗。罔测其意。后还山见妙。妙曰。大有人见你拖泥带水。师曰。两眼对两眼。遂为剃落。改名了义。妙既示寂。师益韬晦。颓然居下版。四众累请。勉住师子正宗禅寺○元统元年岁除日。谓侍者曰。有一件事天来大。你还委悉么。良久曰。明日是年朝。正月六日。诣法云塔西。指空地曰。更好立个无缝塔。其夕与禅者谈笑如平时。至夜分。乃曰。老僧明日天台去也。者曰。某甲随师去。师曰。你走马也趁我不及。翌旦跏趺而化。化之日。雷砰雨射。白昼晦冥。及葬。雪华缤纷。林木缟素。送葬者数千人。悲动山谷。初中峰示寂。会葬斋次。师谓众曰。后十二年。更为老僧一会。众未深信。至是始验○来谥佛慧圆明正觉普度禅师(天目妙嗣)。

　　大觉布衲祖雍禅师

　　宁海人。侍高峰妙最久。躬自舂㸑。貌甚黑瘠。戆而少文。后首众。提唱超卓。迨妙迁化。众请中峰本居大觉。本力辞。推师主之○山居偈曰。就树缚茅成屋住。拾荆编户傍溪开。是他懒瓒无灵验。惹得天书三度来。后于中竺桂子堂书偈。跏趺而逝(天目妙嗣)。

　　处州白云空中假禅师

　　得法高峰。栖白云山。四方禅衲闻风来赴。屦满户外。至元丙子夏。一日援笔书偈曰。地水火风先佛记。掘地深埋第一义。既免檀那几片柴。又省人言无舍利。书毕坐化(天目妙嗣已上四人)。

　　般若绝学世诚禅师

　　示众曰。有志之士。趁众中柴干水便。僧堂温暖。发愿三年不出门。决定有大受用。有等才作工夫。觉得胸次轻安。目前清净。便一时放下。作偈作颂口快舌便。将谓是大了当。误了一生。可惜前来许多心机。中途而废。三寸气断。将何保任。众兄弟。若欲出离生死。参须实参。悟须实悟始得(灵云定嗣)。

　　杭州径山竺远正源禅师

　　殴阳文忠公之裔。世居南康。年二十七。剃染受具参方。首谒虚谷陵。陵举龙潭吹灭纸烛话。师曰。焦石可破层冰。陵曰。破后如何。师曰。探索乃知。陵曰。所知者何事。师拟对。陵劈脊便打。师悚然喻旨。住径山。赐号佛慧慈照普应禅师(径山陵嗣)。

　　婺州宝林桐江绍大禅师

　　严州吴氏子。世居桐江。因以为号。参虚谷于径山。佩服心印。遍游江湖。一日慨然叹曰。吾今而后。乃知法无异味也。遂罢参。手翻大藏凡三过。内外学咸通其旨○至顺壬申。出住郡之乌龙。后迁云黄宝林。一时法会。号称极盛。一日示疾。鸣钟集众叙谢众请偈。师接笔掷地曰。纵书到弥勒下生。宁复离此。翛然坐化。阇维舍利如绀珠。齿牙不坏(径山陵嗣已上二人)。

　　汝州香岩无闻思聪禅师

　　香山人。初参独峰。次见淮西无能教。示无字话。一日晤同参敬上座。敬问你六七年来。有甚见处。师曰。每日只是目前无一物。敬曰。你者一络索。从甚处来。师罔然。问曰。毕竟明此大事应作么生敬曰不见道要知端的意。北斗面南看。说了便去。师被一拶。直得行不知行。坐不知坐。五七日间。不提无字。倒只看要知端的意。北斗面南看。偶到净头寮。与众同坐。疑情不解。有饭食顷。顿觉胸次轻清。情想破裂。目前人物。一切不见。省来通身汗流。遂见敬。敬举扇曰。速道速道。师遽曰。举起分明也妙哉。清风匝匝透人怀。个中消息无多子。直得通身欢喜来。自此下语作颂。都无滞碍。及至向上一路。又不得洒落。乃入香岩山过夏。单提无字。一日不觉身心如一座屋。倒却四壁一般。无一法可当情。值铁山琼和尚。从高丽回至石霜。师往见。琼问何处人。师曰。汝州。山曰。风穴祖师面目如何。师将二十年工夫。通说一遍。琼把定咽喉问如何是无字。师曰。近从潭州来。不得湖北信。琼曰。未在。更道。师曰。和尚几时离高丽。琼曰。未在。更道。师喝一喝。拂袖便出。琼曰。者兄弟都好。只一件大病。我发明了。师闻而感激。因求决择。复入光州山中。前后十七年。方得颖脱○示众。法无定相。遇缘即宗。秉金刚剑。吞栗棘蓬。截断衲僧舌头。坐却毗卢顶𩕳。竖一茎草。作丈六金身。将丈六金身。作一茎草。直教寸丝不挂。月冷秋空。寒灰发𦦨。到者里唤作佛法。入地狱如箭射。不唤作佛法。亦入地狱如箭射。诸仁者。毕竟作么生会。不见船子和尚道。藏身处没踪迹。没踪迹处莫藏身。虽然恁么。正眼观来。尽是闲家具。衲僧分上。料掉没交涉(铁山琼嗣)。

　　湖州福源天湖石屋清珙禅师

　　苏州常熟人。族姓温。首参高峰。示万法归一话。服勤三年。无所发明。因至建阳庵。参信和尚。问何来。师曰。天目。信曰。有何指示。师曰。参万法归一话。信曰。汝作么生会。师无语。信曰。此是死句。什么害热病底。教汝与么。师拜求指的。信曰。有佛处不得住。无佛处急走过。意旨如何。师不契。信曰。者也是死句。师不觉悚栗汗下○一日入室。信再理前话。师曰。上马见路。信呵曰。汝在此几多时。犹作者个见解。师发愤而去。中途忽举首见风亭。豁然有省。遂返。语信曰。某甲今日会得活句也。信曰。汝作么生会。师曰。清明时节雨初晴。黄莺枝上语分明。庵颔之。后辞去。信门送之曰。他日与汝同龛○广教府驰檄请住当湖福源。师坚卧不起。往返至再。师勉就。入院上堂。把住也锋𨦵不露。放行也十字纵横。水云深处相逢。却在千峰顶上。千峰顶上相逢。却在水云深处。今朝福源寺里。开堂演法。昨日天湖庵畔。垦土耕烟。所以道法无定相。遇缘即宗。可传真寂之风。仰助无为之化。正与么时如何。拈拄杖卓一下。九万里鹏才展翼。十千年鹤便翱翔○上堂。一身清净。则多身清净。一世界清净。则多世界清净。东司头臭气。佛殿里篷尘。且道从什么处得来。以手掩鼻曰。又是一点也○上堂。所闻不可闻所见不可见。昨夜五更风。吹落桃华片。苍苔面上生红霞。百鸟不来春烂熳○至正间。朝廷降香币。皇后赐金襕法衣。有闻天湖之风。吟天湖之诗者。莫不心爽神慕。以为真得古先德遗型○一日示微疾。遂集众诀。众请后事。师索笔书偈曰。青山不着臭尸骸。死了何须掘土埋。顾我也无三昧火。光前绝后一堆柴。书毕。掷笔而逝。阇维舍利五色。塔于天湖之源。及庵塔右麓。果符同龛之谶○高丽国师大古愚公。尝侍师得旨。王闻钦渴。表达朝廷。敕谥佛慈慧照禅师。仍乞移文浙江。请师舍利归国供养(道场信嗣)。

　　杭州净慈平山处林禅师

　　本郡仁和王氏子。十七受具。辞母参方。母为治装。越数日复还。母诫之曰。大凡学道。当持不退转心。何趑趄乃尔耶。师遂痛自警䇿。溯涛江。谒及庵信于金华。信一见器之。留居侍司。一夕。信捻纸沁膏以代烛。举示师曰。龙潭吹灭。汝作么生。师方拟答。信遽以手掩其口。从此悟入。信迁道场。命典藏钥。未几秉拂升座。机如瓶泻。众咸慑伏○洎信示寂。往依虚谷陵于仰山。居第二座○临终。更衣沐浴。集众说偈而化。来谥普慧性悟禅师(道场信嗣)。

　　婺州罗山正觉石门至刚禅师

　　世居山麓。得法于及庵信和尚。游历罢归里。里人即其地营建宝坊。文其楣曰。正觉○小参。踏翻生死海。涓滴不留。推倒涅槃城。纤尘不立。且是不劳余力。如壮士挥戈。锋铓不犯。如人善射。毫发无差。自然处处逢源。头头合辙。不假修证。本自圆成。尽大地是胜妙觉场。遍法界是真如实地。悟取人人有分。了知个个无亏。一念不生。入三摩地。一尘不动。转大法轮。自利利他。俱登彼岸。全身放下。总得自由。到者里说甚涅槃生死。真如佛性。了无一法当情。直得十方坐断。击拂子。见彻本来无隐蔽。纷纷桂子散天香○临终诀众偈曰。七十六年。了然宽廓。拶破虚空。须弥倒卓(道场信嗣已上三人)。

　　杭州海门天真惟则禅师

　　吴兴费氏子。谒楚石千岩无见无闻诸大尊宿。因缘不契。后之匡庐。遇无极源和尚。亲炙之。源终日不语。无所启发。一日值源如厕。师急趋前问曰。如何是祖师西来意。源擒住曰。道道。师豁然顿悟○洪武初。诏征天下高僧赴京。天界住持西白金公。首以师名荐。俄以足疾请归。一日侵晨告众。瞑目而逝。茶毗获舍利无数。顶骨牙齿舌根不坏(匡庐源嗣)。

　　台州华顶无见先睹禅师

　　本郡仙居叶氏子。因白云度问西来密意。未审如何。师云。待娑罗峰点头。即向汝道。(介庵进颂曰小姑临嫁索根由嫂对归时向汝酬待到归来问端的半含笑语半含羞)示众。风冷冷。日杲杲。薝卜华开满路香。池塘一夜生春草。堪悲堪笑老瞿昙四十九年说不到。阿呵呵。拍禅床下座○示众。若论此事。一大藏教。诠注不及。天下老和尚。拈提不起。直饶有倾湫之辩。倒岳之机。到者里一点也用不着。诸仁者。饥则吃饭。困则打眠。热则乘凉。寒则向火。一一天真。一一明妙。何得踏步向前。论禅论道。将鱼目为珠。认橘皮作火。不见道大机须透彻。大用须直截。不识东家孔丘翁。却向他邦寻礼乐。卓拄杖下座○元统甲戌五月望日。遗书谢道侣。说偈跏趺而逝。阇维白乳如注。舍利凝结。成五色彩。瘗于所居之西。来号真觉。塔曰寂光(瑞岩宝嗣)。

　　庆元松岩秋江元湛禅师(传灯正宗误入未详卷)

　　久从龙象游。后参瑞岩宝和尚得旨。后游松岩。爱其清胜。不忍去。遂趺坐石上。俄有二虎踞坐其侧。若护卫状。师命之伏。枕其背熟睡。山民异之。即其处创精蓝以居之○将化别众。就龛说偈曰。洗浴着衣生祭了。跏趺晏坐入龛藏。华开铁树泥牛吼。一月长辉天地光○复谓众曰。十五年后寺当火。启龛则火可止。至期果然。众亟开龛。师神色如生。爪发俱长(瑞岩宝嗣○恕中和尚礼塔偈曰活葬松岩二十年眼睛鼻孔尚依然我来欲起那伽定石火光中话别传)。

　　杭州凤山一源灵禅师

　　宁海人。参瑞岩充堂司。一日入室请益赵州勘婆话。山曰。维那你试下一语看。师曰。尽大地人无柰者婆子何。山曰。山僧则不然。尽大地人无柰赵州何。师当下如病得汗○住凤山上堂。举昔世尊升座文殊白椎公案。师曰。世尊已是错说。文殊已是错传。新凤山已是错举。会么。字经三写。乌焉成马(瑞岩宝嗣已上三人)。

　　明州天童平石砥禅师

　　送愠藏主。省径山元叟和尚偈曰。山头老汉八十一。如此东南大法城。双𩯭又添新岁白。片言能使古风清。为人不用击虎术。养子宁忘䑛犊情。明月堂前坐深夜。余光分得到长庚(东岩日嗣)。

　　日本梦窗智曤国师

　　姓源氏。本国势州人。宇多天王九世孙也。九岁出家。十八岁为大僧。每梦游中国。乃决志参方。初见一山宁。备陈求法之诚。山曰。我宗无语句。亦无一法与人。师曰。岂无方便乎。山曰。本来廓然。是大方便。师疑闷不辍。复谒高峰日和尚。日曰。一山有何指示。师述前语。日厉声喝曰。何不道和尚漏逗不少。师于言下有省。益自奋励。一夕坐久。忽倚壁身踣。豁然大悟。作偈有等闲击破虚空骨之句。呈似日。日为印可。乃出无学元公渊源以𢌿之。后于本国大弘宗教。赐号普济国师(径山范下无学元元下高峰日嗣)。

　　台州瑞岩空室恕中无愠禅师

　　本郡临海陈氏子。从径山寂照剃落参方。首谒灵石于净慈。后参竺元道。才拟开口问无字话。被道一喝。师豁然大悟。直得通身汗下。遂呈颂曰。狗子佛性无。春色满皇都。赵州东院里。壁上挂葫芦。道笑曰。恁么会又争得。师拂袖便出。由兹感激语同参曰。此事如人饮水。冷暖自知。决不在言语文字上。我辈若不遇者老和尚。几被知解埋没一生。他日设有把茅盖头。当不忘所自○初住象山之灵岩。复主黄岩之瑞岩。时梦堂噩居瑞龙。觊师为寂照嗣师曰。素志有在。不可夺也。开堂日拈香曰。古人出世拈香。酬法乳也。今人出世拈香。酬世恩也。愠上座总不然。昔年行脚到紫箨山中。参个老布衲。彼亦无法可授。我亦无法可受。只向无授受中。拈出供养。前住昆山荐严禅寺。竺元道和尚。不图报德酬恩。只要大家知委○上堂。心如工伎儿。意如和伎者。五识为伴侣。妄相观众伎。大众还识得心也未。若识得心。便识得意。识得意。便识得诸识。识得诸识。便识得妄想。妄想灭则诸识灭。诸识灭则意灭。意灭则心灭。心灭则一切灭。所以道。心生种种法生。心灭种种法灭。喝一喝。山河大地。日月星辰。有什么过。下座○上堂。赵州与文远。斗劣不斗胜。老大不识羞。相席还打令。致使明眼人。无由辩邪正。邪正既不辩。展转成毛病。瑞岩百不能。爱用无星秤。称起太虚空。锱铢无欠剩。以此为瑞为祥。以此为坑为阱。断衲僧之咽喉。续佛祖之慧命○室中垂语曰。稳坐家堂。主人翁因甚不识。掀翻大海。掴碎须弥。平地上因甚抬脚不起。眼光烁破四天下。自家眉毛落尽。因甚不见前后。下语多不契。其机锋峻拔。学者莫能拟议。一日谢事。入松岩。岩为秋江湛公隐处。万山之巅。人迹罕至。师悉遣徒御。崭然独处。众涕泣哀请。坚拒不出○洪武七年夏。日本国遣使入贡。向师道风。奏请师化其国。以水晶数珠。峨山石砚为贽。上召至阙。师以老病辞。上悯而不遣。留处天界。全室泐公。延致丈室。时宋景濂方在翰林。诣师剧谈道妙。是年冬。奉诏东还。住鄞之翠山。四方叩谒者无虚日。金齿大理僧至京。特入翠山。五十余人拜床下。各求偈语而去○洪武丙寅七月示微疾。谆谆勉众。以祖道自重。索笔书偈曰。七十八年。无法可说。末后一句。露柱饶舌。咄。书毕。端坐而逝。遗命阇维煅骨。散水竹间。弟子居顶等不敢遵。乃于唐嶴之原。奉骨瘗焉。著有二会语录。并山庵杂录。净土诗。行世(荐岩道嗣)。

　　明州天童了堂一禅师

　　至正二年住台之紫箨。次迁天童。上堂。最初一句。末后一机。直下觏得。灯笼露柱。动地放光。其或未然。竹山今日失利○示众。樵歌来叠嶂。帆影落汀洲。猢狲戴席帽。直上树稍头。七星剑。五云楼。毬打人兮人打毬。万事难把玩。鱼吞水面沤○上堂。长㭰鸟。芳树不栖。摩斯迦。沧溟不入。龙泉与鈯斧同铁。利钝悬殊。良骥与驽骀同途。迟速有异。以拂子画一画。花须连夜发。莫待晓风吹(荐严道嗣)。

　　径山大宗兴禅师

　　台州人。尝与恕中木庵三人结伴参方罢。游紫箨。累历名刹。后迁径山。临终。忽叹曰。夫三十。妇六龄。毕竟偶不成。遂坐脱去(荐严道嗣已上三人)。

　　苏州灵岩南堂了庵清欲禅师

　　族朱氏。台州临海人。得法于古林。初出世中山之开福。继迁本觉。三主灵岩。上堂。释迦老子道。一人发真归元。十方虚空。悉皆消殒。五祖和尚道。一人发真归元。十方虚空。筑着磕着。若向筑着磕着处会得。只会得祖师禅。不会如来禅。若向悉皆消殒处会得。只会得如来禅。要且未会祖师禅。山僧道。一人发真归元。十方虚空。性相平等。且道是如来禅。是祖师禅。喝一喝。一释迦。二元和。三佛陀。其余是什么○上堂。一大藏教。束之高阁。长期短期。无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。攧杀黄番绰。五味拈来饡秤锤。别有香风满寥廓。喝(保宁茂嗣)。

　　苏州定慧大方禅师

　　住定慧日。因兵占住佛屋。缁徒戚戚。师曰。何不休去歇去。语默跌宕。不可测识。一日忽谢院事。侨居灵岩华首座寮。盛称总管周侯义卿之贤。且曰。我将火化。须侯作证明。十八年九月八日。侯以郡事登灵岩。师闻欣然出迎。陪侯夜话曰。某将此月十四日。即此山火化。侯其为我证明。兼吾教下衰。幸念佛法。付嘱国王大臣。为法外护。慎无忘此言。至十三日。复以偈寄侯曰。昨日岩前拾得薪。今朝幻质化为尘。殷勤寄语贤侯道。碧落云收月一痕。侯未深信。师复以偈别众。是夜与华乞燥薪。叠高棚。仍借一龛坐去。华谓薪当从命。龛则无有。师指其床曰。此亦足矣。翌晨登殿。与众僧别。乃升柴棚。得火即烈𦦨炽然。于大火聚中祝香曰。灵苗不属阴阳种。根本元从劫外来。不是休居亲说破。如何移向火中栽。于烈炽中度数珠与华曰。聊当记忆。于是四众始惊信拜礼。烟𦦨所至。多得舍利。且闻异香。薪尽火灭。不坏者二。舌根。齿牙。侯闻惊怛不已。复为建塔于灵岩。别众偈曰。前身元是石桥僧。故向人间供爱憎。憎爱尽时全体现。铁蛇火里嚼寒冰(保宁茂嗣)。

　　明州瑞云清凉实庵松隐茂禅师

　　族郑氏。奉化人。自幼喜习禅。趺坐辄达旦。年十八出家。奋志参方。谒古林茂于保宁。茂问来作什么。师曰。生死事大。特求出离。茂曰。明知四大五蕴。是生死根本。何缘入此革囊。师拟对。茂便打。师豁然悟入。茂器之。逾年回浙中。月江印延师分座说法。一日有僧问答未竟。以手拍地而笑。师曰。滞货。何烦拈出。僧嘘一声。师厉声便喝。一住十五年。后退隐东堂○一日示微疾。集众诀别。众请偈。师举手自指曰。此中廓然。何偈之为。端坐凭几。握右手为拳。枕额而逝。火葬有天华之祥。舍利无数。塔于瑞云西冈。世寿八十五(保宁茂嗣)。

　　温州仙岩仲谋猷禅师

　　谢藏主侍者上堂。一默相酬。雷轰电激。三呼领旨。玉转珠回。七十三。八十四。筑着磕着。碍塞煞人。拈拄杖。昨夜西风枕簟秋。无数蝉声噪高树(保宁茂嗣)。

　　越州龙华会翁海禅师

　　台之临海人。年十三。弃家投径山虎岩祝发。初诣旃檀林挂搭。或见其举止山野。讥诮之。师发愤即往天目。参中峰求开示。于是寝食皆废。久之无所入。时东州居虎丘。古林居开元。东屿居寒山。师出入三老之门有年。后住龙华。法嗣古林。年九十三。住育王。守横川祖塔。偶损左足。艰于步履。日床坐。每至清夜。朗吟古人偈语。其徒文涣曰。和尚一生参学。至此不能受用。托吟咏自遣。师笑而言曰。不见大慧和尚。因病呻吟。左右曰。生平呵佛骂祖。今乃尔。大慧曰。痴子。呻吟便不是耶。涣便礼拜(保宁茂嗣已上五人)。

　　庆元育王大千慧照禅师

　　永嘉麻氏子。初谒晦机于净慈。一日阅真净语。头陀石被莓苔裹。掷笔峰遭薜荔缠。默识悬解。遂谒东屿于荐严。屿问东奔西走。将欲何为。师曰。特来参礼。屿曰。天无四壁。地绝八荒。汝向什么处措足。师拍案而退。屿复召至。返覆勘辨。遂留执侍。得法后出住乐清之明庆。尝示众曰。佛法欲得现前。莫存知解。参禅看教。皆为障碍。何如一法不立。而起居自在乎。德山棒。临济喝。亦有大不得已尔○洪武六年。沐浴更衣。索纸书偈。恬然坐逝。茶毗牙齿目睛不坏。舍利五色。塔于梦庵之后(灵隐海嗣)。

　　杭州径山悦堂颜禅师

　　出家于婺之宝林。得法东屿。初住昆山之东禅。次迁万寿。升净慈。后主径山。上堂。世尊不说说。迦叶不闻闻。今日人天众前。山僧举扬个事。汝等闻么。若是闻。山僧毕竟不曾说。若是说。汝等毕竟不曾闻。各自参取。毋劳耳目。玺书锡金襕法衣(灵隐海嗣)。

　　明州育王雪窗悟光禅师

　　姓杨氏。蜀人也。虞文靖公集。尝问道至山中。师曰。老僧这里。无道可谈。若欲求道。须自往参取。公退而叹曰。佛果一枝。师其凤毛麟角乎○宋文宪公濂。叙师四会语录行世(灵隐海嗣)。

　　杭州径山月林镜禅师

　　本郡人。因参本来人有省。述偈曰。本来人。本来人。无脑无头作么寻。蓦然揪着个鼻孔。试勘元来是白丁。时有老宿睨视曰。可是。师与一掴。由是名振丛林(灵隐海嗣)。

　　建宁斗峰大圭正璋禅师

　　福州福清人。参东屿海。闻海颂俱胝竖指话。言下顿悟。遂上方丈。呈所得。海曰。作么。师曰。古今现成事。何必涉思惟。海曰。既不涉思惟。汝来者里作么。师曰。请和尚证明。海曰。证明个什么。师便喝。海俾颂狗子无佛性话。师遽曰。狗子佛性无。觑者眼睛枯。瞥尔翻身转。唵悉哩苏嚧。海抚而印之○临终偈曰。生本不生。灭亦无灭。幻化去来。何用分别。大众珍重。不在言说。合掌而逝(灵隐海嗣)。

　　椔塘明因天渊湛禅师

　　得法于东屿。尝依凤山一源。分座说法。一日呈秉拂语曰。翔凤山前。行看白云。乍舒乍卷。禺泉亭畔。坐听流水。或抑或扬。眼处作耳处佛事。耳处作眼处佛事。便见非唯观世音。我亦从中证。凤山指便见两字曰。有此二字。便是别人说话。师不觉解颜点首。礼谢而退。出语人曰。还丹一粒。点铁成金。堂头老汉之谓也(灵隐海嗣已上六人)。

　　三空道人

　　自幼具丈夫志。不为富贵所夺。见竺云昙禅师。示赵州无字话。阅数年。一日复见昙。问曰。生死到来时如何。昙曰。生是谁耶。死是谁耶。空乃低头问讯。昙觉其异于常时。再以前话征之。空又低头问讯。昙呵之曰。切忌死在者里。空拈起槵子曰。数珠一百八。不数日示微疾。说偈而化(天宁昙嗣)。

　　金陵天界孚中怀信禅师

　　奉化人。姓姜氏。年十五出家。参天童坦和尚。一日室中举兴化打克宾因缘。师曰。俊哉狮子儿。坦颔之。俾掌维那。后出世补陀。诏赐广慧妙悟智宝弘教禅师○至正间。住天童。御史台奉疏命主大龙翔集庆寺。及明兵下金陵。僧徒窜散。师宴坐一室。高皇帝亲幸嘉之。来龙翔为大天界寺。一日晨兴。沐浴更衣趺坐。谓左右曰。吾归去矣。遂瞑目。侍僧撼之。请说偈。师瞋目叱之。复哀请。遂握笔书曰。平生为人列挈。七十八年漏泄。今朝撒手便行。万里晴空片雪。书毕复瞑。时帝统兵江阴。梦师谒见。问师来作为。对曰将西归告别耳。帝还。闻师迁化。与梦符异。诏出内府帛币助丧。且命卜藏龛之地于伏牛。举龛之日。帝亲致奠。送出都门。茶毗舍利如菽。贮以宝瓶。光发瓶外(天童坦嗣)。

　　天童舜田明牧禅师

　　台之黄岩人。闻天童竺西坦公道望。往见之。坦问达磨不来东土。二祖不往西天。意旨如何。师曰。金不博金。水不洗水。坦异之。谓左右曰。此法门爪牙也(天童坦嗣已上二人)。

　　金陵蒋山昙芳忠禅师

　　南康人。寺灾。翌日梁王登山。谓师曰。兴复若何。师曰。赖有大檀越在。王曰。寺既毁矣。佛依何住。师曰。古佛过去。今佛再来。王大喜。复笑而言曰。衲子所谓蒋薄粥者何也。师曰。将谓殿下忘却了也(玉山珍嗣)。

　　宁波育王月江正印禅师

　　郡之慈水刘氏子。年十三。体月溪受业。后参虎岩伏。机缘相契。蒙印可。赴育王。上堂。拖犁拽耙几经年。鼻孔撩天不受穿。业债依然逃不得。又吹铁笛过鄞川○腊八上堂。我观大地众生。具有如来智慧德相。但以妄想执着而不能证得。释迦老子与么道。大似蟭螟虫。向蚊子眼睫上作窠。向十字街头扬声大叫道。土旷人稀。相逢者少。简点将来。也是噇酒糟汉○结夏小参。琅玡点出五病。西院商量两错。井蛙不足以语东海。夏虫不可以语冰霜。若是捎空俊鹘。便合乘时止泺。困鱼徒劳激浪。是故从上若佛若祖。天下老和尚。莫不向刀山剑树上。镬汤炉炭中。成等正觉。拔济有情。若约山僧看来。也是秤锤蘸酢。喝一喝。下座○至正间。奉旨金山建水陆大会。命师升座说法。特降御香彩缎。晚年庵居。榜曰松月。自号松月翁(径山伏嗣)。

　　杭州径山南楚悦禅师

　　隆兴人。上堂。闻声悟道。见色明心。蓦拈拄杖。者个是色。卓一下。者个是声。诸人总见总闻。且道那个是明底心。那个是悟底道。喝一喝。贪他一粒米。失却半年粮○师将寂。上疏辞世。如期坐逝。来谥佛慈法喜禅师(径山伏嗣已上二人)。

　　杭州径山月江宗净禅师

　　兰溪倪氏子。诵楞严至如标月指。豁然有省。参双林正庵訚。訚问黄檗打临济。你作么生会。师曰。按羊头吃草。后出住径山。临示寂。书偈曰。祖师门下客。开口论无生。老我百不会。日午打三更。泊然而逝(双林訚嗣)。

　　金陵保宁敏机觉慧禅师

　　吴兴人。看无字话。得法西白金公。出世嘉禾之祥符。复分座于天界。寻主保宁。与宋濂友善。着弥勒颂曰。弥勒真弥勒。人人苦不识。倒转布袋来。有无一时悉(西白金嗣)。

　　杭州净慈佛鉴简庵希古师顾禅师

　　嘉禾李氏子。参时庵敷和尚。敷问那里来。师曰。江西。敷曰。曾见马大师顶相否。师曰。千年桃核里。觅甚旧时仁。敷颔之。后因狗子无佛性话有疑。请益。敷曰。待冷泉逆流。即向汝道。忽一日有省。诣方丈曰。冷泉逆流也。敷曰。见什么来。师曰。千峰势倒岳边止。万派声归海上消。敷喝曰。脱空谩语汉。三十年后落节去在。师拂袖便出。永乐中。征修大典。师应诏。事竣。来主净慈。宣德壬子。忽语众曰。吾行矣。命浴更衣。书偈曰。须弥一拳。大海一口。海竭山崩。乌飞兔走。危坐而寂(时庵敷嗣)。

　　金陵灵谷定岩净戒禅师

　　吴兴人。参觉原于天界。原举桶箍爆因缘问之。师拟议。原厉声曰。早迟八刻了也。师言下大悟○洪武初。诏住灵谷。示众。举长庆道。总似今日老胡有望。保福道。总似今日老胡绝望。师颂曰。平展机筹不用夸。抑扬元属当行家。曹溪波浪如相似。那得儿孙若稻麻。有续刻联珠颂古。行于丛林(天界昙嗣)。

　　明州天童佛朗湛然自性禅师

　　云阳韩氏子。出家礼慧海为师。一日海问父母未生前。那个是你本来面目。自此怀疑。蕴襟七年。时与草庵一幻生福友善。切磨激发。往谒天界全室泐和尚。师曰。某昔年曾问一师友。祖意教意。是同是别。他道秋树飘黄叶。寒天掘地炉。今日请和尚决断。室曰。病翁年来腕无力。拄杖床头且靠壁。师曰。有人不肯。和尚与么道。泐拈拄杖打曰。待他露柱眼自开。铁蒺藜槌当面掷。师便礼拜。后出住里之普光。复被旨迁天童。上堂。去年今日居楞伽山。彼四众喜此处少一人。今年此日居佛国山。此四众喜彼处少一人。击拂子。一身为无量身。无量身为一身。行则普天普地行。坐则一切坐。说甚么东西南北。他方此界。检点将来。犹在化城。且道宝所一句。作么生。便下座○上堂。贪瞋痴。戒定慧。戒定慧。贪瞋痴。无明解脱知见。解脱知见无明。一切众生诸佛诸佛一切众生。月落山无影。风来树有声。大千无对待。露柱闹纵横。喝一喝。下座(天界泐嗣)。

　　杭州灵隐无文本褧禅师

　　四明定海人。姓谢氏。一日示微疾。蒙室范堂洪候问。值师气喘。洪曰。赵州道诸人被十二时唇使。老僧使得十二时辰。和尚作么生。师竦身曰。唤甚么作十二时辰。洪曰。争柰气急乎。师震声一喝。问左右今朝是几。曰。二月二十七日。乃索笔书偈曰。吾年七十有五。涅槃生死不堕。虚空背上翻身。靠倒飞来小朵。掷笔泊然而化(净慈德嗣)。

　　衢州乌石杰峰世愚禅师

　　郡之西安余氏子。谒古崖石门断崖中峰诸大老。佩受法训。栖止南屏。三年不逾户限。时止岩成和尚。倡道大慈。师复往谒。成举南泉不是心。不是佛。不是物。是甚么。师茫然。于是仍返南屏。一夕闻邻僧诵证道歌。至不除妄想不求真。豁然如释重负。乃曰。佛法元在目前。人自远之耳。即述偈曰。时时觌面不相逢。吃尽娘生气力穷。夜半忽然忘月指。虚空迸出日轮红。走谒成。入方丈。成才见便喝曰。何处见神见鬼来。师曰。今日捉了贼也。成曰。赃在何处。师便喝。成曰。开口合口。都不是。向上道将一句来。师曰。遍界明明不覆藏。成拈竹篦。师便掀倒禅床。成曰。敢来者里捋虎须。连打三下。即命为侍者○后出世里之乌石。迁广德石溪。开堂日。僧问远离乌石岭。来赴石溪山。开示人天路。如何透祖关。师曰。龙生金凤子。冲破碧琉璃。曰与么则觌面不相识。千里可同风。师曰。重叠关山路。曰达磨西来。不立文字。直指人心。见性成佛。既然不立文字。何得流传至今。师曰。官不容针。私通车马。曰直指人心。指那个心。师曰。开口不在舌头上。曰见性成佛。性在甚么处。师曰。太湖三万六千顷。夜夜波心月色明。曰记得傅大士道。空手把锄头。步行骑水牛。人从桥上过。桥流水不流。此意如何。师曰。切忌当面蹉过。曰与么则有意气时添意气。不风流处也风流。师曰。毫𨤲有差。天地悬隔。曰此事且止。记得经中道。大富长者。即是如来。为复是累劫中来。为复是今生契证。师曰。涧深华落远。山高树影长。曰今日直心居士。捐赀营建石溪道场。请和尚居住。是同耶。是别耶。师曰。师子吼时芳草绿。象王行处百花红。曰既然如是。得何果报。师曰。生生归佛地。世世乐人天○洪武三年十二月。示微疾。书偈曰。生本不生。灭本不灭。撒手便行。一天明月。掷笔而逝(止岩成嗣)。

　　杭州净慈逆川智顺禅师

　　温之瑞安陈氏子。入闽参天宝铁关枢和尚。究参逾月。因如厕睹园中匏瓜触发。顿觉大地平沉。见枢求证。枢曰。此才入门耳。向上一着。则千里万里。又逾半载。一日忽励声告枢曰。南泉败阙。今已见矣。枢曰。不是心。不是佛。不是物。是甚么。师曰。地上砖铺。屋上瓦覆。枢曰。南泉即今在甚么处。师曰。鹞子过新罗。枢曰。错。师亦曰。错。枢曰。错错。师礼拜而退。枢趋寂。师继领院事。未几弃去。朝廷赐金襕袈裟。号佛性圆辨禅师○洪武初。诏征有道高僧十人。于钟山建会。师应诏。命升座说法。上幸临。慰劳备至。南还升主净慈。六年复召入京。俄示微疾。沐浴说偈坐逝(天宝枢嗣)。

　　五台壁峰宝金禅师

　　世称金壁峰。乾州永寿人。族姓石。六岁出家剃染。后遍历讲肆。忽叹曰。三藏之学。皆标月指耳。遂更衣谒如海真公于缙云。昼夜精勤。偶𢹂筐撷蔬。忽凝坐不动。历三时方寤。真曰。入定耶。师曰。然。真曰。何所见。师曰。有所悟。真曰。悟处如何。师举筐示之。真曰。不是。师置筐于地。拱手而立。真又曰。不是。师便喝。真拦胸擒住曰。道道。师捏拳便筑。真曰。未在。此尘劳暂息耳。必使心路绝。祖关透。然后大法可明。师由是胁不沾席者三年。一日闻伐木声。汗下如雨。乃曰。古人道大悟一十八遍。小悟无数。岂欺我哉。未生前事。今日方知。亟见真求证。真不诺。师掀倒禅床而出。翌日复见真。真于地上画一圆相。师以袖拂去。真复画一圆相。师于圆相中画一画。又拂去。真再画一圆相师于圆相中画十字又拂去真复画如前。师于十字隅。作卍字。又拂去。真总画三十圆相。师一一具答。真大笑曰。参学悟者。世岂无之。能明大机用。宁复几人。遂授记莂。命往朔方。道当大行。先是师于定中。见一山秀丽。重楼杰阁。金碧绚烂。诸菩萨行道其中。有招师者曰。此秘魔岩也。尔修道其中。何遽忘之。后师游台山。道逢蓬首女子。身被五彩弊衣。赤足徐行。一黑獒随后。师问何之。答曰。入山。师曰。入山何为。答曰。一切不为。言讫而没。叩同行者。皆不见。或为文殊化身云。师因就山建灵鹫庵。以待方来。僧俗闻风。千里趋赴。常至万指○至正间。召入内廷。值大雪夜。有红光自师室中直透霄汉。上惊叹。赐金襕伽黎。明年祷雨辄应。来赐寂照圆明大禅师号。诏住海印寺○洪武初。诏师至京。住大天界寺。问法称旨。御翰赐诗。宠赉优渥○壬子六月。沐浴更衣。集众言别。弟子请偈。师曰。三藏十二部。尚为故纸。吾言何为端坐而逝。茶毗舍利成五色。齿舌不坏(缙云真嗣)。

　　曹洞宗

　　中都顺天报恩万松行秀禅师

　　姓蔡氏。古河内之解人也。年十有五。恳求出家。父母不能夺其志。礼邢台净土赟公为师。后受具戒。挑囊抵燕。历潭柘。过庆寿。次谒万寿。参胜默光禅师。教看长沙转自己。归山河大地话。半载全无入由。光曰。我愿你迟会。师一日有省。复看玄沙未彻语。请益雪岩满于磁之大明。才廿七日。不觉伎俩已尽。满曰。你但行里坐里。心念未起时。猛提起觑见即便见。不见且却拈放一边。恁么做工夫。休歇也不碍参学。参学也不碍休歇。遂留记室○潭柘亨和尚过大明。师夜扣其门。告侍者烧香请益。亨便放相见。师问如何是活句。如何是死句。亨曰。书记若会。死句也是活句。若不会。活句也是死句。师自此参究益力。一日见鸡飞。乃大悟曰。今日不惟捉败沙老虎。亦乃捉败岑大虫也。走见满。满可之。乃付衣偈。自是两河三晋。皆钦师名。构万松庵以自适。耆宿敦请开法。师应之。次住中都万寿○金章宗皇帝诏入禁庭升座。帝躬自迎礼。闻法感悟。赐锦绮大僧伽衣。承安丁巳。诏往大都仰山栖隐寺。次移锡报恩洪济○元太宗二年庚寅。复奉来主中都之万寿。晚年退居从容庵。数迁巨刹。大振洞上安风。上堂。莲宫特作梵宫修。圣镜还须圣驾游。雨过水澄禽泛子。霞明山静锦蒙头。成汤也展恢天网。吕望稀垂钓月钩。试问风光甚时节。黄金世界桂花秋○小参。昔有跨驴人。问众僧何往。僧曰。道场去。人曰。何处不是道场。僧以拳驱之。曰这汉没道理。向道场里跨驴不下。其人无语。师曰。人人尽道这汉有头无尾。能做不能当。殊不知却是这僧前言不副后语。汝既知举足下足。皆是道场。何不悟骑驴跨马。无非佛事。万松要断这不平公案。更与花判曰。吃拳没兴汉。茆广杜禅和。早是不克己。那堪错怪他。道场惟有一。佛法本无多。留与阇黎道。户唵萨哩嚩○闰四月旦日上堂。所谓道人者。不知月之大小。不知岁之余闰。野僧即不然。今年三百八十四日。前月大尽。此月小尽。即今闰四月一日。辰末巳初。忽有个出来道。通疏伶俐。知时按节。要且无道人气息。野僧以手掩鼻道。退后退后。为什么聻。道人气息。太杀熏人○问洞山道。龙吟枯木。异响难闻。如何是异响。曰不会。师曰。善解龙吟。瞎○全真问某甲三十年来。打叠妄心不下。乞师方便。师曰。汝妄心有来多少时也。未审本来有妄心否。祇如妄心作么生断。只者妄心断即是。不断即是。真闻廓然。作礼而去○问诸佛不出世。为甚么却向王宫生。师答曰。青山常举足。问亦无有涅槃。为甚么却向双林灭。师答曰。白日不移轮○问撒手那边底人。为甚么不居正位。师答曰。大功不宰。问回头这畔底人。为甚么不堕偏方。师答曰。至化无为(白岩符云芳花丛里不措一足万年床上懒去安眠独许万松个汉尽大地人无敢论量虽然你若作正偏回互会堕㧞舌犁耕地狱有日在)○问明与无明。其性无二。如何是无二之性。师答曰。天晓不露○问向道莫去归来背父。如何得不背父去。师答曰。切忌回头○问心心放下难。如何是放下底人。师答曰。担取去○问是处是慈氏。无门无善财。为甚么道琉璃殿上无知识。师答曰。折殿了相见○晚住报恩。退居从容庵。示众。机轮转处。智眼犹迷。宝镜开时。纤尘不度。开拳不落地。应物善知时。两刃相逢时。如何回互(愚庵盂云遍身绮罗者不是养蚕人)○示众。去即留住。住即遣去。不去不住。渠无国土。何处逢渠。在在处处。且道是甚么物。得恁么奇特(愚庵盂云秤锤醮醋)○示众。动则埋身千丈。不动则当处生苗。直须两头撒开。中间放下。更买草鞋行脚始得(愚庵孟云曾经三峡猿啼处不是愁人也断肠)○示众。踢翻沧海。大地尘飞。喝散白云。虚空粉碎。严行正令。犹是半提。大用全彰。如何施设(愚庵孟云琉璃殿上无知识)○示众。向上一机。鹤冲霄汉。当阳一路。鹞过新罗。直饶眼似流星。未免口如匾担。且道是何宗旨(愚庵孟云闭眼食蜗牛一场酸涩苦○龙唐柱云措大汉子随人语脉里去不识转身一路待云祇考个更别有便缩却指头不惟与俱胝相见亦乃使天下人摸索不着○崇先奇云报恩老人虽别音响怎柰欠一着在者僧善解龙吟只是不知时节仔细看来也是别宝遇着瞎波斯)○师于孔老庄周百家之学。无不俱通。三阅藏教。恒业华严。得法者一百二十人。束发奉拜。执弟子礼者。不可胜纪。编祖灯录六十二卷。又撰净土。仰山。洪济。万寿。从容。请益等录。及文集偈颂。释氏新闻。鸣道集。辨宗说。心经风鸣。禅悦。法喜集。并行于世。丙师于四月五日示疾。七日书偈曰。八十一年。只此一语。珍重诸人。切莫错举。侍者惊报大众。足甫及门。已圆寂矣。寿八十一。茶毗于通玄门外。舍利无数。诸方门人。各分建塔(雪岩满嗣)。

　　竹林巨川海禅师

　　颂风铃曰。铜唇铁舌太尖新。楼角悬来不记春。言外百千三昧法。因风说与个中人。陈秀玉学士。尝问万松。弥勒菩萨。为甚么不修禅定。不断烦恼。万松道。真心本静。故不修禅定。妄想本空。故不断烦恼。士复问香山大润和尚。润曰。禅心已定。不须更修。断尽烦恼。不须更断。复问师。师曰。本无禅定烦恼。士曰。惟此为快耳(雪岩满嗣已上二人)。

　　续指月录卷七
卍新纂续藏经第 84 册 No. 1579 续指月录


　　续指月录卷八

　　六祖下二十四世

　　临济宗

　　婺州乌伤伏龙无明千岩元长禅师

　　萧山人。族姓董。年十九。剃发受具。会行丞相府饭僧。师随众入。中峰本和尚适在座。遥见师呼而问曰。汝日用若何。师曰。念佛。本曰。佛今何在。师拟议。本厉声叱之。师作礼求示法要。本以狗子无佛性话授之。缚茅灵隐。胁不沾席者三年。一日闻雀声有省。亟往见本。具陈悟由。本复叱之。师愤然归。中夜忽鼠翻食猫器。堕地作声。恍然开悟。即往质本。本曰。赵州何故云无。师曰。鼠餐猫食。本曰。未也。师曰。饭器破矣。本曰。破后如何。师曰。筑碎方甓。本乃微笑。嘱曰。善自护持。时节若至。其理自彰。师受嘱。隐天龙之东庵。诸山争相劝请。师逸至乌伤之伏龙山。卓锡岩际。誓曰。山有水。吾将止焉。俄山泉溢出。作白乳色。师遂依大树以居。初山有禅寺。名圣寿。荒废已久。当师入山。乡民咸获梦异。遂相率披蒙茸以访。见师晏坐不动。各献饮食。共营起建。寻因旧号。成大伽蓝。朝廷三遣重臣降香。锡号佛慧圆鉴普济大禅师。并锡金襕法衣○上堂。僧问如何是第一句。师曰。有口如哑。曰如何是第二句。师曰。有眼如盲。曰如何是第三句。师曰。棒折也未放你在。乃掷下拂子曰。此是老僧第二句。如何是第一句。便下座○上堂。僧问如何是夺人不夺境。师曰。日照山河影动摇。曰如何是夺境不夺人。师曰。背水阵圆增勇健。曰如何是人境俱夺。师曰。任是锋刃常坦坦。假饶毒乐也闲闲。曰如何是人境俱不夺。师曰。野老不知尧舜力。冬冬打鼓祭江神。僧礼拜。师曰。有麝自然香。何用当风立○示众。举德山拓钵因缘。拈曰。末后句子。德山岩头雪峰。总跳不出。乃喝一喝。大丈夫当为真王。何以假为○示众。良久曰。大众会么。会则事同一家。不会则万别千差。临济和尚道。我在黄檗吃六十痛棒。如蒿枝拂相似。如今更思量一顿吃。不知谁为下手。时有僧出曰。某甲下手。济度杖与僧。僧拟接。济便打。看他的的显示者些子。无你诸人近傍处。岂常情之所能测。老僧寻常痛口骂你。痛棒打你。你不作无明会。便作佛法会。又何曾梦见我先祖门风。所以古人云。临济之道。将坠于地。痛哉。正与么时。合作么生。超群须是英灵汉。敌胜还他师子儿○示众。今年腊月二十五。云门一曲曾无谱。争似无明调转高。等闲唱出千山舞。大地为琴。虚空为鼓。拍拍相随。声声相助。汝诸人须听取。白雪阳春何足数。个中端的孰知音寥寥永夜松风度○示众。举琅玡觉禅师曰。有句无句。如藤倚树。树倒藤枯。好一堆烂柴。大慧和尚拈曰。作贼人心虚。虽然如是。恩大难酬。师曰。一人作佛法商量。一人作世谛流布。简点将来。总欠悟在。无明见处。也要诸人共知有句无句。如藤倚树枝。树倒藤枯响○示众。举文殊普贤起佛见法见。还免得贬向二铁围山么。世尊也是怜儿不觉丑○示众。江月照。松风吹。面面青山展笑眉。经有经师。论有论师。莫怪老僧无法说。劳汝诸人立片时○示众。举调达谤佛。生身陷入地狱。佛令阿难传旨。汝在狱中安否。达曰。我虽在狱中。如受三禅天乐。阿难曰。汝还求出否。达曰。我待世尊来便出。阿难曰。世尊是三界大师。岂有入地狱分。达曰。我岂有出地狱分。师曰。临危不悚。真大丈夫○日本国请法衣上堂。举石门聪曰。西天二十八祖。尽得传衣付法。东土六祖之后。得道者多。只传其法。不传其衣。无明则不然。衣以表法。故谓之法衣。人能弘道。故谓之法身。无处不遍。无处不明。故谓之法眼。高峰老祖。法衣一顶。今春对众。请与高丽国金刚山供养去也。幻住先师法衣一顶。我得来三十年矣。如今大拙首座。又要请归供养。虽然如是。从上诸祖。各各有三十棒分。无明亦有三十棒分。众中莫有下得者般毒手者么。有则出来下手看。如无。他时后日。不得向背地里叫苦叫屈。击拂子下座○僧参。师问甚处来。僧曰。浙西。师曰。此间无饭吃。来作什么。僧曰。求和尚佛法。师唤僧近前。乃打一拳云。会么。僧云。不会。师曰。呆子拳头也不识(石车乘拈曰若是个伶俐衲僧拨着便知来处既然不会累千岩老汉更打一拳我当时若见拟议连棒趁去何故不入虎穴争得虎子○法音𣽘曰青山孤月近趺坐意如何要会拳头旨千山尽懡㦬)○学士宋景濂谒次。师问。闻公阅尽一大藏教。有诸。士曰。然。师曰。公耳阅乎。目观也。士曰。亦目观尔。师曰。使目之能观者。公为谁耶。士扬眉向之。师于是相视一笑(山茨际颂曰林下寻师叩板扉扬眉相向颇依稀作家手眼天然别笑杀全韬杀活机)○至正丁酉六月十四日。示微疾。沐浴更衣。集众说偈曰。平生饶舌。今日败阙。一句轰天。正法眼灭。投笔而逝。弟子用陶龛奉全身瘗于青松庵(中峰本嗣)。

　　苏州师子林天如惟则禅师

　　吉安庐陵人。族谭氏。受业禾山。得法中峰。僧问佛佛授手。祖祖相传。毕竟传个甚么。师曰。脚未跨门。与你三十棒了也○僧问如来一音说法。众生随类各解。未审和尚如何为人。师曰。虾蟆𨁝跳上天。蚯蚓蓦过东海。曰恁么则超佛越祖去也。师曰。你向那里见得。曰今古应无坠。分明在目前。师曰。杜撰禅和○华严会僧问。无边刹境。自他不隔于毫端。既有自他。如何不隔。师曰。怀州牛吃禾。益州马腹胀。曰十世古今。始终不离于当念。既有始终。如何不离。师曰。天下觅医人。灸猪左膊上。曰此会翻宣教典。毋劳说禅。且望和尚直谭教文。师曰。山僧无两个舌头。曰一真法界。十种玄门。还有自他终始也无。师喝曰。那得许多骨董来。曰既无许多骨董。毕竟华严所说何义。师曰。说华严。曰离却法界玄门。华严经在甚处。师曰。在你诸人手里。曰与么则信。受奉行去也。师曰。赠你三文买草鞋○问德山小参不答话。问话者三十棒。意作么生。师曰。我者里不行。有问即答。曰无法可说。是名说法。又作么生。师拈棒。僧便走。师曰。作贼人心虚○问禅门一派。分为五宗。其间还有优劣也无。师曰。五五二十五。曰临济一宗。儿孙遍地。他有何长处。师曰。细鱼咬断鸬鹚脚。白鹭惊飞上树梢。曰涅槃心易晓。差别智难明。五宗异同。请师开示。师曰。退身三步○师不住山。居恒随机开导。行省平章。咸稽颡执弟子礼。屡起江浙诸名山。坚却不赴。遁迹吴淞间。弟子就吴中构地结屋。名师子林○至正十四年。帝师锡以佛心普济文慧大辩禅师号。兼赐金襕法衣。示寂后。塔于水西源(中峰本嗣)。

　　日本建长古先印原禅师

　　国之相州人。姓藤氏。藤为日本贵族。师生有异征。年十三。父母顿舍出家。剃染受具。慨然航海南询。初谒无见于天台。见指往天目。参本和尚。本命给侍。师屡呈见解。本呵之曰。根尘不断。如缠缚何。师退而悲泣。食寝俱废。本怜其诚。因语之曰。此心包罗万象。迷则生死。悟则涅槃。生死之迷。固是未易驱斥。涅槃之悟。犹是入眼金尘。当知般若如大火聚。近之则焦首烂额。惟存不退转一念。生与同生。死与同死。自然与道相符。脱使未悟之际。千释迦。万慈氏。倾出四大海水。入汝耳根。总是虚妄尘劳。皆非究竟。师闻不觉悚然汗下。一日有省。趋告本。曰印原撞入银山铁壁去也。本曰。既入银山铁壁。来此何为。师释然领解。本因嘱曰。善自护持○一日示疾。谓侍者曰。时至矣。可持觚翰来。乃曰吾塔已成。未书额耳。大书心印二字。端坐而逝。初门人欲画师像。预索赞语。师作一圆相。题其上曰。妙相圆明。如如不动。触处相逢。是何面孔(中峰本嗣已上三人)。

　　建宁仰山古梅正友禅师

　　贵溪丁氏子。参绝学诚。发明宗旨。流寓江淮。垂三十年。思得佳山水结茅归隐。慕武夷幽胜。遂入闽。建阳簿蒋德懋。洎长者陈益宗。舍园作庵。迎师开山。来额大觉妙智。室中每举狗子无佛性话。钳锤勘验。不少假借○结制上堂。仰山结制。寻常活计。眼里放光。鼻孔斢(他口切)气。遇饥而餐。遇困即睡。诸方撒土扬沙。仰山心空及第○上堂。九旬禁足。又过一半。心地未明。如牵火钻。光阴莫虚度。了却闲公案。平地无端捉得贼。老僧出来为汝断○解夏上堂。九旬禁足。特地成错。三月安居。无绳自缚。布袋解开。乾坤寥廓。放去若龟毛。收来悬兔角。试将两眼挂虚空。一阵凉风生殿角○小参。日落山头惨。云横谷口阴。欲明生死事。直见本来人。还有会得本来人底么。良久曰。夜静不劳重借月。玉蟾常挂太虚中(般若诫嗣)。

　　杭州净慈德隐普仁禅师

　　婺之兰溪赵氏子。十四祝发。二十参方。时了然义禅师。弘大辨之道于智者寺。师往叩。机锋触发。遂受记莂○洪武初。高帝亲帅六师至婺州。幸智者寺。诏师主之。后迁净慈○一日示微疾。屈指计曰。今夏五月矣。左右曰。然。师曰。八月八日最良。吾将逝矣。至期。整衣端坐而逝(智者义嗣)。

　　杭州止庵德祥禅师

　　本郡人。与同庵俱为平山嗣。德业风雅。为时贤所重。一日将涅槃。众请说偈。师忽倚座曰。者一队噇酒糟汉。我争如你何。竟趋寂(净慈林嗣)。

　　金陵天界同庵易道夷简禅师

　　主南屏净慈。福缘日甚。来主天界。进院日上堂。毗卢遮那佛。愿力周沙界。一切国土中。恒转无上轮。者无上轮。如何转去。卓拄杖云。转也。转也。遂下座(净慈林嗣已上二人)。

　　湖州弁山白莲南极懒云智安禅师

　　嘉兴沈氏子。示众。万法归一。无孔铁锤当面掷。一归何处。抹过西天并此土。青州布衫重七斤。寒岩古木璚华春。仁者勤殷问端的。娘生鼻孔从来直。倘然言下解知归。九九方明八十一(海门则嗣)。

　　处州福林白云智度禅师

　　郡之丽水人。族吴氏。闻无见睹和尚说法华顶。往叩之曰。西来密意。未审何如。睹曰。待娑罗峰点头。却与你道。师拟进语。睹便喝。师曰。娑罗峰顶。白浪滔天。花开芒种后。叶落立秋前。睹曰。我这里无残羹馊饭。师曰。此非残羹馊饭而何。睹颔之。遂服勤数载。辞去日睹嘱曰。昔南岳受太鉴记莂。后得马祖授以心法。针芥相契。不在多言。勿掉三寸舌诳人。须真正见解。著于行履。方为报佛深恩耳○洪武己酉。诏征天下高僧。建法会于蒋山。师应诏后。还至杭。杭人奉居虎跑。秋趋华顶。明年春示微疾。仍回福林。沐浴更衣。索笔书偈曰。无世可辞。有众可别。太虚空中。何必钉橛。掷笔而逝。阇维舍利五色。齿牙数珠皆不坏。建塔瘗于院西(华顶睹嗣)。

　　明州天童元明原良禅师

　　宁海周氏子。扫洞宗宏智禅师塔曰。呜呼。山不让尘。故能成其高。海不让流。故能成其深。师非宿备六度万行之愿轮。则曷由树大法于古今(寿昌源嗣)。

　　杭州径山呆庵敬中普庄禅师

　　台之仙居袁氏子。参了堂于天宁。堂问何来。师曰。天童。堂曰。冒雨冲寒。着甚死急。师曰。正为生死事急。堂曰。如何是生死事。师以坐具作撼势。堂曰。敢来者里捋虎须。参堂去。一日室中举庭前柏树子话。师拟开口。堂劈口便掌。从此悟入。初出世抚州北禅。后迁云居径山。洪武初。师应诏说法称旨。后衔命祀庐山礼成○上堂。老僧开荒时。于法堂基上。掘得一个鈯斧子。久聚兄弟。若有用得著者。两手分付。若是荷负不去。老僧收得来。着甚死急。不如飏向擸𢶍堆里。从他日炙风吹去也。蓦拈拄杖卓一下。鞭起铁牛耕大地。谁能井底种林檎○冬至上堂。举洞山冬夜与泰首座吃果子次。问曰。有一物明如日。黑如漆。常在动用中。动用中收不得。过在甚么处。座曰。过在动用中。洞山令侍者掇退果桌。师曰。当断不断。反招其乱。若是径山见他道过在甚么处。便与掀翻果桌。亦使洞山知有宗门向上爪牙。今日儿孙不致寂寥。虽然。也须脚踏实地始得。拈拄杖。不向蓝田射石虎。何人知是李将军。卓拄杖下座○浴佛日上堂。举药山因遵布衲作殿主浴佛次。乃问曰。汝只浴得者个。还浴得那个么。遵曰。把将那个来。山休去。师曰。药山能纵不能夺。布衲能夺不能纵。总未具超宗眼在。黄龙南禅师曰。二尊宿一出一入。未见输嬴。三十年后不得错举。早是错下名言。径山见处。也要诸人共知。今日殿中普请浴佛。者个那个。不得动着。杓柄到手。更莫颟顸。击拂子。将此深心奉尘刹。是则名为报佛恩○僧问如何是云居境。师曰。路转溪回空院静。曰如何是镜中人。师曰。大平时代自由身。曰人境已蒙师指示。愿闻一句接初机。师曰。无毛鹞子贴天食○僧问路逢达道人。不将语默对时如何。师曰。达道者方知。曰和尚何得干戈相待。师曰。捉贼不如吓贼。曰明眼人瞒他一点不得。师曰。情知你不是好心○师铲草次。僧问者片田地。几时刬得干净。师举起锄头曰。未审上座唤作甚么。僧无语。师抛下锄头曰。者片田地。几时刬得干净○僧问骑虎头。收虎尾。中间事作么生。师曰。渠侬得自由。曰只如古人道。我也弄不出。意旨如何。师曰。入水见长人○示众。夫为宗师者。不得已垂示一言半句。无非为学者抽钉拔楔。解粘去缚。譬如善舞太阿。自然不伤其手。近代据师位。训学徒。记持文字。崇饰语言。夸耀后来。增长恶习。不知有自己出身之路。如衣坏絮。行棘林中。不能自由。少林直指之宗。于此坠地。良可痛伤。汝辈行脚。各须带眼。莫教堕他网中。出头不得。只如古人道。入此门来。莫存知解。若纳山僧见处。直饶知解顿忘。犹是门外汉。到者里须辨缁素始得。珍重○永乐元年十月二十三日。示寂于不动轩。阇维烟𦦨所至。舍利如贯珠。塔于凌霄之阳(天童一嗣)。

　　温州江心觉初慧恩禅师

　　久依孚中信分座说法。凡见人参叩。便高声示之曰。休去歇去有再问。则以棒趁出(天界信嗣)。

　　慈溪定水见心来复禅师

　　南昌丰城人。姓王氏。谒南楚于双径。久之乃得证入。命掌内记。无何避兵会稽。遂住慈溪定水○示众。举文殊维摩。各说不二法门。颂曰。妙喜文中问疾过。机先勘破老维摩。刹尘常说虚空听。一默相酬早是多○文殊令善财采药。颂曰。是。药拈来会得么。神方不必问耆婆。若言杀活全工巧。大地群生病转多○百丈侍马祖游山。野鸭子飞过。颂曰。野鸭群飞过去忙。马师见处只寻常。直饶忸得鼻头破。也是丧车后药囊○洪武元年。以高僧征召至京。赐食内庭慰劳优渥。适建钟山大会。来师升座说法。复命蜀王椿从师问道。师答蜀王问参禅法要曰。禅宗正脉。以心传心。单提径示。直接上根。不涉言诠。不存知解。如击石火。似闪电光。见即便见。了即便了。得即永得。一闻千悟。获大总持。用而无尽。体不可穷。若乃展转思量。取舍分别。悉属邪禅邪道。非菩提智。生死到来。总用不着。是则参须实参。悟须实悟良由自证。匪假他求。昔闽王请罗山闲禅师开堂。闲升座。方收敛僧伽黎。乃曰珍重。便下座。闽王近前执闲手曰。灵山一会。何异今日。看他罗山作家。不假言说。而闽王天鉴。自出常情。后来洞山聪曰。罗山忍俊不能禁。大展家风吼一音。纸墨如山书莫尽。衲僧休向义中寻。此古人直捷指示处。宗眼明白。与众不同。贫僧恁么忉怛。早是画蛇添足。冒渎睿聪。然蒙赐问。不容缄默。冀国政之暇。少加垂览○复答晋王问禅要曰。殿下以菩萨应身。乘愿再来。弘护佛法。善世利生。于统理国务之暇。常切究竟佛祖一大事因缘。此实不忘本愿故也。但于日用放舍诸缘。休息万念。念起即觉。常觉不昧。行住坐卧。饮食起居。应事接物。看得力不得力。勿随事物转。涉他机境。盖世间万事万理。皆出于心。心若了时。无法不了。所以曰。心生则种种法生。心灭则种种法灭。故知心无自性。缘起即空。不用多工。最为省要。法华经曰。治世语言资生业等。皆与实相不相违背。华严经曰。不坏世间相。而成出世间法。先德曰。一切善恶。都莫思量。自然得入清净心体。此乃佛祖直指示人处。若日用工夫。目前事物。莫管他是善是恶。是逆是顺。是净是秽。譬如宝鉴当台。洞照妍丑。物来即应。物去不留。不要起一念分别拣择心。亦不要问他静时闹时苦时。乐时尽与尽力真实做去。若到无理会处。却是好消息。便与一时放下。忽然知解两忘。人法双泯。即是大休歇大自在大安乐时节也。昔有国王问波罗提尊者曰。何者是佛。尊者曰。见性是佛。王曰。师见性否。尊者曰。我见佛性。王曰。性在何所。尊者曰。性在作用。王曰。若当用时。几处出现。尊者曰。若出现时。当有其八。王曰。其八出现。当为我说。尊者即曰。在胎曰身。处世名人。在眼曰见。在耳曰闻。在鼻嗅香。在舌谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。此便是究明自性底榜样。殿下宿具般若种智。必能照了。奚俟鄙言○师年七十余。因坐胡党被逮。临刑时怡然自适。所著有蒲庵集行世(径山悦嗣)。

　　杭州净慈休庵无旨可授禅师

　　台之临海李氏子。参普觉于灵隐。问答之顷。疑情顿释。住中竺将辞。净慈诸勤旧争迎。屡却不听。强居二载。挝鼓告退○一日示疾。召左右曰。吾逝矣。左右进觚翰。师麾去曰。吾宗本无言说。泊然而寂。火浴齿牙贯珠不坏。设利光莹。色如金晶。其徒敛诸不坏并遗骼。归龙华塔而藏焉(灵隐明嗣)。

　　杭州普明立中成禅师

　　郡之钱塘人。姓孙氏。年十三。投慈光若山出家。首谒祖芳联禅师。一日室中举腊月火烧山话。师呈颂曰。白云迷却旧行踪。腊月烧山火正红。忽地慈风来扇发。冷冰冰处暖烘烘。联器之。后于北郭建普明寺。以接方来○正统辛未。六月十三日。上堂说偈曰。今年八十一。老病随缘且遣日。今年记着后年事。后年记着今年日。至癸酉。如期坐化。寿八十三。茶毗舍利无算。建塔于普明(祖芳联嗣)。

　　杭州净慈照庵宗静禅师

　　郡之高氏子。自幼剃落本山。适祖芳联领院事。师依之。久乃得旨。旋典藏钥○永乐中应选。出主护国。寻迁雪窦。后净慈虚席。举师补之。朝廷颁赐大藏。师诣阙谢恩。止于弥陀寺。示微疾。谓左右曰。吾缘止矣。沐浴更衣。危坐而寂。塔于藕华之祖丘。有三会语录(祖芳联嗣已上二人)。

　　温州瑞安护龙太初启原禅师

　　日本国人。姓源氏。九岁入建长寺出家。十八请告南询。历三年。抵福州时。吴元之丙午二月进京。贡上表物。受斋衬毕。来见季潭泐公。指令遍参。后谒乌石愚禅师。一日愚上堂曰。雪覆千山。因甚么孤峰不白。师示众曰。雷声隐隐。雨点全无。峰曰。草庵上盖琉璃瓦。石室中藏玛瑙瓶。师曰。大虫骑却南山虎。愚曰。虎生七子。阿那个无尾巴。师曰。第七个。愚曰。且放汝三十棒。由是许师入室○后结茅庐阜。复移石龙。出世广度。迁罗阳三峰。再迁护龙。尝垂三关语。舜若多神。因甚么向平地上拖泥带水。金翅鸟王劈海取龙吞。因甚么被泥鳅吞却。三世诸佛说不得。因甚么狸奴白牯念摩诃○一日集众说偈曰。生也铁面皮。死也铁面皮。一击百杂碎。白日绕围。掷笔坐逝(乌石愚嗣)。

　　金陵灵谷非幻无涯永禅师

　　衡之西安人。年十二。投乌石杰峰愚和尚出家。愚问何处来。师应声曰。虚空无向背。愚指钟示师。师信口成颂曰。百炼炉中滚出来。虚空元不惹尘埃。如今挂在人头上。触着洪音遍九垓。愚奇之。旋为祝发。居下版。服勤积久。疑滞尽释。得无碍辩。愚为印可○永乐间。擢为僧录右阐教。来住灵谷。会朝廷建大斋坛。礼官董事甚严。师若不经意者。左右怪问之。师曰。自家有一大事甚紧。无暇他及。沐浴更衣。趺坐书偈曰。生死悠悠绝世缘。蒙恩永乐太平年。者回撒手归空去。雪霁云消月正圆。投笔而逝。上闻。遣中官致祭。茶毗舍利遍布(乌石愚嗣已上二人)。

　　曹洞宗

　　西京万寿雪庭福裕禅师

　　太原文水张氏子。师五龄解语。日了千言。九岁入学。一目十行。遭乱丧家。道逢老僧。令师出家。曰汝能诵得法华经。则一生事毕。师曰。佛法止此乎。莫更有向上消息否。老僧异之。遂偕谒休林古佛于仙岩曰。此子龙象种也。得奉巾瓶。他日必成大器。林欣纳之。乃为祝发受具。遂与双溪广公同参者七年。次参万松秀禅师。一见便许入室。问子从何得个消息。便恁么来。师曰。老老大大。向学人纳败阙作么。秀曰。老僧过在何处。师曰。学人且礼拜。暂为和尚盖覆却。秀大喜。遂为印可(法音𣽘曰且道盖覆个什么咄千年田八百主)○从此亲炙十年。值壬辰之变。祖刹荒芜。朝命以师补之。寻承万松海云。重以尺牍相招。遂应朝命。世祖潜邸。命师作资戒会○宪宗诏诣帐殿。奏对称旨。俾总领释教○世祖即祚。因论辨伪经。驰驿以闻。火其书。赐光宗正法之号。命师故里创建精舍。曰报恩。给田若物以饭众。时万寿祖席乏人。众请师主之。师姿颖悟。三阅藏教而成诵。透掖后学无倦色。通群书。善翰墨吟咏。其上堂普说。几十万言。播在丛林。门人请梓之。师闻而叱之曰。此吾一时游戏所发。安可以形迹为哉。既老倦于接纳。归栖嵩阳○僧问如何是西来意。师曰。待乳峰点头。即向汝道(龙唐柱云有问如何是西来意即向他道直待乳峰点头亦不向汝道)○问如何是向上尊贵一路。师曰。渔歌惊起沙汀鹭。飞出芦花不见踪(三宜盂公一字入公门九牛㧞不出)○问九年面壁时如何。师曰。官不容针。曰一花五叶时如何。曰私通车马。曰恁么新丰一曲。因师唱出也。师曰。谁买黄金铸子期○至元乙亥秋。示微疾。书偈告终。塔于寺之西隅(报恩秀嗣)。

　　燕京报恩林泉从伦禅师

　　参万松见阿那律。得闻天眼因缘。忽有省曰。设使五眼俱瞎。又能开我向上眼矣。因举似万松秀。秀问如何是向上眼。师曰。瞎秀曰。真个瞎。师复曰。瞎瞎。秀颔之。初住万寿。上堂。禅禅禅。非正非偏。无意路。有玄渊。超今返古。绝后光先。但能忘影迹。何必守蹄筌。直指人心见性。须凭祖意通玄。九年面壁真消息。端的其中有秘传○元世祖至元九年。诏入内殿。从容问辨。薄暮将退。帝曰。在先有问。皆言无说。今何却有说耶。师曰。理本无说。今且约事而言。帝曰。何故理无言说。师曰。理与神会。如人食蜜。中边皆甜。若问蜜之色相。紫白可言。若论味之形容。实难诉说○示众。北斗似杓。南斗似瓢。任伊斟酌。暖日凉飙。冬至寒食一百五。须知气节不相饶。到此莫有解吞吐者么○僧问法眼道。我二十年只作境会。既不作境会。合作么生会。师曰。猿抱子归青嶂后。鸟啼花落碧岩前○示众。若论此事。如丹凤冲霄。不留其迹。良由性空寥廓。慧日精明。照五蕴之皆空。使万缘之俱泯。直得星攒碧落。月浸丹墀。翡翠帘垂。烛香人静。当此之际。那容喘息。宁许窥窬。密室不通风。玄门难措足。虽然如是。一点灵明通宇宙。那拘西竺与曹溪○示众。妙用纵横。智体不动。子虽依倚。父全不知。撒干盖而本自无心。踞坤舆而端然有力。此亦寂而不动。感而遂通之朕兆也。于此半遮半露。似晦似明。菉竹猗猗。有裴君子。孰能于是了别心佛之根茎枝叶者耶。虽倚蒲危坐。虚室生白。心月孤圆。秋天独迥。犹须转身不居一色。直得雁回北塞。声噎南楼。木女初闻。石人遥听。祇知日午是三更。那信天明方半夜。何也。月满犹亏半。乌沈始是圆○示众。黄河九曲。谁能直下承当。白浪千寻。孰解其间荐得。透与不透。尽自澜翻。将心用心。休教蹉过。直须知有云外立千峰。不可言无岩前分万壑。灵松带露。怪柏欺霜。傲四时而莫可雕零。超万象而敢为主宰。凭何道理。便乃如斯。天得一清。地得一宁。衲僧得一。鼻直眼横。怕汝不信。试摸索看○示众。语忌十成。正虽正而不应居正。机贵回互。偏虽偏而莫滞于偏。所以道澄源湛水。尚棹孤舟。古佛道场。犹乘车子。争肯教伊向死水里作活计。到此地面。活泼泼。转辘辘。方有少分相应。虽则水澄月满。一念万年。正是道人可愁虑处。何也。有德非为德。无功始是功。直得妙尽无依。功成不处。万类千般。莫能收管。有时横身劫外。有时垂手廛中。正去偏来。无非兼带。这边那畔。不滞有无。祇此建化玄门。便是抄直要路。若也于斯洒洒落落。了了明明。不枉不向响山中。善通音耗。未萌枝上。能辨春秋。咦。还达此意么。若解无中能唱出。方知元不住宫商○至元辛巳。十月二十日。奉旨就大都悯忠寺。焚烧道藏伪经。除道德经外。尽行烧毁。命师下火。师升座。以火炬打一圆相曰。诸仁者。祇如三洞灵文。还能证此火光三昧也无。若也于斯会得。家有北斗经。人口保安宁。其或未然。从此灰飞烟灭尽。任伊到处觅天尊。急着眼看(报恩秀嗣)。

　　吾舍从宽禅师

　　临终。问其次兄曰。佛祖父母。我今一箭射杀。二哥以为何如。随整襟坐脱(报恩秀嗣)。

　　上都华严全一至温禅师

　　邢州郝氏子。幼聪慧异常儿。六岁祝发。参万松秀和尚。秀命为侍者。凡秀偈颂法语。一闻辄了。遂得法焉。常以侍者代应对。机锋不可犯。太保文贞公刘秉忠。荐师有经世才。世祖召见。与语大悦。留内庭三载。多有赞益。将授以官。坚辞还山。锡号曰。佛国普安大禅师○至元丁卯五月示疾。右胁而逝。异香三日。茶毗舍利无数(报恩秀嗣)。

　　丞相耶律楚材居士

　　辽人也。别号湛然居士。因金灭辽。公归金。改称移剌。时京师禅伯甚多。公独重圣安澄和尚。常访以祖道。屡举古尊宿语录中所得叩之。澄间有许可。公自以为得。及遭忧患。求道愈亟。遂再以前所得访澄。澄为大翻前案。不然所见。公甚惑焉。问其故。澄从容谓公曰。昔公居要地。又儒者多不谛信佛书。惟搜摘语录。以资谭柄。故予不敢苦加钳锤耳。今揣公心。果为本分事。子岂得不为苦口。然予老矣。有万松老人者。宗说精通。宗门大匠。公能见之。自当了公大事。公唯唯。往谒万松。甚有契合。杜绝人迹。苦心力究者三年。乃获印证。先是元世祖将西征。有司奏五台等处僧徒。有能咒术武略。及有膂力者。为部兵扈从西征。公言于上曰。释氏之高行者。必守不杀戒。奉慈忍行。故有危身不证鹅珠。守死不拔生草者。法王法令。拳拳奉行。虽死不犯。用之从兵。岂其宜哉。其不循法律者。必无志行。在彼既违佛旨。在此岂忠王事。故皆不可以从王师也。帝从之(报恩秀嗣)。

　　屏山李纯甫居士

　　初恃文誉。好排释老。偶遇万松秀和尚于邢台。一言之下。遂获契证。乃尽翻内典。遍究禅宗。注金刚楞严等经。序辅教原教等论。尝着少室面壁庵记略曰。达磨大师西来。孤唱教外别传之旨。岂吾佛教外。复有所传乎。特不泥于名相耳。真传教者。非别传也。自师之至。其子孙遍天下。渐于义学沙门。以及学士大夫。潜符密契。不可胜数。其着而成书者。清凉得之以疏华严。圭峰得之以钞圆觉。无尽得之以解法华。颖濵得之以释老子。吉甫得之以论周易。伊川兄弟得之以训诗书。东莱得之以议左氏。无垢得之以说语孟。使圣人之道。不堕于寂灭。不死于虚无。不缚于形器。相为表里。如符倦然。虽狂夫愚妇。可以立悟于便旋顾盼之间。如分余灯。以烛冥室。顾不快哉。士著述甚多。开发后学。大有功于宗乘。临终无疾。趺坐合掌面西而逝(报恩秀嗣已上六人)。

　　顺德天宁弘明虚照禅师

　　辽州申氏子。参仙岩。因默坐闻磬声。豁然有省。乃振锡燕之归义。值太保刘文正公向道有契。付嘱毕。乃沐浴更衣。索笔书偈云。四大无常。名为幻身摆手便行。入无生灭。汝当善自珍重。趺坐而逝。茶毗得舍利百颗。刘文正公入奏。塔舍利于天宁。嗣法门人子颜子淇等。二十有八人。皆坚苦特立之士。洞上一宗。斯为盛焉(仙岩德嗣)。

　　续指月录卷八
卍新纂续藏经第 84 册 No. 1579 续指月录


　　续指月录卷九

　　六祖下二十五世

　　临济宗

　　苏州邓尉万峰时蔚禅师

　　温州乐清金氏子。襁褓中见僧辄微笑合掌。年十三。从演庆升法师受业。便知向上宗乘。至杭受具戒。参虎跑止岩。示不是心不是佛不是物话。遂往明州达蓬山。佛趾寺侧卓庵。昼夜力参。一日闻寺主举沩山踢倒净瓶公案。蓦地触发。说偈曰。颠颠倒倒老南泉。累我工夫却半年。当下若还亲荐得。如何不进劈胸拳。闻伏龙千岩长禅师直造丈室。长曰。将甚么来与老僧相见。师竖起拳曰。者里与和尚相见。长曰。死了烧了。向何处安身立命。师曰。沤生沤灭水还在。风息波平月印潭。长曰。莫要请益受戒么。师掩耳而出。明日普请砍松次。师拈圆石作献珠状曰。请和尚酬价。长曰。不值半文钱。师曰。瞎长曰。我也瞎。你也瞎。师曰。瞎瞎。即呈偈曰。龙宫女子将珠献。价值三千与大千。却被旁观人决破。谁知不值半文钱。长谓左右曰。蔚山主颇有衲僧气息。遂命居第一座○一日长升座。举无风荷叶动。决定有鱼行。师出众震声一喝。拂袖便出。遂卓庵于兰溪之嵩山。凡九载。长尝寄偈曰。郁郁黄华满目秋。白云端坐碧峰头。无宾主句轻拈出。一喝千江水逆流。三为手书招之。爱重弥至。旋付以法衣顶相○上堂。僧问如何是嵩山境。师曰。四面好山擎日月。一湖秋水浸青天。曰如何是境中人。师曰。三仙描不就。终不与君传。问如何是目前事。师曰。眉毛眼上横。曰。莫是他安身立命处也无。师曰。错认定盘星(石车乘拈曰此僧乘虚接响但见锥头利不见凿头方)○开堂拈香毕。乃曰。千圣难明不了因。递代相传古到今。今日嵩山重举似。铁树华开别是春。向无影树下打眠。宏开饭店于虚空背上经行。大阐宗乘。尘尘刹刹全彰。物物头头合彻。断送衲子命根。不作奇特商量。不作玄妙解会。直得净名杜口。共赞升平。岩头密启。咸宣至化。正与么时。祝圣报恩一句。作么生道。一片定光辉宇宙。直教万国奉君恩○上堂。舒两手曰。大开方便门。便从者里入。复握拳曰。闭却牢关。说家里话。且道不开不闭一句。又作么生。良久。敛僧伽黎下座○上堂。三世诸佛如是说。历代祖师如是说。天下老和尚如是说。嵩山亦如是说。若有不如是说者。与他三十棒。若有如是说者。亦与他三十棒。何故。卓拄杖。嵩山门下。令不虚行○上堂。月头是初一。光明渐渐出。月尾是三十。光明何处觅。假饶老释迦。也道拈不出。拈道出。万事毕。有人道得。出来道看。如无嵩山与诸人露个消息。我见灯明佛。本光瑞如此○解制上堂云。一叶落。天下秋。一尘起。大地收。解开布袋口。衲僧得自由。脚头脚底风云起。撒土扬沙辊入流。逼塞虚空无影像。啼莺元在柳梢头。毕竟作么生取用。喝○示众。举古德云。溪声便是广长舌。山色无非净法身。堪笑古人犹在声色里作活计。要见清净法身太远在。既不在声色里。毕竟在甚么处。会么。良久云。须知更在青山外○中夏示众云。达磨的的西来。直指人心。见性成佛。且道性作么生。一喝。于此直下死团百杂碎。便见青青翠竹显真如。柳绿花红明皎洁。风生虎啸石龙吟。燕语莺啼为汝决。衲僧家。活泼泼。满怀撒出夜明珠。献宝波斯难辨别。放倒和衣打觉眠。一任天崩与地裂。其或未然。参○示众。大凡参禅做工夫者。不得安然静坐。忘形死心。澄空守寂。昏沉散乱。须是抖擞精神。猛着精彩。急下手脚。剔起眉毛。咬定牙关。提起话头。立地要知。分晓不得。今日也恁么。明日也恁么。便就万法归一。一归何处上。大起疑情。疑个一归何处。即将此一则公案。尽平生气力。提在手中。如一柄铁扫帚相似。佛来也扫。魔来也扫。邪来也扫。正来也扫。是也扫。非也扫。有也扫。无也扫。扫来扫去。扫到无下手处。无著力处。正好着力。无扫荡处。正好扫荡。忽然扫破虚空。突出一个苕帚柄来。㘞。元来却在这里。在这里。依前即是个张上座。一翻翻转山河大地。明暗色空。尽是自家珍宝。草木砂砾。尽是自己法身。到这里说甚么一归何处。只这一柄铁扫帚。亦乃和身放下。坐断常寂光。超出无生界。唤作无为无事人也。若是打不彻。透不过。切莫匆匆草草道。我会禅会道。不用参疑。我问你腊月三十日到来。从前会得底道禅。用得着么。所以参须实参。悟须实悟。不可弄虚头。认光影。不求正悟。须向遮里将本参公案。三百六十骨节。八万四千毫窍。并作一个疑团。顿在眉毛眼睫上。看定通身是个万法归一。一归何处。行也如是参。坐也如是参。静也如是参。动也如是参。参来参去。通身是个话头。物我俱忘。心识路绝。澄澄湛湛。寂静无为。蓦然疑团子。爆地一声。直得须弥粉碎。大地平沉。迸出一轮杲日。照耀山川。遮藏不得。那时却来嵩山门下吃痛棒○警䇿云。大凡参学做工夫者。先将平日所知所见。人我利名。尽情扫却。然后将本参话头。顿在目前。行住坐卧时也参。着衣吃饭时也参。屙屎送尿时也参。静闹闲忙时也参。喜怒哀乐时也参。但于十二时中。心心无间。念念相续。不忘这个话头。须是大起疑情。大疑即大悟。不疑即不悟。悟即悟自本心。明即明自本性。古人云。佛见法见。是二种铁围山。若有所见。尽成其障。所以证道歌云。心是根。法是尘。两种犹如镜上痕。痕垢尽除光始现。心法双忘性即真。此事不论根性利钝。只要信得及。行得切。时节到来。忽然触着磕着。洞明大事。祖师云。我本求心不求佛。法界元来无一物。佛者觉也。如何是觉。㘞。呵呵。方知此语。实无妄也。且道笑个什么。经云。心生大欢喜。自知当作佛。然虽如是。须经大善知识。炉煹煅炼将来。方可续佛慧命。谨参谨参。西来直指正单传。自念参疑意廓然。今古上乘无别法。尽皆心悟未生前○后游姑苏邓尉。喜其山水盘结。遂驻锡焉。未几四众咸集。成大伽蓝。名曰圣恩○洪武十四年辛酉。正月二十九日。忽集众曰。老僧时节至矣。即说偈曰。七十九年。一味杜田。悬崖撒手。杲日当天。语毕。泊然而寂。门人奉全身瘗于山之西冈(千岩长嗣)。

　　杭州天龙水庵无用守贵禅师

　　婺之甄氏子。十八岁往投里之康侯山芟染。后游浙西。适千岩长禅师居龙华。师叩之。默有所契。复谒中峰本和尚。群疑顿释。旋退居嘉禾○一日忽索笔书偈曰。一蜗臭壳。内外秽恶。撒手便行。虚空振铎。天龙一指令犹昨。掷笔而逝。筑慈济塔院于天龙西冈。师生平不畜长物。寒暑一衲。律身甚严。尝堕一齿。弟子辈藏之函椟中。生舍利五色(千岩长嗣)。

　　华亭松隐唯庵德然禅师

　　里之张氏子。祝发受具。遍叩诸方。未有所契。后于千岩会中。闻上堂语。豁然悟入。尝参石屋珙。谓师曰。子缘当在华亭。因书松隐二字授之。师遵悬记。归里筑室于郭汇之阳。遂名松隐。足不逾阃者三载。尝刺血书华严。有天华庭满之异感。居民为建宝坊。洎千岩迁化。众请师继席○上堂。僧问远离松水。来据龙峰。海众临筵。请师祝圣。师曰。万年松在祝融峰。曰祝圣已蒙师指示。列祖家风事若何。师曰。冬到寒食一百五。曰莫便是和尚为人处也无。师曰。斧头是铁作。曰恁么则龙门无宿客也。师曰。早已点额。曰若不登楼望。焉知沧海深。师曰。你道老。僧眉毛有几茎。曰一堂风冷澹。千古意分明。师曰。蹉过不少。曰承师有言。向上一路。千圣不传。还端的也无。师曰。那里得者消息来。曰卖金须遇买金人。师便喝曰。金屑虽贵。落眼成翳。又作么生。师曰。好向绣湖湖上看。月明夜夜散金波。曰三十年后。此话大行。师曰杜撰禅和。如麻似粟。僧曰。大众证明。学人礼拜。师乃曰。山僧数年。搓得一条龟毛索子。今日拈来。将三世诸佛。西天四七。东土二三。天下老和尚鼻孔。一串穿却了也。且道山河大地。草木丛林。森罗万象。有情无情。甚处得来。良久。莫将闲学解。埋没祖师心。复举三圣道。我逢人则不出。出则便为人。兴化道我逢人则出。出则不为人。师曰。者两个老汉。同门出入。宿世冤家。一人向孤峰顶上。卧月眠云。一人向十字街头。扬尘簸土。点检将来。二俱漏逗。各与三十拄杖。且道新龙峰与么提持。是赏渠。是罚渠。蓦拈拄杖卓一卓。天上有星皆拱北。人间无水不朝东○上堂。日可冷。月可热。众魔不能坏。真说有来由。无途辙。六月炎炎撒冰雪。文殊无处着浑身。普贤特地呈丑拙。是真说。非真说。若无间事挂心头。便是人间好时节。喝一喝。卓拄杖○谢藏主维那上堂。天无门。地无户。俊快衲僧。一任来去。藏里摩尼。照彻十方。洞里桃花。千葩竞吐。假劫外之春风。应今时之律吕。海神夜半看鲛珠。眼光挂在扶桑国。喝一喝○结制上堂。暖气相接。正在斯时。深深冷灰里。拨着星儿之火。向死柴头上发机。燎起亘天烈𦦨。烧却舜若多神面皮。敢问诸人作么生迴避。掷拄杖下座○上堂。今朝是初一。龙象如稻麻。有事与无事。归堂去吃茶○上堂。达磨西来。不立文字。直指人心。见性成佛。大众作么生。说个见性成佛底道理。良久。幸是无疮。勿伤之也○结制上堂。蜡人为验。始于今日。九十日中。推功辨的。黄面老瞿昙。结住布袋头。百万人天。咸皆受屈。松隐结制。总不恁么。以手作摇橹势曰。山僧即今驾无底铁船。普请大众。同入大圆觉海。游戏去也。喝一喝。看取定南针○岁旦上堂。元正启祚。万物咸亨。蓦拈拄杖曰。拄杖子。昨夜抽条。今朝吐蕊。华开五叶。香遍大千。且道还当得新年头佛法也无。卓拄杖一下。喝一喝○腊八上堂。明星一见出山来。刚道娘生两眼开。不是髑髅干得净。争知春色上桃腮○上堂。德山棒。临济喝拈放一边。诸人脚跟下。道将一句来。以拄杖画一画。毗婆尸佛早留心。直至如今不得妙○示众。佛是众生界中了事汉。众生是佛界中不了事人。若欲决了此事。但向十二时中。四威仪内。折旋俯仰。与人酬应处。看是什么道理。忽尔妄想灭。知见忘。究出自家一段光明。洞彻十虚。无丝毫隔碍。始知佛与众生。本性平等。一身清净。多身清净。一世界清净。多世界清净。无一尘不是真如境界。无一刹不是解脱道场。所以永嘉大师曰。一月普现一切水。一切水月一月摄。诸佛法身入我性。我性同共如来合。斯言岂欺我哉○示医士。话头一则耆婆药。大藏诸经和剂方。抹过二途开口笑。不劳针砭起膏肓○化灯油。劫初一点光明种。猛裂工夫拶出来。泻入碧琉璃里去。三千诸佛笑颜开○坐禅铭。参禅的的非细事。贵在当人发真志。真志不发愿不坚。决定茫茫堕生死。古德垂慈何太切。教人参禅要直截。话头一则重千钧。尽力提持须猛裂。进前退后知几回。恰似冰炉炼生铁。冰炉烂铁真个难。竭尽精神岂容歇。蓦然一拶火星飞。面门簉破通身热。钳锤妙密始见。真手兮眼兮用处亲。就中炼出吹毛利。干将镆鎁争比伦。耿耿寒光耀空碧。在在处处兴家国。外道天魔尽丧魂。铁额铜头俱失色。古今库藏无此珍。天上人间何处觅。殷勤为报参玄人。趁此后生须努力(千岩长嗣)。

　　婺州清隐兰室德馨禅师

　　义乌方氏子。年二十四。投伏龙祝发。执侍数载。复力抵诸方。久之归觐。会千岩迁化。乃结茅城西。榜曰清隐。后圣寿虚席。四众请师主之。苏平仲尝过访。师寒温之外。不措一辞。苏曰。千岩老师见客。口如悬河。娓娓不倦。师今默然。何也。师曰。道无隐显。焉有默然。昔吾先师。未尝不言。然而未尝言。今吾未尝言。然而未尝不言也。苏乃击节称赏○洪武壬子十一月十四日。示微疾。集众诀别。端坐而逝。留龛七日。颜色如生。茶毗五色舍利无数(千岩长嗣)。

　　金华华山明叟昌庵主

　　本郡浦江人。缚茅于里之华山。往谒千岩。示以入道旨要。旋归。昼夜孳孳不怠○洪武丙辰十月三日。忽辞众。说偈曰。生本无生。灭亦无灭。撒手便行。虚空片月。语毕。端坐而逝(千岩长嗣已上五人)。

　　京口金山慈舟济禅师

　　西竺作礼曰。某甲拏得贼来。请和尚决断。师曰。赃在甚么处。竺拍案一下。师往复征诘。复曰。诸佛不说。列祖不传。除却摇唇鼓舌。瞚目扬眉。还我到家一句来。竺默然。师曰。去圣时遥。尚有此子。善自护持(古梅友嗣)。

　　一峰宁禅师

　　西竺呈见解。师为勘验。示偈曰。青山叠叠雨蒙蒙。师子金毛拨不通。我也自知时未至。十回放箭九回空(古梅友嗣已上二人)。

　　杭州正传院祖庭空谷景隆禅师

　　姑苏洞庭鼋山陈氏子。初见懒云。开示法要。后于虎丘。礼石庵祝发。会庵迁灵隐。师相随七载。因往天目。礼高峰祖塔。憩锡岁余。忽有省入。径造懒云安求证。安为助喜○后住碧岩。僧问如何是佛法的的大意。师曰。此问最亲切。曰觌露堂堂时如何。师曰。途路未为真。曰南人如问雪。我道是杨花。师曰。唤钟作瓮又争得○晚年于西湖修吉山。卜地为生圹。筑室以居。名曰正传塔院○复自制塔铭。其略曰。呜呼。死生一梦。骨塔奚为。盖表佛法流芳。灵踪不断。即幻明真。以致佛祖命脉。源远流长矣。幻身虽灭。佛性不迁。后之来者。见窣堵崚嶒。峰峦苍翠。鸟鸣乔木。泉泻幽岩。不驰外境。不执内心。尽忘爱恶。陶然泰和。始知法界为身。虚空为口。万象为舌。昼夜说法。未尝间歇。于此见得明。透得彻。如醉忽醒。廓然领悟。便见佛祖不曾涅槃。老僧不曾圆寂。大圆镜中。觌面相见。西来祖意。两手分付。如古师嗣云门。青师嗣大阳。无前后。无去来。大千沙界。自他不隔于毫端。十世古今。始终不离于当念。懒云和尚。是景隆受业师之受业师。景隆心法。受印可于懒云。即南极安禅师也。得临济正传二十世。上溯天真。则无极源。雪岩钦。前后嗣法。亦无定规。前嗣后者。阿难嗣迦叶。后嗣前者。兴化嗣临济。理贯古今。诣实为主。铭曰。廓周法界。空荡无涯。群灵升坠。恒无已时。佛祖垂应。为导为师。宿膺为幸。值师化仪。不善弘道。随力所宜。卒于武林。骨窆山崖。窣堵奠安。山同寿期。以幻归幻。有为无为。成住坏空。斯道坦夷○师所著有空谷集尚直尚理编行世(弁山安嗣)。

　　金陵天界古拙俊禅师

　　姑苏之吴江人。祝发受具。首谒石屋珙。次见三衢懒牧。得禅定工夫。复往叩古梅于高仰。礼拜起。即依实供通。打趁出。如是三度被打。遂结伴归里。立限壁观九年。每三年。捻一指。历燃三指。一日忽然瞥地。乃往参福林。法战相契。遂留首众。时年二十八矣。众推主席。师遁迹而去。留偈曰。半载相依唱祖机。几番谈道奉严威。出山便说归时路。又是重添眼上眉。韬光岩壑。三十余年。有平生最爱隈岩谷。三十年来懒送迎之句○洪武间。奉旨剃度千僧。至繁昌。众请东庐山开堂。普说示众。禅之一字。亦是强名。云何曰参。在信而已。拟议即乖。开口即错。若是发心不真。志不猛利。者边经冬。那边过夏。今日进前。明日退后。久久摸索不着。便道佛法无灵验。却向外边记一肚。抄一部。如臭糟瓮相似。是者般野狐精。直饶到弥勒下生。有甚交涉。真正道流。若要脱生死。须透祖师关。祖关透。生死脱。不是说了便休。要将从上诸祖做个样子赵州老人。四十余年不杂用心。为甚么事。长庆棱公。坐破蒲团七个。为甚么事。香林老师。四十年方成一片。为甚么事。乃至历代真实履践。克苦用心。为甚么事。山僧今日口喃喃地。引古验今。为甚么事。诸禅德。既有从上不惜身命。积功累德。妙悟亲证的样子。何不发大勇猛。起大精进。对三宝前。深发重愿。若生死不明。祖关不透。誓不下山。如是发愿之后。截断千差路头。不与万法为侣。向长连床上。七尺单前。高挂钵囊。壁立千仞。宽立限期。急下手脚。尽此一生。做教彻去。若办此心。决不相赚。我今为汝。保任此事。终不虚也○永乐丁亥。复奉旨延师于天界寺终老焉(福林度嗣)。

　　曹洞宗

　　西京少室灵隐文泰禅师

　　太原汾州阳城魏氏子。礼本乡智禅师。剃染受业。精修僧事。服勤有年。辞师游学。独迈太行。经入东鲁。初习教乘。于演三藏德律师法席。粗领大义。次扣禅关。广参知识。始参济下宗师。依云峰恒和尚。参请累年。亲蒙授记。仍付衣颂。次参曹洞宗师。后造太原深和尚丈室。复蒙印证。后诣燕京大万寿寺。参雪庭和尚。庭问当机一句。试拈出看。师拟开口。庭曰。家产被人籍没了也。还在这里叫屈。师抚掌曰。谁柰我何。庭曰。这风颠汉。曰仁义道中。且与一拜。于是侍锡十载。受嘱开堂少林祖刹(雪庭之门时称二泰一肃师乃首推也)○上堂。尘劫来事。只在于今。河沙妙德。总在心源。试教伊觌面相呈。便不解当风拈出。且道过在甚么处。卓拄杖曰。祇为分明极。翻令所得迟(愚庵孟云只如灵隐还拈得出么若拈得出何不略借一观若拈不出河沙妙德向何处去也隔墙恩怨如何说独抱琵琶月下弹○龙唐柱云大小灵隐将奇珍异宝撒出当阳供养诸人了也拈拄杖云看看见之不取思之千里)○僧参。提坐具欲展拜。师曰。天网恢恢。疏而不漏。曰本欲礼拜。被和尚撑住。拜不下时如何。师曰。撑汝饭袋子到骨出。有甚么用。曰也须将错就错。礼拜去也。师曰。当得甚么碗。僧无语。师曰。有头无尾汉○元世祖至元己丑正月。示微疾。谓门人曰。古人坐脱立化即不无。于衲僧分上。皆余事也。言毕。遂掩息右胁而逝(少室裕嗣)。

　　太原报恩中林智泰禅师

　　汾阳鱼城温氏子。铲䰂于华严。专事经律。一日喟然叹曰。大丈夫当体究大事。焉能区区于此耶。时雪庭主万寿。师往依数载。一日论执事。以语触庭。庭曰。有头无尾东西。有甚交涉。师愈出语不逊。庭曰。不但无尾。师生平疑碍。一时冰释。遂受嘱累。温研久之。乃奉诏宣任报恩○僧问如何是万里无寸草处。师曰。不是阇黎践履之境。如何是出门便是草。师曰。才动即乖。曰如何是不出门。亦是草漫漫地。师曰。住着即错。曰如何得不涉动静去。师曰。遍界绝红尘。通身无影像○一日示疾。集众曰。吾缘止于此日。汝等善自护持。当惜寸阴。勿令虚度。闻者咸相感泣。乃书偈。怡然而逝(少室裕嗣)。

　　泰安灵岩足庵净肃禅师

　　保定永平张氏子。究心二十余年。参请知识十余辈。皆不明了。最后依雪庭淘汰有年。付以衣偈○初主万寿。次少室灵岩。后退席香山。上堂。白露横江。黄花满圃。砧声敲夜月。蛩语泣秋风。蝉联岸边之树。叶辞槛外之柯。色色现海印三昧。声声转根本法轮。诸仁者。若能于斯会得。则如面对镜。眉目分明。方可唤作半个衲僧。犹有俗气在。若能打破镜来。便好与你相见。祇如相见后。又作么生。更有三十棒。且待别时来○僧问胡来胡现。汉来汉现。胡汉不来时如何。师曰。桃花岁岁皆相似。人貌年年大不同。曰此意如何。师曰。不因你来问。山中太寂寥。且吃一顿了去。便打○一日集众告辞。右胁而逝。中林泰禅师为之铭曰。撩天鼻孔。点地脚跟。心明眼正。行古颜温。其事愈大。其志愈敦。诸方老宿。遍叩其门。受雪庭嗣。为万松孙。机轮迅速。电掣雷奔。高标觉树。密固灵根。慧灯朗耀。销铄群昏。全机大用。摇荡乾坤。掀翻渤澥。踢倒昆仑。三世诸佛。一口浑吞。二边不滞。中道宁论。三居大刹。四众咸尊。去来绝朕。动静亡痕。虚空烂坏。斯道常存(少室裕嗣)。

　　和林北寺觉印禅师

　　上堂。良久曰。会么。若道我有说。须无却我舌。若道我无说。须有却我舌。金刚推倒一堆泥。踏着秤锤不是铁。且道是有说无说。良久云。等闲失却手中桡。只为贪观天上月○僧参。师问会见我雪庭老师么。曰不曾见。师曰。瞎汉。乱走作么。曰也知和尚有此一机。师曰。拾马粪。当饭吃。有甚好肠胃。出去(少室裕嗣)。

　　成都昭觉仲庆禅师

　　上堂。良久云。吃盐添得渴。便下座。僧拦问。吃盐添得渴时如何。师曰。吠影狗子无屎吃(少室裕嗣)。

　　安平守让禅师

　　示众。杀人刀。活人剑。是上古风规。我者里不费磨砻。用得恰好。且道此个把柄。从何处得来。嵩山千丈雪。熊耳一轮月(少室裕嗣)。

　　弁州太子久善禅师

　　上堂。举僧问大龙色身败坏。如何是坚固法身。龙云。山花开似锦。涧水湛如蓝。师云。大龙恁么道。山僧则不然。若有个色身败坏。如何是坚固法身。向他道山花瞎人眼。涧水毒人耳。鹤不恋幽巢。龙不藏死水(少室裕嗣)。

　　京兆华严觉印禅师

　　上堂。古人皆称我是达磨儿孙。却道神光依位而立。是得髓。只这些子。便是做臭皮鞋底尘垢。也做不得。何故。迷逢者少。负恩者多(少室裕嗣)。

　　巩昌广严法兴禅师

　　因同参印和尚过访。师曰。许久不相见。眉毛作么生。印曰。将谓老兄忘却。师曰。彼中快活法。还可举似故人么。印曰。愁人莫对愁人说。师曰。恁么则同条不共命也。印曰。笑倒寒山子。师曰。谢老兄光重(少室裕嗣)。

　　顺德妙乘禅师

　　垂语曰。石头和尚。不识好恶。说甚明中有暗。洞山老汉。被他语脉转。说甚五位正偏。牵得后世子孙。落在这等葛藤里。摆脱不去。僧问和尚何不斩此葛藤。别开一路。师曰。幽州犹自可。最苦是新罗(少室裕嗣已上十人)。

　　燕京鞍山月泉同新禅师

　　从鞍山坚公剃落。能以苦行事众。忽一日聪慧顿发。与同行人叙所得。众杂笑之。师愤甚。以偈书壁而去。偈曰。气宇冲霄大丈夫。寻常沟渎岂能拘。手提三尺吹毛剑。直取骊龙颔下珠○师谒清安方公。方问欲穷千里。一步为初。如何是最初一步。师进前叉手立。方曰。争柰脚跟不点地何。师拂袖便出。次参林泉伦公。遂承印记。寻受请灵岩。伦为引座。师一音才唱。万众欢呼。能于言下得旨者甚众○示寂说偈曰。来无所从。去亦无方。蓦竖拳云。且道者个。还有窒碍也无。放拳曰。撒手纵横。云天苍苍。瞑目而逝(林泉伦嗣)。

　　关中林禅师

　　僧问如何是正中偏。师曰。木人夜半打秋千。曰如何是偏中正。师曰。群僚怕见秦台镜。曰如何是正中来。师曰。木童土偶笑咍咍。曰如何是兼中至。师曰。忿怒那吒擎八臂。曰如何是兼中到。师曰。拄杖风前还自靠(报恩秀下复庵照嗣后同)。

　　十方进禅师

　　僧问逢桥拆桥时如何。师曰。那讨这般人。曰师意如何。师曰。从来好手不彰名(复庵照嗣)。

　　嵩山法王晖禅师

　　僧问如何是法王境。师曰。五乳峰前雪气深。曰如何是法王人。师曰。嵩山顶上撩天鼻。曰人境交参时如何。师曰。看取令行时(复庵照嗣)。

　　泰安州灵岩复禅师

　　示众。三十年后。大有人疑着。僧问如今便疑着时如何。师曰。平地无因得吃交(复庵照嗣)。

　　护国圆禅师

　　僧问国如何护。师曰。寰中天子来。曰佛法何在。师曰。端坐受供养(复庵照嗣)。

　　崇孝普禅师

　　见山门因雷雨。乃呵呵大笑曰。痛快平生在此日。奴儿婢子共殷勤(复庵照嗣)。

　　净土里禅师

　　僧问如何是清净佛土。师曰。莫作秽污。曰如何是秽污佛土。师曰。徒自分疏。曰师意如何。师曰。铁树花开不识春(复庵照嗣)。

　　汝州宝应海禅师

　　一日病起。僧问日面佛。月面佛。意旨如何。师曰。山益高兮水益深。进曰。觅起处不得时如何。师曰。良医拱手处。法身别有源(复庵照嗣已上八人)。

　　顺德天宁仲复子颜禅师

　　别号虚舟。宁津人。姓杨氏。礼天宁虚照禅师下发。参悟得旨。名重庙廷。元世祖欲及之。师坚执不从。锡宝书开堂本寺○僧参。师退身便入曰。外面有贼。僧礼三拜。师复顾曰。作贼人心虚参堂去(天宁照嗣)。

　　太保刘秉忠居士

　　瑞州人。字仲晦。初名侃。法号子聪。年十七。为邢台节度使府令史。以养其亲。居常郁郁不乐。一日投笔叹曰。吾家累世衣冠。乃汩没刀笔吏耶。既弃去。隐武安山。投天宁照禅师为僧。力参有省。俾掌书记。元世祖征云南。渡江攻鄂。每赞以不杀为德。凡克城擒敌。全活无算。虽位极人臣。而犹斋居蔬食。不改旧服。一时通称为聪书记○至元十一年八月。索笔书偈曰。吾不负世。世不负我。吾之于世。如水中月。如空中花。花沈月落。是个甚么。咄。掷笔趺坐而逝(天宁照嗣已上二人)。

　　续指月录卷九
卍新纂续藏经第 84 册 No. 1579 续指月录


　　续指月录卷十

　　六祖下二十六世

　　临济宗

　　苏州邓尉宝藏普持禅师

　　参万峰蔚和尚。彻证大法。蔚付以偈曰。大愚肋下痛还拳。三要三玄绝正偏。临济窟中师子子。灯灯续𦦨古今传○僧慧旵参。具述悟由。师斥之曰。佛法如大海相似。转入转深。那里泊在者里(石车乘拈曰宝藏禅师虽用恶辣钳锤祇是臭气深重若是金粟待他眉毛动定劈脊便棒直使赤洒洒地快活平生)○一日室中。慧旵侍立。师问心不是佛。智不是道。汝云何会。旵向前问讯。叉手而立。师呵曰。汝在此许多时。犹作者般见解。旵遂发愤力参。至第二夜。蓦然彻证。诣呈方丈。师视而笑曰。然虽如是。也须善自护持。时节若至。其理自影。旵既受嘱。师以偈送之住山。偈曰。见得分明不是禅。竿头进步绝言诠。发扬祖道吾宗旨。更入山中二十年(万峰蔚嗣)。

　　武昌九峰无念胜学禅师

　　随州应山人。族姓陈。年九岁。从本郡宝林无极缘公出家。剃染后一字不识。执苦经年。又自觉大事未明。义学无益。往谒无闻示万法归一。一归何处话。遂入嵩山住静。苦心研究。一日有省。述偈曰。数载东山昏雾蒙。凭栏终日待晴空。夜来忽起霜天月。万象全彰一镜中。由是奋志遍参。后抵姑苏。见万峰于邓尉。顿于喝下领旨。蔚即付以偈曰。五派传来临济宗。入门一喝露全锋。老婆心切能容易。试看泥蛇化作龙○一日蔚举牛过窗棂公案令颂看。师曰。头角峥嵘四足蹄。通身过隙月沈西。当机若解翻身去。哮吼一声更不疑。蔚亦以偈证之○后回宝林。道风遐着。继住九峰。洪武十五年。孝慈皇后宾天。楚王延聘诸山名衲。集于洪山。见师道容。惊异。特留邸馆。深谈法奥。请叩弥笃。遂建刹。延师居之○上堂。师问众如何是达磨西来直指一句。众无语。师代曰。五乳峰前谈少室○洪武十七年。高皇帝钦师道范。召见便殿。赐坐。应对称旨。礼遇优渥。欲留主京刹。师立辞。命中官送还九峰○二十九年。高皇帝亲制怀僧无念诗文一轴。并缄松实松花。复命中官赍送山中。逾慰谆切。来曰。前者僧无念。戒行精于皎月。定慧稳若巍山。暂来一见。此去常怀。怀之不已。兹特遣人就见。赍有松实松花之供。兼以诗文劳之。师亦以偈进曰。万机之下究真玄。百草头边佛祖禅。毛孔遍含尘刹土。毫端现出性中天。定回坐看云横谷。行乐闲观石涌泉。林下衲僧何以报。祝延圣寿万斯年中官回奏。上大悦○永乐三年。三月二十九日。集众说偈曰。世尊七十九。无念八十年。踏翻华藏海。依旧水连天。泊然而逝。奉全身塔于师子岩。谥清福广慧禅师。遣官致帛。命词臣撰塔铭(万峰蔚嗣)。

　　果林首座

　　僧参次。师掷下蒲团。汝试道看。僧曰。只此消息。本无言说。破蒲团上。地迸天裂。师曰。且道裂个甚么。僧拟议。师便打(万峰蔚嗣已上三人)。

　　建昌黄龙寿昌西竺本来禅师

　　抚州崇仁裴氏子。七岁出家。十三参一峰宁。切究己躬大事。一日顿觉身若虚空。心绝边表。行住坐卧。不知是谁。忽闻人诵清净经云。内观其心。心无其心。豁然有省。作偈曰。几年外走丧真魂。今日相逢迥不伦。身伴金毛石狮子。回头吞却铁昆仑。乃再参宁。宁垂语曰。僧堂有个首座也。无道却说有道。师曰。如何说。宁曰。空手把锄头。云云。师曰。某甲却晓得。宁曰。如何是佛。师曰。空手把锄头。宁喝曰。此了事人话。你敢胡说。乃扭住曰。你祇今还悟得么。师曰。天然之道。岂有悟乎。宁曰。且去。晚下普集。为汝决断及晚众集。宁厉声曰。今老僧举话如何。师曰。举起甚分明。不与和尚道。宁喝曰。既分明。因甚不道。师曰。与和尚道了。宁乃痛打。师推倒宁。拂袖而去。次日复见。宁曰。老僧棒下。有一步工夫。你若分晓。佛祖也不柰你何。你好生谛当去。用心若不得此。从生至死。也祇恁么。复示偈曰。青山叠叠雨蒙蒙。狮子金毛拨不通。我也自知时未至。十回放箭九回空。师遂往贵溪江东。卓庵以居。七年方得发明。时宁已示寂。乃往金山见慈舟济。济曰。闻你当初法嗣一峰。师曰。是吃他三十痛棒。文书久已到手。今日特来和尚处讨个印子。舟指瓶花。俾作颂曰。当机拶破乾坤骨。撒髓漫空莹绝瑕。惊得净瓶开口笑。常敷劫外四时花。济曰。诸佛不说。诸祖不传。除却摇唇鼓舌。瞬目扬眉。举手动足。还我到家语来。师乃默然。济曰。去圣时遥。贤圣隐伏。尚有此子。龙天为我大作证明。从此向去。真实操持。还他末后。得大受用。若是轻自暴殄。孤我付嘱。龙天为我翦除。师拜起曰。谨遵严命。济又曰。古人到这般田地。深入岩谷。保养圣胎。三十年不许开口。直得嘴边生白醭。人天推出。不得已说一言半句。扶持末运。师乃珍重而去○归隐剑江寿圣。后宁王闻师道迈。遣使三请。师不赴。又呈偈问道。师答以进修之要○永乐四年。住新城寿昌。上堂。天日高明暑渐隆。榴花喷火耀庭中。衲僧眼里真机露。无位真人觌面逢。直下知端的。拟议隔千重。要达己躬事。黄龙最上峰○上堂。花灿烂。日轮红。心法昭彰触处通。衲僧鼻孔尖头下。浩气腾腾宇宙中。眼空四海无家计。祇这拄杖子在手里。要西便西。要东便东。卓拄杖下座○小参。了了了。一片长空光皎皎。休休休。云自高飞水自流。豁眼通身无向背。十方沙界任遨游○后杉关福田寺废。请师重兴。工将毕。一日焚香趺坐。索笔书偈曰。这个老乞儿。教化何时了。颠颠倒倒任随流。是圣是凡人不晓。咄。来来来。去去去。海湛澄空。风清月皎。掷笔而逝。门人奉全身于法堂。仍塔爪发于寿昌西北之禅基岭(金山济嗣)。

　　东普无际明悟禅师

　　蜀之安岳通贤镇莫氏子。年二十弃家。初未遇人。习坐禅入定工夫。后住楼山。访清菩萨。清举赵州无字话。师于当下有省。自此靠个无字。如一座须弥山相似。行住坐卧。常在定中。一日坐次。忽然光明洞照。无一毫可得。占偈有虚空包不住。大地载不起之句。参古拙俊和尚。礼拜次。俊谓侍者曰。者僧有福德相。拈拄杖靠椅坐。命师供说行脚。师为直叙。俊曰。你且去。我不知你者样工夫。一日复上方丈。俊震声一喝。拈拄杖作打势。师呈身就棒。俊曰。我棒头有眼。不打者般死汉。拽拄杖便出。师拱立不动。俊复还坐。蓦劄问曰。大地平沉。你在甚么处。师曰。全露法王身。俊曰。万法归一。一归何处。速道速道。师曰。不道。俊曰。因甚不道。师曰。亘古亘今。俊曰。亘古亘今。即且置。你在西川。什么物。恁么来。师不语。良久。俊曰。哑子得梦向谁说。一日俊为更号无际。师曰。恁么则无际亦未在。天下老和尚尽向者里成道。历代祖师。尽向者里成佛。即今有说佛说祖底出来。尽教遣出门去。不如某甲者里齁齁打睡。俊笑曰。者汉此后不受人瞒去也○师尝有走马灯偈曰。团团驰走不停留。无个明人指路头。灭却心中些子火。刀枪人马一齐休○僧善坚参。自陈行脚工夫。做到理穷情尽。十方坐断。凡圣不容。心同太玄。了无一法。即如来清净觉地。是则和尚证明。不是求和尚开示。师云。那个是如来清净觉地。僧近前叉手云。某甲自性。师云。我难与你证明。僧云。我是。和尚道未是。和尚误我。我未是。和尚道是。亦为和尚误我。师云。何不别处去。僧云。天下有过我者。我不踏老和尚门户。师云。子实我到家徒弟。僧正目不顾。师云。许你许你。僧亦不顾。师云。我道许你。更疑什么。子亦如是。吾亦如是。僧近前。大展三拜。师云。子将从前做工夫处。举似一遍。供养大众。僧乃供说如上做工夫。至见谛处。叉手默然。师云。子见谛如何与我不同。僧以两手大展云。者个非别。师云。者个还着言句也无。僧云。实无一字。师云。只此无一字处。吾为汝证明已竟。子可深山茆蓬下。饥餐渴饮。任意消遥。为子安号古庭。庭乃礼别。师云。子别到恁处去。庭云。佛祖行不到处。师云。还许人来否。庭云。坦然无碍。师云。从上古人。阿谁有超祖之智。庭云黄檗。师云。子见黄檗么。庭云。纵是黄檗。也须摈出。师云。敢在我这里说大话。庭云。正眼无私。师云。观子之见智过于师。今付汝袈裟拂子。珍重珍重。庭掩耳而出(天界俊嗣)。

　　杭州虎跑性天如皎禅师

　　四明周氏子。七岁患肠痈。医剥生蟾蜍以治。师见。愓然曰。物我皆命。柰何害之。夺而纵去。父母奇之。曰必佛种也。乃命出家。后谒古拙俊和尚。因推帘见月有省。乃曰。元来恁么。翌旦趋见俊。便震声一喝。俊曰。如贫得宝耶。师曰。宝既不得。得即非宝。俊曰。凭何如是。师趋前问讯。叉手而立。俊曰。还我向上一句来。师便掩耳而出。复呈偈曰。午夜推帘月一湾。轻轻踏破上头关。不须向外从他觅。只么怡怡展笑颜。俊为助喜○后住武林虎跑。临终示众曰。文章佛法空中色。名相身心柳上烟。惟有死生真大事。殷勤了办莫迁延。大众。且道如何了办。良久曰。吾今无暇为君说。听取松风涧水声。语毕。怡然而逝(天界俊嗣已上二人)。

　　扬州素庵田居士

　　世为江都名族。以弟子员屡试不第。遂一意空宗。猛力参究。时何密庵太守。唱道东南。士为入室高弟。钳锤久之。顿付心印。士乃手握竹篦。勘验僧徒。四方来学。无不仰素庵为现在古佛。通国称田大士而不名○示众。近来笃志参禅者少。才提个话头。便被昏散二魔缠缚。殊不知昏散与疑情。正相对治。信心重则疑情必重。疑情重则昏散自无○示众。大海不宿死尸。虚空不着五色。火聚不藏蚊蚋。无住法中。不立迷悟。如今参禅的。将光影门头。自相覆却。入地狱如箭射○示众。举张九成居士谒善权清禅师。问曰。此事人人本具。个个圆成。是否。清曰。然。士曰。因甚某甲无个入处。清出袖中素珠示之。士俯仰无对。清复袖之曰。是汝底。拈取去。才涉思惟。即不是汝底。士悚然。一夕如侧。究柏树子话。忽闻蛙声。即有契入。今日举扬个事。汝诸参学人。切莫作谈玄说妙会。亦莫作思维卜度会。到那及时及节去处。是然㘞地去也。且道时节一句。又作么道○僧参。问补陀路向什么门出。士曰。上座。即今从什么门入。僧曰。抑勒人作么。士曰。看脚下。僧抬头进前三步。士曰。错。僧便退后三步。士曰。且道是你错。是我错。僧曰。未举已前。早知错了也。士曰。正好吃棒在。僧无语。士曰。若到诸方。分明举似○僧诵经次。士问诵什么经。僧云。法华。士云。法华经六万字。那个字有眼。僧罔措。士便打○僧入门便拜。士喝快走。僧再拜。士云。你讨甚么碗。僧喝。士便掌○士居城之田家巷。以宅为庵。四方参扣之士。日拥座下。一日与众禅人茶话。忽然掷盏合掌。别众而逝(何太守嗣○法嗣和庵忠四明堪颐庵真共三人皆各演化一方而真公法裔最盛灯传五世代出伟人嘉隆以前临济有扬州田大士一宗盛行大江南北云)。

　　曹洞宗

　　西京少室宝应还源福遇禅师

　　霍州灵石王氏子。依邑之兜率剃落。遍游讲肆。雄辨如流。闻少室泰禅师道眼圆明。投依参究。泰曰。我举拂子。你便向拂子上会。我才良久。你便向良久处会。如何透得本分事。师面热汗下。一日闻泰上堂。举切忌从他觅。迢迢与我疏语。师颖悟。即承印可。密付衣颂○僧问如何是祖师西来的的大意。师曰。风送泉声来枕畔。月移花影到窗前。曰此犹是声色门头事。师咄曰。卖私盐汉○问如何是诞生王子。师曰虽有尊贵分。不是尊贵人。曰如何是朝生王子。师曰。不同金榜贵。终是老朝臣。曰如何是末生王子。师曰。历尽艰辛苦。方得觐尧天。曰如何是化生王子。师曰。与父无异体。权操阃外机。曰如何是内生王子。师曰。长在深宫内。咫尺面龙颜。曰向上一路。又且如何。师曰。没弦琴有韵。人天那得闻○仁宗皇庆癸丑十月。师无疾而化。门人奉全身塔于少室祖茔(少室泰嗣)。

　　济南灵岩秋江洁禅师

　　僧雪轩成参。师问何处来。成曰。青州来。师曰。带得青州布衫来么。成曰。呈似和尚了也。师曰。三十棒且待来时。成拂袖出。师曰。此子得证悟矣。俾参堂去○一日成遽造丈室。师望而喜曰。金锁玄关。打开了也。成曰。千年桃核里。觅甚旧时仁。师嘱曰。是汝本有之事。善自护持。他日能弘吾道者。必汝也(少室泰嗣已上二人)。

　　西京宝应月岩永达禅师

　　汾州刘氏子。祝发于州之天宁。每以出生死为䇿励。南询参扣。闻灵岩肃和尚法雷远震。乃往依侍。肃一见器重。亲炙积久。遂入阃奥。乃曰。发语由师。行之在己。遂之泰安闭关。道俗坚请。不得已而起住宝应。上堂。鹿门老人道。尽大地是学人一卷经。尽乾坤是学人一只眼。以如是眼。看如是经。千万亿劫。无有间断。后万松老直得计穷力尽。道个看不易。诸人还看读得么。须知这一卷经。阿谁不具。这一只眼。谁人不圆。要长则十万亿劫难尽。要短则一刹那顷便周。宝应今日不惜眉毛。为诸人拈出。乃弹指一下曰。看读了也。诸人切莫错过。良久。击拂子曰。自是不归归便得。五湖烟景有谁争乃掷拂子下座(足庵肃嗣)。

　　封龙古岩普就禅师

　　滹阳刘氏子。参灵岩肃和尚。肃以本分钳锤。重加煅炼。付以大法。封龙坚请出世。师勉受焉○僧问如何是类堕。师曰。不是披毛带角底。曰如何是随堕。师曰。不是闻声见色底。曰如何是尊贵堕。师曰。不是断声色底。曰恁么则如何名堕。师曰雁过长空。影沈寒水。曰古人道。三堕是了事人病。既是了事人。如何有病。师曰。祇为了事。曰此病何时得愈。师曰。直待无身。此病即除。因示颂曰。重重金锁早敲开。三处悠然独往来。雁过长空无系着。影沈寒水任渠猜○后归隐灵栖。未几示寂。大德六年。赐妙严弘法大禅师之号。塔于封龙之阳(足庵肃嗣已上二人)。

　　续指月录卷十
卍新纂续藏经第 84 册 No. 1579 续指月录


　　续指月录卷十一

　　六祖下二十七世

　　临济宗

　　杭州东明虚白慧旵禅师

　　族王氏。祖贯湖广。父为丹阳税课副使。遂家焉。幼颖悟。不类常儿。年十四。往从妙觉湛然受业。一日作务次。然问汝在此作什么。师曰。切萝卜。然曰。你只会切萝卜。师曰。也会杀人。然引颈。师曰。降将不斩。然异之。会然迁抚之疏山。师闻唯庵唱道松隐。将往叩其心印。至一小庵。自誓曰。我今若不彻证。决不复回。遂禅定六日。方出定。举首睹松。豁然有省。自此昼夜危坐。端如铁幢。故诸方号之为旵铁脊。后抵姑苏邓尉。谒果林首座。座指令参宝藏持和尚。发愤咨参。寝食俱废。一夕蓦然彻证。述偈曰。一拳打破大虚空。百亿须弥不露踪。借问个中谁是主。扶桑涌出一轮红。持笑曰。然虽如是。也须善自护持。时节若至。其理自彰。师受嘱辞去。于天目之平山堂。结侣坐千日长期。期满至昭庆受具○一日至安溪古道山。见峰峦秀拔。遂有终焉之志。一住三十载。影不出山。道风远播。宿衲争趋座下。拓基营缮。成大精蓝。宣德乙卯。赐额东明禅寺。复命度僧。以奉香火。檀施委积。师复损余赀。往修净慈大殿○正统六年辛酉。六月二十七日。忽集众叙谢诀别。众请偈。师曰。一大藏教无人看着。争用得者几句闲言语。至二十九日辰时。跏趺而逝。茶毗舍利无数。塔于东坞(宝藏持嗣)。

　　建宁天界雪骨会中禅师

　　僧参次。师问从何处来。僧曰。逼塞虚空。都无来去。师曰。既无来去。阿谁拖皮袋到者里。僧曰。内外俱空。皮袋何有。师曰。如何是祖师西来意。曰西来岂有意耶。师曰。腊月三十日到来。向何处安身立命。曰信脚踏翻。乾坤独露。师乃示以偈曰。的是金毛亲出窟。法轮掉转入廛来。一声蓦地遥空吼。野犴闻之脑裂开(福田来嗣)。

　　金陵大冈月溪澄禅师

　　参东普无际悟和尚有省。悟临寂有付法偈曰。我无法可付。汝无心可受。无付无受心。何人不成就○师继席东普。有僧本善。向师求证。师曰。佛法不是鲜鱼怕烂却那。日惟东敲西击。暗垂勘验而已。善一日侍师园中坐次。师曰。你向来看甚么话头。善曰。无字。师曰。如何是无字。善曰。如今看来。恰似口金刚王宝剑。师曰。如何是金刚王宝剑。善曰。寒光𦦨𦦨。耀古腾今。师曰。还我剑来。善曰。拟动则犯他锋铓。师曰。横按当轩时如何。善曰。佛来也杀。祖来也杀。师曰。老僧来聻。善曰。亦不相饶。师曰。杀后如何。善曰。且喜天下太平。师曰。毕竟如何是无字意。善曰。赃贼分明。师曰。贼即且置。还我赃来。善曰。六六三十六。师曰。未在更道。善曰。夜短睡不足。日长饥有余。师曰。牛过窗棂。头角四蹄都过了。因甚尾巴过不得。善曰。了无一法当情。瞥尔通身露地。师曰。你即今向甚么处安身立命。善曰。何处不称尊(无际悟嗣)。

　　舒州投子楚山幻叟荆璧绍琦禅师

　　蜀之唐安雷氏子。年九岁。从玄极通受业。首参无际。一日闻板声有省。复遍叩月溪海舟诸老。咸称赏之○正统六年再参无际。际问数年以来。在什么处住。师曰。廓然无定。际曰。有何所得。师曰。本自无失。何得之有。际曰。者是学得来底。师曰。一法不有。学自何来。际曰。莫落空耶。师曰。我尚非我。谁落谁空。际曰。毕竟是作么生。师曰。水落石出。雨霁云收。际曰。莫乱道。只如佛祖来。也不许。纵尔横吞藏海。现百千神通。到者里更是不许。师曰。和尚虽则把住要津。其柰劳神不少。际拍膝一下。师便喝。际曰。克家须是破家儿。恁么干蛊也省力。师掩耳而出。至晚复召师诘曰。汝将平昔次第发明处说来看。师从实具对。际曰。还我无字义来。师呈偈曰。者僧问处偏多事。赵老何曾涉所思。信口一言都吐露。翻成特地使人疑。际曰。如何是汝不疑处。师曰。青山绿水。燕语莺啼。历历分明。更疑何事。际曰。未在更道。师曰。头顶虚空。脚踏实地。际乃鸣钟集众。𢌿以袈裟拂子○后出世天柱。僧问如何是天柱境。师曰。涧阔云归晚。山高日出迟曰如何是境中人。师曰。额下眉遮眼。腮边耳搭肩。曰如何是天柱家风。师曰。云甑炊松粉。冰铛煮月团。曰如何是祖师西来意。师曰。海神撒出夜明珠。曰学人不会。师曰。文殊失却玻璃盏。问如何是佛。师曰。生铁秤锤。曰如何是法。师曰。石头土块。曰如何是僧。师曰。黑漆拄杖○景泰五年迁投子。上堂。僧问远离皖山。来据投子。海众临筵。请师祝圣。师曰。鼎内长生篆。峰头不老松。曰祝圣已蒙师的旨。投子家风事若何。师曰。提瓶穿市过。不过卖油翁。曰只如祖师道。不许夜行。投明须到。还端的也无。师曰。虽然眼里有筋。争柰舌头无骨。曰赵州道我早猴白。渠更猴黑。意作么生。师曰。不因弓矢尽。未肯竖降旗。问和尚今日升座说法。未审有何祥瑞。师曰。麒麟步骤丹青外。优钵华开烈𦦨中。曰如何是祖师西来意。师曰。雪消山顶露。风过树头摇。问宝剑未出匣时如何。师曰。神号鬼哭。曰出匣后如何。师曰。佛祖吞声。曰出与未出时如何。师曰。无𩯭锁子两头摇。僧提起坐具。师便喝。僧拟议。师便打。乃曰。毒蛇头上揩痒。猛虎口里横身。也须是恁般人始得。适来者僧。大似一员战将。敢来者里夺鼓搀旗。惜乎龙头蛇尾。死在棒下。若解转身活路。自然不犯锋铓。所以道。弄蛇须是弄蛇手。不会弄蛇蛇咬杀○举法灯示众。山僧本欲深藏岩穴。隐遁过时。盖为清凉老人有未了公案。不免出来为渠了却。时有僧问。未审清凉老人有甚不了公案。灯拈拄杖便打曰。祖祢不及。殃及儿孙。僧曰。过在甚么处。灯曰。过在我。殃及你。师曰。大凡宗师出世。先要拈出己见。然后方可定断古今。看他法灯如此作略。美则美矣。了则未了。幻叟今日。亦为蚕骨老人有未了公案。出来为渠了却。若有问蚕骨老人。有甚不了公案。应声便喝。眼目定动。连棒打出。大众。山僧恁么提持。且道与法灯用处。还有优劣也无。若缁素得出。许他是个同参○上堂。众集。师敛衣就座。良久曰。大众分明记取。便下座○师到菜园见冬瓜。问园头者个无口。因甚长得如许大。头曰。某甲不曾怠惰一时。师曰。主人公还替你出些力气也无。头曰。全承渠力。师曰。请来与老僧相见。头便礼拜。师曰。者犹是奴儿婢子在。头转身拈篾缚架。师乃呵呵大笑。回顾侍者曰。菜园里有虫○天顺间。由匡庐归蜀。韩都候于方山。迎师住持○成化九年三月望。将示寂。众请末后句。师展两手曰。会么。复曰。今年今日。推车撞壁。撞破虚空。青天霹雳。阿呵呵。泥牛吞却老龙珠。澄澄性海沤华息。泊然而逝(无际悟嗣)。

　　云南古庭善坚禅师

　　本郡昆明人。首参无际悟和尚。示万法归一。一归何处话。苦心穷究。十载方得透脱。后于隆恩求悟印证。悟曰。子见处。如何与老僧不同。师展两手曰。者个非别。悟颔之。一日辞悟。悟曰。甚处去。师曰。十字街头诃佛骂祖去。悟曰。子还来否。师曰。不违和尚尊颜。礼拜便行。初游金台。止大容山。复南还住金陵天界。迁皖桐浮山。示众。举汾阳无业禅师曰。古德道。人得意后。茅茨石室。向折脚铛。煮饭吃。过二三十年。名利不干怀。财宝不为念。大忘人世。隐迹岩丛。君王召而不来。诸侯请而不赴。岂同吾辈贪利爱名。泊没世途。如短贩之有少希求而忘大果。师曰。诚哉是言。我等惟掠虚头。妄自尊大。无明三毒。潜结于心。逆恶境缘。知无解脱。据实而论。且莫管你是知识非知识。除却一切施为动静语默文字。生死到来。毕竟作么生脱去。不得认着个死搭搭。向良久处妄想。不得执着个转辘辘。向活脱处狂荡。但有丝毫差别见觉。直饶脊梁生铁铸就。机辩悬河泻水。未免阎老子。打入阿波波阿吒吒。八寒八热。万死万生。灼然灼然。击拂子。昨夜蟭螟吞六合。虚空扑碎落岩前。复召大众珍重○示众。若论向上一着。了无别说。惟当人本自具足。文字经论。且无放处。近来诸方学者。尽被古人舌根埋没。不能决志透脱。开口处情尘知见。学解聪明。于自受用中。确无的实。似者等岂非自丧己灵。尔若不信。有日病来。将所学所抱抵将不去。那时方悔错用心力。学者既是实为生死行脚。岂可高心执见。闻恁么说。便愤志决透去。乃思前算后。便拌此生。大舍身命。做大休歇工夫。当知此非小因缘。必猛利方能入劄。且诸方诸宿说做工夫。于自究竟处。或一年半月一月。或三年五载。有些见解。所闻师家举似。或看册子。便认着业识做模样。生大我慢。便效古人行棒下喝。瞬目扬眉。学者不知被他惑了。此个样子正是生死无明。若或真参实证。却不恁么。要向本分中绵绵密密。下死志做将去。莫论年久岁深。一念子拨之不开。荡之不散。时节到来。豆爆冷灰。天翻地转。打破疑团。虚空粉碎。方是自己大光明宝藏。大受用处。自然头头无碍。物物全彰。了无一法可当情。说者边那畔。通明透彻。凡情圣解。宛尔一如。尽十方世界。森罗万象。总诸佛清净无碍三昧。到恁么田地。说甚么文字情解。根根尘尘。悉是大光明宝所有时摄。十方诸佛光明。入一微尘光明。一微尘光明。现十方世界诸佛。诸佛非来。我亦非动。寂寂如如。无彼无此。诸佛具大清净无碍三昧。大解空寂灭三昧。大不思议海种种三昧。乃至不可说微尘刹数。刹尘尘刹。一一具足。十方诸佛定慧三昧。于一毫不从外来。嗟夫。学者于初立志处。担肯一担经书。字句口耳。传习为其己见。认为古人用处。古人却不如此。语默动用。别有生机。岂等闲共与卜度。须是具大根器者。闻必敬信。生难遭想。其或我慢矜高。退之远之。珍重○师既老。乃归昆明之古庭示寂。一时古庭与盘龙南北并峙。至今二大士之肉身存焉。门人一贯。编师语录并山云水石集行世(无际悟嗣已上三人)。

　　佛迹颐庵真禅师

　　游历诸方。多所契入。后参扬州田素庵居士。为入室上首。得获付嘱○住后示众。青山叠叠。绿水滔滔。于斯会得。独步高超。虽然也是寻常茶饭。古人道。欲穷千里目。更上一层楼。机不离位。堕在毒海。语不惊群。陷于流俗。若向击石火里辨缁素。掣电光中明杀活。可以坐断千差。壁立万仞。诸兄弟还知有恁么时节也无。今时诸方说禅浩浩。尽谓脚跟点地。鼻孔撩天。究竟具正眼者。落落罕闻。所以偏正不一。各立异端。坚执己解。弗通实理。所谓正法难扶。邪说竞兴。古人道。信有十分。则疑有十分。疑有十分。则悟有十分。可将尽平生眼里所见。耳里所闻。恶知恶解。奇言妙句。禅道佛法。贡高我慢等心。彻底倾泻。莫存毫末。只就未明未了公案上。距定脚跟。竖起脊梁。无分昼夜。无参处参。无疑处疑。直得东西不辨。南北不分。呆桩桩地。却如个有气底死人相似。心随境化。触着还知。打破髑髅。不从他得。岂不庆快平生者哉(田素庵居士嗣)。

　　伏牛物外无念圆信禅师

　　金台高氏子。九岁出家。长而受具。首见无际悟于隆恩。有省。归而牛山结茅。复诣繁昌参月幻。幻问何处来。师曰。牛山。幻曰。人在者里。牛聻。师曰。觌面不相识。全体露堂堂。幻曰。虽然如是。头角不全在。师曰。某甲今日山行困。幻复拈起竹篦曰。唤作竹篦则触。不唤作竹篦则背。上座作么生。师曰。有劳神用。幻曰。未在更道。师便进前夺竹篦掷于地。幻轩渠大笑。师曰。某甲罪过。便作礼。幻乃抚而印之。师庵居三十载。开法伏牛○僧问庞居士道。一种没弦琴。惟师弹得妙。某甲今日请和尚弹看。师欬𠻳一声。僧曰。不会。师曰。钟作钟鸣。鼓作鼓响。僧曰。意旨如何。师曰。马大师去世久矣○问如何是即心即佛。师曰。富儿易骄。曰非心非佛。又作么生。师曰。穷坑难满。曰某甲不会。师曰。若道即心即佛。大似好肉剜疮。若言非心非佛。何异灸疮加艾。直饶道不是心不是佛不是物。也是平地吃交。且道毕竟如何。坐来拭几添香火。粥罢呼童洗钵盂(月幻法嗣)。

　　曹洞宗

　　邓州香岩淳拙文才禅师

　　平阳临汾姚氏子。生有异质。见僧则合掌作礼。不类常童。长依绛明福岩普公出家。尝读证道歌。至幻化空身即法身之句。欣然契悟　(愚庵盂云若向者里悟去披毛戴角有日在○龙唐柱云不离花下路便见洞中春会么山僧借手行拳去也乃举长芦上堂云幻化空身即法身遂作舞云见么见么恁么见得过桥村酒美又作舞云见么见么恁么不见隔岸野花香且道香岩悟底与长芦道底还有差别也无)○乃谒还源呈所解。源曰。祇如道君不见是指阿谁。师曰。觌面亲呈。更无回互。源曰。堕坑落堑汉。作恁么语。师曰和尚作么生。源曰。汝口聻。师曰。勘破了也。源可之○泰定甲子主祖庭。寻隐香岩。诠释般若心经。并华严法界观。僧问如何是理法界。师曰。虚空扑落地。粉碎不成文。曰如何是事法界。师曰。到来家荡尽。免作屋中愚。曰如何是理事无碍法界。师曰。三冬枯木秀。九夏雪花飞。曰如何是事事无碍法界。师曰。清风伴明月。野老笑相亲　(崇先奇云香岩老人只知指疆画界不觉通身水泥者僧会即会也是纸上富贵若是四法界未梦见在○白岩符云尽谓香岩老汉被者僧扯入葛藤窠里东兜西搭殊不知善言言者言满天下无口过还知者老汉舌根不动处么良久云切忌道山僧饶舌)○至正壬辰。师年八十。一夕沐浴更衣。呼门徙申诫教。且曰吾死火之。灰扬可也。翼旦吉祥而逝。葬全身于雪庭塔右(少室遇嗣)。

　　熊耳空相圭禅师

　　上堂。我若喝汝。便作喝会。到处信口胡喝乱喝。我若棒汝。便作棒会。到处胡棒乱棒。我若除却棒喝。教他向本分中道一句子。他便作女子拜。不是捏两句鬼话出来。便如哑羊相似。如此等辈。皆是狂狗逐块。何曾梦见有狮子奋迅的牙爪。蓦唤云。者里还有狮子么。试弄弄爪牙看。一僧出。师便打曰。逐块寻香。未为好狗。僧拟对。师又打曰。棒折也未放你在。曰恁么则云岩路绝也。师曰。是你上天无计。怎怪我云岩路绝。乃连棒打逐出曰。寄与天下乱统汉(少室遇嗣)。

　　嵩山龙潭深禅师

　　上堂。山僧当年于般若经。颠倒梦想处。得个究竟涅槃。然后知一切圣贤。皆以究竟涅槃。成了个颠倒梦想。及乎见我遇老和尚。问他古冢不为家。如何是禅。老和尚曰。此是死语。山僧道。如何是活语。被老汉劈面一掌曰。得恁么死郎当。山僧拟对。又被老汉一掌。山僧当时不觉如暗得灯。乃大宣曰。此回不是梦。真个是庐山。今日山僧不敢昧却本源。特为诸人也须恁么亲见一回始得。乃拍案一下云。噫。山僧今日太杀逗漏(少室遇嗣)。

　　嵩山龙潭端禅师

　　僧问如何是少林宗。师曰。九重渊底起神龙。曰如何是曹洞宗。师曰。百劫冤家狭路逢。曰如何是临济宗。师曰。无口人吞栗棘蓬。曰如何是云门宗。师曰。手提寸铁走西东。曰如何是沩仰宗。师曰。龟毛惯缚树头风。曰如何是法眼宗。师曰。喜把金樽劝醉翁。曰如何是千圣不传宗。师曰。现钟不打。何处炼铜(少室遇嗣)。

　　洛阳天庆江禅师

　　僧问古镜未磨时如何。师曰。鬼神茶饭。曰古镜已磨时如何。师曰。魔外冤仇。曰银碗盛雪时如何。师曰。眼见即瞎。曰明月藏鹭时如何。师曰。动即祸胎。曰不见不动时如何。师曰。推出者死汉。曰乞师更垂方便。如何转身。师曰。路逢死蛇莫打杀。无底篮儿盛将归(少室遇嗣)。

　　嵩山永泰祥禅师

　　坚上座典客。师曰。今日有甚客来。坚曰。憧憧不绝。不过是胡张李黑。师曰。你还拣择得出么。坚曰。一味教他吃茶去。师曰。儱侗汉。奴郎不辨。怎消得常住物。曰惟和尚命。师曰。吞铁丸去。坚笑曰。和尚亦恁么。师打曰。你亦恁么那(少室遇嗣已上六人)。

　　盘山遇禅师

　　上堂。诸方尊宿。皆好举话。接待衲僧。山僧今日效颦。也举一则。供养大众。良久云。莫怪空疏。便下座。复顾谓侍僧云。拄杖在。侍曰。在者里。师曰。各各自领取一顿(宝应达嗣)。

　　太原斌禅师

　　上堂。以手屈指数之曰。西天四七。东土二三。算到一千七百。总出我者指头不得。噫。罢罢。得归去时且归去。莫落他人指数中(宝应达嗣已上二人)。

　　金陵天界雪轩道成禅师

　　云州赵王之远孙也。父徒居保定。遂家焉。年十五。出家受具。已结三人为侣。在青州土窟中。密究单传之旨。忽有老人貌甚奇古。谓曰。汝三人忘苦辛。甘澹泊。究明向上大事。他日必作法门栋梁。师叱之曰。既作栋梁。乃居士窟耶。老人曰。未有常行而不住。未有常住而不行。言讫而隐。师益自励。闻秋江洁公。大弘曹洞宗旨于齐之灵岩。遂往礼谒。洁问师何处来。师曰。青州来。洁曰。带得青州布衫来么。师曰。呈似和尚了也。洁即肯之。俾参堂。久之疑情冰释。径造丈室。洁曰。金锁玄关。打开了也未。师曰。千年桃核里。觅甚旧时仁。洁颔之。嘱曰。是汝本有之事。善自护持。他日能弘吾道者必汝也○洪武十五年。天下郡县开立僧司。统领释教。师应选。道契亲王。睿眷尤笃。三十年秋八月。召师至殿。命住天界。师奏不会佛法。上制诗一首。鑴于金榜。悬诸法堂曰。不答来辞许默然。西归只履旧单传。鼓钟朔望空王殿。示座从前数岁年○上堂。白云万顷卷舒。露劫外真机。红叶千峰灿烂。显个中妙旨。亘古今而不昧。经尘劫以常存。鸟道虚通。运步玄关绵密。狮弦错落。接指古韵铿锵。直得石女点头。木人拍手。拈起金针玉线。穿过机先。截来兔角龟毛。发明向上。正偏独露。隐显全该。所以物物头头。尘尘刹刹。未有一丝毫欠少。大众还会么。夜来木马雪中过。惊起南辰北斗藏○上堂。阴极阳回化日长。梅花处处喷清香。个中消息无多子。遍界何曾有覆藏。如是则明明兼带。百草头上相逢。密密宣扬。万象光中独露。利名场上。荐取无位真人。人我山中。显示本来面目。影含宗鉴。心生则种种法生。身是道场。心灭则种种法灭。石女高提宝印。文彩全影。木人暗度金梭。丝毫不昧。牵动劫外机轮。烜赫寰中岁月。潜通遐迩。直得枯木生花。该括古今。解使寒冰发𦦨。云笼古路。依依野色还迷。月满寒岩。皎皎神光遍照。六门机息。何须宛转旁参。一色功圆。切忌当头印破。白牛运步。已蒙建化之缘。玉马嘶风。总是利生边事。且道如何是向上事。咄。兔角杖挑潭底月。龟毛拂拄岭头云○元旦上堂。三阳交泰。万物咸新。显一真之妙用。总造化之渊源。尘尘合道。处处通津。法筵大启。觉苑弘开。国运与佛运齐兴。皇风共宗风并扇。祇如道旧岁已去。新年到来。未审去从何去。来从何来。如斯评论。转见誵讹。敢问大众衲衣下一着子。还有增添去来也无。于斯会得。便见腊尽阳和无影树。春回花发不萌枝○上堂。五月榴花照眼明。薰风啼鸟遍岩扃。机先一着无玄妙。切忌当人认色声。记得夹山会禅师示众曰。目前无法。意在目前。不是目前法。非耳目之所到。天童觉曰。夹山老子。解开布袋。将差珍异实。撒向诸人面前了也。正当恁么时。又作么生。路不拾遗。君子称美。大众。且道夹山天童二老见处。一一拣点将来。总成漏短。凤山分上则不然。若是色见声求。即非家珍。了知目前无一法。头头物物总相应。其或未然。更听末后一句。道泰不传天子令。时清休唱太平歌○三十五年七月。太宗嗣位。奉使日本。命师往宣圣化。至永乐二年回。与同使官僚备奏。皇情大悦。恩宠有加。四年以僚佐谮系囹圄百余日。师坦然无虑。上知其非罪。宥之○六年春。奉旨就钟山建普度大斋。命师说法。听者数万人○十一年。赴北京朝贺。奉旨于庆寿建斋。赐赉尤沃○宣德三年。师年七十六。表辞归山。宣宗悯其诚。遣内臣护送。南还天界西庵养老○七年腊月八日示微疾。辞众说偈。趺坐而逝。上制文遣官致祭。阇维之日。烟𦦨五色。仙鹤翔空。异香满道。彩云缥缈。四众万余人。咸叹希有。火后收舍利。圆红者无算。塔于南畿安德门外。敕赐塔所为鹫峰禅寺(灵岩洁嗣)。

　　西京天庆息庵义让禅师

　　真定李氏子。丱岁剃落。遍参宗匠。后往封龙。扣古岩就公。尝作达磨得皮得肉等颂。就称赏之曰。达磨皮内骨髓。皆被诸子得去。不如只履西归。者是甚么消息。师曰。且喜和尚犹记得。就曰。是则是。我终有些疑你。师曰。恁么则老胡赖也。就顾侍者曰。我眼何如○出住天庆。次迁熊耳之空相。泰山之灵岩。雒之嵩少。僧问无功之功。还有偏正否。师曰。偏正历然。曰如何是无功底偏正。师曰。石牛吐出三春雾。灵鸟不栖无影林○问如何是直指人心。师曰。舌在口里。曰如何是见性成佛。师曰。金屑虽贵。落眼成尘。曰如何是莫向言中取则。师曰。道火何曾烧着口。曰如何是句外明宗。师便打。曰因甚便打某甲。师曰。你要我句内明宗么○庚辰夏遘疾。乃命门人曰。斯疾不可起也。吾往必矣。至五月十二日。嘱后事。书偈曰。来时本净。去亦圆周。虚空作舞。任意优游。右胁而逝(封龙就嗣)。

　　泰山灵岩容禅师

　　初参万法归一。一归何处有理会但于青州布衫。与师子一吼。祖父俱尽语未透。偶与同参上泰山日观峰。忽忆登东山而小鲁。登泰山小天下话。蓦地失足。跌得闷绝。同参扶起。良久乃苏。大叫曰。此是师子一吼。祖父俱尽时也。孔孟未必到恁么田地。因谒封龙就和尚。呈所见。就曰更须知有向上关棙子始得。师喝一喝而出。就大喜。呼而印之(封龙就嗣)。

　　晋宁心庵主

　　常举拳头曰。天下衲僧。只用者个杀活他。凡有僧来便打出。无能构者。因是人称为铁拳头庵主(封龙就嗣)。

　　白茅春庵主

　　常与心铁拳往来。僧问和尚用何法接人。师曰。但将冷眼观螃蟹。看彼横行到几时。曰恁么则冷眼铁拳。相结恨于天下也。师曰。衲子多好嚼屎蛆(封龙就嗣已上四人)。

　　续指月录卷十一
卍新纂续藏经第 84 册 No. 1579 续指月录


　　续指月录卷十二

　　六祖下二十八世

　　临济宗

　　金陵东山翼善海舟永慈禅师

　　按东山行实碑。载师为蜀之成都余氏子。(生于洪武二十七年甲戌)龆龀时。见僧辄喜。一日闻说生死事。遂发志弃俗。趋彭县大隋山景德寺。投礼住持独照月师剃染。后入西山。住静八载。发志参方行脚。首谒太初和尚请益。开示父母未生前话做工夫。一日初问师曰。父母未生前。那个是本来面目。师即从东过西。叉手而立。初曰。未在更道。师曰。两眼相对。有甚相瞒。初大悦。制解起单。复参东普无际和尚。不契。乃出峡赴京。得度。(宣德二年)复还金陵灵谷挂塔。雪峰和尚请师充首座。制解。即诣古道山。参东明旵禅师。一见便问无相福田衣。甚么人得披。旵下座掴一掌。师曰。四大本空。五蕴非有。汝作么生掌。旵又一掌。师曰。一掌不作一掌用。速道。旵又一掌。师神色不变。曰老和尚名不虚播。复展具三拜而立。旵曰。我居古道山三十载。今日只见得者僧。乃留旬日。欲付袈裟。师曰。某甲不为衣来。坚不受。下山。自此声誉丛林○金陵牛首。请师领众三载。退隐天界山居。太监袁诚。(法名智海)钦师道德。请住翼善寺。开山说法○正统五年庚申。六月二十八日。旵和尚留嘱明白庵曰。吾有衣法二物。待十年后。送至金陵东山。海舟和尚受纳。付嘱曰。字付慈海舟。访我我无酬。明年之明日。西风笑点头。明年如期果寂。白庵不违遗嘱。限满日。请首座法荐。(于景泰二年八月二十三日)持衣赍至东山。师祝香而受(东山旵嗣)。

　　杭州东明海舟普慈禅师

　　按师七世孙天童悟和尚传云。苏之常熟人。姓钱。世宗儒业。出家于破山。初至慧日寺。听讲楞严。至但有言说。都无实义处。乃曰。言说今日愈多矣。遂归。日夜阅经。寻思实义。面颜日悴。有居士问曰。师颜色有病。师云。佛法不明故尔。非病也。士曰。佛法不明。何不往府中邓尉山。问取万峰蔚和尚去。师闻欣然。便诣邓尉。见万峰。峰问曰。沙弥何来。师礼拜。起曰。常熟。峰曰。到此何为。师举前话。再拜求示。峰便劈头两棒拦背一踏。以脚两踢曰。只者是实义。师有省。起曰。好只好。大费和尚心力。峰笑而许之。付以偈曰。龟毛付嘱与儿孙。兔角拈来要问津。一喝耳聋三日去。个中消息许谁亲。又曰。子当匿迹护持。莫轻为人师范。师自以为得。乃结庐于洞庭山坞二十九年○一日僧至。师问曰。上座何处来。曰安溪。曰安溪有人么。曰虚白和尚。说法不异高峰。曰是谁弟子。曰宝藏。曰有甚言句。僧举室中验人语云。心不是佛。智不是道。三藏不是法是甚么。下语者皆不契。举毕。复问师曰。参宝藏否。师曰。我与宝藏同参万峰。僧曰。当日有何所见。遂隐于此。就再不参人去。师曰。问但有言说。都无实义。峰便打。我从此得悟。僧曰。请言得之所以。师曰。但要人知痛痒的是实义。是妙心。言说尽属皮毛。僧笑曰。若据此见解。生死尚未了。何得云悟。未在未在。不见道心不是佛。智不是道耶。师遂有疑曰。彼处众中有真大彻者么。僧云无○师即弃庵。渡湖往安溪。诣东明。适有人设斋。师至关前问明曰。今日斋是甚么滋味。明曰。到口方知。说即远矣。师曰。如何是到口味。明即打灭灯曰。识得灯光何处着落。味即到口。师无语。次日黎明。遣侍者请师。师即至。明问曰。曾见人否。师笑曰。见只见一人。说出恐惊人。明曰。假使亲见释迦。依然是个俗汉。但说何妨。师曰。万峰。明曰。为叙先后耶。为佛法耶。若叙先后。万峰会下有千人。若论佛法。老阇黎佛法未梦见在。何惊之有。若亲见万峰。万峰即今在甚么见。师面赤罔然。明曰。若如此。不曾见万峰。师归客寮。三昼夜寝食俱忘。偶值香灯绳断堕地。忽然大悟。诣关前呈悟由。明曰。老阇黎承嗣万峰去。师曰。白公为我打彻。岂得承嗣万峰。明乃笑。遂集众出关。升座曰。瞿昙有意向谁传。迦叶无端开笑颜。到此岂容七佛长。文殊面赤也茫然。今朝好笑东明事。千古令人费唾涎。幸得海公忘我我。济宗一脉续绵绵。乃掷下拄杖云。千斤担子方全付。玄要如今拄杖谈。以拂子击三下。下座(隐元琦颂云痛领万峰白棒痕洞庭摇拽小乾坤无端一阵业风起浪拍孤舟过海门)○师即入方丈礼拜。明曰。老僧不出月去也。至二十七夜辞众。二十九日示寂。师仍欲遁归洞庭。四众苦留。乃继其席○尝举兴化问克宾维那。你不久为唱导之师。宾云。不入者保社。化云。会来不入。不会不入。宾云。没交涉。化便打云。克宾维那。法战不胜。罚钱五贯。克设堂饭。至来日斋饭成。兴化自白椎云。克宾维那。法战不胜。不得吃饭。即便赶出院师拈云。若为济宗儿孙。必要明他家里事。予昔蒙万峰老人付我偈。便以为得。直至今日始知我错。万峰不错。一遇东明和尚。乃明棒头赏罚。言句亦然。果然悟在己而法藉师。岂曰一悟即为了当。如以一悟灵通。不求师法。正谓威音已前。无师可也。威音以后。师师相受者。此也。所以克宾识得父师苦心。策发已明向上关棙子。洞达闺阈中事。不在言宣。失钱吃棒。受罚出院。骨碎身粉。也难酬报兴化万一。况打罚出院乎。海长老今日所以不嗣万峰而东明者。亦此也。古谚云。养女方知娘受苦。生子乃识父辛勤。诚哉是言也。实有个中大事。岂容草草。若与人抽钉㧞楔。坐狮子座。为人天师。抉人眼翳。绍佛祖位者。必须一一透过。切莫以悟为是。将纲宗抹杀。置而勿究。何异天魔外道。莽荡招殃悔乎○万峰忌日。师拈香指真曰。我几淹杀你瓮里。幸是普慈。若是别人。不可救也。爇此瓣香。堪酬接引。喝一喝云。只笑你护短没投师。佛法当人情。展坐具礼拜。又拈香云。此一瓣香。供养东明长老。一片赤心鞭策。令余洞达宗源。连喝两喝云。一言岂尽普慈心。千古儿孙赞报恩。又拈香云。此瓣香供养昔日师僧指南之力。若不蒙师。何有今日。他日到来。拄杖三十吃有分。堪报不报之恩。喝一喝云。受恩深处便为家。有乳方知是阿娘。礼拜起说偈曰。源头只在喝中存。三要三玄四主宾。五棒当人言下会。四料还须句里明。末后真机死活句。个中消息在师承。碎形粉骨酬师德。将此身心报佛恩。恸哭归方丈○临示寂说偈曰。九十六年于世。七十四载为僧。中间多少誵讹。一见东明消殒。以拂子打圆相云。释迦至我六十二世。有不可数老和尚。又打圆相云。多向者里安身。咄。乃投笔而逝。景泰元年。全身塔于东明左侧。得法十二人(东明旵嗣○师着拈颂一帙行世。花城弟子沈贯为之序。其略曰。海舟嗣旵公一事。自佛至今无有其人。人我四相些微未尽者不能为之师。诚古佛再现人间也。无柰师年迈腊尊出世无何而入灭。宗风未能大畅寰中。惟有拈颂古机缘百则。令慧日重开破暗千古。其颂或引人诗句出自手眼有合佛祖意者。采摭而成之。个中意旨是非不敢固必。但见师之操履人品。为法忘形。去名存实。自无苟足。而其颂拈量不妄意测度谬为撰述者也。明眼人见之究之奉行有日在。嗟乎。今时魔炽法残。拈花一脉寥寥不显于世。真正宗师煨铛山穴保养圣胎俟时待缘。暗流支派使儿孙布扬祖道云兴雨澍润泽灵根。佛祖花开香浮震旦。触闻其香咸令悟入者。舍师之裔其谁欤。时景泰丁丑三月九日○山晓晰禅师崇正录云。潭吉五宗教中之说。总以未见永慈之碑误之。天童先师翁辟妄中答潭公书云。老僧诚有意探讨故刻小字印于语录。之前数年竟不能得。迩来有法侄山茨将海舟宝峰二祖机缘刻行于世。盖得之丹壑查居士家藏佛祖源流中者。然则万峰蔚出宝藏持。持出东明旵。旵出海舟慈。慈出宝峰瑄。又得静庵素禅师语录。素为海舟二世孙叙联芳图。始自释迦递代相承。叙至东明旵海舟慈云溪瑛。瑛与宝峰瑄为昆季焉。据是源流的的相承。海舟慈为东明旵祖之嗣无疑矣。当时潭公闻先师翁之言始得豁然。嗣后竟无余议。但俱未见翼善之碑。误以普慈为永慈耳○乐读氏曰。海舟永慈翼善碑。按康熙元年大咸咸公住东山时始为刊布。四方一时名衲皆宗之。前人俱未之见焉。其东明海舟普慈传乃悟老人作于崇祯年间山茨际公住东明时刊行也。不谓翼善一碑誵讹互异不得已而兼存之。所谓余生也晚。前不见古人。后不见来者。惟有多闻阙疑已耳。古今伪碑甚多。世之谱牒造端恒有之。具戒衲子有是事乎。昔之天皇．天王。今之永慈．普慈。并载为是。知我罪我。我何畏焉)。

　　水心月江觉净禅师

　　苏之沈氏子。十五岁。往从古拙芟染。参岘山宗不契。后见东明旵和尚。亲依最久○一日问旵如何是祖师西来意。旵曰。你那里去来。师进前曲躬曰。那里去来。旵便喝。师亦喝。旵便打○成化己亥正月十九日。戒饬徒众。说偈而逝(东明旵嗣已上三人)。

　　邵武君峰大阐慧通禅师

　　建宁邵氏子。参雪骨中禅师。一夕有省。即说偈曰。手把清风斧。毗卢顶豁开。三千诸佛祖。一串穿将来。旦诣丈室求见。中曰。还我舌头来。师复说偈曰。坐断恒沙界。全心一物无。浮云都散尽。独耀一轮孤。中印可之。后住君峰○弘治十四年。二月十七日。集众说偈曰。人生七十古来稀。更添一岁也希奇。若问老僧何处去。处空独露笑嘻嘻。沐浴更衣。趺坐而逝(天界中嗣)。

　　金陵高座古溪觉澄禅师

　　蔚州人。从云中天晖昶芟染。阅大藏。历五寒暑。于大慧录中无字话染指。参投子琦禅师。言下机契。亲炙久之。得尽其旨。隐于固始之南山有年。后住金陵高座。结制小参。三条椽下座堆堆。把定身心若死灰。拨出炉中些子火。惊天动地一声雷。还有不惜眉毛者么。良入乃曰。有时三世诸佛。与火炉说法。觅火和烟得。有时火炉说法。三世诸佛谛听。担泉带月归。于斯会得。芥子纳须弥也得。须弥纳芥子也得。正眼观来。两个火炉。三世诸佛。结住于青州布衫。一粒芥子。百亿须弥。收归于云门胡饼。两堂云水。穿又穿不得。咬又咬不得。大众正当恁么时。毕竟作么生。还会么。眉间拶出金刚𦦨。露柱灯笼尽放光○成化癸巳八月九日。沐浴更衣。集众诀别。端坐而逝。少顷众泣。师复开目慰众曰。不须如是。复瞑目(投子琦嗣)。

　　襄阳大云兴禅师

　　久侍楚山琦和尚。一日琦出郡归。众途迎。琦曰。我不曾下山。亦未尝出郡。且道甚处去来。师曰。大众久立。请和尚回寺。琦曰。那里是寺。师曰。钟声响得好。琦呵呵大笑。师便礼拜。后琦付偈曰。躬自西州定宗旨。亲从投子付袈裟。他年出世提纲要。不立孤危是作家(投子琦嗣)。

　　𣵠州金山宝禅师

　　参楚山琦和尚。琦问曰。面南看北斗。且道明甚么边事。师曰。和尚合取口好。琦曰。未在。师曰。瞒别人即得。琦曰。如何是透关眼。师振声一喝。琦曰。向上一机。又作么生。师曰。青天日卓午。琦曰。未梦见在。师曰。木童拈玉线。石女度金针。琦曰。转身一句。速道速道。师曰。雨添山色秀。风来竹影移。琦拈拄杖。师便喝。拂袖而出。琦曰。放汝三十棒。师转身作礼曰。谢和尚慈悲。琦曰。子虽有滔天之浪。且无湛水之波。师俯首默然。琦深肯之(投子琦嗣)。

　　唐安湛渊奫禅师

　　参楚山幻叟琦和尚。亲依最久。一日入室次。琦问如何是至理一言。师曰。有口说不得。琦曰。松风流水。为什么却说得。师曰。为渠无口。琦曰。你道他说些什么。师曰。和尚适来问甚么。琦曰。祇如绝音响处。还有说也无。师曰。有则灼然有。只是闻不及。琦曰。闻即且置。你道他说个甚么。师乃竖起拳头。琦曰。还有闻得及者么。师以手指香炉曰。是渠却闻得。琦曰。因甚渠却闻得。师曰。为渠有耳。琦曰。汝亦有两耳。为甚闻不得。师曰。虽然闻不得。瞒他一点不得。琦曰。放汝三十棒。师便礼拜(投子琦嗣)。

　　石经海珠祖意禅师

　　掩关次。一日楚山琦和尚。至关前。击门一下曰。请关中主相见。师敛手鞠躬而立。琦曰。赵州无字作么生。师曰。只为婆心切。肝胆向人倾。琦曰。不涉有无时如何。师曰。某甲到者里却不会。琦曰。待汝出关。与汝一顿。师曰。某甲即今亦不在关内。琦指关门曰。争柰者个何。师便喝。琦曰。天气炎蒸。善加保护。师便礼拜(投子琦嗣)。

　　长松大心真源禅师

　　三池张氏子。谒楚山琦。问曰。从上佛祖。言不及处。行不到处。请师直指。琦拈拄杖曰。聻。师便喝。琦便打。师又喝。琦又打。师便礼拜。一日室中侍立次。琦曰。向父母未生前道一句来。师曰。道不得。琦曰。因甚道不得。师曰。他没口。琦曰。又道没口。师曰。谢师答话(投子琦嗣)。

　　松藩大悲崇善一天智中禅师

　　彭县人。体貌奇异。年十二。从月光受业。具戒后。居松藩。一日楚山琦和尚过其庐。师述悟由。琦曰。如何是无字意。师曰。出匣吹毛剑。寒光射斗牛。琦曰。赵州因甚道无。师曰。波斯嚼冰雪。不觉齿牙寒。琦曰。拈过有无。如何凑泊。师曰。夜深谁把手。同共御街游。琦曰。向上奇特一句作么生。师曰。秋夜家家月。春来处处花。一双清白眼。何用撒泥沙。琦即印可之(投子琦嗣)。

　　石经豁堂祖裕禅师

　　成都巨氏子。久从楚山琦游。一日琦阅经次。师诣前曰。和尚看底是什么。琦便喝曰。你道是什么聻。师亦喝。琦举起经曰。百千三昧。无量妙义。皆从者一卷经流出。且道者一卷经。从甚么处来。师弹指一下。琦便休去(投子琦嗣)。

　　三池月光常慧禅师

　　简州李氏子。参楚山琦。琦曰。久闻上座尝览大藏是否。师曰。和尚莫谤某甲好。琦曰。白底是纸。黑底是墨。毕竟如何是经。师曰。和尚莫要不本分。琦曰。作么生是不本分底道理。师曰。经聻。琦曰。似即似。是即未是。师便礼拜(投子琦嗣)。

　　中溪隐山昌云禅师

　　参楚山琦。琦问汝名甚么。师曰。昌云。琦曰。号聻。师曰。隐山。琦曰。云在山中隐。如何又出山。师曰。只因夜来鹤。带过岭头关。琦曰。或为霖雨时如何。师曰。遍润寰区。琦曰。忽被猛风吹散时如何。师曰。依旧青天白日。琦呵呵大笑(投子琦嗣)。

　　翠微悟空禅师

　　关西人。久依楚山。一日入室次。琦问踏翻大地无寸土。彻底穷源事若何。师曰。有星皆拱北。无水不朝东。琦曰。还假履践功用也无。师曰。履践则不无。功用即不可得。琦曰。只个不可得处。亦不可得。子又作么。师拟进语。琦震威一喝。师曰。恩大难酬。便礼拜(投子琦嗣)。

　　圭庵祖玠侍者

　　一日病次。琦往视。值心上座来。琦顾师问曰。如何是心。师曰。开口不容情。琦曰。未在。师返顾心曰。何不礼拜和尚。心便就礼一拜。琦休去。后病革。有痛苦声。琦曰。平日得力句。到者时节。还用得着么。师点首。琦曰。既用得着。又叫唤作么。师曰。痛则叫。痒则笑。琦曰。只如三寸气断。向何处安身立命。师曰。雨过天晴。青山依旧。琦曰。从今别后。再得相见否。师曰。旷劫不违。今何有间。琦曰。恁么则子不曾病耶。师曰。病与不病。总不相干。琦复执其手曰。者是甚么。师便合掌曰。某当行矣。振身端坐而逝(投子琦嗣共十二人)。

　　五台显通大巍净伦禅师

　　云南康氏子。古庭坚和尚居浮山。师往叩。室中机契。后住显通○上堂。无孔铁锤当面掷。黑漆昆仑拦路坐。莫有挨拶得入。拈弄得出底出来道看。僧问如何是台山境。师曰。不是天晴。便是下雨。曰如何是境中人。师曰。金刚窟里万菩萨。曰未审寻常所说何法。师曰。清风吹幽松。近听声愈好。问如何是佛法的的大意。师曰。今年调雨水。农家好春麦。问如何是祖师西来意。师曰。待饭仙山转身即向汝道。乃曰。拈砒霜作醍醐。亦曾有也。撒珍珠如瓦砾。谁个不然。开眼上树。特地丧全身。梦升兜率。也是扬家丑。未动情思转魔女。尽成菩提宝器。不劳腕力指娑婆。便为妙喜净邦。长水浚岳积而来。琅瑘觉冰消而去。信脚踏翻琉璃阱。等闲击碎珊瑚枝○上堂。三圣震威一喝。正法眼里撒沙。南泉白刃高挥。古佛家风扫土。何必不必。探竿岂在人手。湘南潭北。塔样脱体持来。不萌枝上放春回。烈𦦨堆中飞片雪。有斯作略。可谓其人。谁家井底无天。到处波心有月○冬至示众。五顶琼瑶堆。千松珠玉枝。尽台山泉石烟云。飞楼涌殿。总是文殊一只智眼真光。是汝诸人常在于其中。经行及坐卧。还知从不曾动着渠一茎眉毛么。若也与么见得。便尔摄大千于毫端。广尘沙于法界。其或未然。切忌东卜西卜。老僧为汝诸人真实告报。今朝冬至一阳生。珍重○示众。山高海阔。月朗风清。松苍石白。夏暑冬寒。如是历历分明。一一成现。且道衲僧分上。成得个甚么边事。莫有道得者么。不妨出来道看。若无。老僧自道去也。拈拄杖。便下座○示众。演祖道有则奇特因缘。举似诸人。欲说又被说碍。不说又被不说碍。大小演祖。大似灵龟曳尾。一言既落人耳如何讳得。老僧也有一则奇特因缘。索性举似大方。令他倚门傍户者。一个个壁立千仞。便下座○示众。老僧者里也不说东村李大郎太俭。也不说西社王二姊太奢。也不会安角呼兔。也不会添足画蛇。早起一盂白粥。午后一碗清茶。谁管他陈年烂葛藤。冷地开华。展两手曰。汝等诸人。来者里讨甚么干木查。师有山居吟。无事山房门不开。土阶春雨绿生苔。此心将谓无人委。幽鸟一声何处来(古庭坚嗣)。

　　夷峰宁禅师

　　参大冈月溪澄和尚。久而彻证。澄付以偈曰。祖祖无法付。人人本自有。汝证无授法。无前亦无后(藏本缵续后二句云汝受无付法急着传于后○月溪澄嗣)。

　　杭州天真毒峰本善禅师

　　祖贯凤阳吴氏。父宦游广东雷阳而生。年十七出家。初遇源明和尚。示无字话。师当下便能领解。举似明。明曰。我二十年看个无字。如蚊子上铁牛。子才学做工夫。便有许知见。复曰。观子根器。有异于人。切莫途中被人哄去作长老。误汝大事。师蒙诲。即发愿一味拍盲做工夫。自誓此生。以悟为期。慕无际道风。入川参叩。会际蒙召赴京。遂掩关不设卧具。惟置小凳。昏重并去凳。一日闻钟声有省。说偈曰。沉沉寂寂绝施为。触着无端吼似雷。动地一声消息尽。髑髅粉碎梦初回。再往谒际。适际迁化。遂求证于月溪澄和尚。言下有契。后澄遣书。召师付嘱。师适因事他出。澄临委息。命送衣拂。师得法住山。凡四十余载○成化初。掩关石屋。后住天真。僧问如何是和尚家风。师曰。前江潮急鱼行涩。后岭峰高鸟泊难○僧请益高峰和尚示众曰。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活。能纵能夺。若人检点得出。一生参学事毕。未审是那一句。师曰。待汝悟即向汝道。僧曰。不会。师曰。不见道。你有拄杖子。我与你拄杖子。你无拄杖子。我夺却你拄杖子。普说略曰。宝剑全提日用中。高挥大抹肯从容。卷兮魂胆迎风丧。舒也髑髅遍地横。万死万生浑不顾。一枪一骑便收功。赵州性命分明也。血刃参天不露锋。以拂子拂一拂。虚空廓彻无消息。万里无云天汉碧。拶得须弥入藕丝。弥勒释迦齐叫屈。倒骑铁马逐西风。惊得泥牛从海出。诸仁者。若作奇特会。孤负己灵。不作奇特会。抱赃叫屈。且作么生会。解藏天下于天下。始见林梢挂角羊○壬寅示寂于天真。塔于本山之岗(月溪澄嗣)。

　　五台普济孤月净澄禅师

　　西河张氏子。首参月溪澄和尚。令看赵州无字话。三日有省。澄异之。复入蜀谒广福。福问大死底人。却活时如何。师曰。眉毛眼上横。鼻孔大头垂。曰如何是无字意。师曰。风行草偃。水到渠成。曰大地平沉。虚空粉碎。汝向何处安身立命。师曰。云消山岳露。日出海天清○天顺改元。还清凉。代王延诣内掖。问道尊礼之。令旨建寺于华严谷。额曰普济○师住山后。尝有山居偈曰。寰中独许五台高。无位真人伴寂寥。一任诸方风浩浩。常空两眼视云霄○甘贫林下思悠悠。竹榻高眠石枕头。格外生涯随分定。都缘胸次略无求○自住丹崖绿水傍。了无荣辱与闲忙老僧不会还源旨。一任青山青又黄○深隐岩阿不记年。名缰利锁莫能牵。七斤衫子重联补。日炙风吹愈转鲜○飒飒春风和鸟哀。清音直到耳边来。炉烧柏子端然坐。对月残经又展开○后坐脱于本山(月溪澄嗣已上三人)。

　　凤阳槎山护国无用文全禅师

　　济南商河刘氏子。年十九。投灵岩祝发。初见月天。蒙示法要。次参别传有省入。传问虚空粉碎。大地平沉。汝在甚么处安身立命。师曰。昨夜泥牛吞浩月。今朝木马吐清风。传曰。一归何处聻。师曰。一自白牛归雪岭。直至如今不见踪。传颔之○复往金山谒无极。嘱师见宝月。月问有草鞋钱么。师曰。青山不露顶。月曰。如何是应物现形。师曰。孤光明月普天辉。万象森罗全体现○一日月入堂坐次。叫曰。寒寒。师便搬火炉向前。月曰。如何是火炉边事。师敲火炉三下。月微笑而出○入室次。月拈拄杖曰。者是拄杖子。且道主在甚么处。师夺拄杖掷地。叉手而立。月曰。看者汉。撞却拄杖子了也。师拂袖便出。后蒙印可。出世槎山。上堂。举古人道。扇子𨁝跳上三十三天。筑着帝释鼻孔。东海鲤鱼打一棒。雨似盆倾。且道意作么生。众无语。师云。不识匡庐真面目。都缘身在此山中○上堂。法不孤起。仗境方生。道本无言。因言显道。然虽如是。犹未是衲衣下事在。且道作么生是衲衣下事。僧问三乘即不问。直指事如何。师曰。双峰顶上鹤栖树。九龙山上鸟啼华。曰西来祖意蒙师指。东土相传事若何。师曰。岭上有风千古秀。涧边流水万年清。问如何是白水境。师曰。一片荒田堆四野。三间茅屋壮诸山。曰如何是境中人。师曰。白虎头边天子庙。黑龙潭上帝王基。曰人境两忘时如何。师曰。苏武不知青羝意。七郎常恨白鸦归。僧礼拜。师拍案下。下座(广善潭嗣)。

　　崇福大慧觉华禅师

　　维扬刘氏子。初见海舟有省。复参宝月于繁昌。遂蒙印证。住后上堂。举拂子。威音那畔。只是者个。如今目前。也只是者个。若唤作拂子。瞎却人天眼目。不唤作拂子。瞎却人天眼目。大众。毕竟唤作甚么。若也直下见得。便知迦叶微笑。二祖觅心。了不可得。绍如来传灯。续祖宗正脉。良久曰。千圣不能识。以拂子击香案一下(广善潭嗣已上二人)。

　　处州白云无量沧禅师

　　示众。二六时中。随话头而行。随话头而住。随话头而坐。随话头而卧。心如栗棘蓬相似。不被一切人我无明。五欲三毒之所吞啖。施为动静。通身是个疑团。疑来疑去。终日呆桩桩地。闻声见色。管取㘞地一声去在(颐庵真嗣)。

　　明州用刚宗软禅师

　　示众。大凡做工夫。只要起大疑情。不失正念。千疑万疑。祇是一疑。才有间断。即落空也。见汝等做工夫。未曾半月一月。打成一片。焉得不走作。果若真疑现前。撼摇不动。自然不怕惑乱。又不得起一念欢喜心。才有丝毫异念。即打作两橛。只管勇猛忿将去。终日如个死汉子相似。到者般时节。那怕瓮中走却鳖(和庵忠嗣)。

　　黔中正法雪光禅师

　　族赵氏。遍历诸方。凡五台峨眉普陀。诸名胜道场。及各祖开山处。无弗参访。至灵峰度夏。闻举严阳尊者问赵州公案。举似寂照。照曰。无功用处。正好用功。莫认些子光影。有误生平。复结冬于景德。一日于定中。闻岩瀑声触发。默举从上佛祖机缘。一一透得○参洁空通禅师。从头举似之。通曰。不见道。莫谓无心云是道。无心犹隔一重关。道了便入寝室。师自是茫无意绪。怀疑不决。一日见寒山子诗。吾心似秋月之句。凝滞顿释。得蒙印证○后庵居古山。示众。禅之一字。学者须真参实悟。才知其中平坦捷径。不可泛泛留心。或作或彻。须要死心用功。朝夕向三宝前。发大誓愿。起大精进。将古人留下许多葛藤公案。尽皆丢下。万万不可将平日见闻。增大我慢。障我光明。迟则十年二十年。速则弹指刹那。自然有个透脱处。直得千圣不传之秘。不异系珠衣里。顿护故物。自有一种真切受用处。即所谓踏破铁鞋无觅处得来全不费工夫者是也○师住古山。道风遐布。慈心接引。后学多增真实工夫。视师恩逾慈母。示疾之日。索笔书偈曰。如此而来。如此而去。欲叩真乘。如此而已。遗命脱化后。七日封龛。香云绕室。门下弟子及檀信千人。共睹掩龛。哀声震谷云(洁空通嗣)。

　　性空和尚

　　尝作显宗歌曰。达此宗。无今古。拶破虚空还自补。声色堆头妙觉场。放去收来无间阻。体中妙。夜半木人临镜照。波斯南岸嚼寒冰。塞北儿童街市闹。用中玄。石女吹笙碧树巅。赵州葫芦挂东壁。村中王老夜烧钱。玄中玄。妙中妙。宝丝网里斗明珠。须向暗中通一窍。海潮音。炽然说。师子筋琴弹白雪。两岸青山笑点头。百年狐兔形摧灭(雪峰瑞嗣)。

　　曹洞宗

　　南阳万安松庭子严禅师

　　河南缑氏县人。族姓樊。幼多疾病。父母许愿出家。九岁投少林霁云师披剃。十八受具。博通内外典。诗古文辞。不学而能。更递酬唱。下笔辄就。硕师钜儒。无不以法器期之。初参江月照。息庵让。皆有省发。后参淳拙才禅师。举前所得质之。才曰。子不闻蛊毒之家。水莫尝否。师曰。也须吞得入吐得出。始是好肚皮。才曰。苍天苍天。更添冤苦。师曰。谢和尚印可○复以参同契。宝镜三昧。反覆征辨。大豁疑碍。才曰。荷担大法。尽在子躬。遂付以衣法。有五乳峰头狮子子。光前耀后自超群之句。时南阳万安虚席。延师主之○洪武二年主少林。力田给众。偈曰。乱后归来自耨耘。生涯辛苦与谁论。昼拈块石驱山鸟。夜坐巢庵逐野豚。肠断秋风频击柝。目窥夜月以销魂。近来始识农夫苦。一饭仍思施主恩○僧问地藏栽田博饭。与和尚是同是别。师曰。阑干虽共倚。山色不同观。曰百丈开田说义。但展两手。意旨如何。师曰。虽然无语。其声如雷。曰和尚又作么生。师曰。昼拈块石驱山鸟。夜坐巢庵逐野豚○问岩头参洞山不肯洞山。嗣德山不肯德山。岩头有甚长处。师曰。若肯二师。则孤负二师也。曰他道洞山好佛。祇是无光。却是如何。师曰。赚杀一船人。问和尚升座。秦封槐因甚不来听法。师曰。你还见秦封槐么。阇黎若见。听他说法有分○僧问达磨面壁时如何。师曰。早是魔魅了也。曰如何得剿绝去。师曰。倒搓芒绳缚鬼子(杖人盛赞曰。参了江月照。却被松风吹。再谒息庵让。临机不见师。撞门淳拙铺。毒蛊能吞吐。苍天连叫冤。灵钥真风度。五乳狮子儿。哮吼超群去。岩头何过师。不肯洞德老。赚杀一船人。烟波谁解讨。秦槐不听法。面壁已遗殃。左搓个芒绳。秋草空断肠)○十三年冬。周王为国母慈孝皇后悼资冥福。命师升座说法。赐僧伽黎○后退老闲居。七十而化(香岩才嗣)。

　　佛岩稔禅师

　　上堂。英雄识英雄。豪杰喜豪杰。山僧非二者。一生友难结。独有七尺藤。相怜还相悦。夜来忽反目。要打我腰折。诸兄弟。你道他为何如此。谓我太把达磨心髓。为人都漏泄。今早他又求忏悔。只为爱我之深。却乃误了此秘诀。决然无人能辨别。山僧亦欲将他也拗折。岂不与彼成两橛。乃卓拄杖曰。依旧两生欢喜。闲非且抛撇(香岩才嗣)。

　　登封嵩山竹庵子忍禅师

　　邓州内乡王氏子。上堂。举法镫钦开堂曰。法镫本欲栖藏岩窦。养拙过时。柰缘先师有未了底公案。出来与他了却。僧遽问如何是先师未了底公案。镫便打曰。祖祢不了。殃及儿孙。曰过在什么处。镫曰。过在我殃及你。天童觉云。者僧若是个汉。出来便与掀倒禅床。不惟自己有出身之路。亦免见祖祢不了。殃及儿孙。师云。山僧则不然。今日若有问如何是不了底公案。拈拄杖便打云。狮子咬人。韩獹逐块(香岩才嗣)。

　　登封华严遇禅师

　　上堂。说到不如行到。行到不如忘套。如何得忘套去。靠拄杖曰。白云不约来青嶂。绿水无心弄碧蟾。下座(香岩才嗣)。

　　陕州熊耳登禅师

　　上堂。达磨皮鞋一只。不知是谁窃了去。尚有此话大行。莫道无可凭据。噫。若是一向恁么去。则今日使个全无些子兴趣。乃抛下一只鞋曰。者个还当得么。自笑曰。也祇要此话大行。下座(香岩才嗣)。

　　古蔡元禅师

　　小参。今夜不答话。僧出。师曰。讨棒吃的汉。有甚了期。僧曰。何不便棒。师曰。贼是小人。拈拄杖。便归方丈(香岩才嗣已上六人)。

　　天宁才禅师

　　上堂。山僧一生性急了弄成病。又因性急了弄去病。只因性急了多败阙。又因性急了多补阙。如今垂老急不得。却又不急不得。如何是好。仔细看来。事到头来不自由。汝等又作么生。卓拄杖。便下座(空相圭嗣)。

　　南阳维摩怀禅师

　　上堂。僧问文殊问疾时如何。师曰。掬水月在手。曰维摩独卧时如何。师曰。弄花香满衣。曰三十二菩萨。说不二门时如何。师曰。穿花蛱蝶深深见。曰维摩文殊。互相激扬时如何。师曰。点水蜻蜓款款飞。曰和尚是僧。如今却演俗诗。师曰。一滴水墨。两处成龙。曰和尚善读唐诗。师曰。我知汝不善读唐诗(空相圭嗣)。

　　雒阳天庆能禅师

　　示众。一人有庆。兆民赖之。杖子有幸。麟凤纷飞○僧问盲龟跛鳖时如何。师曰。好个堂堂老大随。草鞋覆却骨包皮(空相圭嗣)。

　　韶阳云门憨禅师

　　参空相圭。问一见便去时如何。圭曰。太卤莽生。师曰。深入堂奥时如何。圭曰。太穿凿生。师曰。恁么则节拍相应去也。圭命维那明窗下安排者杜撰衲子。维那曰。既是杜撰衲子。如何安排明窗。圭曰。你试杜撰看。那拟对。圭即逐出。师大笑。圭𢹂手亲送入客寮。后出世云门(空相圭嗣)。

　　陕州安国仁禅师

　　上堂。以手加额曰。日早晚也。侍者曰。老和尚照顾眉毛好。师曰善哉。照顾眉毛去。遂下座(空相圭嗣)。

　　大都天宁寿禅师

　　上堂。驴事未了。马事到来。茫茫大地。谁是放怀。阿呵呵。师去来。无根树子清风起。不待春回花自开(空相圭嗣)。

　　辽州定禅师

　　僧问如何是西来意。师曰。胡地冬抽笋。曰若遇客来时如何。师曰。你莫思量我。别甑炊香饭供养你。曰何以克当。师曰。茅屋粗疏。聊吃一顿。便打。曰深感盛款。师笑曰。小人偏捏怪(空相圭嗣)。

　　解州沿禅师

　　僧问。有一问犯尊讳时如何。师打曰。赏你一个大胆。曰沿门乞丐。是何行履。师又打曰。赏你一个小心。曰恁么则小出大遇也。师曰。合眼跳河(空相圭嗣)。

　　曜州显禅师

　　僧问打地和尚。被人撤去拐子时。如何只用口咬天。师曰。今日又咬者个顽皮汉。又问。彼门人因人问。便抛柴在锅中时如何。师曰。龙生金凤子。冲破碧琉璃(空相圭嗣已上九人)。

　　金陵灵谷洁庵正映禅师

　　抚州金溪洪氏子。幼入安仁三峰为沙弥。洪武丙寅。试经得度。谒灵谷巽中谦禅师。方入门。怀中香忽堕地。遂有省。谦命领维那。谦没。往天界参雪轩成公。轩命典藏。会泉州开元寺虚席。乃阄举奉敕入院日上堂。僧问法筵肇启。四众具瞻。皇恩佛恩。如何普报。师曰。甘露泉开流大地。曰报恩一句蒙师指。西来祖意若为宣。师曰。庭前石塔耸寒空。曰恁么则遍界不曾藏也。师曰。汝见个甚么。曰某甲终不敢自瞒。师曰。切莫眼花。问如何是和尚为人一句。师曰。兔角杖挑天上月。龟毛拂散海濵云。曰恁么则龙天胥庆。僧俗归仁去也。师曰。且合取口。僧礼拜。师乃曰。山僧蒙恩。点住此刹。亲蒙天语叮咛。付以清心洁己四字。此是传佛心印。亦是顺海明珠。既已顶戴南来。亦要普施大众。须知世法佛法。落霞与孤鹜齐飞。古佛今佛。秋水共长天一色。天心罔测。山益高而海益深。圣语难穷。天普盖而地普载。大众作么生会圣意去。莫是不染世尘么。莫是不贪法味么。莫是不饮无为酒。不坐涅槃床么。若恁么会。非则不非。是则未是。山僧今日不敢久秘。未免当堂指出去也。木人舞出法堂前。一任炎天飞白雪。下座(永乐元年朝京回福州诸山举住雪峰寺时殿宇老败师一举而新之人咸以为应雪峰再来之谶)○后卒于金陵灵谷。有语录名古镜三昧行世(灵谷谦嗣○祖派图以师嗣清远渭者非是盖误以报国谦为灵谷谦也)。

　　陕州熊耳松溪子定禅师

　　偃师马氏子。七岁礼古岩祝发。迨岩迁化。往参息庵。命师主藏。因白事次。言下豁然大悟。出世熊耳山○小参。宗门中事。号曰单传。一心之外。更无余法。祇为此土众生。好在言句中着脚。甘在道理中埋杀。于一心之法。转增迷闷。所以初祖西来。打破旧日窠臼。辟开别样乾坤。非是好奇立异。祇是见病与药。非为得已。如初祖一到少林。三缄其口。九年面壁。坐断一切枝叶。单提向上巴鼻。任你窥伺无门。钻研不入。者里不可以有言会。不可以无言会。不可向格内通。不可向格外通。直须忘情泯见。方可得其心髓。则诸佛之法印。列祖之慧命。无出于此。按一指而地转天旋。行一令而山崩海竭。又安用割截虚空。巧立门户。随波逐浪。别生枝节哉。今日许多禅和。不知务本。祇寻枝摘叶过日。不知有甚用处。如洞山玉线金针。大似花前弄影。临济三玄三要。无非醉后添杯。诸人还看得破么。良久曰。夜静水寒鱼不饵。满船空载月明归○师之勘辨学者。凛若秋霜烈日。随机应酬。如盘走珠。一日示寂。谓门弟子曰。吾世缘已毕。化时至矣。汝辈勿以世情眷恋。有乖道谊。末后一句。听吾分付。言讫。泊然而逝(天庆让嗣)。

　　舜都宗禅师

　　僧问如何是长老家风。师曰。饥餐铁钉饭。渴饮木札羹。曰作家到来。以此相待。遇着俗汉。又作么生。师便打曰。聊当点心(天庆让嗣)。

　　空杏伟禅师

　　僧问忽遇大虫时如何。师曰。还见大空小空么。僧作虎吼。师曰。者畜生𨁝跳作么。曰如何得不𨁝跳去。师曰。空杏门下无弱将(天庆让嗣)。

　　广平实禅师

　　僧问九蛮十八洞中。是甚么人教化得。师曰。拄杖子。曰他不会乡谈。师曰。独有此子伶俐。曰敢乞和尚借去为引导如何。师便打曰。他那肯与人作情面(天庆让嗣已上四人)。

　　续指月录卷十二
卍新纂续藏经第 84 册 No. 1579 续指月录


　　续指月录卷十三

　　六祖下二十九世

　　临济宗

　　杭州东明宝峰智瑄禅师

　　苏州吴江范氏子。在俗为木匠。因海舟和尚造塔院。斧伤自足。痛甚。索酒吃。舟闻之。往谓曰。适来范作头伤足犹可。假若斫去头。有千石酒与作头吃。作头能吃否。师恍然有警。遂求为僧。舟即与披剃。曰今日汝头落也。师曰。头虽落。好吃酒人。头不落也。乃充火头。一日负柴次。舟见曰。将荆棘作么。师曰。是柴。舟便呵呵大笑。师罔然无措。舟曰。是柴将去烧却。师起曰。和尚毕竟是甚么道理。故问我。我不能答。是日刻意参竟。不觉被火燎去眉毛。面如刀割。以镜照之。瞎然大悟。作偈曰。负薪和尚唤为棘。火𦦨烧眉面皮急。祖师妙旨镜中明。一鉴令人玄要得。乃呈于舟。舟便打。师夺拄杖曰。只条六尺竿。几年不用。今日又要重拈。舟大笑。师又呈偈曰。棒头着处血痕斑。笑里藏刀仔细看。若非英灵真汉子。死人吃棒舞喃喃。舟曰。即此偈语。可绍吾宗。果是从缘入者。永不退失。从疑得者。妙用随机。乃付偈曰。临济儿孙是狮子。一吼千山百兽死。今朝汝具爪牙威。也须万壑深山止。从此名闻遐迩。学者云集○一日天琦瑞参。师问甚处来。琦曰。北京。师曰。只在北京。为复别有去处。琦曰。随方潇洒。师曰。曾到四川么。琦曰。曾到。师曰。四川境界。与此间如何。琦曰。江山虽异。云月一般。师举起拳曰。四川还有者个么。琦曰。无。师曰。因甚却无。琦曰。非我境界。师曰。如何是汝境界。琦曰。诸佛不能识。谁敢强安名。师曰。汝岂不是着空。琦曰。终不向鬼窟里作活计。师曰。西天九十六种外道。汝是第一(石车乘拈曰宝峰应机绵密觌面活埋不是天琦和尚泊合失却一只眼虽然如是且如何是西天九十六种外道底第一良久云诸佛不能识谁敢强安名金粟恁么道却是黑豆换眼睛○法音𣽘曰𣽘上座仔细捡点将来三大老总不出九十六种外道内何故有舌无口)○琦拂袖便出。师以偈付曰。济山棒喝如轻触。杀活从教手眼亲。圣解凡情俱坐断。昙花犹放一枝新。时座下得法五人。琦居首焉○成化八年壬辰。十二月九日。师无疾而逝。全身塔于东明寺右(海舟慈嗣)。

　　庐山云溪碧峰智瑛禅师

　　少未读书。苦不识字。晚年信口成章。时多奇之。嘱门人智素偈曰。见彻娘生亲面目。从今保守者天真。爪牙养就峥[山*寧]日。哮吼一声百兽惊(海舟慈嗣已上二人)。

　　邵武君峰清祥上座

　　大阐问曰。何者是有。何者是无。有无都不计。后作么生。师曰。有即是生。无即是灭。有无都不计。非生亦非灭。故曰。佛性不生不灭。佛性即是自性。自性即是佛性。有无不计。独露真如自性。更无别说。有即是幻。无即是化。有无不计。非幻亦非化。是名离幻即觉。常觉不住。故曰真如妙心。有即是恶。无即是善。有无不计。非恶非善。生死永断。故曰菩提。故曰般若。故曰妙法。故曰妙心。故曰三世诸佛。故曰列代祖师心印。亦名自性圆通。倒去颠来。纵横自在。无坐无禅。无修无证。无定无乱。望师慈悲。证其虚幻。复呈偈曰。法性空无碍。平等观自在。截断两头机。是名超三界。阐曰。宜深保养。不宜速说(君峰通嗣)。

　　杭州径山天才英禅师

　　尝曰。默堂和尚。平地上涌起波涛。虚空敲出木楔。中毒气回来。刚道亲见宝月。不知瞎却多少人眼睛。呀。洎合饶舌(天宁宣嗣)。

　　金陵碧峰天通显禅师

　　玉芝问。碧峰寺里有如来。莫便是和尚否。师曰。上座还见么。曰纵见得。也是金屑落眼。师曰。这汉死来多少时。汝来为他乞命。转身归方丈。明日上堂。举古德云。打破大唐国。觅个不会佛法的也无。又曰。向南方走了一转。拄杖头上不曾拨着个会佛法的。此二句甚有誵讹。试为酬一语看。芝曰。前不遘村。后不迭店。曰未在。再道。曰不遇知音者。徒劳话岁寒。师复问曰。汝向南参。有何言句。试道看。芝举前悟道偈曰。湖光倚杖三千顷。山色开门五六峰。触目本来成现事。蒲团今不炼顽空。满目风光足起居。有谁平地别亲疏。纵令达磨传心诀。问着依然不识渠。师曰。非非。芝曰。云何非非。师曰。子不非非。恁人非非。梁皇达磨。两不见机。何劳折苇。又遣人追。古之今之。落人圈缋。曰如何得不落人圈缋。师打一掌。曰是落也。是不落也。芝闻师示。将平日所蕴。泮然冰释。即展谢去○师游西湖宗镜堂。升法座曰。此处正好说法。芝从傍唱曰。说法已竟。师便下座顾曰。何者是我说法处。芝曰。剑去久矣。师笑而颔之(东方裕嗣)。

　　杭州天目宝芳进禅师

　　参夷峰宁有省。付法偈曰。真性本无性。真法本无法。了知无法性。何处不通达○师临终。呼门人问曰。有水否。从者以汤进。师叱曰。水以取净。何用暖耶。汝等可易来。从者易水至。师𠻳口作梵呗声曰。生如水浊。死如水清。清浊无定。是个恁么。大喝一声而寂(夷峰宁嗣)。

　　荆州圆通梦庵懒牧湛觉禅师

　　长安曲江张氏子。幼慕禅悦。从蓝田秀芟染。矢志究明生死大事。朝夕孜孜。至于寝食俱废。一日有省。往见性空。求为决择。遂蒙印证○成化丙戌。开法圆通。上堂。选佛场草深三尺。空王殿浪卷千寻。圆通有一句子。囫囵吐不出。吐出不囫囵。若有人检点得出。许他具一双眼(性空法嗣)。

　　曹洞宗

　　西京少室凝然了改禅师

　　嵩阳金店任氏子。自龆龀系念空宗。依训公剃落。知有己躬下事。遂依止祖庭。廿岁纳僧服。初参月印于香山。涉历寒暑。鲜克契入。会松庭严禅师主天庆。师往依之。每以己事咨扣。举印示众。路逢死蛇莫打杀。无底篮子盛将归语。从此深明洞上宗旨。师乃问曰。这个莫是背触不得底意么。严曰。笑破山僧口。师闻罔措。严呵曰。你在鬼窟里讨甚么碗。师愈不安。一日严上堂曰。一言迥脱。独拔当时。师当下释然。举似严。严乃印可。归隐二祖庵○洪武二十三年。请主少室。上堂。祖师心印。不是有言。不是无言。不是有知。不是无知。岂可向言句下研穷。意识中揣度哉。昔日祖师初来。贩得久远滞货。无人承当。祇得九年面壁。后来二祖。却似痴猿捉月。来问安心。这老汉也是怜儿不觉丑。向他道将心来与汝安。二祖便承虚接响。唤作得髓。看来也好与三十棒。何故。才涉唇吻。便隔千山。诸人还会么。咄。山僧今日与么道。也好与三十棒○上堂。莫向言中取则。直须句外明宗。若能如是会。彻古彻今。自由自在。知么○师尝有山居诗曰。嵩山万丈绝跻攀。长夏松风尽日间。自笑鼻头双孔大。气通天地有无间○题石罗汉曰。岩头一尊石罗汉。藤作髭须向风战。千年从不化斋粮。身心如一无更换○趺坐山头数百秋。也无欢乐也无愁。纵然血浸齐腰雪。羡尔惟将一默酬○永乐庚子。无恙。忽召众叙别。说偈曰。寿年八十七。出息复入息。撒手威音外。绵绵与密密(五灯缵续作撒手威音前金乌叫天碧○杖人觉浪盛颂云香山月印再三捞还来松庭觅甚碗路逢死蛇盛将归卤莽却来弄担板笑裂山僧臭口门一言独㧞出行款久贩滞货捉月痴猿句外明　宗大虫纸裹得髓须教三十棒莫听千峰啼杜鹃)○师平日行止端庄。王侯敬仰。周蜀伊三藩。登山供养。厚赠珍贝。师泊如也(松庭岩嗣)。

　　续指月录卷十三
卍新纂续藏经第 84 册 No. 1579 续指月录


　　续指月录卷十四

　　六祖下三十世

　　临济宗

　　竟陵荆门天琦本瑞禅师

　　南昌钟陵人。父江堂。母徐氏。年二十。忽念色身无常。弃家远游。投荆门无说能剃发。能示万法归一。一归何处话。后遇高邮全首座。同往襄阳。途中偶闻妇人呼猪声。全曰。阿娘墙里唤哪哪。途路师僧会也么。拶破者些关棙子。娘娘依旧是婆婆。师矍然汗下。一日染病甚剧。有晖禅者勉师曰。病中工夫。切不可放过。昔大慧和尚。在径山患背疮。昼夜叫唤。或问和尚还有不痛底么。慧曰。有。曰作么生是不痛底。慧曰。痛杀人。痛杀人。师于言下豁然○又一日闻山鹿叫唤。会得日用之中。无不是底道理。复往蜀中谒楚山。问曰。某甲闲时看来。了然明白。及至临机。因何茫然。山曰。毫𨤲有差。天地悬隔。后游金陵。途中。忽然如从梦觉。从前所得。一场懡㦬。遂参宝峰瑄和尚于高峰。针芥相契。遂蒙印证○师一日对普照太初举云。不论向上三玄。要了末后一着。初云。如何是末后一着。师曰。风吹墙畔柳。日晒涧边榆。照云。青山低处见天阔。红藕开时闻水香。初作哕声云。正是弄嘴。师云。你作么生。初云。如人上墙百无计。师作哕声。起身归位(石车乘拈曰一哕声百无所计一哕声起身归位具眼的辨看)○示众曰。世间无法。出世间无法。会得者个无法。归家稳坐(笑岩宝别曰若会得者个无法且请上居门外○法音𣽘曰若会得者个无法三生六十劫何也大似傍若无人)○一日举金刚经灭度一切众生话。师云。先圣先贤。皆要绝后再苏。我即不然。何故。松之本翠。柏之本苍。去岁半斤。今年八两。且道还有绝之与苏。若能会得。始是欺君不得。若然不会。切莫造次(笑岩宝拈曰焭绝老人贵要图个本分不知翻成分外)○示众。祖师西来。不立文字。直指人心见性成佛。更无别法。若向者里知个落处。定也有分。慧也有分。宗也有分。教也有分。佛法世法。无可不可。腰缠十万贯。骑鹤上扬州。其或不然。定也不是。慧也不是。宗也不是。教也不是。盖为不识本心。名为狂妄。经云。虚妄浮心。多诸巧见。不能成就圆觉方便。诸佛诸祖。惟传一心。不传别法。汝等不达本心。便向外求。于妄心中。起妄功用。所谓如邀空华。欲结空果。纵经尘劫。只名有为。须知见性成佛。性乃不是见他人之性。佛乃不是成他人之佛。决定是汝诸人本有之性。与十方法界。秋毫不昧。人人本具。个个不无。但向二六时中。一一之处。回光返照。看是阿谁。不得执定。祇在一处。须是于一切处。大起疑情。将高就下。将错就错。一丝一毫。毋令放过。行时便看者行底是谁。住时便看者住底是谁。坐时便看者坐底是谁。卧时便看者卧底是谁。见色时。便看者见底是谁。闻声时。便看者闻底是谁。觉一触时。便看者觉底是谁。知一法时。便看者知底是谁。乃至语默动静。回头转脑。屙屎放尿。着衣吃饭。迎宾待客。周旋往返。一一返看。昼夜无疲。倘若一念忘了。便看者忘了底是谁。妄想起时。便看者妄想底是谁。你道不会。只者不会底又是阿谁。现今疑虑。你看者疑虑底又是阿谁。如是看来看去。不妨头头独露。法法全彰。万境不能侵。诸缘不能入。得失是非。都无缝罅。明暗色空。了无彼此。山河大地。日月星辰。尽圣尽凡。都卢祇是一个谁字。更无别念。上下无路。进退无门。山尽水穷。情消见绝。豁然爆地一声。方知非假他求。不是一番寒彻骨。争得梅花扑鼻香(宝峰瑄嗣)。

　　匡山天池林隐净庵智素禅师

　　东莱赵氏子。早年父母俱丧。年十五祝发。谒云溪瑛得旨。后住天池。上堂。体露金风光皎洁。一色明明无间歇。𦏪羊挂角觅无踪。海底蟾蜍吞却月○荆藩请住东山。上堂。在天天高。在地地厚。一毫端上。应时纳祐。此犹是者边事。且道那边事作么生。拊几曰。释迦睡重。弥勒起迟。下座(云溪瑛嗣)。

　　嘉兴东塔野翁晓禅师

　　无趣空参。每呈见解。师皆不诺。一日谓趣曰。我有一言。要与汝说。空耸耳而听。师但笑而不语。空再四恳请。师复笑。空始具威仪作礼。跽而哀恳。师乃曰。祖师西来。直指人心见性成佛。贵在直下体究。子若果信得及。可放下万缘。参个一归何处。空从此死心看话头。经三载。一日闻鸡鸣有省。诣师求证。师反覆征诘。后付衣拂。复示偈曰。非法非非法。非性非非性。非心非非心。付汝心法竟(宝芳进嗣)。

　　嘉兴天宁法舟道济禅师

　　郡之张氏子。年十八。猛省出家。父母难之。至二十一岁。投天宁为行者。祝发。参吉庵祚。庵门庭孤峻。师朝夕咨叩。一日闻磬声。豁然洞彻。庵印可之。未几长安觉王寺。请居第一座。室中秉拂。机用莫能凑泊○嘉靖初。住金陵安隐。僧问如何是安隐境。师曰。三山半落青天外。二水中分白鹭洲。曰如何是安隐家风。师曰。石虎山前斗。泥牛水底眠。僧曰。不会。师曰。用会作么○精严晚参。精严寺里撞钟。府谯楼上擂鼓。同时显大神通。穿透千门万户。大众还闻么。若道不闻。争柰钟鼓分明。人人有耳。若道闻。将甚么闻。即今鼓绝钟消。闻底事作么生。试道看。卓拄杖黄金自有黄金价。终不和沙卖与人○陆五台居士。问画前元有易不。师曰。若无。伏羲将甚么画。士曰。画后如何。师曰。元无一画。士曰。现有六十四卦。何得无言。师曰。莫著文字。士曰。请和尚离文字。发一爻看。师召居士。士应诺。师曰。者一爻从何处起(普明用拈云画前画后论有论无总与大易无涉直饶一唤一诺爻象分明也未是衲僧极则画前原有易否天宁者汉何不当头便唤五台待他应诺却好云元有易否陆公者里必然别有所入且免后来许多周遮○玉林琇颂云倒垣破屋住幽林彻后通前不掩门转北回南接影响可怜咫尺隔千层○一初元颂云羲皇殿上话庖氏夫子庭前毁仲尼共住都因不相识却教脑后击金椎)○士又问。至人无梦。何也。师曰。常人于现前虚幻。分别境界。不知全体是梦。认为实有。而以昏昧想心。系念神识。纷飞境界为梦。所谓梦寐俱梦。梦中复作梦也。至人于自心境界。如实而知。故于现前虚幻境界。妙用泠然。通彻无碍。而睡梦亦自明明而知。历历而觉。所谓寤寐一如者也。故至人无梦之说。非有无之无。乃是无梦无非梦。梦与非梦。一而已矣○士又问。梦里须臾。何以历涉万里。师弹指一下。曰千里万里。只在者里。问圣人有妄念不。师曰。无。曰既无妄念。何用兢兢业业。师曰。兢兢业业。故无妄也○问为政如何得无倦。师曰。荣辱得丧。毁誉是非。一切不管。但虚其心。行其所无事。则无倦矣○问终日吃饭。何故不曾咬着一粒米。师曰。吃饭底人。居士还曾见不○士问。四方上下有穷尽不。师曰。居士试返观自己心量有穷尽不。士良久曰。实无穷尽。师曰。世界亦然○士又问。地狱实有不。师曰。人作了恶。历历自知。虽经久远。忆持不忘。便是业境自心。明知自恶不能自释。便是法王心地不空。地狱实有。心若空了。地狱随空○示人偈曰。工夫不间四威仪。听板闻钟好下疑。打破未生时面目。好来炉畔受钳锤。道本无为岂属修。有修头上更安头。虚空若使重加柄。野草闲花正好愁。将谓衣中有宝珠。衣穿方信宝珠无。前年尚有无珠说。今日无珠说也无。内不寻思外不求。大千沙界一毫收。尘尘刹刹莲华藏。认着依然是外头。人人心上古弥陀。末法人中不信多。念念他方求佛法。不知念念是弥陀○后迁弁山。晚年复退归天宁。庚申秋示疾。或请说偈。师举手摇曳而逝(吉庵祚嗣)。

　　湖州天池月泉玉芝法聚禅师

　　嘉禾富氏子。儿时每藉地趺坐。折草念佛。人皆为其亲曰。此儿他日必为佛弟子。稍长。淹通经史。年十四。从资圣坚法师受业。芟染受具。矢志参学。夙夜匪懈○一日阅坛经有省。往谒吉庵祚。不契。复见法舟济。多所启发。偶会阳明王公于多士中。王拈袖中锁匙。问师见么。师曰。见。王复纳入袖中。曰见么。师曰。见。王曰。未在。师疑不决。一日闻僧举僧问大颠和尚。如何是见性。颠曰。见即是性。不觉释然一笑。述偈曰。湖光倚杖三千顷。山色开门五六峰。触目本来成现事。蒲团今不炼顽空○后往结制于漏泽之云峰。忽忆雪岩和尚。问高峰正睡着时。无梦无想。无见无闻。主人公在甚么处。便有见处。究未脱然。一日闻友人诵天通显禅师。碧峰寺里有如来之句。遂诣碧峰。才见。便问碧峰寺里有如来。莫便是和尚不。显曰。上座还见么。师曰。总见也是金屑落眼。显曰。者汉死去多少时。汝来为他乞命。便归方丈。次日显上堂。举古德曰。打破大唐国。觅个不会佛法底也无。又曰。向南方走了一转。拄杖头不曾拨着一个会佛法底。此二语。甚有誵讹。试为酬一语看。师曰。前不构村。后不迭店。显曰。未在更道。师曰。不遇知音者。徒劳话岁寒。显曰。有甚得力句。试举看。师遂呈二偈。显曰。未免落人圈䙡。师曰。如何得不落人圈䙡。显便掌曰。是落不落。师豁然大悟。平昔所蕴。皆冰释。已而侍显过杭。游南屏。至宗镜堂。显登座曰。此处正好说法。师曰。说法已竟显便下座。顾师问曰。何者是我所说底法。师曰。剑去久矣。显颔之。遂蒙印可。后归隐天池。衲子日臻。遂成丛席○示众。至道无为。非有为无以造其深。绝学无学。非力学无以臻其极。譬犹玉之在璞。珠之在渊。非剖凿探求。终无以获。故雪山苦行六年。少林壁观九载。以至断臂求法。腰石负舂。赵州三十年。不杂用心。香林四十年。方成一片。孜孜矻矻。废寝忘餐。惟欲究明大事。者皆参禅学道之榜样也。柰兹禅林秋暮。法道荒凉。逐妄随邪。无复自振。惟知粥饭现成。不愧虚消信施。或游心异学。肆志便聪。或穿凿机缘。驰求义解。是皆唐丧光阴。徒增业识。如舍父穷子。飘转无据。可胜叹哉。若是英灵汉。直须于生死岸头。猛着精彩。一念纯真。纤尘不立。如遇怨敌。单刀直入。不顾危亡。如堕深井。念念无他。但求出路。若能具如是深心。管取到家有日在○僧问金躯初降。九龙吐水。圣诞重逢。未审有何祥瑞。师曰。金凤衔华呈瑞彩。锦莺翻调奏新篁。曰周行指顾示真机。今日如何露消息。师拈拄杖曰。拄杖子。上透三十三天。筑着帝释鼻孔。下透十八重地狱。击破阎罗王顶门。俯应群机。万象森罗咸稽首宣扬般若。大地山河侧耳听。僧曰。恁么则昔时灵鹫。今日天池。师曰。一道神光辉宇宙。莫将今古较疏亲。便下座○陆五台居士。问东土一千七百善知识。即今总在什么处。师指庭树鸣蝉曰。者里也有一个。士曰。声响便是么。师曰。唤作声响。即蹉过也。士又指石问曰。无情说法。只如者个作么说得。师曰。居士唤者个作什么。士曰。石头。师曰。又道说不得○师于嘉靖癸丑。五月十九日示寂(天通显嗣)。

　　建宁双峰古音净琴禅师

　　本郡建阳蔡氏子。自幼卓荦不羁。每叹曰。世间有求皆苦。不如早觅个出身处。年二十五。从东峰祝发。初见大阐。无所启发。次谒性空关主。一日见座下尊宿静晃阅古梅语录。中有僧上方丈曰。某有个入处。梅便打出。僧又进方丈。梅复打出。晃笑曰。者僧实有悟处。只是大法未明耳。师聆晃语。便起身设礼。求示入道旨要。晃曰。佛性虽人人本有。若不以智慧攻化。只名凡夫。今欲成办此事。直须尽扫葛藤枝蔓。只将一句无义味话头。自疑自问。自逼自拶。不肯求人说破。不肯依义穿凿。决要命根顿断。亲证亲悟。如此昼三夜三。迫勒将去。年深月久。忽然心华发明。如云开见日。古人公案。一一洞了。始知无禅可参。无佛可做。头头上了。物物上通。如人到家。不问路也。师蒙示诲。即死心研究。看万法归一。一归何处话。复过滇南参寿堂。抵鸡鸣滩。忽然大悟。泊见寿堂。针芥相投。即承记莂。归隐双峰○正德壬申。迁瑞岩。示众。学道人当截断诸缘。屏息杂念。单提本参话头。于行住坐卧。苦乐逆顺。一切时中。不得忘失。凡静中所见。善恶境缘。皆由不正思惟。但只瞑目静坐。心不精采。意顺境流。半梦半醒。或贪静境。致见种种境界。若是正因衲子做工夫。当睡便睡。一觉便醒。起来抖擞精神。摩娑两眼。咬定牙关。捏紧拳头。专心正念。切切偲偲。疑来疑去。到水穷山尽时节。忽然疑团迸散。顿见自己一段本地风光。非从外得。到者个时节。才名入门得地。更要求明眼宗匠。决择不可便休。一法不明。直须辨明。一理不通。直须通透。假使悟后不能通达化门。古人谓之坐在百尺竿头。不能至于一切智海。悬崖撒手。自肯承当。绝后再苏。欺君不得。珍重(寿堂松嗣)。

　　杭州径山万松慧林禅师

　　郡之仁和沈氏子。从天目平舒。获闻心要。后游金陵。闻僧诵丹霞禅师上堂语。遂大彻。时伏牛空幻觉禅师寓广德。师往谒。呈所见。即蒙印可。后往径山。一日辞众。书偈曰。七十六年。萍踪何倚。本无去来。应缘而已。书毕而逝(金台觉嗣)。

　　曹洞宗

　　西京嵩山万寿俱空契斌禅师

　　平阳垣曲人。族姓王。从重兴院无相法师剃染。久而参方。谒凝然改禅师于嵩山。求示心要。改曰。你向达摩未西来时道一句看。师无以对。心甚疑之。一日睹秦封槐。豁然契悟。径往丈室。拟举似间。改遽谓之曰。契斌参得禅也。师便喝。改曰。喝作么。师曰。和尚何得以赃诬人。然曰。赵州勘破婆子。婆子败阙在甚么处。师曰。一对无孔铁锤。然曰。赵州意又作么生。师曰。荆棘林中。重加陷阱。然曰。石头书亦不通。信亦不达。是何意旨。师曰。千里同风。然曰。青原垂足。又作么生。师曰。祸事祸事。然曰。洞上一宗。密在尔躬矣○景泰四年。主祖庭。僧问如何是空劫已前事。师曰。乌龟向火(愚庵盂云料掉没交涉且道过在主家宾家者里明得方许你会空劫已前底事如或不明且看乌龟向火○龙唐柱云恁么举扬还当得空劫已前事么天色稍晚各自归堂参取好)○问如何是正中偏。师曰。夜半乌鸡带雪眠。曰如何是偏中正。师曰。老翁抱着石乌龟。曰如何是正中来。师曰。出匣吹毛寒逼天。曰如何是兼中至。师曰。公孙舞剑难思议。曰如何是兼中到。师曰。黑狗银蹄无处讨。曰五位既蒙师指示。少林直指事如何。师曰。沙里无油。麦中有面○僧问如何是君。师曰。谁能窥测九重深。曰如何是臣。师曰。万里山河点墨痕。曰如何是君向臣。师曰。宝殿光含万化新。曰如何是臣奉君。师曰。玉阶仙仗龙颜近。曰如何是君臣道合。师曰。端拱无为天下平。曰向上还有事也无。师曰。阇黎珍重始得。僧礼拜。师微笑曰。山僧今日不着便。下座○景泰壬申。师示寂。塔于少林之西坞(凝然改嗣)。

　　续指月录卷十四
卍新纂续藏经第 84 册 No. 1579 续指月录


　　续指月录卷十五

　　六祖下三十一世

　　临济宗

　　随州龙泉无闻绝学正聪禅师

　　邵武光泽人。族姓奚。母吴氏。髫年出家。二十受具。习止观唯识论。一日有宿衲诘师曰。大通智胜佛。十劫坐道场。佛法不现前。不得成佛道。其意云何。师依文答之。宿讥诃而去。师从此激励。疑情顿发。坐卧不安。经六载。一日闻马嘶大悟。遂往见天琦瑞和尚。才礼拜。瑞便打。师曰。某甲适来草草。触忤和尚。瑞曰。老僧今日被上座勘破。师曰。和尚是在世忘世。在念忘念。某甲岂能勘破。瑞曰。在世忘世是如何。师曰。了物非物。曰在念忘念是如何。师曰。于心无心。曰心物俱忘时如何。师曰。华山高突太行峨。瑞颔之。遂蒙印可○住后。上堂。举僧问云门。如何是一代时教。门曰。对一说。龙泉则不然。若有问山僧。如何是一代时教。劈脊便打。曰合取狗口○僧问如何是本来面目。师曰。石香亭。曰便恁么去时如何。师曰。丧却了也(笑岩宝拈云放去较危收来太速颂曰古云峰顶人难觑偶被风吹映夕霞百鸟未归天已晚夜深依旧宿芦花○石车乘拈云聪和尚虽则不负来机和盘托出柰者僧依语生解若问山僧如何是本来面目劈脊便打待者僧云恁么去时如何复打云十万八千且道与古人相去多少试简点看)○僧问今朝四月八日。天下丛林皆庆如来降诞。未审如来何处降生。师于几上画圆相示之。僧无语。(笑岩宝[仁-二+(?/下)]僧作礼云尽界普瞻)○师一日忽遁去。不知所之。门人踪迹久而不得。越二年。师复归山。七月朔夕。师谓众曰。因心不了又游方。吴越山川路渺汒。拄杖一条担日月。龙泉寺里话偏长。偈毕。以拄杖掷地。趺坐而逝(天琦瑞嗣)。

　　沔州古岩济禅师

　　中年目盲。僧笑岩宝参。师问何处所来。宝曰。亲从关子岭来。师曰。无闻老兄好么。岩曰好。师曰。如何见得好。岩曰。老来康健。师曰。争见得康健。岩曰。着衣吃饭。坐卧经行。师曰。与么则不出常情。岩曰。要且常情莫测。师仰面大笑。翌日岩入室。师曰。岭头老兄。先师尝许他。悟处见骨。只是太朴无博学。岩曰。和尚博学乎。师曰。老僧亦非博学。岩曰。恁么则一同也。师曰。亦有不同处。岩曰。如何是不同处。师曰。他有眼我无眼。岩曰。和尚若无眼。争见得无无博学。师又大笑。嘱曰。子器非凡。宜深根固蒂。广作利益。非汝而谁。惜吾衰老。不及见矣。岩拜谢而去(天琦瑞嗣)。

　　伏牛际庵大休实禅师

　　新郑李氏子。幼婴疾苦。甫数岁。父母虑其不育。命投宝珠受业。年二十。访老宿古心。示万法归一。一归何处话。寻入火场。打三有省。述偈曰。法身本无相。法相本来空。会得者消息。处处显家风○后往谒天琦瑞和尚。途中遇天真月印二禅客。同至关子岭。琦问你三人一路么。师曰。虽然一路。来处不同。琦曰。如何是你本来面目。师便珍重。琦曰。未在更道。师便喝。琦曰。父母未生前。喝个甚么。师无语而出。自后数呈伎俩。琦皆不诺○一日侍琦于承天。琦问曰。藏身处。没踪迹。没踪迹处莫藏身。你作么生会。师曰。当堂不正坐。那赴两头机。琦为助喜○住后升座。须弥作舞。海水腾波。龙象交参。人天共聚。大地山河。同宣妙句。三贤十圣。共证菩提。眉藏宝剑起寒光。袖隐金锤行正令。明杀活。显金机。举拂子。还有明眼衲僧。不顾危亡。向前一肩担荷得么。便下座○僧笑岩宝参。问如何是祖师西来意。师竖起拂子。宝曰。此外更有指示也无。师掷下拂子。宝便礼拜。复叙问。参关子岭话。师曰。怪道亲见作家来。宝便喝。少顷。师又问曰。我那老兄别来四十年。未知今日鼻孔如何。宝曰。与和尚鼻孔一般。师曰。上座还见老僧鼻孔么。宝曰。见。师曰。向甚么处见。宝曰。两眼下。口门上。师曰。有秘密句。曾向上座道么。宝曰。曾道。师曰。试举看。宝曰。合取臭口。师拈拂子。宝便喝。拂袖而出(天琦瑞嗣已上三人)。

　　襄阳大觉圆禅师

　　汉川人。仪貌丰硕。声如洪钟。参叩净庵。默契。庵付偈曰。一枝正法眼。列祖递传来。付汝待时至。馨香遍九垓。师受嘱后。隐居襄西○僧笑岩宝同爽庵参谒。求依侍。师曰。上座错了也。老拙平生温饱自适。别无所长。爽曰。某生死事大。语未竟。师约而笑曰。老拙亦有生死。何独尔有。宝曰。某恨晚进。多无恒志。和尚岂拒人哉。师曰。出家儿。本自无为无事。尔等特来。反无事生事。少间。辞不获已。方少允曰。与么则粥饭自办始得○师方便莫测。最恶时机不淳诚者。一日室中以数则因缘问宝。皆许可。乃曰。老僧以一则烂熟底因缘问你。昔外道问佛。不问有言。不问无言。世尊良久。外道大悟。师曰。问既不涉有无。良久亦是闲名。正恁么时。外道悟个什么。宝拟进语。师遽以手掩其口曰。止止。犹更挂唇齿在。宝乃释然。曰可谓东土衲僧。不及西天外道。占偈呈曰。自笑当年画模则。几番红了几番黑。如今谢主老还乡。那管平生得未得。师称赏之。曰奇哉斯人。是从上果地中语也。宝侍四阅月。师一日无病而终。预前呼宝叙平生为僧始末毕。乃曰。今作沙门者。皆是波旬之徒。如来之仇仇。何止虎皮羊质而然也。重嘱宝曰。当念从上付嘱之重。子切勿易为人师。他日法门莫大之幸。不在吾多嘱也。语毕。正午瞑然而逝。茶毗建塔毕。宝乃辞行(天池素嗣)。

　　嘉兴无趣如空禅师

　　本郡施氏子。幼慕宗乘。留心体究。同法舟济参访数载。后见野翁晓和尚。彻法源底○尝掩关禅定。一日启关。示众曰。自结玄关自活埋。自吾闭也自吾开。一拳打破玄关窍。放出从前者汉来○元宵示众。画角声中荐得。观音未是作家。彩灯影里知归。室利谩夸好手。恁么告报与诸人。也须笑破虚空口。若也未瞥然。再看鳌山颠倒走○参。小参众立定。师喝一喝曰。祸出私门。便归方丈○示众。举修多罗教曰。以思惟心。测度如来。圆觉境界。如将萤火烧须弥山。师曰。我且问你诸人。如来境界。既是测度不得底。毕竟如何合煞。喝一喝。还见教意么。便下座○示众云。言前荐得已天涯。句下承当路转赊。一击铁围如粉碎。云天空阔雁行斜○除夕示众。时穷何似日穷好。月若穷来岁亦然。三十六旬穷过了。东村王老夜烧钱。老汉并无一物。应个时节因缘。拈拄杖。只有者个无穷无尽。历劫经年。今夜随时送去。免教涉蔓相牵。掷下拄杖。历劫得来今断送。拍双空手接新年○示众。佛是众生屋里了事人。众生是佛屋里不了事汉。若要一样。但佛与众生。一时放却。则无了无不了。卓拄杖。但于事上通无事。见色闻声不用聋。○端阳示众。佳节端阳。何曾顶约。五月五日。年年撞着。风摇蒲剑碧楞楞。日照榴华红灼灼。道在时节因缘。岂论正法末法向来着意驰求。通身是草。今日信手拈来。无不是药。竖拂子。大众且道此药治甚么病。击拂子。不但老维摩。药王药上。也吃一帖○示众。豁开顶门眼。照彻大千界。既作法中王。于法得自在○师一夕湖边步月。适遇一僧。师曰。明月与清风。水天同一色。人人在个中。只是出不得。僧曰。打草惊蛇作么。师曰。上座又作么生。僧曰。看脚下。师大笑曰。将谓胡须赤。更有赤须胡○万历己卯仲冬。师谓门人性冲曰。来岁中秋五六之间吾行矣。子宜知庚辰八月十六日。冲以前期而至。师示微疾。集众说偈曰。生来死去空花。死去生来一梦。皮囊付与丙丁公。白骨断桥随众。阿呵呵。明月清风吟弄(佛日方曰皮囊既付丙丁白骨交归断桥毕竟将甚么风甚么弄月良久云为见烟霞生背因知星月绕檐楹)○语毕。端坐而逝。世寿九十(野翁晓嗣)。

　　随州七尖大休宗隆禅师

　　青州益都贾氏子。依郡之石佛剃发。寓成都北寺为典座。出街挑水。忽然有省。作偈曰。大地山河体性空。那分行走与西东。偶然撞着无私句。万水千山总一同。就河南乾明寺无尽室中盘桓。针芥相投。印以偈曰。道高不假修。德重事理周。一枝正法眼。付与隆大休○出住随州七尖峰。垂三关语以示学者。曰吹毛宝剑。被石人持去。挂在万仞峰头。四壁无路。如何取得。有一如意珠。被木人擎来。抛向大海波中。不假舟航。如何觅得。尽大地是个火坑烧却了也。唯有一茎眉毛在。未审是何人见得○师在茄园茄瓜次。僧问如何是西来意。师指茄曰。黄瓜茄子。僧不契。再问。师曰。莫劳叨。黄瓜茄子。僧终不契。下山。别参一尊宿。宿曰。你在何处来。僧曰。七尖峰来。曰大休有何言句。僧举前语。尊宿合掌曰。真大慈悲○嘉靖二十一年十一月八日。集众。书偈曰。三际握来一拄杖。十方原是旧袈裟。泥牛石虎知消息。踏破虚空便到家。置笔。端坐而逝(石门海嗣)。

　　嘉兴胥山云谷法会禅师

　　本郡嘉善怀氏子。九岁芟染。于大云寺出家。习瑜伽教。年十七。潜投天宁。时法舟济禅师方闭关。屡䇿发之。一日问。师曰。圆觉经云。四大分离。今者妄身当在何处。师闻之猛省。却立巷侧。至四更不动。济呼与语。未契。未几。被本寺追回锁禁。越二年复出。至阳羡见古林。教参一归何处。续入吉庵会下。庵问曰。汝参话头时中。丝毫无不间否。师曰。不能。曰如此却是虚播光阴。师曰。杂念渐消。本念渐熟。或非虚度。庵曰。有消有长。尽属代谢。非究竟法(汰如何法师补读高僧传云。师年二十受具。修天台小止观。往郡之天宁问所修何时于法舟济公。公曰。夫学以悟心为主。止观之要不离身心气息。何能脱然。子之所修流于下乘矣。因示以旨要。师力究之。一日受食。食尽而不知。碗忽堕地。猛然有省。恍如梦觉。公与印可)○师游留都。止天界毗卢阁。闭关时。觉胸中有月照寒潭之状。越三载。报恩诸老。迎于三藏殿。朝盂暮榻。萧然适也。自谓足矣。偶有道者。被褐访之。师因呈所见。道者诃曰。脱得见尽。一切皆是平常。汝所得。自以为极玄极妙。不知皆是鬼窟中作活计。师拟进语。者厉声喝曰。汝道平常是甚么。玄妙是甚么。不告姓名。拂衣而去。师因大省。二十年所得。消释都尽。又三年。北游燕。与遍融白云相切磋。回南都。五台陆公等。送住栖霞。结庵于天开岩○大洲赵公至栖霞。听法师讲楞严。自谓洞悉关窍。及入庵见师恍然丧其所得。问曰。师熟楞严耶。师曰。不会。赵叹曰。真楞严矣○念庵罗公。荆川唐公。慕谒。罗问曰。如何是祖师西来意。师曰。我者里无此赀。临别语罗曰。性海非遥。法流常注。才有拟议。便隔万山。荆川踊跃称快。师曰。公勿便快活。兹事取不得。舍不得。若谓面前皆是。即执妄为真。若欲向上寻求。又是拨波觅水。唐拜之曰。不至栖霞。几虚此生○复游吴。了凡袁公访师。师示以宗旨。袁闻之洒然(补续高僧传云。了凡袁公未第时。参师于山中对坐之。昼夜不瞑目。师问曰。公何无妄念。公曰。我推我命无科第子嗣分。故安心委命无他妄想耳。师曰。我将以公为豪杰。乃一凡夫耳。圣人云。命由自作。福由己求。造化岂能拘人耶。乃委示以改过积德唯心立命之旨。公依教奉行。竟登进士有子嗣焉)○师复游金台。旋归栖霞。乡僧多潜奔之。袁复访师。师问汝来作么。曰专求佛。师曰。丹霞云。佛之一字。吾不喜闻。有所驰求。尽属妄想。袁曰。我本是佛。求即无求。师摇首曰。未在。袁曰。长安无别路。曰然则任汝胡行。曰终不向师觅路。师曰。究竟如何。曰栖霞岭上草青青。师休去○明年。了凡邀师归嘉善之大云。建立禅庑。禅道为之中兴(憨山清禅师为沙弥时侍师弥谨。一日请曰说者为某甲寿不长柰何。师曰。寿夭乃生死法。参禅乃了生死法。若一念不生。则思神觑不破。造化何能拘之耶。第患不明道眼耳。清将北行。师言诫之曰。古人行脚单为提明己躬下事。尔当思他日何以见父母师友。即慎毋虚费草鞋钱也。　达观可禅师参方时。同平泉陆公思庵徐公谒师叩华严宗旨。师发挥法界圆融之妙。皆叹未曾有。禅道草昧于时复有起色)○僧问如何是祖师意。师曰。有水皆含月。无山不起云曰莫更有奇特否。师曰。不得将龟作鳖○万历戊辰冬。主三陈庵禅会。乙亥正月三日。起行香遍阅僧房。告众曰。此地清净。吾可观化。明日遂端坐而逝。世寿七十五。塔于大云之右(天宁济嗣)。

　　嘉兴精严东溪方泽禅师

　　郡之嘉善人。族姓任。首谒法舟济禅师于天宁。一日室中举龙潭见天皇公案。至何处不指示心要。言下有省。行蒙印可。解制秉拂。佛法虽遍。一切世间。而未尝有丝毫透漏。作么生结。虽未尝有丝毫透漏。亦未尝有丝毫囊藏。又作么生解。故知百丈大师。曲引初机。为此方便诳諕之辞。其实莫能结。莫能解也。设使有个孟八郎汉出来道。我能向百丈大师。结不得处。一结结断。直使天下衲僧。忘前失后。求出无门。亦能向百丈大师。解不得处。一解解开。直使天下衲僧。七狼八藉。窜身无地。却甚奇特。诸上座。彼既丈夫。我能不尔。良久击拂子一下。曰吽(天宁济嗣已上二人)。

　　浮峰普恩上座

　　山阴金氏子。十岁出家。至年十九。忽念生死事大。奋志寻师。初至大悲叩无际首座。示以心生则种种法生之语。师当下有所契入。有偈曰。返本还源便到家。亦无玄妙可称夸。湛然一片真如性。迷失皆因一念差。复见法舟济于天宁。呈所见。舟可之。又谒万松休于鸟石峰。松问何来。师曰。天宁。松曰。有何言句。师举前话。松曰。不是不是。师曰。天宁道是。和尚如何道不是。松曰。天宁则是。我则不是。师疑不决。后参玉芝聚禅师。复举前话。聚曰。是与不是。未出常情。二俱吃棒有分。师曰。如何是出常情句。聚与一掌。师当下豁然。平昔碍膺。一时融释。聚曰。汝既如是。当善护持。复以偈嘱曰。莫学支流辨浊清。是非尽处出常情。铁鞭击碎珊瑚月。会看东山水上行(天池聚嗣)。

　　建宁斗峰天真道觉禅师

　　本郡建安张氏子。看万法归一。一归何处话。久而有省。占偈曰。一手拍兮一手鼓。无位真人出格舞。口中唱出无腔歌。三千诸佛同一母。往见古音求证。音称赏之(双峰琴嗣)。

　　曹洞宗

　　西京定国无方可从禅师

　　雒阳许氏子。礼福先芘峰剃落。初参龙潭顺。超化宗。入室请益。稍有契入。后参俱空斌禅师。斌问子参何人来。师曰。少室山前风悄然。斌曰。因甚一花开五叶。师曰。没孔铁锤百杂碎。斌曰。掠虚头作么。师曰。某甲祇见尽天下。祇解掠实。无一人能掠虚者。斌曰。不打自招也。师曰。老和尚惯用底。不妨勘破(杖人盛云龙潭未见龙超化却将化空里打个筋斗来诈明道士铁锤堕天下掠实无掠卢不打自招笑杀渠惯用老人今勘破何妨收拾者蛮驴末后关还透过百丈甘为野狐九峰不肯首座果能平地生波许你家中稳坐)○斌以绵密阃奥。重加煅炼。偶捡传灯。见天衣以行者五人。俱召实上座因缘。师当下密契五位奥旨。遂承印记。隐于郏鄏定国寺○示众。佛祖宗乘。本无言说。但此段家风。非从外得。须七处征心。八还辨见。方得到家稳当。不涉程途。汝知九峰不肯首座。百丈堕在狐窝。足见得人为难。而得理为尤难。如上多方。切须珍重。成化十九年。壬寅六月示寂。塔于少室(万寿斌嗣)。

　　续指月录卷十五
卍新纂续藏经第 84 册 No. 1579 续指月录


　　续指月录卷十六

　　六祖下三十二世

　　临济宗

　　北京柳巷月心笑岩德宝禅师

　　金台之世族也。父吴门。母丁氏。早失恃怙。弱冠偶之讲席。听华严大疏。至十地品云。世尊因中。曾作金转轮王。时有乞者。来化国城妻子。头目手足。内外布施。王作念言。我今若不施与。向后百年。一旦空废。全无少益。反招悭吝过失不若施与。空我所有。益我功德。师闻之不觉身心廓然。叹曰。古今同一幻梦中。遂决志出家。缠绊岁余。就于本境广惠禅林。礼大寂能公披缁祝发。明年受具。朝参夕叩。虽深信知有。不肯自休。务期亲证。遍谒大川月舟古春古拙诸老宿。后至关子岭。参无闻聪和尚。问十圣三贤。已全圣智。如何道不明斯旨。聪乃厉声曰。十圣三贤汝已知。如何是斯旨。速道速道。师连下十数转语。皆不契。遂发愤。寝食俱废。一日𢹂篮到涧边洗菜。一茎菜叶。堕水旋转捉不住。忽有省。提篮喜跃而归。聪立檐下。问是甚么。师曰。一篮菜。聪曰。何不别道。师曰。请和尚别问来。至晚入室。聪举玄沙敢保老兄未彻话。师曰。贼入空室。聪曰。者则公案。不得草草。师喝一喝。拂袖便出○复往见济庵古岩大觉诸尊宿。皆器重之○后上关子岭。再参聪和尚。一日雨寒。聪命烘炉。乃问人人有个本来父母。子之父母。今在何处。师曰。一火焚之。曰恁么则子无父母耶。曰有则有。只是佛眼觑不见。曰子还见么。曰某亦不见。曰子何亦不见。曰若见则非真父母。聪曰。善哉。师遂呈一偈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明呈似师。聪阅之甚喜曰。如是如是。只此一偈。堪绍吾宗。即说偈曰。汝心即我心。我心本无心。无心同佛心。佛心非我心(木陈忞颂云水里拾来火里烧出头天外自消遥翻思未会机前著有一豪兮是一豪○牧云门颂云千山历尽草鞋穿任运腾腾度好年平实商量田地稳灵山慧命一丝悬○箬庵问颂云一茎菜叶忽随流喜跃归来尽底酬父母遍身红烂地瞎驴端许振宗猷)○复曰。佛如转轮王。佛法如王命。佛子竖法幢。能令邪作正。嘱曰。汝谛受持。遇缘熟者。智愚皆度。续佛慧命。须待其人。师蒙记莂。复侍聪年余。乃礼辞去。后底金陵寓静海牛首高座等处。数载。复还金台。初居圆通。次迁南寺鹿苑慈光善果诸刹○端阳上堂。举大慧和尚上堂曰。今朝又是五月五。大鬼拍手小鬼舞。蓦然撞着桃符神。两手捶胸叫冤苦。师曰。大慧老汉。大似少个禁方。向青天白日。见神见鬼。笑岩则不然。今朝正是五月五。云从龙兮风从虎。山僧要与现前诸大圣凡赌个赌。信手拈来百草头。甜者甜兮苦者苦。拈拄杖。蓦然突出者一条。穿过从上诸佛祖。是你现前诸人百样具有。为甚么只少者一个。忽有个见义勇为底。愤愤地向前道。和尚且莫压良为贱。若论者一个。敢道人人不欠分毫。放下拄杖曰。汝宛不知。何妨矢上更加尖。堆上重添土○上堂。男儿固奋冲天志。莫若从头放下来。直把髑髅枯死尽。仍教死眼豁然开○上堂。举南岳让和尚。一日问众曰。道一为人说法也未。曰已为众说法了也。尚曰。总未见人通个消息来。乃密遣一僧去探。嘱曰。待渠上堂时。便出问作么生。看渠有何言句。可记将来。僧往一如所教。马祖曰。自从何乱后。三十年不少盐酱。僧回举似。尚深肯之师曰。山僧者里三十年不曾见个盐酱。汝等在者里讨什么碗。以拄杖一时趁散○上堂。当门一只箭。来者看方便。拟进问如何。穿过髑髅面○上堂。拈拄杖曰。有么有么。时有僧出作礼。师劈脊便打。曰多口作么。曰。某甲一言也未。何为多口。师复打曰。再犯不容(汉月藏拈云俊则太煞俊未免着忙在颂曰不须宾主会来亲占得神机绝法人雪夜梅花［颔］春早满园香草未知新)○僧问一言道尽。更不容其言时如何。师云。武陵溪畔杜䳌语。十里桃花血满红(远庵僼颂云武陵溪畔杜鹃鸣万语千言无别声回首若知归去好天涯游子尽回程○旅庵月颂云谁家桃李斗芳妍杜宇声声唤客还曾踏武陵溪畔路洞中春色异人间○天岸升颂云辞穷理尽舌头干海底珊瑚撑着月杜鹃声里落花红多少阿师全漏泄)○上堂。趣庭露湿阶苔滑。行道藤牵山径迷。禅者多询真祖意。夜来𢹂履独归西。拈杖指云。看看看。祖师又越山门而来也。唤行童与我即便逐出。良久云。是你诸人分上。着这等闲。家具不得○僧问如何是和尚昔年获益事。师以拂子倒悬视僧云。会么。僧云。某甲巳识和尚做处也。师曰。你道荆州黄四娘礼佛。求个什么。僧无对。师乃打出(石车乘拈云僧问获益师拂倒悬彼此分明谁知末后一拶如堕万仞深坑至今起不得召大众云还救得么莫道贼过张弓好○云巅持云黄四娘礼佛毕竟求个甚么乃吁一声曰空中鸟迹原无见叶上风声若有闻)○僧参。问从上千七百老冻侬。某甲今日一串穿来。献与和尚。伏请判断。时门外忽闻犬吠。师遽顾侍者。看是什么客来。侍者出问话。僧罔措。师曰。上座适才问什么。僧拟重举。师与连棒打出○僧问如何是文殊普见三昧。师曰。死人眼。曰如何是观音普闻三昧。师曰。死人耳。曰如何是一言道尽底句。师曰。死人口○一僧请益金刚经为人轻贱话。师曰。汝有疑否。僧曰。有疑。师曰。有疑则为人轻贱。无疑则应堕恶道。僧沉吟。师曰。会么。僧曰。不会。师曰。把出你不会底来看。僧曰。不会教某甲把出个什么。师曰。汝之罪业。划然消矣。僧欢喜礼谢而去○问玄沙不出岭。保寿不渡河。落第几机。师曰。总落第二机。曰如何是第一机。师曰。玄沙不出岭。保寿不渡河。曰毕竟得个什么。师曰。灼然。毕竟得个什么。问如何是夺人不夺境。师曰。一文钱。一个大烧饼。曰如何是夺境不夺人。师曰。吃在肚里了。当下欣欣。曰如何是人境两俱夺。师曰。你无一文钱。也只甘受饿。曰如何是人境俱不夺。师曰。云门胡饼金牛饭。空腹而来满腹归○僧问祖意教意。是同是别。师曰。柳影横塘鱼上树。槐阴罩地马登枝。僧曰。与么则形影两分。曲直自显去也。师曰。未曾饱食庐陵米。徒把蒲团认作天○僧参。问承闻诸佛出世。为一大事因缘。请问和尚如何是大事因缘。师曰。着衣吃饭。屙屎放尿僧不肯。不礼拜而出。师唤回。示以偈曰。诸佛出于世。唯为大因缘。屙屎并放尿。饥餐困打眠。目前紧急事。人只欲上天。谈玄共说妙。遭罪复输钱。僧惭惶作礼而去○一日有两官人游山。入门哦曰。茂松修竹。回顾见师。便问如何是道人家风。师曰。茂松修竹。曰有何旨趣。师曰。自家观不足。留与客来看○有士人阅师净土偈。乃问佛说是经。则有六方诸佛。出广长舌相作证。今吾师说偈。有何殊证。师曰。居士舌头亦不短。又问何为不思议功德。师曰。前街人唤犬。后巷骂猫儿。又问老师今年高寿了。师曰。论年不见个荤腥。作么不槁瘦了○僧问处处入法界。念念见遮那。如何是遮那。师曰。净地不须屙。举赵州和尚问投子。大死底人。却活时如何。投子曰。不许夜行。投明须到。师颂曰。三十六物都灰烬。只遗一双枯眼睛。置向九衢深夜后。无光明处作光明○举世尊拈华公案颂曰。师资妙契芥投针。似海如山无处寻。石火光中曾着眼。始知佛祖不传心○举经题[米-木+八]字颂曰。黑白未分已堕遍。那堪拟议费钻研。西干此土诸贤圣。鼻孔撩天总被穿○示座主偈曰。荷锄到处卖工夫。三两文钱足可图。锄得他家田地净。自家田地尽荒芜○示僧。法中幽趣眼中医。向上玄机境上尘。黑漆桶边箍子断。太平国内自由人。静坐寒岩此病难。男儿争肯自相瞒。转身一步无多子。始信尘含法界宽○师尝室中垂语曰。佛未出世。祖未西来。元无佛法世法之名。迥出黑山鬼窟一句。作么生道○又曰。佛既出世。祖已西来。佛法世法。相为建立。不犯化门。道将一句来○又曰。佛生凡圣对待之门。世法佛法。名言强立。总拈过一边。衲僧本分一句。试道将来○又曰。寻常间语言问答甚平易。甚不思议。刚被人问个如何是汝本有底佛性。为甚么却反眼竖口哑○又曰。既为佛子。志阶佛地。因甚一个佛字。最不喜闻○师晚年退居京城柳巷。于万历辛巳正月十六日示寂。奉全身塔于小西门外(无闻聪嗣)。

　　台山龙树宝应禅师

　　一日晨兴。睹明星有省。述偈曰。日出东山。月沈西嶂。昨日今朝。曾无两样(天琦瑞下大川洪嗣)。

　　台山楚峰和尚

　　独居秘魔崖。十余载。木食涧饮。人不堪其忧。师恬如也。一日闻火爆声。豁然大悟。占偈曰。眼睛突出死柴头。赫赫神光照四洲。触处现成人不委。几回春去又逢秋(大川洪嗣)。

　　玉堂和尚

　　僧问如何是道。师曰。看脚下。曰如何行履。师曰。蓦直去(大川洪嗣已上三人)。

　　苏州车溪无幻古湛性冲禅师

　　秀水张氏子。初以俗相谒无趣。遂有所契。寻弃家从趣芟染。趣一日问师曰。径山颂三玄三要曰。彻骨彻髓道一句。三玄三要绝遮护。此二句中。山僧欲取一句为法。你道取那一句好。师曰。和尚适才问那一句。趣瞋目叱曰。得恁无记性。师曰。祇为和尚彻骨彻髓。趣曰。不然。为汝一人即得。争柰大众何。师曰。取即不辞。孤负先圣。丧我后人。趣曰。如是如是○师往径山结茅。集无趣语录。一日归觐。趣曰。一向作得些什么事。师曰。某甲买得段田。收得原本契书。请和尚佥押。即将集本呈上。趣接得展看曰。者是我底。你底聻。师曰。和尚不得搀行夺市。趣便将集本掷下。师便趋出。少顷呈偈。趣曰。者是你作底么。师曰。某甲鼓粥饭气。若谓有所作。孤负和尚不少。趣点首(金明进云我若作敬畏待云请和尚佥押便乃垂下一足他更如何但云念子远来且坐吃茶不特不负来机要且主宾有礼若作径山待云者个是我底你底聻遽好与一掌何故大丈夫捋虎须未为分外○古林如云我若作径山待道者个是我底你底聻便与作礼云今日念和尚老大○天峰性颂云相逢各自展家风祖业儿孙用不穷大海无涯恣跃鲤长空万里纵飞鸿)○住后示众。三界唯心。万法唯识。卓拄杖。昨宵时雨滴空阶。一片绿苔俱打湿○示众。大道体宽。长空绝迹。按下云头。别通消息。同生同死。风行草偃。且道把住为人好。放行为人好。乾坤一合地胡饼。日月两轮天气毬○示众。明明百草头。明明祖师意。笑杀老庞公。至今犹瞌睡。鲁祖见人便面壁。不解寒温。秘魔走到便擎叉。全无礼义。南山鳖鼻。不若死鳅。西院镊刀。浑如钝锯。且道大悲如何为人。轮王总未抛三寸。遍界先闻刀斧声○浴佛上堂。毗篮园里曾呈丑。古佛堂前又露形。不是日光三昧力。如何洗得你身清。大众。释迦老子。今日诞生。未审此时。还曾落地也未。一僧出曰。落地了也。师曰。你见甚么人说。僧无语。师曰。杓卜听虚声。僧问清虚之理。毕竟无身时如何。师曰。道者合如是。曰向上更有事也无。师曰。雪隐鹭鸶飞始见。柳藏鹦鹉语方知。问和尚百年后。向甚么处去。师曰。千株松下。百草头边○师烧火次。僧问如何是自在天真佛。师曰。与我般一束柴来。僧肩柴至。又问。师曰。者奴子好恶也不识。便打(介庵进颂云大富须还长者家天然随处有生涯可怜不识寰中宝错过真金在赤沙○牧公谦颂云脚下鱼行总不知因怜𪂶𪂶亦何痴几多负义忘恩者徒有双双两道眉)○僧问如何是最上一乘。师曰。藤穿篾缚。曰意旨如何。师曰。三十年后○僧参。师问何处来。曰庐山。师曰。古人道。不向庐山寻落处。象王鼻孔漫撩天。如何是庐山落处。曰请和尚尊重。师便低头休去○示念佛偈。发心念佛循公道。念念无私佛即灵。念到公私俱不现。唯心唯佛更何论。念佛休论闲与忙。时时无间始相当。一声唤醒慈悲主。刹刹尘尘是净邦。真心念佛锦添华。功德难量等海沙。大处显然全体现。同名同号更无差○火爆偈。团圞无缝罅。绵密不通风。一点无明发。分身刹土中○示人。动口全抛一片心。拟思量处不知音。百千年外看家话。倒腹倾肠说与君。起念求心心既念。顿然无念念无心。九重之内常为主。彻古该今不动尊。尽心竭力作工夫。内外推寻实总无。正恁么时无计可。忽闻村内一声歌。即心即佛隔皮言。非佛非心亦是权。端的要知真实处。直须吐尽野狐涎○师庵居二十余载。万历庚戌。受径山请。不数月疾作。仍返车溪。辛亥冬示寂。茶毗塔于径山(无趣空嗣)。

　　嘉兴祇园古卓性虚禅师

　　系籍儒门。潜心释典。屡困场屋。遂礼无趣祝发。力参数载。见红日触身有省。四方来者。多就师咨决○许司马以名刹相延。师力辞之。万历乙卯九月晦日。谓众曰。我将行矣。乃说偈曰。好去了。好去了。无生路上人知少。他年再有相逢日。大众修行须及早。呵呵。寂然而逝(无趣空嗣已上二人)。

　　曹洞宗

　　嵩山万寿月舟文载禅师

　　别号虚白。北畿通州人。世系蔚州广宁王氏祖才。从太宗靖内难。官至武德将军。父清。早无子。尝礼广济白庵空禅师受戒。发愿曰。若生子。必命出家。一夜清梦老僧入室而师生。童时或结草为庵。或聚沙为塔。或塑泥为像。撮土为香。采花为供。戏作种种佛事。人皆异之。九岁入乡较。读书辄了了。年十三。父以夙愿语之。师欣然。遂礼白庵落发。年二十。诣杭纳具。北游掩关。因阅万松拈提古宿机缘。若面墙者。久之忽省。乃曰。曹洞宗风。大播天下。有织锦回文之妙。非针线细密。盘旋回互。不触当头者。不能与伊作主也。遂幡然出关。参无方从。问曰。某阅评唱。有言前露刃句里藏锋之妙。而大慧要劈碧岩之板。其过安在。方曰。祇这一片嵩山影石。老僧久欲推倒。争柰病久无力。子试为推。师拟议。方曰。推不倒在。及亲炙一年许。每呈语。方曰。驴年去。忽一日曰。山花开似锦。涧水湛如蓝。此岂不是大龙底转身句。方乃笑曰。这汉桶底脱也(百愚斯颂云春雨山花灿锦秋风落叶飞金夜静幽人得意猿啼旅客伤心咦等闲若不登高望争见东流海漾深○位中符颂云跳出葛藤窠窟里玉线金针定文理门外刹竿拈转时三十六峰齐立起)○正德改元主少林。示众。达摩西来。以一乘法。直指单传。令人见性成佛。至我少室如九鼎系于单丝。汝等诸人。趁色力康健。打办个事。直须努力。莫闲过日○师住祖席一十六载。后退老于三十六峰之云山深处○嘉靖甲申。师示寂。塔于少室祖茔。送葬之日。伊郑徽三府。积香如薪。四众云拥。霞光万丈。观者叹未曾有(无方从嗣)。

　　续指月录卷十六
卍新纂续藏经第 84 册 No. 1579 续指月录


　　续指月录卷十七

　　六祖下三十三世

　　临济宗

　　宜兴龙池幻有正传禅师

　　初号一心。溧阳李氏子。(师自述云)儿时体肥。性好捕鱼罗雀。靡所不为。八岁就乡塾。十二三肌瘦骨立。遂废业。偶为母看诵香山卷偈语。乃知发念持斋。十六岁。父母强与婚合。未几琴瑟不调。发心出家。又二年。病不戢。出家意始决。黎明起焚香。默对观音像前。誓曰。某若再近女身。此身当若何若何。其夜即遁去。后妇将产。父命使遍觅。终弗获。一日值父于途次。强归不就。仍以母疾笃候侍。归又一年。既殁。丧殡。乃辞父长往。入荆溪显亲寺。礼乐庵师剃染。示看父母未生前话。密自矢志曰。若不见性明心。决不将身倒睡。一夕闻琉璃灯华熚爆声有省。举似庵。庵颔之○后庵迁化。师直造神京。谒笑岩宝和尚。于观音庵。宝问上座何来。师曰。南方。宝曰。来此拟需何事。师曰。但乞和尚印证心地工夫。宝曰。若果识得心地。那更有工夫印证耶。师曰。虽然不得不举似过。宝曰。参堂去。师珍重便出。至晚入室。方具述所以。宝蓦踢出只履曰。向者里道一句看。遂把话头一时打断。懡㦬而出。通夕不寐。翌旦宝出方丈。见师犹伫立檐下。蓦唤上座。师回顾。宝翘一足作修罗障日月势。师不觉脱然悟旨(牧云门颂云两片唇皮正合开死蛇忽地触人来天明毒气方苏醒翘作修罗也怪哉○箬庵问颂云夜静灯花㖃一声琉璃殿上露全身巨灵分破华山色赤脚波斯绝路行○晦山显颂云闪电为人机自别晴空霹雳太孤危回头擉瞎顶门眼金锁玄关当下灰)○师后辞行。宝乃书曹溪正派源流付之。复赠一笠曰。覆之毋露圭角。师受嘱。出住台山秘魔岩寺。居十有三载。入京师寓普照。后住龙池○上堂。无上法王。有大陀罗尼门。名为圆觉。蓦竖拂子曰。会么。鹞子已飞天外去。呆翁犹向月边寻○上堂。一切法不有。一切法不无。若能如是会。水上按葫芦○佛诞上堂。今晨四月八日。是我释迦如来示生降诞之时。山僧忽然思量起来。二千五百余年已来。不知有多少路见不平之辈。务要别寻一个人来。与我释迦老子。比胜负。较优劣。殊不知我释迦如来。是何等一个面孔。汝诸人还知得我释迦如来。脚跟立地处么。还曾梦见我释迦如来顶相么。良久曰。举手拔南斗。回身倚北辰。出头天外看。谁是个般人。蓦竖拂子曰。云门大师来也。掷拂子。便下座○上堂。老僧者里。不问你久参晚进。贵要正知见。知见若正。了生死如反掌。大抵不落断常有无二乘偏见。更有甚么商量。若有僧问作么生是正知见。但向他道。老僧在你脚下。良久。喝一喝。下座○万历甲申。师讲演法华于秘魔岩寺。时有万融首座病目初愈。仍来座下。展本听经师方升座见之。言曰。且喜万融首座。病眼重开。幻人有赖。彼悚身起立云。不敢。师曰。且问汝。即今目前所睹境界。与向未病眼时。同耶异耶。对曰。无异。师曰。然。正古人所谓三十年前。见山是山。见水是水。及乎中间。有个入处。则见山不是山。见水不是水。老僧今日休歇得。见山依旧是山。见水依旧是水是也。师乃说经○上堂。师云。鄙人将谓今时佛法门头。没有可商量人。仔细检点。也有一个半个。有僧出问。谁是一个。师曰。即今如闹市街头。十字路边。盘膝坐地。哇哇叫化钱者是。又问谁是半个。曰即今认住客尘烦恼。确定以为主宰者是。或曰。若说佛法。原不曾许汝有商量处。乌用汝颠言倒语。有许多饶舌。师曰。我不怪你。虽然。说得尽是。你尽做得个脍子手。何也。任他佛头来。魔头来。狮子头。象头来。牛头。马头。人头。狗头。羊鱼头。鹅头。鸭头。既到汝案头上。一一尽汝破除。打发一边去。只恐汝把个死猫儿头。便不能破除得。打发不开去。于此打发得开去。才是好脍子手也。或曰。将那死猫儿头来着。师乃笑曰。果然。不识有人于斯。一似个无尾巴底大虫。且道顺毛还勒得伊么。有人于斯。一似个生铁掆子。有力者还拗得折伊么。果乃顺勒伊不得。拗折伊不得。只是有一人。摇头不肯。何也。第恐将个臭鹘突布衫。做了贴体衣。至死不肯脱。总有青州布衫。堆满世界也没用处。况今时善知识。都只要抱不哭底孩儿。不敢触着伊。动着伊。只怕退了伊底道心。又恐断绝往来了。不唯不我供养。反被伊生谤毁。作祸害。便不柰何。若是𢬵舍性命善知识则不然。饶他是生铁掆子。须要诱引伊一举。举到那半天里。没割杀处了。始撒手。待伊自放下来。务要跌折了他底。又饶他是个无尾巴大虫。先须掘个坑子。隐覆却。候待伊来陷入内。务要使伊跳不出去。直待伊计穷力尽时。且问他你还要活么。待伊颔首时。更曰且缓缓。直须教伊命根断如死灰了。这臭鹘突布衫。方得卸下。始可谓我救得这死汉了也。不然。这畜生还𨁝跳在。虽然。说得也好。只可惜今时末法世中。无这等一个知识。正所谓贤圣隐伏。遇而不遇也。怪伊说不得。呵呵。李孟曰。大夫问老师。修行多少年。方才得悟。师云。贫道修行未久。亦无悟处。虽然。贫道自持斋出家学道以来。不过四十余年。前二十年。止入得个信位。于昼夜十二时中。犹不知其饥饱。虽寒暑亦莫辨。后二十年但醒得一一病痛。不从外入。俱是自己心中所发。近日又僧得个欢喜处。始知得人人肚饥。都只是要饭吃。然又恰如人从半夜睡醒了。只顾东摸西摸。信手摸着了自己底鼻孔。不觉失声。呵呵一笑○有客问某等修行。当何用工。师提数珠曰。会么。客曰。会得。师反诘曰。汝作么生会。客曰。若恁掐着数珠念佛。有什么不会。师曰。未也。客云。若更有别说。某便不会矣。师举数珠掐曰。但恁么一粒一粒拨过去○又有客如前问。师反诘曰。汝拟修行。图个什么。客云。冀会道耳。师曰。果欲会道。直须放下。只要会道底念头。便是真用工处。若此用工。自当会道。客云。柰要会道。这一念放不下何。师曰。去。汝正闹在○屡有客问道于师。师或答。或不答。问尝闻有如来禅。有祖师禅。作么生甄别。师舒手班指数曰。余今年五十六岁矣。客曰。老师耳背那。傍有僧走过。师蓦扯住。问今日是八月十五否。僧答云。今日是十四。明日是也。师撒手对客云。唯这僧记得端的。又有问祖意教意。是同是别。师忽云。好打好打。客作色曰。何只言好打耶。师竖起拳云。不是拳头。定是巴掌。客揖之而去。客有再扣之。毕竟何以为道也。师乃从容谕之曰。道无方所。无有形名。指点伊不得。取舍伊不得。是非伊不得。向背伊不得。有无伊不得。增减伊不得。拣择伊不得。动静伊不得。好恶伊不得。逆顺伊不得。可否伊不得。进退伊不得。语默伊不得。思议伊不得。垢净伊不得。依倚伊不得。营为伊不得。对待伊不得。偏党伊不得。闲忙伊不得。前后伊不得。难易伊不得。始终伊不得。人我伊不得。亲疏伊不得。损益伊不得。寤寐伊不得。异同伊不得。男女伊不得。老少伊不得。得失伊不得。新故伊不得。迷悟伊不得。固必伊不得。高低伊不得。贵贱伊不得。果如是信得会得。则无往而非道也。客又曰。然则某意念不动时。还是道否。师蓦以手插向腰间。摸得个虱子掷向地云。阿哑阿哑。跌杀我耶跌杀我耶更休○有客问西来大意。师指古镜云。是这个。客曰。柰某不会何。师云。为汝未曾用工磨得。客曰。某作么生用工即得。师云。即目前古镜聻。复急索曰。还我西来大意来。客省曰。我会也。我会也。师云。会即不无。试说来。客乃指古镜曰。某既会矣。奚又止在是。师颔之○僧问九峰不肯首座因缘。师举拳示之曰。为伊不识这个。僧云。识得后如何。师云。石霜住持有分。僧又曰。闻毗陵孙太史亦曾问此。未知如何答伊。师曰。山僧但答为伊道眼未明耳。僧云。即如道眼明后。又作么生。师云。则不见有休去歇去在。僧再拟开口。师叱曰。去。汝不会我语(李长庚居士叙师语录后略云。余一日别师。师问余云。有何疑否。余举九峰不肯首座因缘。问毕竟明何事。师竖起拳头。余拟议。师曰。公不要开口。且细参去。越数年。传归荆溪。余再请益。师曰。向年举的公案记得否。余曰。和尚今日拳头在那里。师厉声曰。没有。余曰。和尚拳头失却。鼻孔原止半边。师遂变色转向面壁。余即出至阶下。闻师厉声曰。这个人放松了。不柰他何。且拿住索套儿。不由他三年五年不来寻我。余曰。和尚大机大用。只怕我承受不来。无何余转外籓。迄今为后序已越三十年矣。当日三年五年之语大负我师。不觉泣下云云)○僧问。如何是祖师西来意。师曰。屋北鹿独宿。僧曰。不会。师曰。溪西鸡齐啼(夹山豫云师翁答话虽则一椎两当未免令者僧分西着北不肖孙则不然今日或有问如何是祖师西来意但向道面临江水阔早晚看行舟更曰不会向道两岸芦花里清风引白鸥)○僧问。如何是奇特事。师曰。虾蟆捕大虫。僧曰。恁么则不奇特也。师曰。猫儿捉老鼠。僧礼拜。师便喝。僧曰。老和尚为甚么放某甲不过。师厉声曰。老僧有事。你且去(石车乘拈云龙池大开慈门手遣者僧争柰者僧不谙来机龙头蛇尾若当时待他道老僧有事你且去也与震威一喝可谓知恩有地何故只因渔父引始见浪头高○天笠珍颂云万仞龙门透者难金鳞拟跃点波澜电雷相送重烧尾腥血空流石上斑)○居士访师次。举僧问云门。如何是诸佛出身处。门曰。东山水上行。问师意作么生。师曰。无孔笛。几人解吹。士曰。弟子试问和尚得否。师曰得。士曰。如何是诸佛出身处。师曰西河火里坐○士大夫从师游。师每举门前冷落车马稀。老大嫁作商人妇二语。罕有契者○有山居偈曰。五峰云顶古文殊。尽日跏趺总笑余。半点苦寒禁不得。踌躇未了又踌躇○万历甲寅二月十二日示寂。先一日有僧自台山来。师与剧谈宿昔。抵暮索浴。众察师意。恳请遗训。师举所带帽者三。众无语。师抚膝奄然而逝。建塔于本山之麓(笑岩宝嗣)。

　　南阳灵谷昙芝禅师

　　参笑岩宝。问古人道打破镜来相见。既打破镜。拟向甚么处相见。宝曰。惭愧杀人。师忽有省。顿领厥旨。遂忘礼拜。舞蹈而出。服勤数载。宝付以偈曰。微笑拈花第一机。相传八八未知非。今将从上非非法。分付贤英力荷归(笑岩宝嗣)。

　　五台瑞峰三际广通禅师

　　久侍笑岩。室中机契。付以偈曰。一念不生诸数灭。万机休罢十方空。界空数灭沤澄海。诸佛众生影现中。后居台山。僧无明经参。问曰。某于古德机缘。尚有疑处。乞师指示。师曰。试举看。经曰。临济大师道。佛法无多子。毕竟是个什么。师曰。向道无多子。又是个甚么。又问。玄沙谓灵云敢保老兄未彻在。何处是他未彻处。师曰。大似玄沙未彻。又问。赵州云台山婆子。我为汝勘破了也。勘破在甚么处。师曰。却是婆子勘破赵州。经复请师颂之。师曰。知是般事便休。老僧不解恁么。因即命经呈颂。经各具颂呈答。其颂临济曰。醍醐上味出放乳。滴水搀中便不成。三十棒头开正眼。何曾传得祖师心○颂灵云曰。见色明心。附物显理。具眼宗师。许而不许。敢保老兄未彻。一队闲神野鬼。不是焦面王来。受陷遭坑几许○颂赵州曰。暗藏春色。明露秋光。有眼莫鉴。纵智难量。到家不上常安路。一任风花雪月扬。师然之(笑岩宝嗣)。

　　凤阳正宗悟上座

　　久侍笑岩。室中机契。付以偈曰。此宗须信有真悟。莫学诸方平实禅。异日寒灰亲爆出。红炉又放一枝莲(笑岩宝嗣)。

　　京兆高庵杰上座

　　久侍笑岩。室中机契。付法偈曰世出世间不二法。都卢祇在一尘中。俄然信手轻敲破。三世如来立下风(笑岩宝嗣)。

　　天台天常经上座

　　久侍笑岩。室中机契。付法偈曰。剥尽乾坤无实法。搜穷心佛有虚名。蓦然黑白都翻转。掌上新筹独汝羸(笑岩宝嗣)。

　　武林素庵智上座

　　久侍笑岩。室中机契。付法偈曰。青莲目瞬应时节。七七雄谈非犯舌。识得文言义路空。何妨尘说炽然说(笑岩宝嗣)。

　　嘉兴天宁幻也佛慧禅师

　　别号懒石。会稽人。南宋史相之后也。母戴。梦天台僧抵舍。孕师。及娠。邻人共惊异。相见红光盖室如火。六岁入童子学。授经知大意。十四慕空宗。走天台见松谷法师于华顶之胜峰寺。求度不允。乃泛海求潮音僧度。复不允。遂发愤葬身鱼腹中且死得救免。舟人愍之。为剪发诣谷。谷始纳为命今名。留习台教五载。一日晨课。中间豁然。不觉心吻俱开。告谷。谷奋挺逐之不得住。闻嘉禾有济法舟者。走见之。会济方属纩。于是一钵烟村。孤筇天外。南询。北访参笑岩宝和尚。得受记莂○出住天宁之优昙苑。疾当世学者走声势輀暖。一征之以枯澹。数十年门无宿客○尝示众曰。四大之躯孰不有。五味之食孰能无。白玉体个个分明。紫金身人人可得。争奈食之不常而食。衣之不常而衣。八万种魔。宁教易晓。四百四病。以何遣除。诸仁者。不是祝发了。叫做出家。披金襕。叫做出家。识文达理。叫做出家。能行苦行。叫做出家。避喧求静。叫做出家。有人缘。叫做出家。感天供。叫做出家。紧要在着草鞋入释迦腹里。屙屎放尿。跨大步穿达摩心中。戴角披毛。枯草拈来。直得百花相斗。鼓动含灵。唤起维摩。寂默十方如来密付汝印。一切天魔。自然倾胆咦。鸟啼春昼闲弥勒。华发东风见故人○又曰。一番相见一番新。好看钵盂添柄。几处行来几处险。犹奇艇内藏轮。海不顾山头月白。一任浮沉。空无柰雨脚风清。大家和会。参方衲子。讲席高流。居士宰官。天仙魔梵。有情无情。生一乾坤。死一乾坤。圣一法界。凡一法界。何曾谩得诸人。若也谩得诸人。那讨说个是非好恶。贤善才能。尊卑异类。焯然些子。谩不得。欠不得。你道是什么境界。会么。满目尘埃千圣眼。半身落魄五宗心○晚退多宝庵。足不越阃者。复十余载。老且耄矣。忽思天台旧隐。即日抴杖还南。嘉禾缁素。遮止天宁○崇祯戊辰八月。师示微疾。简历示小师曰。后二日可。小师涕泣固留。师笑诺。为更留三日。仍涕泣固留不可。俗弟子闻之。趣置龛室。初五日工适报竣。师即以是日午。跏趺榻上而逝。僧腊七十八。世寿九十一。语音如钟。足有轮纹龟画。番番黄发。齿落更生。皆其异相之著者。至若五台睹文殊真境。司㸑感天台圣僧。灵异可征。兹不具述云(笑岩宝嗣已上八人)。

　　嘉兴南明慧广禅师

　　盐官韩氏子。出家兴善寺。谒无幻冲禅师。示赵州无字话。一日游径山。就地拈得片纸。有观方知彼去。去者不至方之句。释然有省。乃往见冲。遂蒙许可○住径山。上堂。五峰头卓朔。双径尾颠先。喝石岩一任𨁝跳。明月池覆地倾天。此四句中。有一句有杀人刀。无活人剑。有一句有活人剑。无杀人刀。有一句杀人刀活人剑俱有。有一句杀人刀活人剑俱无。伶俐衲僧。简点得倜傥分明。许你一生参学事毕○除夕示众云。前年年。鼻孔无半边。去年年。两眼不完全。今年年。精骨献青天。顾左右曰。广上座禅已说了。汝等作么生会。良久曰。参○一日茶次。有僧持饼趋过师前。师问云。这个饼。那里买来的。僧回身云。莫道无语好。师便举手中半个云。这半个。那里买来的。僧云。这却道不出。师云。情知汝道不出○师在皋亭进关时。有僧问云。师今进关。必待彻悟而后出关。师云。恁么尽未来际。出此关不得○一夕下雪次。有僧推窗云。满山都是雪。师云。随声逐色汉僧云。乞师离声色道一句。师云。满山都是雪○泰昌改元。仲冬二十七日。奄然坐逝于祇陀庵(车溪冲嗣)。

　　曹洞宗

　　北京宗镜小山宗书禅师

　　号大章。顺德南和李氏子。其在童幼。异于常伦与群儿戏。效作佛事。十岁学儒。已通大义。即掩卷叹曰。此皆世法。非出世法也。遂往郡之开元剃落。闻月舟禅师法席之盛。入室请益。密践八载。蒙付正宗。后少室疏请。师叹曰。先师化后。三十余年。曹洞宗风。迨乎湮没。前辈有言。禅林下衰。弘法者多假。我偷安不急撑拄之。其崩隤跬可须也。某甲虽惭付嘱。其柰付嘱何。遂主之。时值亢旱。河井干枯。既法席敷开。泉源复涨(南庵依颂云地缺东南水自宽波涛万顷碧漫漫赚他无限痴男女按着泥坑砌䃙砖○位中符颂云种就无根树影长大鹏肯逐枋榆忙养坚九万抟风翅一旦飞鸣天下扬)○嘉靖丙寅。师主宗镜庵。游履西山。至谷集山三学洞。美其幽寂。遂结夏焉。至冬忽染病。腊月十六日。索笔书偈曰。宗镜宗镜。心法成行。即日圆觉。镜破宗正。偈毕。俨然坐脱。世寿六十八。僧腊三十六。茶毗身骨。分为三分。一分留宗镜起塔。一分送顺德祖茔。一分至少室起塔。其少室谢事之日。法堂中法鼓。无故堕地。得疾之初。秦封槐。摧一大枝。入寂之后。其树无故崩倒(月舟载嗣)。

　　顺德内丘金山德宝禅师

　　山东阳津人。姓刘氏。礼北京海眼寺惟安老宿出家。遍参天下丛林。至无念禅师会下。发明大事。后依侍月舟载和尚。久之。付以衣拂。出住燕南。说法二十余年。后休老于表善观音院○僧问如何是如来禅。师曰。师子吼时芳草绿。如何是祖师禅。师曰。象王回顾落花红○隆庆庚午。师年八十五。忽诫谕法嗣祖通云。为法求人。宁劳毋逸。日盈月昃。吾将示寂。乃趺坐而逝。塔全身于旧隐之南岗(月舟载嗣已上二人)。

　　续指月录卷十七
卍新纂续藏经第 84 册 No. 1579 续指月录


　　续指月录卷十八

　　六祖下三十四世

　　临济宗

　　宁波天童密云圆悟禅师

　　字觉初。宜兴蒋氏子。甫离襁褓。便喜兀坐。俨然若有所思者。八岁无师训。知念佛。长事耕获。偶得六祖坛经。释锄观之。始知有宗门向上事。遂快志参究。一日负薪入市。忽见柴堆突露面前有省。二十九岁弃妻拏。三十从龙池幻有传和尚脱白。二六时中。一心究参。除佣作杂务之外。时时以己事参询。莫喻传旨。日遭诟詈。至病而汗不苏者浃旬。殷勤四载。始纳僧服。阅九载。究心未证。偶过铜棺山。豁然大悟。时传和尚移锡燕都普照。师往省觐。传曰。老僧离汝三载。还有新会处么。师曰。一人有庆。万民乐业。传曰。汝又作么生。师曰。特来省觐和尚。传曰。念子远来。放汝三十棒。师珍重便出(晦山显颂云迸破铜棺险出头焕然等现万机休劈空独握掀天棒涂毒声腾四百州)○师访汝登周海门居士。士以道学。门庭高峻。望隆一世。师与之本色相见。脱略窠臼。士为手舞足蹈。馆师别业。晨夕咨证。因晤无念有禅师于陶宗伯望龄府第。大为赏识。天台有无择者。向师名。欲以机辩相见。适师路次栽松。遽尔问曰。山有狮子。特来一弄。师举起钁头便打。择拟议。师直打趁○传和尚再住龙池。师复往省。传问汝到诸方。曾见甚么人。师以脚打地。以手拍膝。传曰。汝许多时。一些气息也无。师曰。和尚疑则别参。一日传上堂。举拂问曰。诸方还有这个么。师震威一喝。传曰。好一喝。师连喝两喝归位。传顾师曰。更喝一喝看。师即出法堂。传便下座(牧云门颂曰一番风雪一番寒寒尽春来暖气宽只者何劳重举出驿亭西去是长安)○师随入方丈作礼云。适来某甲触忤和尚。便出。传即命师居西堂寮。一日挝鼓集众上堂。付师衣拂。师辞再三。传复命入室。嘱累扶持佛法。师即画圆相五位。呈传曰。若据某甲扶佛法。任他五位圆相。都来聪与三十棒。莫道分明为赏罚。传笑而颔之。遂得法(时师年四十八岁万历三十九年辛亥二月三日)○传既寂。师守龛三载毕。始应众请。继席龙池。上堂。一叶落。天下秋。一尘起。大地收。今朝七月六日。无论一叶落不落而天下秋。众兄弟已备知矣。举拂子。一尘起也。作么生是大地收底道理。掷下拂子。若知扑落非他物。始信纵横不是尘。下座○普请上堂。据众兄弟担了饭米来。伴悟上座。各各冀明己躬下事。不合动静众兄弟。然而谚有之曰。有例不可。灭无例不可。兴百丈和尚创丛林。立规矩。有普请例。及诸尊宿。亦有普请说。所谓作则均其劳。饭则同其食。自今观之。似乎不然。作者应当作。闲者应当闲。致令古风雕丧。法门澹泊。无他。盖主法者不举之过也。要且者般事。无处得藏窜。所以谓之大道。谓之公案。担荷者般事。须是者般汉。若是畏刀避箭。躲懒偷安。不足为伴。虽然。却有个验处。且道以何为验。良久曰。打鼓普请看○上堂。我觉洪师弟。募万人缘。要往台山斋僧。今日先从家里斋起。悟上座无以报答。蓦拈拄杖曰。不但洪师弟。设使释迦老子。文殊普贤诸大菩萨。乃至狮象狐狼。泥猪疥狗。法界有情。总到者里。悟上座。别无供养。总与他一顿。从教怨入骨髓。永劫不忘。掷下拄杖。将此深心奉尘刹。是则名为报佛恩。下座○上堂。六月日头真个热。赤肉团边如火逼。试问现前诸兄弟。无位真人彻未彻。若也彻。向无阴阳地上竖去横来。若也未彻。未免明日热如今日。下座○上堂。开方便门。示真实相。拈拄杖。击香几一下。方便门开也。竖起拄杖。真实相示也。诸人还委悉么。若也见得彻去。便可以拈拄杖作丈六金身用。将丈六金身。作拄杖子用。然后拄杖子。𨁝跳上三十三天。筑着帝释鼻孔。东海鲤鱼打一棒。雨似盆倾。汝等诸人。切莫向古庙里去躲。一棒打折你驴腰。莫言不道。下座○通玄解制上堂。八月一。结制毕。腰间包。头上笠。通玄寺里放门开。行脚衲僧搀先出。被人拶着要翻身。切莫随人穿却鼻。复举洞山曰。秋初夏末。将谓忘却。东去西去。乱走作么。直须向万里无寸草处去。坐断路头。石霜曰。出门便是草。奴见婢殷勤。大阳曰。直饶不出门。亦是草漫漫地。同坑无异土。者队老汉。总被山僧折倒了也。诸人还知出身处也无。若也知得。日销万两黄金。不为分外。其或未然。万古碧潭空界月。再三捞捷始应知。喝一喝。下座○上堂。今朝五月五日。知事头首。要老僧升座应个时节。老僧再三思量。无可计较。何也。雄黄烧酒。固是不宜。要且无个铜钱买糯谷。思量到计穷力极。忽然得个富不有余。贫无不足底。平等法门。正好与世移风易俗。乃擎起两拳曰。只将者两个大粽子。供养大众。一任横咬竖咬。忽然咬着自家底。管取人人饱足。免得穷厮煎。饿厮炒○上堂。僧问如何是过去佛。师曰。释迦老子。曰如何是现在佛。师曰。大地众生。曰如何是未来佛。师曰。莫妄想。乃曰。诸人尽道解制。殊不知天童之制。结解不结解。总不必论。只如老僧终日趁着大众。不挑砖。便搬瓦。不运土。便抬石。见你们稍迟缩。不是喊。便是骂。汝诸人作么生会。还知老汉为人处么。良久曰。三生六十劫○因雪上堂。昨日青山。今朝白雪。众兄弟。好消息。野鹿行人。步步成迹。唯有挂角羚羊绝气息。从来猎犬难寻觅高着眼始得○上堂。师不升座。伫于座前曰。老僧气喘不能说话。遂咳𠻳吐痰于地曰。众兄弟。试道看。良久无有出者。师以脚抹却。归方丈○上堂。当头一着。坐断要津。才然侧耳。丧却家珍。从来佛法。不顺人情。所以道。出群须是英灵汉。敌胜还他师子儿○上堂。默时说。说时默。大施门开无壅塞。怎如临济小厮儿。赤手全提白拈贼。喝一喝○上堂。举拄杖曰。举一不得举二。放过一着。落在第二。掷下拄杖曰。老僧落二去也。且一又如何举。便下座○上堂。三世诸佛不知有。从空放下。狸奴白牯却知有。平地升高。从空放下。无众生可度。从地升高。超佛越祖。超佛越祖。众生度尽恒沙佛。无众生可度。诸佛何曾度一人。虽然如是。忽若两头坐断。中间撒开。突出难辨一句。又作么生道。披蓑侧笠千峰外。引水浇蔬五老前○上堂。未到天童。不妨疑着。已到天童。冰消瓦解。何故聻。不见道。闻名不如见面。面既见矣。诸人分上。成得甚么边事。一翳在眼。空花乱坠○上堂。禅不在参。道不在悟。直下了然。超佛越祖。蓦拈拄杖曰。即今莫有超佛越祖者么。卓拄杖曰。正好朝打三千。暮打八百。掷拄杖曰。为甚么如此。抚掌曰。这里放过则不可○上堂。树雕叶落。明明脱体全彰。云散天空。杲杲日轮当午。正恁么时。霜风劈面来。诸人还觉寒毛卓竖也无。若也觉得。如龙得水。似虎靠山。日用头头全体露。折旋俯仰没遮拦。喝一喝○上堂。六月初一正炎热人人通体汗流出。忽然一阵凉风来。个个仍前干暴暴。且道干暴暴底是汗。流出底是汗。流出底是。则不应有干暴暴底时节。干暴暴底是。则不应有汗流出底时节。恐误赚诸人。老僧不敢道破。也须各各自悟。讨个分晓始得○上堂。子规啼血满花枝。口口声声祇叫归。不耐时人犹不省。年年三月又来啼。大众还委么。自是不归归便得。五湖烟景有谁争。卓拄杖一下○上堂。太白山中尽有柴。一株不许众人搬。老僧不是多护惜。为要诸人彻骨寒。虽然如是。祇如道三界无安。犹如火宅诸人又向甚么处回避。若也回避得。可以高超三界。独步大方。其或未然。各各照顾眉须始得○一日众请上堂。师至法堂前。以手揖众云。已为大众上堂了也。转身便归方丈(二隐谧颂云八十婆婆不识羞涌身画阁卖风流深深揖下无人采只得懡㦬归去休)○一日挂牌入室。有僧才跨门。即曰不用拈提。请师便棒。悟曰。为什么聻。僧无语。悟便打(弘觉忞云者僧将成九仞之山尚亏一篑之土若是山僧待道为什么聻但向道横趋金殿过定惹御炉香敢保先师拄杖子两手分付)○僧问狭路相逢。髑髅粉碎。当恁么时。无位真人在何处安身立命。师曰。天上天下。唯吾独尊。曰恁么则万里无云。一轮迥照去也。师曰。脚跟下好与三十棒○僧问曹溪一滴。直透龙池。如何是直透龙池底事。师曰。脚穿过髑髅。曰源远流长一句。作么生道。师曰。但与么去○僧问如何是三宝。师曰一顿胡饼两顿粥。曰不问这三饱。师曰。老僧日日奉持(法音𣽘颂云一顿胡饼两顿粥衲僧千足与万足殷勤说向参玄者六六原来三十六)○僧问虚空破了将何补。师云将你补(法音𣽘颂云虚空破了将你补明眼衲僧休莽卤刹刹观音妙智力尘尘能救世间苦)○师于龙池。通玄。金粟。黄檗。育王。天童。凡六座道场。三十余年。宗风大振。座下逾三万指。海内宿衲。久已领徒匡众者。向师之风。无不皈依座下○崇祯辛巳。国戚田公。为皇贵妃赍紫衣入山。请师升座。复得俞旨。请住金陵报恩。师以衰老固辞○壬午春。拽杖归通玄。七月三日示微疾。五日手书复护法祁侍御。六日有僧自都中来。问喝作喝会。棒作棒会。入地狱如箭射。毕竟作么生会。师便打。僧礼拜。师曰。千句万句。皆从自了。自己不了。吃棒不了。七日晨兴。巡阅匠工如平日。及午归丈室。语侍僧倦甚。登寝榻少顷。方起坐跏趺。泊然而逝。世寿七十有七。全身龛迎还天童。塔于幻智庵右陇。语录题请入大藏流通(龙池传嗣)。

　　常州磬山天隐圆修禅师

　　荆溪闵氏子。自幼失怙。鬻蔬奉母。恒持观世音菩萨名号。弱冠听讲楞严。一切众生。皆由不知常住真心。性净明体。用诸妄想。此想不真。故有轮转。惕然知有生死大事。遂往投龙池幻有传和尚出家。二十四得度。参父母未生前话。久未有入。一日随传出窑运砖次。同事说四大名山。菩萨出现。神通广大。传曰。者里也不少。师进曰。如何是者里神通。传曰。快度砖来。师于言下有得○一日偶展楞严。至佛咄阿难。此非汝心处。蓦然打失本参。会传北行。师掩关龙池。阅古人公案。复于云门扇子话去不得。力究两载。忽闻驴鸣大悟。乃曰。忽闻驴子叫。惊起当人笑。万别与千差。非声非色闹。遂破关与同参密云悟禅师。趋京都。觐传于普照寺。传曰。别来三载。各呈似看。师进曰。人说北地寒。我说南方暖。寒暖不知人。穷人知寒暖。传颔之。次日入室。问历历孤明时如何。传曰。待汝到这田地与你道。师便喝。传曰。汝还起缘心么。师拂袖便出○一日传因事穿褊衫。举椅子作女人拜。向师云。汝上坐。待我拜汝为师。师笑呈偈曰。木人提唱笑呵呵。更着衣衫谁识他。昨日覸来是男子。今朝还作老婆婆。传览毕。笑曰。此偈甚惬老僧意。即日命掌记室。久而印可○出住磬山。次迁法济。后住报恩。上堂。禅非解会。道绝功勋。妙体湛然。真机独露。不可以心思。不可以意想。不可以言宣。不可以默照。不可以色见。不可以声求。一念回光。便同本有。恁么则释迦老子。睹明星时。见个甚么来。者里透得顿越三祇。坐断报化佛头。随时着衣吃饭。还有向上一路在。蓦竖拄杖曰。释迦老子。在诸人眼睫毛上。放光动地。祇是不得动着。动着则三十拄杖。何故。不见道。丈夫自有冲天志。不向如来行处行○上堂。一尘不立。犹在半途。截断众流。尚居门外。且道谁是到家者。顾左右云。观音菩萨。将钱买糊饼。放下手时。原来是馒头。到者里。直得如天普盖。似地普擎。耳内藏得须弥山。眼内着得四大海。方有语话分。且道此人。浑身在恁么处。委悉么。数声清磬是非外。一个闲人天地间○上堂。拈拄杖曰。老僧有时拈拄杖子。不作拄杖子用。有时拈拄杖子。作拄杖子用。有时以拄杖子。行遍四天下。掷向壁角落里。有时抛下拄杖子。独自打顿去。诸人者里见得。便会得我临济大师的宾中主。主中宾。宾中宾。主中主。虽然。切不得动着。动着。则打你头破脑裂。莫言不道。卓拄杖○示众。今朝正是腊月半。大事分明须了办。莫待临时有屈伸。解脱门开成大患。堂中个个老成人。着着拈来要方便。言言见谛剔祖灯。自古传持吹毛剑。吹毛剑。有何验。当阳拈出与人荐。蓦掷拄杖曰。怕令停囚长智○示众。灵源湛寂。智体自如。触处洞然。随方应用。目前无法。拈来物物全彰。个里无私。举起头头成现。须是恁么人。行得恁么事。且道那个是恁么人。禾山打鼓。雪峰辊毬。赵州吃茶。云门糊饼。到者里总用不着。且道有甚长处。卓拄杖曰。偶然独立千峰顶。闲看湖帆自往来○示众。今时禅门大变。总是个弄虚头汉。教坏人家男女。不肯指点人做实地工夫。刚刚学些魔嘴说话。不顾本分中。黑漆漆地。老僧者里不比诸方。容人打口令。谓之参禅。若要在此住。须将从前学来的。尽情吐却。净净地本分参究一回。讨个分晓始得。若不如斯。唐丧光阴有何利益(玉林琇书记携二猫上方丈问师。那个好。师指曰。者个好。琇便掷下而去。复入。见猫在地几死。更与一踏。师拈拄杖打趁。琇转身曰。和尚也挣命。师打曰。你不知鼠之害。只欲行祖师门下事。琇高声曰。说甚祖师不祖师。师曰。与么为甚踏杀猫。琇曰。和尚作者个说话。入地狱如箭射。师乃低头归方丈。至晚小参举前话曰。老僧到者里性命几合不存。众中有人代得一转语相救老僧么。箬庵问出众云。大众。和尚今日普请。拂袖便出。师曰。过去了也。琇云。箭去西天十万里。犹在自己国里拟议亦出。师卓拄杖曰。虽然如是。不因渔父引。争得见波涛)○问如何是法身边事。师曰。黑漆桶。如何是法身。师曰。烂东瓜。如何是法身向上事。师曰。三家村里酒帘子○师风仪磊落。赋性恬退。亲炙龙池一十八载。累命分座说法。皆辞逊。初入磬谷。值雪深五十余日。炊烟几绝。师于饥禽野兽中。安之晏如。独念法门衰晚。师道陵夷。力恢济上纲宗。大阐别传旨趣。痛呵穿凿。严辩正邪。四方向道之士。承风踵接。竞喧宇内。崇祯乙亥。九月二十三日。示寂。塔全身于磬山之右(龙池传嗣)。

　　杭州径山语风雪峤圆信禅师

　　宁波朱氏子。九岁闻诵弥陀经。水鸟树林。悉皆念佛念法。自此发心。至二十九岁出家。热病几死。梦神告言。明日愈也。饮冷水汗出果瘥。即便行脚。尝自恨云。既出家。当作何事。每日痴呆。衣食多废。隆冬骨露。遇无裤者。即解敝裤与之。赤体七日夜。冷气攻腹。痛不可忍。如此两载。苦无入处(或强师还俗饮酒啖螺一月后忽空中垂金色大臂掏断鼻梁犹不悛数日后复垂大臂取喉内筋扯去数寸痛欲绝扪颈上筋结成块即卷衣渡江其块始消其痕不灭)○上秦望。访妙祯山主。主举昔有他心通僧住山。遇少林僧欲勘之。其僧早知。预过溪候。顷之少林僧至。他心通僧问何来。答云。天竺。他心通僧即负过溪。至急流问曰。我闻有三天竺。汝那一竺来。速道。速道。少林僧无语。还负掷溪边谓之曰。饶汝家里死。果如所言。祯令坐中。各转一语。为少林出气。各转语竟。祯叱师曰。宗门中语。何得乱话。师惶愧不已。誓欲明此公案。至五更。闻报钟。即捏拄杖跃大石上。高提那一竺来。自此通身是个疑情。手指日轮曰。午时决要明白。石头间跨上跨下。狠提。从前妄想俱扫。只此话头不舍。猛跨上石。忽前后际断。如空中迸出日光。又若山崩海裂。内中所有之物。一一洞见。无身相可得。复喝一喝。张三杀人。李四偿命。明日返天台。求人印证。抬头见古云门三字。乃大悟。尔时发愿弘云门宗。途中说句云。一上天台云更深。脚跟踏断草鞋绳。比丘五百无踪影。见得他时打断筋。乃走西天目礼佛。至活埋庵。僧请偈。有香炉一个折只脚之句。遂念莲池宏大师。决为我印证。直走云栖。到时天晚。次早大众喧嚷云。法堂上香炉冷地爆碎。堂头要这僧出来忏悔。封锅不煮粥饭。师自念此谶。天目题香炉峰因缘。乃印证我也。入大禅堂跪曰。香炉是某甲打碎。特为忏悔。大众即执方丈。宏曰。不是他。你去说与他。他是客。不是你打碎。师曰。打碎香炉。不分宾主。又遣问曰。打得几块生。师曰。赃物现在。旁一僧曰。何不去方丈前礼拜。求许开锅。师往跪叩首数百。侍者传语云。去开锅也。少顷。僧又云。尚未开。汝再往礼拜。师复进跪叩数百。头欲破。侍者曰。开也。师谢而出。宏命维那云。新到是菩萨行人。好生留住。师饭毕。堂中礼九拜。唱曰。某甲不学好。累及大众。雨淋淋地竟去○后师再上云栖。问如何得成佛作祖去。宏曰。问道于盲。师曰。道岂盲耶。宏曰。我盲。师打圆相曰。总在这里。宏指圆相曰。盲。师曰。见妇不须重下泪。还他原是个中人。宏曰。不是个中人。师曰。却好。宏曰。好好。师礼拜。次日呈偈。宏为逐句着语。偈曰。不解西方不学禅(云栖宏着云低声低声)偶来尘世祇随缘。(宏着云解也学也)三间茅屋傍溪住。(宏着云溪深路滑)两扇竹窗关月眠。(宏着云春色满园关不住)醉尽衲衣那有结。(宏着云怎似寸丝不挂)养长头发欲成颠。(宏着云成颠亦不恶)自从会得吾师意。(宏着语云胡饼里讨汁)白雪飘飘六月天。(宏云夏行冬令寒暑不正)复嘱以头陀行。住双髻山。续佛慧命。(师初住时念高峰妙六年于此我亦六年及期满石板自鸣师方腰包戴笠其房火起自燃后住径山千指庵时年已六十矣)遂往参龙池传和尚。室中机契。即获心印。出住径山。上堂。师云。咄咄咄。千年常住一朝僧。今日祖令当行。十方坐断。且道还有祥瑞也无。钟楼生耳朵。佛殿又怀胎。司理黄海岸居士出问曰。如何是钟楼生耳朵。师拈生香示之曰。会取这个。进云。如何是佛殿又怀胎。师曰。产下也。士礼拜。师乃曰。承命老人至此。理荒残之祖席。这个唤做狗尾续貂。那管家家门前火把子。钓鱼船上谢三郎即不问。新妇骑驴阿家牵。道将一句来。还有人道得么。一拂击开金殿月。万家无个不光明。复举疏山问沩山树倒藤枯公案。至明招处举前话。招云。更使沩山笑转新。山云。原来沩山笑里有刀。师召大众曰。要见沩山笑里刀么。呵呵大笑。下座○黄海岸居士请上堂。师举临济云。有一人论劫在途。不离家舍。有一人离家舍。不在途中。那个合受人天供养。师曰。这个语话。大似掩耳盗铃。瞒人自瞒。诸人要识这两个人么。余杭纸贵。一状领过○黄介子居士请小参。师举古佛偈云。见身无实是佛身。了心如幻是佛幻。了得身心本性空。斯人于佛何殊别。径山则不然。鳣鱼水底聚。鹞子贴天飞。会得此中意。成佛更无疑○小参。师升座曰。有一人超出佛祖。千圣莫能窥。诸祖不敢正视。良久曰。诸人要识此人么。只在汝等动用中。还会么。会则不妨出众道看。举洞山掇果桌话。师曰。当时首座恁么下语。至今还有下语者么。如无。径山为伊下个注脚。过在动用中。不得果子吃。洞山太无端。咄咄咄咄咄○黄海岸居士问云。入泥入水时如何。师曰。滑杀人。士云。久闻雪峤。及至到来。不见一点。师曰。日头大。士云。雪镕后如何。师曰。春水满溪流。士云。大师曾见甚么人来。师点胸云。雪老。士礼拜○师举三日前。梦室中火起。老僧喝两喝。火𦦨渐微。自占曰。般若如大火聚。日来老僧举扬家丑。莫非正应此梦。余集生居士云。早是大地火发了也。师曰。老僧甚么处安身。一僧进云。请师再不注脚。师曰。向居士鼻孔里。士云。打失鼻孔。救取眉毛。师颔之○嘉禾三塔僧慈雨。自负有得。师以婆子烧庵话扣之曰。正恁么时如何。下一语看。僧云。感恩不尽。师曰。太煞露筋骨。僧乞师代语。师曰。大似商人落夜。僧礼拜(刘觉岸居士云今诸方讹传感恩不尽是师语殊谬)○僧问高峰云。人人有个影子。因甚踏不着。师曰。踏着即祸生○僧问路逢狮子时如何。师即震威一喝。僧无语。师打出○僧问如何是休粮方。师曰。两粥一饭。进云。此理如何。师曰。不曾嚼着一粒米。进云。若然。一切人皆相似也。师曰。不堕诸数○僧礼拜云。望师慈悲。佛法布施。师曰。穷。进云。大师用不尽的。师曰。悭。乃举鸟窠拈布毛公案。师亦拈布毛吹之。问僧曰。会么。僧云。这是鸟窠的。师曰。钝根奴。明明示汝。又道是鸟窠的。即喝出○师真率不羁。诋呵诸方。无当意者。寡耦少徒。一筇孤往。后归老径山。一夕呼茶饮毕。唱自所书小儿曹。生死路上好逍遥。皎月清霜晓。一杯茶。坐脱去了。遂示寂。顺治丁亥八月二十六日也。觉浪杖人为建塔双径。后弘觉忞公。复迁全身塔于云门右麓(龙池传嗣)。

　　湖州净名抱朴大莲禅师

　　杭之临安骆氏子。年十五。投妙严祝发。二十二往云栖受具。初游讲席。一日自念数年以来。于教相旨趣。虽有理会处。生死岸头。全用不着。遂更衣入径山禅期。三七日中。廓然洞彻。述偈曰。自幼失亲娘。遍觅于他乡。蓦然一相见。更不再思量。解制即往荆溪。参叩龙池传和尚。传曰。汝是何方人。师曰。古杭云栖弟子。传曰。云栖说何法。师曰。云栖不说法。传曰。老僧这里也不说法。师曰。某甲自远瞻风而来。云何不说法。传曰。老僧牙齿疏缺。师曰。道不在牙齿上。传曰。不是这个时节了。师云。道无古今。传曰。上座明白了。师云。不知还许明白否。传曰。已道过了。至夜。师曰。亲切处更乞一言。传据座而已。师唤侍者点茶来。传曰。上座不妨伶俐。师曰。某甲耳聋。传休去○师一日礼辞。传曰。老僧犹有语。言未尽在。师曰。和尚言虽未尽。其意某甲巳知。传曰。且道老僧意作么生。师便喝。传曰。再喝一喝看。师转身便出。传付以源流拂子○住后僧问佛是何义。师曰。觉义。僧曰。佛还迷否。师曰迷。僧曰。既觉。云何复迷。师曰。不迷。又问作么。僧曰。也须问过。师拈棒打出。问如何是夺人不夺境。师曰。蛱蝶穿花影。曰如何是夺境不夺人。师曰。掀眉扫白云。曰如何是人境两俱夺。师曰。彼此无消息。曰如何是人境俱不夺。师曰。推窗看月明○鱼山熊居士问万法归一。一归何处。师举茶杯曰。请茶。士曰。我在青州作一领布衫重七斤。作么生。师曰。脱壳乌龟飞上天。问如何是麻三斤。师曰。斤两分明○示众曰。冷地里闻人说着修行二字。不觉失笑何以故。心本无念。将个什么来修。亦复无形。又修个什么。且本是绝待。才涉修行。便成两橛。若有个伶俐汉。一识破便放下。何等妥贴。何等自在。虽然。也须透过一番始得。不是说了便休。珍重○师于崇祯二年。八月示寂(龙池传嗣已上四人)。

　　曹洞宗

　　西京万寿幻休常润禅师

　　别字大千。南昌进贤王氏子。幼背二亲。从从父游。常目摄群优。洒然若有所创知诸幻皆戏局也。无常谓何。乃入伏牛山。礼坦然平公祝发。居三载。知摄心如按浮瓜。起灭相乘。茫无所措。质疑未决。南谒万松于径山。通所疑。松诘之曰。疑是何人。措者何物。师未决。退而至九华。一夕觉身同虚空。疑甚。乃听讲楞严。至圆明了知。不因心念处。忽尔有省。廓然如镜中象。不落空有。乃知前境虚空。直尘劳一息耳。后参大方莲公。问现镜中象时如何。莲曰。直须打破。师曰。打破后如何。莲曰。亦未离心境。师未决。参小山书禅师。始至举前话。书曰。何必打破。师曰。其柰镜象何。书曰。镜象安在。师有省。一日书问师曰。畴昔之疑决否。师举掌。书曰。将毋以罔象问景耶。师曰。此外更无何有。书曰。试披衣捡之。力行二年。愈益精进。书举洞山我今不是渠诘之曰。既不是渠。毕竟是何人。师领悟。以偈答曰。若要识此人。有个真消息。无相满虚空。有形没踪迹。曾为佛祖师。尝作乾坤则。龟毛拂子清风生。兔角杖头明月出。书曰。子无剿说。更须自入悟门。师曰。尚不借缘。从何门入。书曰。既不借缘。何为至此。师曰。因不借缘。所以至此。书曰。就不借缘一语。于意云何。师曰。彩凤翻风身自在。铁牛奔吼意常闲。书曰。善哉。明日辞行。书付偈曰。定作人天主。当思少室秋。师曰。常润是甚么人。安敢当此。书嘱曰。吾道不振久矣。岂宜袖手耶。师唯唯。逮书示寂。佥议继席。非师不可。师执意谦退。再请再却。众乃举书付嘱之偈。师遽堕泪。不复言辞。乃住少室。师体貌丰硕。声若鸿钟。与诸学人甘澹泊。而襟度夷旷。一力负荷大法。朝夕干干。无少倦色。告香入室者。二百七十人○万历乙酉四月念七日。书偈告寂(宗镜书嗣)。

　　建昌廪山蕴空常忠禅师

　　本郡人。为居士时。尝讲姚江良知之学。一日客游镇江鹤林。过一老宿。号古溪者。谓谭曾参月舟和尚。乃从剃落。老宿病。又谓之曰。子既出家。可遍参知识去。师遂往中州。闻小山书和尚道风。即谒之。书问来为何事。师云。为生死求出离法。书曰。生死在何处。要你出离。师无语。书曰。且去务下着。一日师又问。如何得见性成佛。书曰。你吃饭也未。师云。已吃了。书曰。舌在你口里。还见么。师云。毕竟如何得成佛。书曰。佛是干屎橛。汝咬得破么。师拟再问。书摇手曰。不是不是。师益心疑之。乃辞书遍访诸方名宿。久之有省。乃彻见书作用。因复返嵩山。适值书他出。师迎而问云。达摩面壁在甚么处。书指曰。阿那青黯黯处。师云。东指西话作么。书曰。南方杜撰禅和。如麻似粟。师云。切忌魔魅人家男女。书拈拄杖便打。师礼拜。书便偕归。会书谢少林事。往住北京宗镜。师随行。服勤三载。深得玄旨。书每勘验之。机锋不让。一日辞归。书付以偈曰。宗镜门下万株松。长年占断白云封。人间未许闲相识。一枝迸出笑春风○师归建昌。于从姑僻处。每危坐。人或问之。师摇手曰。汝不会去。或曰。师且为我说看。师云。这岂不是不会。人咸笑之。因到覆船山见绍隆大师故迹。乃题诗于箫曲峰静室壁间云覆却船兮赚雪峰。渠无生死太空空。玉箫声断千山冷。谁听猿啼夜月中。盖深有感也。盱江之新城有廪山。去郭二十里。八面秀拔。师游喜之。因结茅栖止者二十年。不与人接。诸士绅故人。多来相访。唯默坐而已。罗近溪邓潜谷二公。与论性命之学。皆超出情见。及举宗门向上事。人多未能领略○无明经公。向师道行高峻。特求出家授戒。师云。出家须出五蕴家。且待此事明着。尚不为迟。皈戒须皈自心法。岂必三坛为能圆。你知十六沙弥。继灯成佛么。出家如此。是真丈夫。经又问如何是入道法要。师云。汝但能精进不欺。便可彻头彻尾。经一日与诸兄弟论金刚义甚快。师闻之笑云。宗眼不明。非为究竟。经大惊。便问如何是宗眼。师振衣而起。经益疑之。一日举前话问师。师云。我不如你。你自看去。经后隐峨峰。因如大好山语下大悟。走廪山以偈呈师。师云。悟则不无。更要受用得着。若受用不着。祇用个汞银禅也。因举南泉王老师卖身话勘验之云。子试道南泉是何心行。经曰。这老汉没盖载。待你头出角着。又问甘贽行者。请念诵南泉打破锅子。意旨如何。经曰。拂袖便行钩有饵。锅儿打破玉无瑕。师奇之。乃云。他日子弘扬祖道。吾不如也○师生平言行缜密。如美玉在璞。非有真为法人。拒而不见。见人谭某于何处有省悟。何处有证入。辄勃然呵之云。汝何所见。敢以此证据人耶。打破大明国。寻不出几人能真参实究。在你敢作大妄语。以未悟谓悟。未证谓证耶。有拈颂若干。超绝卓异。秘不示人(邓征君与师交最久尝有诗寄师云入海泥牛不见踪龙山太煞露家风谁知别有深深意韵出新丰调不同师见之笑云公可谓知得山僧一半也)○一日师无疾忽告众曰。我有一个未了底事。汝等须知。众无语。乃命澡浴整衣。遂端坐而瞑。茶毗顶骨不坏。塔于本山。后司理黄端伯居士。同寿昌谧公。复迁塔于廪山之麓(宗镜书嗣)。

　　魏博大伾隐庵如进禅师

　　广平永年人。族姓陈。得法于小山书公。养道于大伾之兴国寺。影不出山。足不蹈阃者数载。凡尼姑妇女。不许入门。无容面谒。久之开堂说法。机如走珠。口似悬河。衲子肩摩接踵。趋谒如狂。一日应请北游。途宿三教堂。主僧进曰。此中向有憨布袋像。供西壁。后为羽士居此。于顶上安双髻。改呼为钟离仙。迁供东壁。每每缁衣黄冠。争衡代位。至今荤酒淫祀。妖孽一方。殊为怪事。求和尚除之。师以拄杖指其像曰。者块泥团。变怪多端。不守本分。恼乱人间。髡头佛祖。丫髻神仙。出乖现丑。魔魅闾阎。彼此搬弄。东那西迁。妄生喜怒。暮四朝三。不遇老僧行正令。多年冷地受牵缠。四大各复。返本还源。从此一方齐物论。即刻送汝上长安。咄咄。连棒粉碎。而邪孽从兹肃清(宗镜书嗣)。

　　龙冈大方如迁禅师

　　陕西凤翔岐山县之李氏子。年十七。礼本郡无踪本公为师。首参悦庵喜和尚。授具指示向上一路。寻入青峰山。吊影单栖。有所开悟。谒大章书和尚于立雪庭。遂留依止。朝夕入室。陶镕从上机缘。乃蒙印可。有针头玉线。海底铁牛。日夜辛勤。记伊保守之嘱○师至怀庆。郑世子让国。潜修白业。闻师至。乃建精舍于龙冈。延师晏寂。慈圣皇太后赐大藏经。护敕御书大法宝藏四字。至龙冈。创寺安供○后师无疾端坐而化。塔于寺右(宗镜书嗣)。

　　邺下古风通玄禅师

　　本郡王氏子。龆年礼大妙师祝发。甫壮南询。与伾山进往谒小山书禅师。一见直以龙象期许。久之。乃付衣法。后闻帝阙。奉旨开堂于真定舍利寺。代王聘请开法于山西大同○僧问如何是道。师曰。何不问己。僧曰。自己云何是道。师曰。处处绿杨堪系马。家家有路透长安。僧曰。向上更有事也无。师曰有。僧曰。如何是向上事。师曰。青山低处见天阔。红藕开时闻水香。未几辞归。效陈蒲鞋养亲。建愿王庵以休老。后无疾端坐而逝。塔于庵侧(宗镜书嗣)。

　　顺德鹊山天然圆佐禅师

　　邑之范氏子。偕大方迁公。参小山书和尚于少室。机契。竟付衣钵。归里隐蓬鹊山石河庵。有请说法者。师辞甚坚。柱史吴公率四众再三迎请。乃上堂。以拂子打圆相曰。会么。向上一路。千圣不传。学者劳形。如猿捉影。苟非忘形去智。丧偶息机。亲到虚灵不昧。了了常知底田地过来。要见他拈花之旨。面壁之宗。大似数他桃李宫墙外。终非己有。诸人还要知佛祖直指底消息么。乃以拂击案云。适来山僧已自告报了也。便下座○僧问拈椎竖拂。举古明今。皆是止啼黄叶。如何是金钱。师曰。只见雷霆施号令。那知星斗焕文章。曰和尚自把火行。其如学人何。师曰。闭目中秋坐。却怨月无光○蓬岩吴柱史问如何是般若体。师曰。寂然不动。曰如何是般若用。师曰。感而遂通。曰如何是下手得力处。师曰。罔象到时光灿烂。曰如何是不得力处。师曰。离娄行处浪滔天。曰恁么则儒释未始有异。师指空曰。此儒耶。释耶。同耶。异耶。公作礼曰。谢指示○万历乙酉十月。师预知时至。浴毕坐逝(宗镜书嗣已上六人)。

　　续指月录卷十八
卍新纂续藏经第 84 册 No. 1579 续指月录


　　续指月录卷十九

　　六祖下三十五世

　　临济宗

　　潭州沩山五峰如学禅师

　　关中临潼任氏子。参密云悟和尚。一夕茶话次。悟蓦伸脚曰。你作么生。师以脚踢之。悟笑曰。未在未在。师曰。和尚道看。悟倒卧。师曰。也只是困。悟曰。你又与么去也。师乃礼拜○天敬丙寅冬。金粟众盈五百。悟乃举师为西堂(林皋豫见师于西堂寮问汉首座何如师云我也不知豫云宗师家具择龙蛇眼为甚么道不知师云兄眼何在豫便喝师默然豫又喝师云何不再喝豫云好不知痛痒师便休)○一日师辞行。悟握拂曰。唤作拂子则触。不唤作拂子则背。不得拈起。不得放下。不得下语。不得无语。不得错举。若不错举。则分付汝。师则连跳两跳曰。不要不要。悟曰。犹是乱叫乱跳。更试举看。师转身曰。某甲去也。悟乃付源流拂子○崇祯庚午。悟住黄概。师在西堂寮。僧隐元琦参。向师竖拳曰。识得这个。天下太平。识得这个。天下争竞。如何决断。师便打。僧再喝。师又打。僧连喝两喝。师又两打。僧遂呈所得。师云。此子彻也。乃呼进寮云。汝有悟处。试道看。僧云。道即不难。只恐惊群动众。师云。但说何妨。僧打觔斗而出。师云。真狮子儿。善能哮吼○癸酉出沩山之金陵祇陀林。忽示寂。龛归建塔。所著五宗派叙。示衡州僧谷应。后黄龙牧夫。付梓行世(天童悟嗣)。

　　苏州三峰汉月法藏禅师

　　无锡苏氏子。年七岁就乡塾。值湖水暴涨。家人遍寻不获。即乘一大龟。冲涛而来。里人神之。十五出家。十九剃染。究心教典。精析儒术。尝语人曰。十河九洛。象教总持。须从无文字处求之。乃着四书五经参同。一日怃然曰。宗乘中事。自问理会也理会得。说也说得。只一事未在。敌他生死不得。遂决志行脚。参万法归一话。遍扣名宿。皆不当意。遂隐虞山三峰。草屋萝墙。不设榻座。会窗外二僧夹篱。拗折大竹。声若迅雷。乃大悟。因闭关次。忽推窗见黄梅堕地。始得彻证。乃握一竹篦。亡晓夜开发学者。一时称三峰罏鞴。名重丛林○天启甲子秋。礼悟和尚于金粟。悟上堂举黄檗参百丈。丈举再参因缘。黄檗不觉吐舌。丈曰。子以后莫承嗣马祖去么。檗曰。不然。因师举得见马祖大机之用。然且不识马祖。若嗣马祖。已后丧我儿孙。丈曰。如是如是。见与师齐。减师半德。见过于师。方堪传受。子甚有超师之见。故临济三度问佛法大意。三度被打。济后出世。惟以棒喝接人。不得如何若何。祇贵单刀直入。师出众便喝。悟曰。好喝。师又喝。悟曰。汝试更喝一喝看。师礼拜归位。悟复举僧问古德。朗月当空时如何。德曰。犹是阶下汉。僧曰。请师接上阶。德曰。月落后相见。且道月落后又如何相见。师便出堂。即日请师居第一座。次日悟上堂。师问海众云从。慈霖普霔。现跃飞腾即不问。如何是驱雷掣电底句。悟便喝。师曰。恁么则金粟花开。宝林果熟去也。悟又喝。师礼拜归位。未几欲辞行。悟手书临济源流。并信拂授之○杭州安隐请师上堂。上首白椎未竟。师以拄杖横截曰。千佛下口不得。列祖一场败阙。今日直下拈来。依然是赤骨律。此事如干将莫邪。双腕并运。如冰花。若火𦦨。向报化舌根下一截。正好销兵铸钁。乐过平生。只今有恁么汉子么。不妨与安隐相见(初安隐请云门澄禅师。澄云。吾年迈矣。汝若请三峰为首座。老僧即来。众诣三峰白其事。师欣然许之。及至澄先一日化去。遗语曰。汉首座当世宗匠。佛法学识较我十倍。即请主之。众遵遗命请师开法)○上堂。若论此事。如迅雷贯顶。掩耳不及。吐出清风。一条镔锤。向须弥顶上一锤。金刚山下透脱。倒卷虚空。万仞壁立。若是临济嫡骨儿孙。便解向狮子口里敲牙。骊龙脊上揣骨。主宾互换。通身纵夺。末后句里出身。威音王前过活。还有如是操路者么。出来与老僧相见(安隐示众机先一句是汝诸人安身处先机一着是汝诸人立命处其间左之右之或伸或缩是汝诸人踏脚处末后一句是汝诸人出头处○此则法语诸方争相传诵称为三峰五决旨碓庵青颂云展开两手任君看鉴彻机先也大难情与无情俱断送收来一并葬桐官○七百年来老作家撒开捏聚验龙蛇饶君胆略能笼世到此如何敢劈牙)○上堂。头上蔚蓝天欲滴。脚底白云千万尺。手中拄杖腰下瓢。去去来来无顺逆。好消息。踏破草鞋双脚赤。三头八臂脑后睛。日日相逢不相识○上堂。攀跻不住忽然翻。打破吾宗向上关。剩得一双穷相手。始知无法向人间○法座成上堂。岩岩狮座涌堂中。老衲披衣坐法空。跨下狻猊忽翻掷。一声哮吼见威雄。喝一喝曰。狮子踞地吼。佛祖倒身走。出头天外看。只有万峰叟。喝一喝○室中尝垂三问。勘验衲子。一曰。宅破家亡。阿谁是主。二曰。纵开楔棒。是何意旨。三曰。卷席挂拂。因甚不住。鲜有契其机者(西蜀刘道贞入山问道。既有省。答师三问颂。一．宅破家亡云。无锥真胜去年贫。剥尽皮毛见赤身。梦到千岩霜雪后。梅花陇外一枝春。二．纵开楔棒云。莫将言语溷纲宗。剑在眉间觌露锋。领取机先第一句。虎头虎尾绝狐踪。三．卷席挂拂云。狮儿不恋旧时窝。踯过翻来雷影过。惟有莲峰知此意。横肩楖栗入烟萝。师首肯之)○师尝曰。黄龙有言。学者欺诈之弊。不以如来知见之慧。密而煆之。何由能尽。且古人建立宗旨。千牢百固。尚有承虚接响者。混我真宗。若师家大法未明。无从辨验。则胡喝乱棒。群然而起。吾宗扫地矣(铁壑溥颂云商周彝鼎存家贝俎豆斯文起草莱破竹声中玄会得真宗继响复谁来)○师初开三峰法席。历主净慈北禅。龙山锦树。真如圣寿。复重兴邓尉圣恩祖席。一日上堂辞众曰。心休不说法。骨瘦上堂艰。分明都说尽。湖水洗山颠○崇祯乙亥七月二十二日。将入寂。侍者问如何是身后事。师曰。床头老鼠偷残药。壁上孤灯照旧衣。侍者拟再问。师举手曰。放下幔子着。至中夜。索浴更衣。泊然而逝。门人奉全身建塔于圣恩寺之右。曰天山塔院。著有八会广录。智证传提语行世(天童悟嗣)。

　　四川夔州破山海明禅师

　　蜀之蹇氏子。年十九。出家姜家庵。听讲主说楞严。至一切众生。皆由不知常住真心。诣主请益未决。遂出蜀。遍参憨山清。博山来。云门澄诸老。不契。乃住破头山。猛力参究。一日到万丈悬崖上立足。自誓曰。悟不悟。性命在今日了。辰时立起。立到未时。眼前惟有一平世界。更无坑坎堆阜。举意欲经行。不觉堕崖损足。至夜翻身忽痛。有省。天明叫曰。屈屈。一居士曰。师父脚痛么。师劈面一掌。曰非公境界○参悟和尚于金粟。值猛雨轰雷。悟谓众曰。假饶雷来打我。汝等如何支遣。师曰。用遣作么。乃呈颂曰。㘞地雷声意自悠。几人欢喜几人愁。吾师纵有分身法。血溅黄沙倒逆流。一日悟落堂。惟默然。师问正恁么时如何。悟云。你可到恁么地否。师震威一喝。悟便打。师复两喝。悟云。你再喝两喝看。师掀倒禅床。拂袖便行。悟追上蓦头一棒。师曰。恁么为人。瞎却天下人眼在○师入座。悟问内不放出。外不放入。正恁么时。以何为界。师曰。竿头丝线从君弄。不犯清波意自殊。悟颔之○出住禾之东塔。上堂。东风解冻。百草萌芽。行脚衲子。似粟如麻。拖泥带水兮。草鞋狞似虎。混俗和光兮。拄杖活如蛇。向有佛处不可住。无佛处急走过。方称英俊作家。切不可向万里无寸草处坐。虚度生涯。大众。且如山僧这里。九旬禁足。三月调心。今日解制。临行一句。作么生道。摘杨花。摘杨花○上堂。金锄削尽千峰雪。露出天涯星月孤。照得世间人廓彻。都来依样画葫芦。大众未审还有依样画得者么。有则不妨好手手中呈好手。红心心里射红心。其或未然。且待山僧自画去也。以拄杖打圆相于中掷地曰。层落落。影团团。千古万古与人看○上堂。福城东际烟水涨。大塔庙前楼阁开。千手大悲扪不住。无端放出善财来。大众。且道善财来作甚么。随行踏断流水声。纵观泻出飞禽迹。卓拄杖下座○上堂。解开布袋口。放出一群牛。绕砌寻芳草。芒绳贯鼻头。放去也东触西触。收来也山悠水悠。正恁么时。不收不放一句。作么生道。拏云自可容收放。喝月谁能使去留○上堂。昨夜梅花香宇宙。今朝雪块打长空。就中一点真消息。拈向诸人鼻孔中。蓦呈拄杖云。未证据者向此嗅嗅看。是甚么意旨。时一僧𨁝跳作舞而出。师以拄杖掷地云。穿过髑髅○朱婆子问。一切时参究念佛底是谁。师云。你这一问。从甚处来。婆云。朝夕不离。师云。不离个甚么。婆转身绕一匝云。不离者个。师云。也是赤土涂牛奶。婆子又问。弟子现是女身。父母未生前。还是男是女。师卓拄杖云。还识者个么。婆云。无去无来。师云。是甚么所在。说来说去。婆云。即今如何抵敌。师云。好与三十棒○师住东塔三载。旋应铜梁之请。历主岊岳。大峨。万峰。中庆。凤山。栖灵。祥符。无际。蟠龙。佛恩。双桂。十刹。宗风遐播。后当蜀变。师以化导。不辞腥秽群魔。救免僇杀者。亿万万计○师无疾坐逝于康熙丙午三月十六日。是夕。夔太守梦师授一扇。守展读其偈曰。屣声滑滑响苍苔。老去寻山一快哉。回首五云堪一笑。澹然潇洒出尘埃。觉即遣候。而师已化去矣。郡守惊异。刊布行世(天童悟嗣)。

　　宁波天童费隐通容禅师

　　闽福清何氏子。年十四。依三宝殿出家。一日闻指南堕指参禅。发心参寿昌经。示狗子无佛性话。因经上堂。与僧问答次。师在傍不觉身心奋发。话头脱落。乃问经曰。今日看破和尚家风了也。经曰。汝有甚么见处。师便喝。经便休○闻天童悟和尚寓吼山。师冒雨往谒。便问觌面相提事若何。悟以番菩提大素珠。照头便打。师曰。错。悟又打。师又喝。悟祇管打。师祇管喝。至第七打。所有伎俩知见。一时冰释。悟问薰风自南来。殿角生微凉。汝作么会。师曰。水向石边流出冷。风从花里过来香。曰离了此又作么生。师曰。放和尚三十棒。曰除却棒又作么生。师便喝。曰喝后聻。师曰。更要重说偈言。悟休去。后悟住黄檗。上堂曰。还是冲浪金鳞么。出众相见。师以坐具覆顶出曰。和尚还会么。悟打曰。一钓便上。师喝一喝归众。悟然之○崇祯癸酉。师充黄檗西堂。隐元琦问。大制从来无解结。如何特地起风波。师曰。被阇黎带累。曰恁么则翻腾去也。师便打。琦喝。师曰。乱作。曰打着昔年旧痛处。于今犹恨棒头轻。请师末后一顿。师打曰。旧疮瘢上着艾。曰恁么则彻骨彻髓去也。师曰。如何是彻底意。琦一喝。师曰。喝后聻。曰时清休唱太平歌。师曰。祇引一半○上堂。今朝初一。好个消息。若还不会。又是明日。所以道。举一不得举二。放过一着。落在第二。山僧举一了也。是汝诸人如何委悉。便下座○住金粟上堂。全身担荷。赤体提持。要是夙有器骨英灵汉子。于寻常日用。活卓卓地。不将奇特言句。贴于额上。玄妙理致。蕴于底里。专用格外钳锤。独距宗门牙爪。生擒猛虎。活捉狞龙。纵有言超佛祖。行过舍那。入此阃域。未免横身拶出。其余之辈。观心作念。着意思惟。尘寂光生。而有神颖妙慧。自作去就。毕竟构他语脉不上。要有者等丁卓。始可别行教外单传。主持棒喝。全行正令。而与从上瞎驴。蹄角相肖。且正当恁么时。回机就位一句。作么生道。本来不借修因得。那管心明与法通○住径山上堂。举临济祖师云。若第一句荐得。堪与佛祖为师。若第二句荐得。堪与人天为师。若第三句荐得。自救不了。径山者里不然。若向第三句荐得。石笋抽条。第二句荐得。种麻得豆。若向第一句荐得。漆桶不快。笑看临济。强分节目。将刀割水。无事望江亭上立。山河尽在座中圆○上堂。良久云。声前一句子。欲要大家知。便下座○天章解制上堂。起期结制。依门傍户。升堂说法。起模画样。胡言汉语。搅乱衲僧。东扯西拽。转不相应。山僧今日彻困。为汝诸人去也。遂拈拄杖。一时打散○田头栽菜次。师云。菜栽完么。田云。栽完了。师云。无根菜又作么栽。田无语而笑。师云。开花了也○僧问如何是一喝如探竿影草。师云。要汝入门便道。又问如何是一喝如踞地狮子。师云。百兽林中独步。又问如何是一喝如金刚王宝剑。师云。早已分身两段。又问如何是一喝不作一喝用。师云。汝自理会○师示寂于顺治辛丑三月二十九日。门人茶毗获舍利如豆大。五色灿然。分建舍利塔于闽之黄檗。郢州之兴阳诸处。晦山显。著有舍利记(天童悟嗣)。

　　嘉兴金粟石车通乘禅师

　　金华朱氏子。偶阅庞居士问石头。不与万法为侣因缘有疑。在家打七参究。至第四日。闻夜半风声。觉有入处。二十六岁。弃室出家完具。闻僧举六祖曰。不思善。不思恶。正与么时。那个是明上座本来面目。忽然有省。述偈曰。正与恁么时。面目未尝迷。善恶都不到。独露两茎眉。参天童悟和尚于金粟。悟问那里来。师曰。云门。悟曰。几时起身。师打一圆相。悟曰。莫乱统。师曰。千里同风。今日特来亲领痛棒。悟曰。既是千里同风。又来作么。师翘左足。悟曰。者还不是。师翘右足。悟曰。错也。师曰。又被风吹别调中。悟休去。入室次。悟举世尊拈花。迦叶微笑意作么生。师曰。白日穿针。悟连棒打出。师豁然。怀香礼谢。悟遂举手曰。我手何似佛手。师拂袖便出。复呈偈曰。我手何似佛手。赤脚蓬头便走。直得透上玄关。管取合著狗口。悟问曰。内不放出。外不放入。正恁么时。以何为界。师曰。家贫未是贫。路贫愁杀人。悟拈拄杖曰。早个是出是入。师一掌。悟亦打。一日悟举薰风自南来。问你意作么生。师曰。白云弥宇宙。薰风自南来。即呈偈曰。拂袖薰风宇宙清。园林殿角解翻身。相逢且说三分话。未可全抛一片心。悟云。那几分怎么不说。师云。留与和尚。悟云。不疑言句。是为大病。进云。天晴日头出。有眼瞒不得。悟云。红炉煆过始得。师侍悟七载。不惜劳苦。后悟赴黄檗。命师领众。师一日问悟。设有人问和尚如何是禅。如何对他。悟打云。一棒打透髑髅穿。更有问又如何。悟打云。足方头顶圆。更有问又如何。悟打云。口里舌头尖。更有问又如何。悟打云。若唤作禅。入地狱如箭射○住童光上堂。喝一喝曰。大众还知落处么。三世诸佛。于此转大法轮。真风不坠。历代祖师。于此广度群迷。正脉流通。山僧于此为众提持。只要眉横鼻直。汝等诸人。赤肉团上有个圆明妙体。彻头彻底。佛眼觑不见。圣智难量。十方容不得。真机独露。直得纵踪绝迹。塞却诸人咽喉。无处出气。虽然如是。事无一向。更与诸人当场显示。遂拈拄杖作钓势曰。大众还见么。识取钩头意。莫认定盘星○住金粟上堂。诸佛出世。为一大事因缘。达磨西来。指人见性成佛。金粟不谙老婆禅。祇要诸人棒下见血。若也恁么会得。触处逢渠。纤尘不立。垂手人间。和光化物。既然触处逢渠。且道渠是阿谁。毫𨤲有差。天地悬隔。喝一喝。下座○司理黄元公。参府吴升初请上堂。公礼起曰。谢和尚说法。师曰。那一句是法。速道看。曰人前不可吐露。师曰。也不可埋没。曰请升公道。师曰。各与一顿。乃曰。一句截流。全心即佛。万机不到。全佛即心。到者里心佛俱忘。复是何物。喝一喝曰。甜瓜彻蒂甜。苦瓠连根苦○上堂。少室真机。人天普育。直指父母未生面目。大众。有眼曰见。有耳曰闻。且道作么生是父母未生面目。良久曰。墙外鸟啼声已碎。尽在摇头不语中。喝一喝○僧问和尚。今日升座。说甚么法。师曰。松枝挑夜月。照尽世间人。孝廉唐祈远问。经云。一切恶鬼。尚不能以恶眼视之。况复加害。凭个甚得恁有力。师曰。天魔胆丧。曰恁么则家家观世音。师曰。还见观音么。曰虽然未见。却也叫得应。师曰。现三十二相看。曰今日亲为学人升座说法了也。师曰。且莫错认○崇祯十一年二月十二日。将示寂。僧问。此后向甚处与和尚相见。师曰。遍界不曾藏。僧作礼曰。恁么则向者里与和尚相见去也。师曰。且莫错认。泊然而逝(天童悟嗣)。

　　赣州宝华朝宗通忍禅师

　　常州陈氏子。年少披剃。遇异人授以仙术。至二十二岁。闻无生之说。往参天童悟于金粟。悟问那里人。师云。常州人。悟云。是我乡里也。曾带乡里物事来么。师不能答。悟亦笑而已。次日入方丈拜问云。弟子要了生死。特来请问。不但无处下口。且无处着想。悟云。无处着想。便是好消息。师云。莫便是么。悟拈棒连打云。未是在。师礼拜而出。胸中疑闷。每日入室。不下四五次。常至普茶时。乱问乱说。哄堂大笑。毫无惭色。悟亦笑云。你却有得说。说得好道理。只如大慧杲。参诸佛出身处话。后闻薰风自南来。殿阁生微凉。方得瞥地。你作么生会。师茫然。参有月余。忽有会处。述偈云。二十余年染世尘。于今家业一朝倾。双拳握着无他物。两眼睁开没半人。言路穷时无可说。义途绝处句难成。从此十年埋影后。如云如雨遍乾坤。悟阅之。对众称赏。后入堂打七。力参三日。遂入方丈呈偈曰。翰林学士浑身湿。兵部尚书彻骨寒。晤对不须频叫屈。一人有庆万民安(孝廉黄居士问师云设使如今去见老和尚再索乡里物事时如何师两手捧起士无语便走师急叫云若是乡里便拿了去次日至复叙前话士又问云如今再索乡里物事时如何师云君子爱财取之有道)○一日悟问山中猛虎。以肉为命。何故不食其子。师被一拶。通身汗下。越两日偶从外寮进。推入寮门。蓦然除去碍膺之物。遂入方丈。通所得。悟举前问。师曰。惟人自肯乃方亲。悟曰。与么下语亦未在。师笑曰。和尚只做得大千儿孙。便出。三日后闻悟自答曰。自食肉不尽。更猛省得下语亦未之旨。翌日悟上堂。师出问直下知归即不问。如何是大用现前一句。悟拟拈棒。师指曰。者老汉伎俩不忘。一钓便上。拂袖而出。即蒙印可○初住灵祐。屡迁名刹。崇祯辛巳。住曹溪。上堂。诸佛诸祖。唯以一大事因缘故。出现于世。据实论此一大事因缘。不用开口。不用动念。直下一一天真。一一明妙。祇贵直截契证。超越死生。不离见闻缘。超然登佛地。所以世尊于明星。祇得一睹。六祖于金刚经。直用一闻。诸公若也得恁么一回去。便堪传佛心印。方为佛祖嫡骨儿孙。试问诸人。既是现成旧公案。又用举作甚么。回机同本得。一举一回新○小参。僧问明历历。路堂堂。更有甚么。师曰。犹是鬼窟里活计。僧打一圆相曰。脱体无依去也。师曰。依旧跳不出。僧一喝。师曰。三喝四喝后如何。僧又喝。师曰。野狐精○僧问倩女离魂。那个是真底。师便打。僧无语。师曰。会么。僧拟议。师又打曰。切忌私奔○晚参。师云。庭前草欲丈。扶疏树亦浓。明年作境会。谁契古人宗。良久。震威一喝○顺治戊子春。宝华兵警。师应庆云之请。十月朔。陡示微疾。初八日上堂。举洞山问云岩云。百年后。忽有人问还貌得师真否。如何祇对。岩良久云。祇者是。复举洞山因供云岩真次。僧问先师道祇者是。莫便是否。山曰是。僧曰。意旨如何。山曰。当年几错会先师意。僧云。未审先师还知有也无。山曰。若不知有。争解恁么道。若知有。争肯恁么道。师云。汝等诸人。若透得者两则话。即无关不透矣。众下语不契。遂索水盥浴更衣。复索滚水㱃毕。端坐而逝。数日颜色如生。入龛时。红光烛天。众疑庵中失火。趋救。寂然。莫不惊异顶礼。阇维后。顶骨牙齿衣环鲜好不坏。建塔于西堂藏师昭穴。语录三十卷。并迅雷指迷等集行世(天童悟嗣)。

　　宜兴龙池万如通微禅师

　　嘉兴秀水张氏子。年十九。出家受具。谒闻谷大师。开发无字话。历扣名宿偶阅楞严。至诸可还者。自然非汝。不汝还者。非汝而谁。恍有所得。往参悟和尚于金粟。棒下汗流遍体。打失从前伎俩。一日入城。闻路旁人家殴叱小厮云。看你藏在那里去。师不觉跃然。口占一偈云。没处藏。没处藏。全身独露在街坊。堪笑华亭摆渡汉。葛藤打得太郎当○悟七十诞辰。师怀香拜祝。入门便喝。悟云。胡喝乱喝。师又喝。悟又云。胡喝乱喝。师遂礼拜。悟打云。你再喝喝看。师云。苍天苍天。便行。悟呼曰。万如。我直下疑你者两喝。道道看。师云。歇歇与和尚道。遂出○一日悟在方丈经行。师见僧问悟佛法的的大意。悟云。近前来。僧近前。悟便打。僧云。上根大器。直下承当。中下人来如何。悟云。老僧从来不曾眼花。僧罔措。师闻豁然遂蒙记莂。五更遣行○住莆之曹山上堂。前三三。后三三。个中消息谁许谙。春风处处花成锦。秋水澄澄月一湾。唤作真如不坏法。此人曾未踏乡关。唤作无常生死法。管教累劫受余殃。敢问诸人。毕竟作么生即是。以拂子打圆相曰。生佛未形消息在。不知几个肯担当。掷拂下座○住龙池上堂。有一人在孤峰顶上。目视云汉。把三世诸佛。一口吞尽。不见有众生可度。好与三十拄杖。何故。事上不足。有一人在十字街头。三头六臂。合水和泥。随机接引。亦好与三十拄杖。何故。理上不足。有一人不离高峰顶上。目视云汉。尝在十字街头。和泥合水。有一人不离十字街头。和泥合水。尝在孤峰顶上。目视云汉。二人到龙池门下。正未有语话分在。且道龙池为人在甚么处。还委悉么。时𢹂楖栗当门据。狮象狐狼一并敲○僧问如何是结制底意。师曰。涧深流水聚。曰学人则把住牢关去也。师曰。山峻鸟飞迟○问如何是破砂盆。师曰。风不来。树不动○问树雕叶落时如何。师曰。过蚁难寻穴。归禽易见巢○问日落西山去。林中事若何。师曰。虎行樵子径。鸟宿故枝头○顺治丁酉。十月二十九日示寂。龙池门人。奉全身龛于寺阳立塔(天童悟嗣)。

　　宁波天童山翁木陈道忞禅师

　　粤之潮州荼阳林氏子。幼有宿慧。因读大慧杲录。忽忆前身。云水参方。历历如见。即日走匡庐开先。投明法师剃染。明以师志慕禅宗。为举台山婆子话。遂于言下荐得赵州意旨。自验生死关头未破。遍参憨山清黄檗有诸尊宿。终不自肯。后参悟和尚于金粟。机缘不契。直趋双径。谒语风信。信问曾到金粟否。师曰。曾到。曰曾问话否。师曰。不曾。曰你怕打那。师曰。某甲一向不曾置得问头。请师处借转问头。信乃开示。师不肯。复回金粟。举前话。悟曰。你吃饭还问人借口么。师拟议。悟便打。后因参殃崛产难因缘。打破疑团。始明得从上古人关键。凡居侍司。掌记室。亲炙悟者一十四秋。日臻玄奥○继席天童。上堂。目击道存。锋铓不犯。头头显露。物物全彰。犹是因高就下。曲为今时。况复言中取则。句里呈机。举古明今。拈三播两。大似郑州出曹门。何异南辕而北辙。殊不知当人脚跟下立地一着。如天普盖。如地普擎。抽一机则千机顿赴。展一目则万目毕张。透声色。绝遮拦。亘古亘今无处所。还生死得伊么。还污染得伊么。还荣枯得伊么。还推迁得伊么。纵有德山棒如雨点。也则打他不着。临济喝似雷奔。也只无伊下口处。更说甚么百问云兴。千酬瓶泻。一毫端际。出现无尽身云一举步间游历无边国土。正是泥里洗土块。虾跳不出斗。诸仁者。从上既有如此广大门风。稳密田地何不推他阿爷向后。放出渠侬一头。与么直截承当去。正恁么时。接续流通一句。作么生道。卓拄杖曰。天高群象正。海阔百川潮○上堂。昨晚南岳与匡庐两山争论佛法。一山道。南岳让和尚。乃曹溪嫡子。一山道。青原思大师。实宝林正宗。一山道。庐陵米价传千古。一山道。砖镜磨穿古佛心。互相竞争不已。罗浮山闻得。出来约住曰。莫争莫争。饶你青原思大师。南岳让和尚。少不得从我岭南者里去。山僧蓦头与罗浮山一棒。天台合掌道。善哉。和尚打者一棒。不妨透顶透底。畅快杀人。山僧遂与震威一喝。咄。缩头去。于是四山各各懡㦬而退。拈起袈裟角曰。还见么。自从卢老收归后。须信人人总有之○上堂。灵云见底大家同。二月桃花在处红。健羡不须从外觅。故园大有好芳丛。卓杖云。看看。掷杖云。拟着眼。落千差。一片何人得。流经十万家○顺治己亥。师奉
诏赐号弘觉禅师。驰驿至京。万善。愍忠。广济。三处结冬(召对法语别见三世奏对集)○示众。真如凡圣。皆是梦言。佛及涅槃。并为增语。山僧一冬万善殿。又且举扬个甚么。只有清风来席上。更无间语落人间○扫笑岩祖塔。黄金骨锁玉玲龙。铁棘门栽不计重。佛眼难窥五祖意。儿孙若敢妄流通。拈香云。即此用。离此用。蟭螟眼里绣鸳鸯。烈𦦨炉中飞彩凤○师晚号梦隐道人。乞归金粟。投老于会稽化鹿山之阳明洞天。乃自相山择吉兆塔于黄龙峰下。康熙甲寅。六月二十七日示寂。世寿七十九。著有九会百城北游等录行世(天童悟嗣)。

　　宁波雪窦石奇通云禅师

　　俗姓徐。家贫。就南广寺脱白。见中峰垂训。有蹭蹬不随愚伴侣。蹉跎又恐落风尘句。乃往虞山住静。刺血书经。后参金粟悟和尚。一夜黑地走出。因僧劈面扑破鼻子有省。呈偈曰。某甲今年三十二。向来鬼窟作活计。忽然撞破鼻头时。但见鲜血流满地。悟未首肯。后于棒下顿脱疑滞。时随悟赴育王天童一十三年。值牧云门同辞出山。得付衣拂。嘱云。折箸无一双。狗子无一只。是你住处○住灵鹫上堂。炉鞴宏开烹佛祖。圣凡齐煅辣钳锤。者回莫作寻常看。大众应须高剔眉。当炉莫避。见义勇为。分明觑破真奇特。脱体风流更是谁。蓦竖拄杖曰。还见么。直得万象光辉。乾坤独露。纵横杀活。总不由人。把住放行。全归自己。如或不然。山僧不免重重指点去也。还委悉么。杖头有眼明如日。要识真金火里看。掷拄杖下座○上堂。春山叠乱青。春水漾虚碧。寥寥天地间。独立望何极。古德恁么说话。大似在孤峰顶上。等个人来。大众。且道他要等个甚么人。以拄杖击香几曰。还委悉么。定光金地遥招手。智者江陵暗点头○住雪窦上堂。当阳一着。独露无遮。八面玲珑。十方轩豁。明眼作证。岂敢囊藏。直得琼楼玉殿。百草头上全彰。千丈报身。瓦砾堆边顿现。尘尘尔。刹刹尔。突出无位真人。发明现成公案。直饶三世诸佛。历代老古锥到来。个个退身有分。正当恁么时如何。水归大海波涛静。云到苍梧气象间○上堂。澹荡春风二月天。山花似锦碧岩前。深深古寺今来到。端的无如鼻祖禅。前是山门佛殿。后是卧室法堂。当阳坐断一句且置。蓦竖杖云。这个唤作什么。击禅床云。但见皇风成一片。不知何处有封疆○僧问一念无思时如何。师云。死水里作么。僧喝。师云。喝那个。僧云。明月无私。师打云。犹在死水○僧问如何是安居乐业一句。师云。今日天寒。云向上还有事也无。师云。来日向汝道○顺治辛丑。师返南广。曰我老矣。当不忘本也。迨癸卯正月示寂。仍迎龛建塔雪窦(天童悟嗣)。

　　嘉兴古南牧云通门禅师

　　苏州常熟张氏子。二十岁投破山洞闻乘和尚出家。原名契门。力事参究。便有省入。后参天童悟和尚于金粟。以偈呈方丈。悟略阅两行。问即今事作么生。师拟议。悟以番菩提数珠便打。师礼拜。悟又向背筑一拳曰。你若作打会。入地狱如箭射。异日悟举薰风自南来。殿角生微凉验众。师呈三颂。悟看至末首曰。不亲切。师曰。前二首聻。悟曰。此不亲切。和前都不亲切。师便问如何是亲切处。悟便掌。师即竖一指曰。某甲也。悟曰。你未知落处在。师隐隐疑。后上天童。题万松关偈曰。古路松阴廿里长。过时谁觉骨清凉。悟曰。何不道过时谁不骨清凉。师于言下有省。又作活眼泉偈。寮中思索。偶然停笔。右手将左臂一触。忽然触发。直下湛然。前所疑一掌落处。不言而喻。一时呈行由曰。诣实供通。悟曰。者些都不是实消息。你再供通实消息看。师进前展两手。悟曰。不是不是。师曰。和尚如今瞒某甲不得。悟曰。瞒即瞒不得。且惑乱你一上。后乃付嘱。住古南因华严会上堂。华严法界。理事无碍。忏罪消灾。一彩两赛。蓦拈拄杖曰。大众。杜顺和尚来也。在拄杖头上口喃喃道。怀州牛吃禾。益州马腹胀。天下觅医人。炙猪左膊上。诸人还见么。若也见。未免头上安头。若不见。日日堂堂无盖覆。本来同是遮那身○上堂。抛下拄杖曰。扑落非他物。复擎起作舞曰。纵横不是尘。汝诸人还见山河及大地。全露法王身么。复击香几曰。一片榆楠木。敲来响杀人○上堂。灵枢密运。四序推移。天地之间。其犹橐籥。看看冬到来。即便春风至。长连床上。学得底是第二机。若是第一机。天下老和尚。未曾提着。山僧又如何折合。举拂子云。看看五彩画头黄金点额。复击一下云。好好一只春牛。被山僧一鞭粉碎了也。闻一知十。从他遍界分身。认影迷头。一任眼𥉌眵地○上堂。向虚空中画青画黄。本无甚事。对无位真人说生说死。笑杀傍观。卓拄杖下座○夜参次。一僧礼拜起拍手。师云。作甚么。僧云。擦去地上尘。师遂对众拍手云。我手中无尘。且道擦个甚么。众无对。师云。者一队汉。如生盲人相似。到此间来。只管相我口皮动。殊不知我与者僧。已作一场佛事了也。时有僧出拟问。师云。山僧手痒。试与一抓。僧便抓。师云。是甚么。众拟议。师便打○夜参次。师问一童子。如何是祖师西来意。童俯首。师云。汝诸人反不如者童子。遂归方丈○师一晚入堂云。还有撞着壁底么。众无对○住天童。未几。退隐京口之鹤林。久不升座。檀护哀请说法。乃为说偈云。山僧一向说禅。而今口似木橛。为问以何因缘。年往精神销歇。齿落发白血枯。岂可不知时节。因而谢事天童。来到鹤林守拙。日用无别修行。一句阿弥陀佛。上堂说法领众。让与诸方贤哲。宗门日见滔滔。变态不堪言说。若是真正高流。目击自当改辙。先佛河沙法门。进修无甚优劣。庐山莲社清风。缁素不妨同结。今日檀护临筵。大家饱餐禅悦。若论大事因缘。不怕瓮中走鳖。夜来衲被蒙头。一任梅梢挂月。此后绝不执拂上堂。往来无定。即问道者。罕能一见矣　(示诫法嗣条约十章其首章以饥荒荐臻人情萧索称和尚者盈衢塞路苟求糊口人皆生厌所施何来此亦甚不知时节者凡我会下人宁去徒众煨铛过日如其违背非我弟子等语切中时病)○康熙辛亥。预定逝期。于十一月望日。付最后弟子天树植公。嘱以大事。怡然坐脱于吴门之观渎恤庐中。弟子辈奉全身塔于京口黄鹤山。未几而塔示斜侧。门人启圹茶毗。获五色舍利无算。有七会语录懒斋别集行世(天童悟嗣)。

　　苏州遁村报恩浮石通贤禅师

　　嘉兴平湖赵氏子。年十九。父母欲为娶室。将亲迎。师乃潜芟染于普陀。返云栖圆戒。看父母未生前话。初参云门澄于东塔。寻上鹰窠顶。参七女游尸陀因缘有省。偈曰。一池蛙鼓夜喧喧。历历明明到口边。通报五湖林下客。从今不必更加参。往谒金粟悟和尚。问如何是即此用。悟打一拂子。问如何是离此用。悟亦打一拂子。师云。恁么则儱侗不少。悟云。难道有两个。师礼拜出○一日悟问薰风自南来。殿角生微凉。汝作么生会。师不能答。连呈数偈。悟俱曰未在。一日入室曰。某甲会也。悟曰。如何是你会处。师曰。鹞子过新罗。悟曰。未在。师呈偈曰。薰风自南来。殿角生微凉。我今看破处。也只是寻常。悟曰。不是不是。师曰。和尚自不是。礼拜而出(遁村报恩寺迎师开法寺额预有古佛重光之谶且石佛浮海亦符师号乃留意卓锡焉)○上堂。乌飞兔走急如梭。明暗何曾昧得他。个里本来无可说。谓言无说已成多。竖拂云。大众。且道是有说是无说。下座○上堂。心无自性。假境而彰。举拂子云。唤作拂子则触。物无自体。因心而现。不唤作拂子则背。心境俱泯。性体亦忘。毕竟唤作甚么。若不会。更通一线。良久云。明月堂前垂玉露。水晶宫里撒珍珠○上堂。假使顶戴经尘劫。身为床座遍三千。若不传法度众生。毕竟无能报恩者。掷下拂曰。新报恩今日传法了也。大众一时担荷○天童上堂。本是没量人。一切难描摹。从出母胎来。将错而认错。合掌云。大众会么。我不敢轻于汝等。汝等皆当作佛○僧问。不是一番寒彻骨。怎得梅花扑鼻香。师曰。犹为贪饵客。未是绝求人。曰如何是绝求的人。师曰。衲被蒙头睡正浓。此时山僧多不会○问如何是密移一步看飞龙。师曰。过得荆棘林。方名是好手○问三世诸佛。被我一口吞尽。何处更有众生。自代曰。平地上死人多少○师居常以马祖一喝。百丈三日耳聋公案勘学人。复垂语云。报恩水乡。非舟莫至。还有不假舟楫而到者么。脱有当者。卒无可否。人莫涯其旨趣○康熙丁未七月十九日。示微疾。力拒医药。默然危坐。至二十四日中夜。门人请偈。师曰。吾无一字可说。乃怡然而寂。塔全身于径山之卧石(天童悟嗣)。

　　台州通玄林野通奇禅师

　　蜀之合州蔡氏子。依黔之莲峰出家。未几出蜀。寓当湖掩关。偶检天童悟和尚参禅偈曰。一念未生前。试看底模样。疑情猛发。偶因失足堕楼。口占一偈曰。一念未生前。六户绝消息。瞥尔扬双眉。大似眼无力。即破关参悟于苏之清凉。便问学人绝迹而来。特为亲近和尚。悟曰。莫妄想。师曰。未审还有堂头也无。悟曰。看脚下。师曰。不因渔父引。争得见波涛。悟曰。莫错会好○一日茶话。举洞山与泰首座吃果子因缘。命众下语。师曰。食到口边。被伊夺却。悟即首肯。后随悟住育王。悟上堂。举世尊初生下地。便解指天指地。汝等诸人。犹向老僧拟讨甚么碗。拽拄杖下座。一时打散。师自此全身脱落。结制日。师问今日四海衲僧云集。各各壁立千仞。还许他诸人悟么。悟曰。你还梦见么。师曰。悟尚不悟。梦个甚么。悟打曰。你即今是迷是悟。师曰。学人不在迷悟里。悟曰。且道打你在甚么处。师便礼拜。悟为首肯○通玄上堂。鼓已击。座已登。争柰无禅可说。无理可伸。幸喜时逢结夏。绿树垂阴。水流碧涧。鸟啭幽林。历历无回互。分明没两人。所以昔日韶国师道。通玄峰顶。不是人间。心外无法。满目青山。先师亦道通玄峰顶。别是人间。只缘不荐。错认青山。此二老宿。与么吐露。山僧与么举扬。大似熟处难忘。汝等诸人。还荐么。若然荐得。方知不费纤毫力。便登解脱场。脱或未然。山僧不免再为显示。玉竹高高挥骤雨。杨柳纷纷舞翠烟。喝一喝。卓拄杖下座○上堂。历祖出兴。各有施陈。拈拄杖曰。怎如山僧拄杖。敲几曰。信手击开不二门。复举召众曰。者是山僧拄杖。且道不二门在甚么处。若向者里辨得出。不妨紧梢草鞋。如辨不出。莫道通玄山势险。前头尤有最高峰○上堂。第一义谛。迥绝安排。才拟分疏。便成窒碍。所以道。心若不异。万法一如。眼若不寐。诸寐自除。若是英灵汉。闻山僧恁么道。向文彩未彰以前。直截担荷。却较些子。苟若涉于尘思。未免困于途辙。祇如不历程途一句。作么生道。一气不言含有象。万灵何处谢无私○上堂。山僧二十年前。偶一日冷地里。将三千大千世界。所有众生性命。摄在一微尘里。并无一人得知。所谓藏山于海。藏舟于壑。夜半有力者负去。寐者不觉耳。今日山僧普告大众。还信得及么。如信得及。见得彻。便好休去歇去。如信不及。见不彻。不妨朝参夕参。一朝参到无参处。遂顾左右云。始知无处不家山○师示微疾。遂掩死关。入室弟子。俱不易见。临终别众。众请偈。师瞋目曰。要去便去。害甚热大。旁有赤冶禅人求更名。师援笔书行果二字。乃曰行果圆成。遂掷笔端坐而逝。塔全身于寺西。山翁忞为之铭塔○师于示寂前。嘱上首二隐谧自闲觉。集诸法嗣。逐一勘验。然后许令开法。故通玄门下。得人为盛云(天童悟嗣共十二人)。

　　京口夹山林皋本豫禅师

　　晚号晦夫。昆山陈氏子。十九脱白于姑苏之尧峰。诵金刚经因无所住而生其心句有省。初参博山来。来曰。未入金笼。贮谁家野鸟儿。师曰。鹤有九皋翀碧汉。马无千里谩追风。来曰。运斤非郢。未免伤痕。师曰。祇如诸方竖拂扬眉。又得甚么边事。来曰。片云横海岳。樵子尽思归。师曰。怪来岩下虎。特地暗惊人。次参密云悟和尚。其日已晚。便问夜宿投人时如何。悟云。者里歇不得。师云。岂无方便。悟拈拄杖。师接住一送云。看破也。便出。后参磬山修和尚。修问那里来。师云。武林。修云。怎知我者里。师云。臭名难瞒。修云。污汝耳。师便喝。修云。喝后如何。师云。犹是不知。修云。老僧不知。汝知个甚么。师拟掌。修云。犹弄虚在。师礼拜。一日修云。今时学人。不肯着实用心。所以法门寥落。师云。虽然如是。大约过在知识。如黄龙南公。不得慈明和尚痛折。云何得知道出常情。修云。岂口传耳授之所得耶。师吐舌。又一日入室。修云。我疑你不会廓侍者与华严相会因缘。师云。不但和尚疑某甲。尽大地人疑某甲。修曰。尽大地人疑你则可。莫使老僧疑你。师曰。恁么则某甲罪过。修曰。只如兴化与旻德宾主四喝。化曰。适才若是别人。三十棒一棒也饶不得。何故。为他会一喝不作一喝用。那里是他会一喝不作一喝用处。师曰。放某甲别通个消息。修曰。不要下语。师遂颂曰。宾主相逢纵夺家。喝下从云见活蛇。棒头突出通无犯岂作亲承解撒沙。修然之○师开法中山石湫乃过报恩谢法。修将如意付曰。此是老僧四十年用不尽底。将去揩磨。不得有忘。师秉如意入堂曰。者个是堂上老人。为豫上座作用不尽底公案。敢问有同相证用者。么良久击板头一下。便出○上堂。诸佛心印。祖祖相传。直指人心。见性成佛。大众还信得及么。若信得及。便可作一无事道人。水边林下。渴饮涧泉。饥餐松柏。逍遥放旷。任运腾腾。逆顺卷舒。纵横自在。待因缘时至。坐曲录床。提持向上宗乘。乃喝一喝云。还会向上宗乘么。若也会得。堪绍吾宗。其或未然。不见临济大师道。有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。复喝一喝云。且道是金刚王宝剑耶。踞地狮子耶。探竿影草耶。一喝不作一喝用耶。这里明得。即会得云门大师。函盖乾坤句。截断众流句。随波逐浪句。扇子𨁝跳上三十三天。触着帝释鼻孔。东海鲤鱼打一棒。雨似倾盆。且道这是函盖乾坤耶。截断众流耶。随波逐浪耶。洞达此三句。便明得洞上宗旨。五位君臣。正偏回互。昔日洞山问曹山云。汝向甚么处去。曹云。向不变异处去。洞云。不变异处。岂有去耶。曹云。去亦不变异。恁么酬答。且道者是偏中正耶。正中偏耶。正中来。偏中正。兼中到耶。夜半乌鸡停雪上。天明石女镜中分。透得么。若透得这个。便知得沩仰父子。大用大机。不见仰山问沩山。大用现前。请师辨白。沩山便下座归方丈。仰山随后入。沩山问子适来问甚么话。仰山再举前语。沩曰。还记得我答汝否。仰曰。记得。沩曰。你试举看。仰便珍重出去。沩曰。错。仰回首云。闲师弟来。莫道某甲无语好。你看他投机暗合。子孝父慈。识得么。若识得这个。便识得法眼大师道。三界惟心。万法惟识。不见僧问法眼。如何是曹源一滴水。眼云。是曹源一滴水。韶国师在旁闻之。忽然大悟。后住通玄峰。有偈曰。通玄峰顶。不是人间。心外无法。满目青山。眼闻云。只此一偈可起吾宗。故悟心之士。在于明眼人前。一点也掩渠不得。所以从上五宗。机缘联缀。料拣正邪。总不出一心之用。亦不别当处之旨。若定当得。便与三世诸佛。历代祖师。把手同行。安邦定国。坐断春风。唱无为大化。启妙用真机。不是目前法。亦非目前事。无向无背。无回无互。辉古腾今。光天彻地。森罗万象。法法全该。大地山河。头头俱现。不在思量。岂烦卜度。廓彻灵明。直超情谓。会即便会。设或未然。山僧拄杖子。更为诸人通个消息。以拄杖卓一下云。谨白参玄人。光阴莫虚度。下座○上堂。若论此事。心不可求。智不可学。捏断百匝千重。于中下机。一时飏却。突出孤危。方教峻峭。都卢收拾将来。非心非色。非如非异。要用即用。要舍即舍。要行即行。要藏即藏。拟思一毫地。便落生死关头。到者里作么生相救得。复曰。五蕴山头自在身。了然物物应天真。顿教直下无思议。玄要全分见本人。卓拄杖一喝○上堂。般若无知。假黄鸟而有声。法身无相。应翠竹以彰形。尔时金焦二山。忍俊不禁。将海门一口吸尽。直教水泄不通。山僧拄杖子。款款向道。尽你神力吃怒。还知法身无为。不堕诸数么。由是金焦二山。只得懡㦬而退。依旧山是山。水是水。蓦拈拄杖曰。你看山僧拄杖子。得恁么奇特。千峰顶上挑明月。万壑溪头探水澜。复卓拄杖下座○示众。十五日以前。汝诸人放出山水。十五日以后。汝诸人坐断柴头。正当十五日。山僧看破汝诸人一着。要出出不得。要入入不得。出不得。入不得。火里眉毛乌历历。自家鼻孔急须参。碧眼胡僧恒面壁○师一日开山次。握枯藤于手。谓僧云。此是曹家女。僧云。却少个谢家郎在。师云。但得有女。何愁没郎。僧云也要完全始得。师度藤与僧。僧拟接。师即掷下云。却不相当○僧问三更月落后。古殿灯残。有一个没面目人来。如何相见。师云。笑杀人。笑杀人。进云。和尚笑个什么。师咄云。你问头也不识○僧问如何是诸佛出身处。师云。须弥倒卓半虚空。进云。如何是透法身事。师云。猢狲吞大象○僧问如何是虚空。师曰。你亦在里许。僧曰。某甲不见虚空。师云。者瞎汉。好与三十棒○师历主武林宝岩。姑苏尧峰。京口竹林。虽日杂佣作。不间操匕箸。不倚重外护。举足为匡徒者法○顺治丙戌冬。预计逝日。说偈辞众。窆全身于山门之右。天童忞禅师铭其塔。著有宗门诚范四卷。并语录行世(天隐修嗣)。

　　杭州南涧理安箬庵通问禅师

　　吴江俞氏子。参磬山修和尚得法。其自述云。父羡长先生。晚忧无子。建鹫峰寺无遮大会百日。应祷而生。幼失恃。病甚。饮酒不自好。年十六。始自惊曰。柰何使身心无措足之地哉。奋志读书。一日偶过山寺。见楞严经云。此身及心。外洎虚空。山河大地。咸是妙明真心中物。有疑。特走谒磬山本师。教看父母未生前本来面目话。一日本师与客立涧边。提金刚经。山僧多口。本师蓦劄云。如何是其心。当时不觉自失。二十四岁。姻事苦逼。竟宵遁至武林脱白。尝夜跪佛灯下。单提父母未生前本来面目话。不契。决计参方。闻金粟悟和尚在北禅。腰包赶入吴中。得蒙痛棒垂示。复上磬山。又遇山茨际兄。同在山中。五更闻得一阵风声。疑情顿释。目前净裸裸地。了无一法当情。直是通身庆快。作偈云。千玄万妙隔重重。个里无私总不容。一种没弦琴上曲。寒崖吹落五更风。呈似本师。师云。玄妙即不问。如何隔底句。拟对被棒。这里却又去不得。本师见我疑滞。示一颂云。千波万浪隔重重。识得源源处处通。根境脱然全体用。拈来物物始从容。看颂亦自了了。却是临机不得活脱自由。一日颂百丈并却咽喉唇吻云。并却咽喉唇吻。三人口阔一尺。夜半露柱相逢。横吹无孔铁笛。呈似本师。师云。露柱还有口么。山僧云。炽然说。师云。道得一半。进云。和尚又如何。师云。此问复何来。当时被这一拨。直下如团热铁火相似。次日呈似本师。师云。不得烧却眉毛。山僧便喝。师云。烧却了也。山僧转身云。看这老汉一场败阙。方才不受人瞒○上堂。望刹竿便横趋而过。犹是不唧𠺕汉。电影里穿针。弓弦上走马。也须是个衲僧始得。匙挑不上底。如稻麻竹苇。千劄不回底。亦如稻麻竹苇。截断天下人舌头即不问。如何是汝诸人全身独脱句。举拂子云。漫天网子百千重○上堂。我者里禅。无你诸人歇足处。无你诸人依傍处。无你诸人计较抟量处。直下团热铁火𦦨相似。你才拟歇足。烧起脚跟了也。才拟依傍。燎却眉毛了也。才拟计较抟量自己。早打失眼睛鼻孔了也。你若一总不恁么。又有什么气息。凑泊也凑泊他不得。躲避也躲避他不得。除是你猛烈提取始得。道个猛烈提取。已是蹉过多时也。到这里你诸人作么生。顾左右云。石火莫及。电光罔通。掷杖归方丈○据室。天台来也从者里过。南岳来也从者里过。四大部洲。盈衢塞路。无不从者里验行。放开也由我。捏聚也由我。卓拄杖云。今日不可戏论○雪峤信和尚至。问你是那边。为甚么又在者边。师曰。一点水墨。两处成龙。信曰。不会兴云作舞在。师曰。今日放大师过。茶次。信曰。我平日只教人诵金刚经。师曰。多少人错会大师意。信曰。直饶不错会。大远在。师曰。大师莫瞒人好。山门前行次。见狗子吠。信曰。者无佛性底东西。师曰。却搔着大师痒处。信呵呵大笑。大众作礼次。信左右顾视。众伫立。师曰。都是老实头。信曰。狮子窟中无异兽。为甚么却是老实头。师曰。大师面前。谁敢出手○山茨禅师问释迦掩室。净名默然。尽属化门边事。不落今时。请师道一句。师曰。未问以前答了也。曰阿谁证明。师曰。十字街头廖胡子。又问先师不了事。你我共知。作么生与先师了却。师曰。苍天中更添冤苦。曰非兄不委。师曰。逢人切莫错举。又问十年同学唱。拍板不相离。此去理安。兄还见我否。师曰。无人处斫额相望。曰渠无面目。望个甚么。师曰。草贼大败。问拈椎竖拂即且置。斩新条句道将来。师曰。一掌一握血。曰须老兄始得。师曰。是我罪过。又问谈玄说妙。先哲所诃。瞬目扬眉。今时禅弊。去此二途。如何是兄的的为人处。师曰。我不教坏人家男女。曰忒煞婆心。师曰。龙蛇易辨。衲子难瞒○顺治乙未夏。磬山解制后。师将方丈所有器皿。各具手书。分送诸方为遗念。乃杖锡出游。至武康报恩扫塔。晤琇禅师。备托法门细大。预定游期于九月二十七日。行至吴江。寓应天寺。如期坐逝。弘觉忞为之铭塔(天隐修嗣)。

　　湖州报恩玉林通琇禅师

　　蓉城杨氏子。童子时。一长者令诸晚学。各闭目一回。反观念起。众童子各言起念毕。师良久云。某甲反观。无念可得○参天隐修和尚于磬山。命充侍司。随堂坐香。一夕未开静。即进方丈。修见云。今日香完何早。师云。自是我不去坐也。修云。见甚道理不去坐。师云。即今亦无不坐。修蓦拈案上石屋录问云。者个是甚么。师云。却请和尚道。修云。你不道教老僧道。师云。情知和尚不敢道。修云。石屋录。我为甚不敢道。师云。随他去也。修云。赃诬老僧。师者里透不过。直得大泪如雨。一晚目不交睫。立修单侧。意忘入寮。至五鼓。修呼云。不用急。我为你举则古话。当初有个庞居士。初见人时。也似你一般。孤孤迥迥。开口便问人。不与万法为侣者是谁。马祖当时为甚蹋向前一步云。待汝一口吸尽西江水。即与汝道。师云。某有一颂。修云。汝颂云何。师呈颂云。不侣万法的为谁。谁亦不立始亲渠。有意驰求转睽隔。无心识得不相违。修云。不问你不侣万法。要你会一口吸尽西江水。师于言下大悟。乃拂袖而出。自后凡有征诘皆当机不让。修深肯之○师掩关蓉城江干。修迁武康报恩。连书促师云。老僧在报恩。精神日不如前。当知我必不久人世。得书即来。有最要语分付。师得书。破关诣修。不作礼。近前叉手云。狂儿国土。父不容过者个峰头。还是老汉住处么。修云。你且站下脚。与你道。师蓦掀倒香案而出。修高声云。将拄杖来。师遥应云。剑去久矣。次日修上堂。维那拟白椎。师喝住云。待我问了话白椎。便问云。昔日大唐国里无禅师。而今国里还有么。修拈拄杖作打势云。看棒。师便喝。修亦喝。师复喝一喝转身云。不是狂儿多意气。祇因曾透上头关。便出。修喝一喝。师亦喝。遥闻维那重白椎。师乃高声云。叹死气○住报恩上堂。拈拄杖曰。奇特因缘。须奇特人拈出。惊群句子。于惊群处举扬。今日既遇奇特人。有奇特缘。真是惊群处。且道惊群句作么生举。蓦召大众曰。吴中石佛大○示众。举道吾每执木剑因缘云。吠虚逐块。韩卢咬着。半醒半醉汉子。终不免大家草里辊。道吾若于者僧才欲取剑。便一脚踢翻。傥其知非。不惟令彼顿易皮毛。自亦头正尾正那堪不示本分草料。木剑竟成戏具○示众。透脱末后牢关。云庵正骂。洞达历祖纲宗。妙喜犹呵。汝等诸人。趣向者个法门。大须仔细。前溪水急鱼行涩。后岭风高鸟泊难○示众。举殃崛摩罗产难因缘云。且道世尊者两语。是个什么道理。得恁么灵验。救得人家产难。蓦喝一喝云。莫做梦。山僧为汝诸人。说个譬喻。恰似人来买生姜。世尊乃与他一大把人参。其时将去竟作生姜受用。带累人乱咬嚼。吞了吐不得。吐了吞不得。如今者里有不乱咬嚼的出来。山僧与汝三十拄杖。何故。世尊当年折本。山僧今日与他上利○示众。举唐州大乘遵禅师上堂云。上来又不问。下去又不疑。不知是不是。是即也大奇。师云。其时无量大众一时成道○僧问九峰看首座话。师云。富嫌千口少。贫恨一身多○僧叩门呈颂。师云。你门也入不得。如何呈颂。进云。早已呈颂了也。师不开门。僧久立懡㦬而退○僧问某甲生死不明。师云。莫乱话。进云。求和尚开示。师云。莫妄想○僧问如何是夺人不夺境。师云。洪武门前红档中。进云。如何是夺境不夺人。师云。踢破鸿门樊哙怒。进云。如何是人境两俱夺。师云。推倒须弥山。捏杀恒沙佛。进云。如何是人境俱不夺。师云。一华一国土。一叶一释迦。进云。四句已蒙师指示。末后一句事如何。师便喝○僧问如何是有拄杖子与拄杖子。师云。长安风月贯今昔。那个儿童摸壁行。进云。如何是无拄杖子夺却拄杖子。师云。多少人饭箩边饿死○问如何是有拄杖子与拄杖子。师云。世尊拈花。迦叶微笑。进云。如何是无拄杖子夺却拄杖子。师云。百万人天。悉皆罔措○师问僧。正睡着。无梦无想。无见无闻时。主人公在甚处。僧喝。师作惊势云。吓坏我○师问行堂云。饭桶里多少达磨眼睛。堂罔措。问火头。三世诸佛向火𦦨里说法。还端的也未。头亦罔措。师指旁立一僧云。惟有者个师僧解答话。便归方丈○师问僧。树雕叶落时如何。进云。不隔一丝毫。师云。机不离位。堕在毒海。僧喝。师便打○师放生。僧问如何是西来意。师云。猎人捕我林中鹿。赖有檀那赎得归○居士问。明知日用不离者个。为甚么道不得。师云。知之一字。众祸之门○元昭居士。述前生是芙蓉悦山长老。并述山之行繇。师云。贾岛有诗赠你。士云。其诗云何。师云。客舍并州已十霜。归心日夜忆咸阳。无端更渡桑干水。却望并州是故乡○雪山成道颂云。家在深山别觅山。眼开何处着惭颜。殷勤为惜王孙醉。月满荷衣霜满鬟○婆子烧庵颂云。溪头逐日饭王孙。临岐咄咄好生惊。白眼阿婆能将将。夹路桃花风雨声○顺治庚子。师奉
诏入都。说法
内廷。有客问一册
世祖章皇帝敕大学士金之俊评注刊行。(机缘另见奏对集)未几回山。再诏入都。路次概辞参叩。过高邮。孙孝则居士。奉母姚宜人求见。师特泊舟。礼拜次。师问姚云。平日做甚工夫。姚曰。诵持。师曰。正诵持时。念头净尽无余否。曰不能。师曰。为何不能。曰心中有儿孙事。师曰。儿孙要世世相见好。姚遽礼拜。师谓士曰。这里还有做者事的么。士又问师入京几时回。师曰。两三月。士曰。何速。师曰。止许一个道场。士曰。恐和尚作不得主。师曰。作得主(师到京闻森首座为　上净发即命众集薪烧森　上闻遽许蓄发乃止师奉　命结制毕即辞还山　上赐大觉普济禅师金印师虽受归并未一经展视)○龙池传祖剃度师乐和尚塔。在宜兴善权。倾毁日久。师往葺治。乃命丰首座督修。土人构祸毁寺。丰罹回禄。师闻尽屏参侍。不食粒米。自荷衣单出游。渡江而北。至孙居士家。改号无住。命士作偈。送隐东海(先是师初住报恩尝作潜子传以自谶其略曰潜子不知何如人自得法磬山人不知而不愠其志潜值世危乱其时潜布袋和尚赠以偈曰一钵千家饭孤身万里游青目睹人少问路白云头其行潜遂称潜子土乃拈师自传系以偈曰)○至清江浦慈云庵。示微疾。室中不留一物。撤去床褥。止留一竹椅。危坐。惟饮冷水。日与南谷说梵网经。每至夜半。辙笑曰。也大奇。我被孙居士算定了也。至第七日。索笔作霞表子第一书云。本是无生。今亦无死。此是正说。余为魔说。掷笔而逝。时康熙乙卯七月初十日也。先是师过江都。以后事嘱黄于升居士。士以问疾至。值师已寂。急为治龛。送天目建塔(天隐修嗣)。

　　南岳绿萝山茨通际禅师

　　邗之通州李氏子。儿时父遇相师云。尔子骨格太清。年未必永。乃舍之出家。初侍东隐若昧法师。听讲有会。礼辞参方。谒金粟悟和尚一见便问客散堂空时如何。悟曰。是甚么时节。师便喝。悟便打。师又喝。悟又打。师礼拜云。今日起动和尚○上磬山参修和尚。问昔日闻风。今朝觌面。觌面一句。请师分付。修云。你试道看。师便礼拜。修云。也当不得。师转身便出○一日修问。只如百丈于马祖喝下。得个甚么。师云。若有得。即钝置马祖也。修云。他道三日耳聋聻。师云。某不可更作野狐精见解。修乃休去○一日修问古人道。有句无句子如何会。师云。石长无根草。山藏不动云。修云。如藤倚树聻。师云。吾常于此切。修云。树倒藤枯又作么生。师低头出方丈○一日修举四藏锋句问云。如何是就里藏锋。师云。梁皇殿上道不识。如何是就事藏锋。师云。今朝雨落阶前湿。如何是理事俱藏锋。师云。行不出户坐不当堂。如何是俱不涉理事藏锋。师云。八角磨盘空里走。修云。此四转语。可绍先觉。虽然。也是搕七搭八○黄端伯司理。请住东明祖庭。师云。闻居士开先有省。推倒庐山是否。士云。还见庐山么。师云。待你扶起。士云。乍唤东明。师云。作家作家。士休去。少顷。士问大师一向在甚么处住。师云。居士道山僧即今在甚么处住。士云。出此门不得。师云。居士还出得此门么。士拟议。师云。却是居士出此门不得○上堂。举翠岩真点胸。常骂云居舜老夫。说无字禅。舜因而有颂曰。云居不会禅。洗脚上床眠。冬瓜直儱侗。瓠子曲弯弯。师云。山僧亦有一颂。东明不会禅。穷山住有年。朝来炊白粥。柴生满灶烟。且道与古人是同是别○住绿萝上堂。山僧这里也不论玄。也不论妙。也不论禅。也不论道。只要你们生死心破。生死心若不破。便是阎老子面前。吃铁棒的公招。所以云。参须实参。悟须实悟。阎罗大王。不怕多语。不劳久立。珍重○住南源示众。诸方有玄妙禅。有性理禅。有细腻禅。有逐日常进禅。有休去歇去禅。有大法小法禅。与人理会。与人咬嚼。山僧此间。且无如许多禅。只有远祖百丈大智禅师。留得一把钝铁锄头。逐日要诸人使用。使用得纯熟。若到力忘于己。手忘于心。目前不见有可开之田。脚下不见有可立之地。忽然锄转山河大地。百杂碎。露出当人双眼睛。大众。即今把柄在阿谁手里。蓦掷拄杖云。当阳拈出大家看○僧问大死的人。却活时如何。师云。唤来与山僧洗脚。如何是学人转身处。师云。速礼三拜。如何是学人亲切句。师云。分明记取○僧问。古人云。三千里外逢人。不审逢甚么人。师云。不是别人○崇祯戊寅。师登南岳爱祝融之胜。止掷钵峰下。结茅而居。盖虎穴也。了不为意。桂林王闻而异之。亲至问道。遣内臣侍候。不绝于路。愿迎入宫。坚却之不得。辄密迹去。王不怿。而焚其庵祝庵前石榴树曰。南来僧果有道耶。树即冬实。未几开花且结实。王乃益加敬信。访师卓锡处。折节步行三百里。就见之。复为建庵供养○甲申春。流贼蹂躏三楚。山中日食不继。采薇救饥。误食野芹。同食二人。皆觅疗解。师曰。何必尔。遂逝(天隐修嗣)。

　　阳山松际印中通授禅师

　　乌程严氏子。年十七。投道场山脱白。修和尚示狗子话。力参久之。一旦闻画眉声大悟。遂得法。继席磬山。上堂。门对千峰。碧溪沿一迳幽。更求玄妙旨。拨火觅浮沤。遂下座○师性恬退。以应对繁。未几辞去。深隐于苏之阳山。僧问如何是和尚悟处。师曰。瞒人不得。又问如何是诸佛出身处。师曰。殿角鹁鸠啼○僧问雪峰升座。辊出木毬。玄沙捉来。安在旧处因缘。师云。阳山不妨再辊。便入方丈○拈赵州狗子还有佛性也无。州云无公案。师云。赵州这个无字。十人五双。疑着。可怜自家性命且无知。犹向狗边讨非是○颂三玄三要云。第一玄。泥牛踏泼水中天。千星万宿一时乱。明眼何能别正偏。第二玄。旸𦦨横溪白似泉。笑看缘木求鱼者。不顾忙忙去下筌。第三玄。坐看虚空驾铁船。南北东西津莫问。送风还把藕丝牵。第一要。夜半月轮照。石女面私情。不比寻常貌。第二要龙吟并虎啸。惊起梦中儿。频把亲娘叫。第三要。一曲无生调。不是个知音。那识其中妙。总颂云。三玄三要祖师关。无限禅人到此难。毕竟问余玄要旨。清溪流出水潺潺○师山居深僻。问道者罕得一见。自泽侍者领去衣拂。并不再记一人。海内高之(天隐修嗣已上五人)。

　　福建建宁云峰衡石钧禅师

　　钱塘潘氏子。遍历诸方。每有夙契。终不自诺。复谒佛日方。深得洞上微指。方与鸳湖用友善。用晚年多疾。以不得其嗣为己忧。方效道吾与夹山故事。遂指师参用于普明。洞彻圆常。一日用曰。化人问幻士。谷响答泉声。欲识吾宗旨。泥牛水上行。意旨如何。师曰。梦见空花。用曰。临济有一句子。你又作么生。师便喝。用便打。师又喝。用又打。师礼拜。用曰。元来是瞎驴。师拂袖便出○上堂。云生宝树。风敲翠竹。勘破鸡鸣。遍地涂毒。这是无趣老人的落处。即今还有知落处的么。有即出来通个消息○顺治丙戌四月初六日示寂(鸳湖用嗣)。

　　续指月录卷十九
卍新纂续藏经第 84 册 No. 1579 续指月录


　　续指月录卷二十

　　　　六祖下三十五世

　　曹洞宗

　　北京大觉慈舟方念禅师

　　别号清凉。唐县人。族姓杨。年十岁。矢愿出家。投金台广德大慈老宿披剃。自念生死事大。受具参方。初游讲席。博探性相宗旨。于暹礼二法师座下。为唱导之师。一日偶听古道法主讲楞严经。至七处征心处。顿悟缘生不实。法海深远。乃心自愧赧。腰包直上少林。参幻休润和尚于立雪庭。礼拜次。润问甚处来。师曰。北方来。润曰。北方道法。与此方如何。师曰。水分千派。流出一源。润曰。恁么则何用到此。师曰。流出一源。水分千派。润可之。即命典维那(余集生云。二大老蓦地相逢。如马伏波陈师反正俱妙。似孙武子用兵进退合宜。如龙插翼。似虎带角。直是撄他不得近他不得。然虽如此。回互处各见机宜。毕竟茫无涯畔。若据明眼人看来。各与拄杖三十。何故聻。急须着眼看仙人。莫看仙人掌中扇)○一日师至五乳峰前。随喜初祖达摩大师九年面壁处。忽然契悟从上大法。亟诣润方丈呈偈曰。五乳峰前。好个消息。大小石头。块块着地。润即为印证。嘱曰。从上佛祖。以自己所证。递相承袭。欲令一切众生知有此事。余得之小山先师十余年矣。今将从上佛祖心印源流。付嘱于汝。汝当上体佛祖之心为心。以续慧命。证灯相继。毋令丧失。然虽如是尚宜晦迹林泉。乘时而出。师礼拜受嘱。润复付以偈曰。无上涅槃心。佛祖相传付。吾今授受时。云净风头露○师掩关五台。昼则一食。夜则孤坐。久之。自念差别智不可不明。乃肆游诸方。一切苦行。人所頞蹙者。师皆身亲历。后至石城。精厉过分。双目忽盲。师曰。幻身非有。病从何来。将身心一时放下。硬坐七日。双目复明○南游普陀归。由越之止风涂。众请说法。湛然澄公来参。师问止风涂向青山近。越王城畔沧海遥时如何。澄曰。月穿沧海破。波斯不展眉。师复举洞上宗旨。逐一问澄。澄乃说偈呈似曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝畿。师阅曰。语句绵密。不落终始。真当家种草也。遂召入室印证曰。汝后开两片唇皮。截断天下人舌头有分在。即付偈曰。曹源一滴水。佛祖相分付。至今授受时。大地为甘露。咄。五乳峰头无镞箭。射得南方半个儿○师应请。住禾之东塔。豫之云居匡庐。后欲投老台山。越中缁白。力挽师归宝林道场。(汰如河法师续高僧传称师为清凉国师后身)示寂后。法嗣湛然澄公。迎龛塔于显圣南山之麓(幻林润嗣)。

　　嵩山少室无言正道禅师

　　豫章新建胡氏子。投上蓝寺剃染。年十五。遇知休老宿。指示禅要。遂从休游憩南岳净瓶崖。朝夕参叩。休曰。欲究明此事。须将宗教葛藤穿过始得。指参逊庵昂。昂语休曰。无言足称法器。切不可以一知半解。入渠胸臆。第令南询。自参自悟。休指张拙颂。勘其履践。师曰。真如尚不可为。何颂之有。休指往少室参幻休润禅师。润上堂。师问如何是洞上宗风。润曰。月下三花树。峰前双桂枝。师曰。和尚还别有否。润曰。惟此一事实。无二亦无三。师言下大悟。即呈偈曰。云攒绝顶。月锁幽岩。石人抚掌。木女舒颜。润颔之。乃印以偈曰。无言的旨不离言。玄唱玄提妙绝玄。今日单传亲印授。他年双桂利人天○万历庚寅。嵩山四众。请住少室祖庭。周籓国主。迎师说法。主大开悟。汝宁王闻之。亦迎师至。世子病足。倚杖而视。师乃引之周行七转。汗流如注。而足即瘳○僧问外道问世尊曰。不问有言。不问无言。世尊良久。意旨如何。师曰。动容扬古路。不堕悄然机○问如何是新年头佛法。师竖拂曰。会么。曰不会。师曰。来年更有新条在。不假重重为指陈○老宿问如何是无言。师曰。四时行焉。一老宿又问如何是无言。师曰。百物生焉。师机锋敏捷。襟怀平实。后逝寂。塔于少室祖茔(幻休润嗣)。

　　内丘智空了睿禅师

　　本邑张氏子。弱冠出家。礼罗汉觉公祝发。初事蓬山天然禅师。次历燕都。遍访禅伯。靡不升堂入室。深造其阃奥。复闻邺下古风和尚。开法于真定舍利。抠衣座下。决择六载。已而又值豫章大千润和尚主少林。结同志五人往谒。润一见。以大器期之。许入室。凡室中征诘。皆迎刃而解。服勤五载。方领衣法顶像归里。京城衲子。恭就广慈兰若。请师开法○僧问怀才抱德来时。和尚如何相见。师曰。看君好似南阳隐。不待茅庐三请来。僧曰。知音有几人。师曰。还记得梁甫吟也无。僧无语。师曰。虾䗫打鼓蚓吹箫○师名振长安。列刹相望。礼聘开法。日无虚席。后因见达观憨山二大师。皆为弘法罹难。谓众曰。大名之下。难以久居。直下抽身南还。就内丘结草庵。二十年足不逾户○天启四年十二月初五日。端坐而化。寿八十五。门人智融等。塔于本寺之后(幻休润嗣)。

　　上党宗教鳌谷妙银禅师

　　邯郸苗氏子。生有异相。宛如梵僧。父母知其非世俗中人。送本邑杜家庵剃度。一日看天童颂临济三圣。不得灭却正法眼藏机缘。有云。心心相印。祖祖传灯。想佛祖授受之道。必肘后另有玄符。岂直熟读礼诵。衣钵束身。能荷佛祖之事乎。遂出参方。谒大千润和尚。得法开堂上党。道闻帝阙。说法内廷。辞归邺下。后遇流贼犯上党。众请入城避之。师曰。有何不了。乃避之耶。是夜无疾。笑谈而逝。门人奉全身塔于宗教院之东北隅(幻休润嗣)。

　　象城净业无疑真信禅师

　　别号西岩。蓬山皇亲刘氏子。礼城之中阳现公。出家受具。常书华严经。一夕书入法界品。至中夜无灯。金光满室。缁素无不惊异。现公以若作圣解。即受群邪语示之。勉其往参大千润和尚。润教看父母未生前话。力参数载。始得有省。呈似润。润急索曰。速道。师曰。狸奴今日翻觔斗。报道娘生鼻孔真。润乃付嘱(幻休润嗣)。

　　南宫令于钟英居士

　　字见明。河南邺下人。生而胎素。长举孝廉。屡上公车不第。谓同胞曰。人生各有夙怀。愿随所慕。今既不能遂志龙门。想选佛场中。心空及第。亦不可独让庞公。既就都门探赜禅讲。拨草瞻风。深得智空禅师切磋。深入少林阃阈○闻大千润和尚奉命入都。驻锡大悲禅寺。士往咨决门下。凡三载。一日请益。如何是自己清净法身。润曰。四肢。百骸。九窍。六脏。备赅而存焉。又不许向这里会取。限三日道得契。即为授记。一夜至五更。忽闻禅堂开静钟响。豁然省契。遂击方丈告报曰。我会也。润乃把住曰。速道速道。士呈偈曰。逃禅来扣少林风。末后钟鸣一窍通。我做维那师便问。几椎打破太虚空。润嘱之曰。竿头进步。现宰官身。修菩萨行。无不可者○后士第进士。初知南宫。旋弃去。就邺郡南北。创广济宝莲禅院二处。开堂说法。尝有偈曰。金榜惭将名姓传。滥竽三县小烹鲜。而今抛向云霄外。莲社虎溪度岁年。又曰。久历丛林每自怜。为调心性不知年。寂光法尔周沙界。廓落无依笑普贤(幻休润嗣已上六人)。

　　建昌黄龙寿昌无明慧经禅师

　　抚州崇仁裴氏子。诞时难产。祖父诵金刚般若经而娩。因名经。初生颖异。长貌苍古。九岁入乡塾。便问浩然之气是个甚么。塾师异之。长依廪山忠和尚出家。常疑金刚四句偈。必有指据。偶见傅大士颂曰。若论四句偈。应当不离身。不觉释然。遂辞廪山。隐峨峰。尝登绝顶顾盼而作偈曰。踏上云头第一峰。眼中广博小虚空。当时欲见无由面。今日相逢处处同。结庐三年。人无知者○阅传灯。见僧问兴善如何是道。善曰。大好山。师日夜提撕。至忘寝食。一日因搬石次。坚不可举。极力推之。豁然大悟。即述偈曰。欲参无上菩提道。急急疏通大好山。知道始知山不好。翻身跳出祖师关(南庵依颂云广州城外一片石多少刺史移不入老僧举起示诸方孟尝夜渡秦关黑神莫测鬼莫测三百年来大好山巍巍占断大唐国○巨音选颂云处处春风草离离不堪悲处更堪悲巨灵劈破华山路虎势龙威在此时)○遂往廪山呈偈。忠和尚即为印可。始许剃发受具。自此服勤左右。日夕温研。影不出山者二十四年。出住宝方。时师年五十一矣(师住山日有僧问师住山前曾见何人师曰总未行脚僧激之曰岂以一隅而小天下乎师善其言遂遍参莲池宏达观可憨山清诸大老语各投契名布丛林)○师至少室礼祖塔。会无言宗主。言见师举扬奇特。乃与河南当道熊公尚父。请师就寺说法○峨峰入院日上堂。大众会么。此是三世诸佛用不尽的。一齐撒向娑婆世界。释迦牟尼佛。犹用不尽。西天东土。历代祖师。亦用不尽。山僧今日信手拈来。与大众商量。还是教外别传。经中玄旨么。函盖乾坤随波逐浪么。截断众流抬荐商量么。大用现前探竿影草么。当阳撒出金刚宝剑么。据实而论。穷劫不尽。且要具眼者拣办得出。白是白。黑是黑。即不囫囵打作一块。始可定丛林之是非。验学者之邪正。然后应圣应凡。自然不被诈明头之所欺。举措应缘。无不合辙。然此道离微。昧之久矣。众中有大智者。当拌身命。尽力匡扶。以悟为期。自他兼利。一生不足。再拌一生。尽其三生。自然合得。古人云。不入生死大海。难得无价宝珠。此犹是钝机。伶俐汉一闻便知妙。然虽如此。不得春风华不开。且谩道及至华开又吹落○上堂。腊月逢辰。丛林设粥。所为何缘。无非顺俗。衲僧门下不必如斯。岂不闻三世诸佛不知有。狸奴白牯却知有。若恁么。则三世诸佛已立下风。况迦文佛乎。且道狸奴白牯。有甚长于诸佛。首座曰。为他金烹大冶。玉出蓝田。师曰。然虽如是。宝坊不免连狸奴白牯。一齐赶出三门下。何也。秉纲立纪振丛林。海晏河清正令行。好汉尽收归宝所。化城推倒不留人。首座曰。和尚道化城推倒不留人。在和尚分上即得。某甲则不然。师曰。汝又作么生。座曰。闲挑布袋浑无事。笑等街头一个人。师曰。也是闲弦子。下座○观音诞日上堂。观音大士。且喜来也。某甲有句话请问大士。实是今日圣诞耶。只知天无盖。地无底。一切世界有情无情。从何而起。道得。即共大士七十三八十四。道不得。未免拄杖饶舌。良久曰。先已告过。当仁不让。念大士记正法明王。且放三十棒○上堂。挥尺一下曰。宗乘中事。难以措辞。大道门庭。争容拟议。等闲垂一机。如太阿锋离匣。逢之者死不移时。似涂毒鼓受槌。闻之者丧不旋踵。所谓妙峰峻仞。野兽难藏。宝树晶光。灵禽莫泊。其用也。单赶金毛归野窟。直追铁额入深山。扫天下之搀抢。拂人间之孽屑。提堕坑落堑之类。揭迷封滞壳之流。其功也。使法界世界虚空界。一体同观。俾佛道人道地狱道。万法融会。虽然如是。犹未为向上事。且道出格限量外一句。作么生道。咦。正令不行先斩首。大机一拨圣贤悲。久立珍重○上堂。拈起一着。佛祖一齐捉。放下一着。圣贤悉皆缚。辘轳飞上天庭。泥牛眠交地角。非惟九有沾恩。亦乃四生受乐。惟有八大金刚。弩力睁眉。横拈倒卓。何则。不许众生乱描摸○上堂。青山青。无山不藏云。绿水绿。无水不生木。惟有衲僧心。调直无阿曲挥尺一下。下座○上堂。真正龙象子。有时提得起放不下。有时放不下提得起。不弄死蛇头。要将生虎尾。有时跨上金毛背。自然足下清风起。会么。水不涸兮鱼自在。山青幽也鸟安详○僧参。师问赵州道。台山婆我为汝勘破了也。毕竟勘破在什么处。僧曰。和尚今日败缺了也。师曰。老僧一生也不柰何。好教你知。若实会。举似来看。僧拟进语。师打一棒云。者掠虚汉　(竺庵成拈云台山一案拈却多少人鼻孔换却多少人眼睛者僧也解诈明头及手老汉拈出个柴头向他面前一吹直得退身无路且道者一棒他还知落处么)○师问僧如何是佛。僧无语。师云。佛也不识。僧云。某甲初机。请和尚慈悲指示。师曰。野猿峰顶空哀哭。僧礼去○僧问和尚因甚不行脚。师云。木马休鞭横两腿。铁牛不索莽低头。白鹤啄鱼颈项直。斑鸠呼雨嘴头钩。会么。僧无对。师云。行脚去○僧问经年不会。请师方便。师云。且将不会底来。曰铁橛子。师云。未是不会底。曰和尚也不得拗直作曲。师云。老僧眼若摩尼。曰某甲不会。师喝出○僧问有人不通宗教。不达性理。和尚还接否。师云。不接。曰为甚不接。师云。为伊不通达。曰已通达者即接耶。师云。亦不接。曰为甚不接。师云。为伊已通达也。曰总不恁么来时如何。师云。若得恁么。老僧接之。曰请师接。师即打。曰情知和尚只会恁么。师连打出○僧问未相见时如何。师云。今日不答话。进云。相见后如何。师云。向道不答话。僧又拟伸问。师即打云。钝置杀人○僧问如何是寿昌境。师云。云散晴空不露顶。如何是境中人。师云。天地清平海众宁。如何得不被境风飘泊。师云。挂印封侯犹不乐。作么生得大安乐。师云。不杂碎。无绳自缚。曰和尚还安乐否。师云。你试看。僧喝。师即打○洞山五位君臣颂曰。正中偏。如意珍藏鉴众贤。虽然万派皆相应。宛尔无离玉座前○偏中正。应物现形不涉定。但见千差共一宗。不分贵贱皆宁静○正中来。九重来旨遍天涯。发令通行宁朕兆。玄音利乐绝纤埃○偏中至。灵机廓运撑天地。一尘不控大慈威。唯克自心存利济○兼中到。妙不拘玄玄契妙。亲贤避恶悉无依。入圣超凡俱不要○师住宝坊峨峰寿昌三刹。别建庵院二十余所。七旬尚混劳侣耕凿不息。丈室萧然。惟作具而已。益王向师道德。深加褒美。每叹曰。去圣时遥。幸遗此老○万历丁巳腊月七日。师自田中归。谓众曰。老僧自此不复砌石矣。众皆愕然。除夕上堂曰。今年只有兹时在试问诸人知也无。那事未曾亲磕着。切须痛下死工夫。复曰。此是老僧最后分付一着。大众切宜珍重。新正十三日示微疾。遂不食。曰老僧非病。会当行矣。大众环侍不怿。师以偈谕之曰。人生有受非偿。莫为老病死慌。可笑无生法忍。将何业识消亡。一时云净常光发。佛祖聊安此道场。十四日书辞道俗。十六日作举火偈曰。无始劫来祇这个。今日依然又这个。复将这个了那个。这个那个同安乐。复命侍者代为发火宣偈。次晨取水盥漱拭身。曰不必再浴。乃索笔大书曰。今日分明指示。掷笔端坐而逝。茶毗火光五色。顶骨诸牙不坏。即于本寺方丈建塔(廪山忠嗣○憨山德清禅师题师像曰。久向无明名。未识无明面。突出大好山。千里遥相见。生涯在钁头。说法如奔电。提张没弦弓。惯用石巩箭。只要射个人。应弦早奔窜。忽撞顽石头。镞羽一齐限。抛出铁浑沦。见者绝思算。此是吾师老面皮。相看只许言前荐。若问当阳向上机。云山满目难分辨)。

　　续指月录卷二十(终)

　　续指月录尊宿集

　　卢陵聂　先乐读　编辑

　　济阳江　湘郢上　参订

　　尊宿机录

　　饶州荐福承古禅师

　　操行高洁。禀性虚明。参大光敬玄禅师。乃云。祇是个草里阵。遂参福岩雅和尚。又曰。祇是个脱洒衲僧。由是终日默然。深究先德洪规。一日览云门语录。忽然发悟。自此韬藏。不求名闻。栖止云居弘觉禅师塔所。四方学者奔凑。因称古塔主○范公仲淹。出守鄱阳。闻师道德。请居荐福。开阐宗风○僧问大善知识。将何为人。师云莫。曰恁么则有问有答去也。师又云莫○问青青翠竹。尽是真如。郁郁黄花。无非般若。如何是般若。师云。黄泉无老少。曰春来草自青。师曰。声名不朽。曰若然。者碧眼胡僧也皱眉。师曰。退后三步。僧曰苦。师乃云。吽吽○问临济举拂。学人举拳。是同是别。师曰。讹言乱众。曰恁么则依令而行也。师曰。天涯海角○上堂。夫出家者。为无为法。无为法中。无利益。无功德。近来出家人。贪着福慧。与道全乖。若为福慧。须至明心。若要达道。无汝用心处。所以常劝诸人。莫学佛法。但自休心。利根者画时解脱。钝根者或三五年。远不过十年。若不悟去。老僧与你入拔舌地狱○冬至日示寂。书辞众偈曰。天地本同根。鸟飞空有迹。雪伴老僧行。须弥撼金锡。恰逢冬至日。灵光一点赤。珍重会中人。般若波罗密。偈毕而逝。

　　嘉兴圣寿宣翁可观禅师

　　出家南屏。从车溪得省。住圣寿。迁当湖德藏。退隐竹庵。每自怡曰。松风山月。我无尽衣钵也○宋乾道七年。丞相魏𣏌请主吴之北禅。入院适重九。指座曰。胸中一寸灰已冷。头上千茎雪未消。老步只宜平地去。不知何事又登高。

　　临安灵隐普觉淳明禅师

　　因奉旨断还九里松。上堂。山前一片闲田地。旷大劫来无界至。今朝恢复又归来。坐断脚头并脚尾。东也是。西也是。南北东西无不是。毕竟酬恩作么生。十里荷花九里松。直指堂前香一炷。

　　和州净戒守密禅师

　　为荐福古嗣法上首。僧问如何是佛。师曰。稽首稽首。曰学人有分也无。师曰。顿首顿首。僧作舞而出。师曰。似则恰似。是即未是。

　　青州佛觉禅师

　　颂仰山师子曰。一色无过指示人。白银世界里频申。超然推倒还扶起。争似东风煦日新○一日佛日尧禅师。诣师道场。自挝鼓上堂。抑扬云门临济宗风。平分半座。不辞而去。

　　圆通善国师

　　佛日自江右至燕。寓大圣安。一夕与佛觉晦堂夜话次。时师年方十二。座右侍立。日曰。山僧自南方来。拄杖头不拨着一个会佛法者。师叉手进曰。自是和尚拄杖短。日大惊曰。可乞此子。续吾临济一宗。师曰。云门临济。岂有二邪。日称赏不已○金世宗幸圣安瑞像殿。问师曰。礼则是。不礼则是。师曰。礼则相敬相重。不礼则各自称尊。帝大悦○得法后。住延圣。示众。举洞山云。秋初夏末。兄弟或东去西去。直须向万里无寸草处去。又曰。祇如万里无寸草处。作么生去。石霜曰。出门便是草。大阳曰。直道不出门。亦是草漫漫地。师曰。且道诸人即今脚根下一句作么生道。若道无寸草。许你参见洞山。若道出门便是草。许你参见石霜。若道不出门。亦是草漫漫地。许你参见大阳。若总道不得。许你参见延圣。何故。惟有好风来席上。更无闲语到人间。

　　燕山庆寿玄悟玉禅师

　　金世宗令中使持纸一张。书心佛二字问师曰。者是甚么字。时圆通在座应声答曰。不是心。不是佛。称旨。次日赐长短句曰。但能了净。万法因缘何足问。日用无为。十二时中更勿疑。常须自在。识取从来无挂碍。佛佛心心。佛若依心也是尘。师答谢曰。无为无作。认着无为还是缚。照用同时。电卷星流已太迟。非心非佛。唤作非心犹是佛。人境俱空。万象森罗一境中。

　　黄山赵文孺居士

　　为圆通善入室弟子。记莂后。常作颂曰。妄想元来本是真。除时又起一重尘。言思动静承谁力。仔细看来无别人。

　　高邮定禅师

　　初参玄悟。室中举僧问玄沙。如何是清净法身。沙曰。脓滴滴地。师于言下有省○僧问透网金鳞。以何为食。师曰。干屎橛。

　　沩山太初禅师

　　字子愚。温陵人。世为儒者。师倜傥有大志。所为诗文皆不凡。士大夫多推目之。一旦弃去。选佛于尊胜。以律自捡。尽去豪举之习。出岭遍参丛林有声。久之罢参归闽。会南剑报恩虚席。郡守陈宓闻师名。命主之。未几真德秀西山居士。延师主大沩二十余载。日绕万指。师说法纵横博大。不让古尊宿。西山既致政。每与师游。从容论道。莫不心醉。大抵师以平实接人。故诸儒雅重之。

　　中观沼禅师

　　海云印简之受业师也。常诲海云曰。汝所欲者。文字语言耳。向去皆止之。令身心大死一场。休有余气。到那时节。瞥然自省。方可与吾相见。后同海云为元兵所劫。北渡至朔方。元国主署师慈云正觉大师之号。及师将示寂。有羽客杨至慎求偈。师命执笔代书偈曰。七十三年如掣电。临行为君通一线。泥牛飞过海东来。天上人间寻不见。客曰。师几时行。师曰。三日后。时五月二十七日也。至六月初一果无疾而逝。

　　雪峰樵隐悟逸禅师

　　怀安聂氏子。屡叩名宿。后得法于雪峰佛海禅师。郡帅举住雪峰。凡七载。退居西庵○皇庆二年。复奉旨再住。赐佛智之号。凡六年谢去。至泰定二年。仍奉旨补前席。又居七载。师三住雪峰。百废具修。大为法门盛事。尝序雪峰录。有曰。老真觉自德山一棒桶底脱后。直得鳌店月寒。象峰雪霁。揽醍醐于一杓。彰大用于三毬。譬之轰百亿雷霆于四天之下。旷数百世。真声愈宏。所有垂示流出胸襟。盖天盖地。广陵一奏么弦。下里不复声矣○元统二年示寂。塔于佛海塔傍。

　　五台铁勒院子范慧洪大师

　　因阅楞严。至一人发真。十方销殒。忽悟。遂造河朔汶禅师。陈所见。汶可之。临终偈曰。六十春光又八年。浮云收尽露青天。临行踢倒须弥去。后夜山头月正圆。更衣坐脱。

　　建宁奖山慧空元模禅师

　　古田苏氏子。修习禅定。遐迩皈仰。一日于定中游奖山。至玄奖禅师道场。有老人迎谒曰。吾为师守此山五百年矣。言毕化黑龙而去。既寤。乃曰。吾当还此山也。遂往卓庵。一日谓众曰。吾今化缘已毕。即当入灭。复说偈曰。四十余年寄俗尘。如今却显个中尊。岩头一夜东风起。吹得花开满树春○铁船无舵亦无蓬。撑入金莲性海中。末后一机今说破。白云元不离长空○大地山河览无迹。虚空撞破见端的。纵教铁轮顶上旋。本性圆明常不失。复曰。西天第三代商那和修尊者。隐象白山。现龙奋迅三昧。说法调伏诸外道。然后化火自焚。吾今往象鼻岩前。亦当如是。乃入龙奋迅三昧。时云雾四起。雷雨大作。继而化火自焚。众收灵骨。塔于庵之西。

　　郑州普照佛光道悟禅师

　　兰州𡨥氏子。偶宿湾子店。闻马嘶。豁然大悟。归告母曰。某于途中拾一物。母曰。何物。师曰。无始来不见了的。母掌曰。何喜之有。遂辞母参方。母曰。将何之。师曰。水流须到海。鹤出白云头。往参白云海禅师。遂承印记○元泰定二十四年。出主普照。身著白衣。跨黄犊。吹短笛。游于雒中。尝曰。道我凡耶。曾向圣位中来。道我圣耶。又向凡位中去。道我非凡非圣耶。却向毗卢顶上。别有行处。泰和五年入灭。

　　雁山罗汉寺证首座

　　目瞽。见道明白。晨朝躬自汛扫。或问者片田地扫得干净也未。座竖起苕帚示之。又问真净界中。本无一尘。扫个甚么。座亦竖起苕帚示之。尝题九牛山偈曰。四五成群知几年。春来秋去饱风烟。清溪有水何曾饮。绿野不耕长自眠。个个脚跟皆点地。头头鼻孔尽撩天。寻常只在千峰顶。大地人来作么牵。

　　温州灵云省庵思禅师

　　台之宁海人。兄弟四人。师居长。同时发心出家。祖父遗业。悉散众亲。遍叩诸方。后出世灵云。结夏上堂。以大圆觉。牛角马角。为我伽蓝。瓜篮菜篮○上堂。举赵州狗子无佛性话。颂曰。狗子佛性无。狗子佛性有。猴愁搂拽头。狗走抖擞口○晚年退居灵云之前山○至正甲申。空室偕数衲往谒。时师年逾九十矣。庞眉皓发。颀然清耸。拽履而出。且行且问曰。何处来。空室曰。江心。师曰。深几百丈。室曰。谩老和尚不得。师曰。且坐吃茶。

　　文献公黄溍居士

　　字晋卿。婺之义乌人。元天历初。诏天下僧儒善书者。会集杭州净慈。泥金书大藏尊经。士亦预焉。每食必与众僧共处。若别为治具则不乐。甚至诟骂不食而去。尝题悬崖墨兰曰。袅袅春风一样吹。托身高处拟何为。从他自作颠倒想。要见悬崖撒手时○题东坡像赞曰。五祖禅师世外人。娑婆久已断生因。谁将描邈虚空手。去览他年身外身○题山谷像曰。笑杀当年老晦堂。相逢刚道桂华香。披图面目浑依旧。鼻孔何曾有短长。

　　坱北和尚

　　姓蒋。不知何许人。年十五。涉猎经史。言辞简𨗉。髼首垢面。动静不羁。至正初。抵松江沈氏家园。常题诗曰。万紫千红总是春。何须饶舌问东君。哑人得梦向谁说。竖起空拳指白云○又曰。不偏不倚立于中。不着西边不着东。超出东西南北外。一毫头上钓苍龙。一日谓众僧曰。吾垂化尽矣。若等勉之。言绝而蜕。

　　奉化雪窦常藏主

　　不谙文字。专习禅定。侪辈呼为常达磨云。所作偈颂。事理圆融。音律调畅。其颂铁牛曰。百炼炉中辊出来。头角峥嵘体绝埃。打又不行牵不动。者回端不入胞胎○颂海门偈曰。业风吹起浪如山。多少渔翁着脚难。拌命舍身挨得入。方知玉户不曾关○颂苦笋偈曰。紫衣脱尽白如银。百沸锅中转得身。自是苦心人不信。等闲嚼着味全真○又息庵偈曰。百尺竿头罢问津。孤峰绝顶养闲身。虽然破屋无遮盖。难把家私说向人。

　　台州黄岩濠头丁安人

　　法讳觉真。号竺心。初见绝田耕于委羽山。有省入。遂弃家筑室自居。复参涌泉古愚。泉曰。良家子女。东奔西走作么。安曰。特来礼拜和尚。泉曰。者里容你不得。安乃拍手一下曰。三十年用底。今朝捉败。泉便休去○往雁山春雨庵谒无际。才入门。便曰。春雨如膏。行人恶其泥泞。际曰。不是不是。安拟进语。被际喝出。晚年就邑中明因寺侧开接待。一僧提包笠直入卧内。安问是什么。僧曰。行脚僧。安遽指其足曰。草鞋𦄍断。为甚不知。僧无语。安便将包笠掷出曰。者里无汝措足处。一日明因奎禅师相看。安曰。闻说长老夜来生得儿子是否。明曰。且道是男是女。安曰。鸡衔灯盏走。鳖咬钓鱼竿。

　　庆元育王勉侍者

　　送同事僧游台雁。偈曰。鸟窠吹布毛。侍者便悟去。虽不涉言诠。早已成露布。天台岭上云。雁宕山中树。此去好商量。莫触当头讳。临终偈曰。生本不生。死亦非死。秘魔擎杈。俱胝竖指。

　　镊工张德道者

　　鄞之下水人。一日大雪。沙弥团雪作佛像。众皆述偈咏之。德亦随后占偈曰。一华擎出一如来。六出团团笑脸开。识得髑髅元是水。摩耶宫里不投胎。

　　永福灵江浩首座

　　依古林于饶州永福。居第一座。结夏秉拂。僧问进一步时如何。座曰。撞墙撞壁。曰退一步时如何。座曰。堕坑落堑。曰不进不退时如何。座曰。立地死汉。

　　天历老素首座

　　生平一关深隐。罕有识之者。有僧得其山居述怀三偈曰。传灯读罢𩯭先华。功业犹争几洛叉。午睡起来尘满案。半檐斜日落庭华○尖头屋子不教低。上有长林下有池。夜久惊猋掠黄叶。却如蓬底雨来时○浮世光阴自不多。题诗聊复答年华。今朝我在长松下。背立西风数乱鸦。

　　净慈元庵会藏主

　　临安人。修涅槃堂偈曰。涅槃一路尽掀翻。触处工夫见不难。洗面蓦然摸着鼻。绣针眼里好藏山。

　　杭州天目一山魁庵主

　　苏州人也。天资敏捷。通内外典。与平石砥友善。栖迟岩谷。不与世接。仅有山麓洪氏子弟。往来送供。一夕洪氏妇梦主乘肩舆至其舍。觉而产一子。翌旦登山候之。果化去矣。因名应魁。字士元。幼读书补邑庠。娶妻生子。年三十。一旦忽自猛省。遂弃家。缚茅于东峰绝顶。昼夜精勤行道。一日空室和尚。因避𡨥自径山过其庐。见其举止闲雅。应对从容。叩其所以。乃知其为一山后身也。因谓之曰。公前身与平石翁为莫逆交。翁今年垂九十。尚耳目聪明。何不通个信息。亦见一梦两觉。而梦觉一如乎。主欣然挥毫作偈寄之曰。寄语天童老平石。一念非今亦非昔。欲听寒山夜半钟。吴江依旧连天碧。

　　温州寿昌绝照辉禅师

　　尝坐夏于净慈东圊寮。壁间有水墨大士像。师朝夕礼拜。垦祷甚切。一日忽见净瓶水从壁涌出。通身庆快。从此智鉴日明。尝有偈曰。工夫未到方圆地。几度凭阑独自愁。今日是三明日四。雪霜容易上人头。

　　明州育王虚庵实首座

　　寄卧云庵主偈曰。黄金园里马交驰。径寸多成按剑疑。月晒梅华千树雪。卧云一枕梦回时。

　　明州天童幻庵住首座

　　礼应庵塔祖偈曰。眈眈睡虎管窥斑。便把中峰作靠山。不得破沙盆一个。儿孙乞活也应难。

　　明州天童默中唯西堂

　　咏蚕偈曰。桑空柘尽始心休。绵密工夫一茧收。炉炭镬汤拌得入。为人只在一丝头。

　　佛陇宜兴可上座

　　听雨偈曰。檐头滴沥甚分明。迷己众生唤作声。我亦年来多逐物。春宵一枕梦难成。

　　瑞州九峰寿首座

　　临终偈曰。七十二年。者边那边。吃十方饭。参达磨禅。今朝一掷翻身去。笑破傍观㭰半边。

　　天台云峰无尽祖灯禅师

　　四明王氏子。参日溪咏公于天宁。问曰。生死事大。无常迅速。乞赐指示。溪曰。十二时中。密密参究。忽然触着。却来再问。师抗声曰。无常迅速。生死事大。语未终。师便喝。师遽礼拜。溪曰。见何道理。便尔作礼。师曰。开口即错。溪颔之。出参诸方。寻卓锡上云峰。影不出山者五十年○洪武二年二月八日。示微疾。夜将半。顾左右曰。天向明乎。曰未也。或曰。和尚正当此际如何。师笑曰。昔德山疾。僧问还有不病者么。山曰有。僧曰。如何是不病者。山曰。阿㖿阿㖿。师良久曰。如此唤作病得否。众无语。师曰。色身无常。蚤求证悟。时至吾将去矣。侍者执纸乞偈。师曰。终不无偈。便未可死耶。侍者请益坚。乃书曰。生灭与去来。本是如来藏。拶倒五须弥。廓然无背向。投笔端坐而逝。

　　径山杰峰英禅师

　　金华人。初为径山首座。归鄞。楚石琦有偈送之曰。凌霄峰头第一座。摩诃衍法皆明破。百非四句俱已离。白雪阳春谁敢和○上堂。衲僧行履岂寻常。出匣吹毛不隐藏。夺食驱耕全正令。东西无复鬼分赃。又偈曰。清平世界罢干戈。无柰儿曹籍甚何。急水滩头抛直钓。锦鳞不遇枉哆啰。寻常持金刚般若经。一日持经毕。即泊然而逝。

　　径山敬庵庄禅师

　　台州人。自幼厌荤秽。薄世尘。父母舍广慈庵出家。久之遍参知识。了彻宗源。会於越中主二刹。稍不如意。即辞去。往依全室于天界。全处以二座。未几推主径山。道化隆盛○永乐十二年。奉诏入京。同修大典。寓天界三载。少师姚公等。交章荐师住持。坚辞不受。归径山示寂。塔于水岭小池上。

　　淮南祐上座者

　　久历丛席。侪辈重之。客鼎州天王寺。以道自牧。人不得而亲疏。居无何。语众曰。吾去矣。或谓其戏也。迫之求颂。即索毫楮大书曰。来不入门。去不出户。打破虚空。更无回互。拍手呵呵归去来。白云散尽青山露。乃趺坐奄化。主事僧亟呼撼之。师复张目举手谢曰。不致上累。善为保重。是时郡守苏公亦往致敬。抚其遗体曰。可谓了事衲僧也。

　　佛妙禅师

　　昆明人。出家于天华寺。洪武十六年。赴京。赐衣钵。杖锡游浙之径山。宣德四年十二月。沐浴更衣书偈曰。去年七十九。今年满八十。万里为参寻。世缘今已毕。掷笔端坐而化。

　　杭州仙林雪庭禅师

　　杭之仁和桂氏子。毁齿丧父。患痘风。因双目短视。数求出家。谒休休于仙林。一见契合。阅楞严。至一毫端现宝王刹有疑。后在江阴乾明寺。忽睹万佛阁。金碧峥嵘于眉宇间有省。后因除夕闻钟声。不觉数年行履。忽尔浩脱。偈曰。圆响心非闻。大千同一照。抹过上头关。更不存玄妙○师自号梅雪隐人。又曰幻寄。尝曰。夫幻即寄之踪。寄乃幻之迹。幻起寄亡。全寄是幻。幻逐寄生。全幻是寄。翳目生华。山河大地。华翳不生。空真实际。幻之寄之。诚哉儿戏。

　　吉州武功山白云明星禅师

　　闽之长汀张氏子。落发受具。专修止观。忽叹曰。大丈夫道业未就。如生死何。遂遍叩名宿。缘机有契。隐潇峰二十余年。太守汪公。勉师出世。师复移茅深入。学侣向至。渐成精蓝。一日辞众曰。吾去矣。众问何往。师示偈曰。明月落波心。白云横岭上。欲识本来机。铁牛吞大象。语毕端坐而逝全身塔于本山。

　　杭州径山月林镜禅师

　　本郡人。少颖异。稚龄出家。间扣名硕。俾参本来人。久而有省。作偈曰。本来人。本来人。无脑无头作么寻。蓦然揪着个鼻孔。试看元来是白丁。

　　金陵永宁古渊清禅师

　　闻鸡鸣有省。偈曰。喔喔金鸡报晓时。不因它响讵能知。三千世界浑如雪。井底泥蛇舞柘枝。

　　伏牛无碍明理禅师

　　汾州和氏子。参松竹大方和尚。随众打七。有一声虚空碎。独露法中王之句。后同月庵大圆入终南。一日庵举高峰银山铁壁话。师顿悟述偈。有一觉心空疑便消。拈来放去自逍遥之句。过方求证。方曰。伏牛打七即不问。终南静室意如何。师曰。伏牛打七。泥团土块。终南静室。放大光明。方喝曰。即今光明何在。师向前一掌。方大笑曰。如是如是。

　　杭州云栖莲池袾宏禅师

　　郡之仁和沈氏子。年十七。补邑庠。每书生死事大四字于案头。一日失手碎茶瓯有省。作七笔勾见志。投西山性天和尚祝发。北游参遍融。后谒笑岩于柳巷。求开示。岩曰。阿你三千里外来开示我。我有甚么开示。师恍然。辞归。过东昌。道中闻谯楼鼓声。忽悟。偈曰。二十年前事可疑。三千里外遇何奇。焚香掷戟浑闲事。魔佛空争是与非○住云栖。侍郎王公宗沐。问夜来老鼠唧唧。说尽一部华严经。师曰。猫儿突出时如何。王无语。师自代曰。走却法师。留下讲案。遂颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一○铨部虞公淳熙。问慧日点五百病僧因缘。师曰。慧日自甘穷子。舍己从人。西院屈陷平民。将生就死。可惜五百僧。只解点着便行。曾无一二高卧不起。令慧日显异惑众。祸及儿孙。郡主深切民瘼。我山僧急趋时难。仓卒中失带了竹杖子。不免奋空拳。向居士痈肿上劈地一下。敢保沉疴溃散。毒血淋漓。万派流通。百骸舒畅。虽然如是。云何一人能令众起。不见道阳回片叶。春满千林。者事且止。祇如终日把竹杖子。东指西挥。不如一直在木头上朝持暮守。守来守去。忽然枯木重花。便是死人再活。说甚么竹木。管取尽大地草木丛林。悉皆成佛去也。何以故。青青物外虚空体。即是如来坚实心○题自像曰。十画九不像。恼杀丹青匠。庶几此近之。权留作供养。若道这便是。依然成两样。不两样。三十棒○问参禅念佛。可得用融通否。师曰。若是两物。用得融通着○问世尊默然良久。外道谓开我迷云。空生宴坐不言。帝释云善说般若。师曰。良久处欲望开迷。阴霾万里。宴坐边拟闻般若。说竟多时。虽然如是。鞭头得旨。空里飞花者。毕竟见个甚么。新春日示众。今日贺新春。岁时重换却。昨日作么生○万历四十三年七月初四日。师将示寂。预别众曰。半月后。吾将他往矣。人皆莫测。至期。示微疾。面西而逝。

　　径山紫柏达观真可禅师

　　吴江滩缺沈氏子。年十七。剃发游方。闻诵张拙偈。至断除妄想重增病。趋向真如亦是邪。大疑。一日斋次忽悟。乃曰。使我在临济德山座下。一掌便醒。安用如何若何。遂游江南。居无定所。后住燕山。有居士言及金刚经应无所住而生其心句。师曰。如何是应无所住而生其心。士惘然。师曰。汝问我。我为汝说。士遂问。师忽击案曰。闻么。曰闻。师曰。此非而生其心么。又曰。汝是有心闻。无心闻。曰无心闻。师曰。此非应无所住么。复说偈曰。木鱼打得频。怕痛忽生嗔。汝若知痛处。禹门度金鳞○万历癸卯秋。忌师者以他事陷师罹难。先是神宗皇帝手书金刚般若。偶汗下渍纸。疑当更易。亟遣近侍质于师。师以偈进曰。御汗一滴。万世津梁。无穷法藏。从此放光。上大悦○师被逮日。上见章奏。意甚怜之。在法不能免。因逮及。旨下曰。着审而已。拷讯时。神色自如。备尝笞楚。抵死以传灯未续。则我出世慧命一大负。余无他言。始终不屈。至十二月初五日入狱。十七日法司定案欲死师。师说偈曰。一笑繇来别有因。那知大块不容尘。从兹收拾娘生足。铁橛花开不待春。又曰。世法若此。久住何为。乃索浴罢。嘱侍者性田曰。吾去矣。幸谢江南诸护法。侍者痛哭。师叱之曰。尔侍予二十年。仍作此去就耶○时有吴生者。侍问大法。复为说偈曰。事来方见英雄骨。达老吴生岂夙缘。我自西归君自北。多生晤语更泠然。语毕端坐而逝。御史曹学程闻之。急趋至。无之曰。师去得好。师复张目笑而别。狱中香云不散。待命六日。颜色不改。及出浮葬于慈恩寺外。后迎龛建塔径山。著有紫柏集行世。

　　瑞州黄檗无念深有禅师

　　黄州麻城熊氏子。年十六。患痘垂绝。叔兄议许出家乃苏。祝发荡山。有老僧谓之曰。十方一粒米。重如须弥山。若还不了道。披毛戴角还。师闻悚然。即事参访。闻僧举僧问大休。如何是西来意。休曰。黄瓜茄子。师大疑。遍参江浙名宿。谒庐山大安禅师。安问曰。汝号甚么。师曰。无念。安曰。那个是无念。师茫然。一夕闻哭笑二声相触。猛然开悟。偶见面一盆在当路。掇起送入柜中。见有果笼。将手推开。不觉失手。柜盖打头。浑身汗流。笑曰。遍大地是个无念。何疑之有。将前疑滞。一齐打破○万历辛巳。往龙湖同李卓吾居士至驷马山。有讲主至。士问主曰。清净本然。云何忽生山河大地。僧依文讲讫。士曰。无念你说看。师将开口。士将师膝上一推曰。这个聻。师忽猛省。乃知十地菩萨。梦见众生。身堕大河。欲救度故。起勇猛心。发大精进。人法两空。始得入门。全无干涉。有偈曰。四十余年不住功。穷来穷去转无踪。而今穷到无依倚。始悔从前错用功○僧问道果有耶。果无耶。师曰。说有说无。二俱成谤。曰如何即得。师曰。无求即得。曰如何是道之体。师曰。满口道不着。曰四大离散时如何。师竖起拳曰。者个不属四大○问古人迸除却咽喉唇吻。道将一句来。者一句如何道。师曰。我不迸却咽喉唇吻。你且道一句看。僧无对。师曰。你被音声塞却口○问见性成佛是否。师曰是。曰性是无形底。如何得见。师曰。性是有形底。只你不见。曰请和尚指出我看。师曰。我说汝不见○问如何出离生死。师召僧。僧应诺。师曰。从者里出。曰和尚说底话。某甲不晓得。师曰。等你晓得。堪作甚么。

　　夔州白马仪峰方彖禅师

　　达州罗氏子。参如何是鬼神觑不破之机。三年有省。出峡。遍谒知识。结茅双溪○一日午炊。闻甑中作声。忽大悟。作颂曰。三玄三要没来繇。用尽机思无处求。窗前移步灶门下。白云青峰齐点头。齐点头。南岳天台共一筹○又曰。二八女子嫁新郎。绩麻捻线一如常。称家丰俭随时过。懒插堂前者炷香。无幻闻之曰。此人曾作细密工夫来　万历壬辰秋归达州。中兴白马寺。僧问如何是西来意。师曰。两头烧火一头烟○师平昔手中常执一鼗鼓。一面书矗字。一面奔字。凡答话。多举而摇之。示寂。塔于龙神山。

　　广信鹅湖养庵心禅师

　　郡之上饶朱氏子。偶过戚属。会道者谭四生之义。师于言下洞了物我平等大意。往雒之太平落发。南归焦山度腊。闻江中推船声有省。偈曰。夜静江空阔。推船㘞㘞声。不知何所住。担子半边轻。谒华山。闻山拈一段生涯六不收话。有疑。猛提七日。身心脱然。寻归故里○住灵山。画大圆相于壁间。题曰。内写莫教涂黑。外写勿使伤白。有人向圈里圈外下得注脚者。许汝学道无疑。不然。总是懡㦬○后住鹅湖。十年不立座元。博山参。以赵州无字话相契。请居厥职。赠以偈曰。鹅湖十载虚元位。一旦缘何立少年。两道眉毛八个繓。须知佛祖不容前○师尝以无门锁置丈室以验诸方。偈曰。上古留传锁。凭君智钥开。若无开锁法。相见不须来○万历丁卯二月晦日。上堂说法。置斋作别。复示偈曰。八十余年幻梦中。铁牛耕破太虚空。临行一句相分付。半夜金乌带日红。端坐而逝。

　　杭州真寂闻谷广印禅师

　　嘉善周氏子。母梦玄武神仗剑率诸甲士拥护其门而生。七岁常瞑目端坐。父母送之杭州开元寺。剃度后。师归省亲。母诫之曰。三朝新妇。一世禅和。子其勉之。师每述其两句。终身受用不尽。一日见壁间法界图。问其师曰。十界从心生。心从何处去。其师不能答。时仪峰和尚结茅清平。往叩之。峰曰。汝要会。须妙悟始得。师曰。如何得悟去。峰乃教看云门露字。师一闻便信。直下挨拶。至忘寝食。寻上双径。结茆白云峰下。看亮座主参马祖因缘。疑不能释。一日见黄瑞香花。忽大悟曰。却是虚空讲得经。碌砖瓦砾正堪听。向来扭捏娘生鼻。错认葫芦作净瓶。于是往云栖。尽得莲大师之益○次参龙池传和尚。适传负暄阶下。师问曰。和尚在那里。传曰。恰好不在。师即展礼。人事毕。传出所著德山托钵颂示师。且曰。汝别颂看。师即颂曰。末后之句有也无。德山父子太誵讹。同条生不同条死。活得三年恨转多。传喜甚。谓师曰。何不承当此事。共相唱和。师不自肯。传曰。更欲如何。师曰。视圆悟大慧为多愧耳。传怃然曰。当今学者。未会先会。那能得不自肯如子者乎。老僧当避一头地矣。濒行。传送至门外。抚师背曰。老侄。我还疑你在。师曰。甚处疑某甲。传曰。如何是密启其意。师曰。今日不打宜兴转。传呵呵大笑。师顶笠便行。北游五台。还真寂。四众恳请开堂。师坚持不肯。遂南游。隐建州废寺。及自闽归。司理黄端伯复以为请。师曰。某孀居久矣。岂更适人耶○师生平滴水滴冻。不肯一念外驰。虽洞透祖关。而挽回流俗。终不以悟自居。教律三宗鼎立。师皆能洞晰其微。时或为众演说。闻者靡不心服○崇祯丙子腊月。辞众告寂。塔全身于孔青之阳。

　　海虞破山洞闻法乘禅师

　　别号雪柏。吴江李氏子。少从华山剃度。单身行脚。参紫柏可尊者。可问一句中具三玄即不问。一玄中具三要如何。师屈指曰。也是死蛇当头。可大悦。以禅虎称之。一时名重丛林○师住天目中云庵。雪峤信参次。师坐火箱口喃喃地。信即跳入火箱同坐曰。口喃喃地作甚么。师笑曰。汝从何处来到此天目。信曰。从无阴阳地上来。师默然。信即跳下火箱○林皋豫参师。适在山门相遇。师曰。那里来。豫展两手。师曰。这里天。王殿倒却还知么。豫曰既是天王殿。为甚么倒却。师曰。贼○师一日谓严天池曰。穹窿山昨夜点头矣。不知居士道个甚么。勿谓三世诸佛口挂东壁也。如居士洒洒落落。不妨我多多和和○师住破山。举汉月藏为首座。每言近日禅病。往往抟量公案。注解因缘。磨楞合缝。称斤度两。不惟自隔千生。更复陷人无算○天启三年七月。临示寂。呼侍者至。即为坐脱。供全身三七日。俨然如生。世寿七十二。塔于破山寺南。牧云门禅师刊师语录十卷行世。雪峤信和尚为之叙。

　　达澄受昭禅师

　　通州人。不言姓氏。尝参天童悟。充西堂。未几忽弃去。人莫测其意。或严寒履冰。或深夜陟巘。或俗其顶。或民其衣。独语咄咄不休。或谈鬼幻事。闻者疑骇。遇众环拜。视如路人。辄叱之曰。我不识汝。或反拜之□林□和尚迎师。住天童丈室。礼敬甚恭。少顷。所有床坐。一时击碎掷阶下。众愕不知所谓。更为陈设。师即掩户不语。粥饭从牖入。徒众每隔户称名礼拜。师皆不内。忽一日逸去。不知所之。四众悲恋。牧云门为师立师行道。

　　江阴黄毓祺介子居士

　　晤费隐容于金粟。自叙到过天童。容云。曾住几时。士云。七八日。容云。还得天童意旨么。士云。不得。容云。既不得。莫是蹉过么。士云。若有得。则真是蹉过。容云。今日识得居士也。士乃休○士久依悟和尚。大有入处。悟化后。同门法嗣请士结集悟和尚语录书问行世。后鼎迁。士被执石头城狱。留题山翁忞像云。忆自黄岩。嗣席天童。踞先觉堂。卓卓孤风。楔以楔出。毒以毒攻。蛇吞鳖鼻。虎咬大虫。正令全提。孰敢婴锋。出语成咏。百折不穷。佛果衙官。大慧附庸。糠秕之导。往来愚衷。国难以来。踪迹西东。兄游天外。我戏圆中。世出世间。皆大英雄。不负先师。旧衲蒙茸。眉毛结供。鼻孔气通。曹溪正脉。临济真宗。是木上座。亦号山翁。粤三日将决矣。复作绝命诗曰。剑树刀山掉臂过。长伸两脚自为摩。三千善逝原非佛。百万波旬岂是魔。潦倒不妨天亦醉。掀翻一任水生波。夜来梦作修罗手。其柰双丸忽跳何。以一破箑书寄牧云门禅师。然后坐脱圆中。

　　明州白云延祥鹿门西师太

　　楚之襄阳人也。姓氏未详。早岁博通教典。至濠泗间。士大夫皆尊礼之。不啻莲社远公矣。于寿霍适中之地。营塌房化城二刹。后闻密老人唱导天童。师易服腰包。即诣座下。悟一见契重之。深锥痛劄。尽捐宝惜。未几呈偈曰。几度吃棒最亲切。历劫狂心当下歇。不用拟议问如何。觌体分明皮破血。悟印可。久之。密老人过通玄迁化。师闻白云相距不远。即往观之。曰吾夙缘在矣。有一虎出林伏师前。众皆惊愕。师曰。莫惊。乃护三宝神也。即庐其址。虎乃为侍。人皆言为之常禅师再来也。郡伯韦公向师风。访于庐。果见其道行精严。容貌雍肃。虎侍之异。曰予与庞公霄壤之不侔。而有同然也。即捐资赎产。聿成梵宇。为白云之中兴也。师于顺治戊戌腊月一日辰刻。集众嘱曰。本寺当作十方丛席。无违我愿。阇维后。将吾骨为粉。散于东湖。令水族得利。切勿营塔。言毕书偈。跏趺而逝。当晚侍虎非嚎。三日亦终。弟子奉师全身三年。颜貌不变。后阇维。舍利无数。弟子将半骨散湖中。尊师之愿。半骨塔于本山右麓。

　　青林如鉴老宿

　　侯官林氏子。十八矢志慕道。出岭礼云栖宏。又参显圣澄和尚。看无字有省以偈呈曰。赵州狗子无佛性。脱下裤子来遮面。面子未曾遮得全。半身露出令人厌。澄抚而印之。师不自当。后以省亲归闽。及祝发。复出岭侍澄。久之归鼓山。居东庵。及博山无异和尚开法兹山。宿倾心事之。遂称得旨。自是深埋头角。潜修密炼。至年八十七。示寂于石林旧隐。阅七日茶毗。火光金色。香气馥郁。平日所持木念珠不坏。

　　优昙颐和尚

　　湖广人。族姓宁。十九投颛愚衡祝发。后参天童悟和尚。依侍久之。悟一日见师抬石。遽喝云。翻转石头来。师于言下有省。悟深然之。次日辞去。结茅深隐。后住静江都。参徒日集。师终不自肯。口喃喃梵呗不歇。凡有请益。皆叱之曰。参方去○康熙壬子五月朔。示微疾。至初八日。命诸参徒入室。问汝等还知老僧去处么。恩侍者云。月明照见夜行人。师云。套语。进云。师意如何。师云。壬寅年不生。壬子年不死。汝再道看。进云。壬寅年却生。壬子年却死。师振声大喝云。得恁么涂污老僧。进云。毕竟如何。师示偈云。咫尺云程九十州。脚跟任意把拳揉。门前柳色开金眼。槛外诸峰笑点头。偈毕。问甚么时候了。侍云。午矣师乃索茶嗽口。跏趺掷盏而寂。

　　太史蒋超虎臣居士

　　江南金坛人。谒铁舟海禅师于金山。问山河大地。俱有坏时。且道金山坏不坏。海伸一足云。向这里下得一转语。便见端的。士云。下语也不难。祗恐与师隔一层了也。海云。恁么道又争得。士云。和尚又如何。海云。切莫当面错过。士诺诺。又问苏长公与佛印禅师玉带机缘。请师代一转语。海云。山衲若代语。玉带又要还了也。士云。毕竟下甚么语。方得相应。师云。莫谓山衲无语好。士云。将谓别有。海云。今日方始瞥地那。士一日举似同年孙孝则。孝曰。何不道是语何有。是坐何处○士寓孝则居士园久之。孝问曰。迩来不见兄有禅。士曰。禅可见么。孝曰。试道看士曰。想不必道。次日孝谓士曰。大悲阁记。是兄的。是古人的。士曰。是我的。孝曰。兄忘却了也。士点首。后入都。寄书云。此行良苦。幸蚤为我赋招魂也。孝复曰。安得便心动。北风有何恶。士请告归。道经高邮。乃别孝曰。予将浪荡了此一生。孝曰。何处去。士曰。过得庐山。又峨岭矣。后果终于峨眉伏虎寺。临寂。留诗一律云。翛然猿鹤自相亲。老衲无端堕业尘。直向镬汤求避热。又从大海去翻身。功名傀儡场中物。妻子骷髅队里人。只有君亲无报答。生生一念祝能仁。题毕趺坐。掷笔而逝。

　　宁波天井天寿镜宗新禅师

　　早参。拈拄杖曰。大众。米里有虫。饭里有沙。总是寻常事。为甚么须菩提咬落拇指。良久曰。有些脚酸○示众曰。欲识佛性义。当观时节因缘。高声曰。且道是甚么时节。买帽相头○早参。卓拄杖曰。老僧祇解这个。诸人又作么生。又卓拄杖曰。上山擒虎易。开口告人难。

　　明州天井秀峰敢禅师

　　本郡邵氏子。因僧问诸佛妙理即不问。向上宗乘事若何。师一喝。僧一喝。师曰。且道那一喝是宾。那一喝是主。僧又喝。师曰。那里学得这虚头来○因僧问如何是未生前本来面目。师曰。这问最亲切。僧曰。学人不会。再乞方便。师打云。正好向者里会去。

　　金陵紫竹林卉堂旋焕禅师

　　楚之武冈罗氏子。心慕内典。弃儒入释。礼圆照佛语和尚披剃。历有年所。遂传心印。建峨山。住五台。弘演教律。道风远振。江南诸护法请住紫竹林。除夕示众。月月有个三十日。惟兹三十休儿戏。阎罗老子算饭钱。试问诸人何所敌。若敌得。炎炎火宅清凉域。若敌不得。二六时中须着力。且道如何是着力一句。红炉𦦨里翻身转。那怕阎君面似铁○著有祇园小集。药师法忏。清矶集说。楞严纲旨。法华提纲。紫竹集等书。盛行于世。

　　江南兴化芦渡大威权禅师

　　本邑程姓。投五台秘魔岩遍融老宿剃染。参憨山清。达观可。笑岩宝。最后谒龙池传。时值密云悟继席。执侍最久。尝发愿云。如今生不明此大事因缘。誓不倒单。昼夜端坐。如一座泰山相似。悟见师如此行履。一日悟问汝在此多少时。师曰。三年。悟曰。三年前在甚么处。师打一掌曰在这里。悟曰。这是三年后的事。如何是三年前的事。师又打一掌。悟曰。一掌不作一掌用时如何。师曰。今日被和尚一问。只得嘴挂壁上。悟曰。如何是日用中事。师曰。饥则吃饭。寒则添衣。即呈偈曰。一拶通身冷汗流。全然放下任悠悠。西来祖意何须问。魔佛从今一笔钩○师一日请悟沐浴次。师曰。清净法身作么生浴。悟便打。师曰。本来无一物。又打个甚么。悟痛打曰。这汉若不打。三十年后骂老僧去在○师一日告众送信檀樾曰。老僧某日去矣。侍僧问曰。和尚往甚么处去师以手指西而逝。世寿九十九。僧腊八十八。

　　古徐州龙山容止量禅师

　　兴化王氏子。参山茨际和尚于东明。际问曰。汝是何乡人。师曰。江北。际曰。可曾带得乡里物来么。师竖起拳头。际曰。我不识这是甚么东西。师曰。非但和尚不识。三世诸佛亦不识。际曰。不识个甚么。师一喝。际便打。师拂袖曰。今日识破这老汉。师于康熙壬子。忽示众曰。吾行矣。言毕泊然而逝。

　　续指月录尊宿集(终)
