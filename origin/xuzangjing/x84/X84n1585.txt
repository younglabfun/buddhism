卍新纂续藏经第 84 册 No. 1585 续灯存稿


　　No. 1585

　　续灯存稿卷第一

　　明　嗣祖沙门东吴　通问　编定

　　笠泽居士华亭　施沛　汇集

　　临济宗

　　大鉴下第十八世

　　天童华禅师法嗣

　　庆元府天童密庵咸杰禅师

　　福州郑氏子。母梦庐山老僧入舍而生。自幼颖悟。出家为僧不惮游行。遍参知识后谒应庵于衢之明果。庵孤硬难入屡遭呵。一日入室次。庵问如何是正法眼。师遽曰破沙盆。庵颔之。逾季辞回省亲。庵送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便躲跟。吾有末后句。待归要汝遵。后出世衢之乌巨。次迁祥符蒋山华藏。未几诏住径山。复迁灵隐𣆶居太白。僧问虚空消殒时如何。师曰罪不重科。上堂。牛头横说竖说。不知有向上关棙子。有般漆桶辈东西不辨南北不分。便问如何是向上关棙子。何异开眼尿床。华藏有一转语。不在向上向下。千手大悲摸索不着。雨寒无处晒㫰。今日普请布施大众。良久曰。达磨大师无当门齿。上堂。世尊不说说。拗曲作直。迦叶不闻闻。望空启告。马祖即心即佛。悬羊头卖狗肉。赵州勘庵主。贵买贱卖分文不值。祇如文殊是七佛之师因甚出女子定不得。河天月晕鱼分子。槲叶风微鹿养茸。上堂。卓拄杖。迷时祇迷者个。复卓一下。悟时祇悟者个。直饶迷悟双忘。粪扫堆头重添擸𢶍。莫有向东涌西没全机独脱处道得一句底么。若道不得。华藏自道去也。掷拄杖。三十年后。上堂。举金峰和尚示众曰。老僧二十年前有老婆心。二十年后无老婆心。时有僧问如何是二十年前有老婆心。峰曰问凡答凡问圣答圣。曰如何是二十年后无老婆心。峰曰问凡不答凡问圣不答圣。师曰。乌巨当时若见。但冷笑两声。者老汉忽若瞥地。自然不堕凡圣窠臼。上堂。举婆子烧庵话。师曰。者个公案丛林中少有拈提者。今日杰上座裂破面皮。不免纳败一上也要诸方简点。乃召大众。者婆子洞房深稳水泄不通。偏向枯木上糁华。寒灰中发焰。个僧孤身迥迥惯入洪涛。等闲坐断泼天潮。到底身无涓滴水。子细简点将来。敲枷打锁则不无。二人若是。佛法未梦见在。乌巨与么提持毕竟意归何处。良久。一把柳丝收不得。和烟搭在玉栏干。上堂。动弦别曲。叶落知秋。举一明三。目机铢两。如王秉剑杀活临时。犹是无风匝匝之波。向上一路千圣把手。共行合入泥犁地狱。正当与么时合作么生。江南两浙。春寒秋热。上堂。尽乾坤大地唤作一句子。担枷带锁。不唤作一句子。业识茫茫。两头俱透脱。净裸裸。赤洒洒。没可把。达磨一宗扫土而尽。所以云门大师道尽乾坤大地无纤毫过患犹是转句。不见一法始是半提。更须知有全提底时节。大小云门剑去久矣方乃刻舟。后示寂塔于寺之中峰。

　　衢州光孝百拙善登禅师

　　和州乌江闵氏子。僧问。世尊生下。一手指天一手指地曰天上天下唯吾独尊。意旨如何。师曰一人传虚万人传实。僧曰。有意气时添意气。不风流处也风流。师曰赞叹也赞叹不及。僧曰。只如云门大师道。我当时若见。一棒打杀与狗子吃。贵图天下太平。毕竟具什么眼目。师曰脑后荐取。上堂。白日闹浩浩。夜后静悄悄。长廊走波波。步步无欠少。不识主人翁。全身入荒草。撞着傅大士。问讯维摩老。卧疾毗耶城。几个知天晓。若是过量人。不向那边讨。为什么如此。喝一喝。下坡不走。快便难逢。

　　南书记者

　　福州人。久依应庵。于赵州狗子无佛性话豁然契悟。有偈曰。狗子无佛性。罗睺星入命。不是打杀人。被人打杀定。庵称其脱略。绍兴末示寂于归宗。

　　侍郎李浩居士

　　字德远。号正信。幼阅首楞严。如游旧国志而不忘。后造明果投诚入室。应庵揕其胸曰侍郎死后向甚么处去。士骇然汗下。庵喝出。士退参。不旬日径跻堂奥。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷。有鬻胭脂者亦久参应庵。颇自负。士赠之偈曰。不涂红粉自风流。往往禅徒到此休。透过古今圈䙡后。却来者里吃拳头。

　　教授严康朝居士

　　湖州长兴人。尝问道于荐福雪堂。及见应庵于报恩得旨。尝有颂曰。赵州狗子无佛性。我道狗子佛性有。蓦然言下自知归。从兹不信赵州口。着精神。自抖擞。随人背后无好手。骑牛觅牛笑杀人。如今始觉从前谬。

　　教忠光禅师法嗣

　　泉州法石中庵慧空禅师

　　赣州蔡氏子。春日上堂。拈拄杖卓一下。先打春牛头。又卓一下。后打春牛尾。惊起虚空入藕丝里。释迦无路潜踪。弥勒急走千里。文殊却知落处。拊掌大笑欢喜。且道欢喜个甚么。春风昨夜入门来。便见千华生碓㭰。上堂。千家楼阁。一霎秋风。祇知襟袖凉生。不觉园林叶落。于斯荐得触处全真。其或未然。且作寒温相见。上堂。举金刚经佛告须菩提。尔所国土中所有众生若干种心如来悉知。何以故。如来说诸心皆为非心是名为心。要会么。春风得意马蹄疾。一日看尽长安华。僧问先佛垂范禁足安居未审是何宗旨。师曰琉璃钵内拓须弥。僧便喝。师便打。

　　临安府净慈混源昙密禅师

　　天台卢氏子。依资福道荣出家。十六圆具。习台教。弃去参大慧于径山。次谒雪巢一此庵元。入闽留东西禅俱不契。复叩泉南教忠俾悦众解职归前资。一日忠举香严击竹因缘。豁然契悟述偈呈忠。忠举玄沙未彻话诘之无滞。忠乃嘱曰子今可见妙喜矣。师秉命即往梅阳服勤四载。住后上堂。诸佛出世打劫杀人。祖师西来吹风放火。古今善知识佛口蛇心。天下衲僧自投笼槛。莫有天然气概特达丈夫为宗门出一只手主张佛法者么。良久曰。设有也须斩为三段。上堂。德山小参不答话。千古丛林成话霸。问话者三十棒惯能说诃说夯。时有僧出的能破的德山便打。风流儒雅。某甲话也未问。头上着枷脚下着柙。你是那里人。一回相见一伤神。新罗人把手笑欣欣。未跨船舷好与三十棒。依前相厮诳。混源今日恁么批判责情好与三十棒。且道是赏是罚。具参学眼者试辨看。上堂。举云门问僧光明寂照遍河沙因缘。师曰。平地捞鱼虾。辽天射飞鹗。跛脚老云门。千错与万错。后示寂塔于本山。

　　吉州青原信庵唯禋禅师

　　福之长乐李氏子。年十有一岁出闽依盰江禅悦广公为童子。阅五白始获僧服。一日广以佛国白公五十三知识颂授诸维那。师侍其傍。闻止住林有时要见十方佛。无事闲观一片心之句。便得要领。广异其根利。俾还闽谒鼓山佛心才及东禅月庵果西禅懒庵需诸老。时晦庵住龟山师往叩。一日夜半摸索净巾次恍然大彻。黎明趋方丈通其所证。呈偈曰。业识茫茫本无所据。昨夜三更回头一觑。一段灵光本来独露。庵不觉解颜颔之。复出岭见颜万庵于番阳荐福。入室次应对敏捷。颜厉声曰者福州子被人教坏了也。一众骇愕。未几复往梅阳见大慧。慧曰如何是佛。师曰觌面相逢更无别法。慧曰如何保任。师曰饥来吃饭困来打眠。既而随大慧北还。慧一日问曰。许多人入室。几人道得着。几人道不着。师曰唯禋只管看。慧忽展手曰我手何似佛手。师曰天寒且请和尚通袖。慧遽打一竹篦曰且道是赏你罚你。师遂以颂发挥佛祖机缘十数则呈慧。其世尊初生曰。撞出头来早自错。那堪开口更称尊。当时若解深藏舌。免得闲愁到子孙。慧为之击节。后开法天台真如。迁报恩豫章上蓝吉州青原。所至山川改观。僧问。三圣道我逢人则出。出则不为人。意旨如何。师曰移华兼蝶至。曰。兴化道我逢人则不出。出则便为人。又作么生。师曰买石得云饶。上堂。举僧问云门树雕叶落时如何。门曰体露金风。师曰。云门袖头打领腋下剜襟。不妨好手子细看来。未免牵丝带线。或问报恩树雕叶落时如何。只向他道来年更有新条在。恼乱春风卒未休。上堂。拈拄杖。十方国土中唯有一乘法。者个是横泉拄杖子。那个是一乘法。卓一下。千峰势倒岳边止。万派声归海上消。绍熙三年壬子五月十九日示疾。书偈曰。末后一句觌面分付。拟议思量世谛流布。遂跏趺而逝。罗湖莹仲温状其行。

　　东林颜禅师法嗣

　　荆州公安遁庵祖珠禅师

　　南平人也。上堂。不是心不是佛不是物。沥尽野狐涎。趯翻山鬼窟。平田浅草里露出焦尾大虫。太虚寥廓中放出辽天俊鹘。阿呵呵。露风骨。等闲拈出众人前。分明是何物。咄咄。上堂。玉露垂青草。金风动白苹。一声寒雁叫。唤起未惺人。

　　汀州报恩法演禅师

　　果州人。上堂。举俱胝竖指因缘。师曰。佳人睡起懒梳头。把得金钗插便休。大抵还他肌骨好。不涂红粉也风流。

　　临安府净慈肯堂彦充禅师

　　於潜盛氏子。幼依明空院义堪为师。首参大愚宏智正堂大圆诸老。后闻东林谓众曰。我此间别无玄妙。祇有木札羹铁钉饭任汝咬嚼。师窃喜之。造谒陈所见。林曰据汝见处正坐在鉴觉中。师于是愤然。将从前所得底一时飏下。一日闻僧举南泉时人见此一株华如梦相似。默有所契。乃曰打草祇要蛇惊耳。次日入室。林问那里是岩头密启其意处。师曰今日捉败者老贼。林曰达磨大师性命在汝手里。师拟开口。蓦被拦胸一拳。忽大悟。直得汗流浃背。点首自谓曰。临济道黄檗佛法无多子。岂虚语耶。遂述颂曰。为人须为彻。杀人须见血。德山与岩头。万里一条铁。林然之。住后上堂。世尊不说说。迦叶不闻闻。卓拄杖。水流黄叶来何处。牛带寒鸦过远村。上堂。举雪峰示众曰尽大地是个解脱门把手拽不入。师曰。大小雪峰话作两橛。尽大地是个解脱门。用拽作么。上堂。一向与么去。法堂前草深一丈。一向与么来。脚跟下泥深三尺。且道如何即是。三年逢一闰。鸡向五更啼。上堂。举卍庵先师道。坐佛床。斫佛脚。不敬东家孔夫子。却向他乡习礼乐。师曰。入水入泥即不无。先师争柰寒蝉抱枯木。泣尽不回头。卓拄杖。灼然有不回头底。净慈向升子里礼汝三拜。上堂。三世诸佛无中说有。䕞𦿆拾华针。六代祖师有里寻无。猿猴探水月。去此二途如何话会。侬家不管兴亡事。尽日和云占洞庭。元庵受智者请引座南山。有个老魔王炯炯双眸放电光。口似血盆呵佛祖。牙如剑树骂诸方。几度业风吹不动。吹得动云黄山畔。与嵩头陀傅大士一伙破落户依旧孟八郎。赚他无限痴男女。开眼堂堂入镬汤。忽有个衲僧出来道既是善知识为甚么赚人入镬汤。只向他道非公境界。后示寂塔于寺之南庵。

　　婺州智者元庵真慈禅师

　　潼川人。姓李氏。幼依成都正法出家。具戒后游讲肆。听讲圆觉至四大各离今者妄身当在何处毕竟无体实同幻化。因而有省。作颂曰。一颗明珠在我者里。拨着动着放光动地。以呈诸讲师。无能晓之者。归以呈其师。遂举狗子无佛性话诘之。师曰虽百千万亿公案不出此颂也。其师乃叱出。师因南游至庐山圆通挂搭。时万庵为西堂。为众入室。举僧问云门拨尘见佛时如何。门曰佛亦是尘。师随声便喝。以手指胸曰佛亦是尘。复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭。桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之。

　　成都府昭觉绍渊禅师

　　上堂。镕瓶盘钗钏作一金。搅酥酪醍醐成一味。如是主宾道合内外安和。五位君臣齐透。四种料拣一串。放行则细雨蒙蒙秋风飒飒。把住则空空如也谁敢正眼觑着。且道放行为人好把住为人好。等闲一似秋风至。无意凉人人自凉。上堂。举僧问云门树雕叶落时如何。门曰体露金风。师曰。要明陷虎之机。须是本色衲僧始得。云门大师具逸群三昧击节扣关。于闪电光中出一只手与人解粘去缚拔楔抽钉。不妨好手子细点简将来。大似与贼过梯。昭觉即不然。忽有人问树雕叶落时如何。只向他道落霞与孤骛齐飞。秋水共长天一色。上堂。举赵州初见南泉问如何是道。泉曰平常心是道。州曰还假趋向也无。泉曰拟向即乖。州曰不拟争知是道。泉曰道不属知不属不知。知是妄觉不知是无记。若真达不疑之地。廓然如太虚空。岂可强是非耶。师曰。奇怪诸禅德虽是沙弥初入道。一拨便转岂不是伶俐人。南泉如善射者发箭。箭箭中红心。若不是赵州大难承当。便向平常心是道处动着关棙子去却胸中物。丧却目前机。头头上明。物物上显。便能信脚行信口道。等闲拈出着著有出身之路。且道以何为验。岂不见僧问如何是祖师西来意。答曰庭前柏树子。问万法归一一归何处。答曰我在青州作一领布衫重七斤。问如何是赵州。答曰东门西门南门北门。与人解粘去缚抽钉拔楔。坐断天下人舌头。穿过天下人鼻孔。岂不是平常心是道底关棙子。且不是饤饾底言语。排叠底章句。推人在死水里。者个便是沙弥底样子。应当学。欲行千里一步为初。白日青天快着精彩。

　　徽州简上座

　　参大慧于径山。时卍庵为首座。一日为众入室问师曰。一二三四五六七。明眼衲僧数不出。你试数看。师便喝。庵曰。七六五四三二一。你又作么生。师拟对。庵便打出曰你且莫乱道。师于言下有省。遽说偈曰。你且莫乱道。皮毛卓竖寒。只知梅子熟。不觉鼻头酸。又尝颂狗子无佛性话曰。赵州老汉浑无面目。言下乖宗神号鬼哭。

　　西禅需禅师法嗣

　　福州鼓山木庵安永禅师

　　闽县吴氏子。弱冠为僧。未几谒懒庵于云门。一日入室次庵曰。不问有言。不问无言。世尊良久。不得向良久处会。随后便喝。师当下契悟。作礼曰。不因今日问。争丧目前机。庵许可之。住后上堂。要明个事。须是具击石火闪电光底手段。方能险峻岩头全身放舍。白云深处得大安居。如其觑地觅金针。直下脑门须迸裂。到者里。假饶见机而作不犯锋铓。全身独脱独涉泥水。祇如本分。全提一句又作么生道。击拂子。淬出七星光灿烂。解拈天下任横行。上堂。举睦州示众曰。诸人未得个入处须得个入处。既得个入处不得忘却老僧。师曰。恁么说话面皮厚多少。木庵则不然。诸人未得个入处须得个入处。既得个入处直须飏下入处始得。上堂。拈拄杖。临济小厮儿。未曾当头道着。木庵今日全身放憨也要诸人知有。掷拄杖下座。僧问须弥顶上翻身倒卓时如何。师曰未曾见毛头星现。曰恁么则倾湫倒岳去也。师曰莫乱做。僧便喝。师曰雷声浩大雨点全无。

　　温州龙翔柏堂南雅禅师

　　上堂。瑞峰顶上。栖凤亭边。一杯淡粥相依。百衲蒙头打坐。二祖礼三拜依位而立已是周遮。达磨老臊胡分尽髓皮一场狼藉。其余之辈何足道哉。柏堂恁么道还免诸方简责也无。拍绳床。洎合停囚长智。上堂。大机贵直截。大用贵顿发。纵有啮镞机。一锤须打杀。何故。我王库内无如是刀。上堂。紫蕨伸拳笋破梢。杨华飞尽绿阴交。分明西祖单传句。黄栗留鸣燕语巢。者里见得谛信得及。若约诸方决定明牕下安排。龙翔门下直是一槌槌杀。何故。不是与人难共住。大都缁素要分明。

　　福州天王志清禅师

　　上堂。竖起拂子。只者个。天不能盖地不能载。遍界遍空成团成块。到者里。三世诸佛向甚么处摸索。六代祖师向甚么处提持。天下衲僧向甚么处名邈。除非自得自证便乃敲唱双行。虽然如是。未是衲僧行履处。作么生是衲僧行履处。是非海里横身入。豺虎丛中纵步行。

　　南剑州剑门安分庵主

　　幼与木庵同肄业于安国。后依懒庵未有所证。辞谒径山大慧。行次江干仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂仍返西禅。懒庵迎之付以伽黎。后庵居剑门。化被岭表。示众。者片田地。汝等诸人且道天地未分已前在甚么处。直下彻去已是钝置。你自己分上不少了也。更若拟议思量。何啻白云万里。蓦拈拄杖打散。示众。上至诸佛下及众生。性命总在山僧手里。简点将来有没量罪过。还有简点得出者么。卓拄杖一下。冤有头债有主。遂顾视左右曰。自出洞来无敌手。得饶人处且饶人。示众。十五日已前。天上有星皆拱北。十五日已后。人间无水不朝东。已前已后总拈却。到处乡谈各不同。乃屈指曰。一二三四五六七。八九十十一十二十三十四。诸兄弟今日是几。良久曰。本店买卖分文不赊。

　　育王光禅师法嗣

　　杭州灵隐妙峰之善禅师

　　吴兴刘氏。先居彭城。高曾大父父皆登膴仕。师生纨绮中。资性高洁。年十三即辞家受业于德清齐政院。经论一见辄了大意。乃遍谒诸大老。时佛照光唱道鄮山师往参礼。以风幡话契旨蒙印可。赠以偈曰。今日与君通一线。斩钉截铁起吾宗。复游衡湘。还入匡庐。卓锡妙高峰下。面壁十年。一时学者尊之曰妙峰禅师。后分座于雁山能仁。出世慧因。迁洪福万年诸刹。退居皋亭刘寺十余年。复领明之瑞岩苏之万寿常之华藏𣆶居灵隐。灵隐密迩行阙轮蹄凑集。师掩户无所将迎。公卿贵人或见之。寒温而已。会天童虚席。时郑清之秉钧轴具疏劝请勉师必赴。师曰老僧年逾耄矣尚夜行不休乎。辞弗就。上堂。应物现形如水中月。信手拈来一时漏泄。以拂子击禅床左边。者里是镬汤炉炭。复击右边。者里是剑树刀山。前面是观音势至。后面是文殊普贤。中间一着还知落处么。又击一击。毗婆尸佛早留心。直至而今不得妙。上堂。谈玄说妙事如麻。添得时人眼里沙。赤骨律穷挨得入。泼狼泼赖是生涯。悬羊头卖狗肉。吃官酒卧官街。笑倒篱根破草鞋。上堂。举云门普请搬柴次乃抛下柴片曰一大藏教祇说者个。师曰。大小云门。只见锥头利。不见凿头方。示众。久参高士眼空四海鼻孔撩天。见也见得亲。说也说得亲。行也行得亲。用也用得亲。只是未识老僧拄杖子在。何故。将成九仞之山。不进一篑之土。师生平善诱其徒。未尝厉声色。自然神融意消心悦诚服。将示寂澡身趺坐书偈曰。来也如是去也如是。来去一如清风万里。书毕而逝。实端平二年九月二十八日也。寿八十四腊七十一。火浴获舍利不可数计。瘗于灵隐之西冈。郑公铭其塔。

　　退谷义云禅师

　　福州黄氏子。幼业儒。从山堂淳公祝发。僧问。三圣道我逢人则出。出则不为人。意旨如何。师曰东斗西移。曰。兴化道我逢人则不出。出则便为人。又作么生。师曰南斗北转。上堂。奔流度刃疾焰过风。啐啄同时崖州万里。有底道如人学射久习则巧。殊不知未彀已前中的。早涉迂回了也。赵州到茱萸靠却拄杖即且置。只如孚上座道圣箭折也。意作么生。喝一喝。若不同床睡。焉知被底穿。上堂。举首山拈竹篦示众曰。唤作竹篦则触。不唤作竹篦则背。汝等诸人唤作甚么。叶县省近前。掣竹篦拗作两橛抛向阶下。却曰是甚么。山曰瞎。县便礼拜。师曰。临济一宗扫土而尽。开禧二年五月示寂。

　　明州育王孤云权禅师

　　上堂。举僧问雪峰古涧寒泉时如何。峰曰瞪目不见底。曰饮者如何。峰曰不从口入。又问赵州古涧寒泉时如何。州曰苦。曰饮者如何。州曰死。师曰。一人随波逐浪。一人截断众流。检点将来总欠会在。今日有人问育王古涧寒泉时如何。只对他道须是亲见雪峰。饮者如何。问取赵州。送僧归凤山偈曰。凤凰山下凤凰儿。文彩才彰羽翼齐。铁网漫天拦不得。归心已在碧梧枝。

　　杭州净慈北涧禅师

　　讳居简。字敬叟。潼川王氏子也。以其寓北涧之日久。人不敢名字之。故称北涧云。世业儒。依邑之广福院得度。阅卍庵语有省。后参佛照机契。追随甚久。出世天台报恩光孝。退居飞来峰之阴。大参真西山时为江东部。使者以东林云居力致之。师高卧不起。后奉旨迁净慈。上堂。识得一。万事毕。了事衲僧一字不识。直饶恁么未称全提。禹力不到处。河声流向西。上堂。举密师伯与洞山在饼店坐次。密于地上画一圆相谓洞山曰把将去。山曰拈将来。保宁勇和尚拈曰。非但二人提不起。尽大地人亦提不起。师曰北涧敢道保宁计穷力尽。上堂。以大圆觉为我伽蓝。身心安居平等性智。吃官酒卧官街。当处死当处埋。本来无位次。何用强安排。上堂。云岩二十年在药山只明此事。澄潭不许苍龙蟠。赵州四十年不杂用心。除二时粥饭是杂用心处。兔子何曾离得窟。上堂。先佛照道棒头拨着活衲僧。正法眼藏增高价。北涧则不然。棒头拨着活衲僧。正法眼藏瓦解冰消。且道与先佛照是同是别。上堂。举赵州一日入僧堂曰有贼有贼。见一僧便捉住曰贼在者里。僧曰不是某甲。州托开曰。是即是。祇是汝不肯承当。师曰。赵州收处太危。放去太急。净慈则不然。家贼难防家财必丧。卓拄杖。只可错捉不可错放。师颂世尊初生话曰。一声哇地便吒哩。突出如斯大阐提。此土西天起殃害。堂堂洗土不成泥。又颂楞严经六解一亡曰。六用无功信不通。一时分付与春风。篆烟一缕闲清昼。百鸟不来华自红。淳祐丙午春示疾。索笔书偈。于纸尾复书四月一日珍重六字。至期假寐而逝。寿八十三腊六十二。葬全身于月堂昌禅师塔侧。遵遗命也。(有北涧集十九卷行世)。

　　杭州径山浙翁如琰禅师

　　台州周氏子。上堂。举乾峰因僧问十方薄伽梵一路涅槃门未审路头在甚么处。峰以拄杖画一画曰在者里。僧又请益云门。门拈起扇子曰。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么。师曰。唱愈高和愈峻。还他二老。若是十方薄伽梵一路涅槃门。总未踏着在。上堂。拈拄杖。蒋山唤者个作拄杖子。诸人亦唤者个作拄杖子。还有缁素也无。阑干虽共倚。山色不同观。作维摩赞曰。毗耶示疾放憨痴。添得时人满肚疑。不是文殊亲勘破。者些毛病有谁知。

　　福州东禅性空智观禅师

　　上堂。举盐官国师因僧问如何是本身卢舍那。国曰与老僧过净瓶来。僧将净瓶至。国曰却安旧处着。僧再问国曰古佛过去久矣。师曰。盲者难以与乎文彩。聩者难以与乎音声。者僧既不荐来机。国师只成虚设。云门道无朕迹。扶国师不起。雪窦曰。直得一手指天一手指地争得无。也扶国师不起。以拂子画一画。前来葛藤一时画断。且道如何是本身卢舍那。掷拂子下座。上堂。举保寿和尚开堂日三圣推出一僧公案。师曰。众中商量道三圣有奔流度刃之作。向平地涌波澜。保寿用疾焰过风之机。向虚空里轰霹雳。二大老各出一只手扶竖临济正法眼藏。与么说话要作临济儿孙且缓缓。东禅道蚊子如何擎大柱。藕丝焉可挂须弥。若是临济正法眼藏。端的向二人边灭却。

　　湖州上方朴翁铦禅师

　　天资奇逸。辩博无碍。上堂。举赵州因僧问狗子还有佛性也无。州曰无。师颂曰。狗子佛性无。还他大丈夫。是非虽入耳。壁上挂葫芦。尝赞达磨像曰。一言已出驷难追。赖得君王放过伊。杨子江心航折苇。浪头何似问头危。

　　杭州灵隐铁牛印禅师

　　上堂。举南泉示众曰王老师自小养一头水牯牛。拟向溪东放不免食他国王水草。向溪西放亦不免食他国王水草。不如随分纳些些。总不见得。颂曰。不如随分纳些些。唤作平常事已差。绿草溪边头角露。一蓑烟雨属谁家。

　　明州育王空叟宗印禅师

　　西蜀人。初住湖州崇光保寿。僧问如何是本来身。师曰风吹日炙。僧曰意旨如何。师曰钉钉胶粘。上堂。据虎头收虎尾。第一句下明宗旨。直饶句下宗旨明。拈来犹较十万里。何故。大慧师祖于此悬羊头卖狗肉。佛照老人于此冒姓名佃官田。小比丘来坐断芳尘毕竟如何施设。拈拄杖。平生无所有。只此一枝藤。上堂。大道坦然离名离相。刬除则失旨。建立则乖宗。从上佛祖古今知识。显大机彰大用。尽是关空锁梦。过犯弥天。印上座裂破面皮还免得么。良久。拍禅床。不入惊人浪。难逢称意鱼。上堂。二由一有。一亦莫守。平地上死人无数。一心不生。万法无咎。屎窖里头出头没。孤迥迥峭巍巍。华须连夜发。莫待晓风吹。上堂。铁昆仑儿吃一攧。南海波斯舞不辍。夜半失却拦腰帛。笑倒东村王大伯。拍禅床一下下座。上堂。举僧问长沙如何是上上人行履处。沙曰如死人眼。僧曰上上人相见时如何。沙曰如死人手。师曰。死人眼。死人手。金乌飞。玉兔走。直截根源取之左右。张翁醉倒卧官街。元是李翁吃私酒。

　　明州育王秀岩师瑞禅师

　　上堂。举道吾和尚曰。高不在绝顶。富不在福严。乐不在天堂。苦不在地狱。相识满天下。知心能几人。大慧和尚曰。高在绝顶。富在福严。乐在天堂。苦在地狱。谁知席帽下。元是旧时人。大众。二大老随机应用即不无。若是衲僧门下未梦见在。且道衲僧门下作么生。良久。不是知音者。徒劳话岁寒。上堂。举灌溪参临济。济搊住灌溪。溪曰领领。济乃托开。师颂曰。雨散云收后。崔嵬数十峰。倚阑频顾望。回首与谁同。上堂。举演化大师问报慈如何是真如佛性。慈曰谁无。化不契。复请益护国。国曰谁有。师曰。谁无谁有全机道。言下翻身不唧𠺕。直饶未举已先行。错认簸箕作熨斗。阿呵呵。若人自解倒骑驴。一生不着随人后。

　　明州天童无际了派禅师

　　上堂。三五十五月圆当户。然虽匝地普天。要且秋毫不露。对景凭谁话此心。令人翻忆寒山子。上堂。诸人十二时中上来下去折旋俯仰起居问讯。瞒崇恩一点不得。只今坐立俨然宾主交参面面相睹。崇恩亦瞒诸人一点不得。既然彼此不相瞒。为什么自作障碍。喝一喝。因风吹火用力不多。上堂。昨夜安排一段禅。天明起来都忘却。而今打鼓众云臻。对面临时旋捏合。乃回顾侍者曰记取者一着。佛涅槃上堂。释迦老子昔向今辰入大寂定。堪笑天下丛林刻舟求剑。二千余年区区不已。崇恩今日不动神机。捩转瞿昙鼻孔。不图打草惊蛇。只要大家相见。汝等诸人各宜子细观瞻。莫教错过。遂合掌曰。不审不审。上堂。佛法在你日用处。在你着衣吃饭处。在你语言酬醋处。在你行住坐卧处。在你屙屎送尿处。拟心思量便不是了也。咄。啼得血流无用处。不如缄口过残春。题郁山主像赞曰。䇿蹇溪桥蹉跌时。误将豌豆作真珠。儿曹不解藏家丑。笑倒杨岐老古锥。

　　石庵正玸禅师

　　归湖上偈曰。鸟不惊飞水不流。碧潭空阔冷涵秋。一丝头上无香饵。风辊芦花落钓舟。

　　明州天童海门师齐禅师

　　尝口诵华严诣各殿堂行香。及回方丈已毕全部。行者告众众皆不信。师乃令八十一人各执经一卷。师升座诵一卷毕。其八十一人各闻诵自所执经。始知师为华严菩萨应世云。

　　江州云居率庵梵琮禅师

　　上堂。举百丈野狐话颂曰。百丈野狐。石女无夫。一回泪出。沧海干枯。浴佛上堂。且喜今朝降独尊。率庵无物庆生辰。只将一霎蔷薇露。洗出湖山净法身。

　　东禅岳禅师法嗣

　　福州鼓山宗逮禅师

　　上堂。世尊道应如是知如是见如是信解。不生法相。喝一喝。玉本无瑕却有瑕。举镇州萝卜话颂曰。些儿活计口皮边。点着风驰与电旋。谩说镇州萝卜大。何曾亲见老南泉。

　　杭州径山寓庵德灊禅师

　　兴化人。初住径山。至山门弹指一下便入。

　　福州鼓山石庵知玿禅师

　　僧问。坐断云山事已彰。可怜云水自茫茫。今日石门通一线。端然衣锦便还乡。还乡一曲作么生唱。师曰罕遇知音。曰祇如未跨石门一句作么生道。师曰百杂碎。曰已跨石门又作么生。师曰依旧却囫囵。曰直得大顶峰点头鼓山屴崱震动。师曰未为分外。曰祇今晏国师抚掌呵呵大笑曰幸得与老师相见去也。师曰不是冤家不聚头。僧礼拜。师曰放汝三十棒。上堂。谢李深卿陈仲龄昔在东溪日华开叶落时几拟以黄金铸作钟子期。师曰古人恁么道大似焦桐挂壁罕遇知音。白云今日幸遇二居士到来。正值六合风清万籁俱息。不免再理朱弦试弹一曲。横按拄杖。诸人还闻么。闻即不无。且道是何曲调。卓拄杖。太古希声无限意。知音知后更谁知。上堂。语是谤。默是诳。不语不默转增虚妄。喝一喝。春风吹落桃李华。淡烟疏雨笼青嶂。

　　天童全禅师法嗣

　　明州育王笑翁妙堪禅师

　　慈溪毛氏子。广颡平顶骨气清豪。从野庵受业。依息庵观于金山。参松源岳于灵隐皆不契。时无用全公居天童。径造其室。用问曰行脚僧游山僧。师曰行脚僧。用曰如何是行脚事。师以坐具便摵。用曰此僧敢来者里捋虎须。俾参堂。室中每示狗子无佛性话。一日师拟开口。用以竹篦劈口便[翟*支]。师应声呈偈曰。大涂毒鼓轰天震地。转脑回头横尸万里。用颔之即命侍香。已而报恩约公至。请师分座。太守程公请出世妙胜。次迁金文光孝忠献。史卫王以堂牒除台之报恩。天台旧无律宗。师与大卿齐公议。合十寺为大刹。筑坛场。命负毗尼学者倡开遮持犯之法。风励新学。闽帅王公复请居雪峰。未几诏住灵隐。卫王以大慈完美请师开山。及王薨师庵居上柏。台州使君陈公以瑞岩邀师无何。江心牒至监丞史公强之乃起净慈。诏下丐辞不允。大参余公书来。不可重违君命。明年荆湖总臣奏令僧道买紫衣师号俾以师号住持。师谓若是则千金之子皆可主法。我道殆矣。奏疏殿陛上书庙堂。其议遂寝。诏徙天童力辞。东归翠岩筑室奉先世香火。育王虚席复有旨起师。再辞不许。乃奉诏。上堂。膏雨及时。江山如洗。幽鸟语乔林。残红随远水。可怜盲聋喑哑人。不识此方真教体。上堂。举保寿开堂三圣推出僧话颂曰。一人客路如天远。一个归心似箭轻。彼此征途虽有异。须知同日到天庭。上堂。举汾阳示众曰识得拄杖子行脚事毕。颂曰。平地无因立话端。揭天声撼怒涛寒。直饶识得拄杖子。也是封皮作信看。天童除书再至。大参赵公复请主净慈。悉谢之。示疾书遗表。作寺丞张公书。请主后事。通守永嘉曹公来问疾。从容叙世契。移顷书偈曰。业镜高悬七十二年。一槌击碎大道坦然。置笔泊然而逝。

　　杭州灵隐石鼓希夷禅师

　　上堂。举琅玡觉法华举相见公案。颂曰。闻名不如见面。见面不如闻名。此地无金二两。俗人沽酒三升。上堂。举南泉曰文殊普贤昨夜三更起佛见法见每人与二十棒趁出院也。赵州曰和尚棒教谁吃。南泉曰且道王老师过在甚么处。赵州礼拜而出。颂曰。春风吹落碧桃华。一片流经十万家。谁在画楼沽酒处。相邀来吃赵州茶。和梁山远禅师十牛图颂。句法与梁山相埒。理趣超卓似有过焉。一寻牛。只管区区向外寻。不知脚底已泥深。几回芳草斜阳里。一曲新丰空自吟。二见迹。枯木崖前差路多。草窠里辊觉非么。脚跟若也随他去。未免当头蹉过他。三见牛。识得形容认得声。戴嵩从此妙丹青。彻头彻尾浑相似。子细看来未十成。四得牛。牢把绳头莫放渠。几多毛病未曾除。徐徐蓦鼻牵将去。且要回头识旧居。五牧牛。甘分山林寄此身。有时亦踏马蹄尘。不曾犯着人苗稼。来往空劳背上人。六骑牛还家。指点前坡即是家。旋吹筒角出烟霞。忽然变作还乡曲。未必知音是伯牙。七忘牛存人。阑内无牛趁出山。烟蓑雨笠亦空闲。行歌坐乐无拘系。赢得一身天地间。八人牛俱忘。惭愧众生界已空。个中消息若为通。后无来者前无去。未审凭谁继此宗。九返本还源。灵机不堕有无功。见色闻声不用聋。昨夜金乌飞入海。晓来依旧一轮红。十入廛垂手。者汉亲从异类来。分明马颔与驴腮。一挥铁棒如风疾。万户千门尽豁开。

　　明州雪窦野云处南禅师

　　上堂。百计推寻永不见面。一时休去在处逢渠。长连床上吃粥吃饭取饱为期。我且问你。常住一粒米是几番过手。上堂。斩钉截铁特地乖张。就下平高衲僧笑具。皇觉到此有理难伸。未审诸公如何理论。上堂。摩醯正眼熙然赫然。一处该通万机顿赴。缚虎擒龙惊天动地。且平常一句又作么生。莫把是非来辨我。浮生穿凿不相关。

　　福州雪峰灭堂了宗禅师

　　上堂。空索索。冷冰冰。清虚之理毕竟无身。为什么却有许多烟雨。会得么。若会得。七种供养诸人。若会不得。滴水难消。

　　幽州盘山思卓禅师

　　上堂。拈拄杖。登山渡水全藉者人。掷拄杖。相见易得好。共住难为人。上堂。寂寂惺惺有气死人。惺惺寂寂无用顽石。嘻。下载清风付与谁。

　　丞相钱象祖居士

　　初守金陵。尝游保宁问道于无用全公有所契入。后于乡里建接待十所。皆以净土极乐名之。创止庵为栖息之所。自左相辞归精修净业。于嘉定二年闰二月得微疾。有问起居者则曰不贪生不怖死。不生天上不生人中。惟当往生净土耳。言讫趺坐而化。

　　西禅净禅师法嗣

　　福州乾元宗颖禅师

　　上堂。卓拄杖。性燥汉祇在一槌。靠拄杖。伶俐人不劳再举。而今莫有伶俐底么。良久曰。比拟张麟兔亦不遇。

　　兴化府华严别峰云禅师

　　初住福州支提。迁福泉华严。上堂。千种言。万般解。只要教君长不昧。且道不昧个什么。唤作竹篦则触。不唤作竹篦则背。上堂。弥勒大士朝入伽蓝暮成正觉。总似者般钝汉有甚用处。直饶隔山望见支提双童峰便回去。脚跟下好与三十。上堂。举真净和尚道也无。禅也无。道也无玄也无妙。快活须明者一窍。师曰。既无禅道又无玄妙。甚处得者一窍。若有一窍可明。如何得快活去。诸人即今要得快活么。便下座。上堂。过去诸如来斯门已成就。是甚语话。现在诸菩萨今各入圆明。诬人之罪。未来修学人当依如是法。莫钝置他好。其柰茫茫宇宙人无数。几个男儿是丈夫。

　　福州中济无禅立才禅师

　　上堂。举雪窦和尚颂曰。三分光阴二早过。灵台一点不揩磨。贪生逐日区区去。唤不回头争柰何。师曰。雪窦老汉颟颟顸顸儱儱侗侗。更参三十年也未会禅在。然虽如是。土旷人稀。试听下个注脚。瞎却摩醯三只眼。南北东西路不分。上堂。举赵州和尚吃茶去话。颂曰。赵州逢人吃茶。谁知事出急家。翻手作云作雨。顺风撒土撒沙。引得洞山无意智。问佛也道三斤麻。读此庵语录偈曰。南海波斯持密咒。千言万语少人知。春风一阵来何处。吹落桃华三四枝。

　　华藏演禅师法嗣

　　湖州何山月窟慧清禅师

　　上堂。举天台韶国师初参法眼。因僧问法眼如何是曹源一滴水。眼曰是曹源一滴水。韶闻豁然开悟。师颂曰。曹源一滴水。相骂饶接㭰。鷃雀空啾啾。骅骝已千里。

　　开善谦禅师法嗣

　　建宁府仙州山吴十三道人

　　每以己事叩诸禅伯。及开善归结茅于其左。遂往给侍。绍兴庚申三月八日夜释然启悟。占偈呈善曰。元来无缝罅。触着便光辉。既是千金宝。何须弹雀儿。善答曰。啐地折时真庆快。死生凡圣尽平沉。仙州山下呵呵笑。不负相期宿昔心。

　　雪峰然禅师法嗣

　　如如居士颜丙

　　有僧举赵州见南泉有主沙弥话问。居士以颂答之曰。解把一茎茅草。唤作丈六金身。会得头头皆是道。眼中瞳子面前人。又颂子湖狗话曰。贫家无所有。只养一只狗。便是佛出来。也须遭一口。

　　净慈一禅师法嗣

　　明州天童息庵达观禅师

　　义乌赵氏子也。初参应庵。次见无庵于道场。后于净慈水庵室中明得二老垂手处。一语破的而返至龙翔。柏堂分第一座。后阅四刹。被旨升灵隐。上堂。举二祖问达磨安心公案。颂曰。长安深夜雪漫漫。欲觅心安转不安。总使言前开活眼。那知已被老胡谩。

　　袁州仰山简庵嗣清禅师

　　上堂。举达磨大师一日谓门人曰。时将至矣。汝等盍各言所得乎。最后慧可出。礼三拜依位而立。磨曰汝得吾髓。师颂曰。捏目生华立问端。得他皮髓被他谩。者般瞎汉能多事。六月无霜也道寒。

　　道场全禅师法嗣

　　常州华藏伊庵有权禅师

　　临安昌化祁氏子。年十四得度。十八岁参礼佛智𥙿于灵隐。时无庵居第一座。室中以从无住本建一切法问之。师久而有省。答曰。暗里穿针耳中出气。庵可之。遂密付心印。尝夜坐达旦。行粥者至忘展钵。邻僧以手触之。师感悟。说偈曰。黑漆昆仑把钓竿。古帆高挂下惊湍。芦华影里弄明月。引得盲龟上钓船。佛智尝问心包太虚量廓沙界时如何。师曰大海不宿死尸。智抚其座曰。此子他日当据此座呵佛骂祖去在。师益自韬晦。复见应庵于归宗。参大慧于径山。洎无庵住道场命师分座。住后上堂。今朝结却布袋口。明眼衲僧莫乱走。心行灭处解翻身。喷嚏也成狮子吼。旃檀林。任驰骤。剔起眉毛顶上生。剜肉成疮露家丑。上堂。禅禅无党无偏。迷时千里隔。悟在口唇边。所以僧问石霜如何是禅。霜曰㼾砖。又僧问睦州如何是禅。州曰猛火着油煎。又僧问首山如何是禅。山曰猢狲上树尾连巅。大众。道无横径。立处孤危。此三大老行声前活路。用劫外灵机。若以衲僧正眼简点将来不无优劣。一人如张良入阵。一人如项羽用兵。一人如孔明料敌。若人辨白得。可与佛祖齐肩。忽有个衲僧出来道长老话作两橛。适来道道无横径无党无偏。而今又却分许多优劣作么生。祇对还委悉么。把手上山齐着力。咽喉出气自家知。淳熙庚子秋示微疾。书偈趺坐而逝。茶毗齿舌不坏。获五色舍利无数。葬于横山余骼塔万年寺左。

　　焦山体禅师法嗣

　　明州天童痴钝智颖禅师

　　举达磨见武帝因缘。颂曰。提起须弥第一锤。玉关金锁击难开。重施背踏空劳力。应悔迢迢万里来。

　　径山印禅师法嗣

　　润州金山退庵道奇禅师

　　僧问。雪峰道望州亭与汝相见了也。意旨如何。师曰。左眼半斤。曰乌石岭与汝相见了也作么生。师曰右眼八两。曰僧堂前与汝相见了也又且如何。师曰鼻孔大头向下。曰。只如鹅湖骤步入方丈。保福入僧堂。此意又作么生。师曰。水向竹边流出冷。风从华里过来香。上堂。此段大事无处不周。新焦山未离东霞时已与诸人相见了也。且道相见底事作么生。几多头角成龙去。虾蟹依前努眼睛。上堂。至道本乎一心。心法本乎无住。无住心体灵知不昧性相寂然。所以道吾打鼓四大部洲同参。拄杖横也挑干乾坤大地。钵盂展也覆却恒河沙界。到者里。象王行处狐兔绝踪。水月现时风云自异。古今收不得。历劫不知名。千圣立下风。谁敢当头道。咄。我王库内无如是刀。

　　双林用禅师法嗣

　　婺州三峰印禅师

　　上堂。举百丈野狐话。颂曰。不落不昧。诬人之罪。不昧不落。无绳自缚。可怜柳絮随春风。有时自西还自东。

　　龟峰光禅师法嗣

　　杭州径山蒙庵元聪禅师

　　福州朱氏子。于晦庵会中得心要。众推为高弟。庆元三年自福之雪峰。被旨迁径山。上堂。举药山首造石头之室便问。三乘(十二)分教某甲粗知。尝闻南方直指人心见性成佛实未明了。伏望指示。头曰。恁么也不得。不恁么也不得。恁么不恁么总不得。子作么生。山罔措。头曰子因缘不在此。且往马大师处去。山禀命礼马祖。仍伸前问。祖曰。我有时教伊扬眉瞚目。有时不教伊扬眉瞚目。有时扬眉瞚目者是。有时扬眉瞚目者不是。汝作么生。山于言下契悟便礼拜。祖曰汝见甚么道理便礼拜。山曰某甲在石头如蚊子上铁牛。祖曰汝既如是善自护持。师颂曰。倒腹倾肠说向伊。不知何故尚迟疑。只今便好猛提取。莫待天明失却鸡。上堂。举玄沙见僧礼拜次乃曰因我得礼你。颂曰。因我得礼你。莫放屁撒屎。带累天下人。错认自家底。上堂。举赵州一日在东司上见文远过。蓦召文远。远应诺。州曰东司上不可与汝说佛法。颂曰。明明道不说。此理凭谁识。春风一阵来。满地华狼藉。送行者求僧偈曰。山前麦熟雨初晴。桑柘青连柳色新。毫发不存风骨露。头头总是比丘身。十月十四日示寂。

　　大洪证禅师法嗣

　　苏州万寿月林师观禅师

　　俗姓黄。福州侯官人。僧问三圣道逢人则出出则不为人意作么生。师曰错。曰兴化道逢人则不出出则便为人又作么生。师曰错。僧曰兴化旗枪倒卓三圣肝胆齐倾。师曰引不着。曰只如今日和尚作么生为人。师曰一棒一条痕。颂玄沙三种病话。盲聋喑哑。捉败了也。更问如何。盲聋喑哑。

　　大沩行禅师法嗣

　　常德府德山子涓禅师

　　潼川人也。上堂。见见之时见非是见。见犹离见见不能及。喝一喝。鲸吞海水尽。露出珊瑚枝。众中忽有个衲僧出来道长老休寐语。却许伊具一只眼。上堂。横按拄杖。一二三四五六七。七六五四三二一。循环逆顺数将来。数到未来无尽日。因七见一。见一亡七。踏破太虚空。铁牛也汗出。绝气息。无踪迹。掷拄杖。更须放下者个。始是参学事毕。上堂。拈拄杖。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧削迹吞声。有时人境俱不夺。卓拄杖。伴我行千里。𢹂君过万山。忽然撞着临济大师时又如何。喝一喝。未明心地印。难透祖师关。

　　万年贲禅师法嗣

　　温州龙鸣在庵贤禅师

　　上堂。举崇寿示众曰识得凳子周匝有余。云门道识得凳子天地悬殊。师曰。崇寿老汉坐杀天下。人云门大师走杀天下人。龙鸣则不然。识得凳子四脚着地。要坐便坐要起便起。上堂。举赵州勘婆话。颂曰。冰雪佳人貌最奇。常将玉笛向人吹。曲中无限华心动。独许东君第一枝。

　　潭州大沩咦庵鉴禅师

　　会稽人也。上堂。木落霜空。天寒水冷。释迦老子无处藏身。拆东篱补西壁。撞着不空见菩萨。请示念佛三昧。也甚奇怪。却向道金色光明云。参退吃茶去。上堂。老胡开一条路甚生径直。只云歇即菩提。胜净明心不从人得。后人不得其门。一向奔驰南北往复东西。极岁穷年无个歇处。诸人还歇得么。休休。上堂。举晦堂和尚一日问僧甚处来。曰南雄州。堂曰出来作甚么。曰寻访尊宿。堂曰不如归乡好。曰未审和尚令某归乡意旨如何。堂曰乡里三钱买一片鱼[(︽*〡*︽)/(厂@魚)]如手掌大。师曰。宁可碎身如微尘。终不瞎个师僧眼。晦堂较些子。有般汉便道熟处难忘。有甚共语处。上堂。举罽宾国王问师子尊者蕴空公案。师颂曰。尊者何曾得蕴空。罽宾徒自斩春风。桃华雨后已零落。染得一溪流水红。

　　明州天童雪庵从瑾禅师

　　永嘉楠溪人。俗姓郑。礼普安院子回落发。谒心闻于瑞岩。一日入室闻举红炉片雪问。师拟答。忽领旨。留侍三年。入闽见佛智于西禅。问甚处来。师曰四明。智曰曾见憨布袋么。师便喝。智便打。师接住拳曰和尚不得草草。智曰瞎汉过者边立。时心闻主江心。师归省命允维那。一日问师。一喝分宾主。照用一时行。如何是一喝分宾主。师便喝。闻曰者一喝是宾是主。师曰宾则始终宾主则始终主。闻笑曰汝又眼华了。师即呈偈曰。一喝分宾主。依然又眼华。倒翻筋斗去。踏杀死虾蟆。初住仪真灵岩。迁天童。僧问如何是灵岩境。师曰鹿跑泉冷浸明月。龙斗港深藏白云。僧问如何是祖师西来意。师曰夜半须弥安鼻孔。曰如何是禅。师曰仰面不见天。曰如何是道。师曰全身入荒草。上堂。金槌运动。三世诸佛不敢当头。法令施行。外道天魔悉皆拱手。峭巍巍。本无攀仰。净裸裸。不用安排。行住坐卧不用猜疑。好恶是非一时放下。然后和泥合水拽杷牵犁。任运纵横总无妨碍。正恁么时。且道太平一曲作么生唱。良久。铁船横古渡。重整旧家风。上堂。金刚圈里翻身。筑着帝释鼻孔。悬崖头上撒手。突出达磨眼睛。往复三回兴犹未尽。机轮一转势不可停。倒拈蝎尾婢使声闻。顺捋虎须奴呼菩萨。释迦已灭弥勒未生。佛法祖令总属新天童手里。且把住放行如何施设。良久。无孔铁槌当面掷。普天匝地起清风。庆元六年七月廿三日索浴更衣书偈投笔而寂。寿八十四腊七十。全身葬心闻塔右。

　　云居会禅师法嗣

　　万松坏衲大琏禅师

　　赞出山相偈曰。行满功圆彻骨穷。不胜羸瘦发髼松。弥天罪过今无数。毗舍耶中一款供。

　　续灯存稿卷第一
卍新纂续藏经第 84 册 No. 1585 续灯存稿


　　续灯存稿卷第二

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第十九世

　　天童杰禅师法嗣

　　夔州卧龙破庵祖先禅师

　　广安王氏子。从德山涓公祝发。寻受具。遍叩诸方。抵苏之万寿。值雪夜坐。自念行脚数年未得安稳。正闷闷不已。忽闻钟动。趋后架举首见照堂二字。疑情顿释。既而见水庵一于双林。水曰。师子尊者被罽宾斩却头且置。你道西天胡子为什么无须。师曰非双林不举此话。水曰作家禅客。师曰心不负人面无惭色。水遂以手拓开。师曰勘破了也。迨水庵谢事。往参密庵于乌巨。命典客。一日室中庵举不是风动不是幡动。师豁然大悟。次日庵遇师于寮前。谓师曰你总不得作伎俩。试露个消息来。师应声曰方丈里有客。庵呵呵大笑。洎庵迁蒋山。师侍行。亲炙凡五载。尽其旨要。辞还蜀。庵送以偈曰。万里南来川藞䕢。奔流度刃叩玄关。顶门[翟*支]瞎金刚眼。去住还同珠走盘。师至夔州。尚书杨公辅以卧龙请师出世。未几弃去。复游吴中首众于径山灵隐。后住常州荐福真州灵嵓苏州秀峰穹窿湖州资福。最后约斋张公镃请师于慧云开山。凡六坐道场。师首众灵隐时有道者请益。胡孙子捉不住愿垂开示。师曰用捉他作什么。如风吹水自然成纹。时无准侍傍。大悟。上堂。杨岐乍住屋壁疏。满床尽撒雪珍珠。缩却项。暗嗟吁。翻忆古人树下居。师曰。杨岐斗胜不斗劣。秀峰斗劣不斗胜。秀峰乍住没亲疏。个个尽怀沧海珠。满眼湖山看不足。释迦弥勒是他奴。上堂。举密庵先师道。有问冬来事。京师出大黄。贪他一粒米。失却半年粮。秀峰则不然。有问冬来事。京师出大黄。只图一粒米。却得百年粮。或被知事道。长老长老。莫道百年粮。只得半年不少也得。只向他道。但办肯心。决不相赚。上堂。举东山和尚道如何是禅。阎浮树在海南边。近则不离方寸。远则十万八千。毕竟如何禅。禅师曰。穹窿也有个道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅禅。上堂。不是心不是佛不是物。山僧忍俊不禁。为诸人作个撇脱。拈拄杖卓一下。流水暗消溪畔石。劝人除却是非难。上堂。十五日已前明似镜。十五日已后黑似漆。正当十五日又且如何。莺迁乔木频频语。蝶恋芳丛对对飞。有示座主偈曰。见犹离见非真见。还尽八还无可还。木落秋空山骨露。不知谁识老瞿昙。师将示寂作手书别交游。复书偈曰。末后一句已成忉怛。写出人前千错万错。书讫端坐而逝。实嘉定四年六月九日也。时客寓径山遗命散骨林间。住持石桥建塔于别峰塔之右瘗之。寿七十六腊四十九。

　　杭州灵隐松源崇岳禅师

　　处州龙泉吴氏子。自幼卓荦不凡。早岁慕出世法。年二十三弃家。首造灵石妙继。见大慧杲于径山。慧升堂称蒋山应庵为人径捷。师闻之不待旦而行。既至入室朝夕咨请。一日庵问世尊有密语迦叶不覆藏汝作么生。师曰钝置和尚。庵厉声一喝。师有省。庵大喜以为法器。说偈劝使祝发。隆兴初得度于临安白莲精舍。自是遍参诸大老。罕当其意者。乃入闽见木庵永。一目辞永。永举有句无句如藤倚树。师曰裂破。永曰琅瑘道好一堆烂柴聻。师曰矢上加尖。永曰吾兄下语老僧不能过。其如未在。他日拂柄在手。为人不得验人不得。师曰。为人者使博地凡夫一超入圣域固难矣。验人者打向面前过不待开口已知渠骨髓。何难之有。永举手曰。明明向汝道开口不在舌头上。后当自知。逾年见密庵于衢之西山。随问即答。密庵微笑而已。师切于究竟。至忘寝食。密庵移蒋山华藏径山。师皆从之。一日密庵挂牌为众入室次。问僧不是心不是佛不是物。师侍侧豁然大悟乃曰。今日方会木庵和尚道开口不在舌头上。自是机辩纵横。密庵迁灵隐师遂分座。旋出世于平江澄照。徙江阴之光孝无为之冶父饶之荐福明之香山平江之虎丘。庆元三年灵隐虚席被旨补处。上堂。大凡扶竖宗乘。须具顶门正眼悬肘后灵符。只如保寿开堂。三圣推出一僧。保寿便打。三圣道与么为人瞎却镇州一城人眼去在。保寿掷下拄杖便归方丈。二尊宿等闲一挨一拶。便乃发明临济心髓。殊不知性命总在者僧手里。还有检点得出者么。昔年觅火和烟得。今日担泉带月归。岁旦示众。元正改旦万事成现。有时放行有时坐断。不惜两茎眉和坐盘掇转。佛法世法都卢一片。既是佛法世法如何得成一片。但办肯心必不相赚。示众。古者道拈起也天回地转。放下也草偃风行。冶父则不然。拈起也乾坤黯黑。放下也瓦砾生光。忽有一个半个蓦然[翟*支]瞎顶门。达磨一宗未至寂寥在。示众。举临济大师如蒿枝拂公案。雪窦拈曰。临济放处太危收来太速。师拈拄杖曰。临济据令而行不知孤负黄檗。雪窦尽力担荷也只见得一边。且道荐福节文在甚么处。掷下拄杖。示众。举汾阳曰识得拄杖子行脚事毕。师曰。汾阳虽则开口见瞻。争奈落在第二头。蓦拈拄杖曰。者个不得唤作拄杖子漆桶。参。上堂举保宁勇和尚曰。大方无外大圆无内。无内无外圣凡普会。瓦砾生光须弥粉碎。无量法门百千三。昧拈拄杖曰。总向者里会去。苏卢苏卢悉利悉利。师曰。大小保宁业识茫茫。不柰船何打破戽斗。示众。明眼衲僧因甚打失鼻孔。有赃无赃[○@、]。僧问如何是一同一质。师曰裂破。曰如何是二同大事。师曰一毛头上定乾坤。曰如何是三总同参。师曰虾蟆蚯蚓跛鳖盲龟。曰如何是四同真智。师曰一不成二不是。曰如何是五同遍普。师曰大地撮来无寸土。曰如何是六同具足。师曰犹欠一着。曰如何是七同得失。师曰入泥入水。曰如何是八同生杀。师曰自救不了。曰如何是九同音吼。师曰八角磨盘空里走。曰如何是十同得入。师曰寒山逢拾得。曰与什么人同得入。师曰胡张三黑李四。曰与谁同音吼。师曰狸奴白牯。曰作么生同生杀。师曰德山棒临济喝。曰甚么物同得失。师曰草里辊。曰阿那个同具足。师曰信手拈来着着亲。曰是甚么同遍普。师曰。针锋影里骑大鹏。等闲挨落天边月。曰何人同真智。师曰黑山鬼窟。曰孰与总同参。师曰灯笼入露柱。曰那个同大事。师曰嘉州大象陕府铁牛。曰何物同一质。师曰碗脱丘。居灵隐六年。法道益盛。得法者众。忽退居东庵。示微疾作手书别诸公卿。且垂二语以验来学曰。有力量人因甚抬脚不起。开口不在舌头上。及遗书嗣法香山光睦云居善开嘱以珍重大法。复书偈曰。来无所来。去无所去。瞥转玄关。佛祖罔措。跏趺而寂。实嘉泰二年八月四日也。得年七十有一坐夏四十。奉全身塔于北高峰之原。待制陆游放翁铭其塔。

　　饶州荐福曹源道生禅师

　　南剑人。分座云居。出世妙果。徙龟峰。上堂。佛法二字人人知有。狼毒砒霜如何下口。直饶透过威音前。也是痴狂外边走。山僧已是拖泥带水。诸人合作么生。喝一喝。上堂。今朝八月十五。天色半晴半雨。几多门外游人。不睹月圆当户。也好笑。又堪嗟。争似西湖寺里一队古佛。参退归堂吃茶。上堂。春风东扇西扇。春雨似晴不晴。浅碧深红烂铺锦绣。莺啼燕语互奏笙簧。一一揭示圆通妙门。头头流通正法眼藏。拟心凑泊依前。万水千山直下知归。便见七穿八穴。上堂。雨雪落纷纷。檐头水滴滴。良哉观世音。草里跳不出。也大屈。水底乌龟钻铁壁。咄。上堂。月生一。拶倒银山并铁壁。月生二。土宿骑牛穿闹市。月生三。屋头幽鸟语喃喃。不是葛藤露布。亦非入理深谈。正恁么时。宾主交参一句作么生道。万仞悬崖垂只手。百华丛里现优昙。上堂。平旦清晨三月朝。南山苍翠插云霄。不须更觅西来意。门外数声婆饼焦。拍膝一下曰。好大哥。咏灵云石偈曰。云去云来非有意。云来云去亦无心。有无截断灵何在。突兀一峰青到今。后住荐福逾月示寂。

　　明州天童枯禅自镜禅师

　　福州高氏子。首参木庵永水庵一或庵体诸尊宿。后谒密庵于灵隐。针芥相契。开法隆兴上蓝。迁建康旌忠抚州白杨福州太平西禅。宝庆元年被旨升灵隐。复移天童。上堂。有句无句如藤倚树。树倒藤枯句归何处。良久曰。长忆江南三月里。鹧鸪啼处百华香。上堂。一拽石。二搬土。夜半日轮正卓午。老安曾牧沩山牛。南泉不打盐官鼓。报君知。莫莽卤。火里蝍蟟吞却虎。上堂。举鹤林因僧扣门。林曰阿谁。僧曰行脚僧。林曰。非但行脚僧。我者里佛来也不着。僧曰因甚佛来也不着。林曰无他栖泊处。师曰。天童则不然。若有人扣门即大开了。待他入来便拦胸搊住曰道道。若拟开口便与劈胸一拳。若向者里转得身吐得气。便请明窗下安排。作上钟偈曰。一模脱就转风流。平地教他不肯休。要得洪音喧宇宙。直须更上一层楼。

　　杭州净慈潜庵慧光禅师

　　上堂。举赵州因僧问狗子还有佛性也无。州曰无。颂曰。狗子无佛性。全提摩竭令。才拟犯锋铓。丧却穷性命。化盐偈。合水和泥一处烹。水干泥尽雪华生。乘时索起辽天价。公验分明孰敢争。

　　太平府隐静万庵致柔禅师

　　潮州陈氏子。母黄。妙喜南迁道经于潮。师祖父暹延礼甚谨。其母梦僧入舍遂怀妊。及诞父母誓不以俗累羁。师甫十岁俾从寿公受业。越九载芟染。初见木庵永染指。后参密庵于蒋山。一日入室次。庵举释迦弥勒犹是他奴且道他是阿谁。师曰无地头汉。庵曰千闻不如一见。师便殴一拳。庵擒住励声曰者小鬼子见个什么胡打乱打。师曰更要吃一拳在。庵连挥两拳曰打者无地头汉。师豁然大悟。无何以母老归省。郡将吏部朱公江请师于广法出世。后移太平隐静。上堂。起道树。诣鹿苑。不是向上机。传少室。续曹溪。未为性燥汉。直得无依无欲。无一法当情犹落第二见。放过一着卷舒在我。纵夺临时。于把住处放行。露柱灯笼活鱍鱍。于放行处把住。释迦弥勒是他奴。卓拄杖。且道是放行耶是把住耶。一气不言含有象。万灵何处谢无私。上堂。举天衣怀禅师雁过长空影沉寒水话。颂曰。长空孤雁一声秋。献宝波斯鼻似钩。风卷白云归别嶂。黄昏月挂柳梢头。上堂。毗卢师。法身主。若要动地放光。且来搬柴运土。嗄。将谓忘却。上堂。百丈不再参马祖。争得三日耳聋。临济不到大愚。焉知老婆心切。仰山将得镇海明珠。为甚到东寺面前叉手当胸。却道无理可伸无言可对。咄。直饶倾下一栲栳。敢保老兄犹未彻。上堂。饥荒老鼠咬葫芦。巧计胡孙倒上树。要透报恩向上关。直须一步低一步。既是向上关。因甚却要一步低一步。待你踏着却向你道。上堂。东山和尚道。空门有路人皆到。到者方知旨趣长。心地不生闲草木。自然身放白毫光。师曰。东山只解无中觅有。不解有里寻无。隐静则不然。空门有路人皆到。到者方知碍处通。石上栽华还结果。到头元不假春风。师临终集众嘱曰。老僧生平无长物。只依海众常例。安寝堂两日足矣。复书偈端坐而化。越三日寺毁。众悟遗言若有旨也。世寿七十腊五十二。

　　杭州灵隐笑庵了悟禅师

　　姑苏人。上堂。举睦州因僧问。以一重去一重即不问。不以一重去一重时如何。州曰昨日栽茄子今日种东瓜。颂曰。昨日栽茄子。今日种东瓜。一声河满子。和月落谁家。

　　金陵蒋山一翁庆如禅师

　　姓范氏。福州长乐人。上堂。春雨如膏。春云似鹤。春鸟关关。春泉濯濯。揭开观音脑盖。踢倒慈氏楼阁。切莫将错就错。拍禅床曰。参。上堂。过去诸如来斯门已成就。一盲引众盲。现在诸菩萨今各入圆明。鰕跳不出斗。未来修学人当依如是法。赚杀一船人。上堂。意能刬句。句能刬意。意句交驰讨甚巴鼻。尽力道不得底句。不是河南便是河北。衲僧闻得与么告报。十个有五双。鼻孔里冷笑。拈拄杖。云居拄杖子。党理不党亲。卓一下。雪巢初冷夜。云𩯭未梳时。上堂。霜明万壑。月皎千家。达磨不会。却返流沙。拍膝一下曰。好大哥。归堂吃茶。上堂。天地造化有阴有阳有晦有朔。圣人治世有礼有乐有刑有政。衲僧门下有杀有活有擒有纵。其擒也纵也杀也活也总在黄龙指甲缝里。汝若拟议不消一掏。然虽如是。笑我者多哂我者少。上堂。一句截流万机寝削。且道是那一句。良久。卓拄杖曰。归堂吃茶。上堂。久雨忽晴天清地宁。云收岳面月落波心。拈拄杖卓一下。恁么会去。达磨一宗扫土而尽。上堂。诸佛不出世。人人举足踏着。祖师不西来。人人满口道着。既踏着又道着。毕竟是个什么。有般汉东西不辨南北不分。便道明明不覆藏切忌从他觅。殊不知抛却真金随群撒土。上堂。豁开户牖当轩无人。挝动雷门凭谁侧耳。裴相国印心于老黄檗。温伯雪目击于鲁仲尼。衲僧门下检点将来犹在半途。知县学士今日到来。云居如何与伊相见。拈拄杖画一画。万重关锁尽。一剑倚天寒。𣆶年退隐南昌西山。示寂塔于定林。寿六十八夏四十九。

　　苏州承天铁鞭允韶禅师

　　上堂。一五二五机轮无阻。南山起云。北山下雨。有底却道锦上铺华。有底又道泥里洗土。有底又道离此二途便见丹霄独步。若总如斯论量。山僧未敢相许。毕竟如何。良久曰。逢人不得错举。师住泉州光孝。判府请开堂祝圣。白槌毕。师乃曰唤什么作第一义。莫有旁不甘者么。出来道看。时有僧出问话语未竟。师拈拄杖卓一卓曰。住住。今日开堂不比寻常佛事。设问答到弥勒下生。勾锁连环盛水不漏。也祇是空鼓粥饭气。于自己了没交涉。所以道问不在答处。答不在问处。问答交驰如青天轰霹雳。看者不容眨眼。那堪更向言中定旨。句下明宗。大似缘木求鱼守株待兔。殊不知我宗无语句亦无一法与人。者里彻去。皇恩佛恩一时报毕。其或未然。更为锦上铺华。复卓拄杖一下下座。佛涅槃日上堂。老汉当年腊月八。三更半夜颠狂发。刚把长钉钉眼睛。直至如今未能㧞。山僧今日下毒手为他㧞一㧞看。便下座。

　　真秘阁学士张镃居士

　　字功甫。别号约斋。闻钟声悟道。述偈曰。钟一击耳根塞。赤肉团边去个贼。有人问我解何宗。舜若多神面目黑。后舍宅建寺曰慧云。请破庵先禅师开山。疏曰舍林居为阿兰若。夫岂小缘。请宗师据曲录床。只因大事。几度遍参遭密庵打失鼻孔。一朝拈出。向冷泉捋下面皮。不谓馨香奚烦郑重。辞青松于北涧。穿几重出岫之云。对绿水于南湖。祝万岁如山之寿。嘉定五年公复请灭翁文礼禅师相继阐法。今有专祠于慧云。

　　青原禋禅师法嗣

　　吉州青原净居正庵宗广禅师

　　僧问不在内不在外不在中间且道在什么处。师曰逢人不得错举。僧曰还有请益分也无。师曰弄巧成拙。僧礼拜。师曰却较些子。上堂。父子相继住此山。丛林轨则没多般。主宾色色皆仍旧。蓦召大众。且道仍旧后如何。一炷清香尽日闲。下座。上堂。不用爱圣圣是假名。不用厌凡凡是妄立。但得圣凡情尽。自然物我双忘。正恁么时。凭谁委悉。石女穿针山色秀。木人牵线海云生。

　　鼓山永禅师法嗣

　　杭州净慈晦翁悟明禅师

　　福州人。上堂。举夹山会下一僧到高亭。才礼拜。亭便打。僧曰特来礼拜师何打。又拜。亭又打趁出。僧回举似夹山。山曰会么。曰不会。山曰赖汝不会。汝若会即夹山口哑去。应庵和尚曰。高亭一期忍俊不禁。争柰拄杖放行太速。者僧当时若是个汉。莫道高亭夹山。便是达磨大师出来也斩为三段。何故。家肥生孝子。国霸有谋臣。师曰。高亭夹山门庭施设各得其宜。但中间一人较些子。应庵和尚与么道。也是巩县茶瓶。师尝纂修联灯会要传于丛林。

　　灵隐善禅师法嗣

　　杭州径山藏叟善珍禅师

　　泉州南安吕氏子。年十三依郡之崇福寺南和尚受业落䰂。十六游方至杭受具足戒。谒妙峰于灵隐入室悟旨。后出世住里之光孝。升承天。次迁安吉之思溪圆觉福之雪峰。复以朝命移四明育王临安径山。示众。古者道知之一字众妙之门。又有道知之一字众祸之门。只者二门入得更须出得。三世诸佛出不得。六代祖师出不得。天下老和尚出不得。何故。变铁成金易。变金成铁难。据室者里是问讯烧香了来老僧身边立地底所在么。呆子你自钝置犹可。莫来钝置老僧。上堂。尽大地是紫磨金色身。诸人每日开眼觑见释迦老子心肝。举步踏着释迦老子鼻孔。说有说无是诳。说生说灭是谤。说即心非心是妄。不诳不谤不妄。春风吹落桃李华。澹烟疏雨笼青嶂。上堂。春雪寒。春宵短。古佛心。破灯盏。正法眼。干纸捻。抖擞精神只管看。看到北斗西移南斗东转。上元依旧正月半。上堂。灵云见桃华悟去。玄沙道敢保老兄未彻。香严闻击竹悟去。仰山道祖师禅未会。禅和家十个五双道我此一门全无肯路。与么亦未知玄沙仰山舌头落处在。要见二大老么。醉我落华天。借他管弦里。除夕小参。举僧问古德年穷岁尽时如何。德曰依旧孟春犹寒。师曰。古德恁么答话只恐诸人忘却。今日忽有人问年穷岁尽时如何。拈棒便打。待他道因甚么打某甲。即向他道你更要我道孟春犹寒那。尝自题其像曰。参禅无悟识字有数。眼三角似燕山愁胡。面百折如赵婆呷酢。一着高出诸方。敢道饭是米做。送忍书记偈曰。𩯭丝不可织寒衣。煮字那能疗得饥。别欲与君安乐法。正忙却未有间时。师生于绍兴甲寅十月十二日。示寂于嘉定丁丑五月二十一日。寿八十三。葬全身于南塔院。

　　杭州净慈东叟仲颖禅师

　　上堂。切忌随他觅。无劳向己求。纵横活鱍鱍。有放还有收。是甚么。一叶落天下秋。上堂。迷生寂乱。悟无好恶。奉化县里契此翁。凸个肚。矮双足。拖个布袋十字街头。憨憨痴痴落落魄魄。何似老龙牙手里把柄破木杓。上堂。拈拂子画一画曰。伏羲发天地之秘未明者消息。又点三点。瞿昙示圆伊之形未明者消息。者消息如何辨的。不见道冬至乃书云物。击拂子。上堂。上不在天。下不在地。中不在人。喝一喝。且道者一喝落在甚么处。若也知得。也有宾也有主也有照也有用。若也不知。参退巡堂吃茶。上堂。挝动鼓。众斯聚。耳同闻。目同睹。超乾坤越今古夫。何故。五月五是端午。上堂。行者行。坐者坐。左之右之无可不可。甘露园中蒺藜黄檗树头蜜果。才与么不与么。不与么却与么。善贾之家不停滞货。

　　吉州龙济友云宗鍪禅师

　　庐陵王氏子。幼喜趺坐。年十二从海室淙禅师出家。十九剃发受具。二十二参方。首谒妙峰。值佛涅槃日峰上堂。拈拄杖曰。释迦老子来也。诸人还见么。微妙净法身。具相三十二。放下拄杖曰。见你诸人不会。入涅槃去也。师于言下豁然契悟。寻登吉水之东山佛顶得修山主故址。木食涧饮。影不出山。尝自咏曰。山僧有分住烟萝。无米无钱莫管他。水似琉璃山似玉。眼前尽有许来多。后峰以法衣竹篦并自题肖像寄师曰。妙峰孤顶。草离离。横按竹篦三尺铁。只许佛顶龙济知。父子不传真秘诀。师尝门榜以示来学曰。除却眼耳鼻舌身意。那个是你自己。若也道得许你亲见龙济来。其或未然。且居门外。雪岩尝叩问曰和尚曾接得几人。师曰山僧从来不会按牛头吃草。岁暮僧问腊月三十日到来时如何。师曰门前无索债人。至元丁亥七月二十七日忽示疾。集众嘱后事。弹指一声曰只此是别众语也。众请偈。师不答。将二鼓复索笔书曰。一灯在望更无言说。大地平沉虚空迸裂。书毕泊然而寂。世寿八十腊六十一。全身塔于峰颠。

　　北涧简禅师法嗣

　　明州育王物初大观禅师

　　鄞县横溪陆氏子。参北涧于净慈悟旨。命典文翰。后住育王。上堂。一冬二冬。你侬我侬。暗中偷笑。当面脱空。虽是寻常茶饭。谁知米里有虫。夜来好风吹折门前一株松。上堂。用黑豆法换人眼睛如恒河沙。会火炉头话能有几个。九九九。三世诸佛不知有。翻身踢倒五须弥。何用法身藏北斗。藏北斗。分明向外扬家丑。上堂。达磨正宗。衲僧巴鼻。充塞虚空。无处迴避。堪笑迷流白日青天。开却眼只管瞌睡。更有黄面老人不识好恶。入泥入水却道我于然灯佛所无一法可得而为我授记。何异好肉剜疮空华求蒂。毕竟如何。悉唎悉唎。既顺世。塔于寺如西庵。

　　径山琰禅师法嗣

　　杭州径山偃溪广闻禅师

　　侯官林氏子。母陈。世业儒。疏眉秀目哆口丰颐。从季父沙门智隆于宛陵光孝。十八得度受具。初见铁牛印少室睦无际派诸老。后参浙翁于天童。针芥虽投。自知未稳及。再参于双径。翁笑而问曰汝来耶。一夕坐檐间闻更三转。入堂曳履而蹶。如梦忽醒。翌朝造室。翁举赵州洗钵盂话。师将启吻。翁遽以拳止之。疑情当下冰释。绍定戊子四明制阃胡公以小净慈致之。历住香山万寿雪窦育王净慈灵隐径坞八山。开炉上堂。举赵州示众曰。老僧三十年前在南方火炉头有个无宾主话。直至如今无人举着。师曰。森罗万象明暗色空日夜举。扬赵州古佛不是不知。只为贪程太速。上堂。杨岐眼里睛。临济顶中髓。一不成。二不是。点着不来。白云万里。佛成道上堂。错错六载草绳空自缚。了了开得眼来天大晓。古今天地。古今日月。古今星辰。拍膝一下曰。剑去久矣。切忌刻舟。上堂。云门放洞山三顿棒。嚼饭喂婴儿。黄檗打临济三顿棒。按牛头吃草。只今不犯丝毫有个方便。良久曰。大事为你不得。小事自家担当。上堂。非风幡动仁者心动。浣盆浣盆非风铃鸣。我心鸣耳。漆桶漆桶。尽古往今来和泥脱墼有什么限。还知万寿落处么。劫石有销日。虚空无尽时。上堂。十字街头石幢子无你遮护处。一声江上侍郎来无你迴避处。衲僧家朝出暮入。脚前脚后也须仔细。忽然筑着磕着。净慈拄杖别有分付。上堂。一升三合。拄杖头边。万水千山。草鞋跟底。未言先领。谁家灶里无烟。撩起便行。是处井中有水。莫道空来又空去。许多途路不相孤。上堂。一句绝离微。囫囵无缝罅。善财七日寻觅不得。赵州五年分疏不下。灵山今日快便难逢。为通一线。六月卖松风。人间恐无价。上堂。绕禅床一匝。挥香案一下。转藏已竟。讲经已竟。若具看经眼目方知落处。其或未然。依经解义三世佛冤。离经一字还同魔说。上堂。赵州吃茶去。金牛吃饭来。龙门多上客。有人续得末后句。许你入阿字法门。景定四年六月十四日示寂。世寿七十五僧腊五十八。

　　杭州灵隐大川普济禅师

　　明州奉化人。上堂。举睦州和尚因僧问如何是祖师西来意。州曰一队衲僧来一队衲僧去。颂曰。一队衲僧来。一队衲僧去。打破睦州关。大地无寸土。题世尊出山相。龙章凤质出王宫。肘露衣穿下雪峰。智愿必空诸有界。不知诸有几时空。送僧偈曰。云遮剑阁三千里。水隔瞿塘十二峰。抖擞屎肠都说了。莫教错认瓮为钟。蜘蛛颂曰。一丝挂得虚空住。百亿丝头杀气生。上下四围罗织了。待无漏网话方行。师尝纂修五灯会元。

　　杭州径山淮海原肇禅师

　　通州静海潘氏子。母陈。幼从邑之利和寺妙观出家。年十九剃染受具。参浙翁于径山。翁问汝何处人。师曰淮东。翁曰泗洲大圣为什么在扬州出现。师曰今日又在杭州撞着。翁曰且喜没交涉。师徐曰自远趋风。翁以师警敏欲大激发。未许参堂。才见便曰下一转语来。拟开口。即喝出。师以书上。又以颂呈。末句曰。空教回首望长安。翁曰者里是什么所在。师曰谢和尚挂搭。于是密就入室之列。命掌记室。翁既示寂。师出世里之光孝。迁吴城双塔金陵清凉天台万年苏之万寿永嘉江心。而四明育王虚席庙堂奏师补处。复迁杭之净慈灵隐径山。其住径山值歉余。逋券山积僧残屋老。未几楼阁矗霄。云衲踵至。不减浙翁全盛气象。俄示疾。嘱其徒曰。为吾祔一穴于东涧。见生死不忘奉师之意。六月初十日浴讫。书偈而逝。尝赞达磨像曰。踏翻地轴与天关。合国人追不再还。去去一身轻似叶。长江千古浪如山。

　　婺州双林介石朋禅师

　　上堂。举明招谦禅师一日天寒上堂。众才集。招曰风头稍硬且归暖处商量。便归方丈。众随至立定。招曰才到暖室便见瞌睡。以拄杖一时趁下。颂曰。稍硬风头早已乖。更将暖处自沉埋。反令千古成踪迹。枉吃罗山白饭来。因见郁山主画像。旁僧索赞。师信笔书曰。拾得明珠笑眼开。为言尘净转生埃。若无直下承当者。孤负阇黎一扑来。佛成道日示众曰。六载将身草里埋。当时有眼几曾开。果然见得明星现。未到门庭冷似灰。

　　明州天童弁山阡禅师

　　举李大夫翱参药山因缘。颂曰。贵耳而贱目。背手抽金镞。仰面看青天。箭过新罗国。送僧归乡偈曰。奋志南方问正因。正因一字不曾闻。七零八落袈裟角。惹得陵霄几片云。赞观音大士偈曰。螺髻屈蟠春岛碧。绿衣零乱晓云寒。寻声只么随流去。说甚真观清净观。

　　苏州虎丘枯桩昙禅师

　　上堂。举大梅常禅师问马祖如何是佛。祖曰即心是佛。师曰。要知马祖落处么。水向石边流出冷。风从华里过来香。

　　龙溪文禅师

　　示众。无相无形本寂寥。拟抬眸处转迢遥。蒲团静倚无余事。窗外一声婆饼焦。

　　苏州虎丘东山道源禅师

　　福建连江黄氏子。肄业郡之白云。游历两浙。见知识二十余员。末后到蒋山见浙翁。室中举即心即佛话有省。出世奉化清凉。迁苏州虎丘。上堂。拈拄杖曰。德山棒。临济喝。总是用过了底闲家泼具。且道虎丘将什么为人。卓拄杖。不假钳锤烹佛祖。惯将折箸搅沧溟。掷拄杖下座。颂蚬子和尚。纸钱堆里可怜生。臭口才开便葛藤。荡尽鬼家穷活计。至今古庙绝人行。建安徐直翁帅三山以雪峰起师。至建宁先孝寺遗偈而化。淳祐九年九月二十九日也。寿五十九。

　　明州大慈芝岩慧洪禅师

　　越州新昌人。姓朱。诞时母梦前石佛高禅师入卧内。寤而生。师年十六从石佛净因剃染。谒径山浙翁。翁问曰汝何处人。师曰越州。翁曰近离甚处。师曰净慈。翁曰如何是行脚事。师拟议。翁色庄曰。汝前来答我一一分晓。问着行脚事则茫然。为何所碍。师曰今日来见和尚。翁曰念汝新到参堂去。翁迁天童师再参。室中举不是心不是佛不是物。师曰黄龙行处草不生。翁曰且喜没交涉。师曰入水见长人。翁便喝。后应丞相忠献越王之命出世崇报。上堂。住山懒慢百事无成。教为剩语禅亦强名。击拂子曰。夜来春睡重。一觉到天明。住石佛上堂。红尘堆里四经秋。验尽诸方碗脱丘。忽地船头轻拨转。却来屋里贩扬州。襕衫翻着。曲唱还乡。坐断千差。壁立万仞。直得韶光溢目。故园桃李争妍。瑞气腾空。本地风光显现。若也顿开千眼。何妨把手同归。其或未然。善财一去无消息。楼阁门开竟日闲。上堂。若论此事如春行大地物物皆春。若是焦芽败种又争怪得。临终书偈曰。六十三年前。六十三年后。腊月火烧山。虚空俱出丑。跏趺而逝。

　　明州寿国梦窗嗣清禅师

　　山阴于氏子。出家于郡之天章。佛涅槃上堂。佛真法身犹若虚空。因甚二月十五日却向双林树下做尽死模样。良久曰。竹影扫阶尘不动。月穿潭底水无痕。上堂。举白云端和尚曰。若端的得一回汗出。一茎草上现琼楼玉殿。若未端的得一回汗出。总有琼楼玉殿却被一茎草盖却。师曰。要知白云老人落处么。自从塞北经鏖战。敢向江南说阵图。上堂。德山入门便棒。临济入门便喝。逼龟成兆终不能灵。宝陀者里寂然不动感而遂通。良久曰。马无千里谩追风。上堂。举曹山辞洞山。洞山曰子向甚么处去。曹山曰不变异处去。洞山曰不变异处岂有去耶。曹山曰去亦不变异。师曰。云藏无缝袄。鸟宿不萌枝。上堂。春风如刀。春雨如膏。裁剪不得处。桃华色转娇。灵云一见不疑去。谢郎舞棹更呈桡。上堂。归宗斩蛇。秘魔擎叉。禾山打鼓。赵州吃茶。十字街头开铺席。见钱买卖且无赊。上堂。三十年来寻剑客。几回叶落又抽枝。自从一见桃华后。直至如今更不疑。师曰。寻常春梦无奇特。独有灵云说向人。只如玄沙道谛当甚谛当。敢保老兄未彻在。又作么生。若不同床睡。焉知被底穿。上堂。万里无寸草。头上漫漫。出门便是草。脚下漫漫。夜行只管贪明月。不觉和衣渡水寒。

　　育王印禅师法嗣

　　湖州道场别浦法舟禅师

　　尝有鱼篮观音赞曰。月眉斜印海门孤。逐浪随波不丈夫。双手向人提掇处。却将鱼目换明珠。

　　无极观禅师

　　题世尊出山像曰。王宫不住个痴呆。半夜逾城真怪哉。苦行六年谁采你。计穷只得出山来。

　　育王端禅师法嗣

　　明州瑞岩无量崇寿禅师

　　上堂。举鸟窠和尚因白侍郎问如何是佛法大意。鸟窠曰诸恶莫作众善奉行。侍郎曰三岁孩儿也解与么道。鸟窠曰三岁孩儿虽道得。八十老人行不得。颂曰。恶无相貌善无形。皆自心田长养成。不露锋铓轻点破。菩提烦恼等空平。因僧问世尊腊月八日正觉山前夜睹明星悟道此意如何。师答以偈曰。明星现处眼皮穿。汉语胡言万万千。暴富乞儿休说梦。谁家灶里火无烟。

　　天童派禅师法嗣

　　明州天宁无镜彻禅师

　　上堂举岩头和尚因僧问浩浩尘中如何辨主。头曰铜沙锣里满盛油。颂曰。百万雄兵入汉关。威如猛虎阵如山。单刀直取颜良首。不是关公也大难。

　　鳌峰定禅师

　　赞玄沙和尚偈曰。青蓑不肯换金章。千古风流属谢郎。钓得锦鳞人不荐。夜寒沙上听鸣榔。

　　育王堪禅师法嗣

　　饶州荐福无文灿禅师

　　从育王得法。于宝庆三年六月受请住荐福。次迁开先。五年复还荐福。据室。山僧今日开地狱门。普请尽大地人造地狱业证地狱果。若有一人成佛作祖。我誓不成正觉。上堂。拈香毕乃曰。天高地厚日盈月昃。全提半提天地悬隔。灿上座平生只会着衣吃饭。闻人说佛法二字。如风过树头。如水浇顽石。今日裂破面门唤作长老。也欲与诸人论说一上。无端冒五六月大热。行三千里修途。一时打失了也。虽然赖有拄杖子在。拈拄杖曰。拄杖子试说看。卓一下。清平世界切忌讹言。当晚小参。鼓棹扬帆。驾没底船横行海上。神头鬼面。用无文印勘验诸方。二千里远来住山。单单地提持此事。举拂子。看看印文已露。划一划。锦缝已开。若佛若祖若圣若凡。尽向者里一印印定。直得尽乾坤大地风飒飒地。众中忽有个犯众出来道长老你且莫大惊小怪。我在威音王佛世已证是三昧。又作么生。以拂子击禅床下座。上堂。云门放洞山三顿棒。黄檗打临济三顿棒。减灶添兵伤盐费酱。一不成单二不成两。多少芦华对蓼红。时人只看丝纶上。上堂。诸佛法门。祖师要妙。夜来四檐雨。说得盛水不漏。汝等诸人若向者里承当者里保任。以手摇曳曰。料掉料掉。开炉并谢耆旧踏田上堂。赵州无宾主话。田地稳密底开口便道着。信脚便踏着。若是东西不辨南北不分。未免被人侵疆越界。荐福门下总是田地稳密底人。拈起香匙。放下火箸。一一天真。因甚如此。公验分明。上堂。临济处半杓。末山处半杓。玉本无瑕妄自雕琢。有年无德老睦州。无端拶折云门脚。端午上堂。符不书。药不采。起死禁不祥。拈拄杖。幸有者个在。卓一下。满院熏风夏日长。人在藕华香世界。开先结夏小参。大华藏海渺无边际。江河溪涧流入其中。咸失本名。鱼龙虾蟹游泳其中。咸失本性。三世诸佛于中成等正觉。一切众生于中流浪生死。现前大众于中成就无功用学。拈拄杖卓一下。开先拄杖子。一口吸干了也。三世诸佛。一切众生。现前大众。毕竟向甚么处行履。良久。曹溪波浪如相似。无限平人被陆沉。冬至小参。滴水冰生未可歇去。崖崩石裂正好进程。直饶会得一线长。要且未会长一线。直饶会得长一线。要且未会一线长。所以乡谈相似州县不同。开先则不然。扰扰匇匇晨鸡暮钟。唤冬作夏。唤夏作冬。一线短长谁管得。雪霜尽处是春风。再住荐福当晚小参。去去实不去。是法住法位。来来实不来。世间相常住。山僧屈指五载重到东湖。荷尽已无擎雨盖。春风犹在柳梢头。无一丝毫去来相。无一丝毫新旧相。见则与诸人共见。闻则与诸人共闻。个中忽有个出来道。无文将常住物作自己用固有之。你也忒煞忒煞嗄。元来众中有人在。复举德山小参不答话钩在不疑之地。时有僧出着了也。山便打。果然僧曰某甲话也未问因甚便打不识痛痒汉。山曰你是甚处人。第二下铁锤来也。僧曰新罗人。和声送出。山曰未跨船舷好与三十棒。雷声浩大雨点全无。大众。大小德山龙头蛇尾。却引者僧向草窠里头出头没。当时待他道某甲话也未问因甚打某甲。脚跟下痛与三十。何故。为人须为彻。上堂。风萧萧。雨萧萧。天高地厚。水阔山遥。达磨大师无端游梁历魏。二祖大师平白失了一臂。水潦和尚不合吃马大师一踏。天下大禅师枉自吃了。四藤条说着。令人恨不消。上堂。佛祖未兴时。天然一句子。不东不西不横不竖。衲僧家东咬西嚼。从朝至暮。横也无柰何。竖也无柰何。拍膝一下。若向者里进得一步。自然和声送出。两手分付。若祇向册子上学得来。印板上脱将去。山无重数。水无重数。结夏上堂。百不知。百不会。饱吃饭。熟打睡。要得克期取证。须证如是三昧。师尝与其友知无闻书曰。住院何足道哉。近年敕差堂除者何限。可挂齿牙者能几人。使吾有口可以吞三世诸佛。则曲录床终身不坐又何慊。无闻以为。何如某昔者入众。见识字人多不修细行。遂决意不作书记。诸老据位称师者。又多看不上眼。遂无意出世。今皆不遂其初矣。住院十年名为长老。只是旧时灿上座。饮食起居与堂僧无异。相从衲子岁不下百数十人。遇五日挝鼓升堂。以平时在诸老间所得细大法门。随分东语西话断。不敢以脱空语笼罩学者。亦不敢以过头语欺谩学者。说到无巴鼻无滋味处。欣然自笑。听者不必解笑也。士大夫多相知。然所知者不过谓其读书也能文也。解起废也。硬脊梁也。盖胆毛几茎则知者鲜矣。

　　何山清禅师法嗣

　　福州雪峰北山信禅师

　　颂佛成道曰。六年冻得眼无光。一见明星雪后霜。担水出山频唤卖。不知江海白茫茫。

　　天童观禅师法嗣

　　苏州虎丘㑃堂善济禅师

　　题鱼篮观音像赞曰。云𩯭浓妆苦强颜。为他闲事入尘寰。𢹂来活底无人买。只作寻常死货看。

　　越州天衣啸岩文蔚禅师

　　上堂。举云门和尚示众曰。人人尽有光明在。看时不见暗昏昏。作么生是诸人自己光明。自代曰。厨库山门。又曰好事不如无。颂曰。人人尽有光明在。看时不见暗昏昏。踢倒山门与厨库。此时明暗自然分。

　　柏岩凝和尚

　　作破衲颂曰。零零落落几经年。信手拈来搭半肩。午夜定回和束倒。个中消息许谁传。

　　华藏纯庵善净禅师

　　上堂。举六祖风幡话。颂曰。不是风兮不是幡。白云尽处见青山。可怜无限英灵汉。开眼堂堂入死关。

　　天童颖禅师法嗣

　　杭州径山荆叟如珏禅师

　　婺州人。初见痴钝。一日室中垂语如何是佛。师遽曰烂东瓜。复呈颂曰。如何是佛烂东瓜。咬着冰霜透齿牙。根蒂虽然无窖子。一年一度一开华。又尝作偈寄呈痴钝曰。钟山白刃赤身挨。几度曾经被活埋。一自人亡家破后。了知无位可安排。住后岁旦上堂。新岁击新鼓。普施新法雨。万物尽从新。一一就规矩。普贤大士忻欢。乘时打开门户。放出白象王。遍地无寻处。拈拄杖。惟有者个不属故新。等闲开口吞却法身。掷下拄杖。是什么。千年桃核里。元是旧时仁。结夏小参。我此一宗正令全提。如暴风卒雨鼓荡无前。石火电光追奔不及。举意即迷源。抬眸已错过。不是目前法。莫生种种心。纵汝三种互修克期取证。第二头第三首。万拄千撑转见气急。殊不知髑髅未具己眼。先明呱地一声。千了万当。然虽如是。亲证者万无一二。错会者数有河沙。佛成道颂曰。六年雪岭方成道。打失从前鬼眼睛。满面惭惶无著处。至今生怕见明星。

　　福州雪峰大梦德因禅师

　　作布袋和尚赞曰。杖挑布袋走红尘。底事何曾见得亲。业识茫茫无本据。不知开口笑何人。

　　金山奇禅师法嗣

　　杭州灵隐高原祖泉禅师

　　举镜清在雪峰一日普请次。峰曰沩山道见色便见心还有过也无。清曰古人为什么事。峰曰虽然如是我要共你商量。清曰若与么不如某甲钁地去。师拈曰。雪峰探竿在手影草随身。若不是镜清普请几乎狼藉。又举九祖伏䭾密多尊者问八祖佛䭾难提尊者。父母非我亲谁是最亲者。诸佛非我道谁是最道者。颂曰。父母分明非我亲。祖师肝胆向人倾。直下若能亲荐得。优昙华发火中春。赠黄汉岭开接待偈曰。路绕悬崖万仞头。行人到此一场愁。蓦然得个休歇处。重叠关山信脚游。

　　万寿观禅师法嗣

　　隆兴府黄龙无门慧开禅师

　　杭州梁渚人。族姓梁。母宋氏。礼天龙肱和尚受业。参月林于万寿。林令看无字话。经六年迥无入处。乃奋志自誓曰。若去睡眠烂却我身。每至困时廊下行道。以头向露柱磕。一日在法座边忽闻斋鼓声有省。述偈曰。青天白日一声雷。大地群生眼豁开。万象森罗齐稽首。须弥𨁝跳舞三台。次日入室欲通所得。林遽曰何处见神见鬼了也。师便喝。林亦喝。师又喝。自此机用吻合。嘉定十一年出世安吉报国。次迁隆兴天宁黄龙翠岩苏之开元灵岩镇江焦山金陵保宁。淳祐六年奉旨开山护国仁皇寺。上堂。若人识得心。大地无寸土。古人恁么道。黄龙即不然。若人识得心。大地尽是土。上堂。是非长短耳边风。切莫于中觅异同。要得八风吹不动。放教心地等虚空。慈受老人只解顺水张帆。不能逆风把拖。黄龙又且不然。是非都去了。是非里荐取。何故聻。几度黑风翻大浪。未曾闻道钓舟倾。上堂。三分光阴二早过。怀州牛吃禾。灵台一点不揩磨。益州马腹胀。贪生逐日区区去。天下觅医人。唤不回头争柰何。灸猪左膊上。于斯荐得参学事毕。其或未然。拈拄杖。请木上座与诸人说破。卓拄杖下座。上堂。赵州和尚道。南来者与他下载。北来者与他上载。大似世情看冷暖。人面逐高低。慈受和尚道。南来者与他一面笑。北来者与他一面笑。大似欢喜厮杀笑里有刀。若是焦山又且不然。南来者以平常待之。北来者以平常待之。也不瞋也不笑。也无下也无高。何故。清平世界不用干戈。作朝阳偈曰。寒时急用底物。趁暖着些针线。忽然腊月到来。免致脚忙手乱。对月偈曰。始见些儿光影。要了末后一段。若是无门拳头。不打者般钝汉。师晚年倦于槌拂。庵居西湖之上。参学者犹众。理宗召入选德殿说法。祈雨感应。敕赐金襕法衣。佛眼之号。

　　兴化府囊山孤峰德秀禅师

　　福州连江陈氏子。于苏之寒山祝发。上堂。举僧问雪峰如何是第一句。峰良久。僧举似长生。生曰此是第二句。雪峰令僧问生如何是第一句。生曰苍天苍天。师曰。二大老与么泪出痛肠。若是第一句要且未梦见在。忽有人问怡山如何是第一句。只向他道剑去久矣。上堂。举真净和尚曰。头陀石被莓苔裹。掷笔峰遭薜荔缠。罗汉寺里一年度三个行者。归宗寺里参退吃茶。大众要会么。听取一颂。天晴日头出。雨落地下湿。尽情都说了。只恐信不及。

　　潭州石霜竹岩妙印禅师

　　进贤人。族万氏。受业于龙塘绍昙。遍叩诸方。后抵苏州万寿谒月林。一日入室次。林问如何是祖师西来意。师曰老鼠咬破灯盏。林颔之。历住数刹。后移石霜。作对月看经偈曰。未动舌头文彩露。五千余卷一时周。若言待月重开卷。敢保驴年未彻头。师𣆶年筑庵曰紫霞。丞相赵公葵燕居里第。尝延师问。道宝祐三年八月二十三日示疾。书偈曰。六十九年一场大梦。归去来兮。珍重珍重。书毕泊然而逝塔于紫霞。

　　续灯存稿卷第二
卍新纂续藏经第 84 册 No. 1585 续灯存稿


　　续灯存稿卷第三

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第二十世

　　卧龙先禅师法嗣

　　杭州径山无准师范禅师

　　生于蜀之梓潼。雍氏。九岁依阴平山道钦出家。经书过目成诵。绍熙五年冬登具戒。明年次成都坐夏正法。遇瞎堂高弟尧首座。师请益坐禅之法。尧曰禅是何物坐底是谁。师蒙示诲昼夜体究。一日如厕有省。明年往谒佛照于育王。照问何处人。师曰剑州。照曰带得剑来么。师随声便喝。照笑曰者乌头子也乱做。久之复至灵隐。时破庵居第一座。同游石笋庵。庵之道者请益。胡孙子捉不住愿垂开示。庵曰。用捉他作么。如风吹水自然成纹。师侍傍有省。未几破庵过天童扫塔。师偕往。复拉月石溪同游台雁。至瑞岩云巢留师分座。夜梦伟衣冠者持把茅见授。翌日明州清凉专使至。师受请入院。见所谓伽蓝神。茅其姓。衣冠与畴昔所梦无异。升堂开法。一香供破庵。三年迁焦山。期年迁雪窦。又三年被敕移育王。又三年嵩少林散席径山。朝命以师补处。明年寺毁。师逆知其数。不动容经意。是年冬十月有旨召入内廷。上御修政殿引见。师奏对详明。上为色动。赐金襕僧伽黎。复宣诣慈明殿升座说法。上垂帘而听。赐佛鉴禅师号。三年寺成。阅六年复毁。而多助云至。不数年复还旧观。去寺四十里筑室百楹。接待云水。额曰万年正续。正续西数百步结庵一区为归藏所。上建重阁。秘藏后先所赐御翰。敞室东西偏奉祖师与先世香火。遇始生日为饭僧佛事以赞冥福。盖蜀乱。师之先祀遂绝。祠奉以旌孝慕。上闻嘉叹。僧问。赵州和尚道。三十年前在南方行脚火炉头有个无宾主话。直至如今无人举着。此意如何。师曰舌头拖地。僧曰毕竟如何是无宾主话。师曰言满天下。僧曰。祇如玄沙闻得乃曰。者老汉脚跟未点地在。又作么生。师曰一坑埋却。僧曰。可谓焦砖打着连底冻。赤眼撞着火柴头。师以拄杖划一划。上堂。五峰门下百种全无。禅床迫窄堂供萧疏。脚下踏着底破砖头碎瓦片。面前撞见底王獦獠李麻胡。恁么薄福住山。真个孤负老胡良久。虽然如是。更点分明。上堂。一夏已满无事不办。遂府钵盂。邛州磁碗。上堂。灵山指月。曹溪话月。递代相传。证龟成鳖。范上座寻常一张口挂在壁上。今日无端入者行户。未免拈出多年历日说似诸人。且要郭大李二邓四张三知得。江南两浙春寒秋热。示众。若论个事直是省要。柰何诸人自作艰难自作障碍。所以寻常东廊西廊见诸人和南问讯。山僧便乃低头相接。其实无他。只要诸人识得长老是西川隆庆府人氏。若也识得。便与诸人打些乡谈说些乡谈。如今且未说你识得长老。且各自知得自家乡贯也得。淳祐戊申秋师筑室明月池上。榜曰退耕。乞老于朝而旧疾适作。三月旦升堂示众曰。山僧既老且病。无力得与诸人东语西话。今日勉强出来将从前所说不到底。尽情向诸人面前抖擞去也。遂起身抖衣曰。是多少。十五日集两序区画后事。亲书遗表及遗书十数。言笑如平时。其徒以遗偈为请。乃执笔疾书曰。来时空索索。去也赤条条。更要问端的。天台有石桥。移顷而逝。停龛二七日。上遣中使降香赐币。奉全身葬于正续之侧。塔曰圆照。

　　江州云居即庵慈觉禅师

　　上堂。举雪峰因闽王问拟欲盖一所佛殿去时如何。峰曰大王何不盖取一所空王殿。王曰请师样子。峰展两手。云门曰。一举四十九。师颂曰。空王殿样子。雪峰展两手。添得老韶阳。一举四十九。总是面南看北斗。赞船子和尚偈曰。三十余年在药山。鬼家活计岂能传。当时不得夹山老。你且柰烦撑破船。举叶县省禅师因僧问如何是密用心处。县曰闹市里辊毬子。曰意旨如何。县曰普请大家看。颂曰。辊毬闹市大家看。一阵清风吹面寒。定乱不须双刃剑。活人何必九还丹。师尝游云居。夜宿瑶田庄。梦安乐神告曰。师于此山只有一粥之缘。明日午后到山𣆶参罢。会旦过。有二僧相殴。新到例遭摈逐。师窃讶之。后数年云居虚席。州符起师补处。师忻然承命。且征前梦。至瑶田庄而寂。

　　明州大慈独庵道俦禅师

　　赠制鞋匠偈曰。透底工夫做已圆。须知密处自心传。脚跟着地随他转。踏到驴年也未穿。

　　杭州灵隐石田法薰禅师

　　眉山彭氏子。生而慧敏。三四岁时见佛僧即知礼敬。年十六往从丹棱石龙山法宝院智明出家。二十二剃发受具戒。遂游方至石霜礼雷迁塔。述偈曰。一念慈容元不隔。何须特地肆乖张。平高就下婆心切。恼得雷公一夜忙。师名由是大著。闻穹窿破庵先禅师道望。遂往叩。庵一见知为法器。室中举世尊拈华迦叶微笑话。师曰。焦砖打着连底冻。赤眼撞着火柴头。庵异之。每于日用语默不少假借。师于是决志依栖。与无准范日相激砺。久乃辞去。复遍游诸老门庭。灵隐松源岳净慈肯堂充华藏遁庵演咸称赏之。后出世苏之高峰。次迁寒山。钟山虚席庙堂奏师补处。宝庆初迁净慈。端平二年复迁灵隐。上堂。一径直。二周遮。衲僧会得万别千差。庭前闲纵目。春尽尚余华。老胡不合过流沙。拍膝一下便下座。上堂。大道体宽无易无难。相头买帽此土西天。上堂。识得心。山岳沉。握金成土握土成金。脚前脚后现成行货。少室峰前交点不过。上堂。石中有玉。沙里无油。德山临济未出常流。却忆寒山子。时临古渡头。上堂。见闻觉知行住坐卧。眨上眉毛早已蹉过。赤脚唱山歌。路上无人和。上堂。把定重关。诸人性命在山僧手里。放开一线。山僧性命在诸人手里。而今也不把定也不放开。山僧即是诸人诸人即是山僧。三十年后莫道蒋山和泥合水。示众。剑刃翻身犹是钝。屋头问路太无端。楚鸡不是丹山凤。何必临风刷羽翰。淳祐甲辰三月望示徒曰。但得本莫愁末。唤什么作本。唤什么作末。松柏千年青。不入时人意。牡丹一日红。满城公子醉。山僧恁么道。若有不肯底。是我同参。弟子师俊绘师像求赞。有曰末后一句分付厨山。众讶之。先是师尝建接待院于西溪。曰宝寿。明日忽示疾。又明日退归宝寿趣办终焉计。诀众而逝。窆全身于院后。寿七十五腊五十三。师五迁望刹。阅三十有二年。撙节而足用。审量而计功。虽有大兴建。一毫不以干人。而土木金碧在处成就云。

　　灵隐岳禅师法嗣

　　明州天童灭翁天目文礼禅师

　　杭之临安人。姓阮氏。家天目山之麓。又号天目云。师生六岁携篮随母采桑。俄念携之者谁邪。遂有出家志。年十六依真相寺智月剃落。往净慈参混源。源举现成公案放汝三十棒话不契。复谒育王。佛照问恁么来者那个是汝主人公。师豁然领旨。一日照问是风动是幡动者僧如何。师曰物见主眼卓竖。照曰不是风动不是幡动甚处见祖师。师曰揭却脑盖。照喜其俊迈命典书记。久之返浙西听一心三观于上天竺。时松源岳唱道饶之荐福。室中问僧不是风动不是幡动。拟议即棒出。师闻之顿忘知解。遂往见之。蒙印可。得尽其旨。辞去巡礼江淮间祖塔。时浙翁琰主蒋山挽师充立僧首座。嘉定五年约斋张公镃请师开法临安慧云。一香为松源嗣。次迁温之能仁。未几退归西丘。节斋赵公慕师高行微服过访。师亦不问其姓名与语终日而去。翌日奏请师住持净慈。室中每举南山筀笋东海乌鱡话。学者拟议师便打。莫有凑泊之者。后迁福泉。升住天童。上堂。法不孤起仗境方生。境既不生法从何立。龙湫泻千尺瀑布且不是。境雁峰耸万丈高寒且不是法。明眼衲僧到者里合作么生。直饶倜傥分明。山僧棒折。也未放在。何故。杀人刀活人剑。上堂。事事无碍。青山掩映斜阳外。法法无差。櫩前古木闹群鸦。君不见。太原孚上座走天涯。扬州五更闻画角。吹断落梅华。直至如今未到家。上堂。举楞严经诸可还者自然非汝不汝还者非汝而谁。颂曰。不汝还兮复是谁。残红流在钓鱼矶。日斜风定无人扫。燕子衔将水际飞。冬至上堂。黄钟才起时。九数从头数。相将幽谷莺啼。次第雕梁燕语。田父祭勾芒。丛祠敲社鼓。农父狎牛郎。村姑教蚕妇。光阴老尽世间人。冬至寒食一百五。宏智禅师忌上堂。夜明帘外。宝鉴堂前。元无兼带。岂有偏圆。正恁么时。毕竟谁居正位。古渡无人霜月冷。芦华风静鹭鸶眠。上堂。长颈鸟。乔林不栖横飞天外。穴鼻牛。山田耕了直上峰头。天下衲僧仰望不及。何故。嘉州打大象。上堂。投子和尚道。迎之不见其首。随之罔眺其后。大似徐六担板。天童则不然。仰之弥高。俯察非遥。横塘宿鹭斜飞起。几只银瓶挂树腰。上堂。众生本不曾迷。夜阑鸡向五更啼。诸佛本不曾悟。秋清雁度长空去。拍膝一下。西窗昨夜月华明。淳飙已到梧桐树。元宵上堂。昨夜摩腾法师遍点莲灯助佛光明。直得善信真人失却光彩。太白龙王出来道。我从龙种上尊王佛时住此山。未闻有者个消息。于是空中打个闪电。变作满天黑风暴雨。还委悉么。我见灯明佛本光瑞如此。僧问牛头未见四祖时如何。师曰牛头。曰见后如何。师曰牛头牛头。僧问和尚见佛照时如何。师曰石中有玉。曰见松源后如何。师曰沙里无油。有来上座入方丈曰某甲有状告投和尚。师曰对头在那里。来曰和尚便是。师曰老僧与汝有甚么冤仇。来无语。师捉住曰冤家冤家。新到相看师问汝名甚么。僧曰智虎。师退身作怕势。僧拟议。师便归方丈。僧问。观方知彼去去者不至方。意旨如何。师曰前不构村后不迭店。佛光法照首依师于梁渚。师令往下竺参北峰印公示偈曰。送子参寻有鹫山。诸方多是落前三。自从开异归同后。圆旨于今亦倦谭。拣境分明妙药方。余之分别更须忘。𣆶风吹落残红片。休向枝头觅旧香。丛林至今传诵。师尤邃于易。干淳诸儒大阐道学。师与之游。直示心法。朱晦庵问毋不敬。师叉手示之。杨慈湖问不欺之力。师答以偈曰。此力分明在不欺。不欺能有几人知。要明象兔全提句。看取升阶正笏时。其晓人类如此。师所阅五刹。通不过八九年。而得闲之岁月多逍遥于梁渚之西丘。群衲参叩无异领众时也。将入寂谓侍者曰。谁与我造个无缝塔。者曰请师塔样。师良久曰尽力画不出。遂怡然脱去。阇维弟子收舍利并遗骨祔葬于应庵塔左。寿八十四腊六十八。

　　温州江心石岩希琏禅师

　　潮阳马氏子。上堂。举广慧琏禅师与秘监杨公大年夜话次。慧曰秘监曾与甚人道话来。公曰某曾问云岩谅监寺。两个大虫相咬时如何。谅曰一合相。某曰我祇管看未审恁么道。还得么。慧曰者里则不然。公曰请和尚别一转语。慧以手作拽鼻势曰者畜生更𨁝跳在。公于言下脱然无疑。述偈曰。八角磨盘空里走。金毛师子变作狗。拟欲将身北斗藏。应须合掌南辰后。师曰。内翰攀南辰倚北斗。广慧转天关翻地轴。寥寥千古许谁知。断弦须是鸾胶续。僧问。昔日佛照光禅师因宋孝宗宣问。释迦佛入山六年所成何事。光曰将谓陛下忘却。此意如何。师答以颂曰。大根大器大熏修。瞥转机轮向上头。万亿斯年惟一佛。雪山元不隔龙楼。

　　台州瑞岩云巢岩禅师

　　作经题[米-木+八]字偈曰。以字不成八字非。当阳拈起大家知。释迦老子舌无骨。黄叶将来吓小儿。颂灵云见桃华话曰。三月桃华烂熳红。灵云打失主人翁。随邪逐恶玄沙老。半是真情半脱空。

　　华藏无碍觉通禅师

　　青苗会上堂。破一微尘出大经。鸢飞鱼跃更分明。不将眼看将心看。已是重敲火里冰。淹黑豆。昧平生。直须劫外话丰登。缲成白雪桑重绿。割尽黄云稻正青。

　　杭州净慈谷源道禅师

　　举丹霞然初参石头刬佛殿前草公案。颂曰。石头刬草验英豪。懵懂丹霞眼不高。若解转身行活路。至今应不累儿曹。

　　湖州道场北海悟心禅师

　　举黄檗在盐官殿上礼佛次。时唐宣宗为沙弥问曰。不着佛求不着法求不着僧求。长老礼拜当何所求。檗曰。不着佛求不着法求不着僧求。常礼如是事。弥曰用礼何为。檗便掌。弥曰太粗生。檗曰者里是什么所在说粗说细。随后又掌。颂曰。曾施三掌触君王。佛法何曾有寸长。粗行沙门封断际。至今无地着惭惶。举唐文宗蛤蜊因缘。颂曰。合水和泥底事忙。被渠点破大乖张。虽然契得君王意。争奈全身入镬汤。

　　明州雪窦大歇仲谦禅师

　　义乌应氏子。幼见傅大士心王铭矢志出家。初参息庵。庵器而抑之曰。汝儒者习气不除。焉能学道。要到大休大歇田地如木偶人去。师蒙激发益自奋励。朝夕孳孳不懈。一日忽然有省。遂以大歇自名。后依松源岳。一日室中举秘魔擎叉话。师豁然大悟。上堂。举应庵和尚问密庵如何是正法眼。密曰破沙盆。颂曰。白玉琢成泥弹子。黄金铸就铁昆仑。千年滞货无人买。未免如今累子孙。送维那偈曰。兴化当年打克宾。丛林千载话犹存。云黄有棒且高阁。只么煎茶送出门。

　　诺庵肇禅师

　　举松源示众曰。明眼衲僧因甚打失鼻孔。有贼无赃。[○@●]颂曰。杀人一万损三千。独弄单提机不全。万顷沧波明月夜。一声短笛钓鱼船。题二祖赞曰。觅心无处自欺谩。甘受齐腰深雪寒。三拜起来依位立。谁知遍界是波澜。华亭怀古偈曰。活计都卢一钓舟。锦鳞入手便抽头。我来不睹师亲训。柳岸依依蘸碧流。

　　湖州道场运庵普岩禅师

　　题赵州像赞曰。无端提起七斤衫。多少禅人着意参。尽向青州做窠窟。不知春色在江南。举洞山冬夜吃果子公案。颂曰。洞山玷辱家风。首座埋没自己。双双绣出鸳鸯。千古扶持不起。

　　苏州虎丘蒺藜昙禅师

　　初住四明延庆。迁苏之穹窿震泽普济镇江甘露真州长芦。后至虎丘。上堂。举僧问香林如何是衲衣下事。林曰腊月火烧山。师曰。兔子何曾离得窟。若有人问延庆如何是衲衣下事。只对他道。就船买得鱼偏美。踏雪沽来酒倍香。上堂。念念释迦出世。时时弥勒下生。顿超天地未分之前。不历阶梯掀翻宝所。便恁么去。可以开无量法门。可以演百千妙义。蓦拈拄杖卓一下。无量法门百千妙义尽向者里百杂碎了也。还知虎丘落处么。靠拄杖。祖祢不了。殃及儿孙。颂灵云见桃华话曰。三月桃华是处开。灵云双眼尽尘埃。谢郎重整钓鳌手。未免将身一处埋。

　　台州瑞岩少室光睦禅师

　　上堂。举曹山霞禅师因僧侍立次。山曰道者可煞热。曰是。山曰祇如热向甚么处迴避。曰向镬汤炉炭里迴避。山曰祇如镬汤炉炭里又作么生迴避。曰众苦不能到。师颂曰。瞎却顶门三只眼。镬汤炉炭里优游。若言众苦不能到。端的何曾有地头。题四祖像赞曰。破头峰顶紫云飞。三却天书老翠微。滞货虽然无用处。不应分付小孩儿。

　　镇江府金山掩室善开禅师

　　上堂。举密庵破沙盆话。颂曰。法眼拈来早自谩。无端错对破沙盆。而今遍界难遮掩。殃害丛林及子孙。

　　明州雪窦无相范禅师

　　上堂。举赵州和尚曰。才有是非纷然失心。还有答话分也无。僧举似洛浦。浦扣齿。又举似云居。居曰何必。僧回举似赵州。州曰南方大有人丧身失命。僧曰请和尚举。赵州方举前话。僧指旁僧曰者个师僧吃却饭了作恁么语话。师颂曰。坐底见立底。立底见坐底。咄哉老赵州。白日眼见鬼。

　　秘监陆游居士

　　字务观。号放翁。山阴人。尝谒松源和尚于灵隐。从容问曰心传之学可得闻乎。源曰既是心传岂从闻得。士点首默契。呈偈曰。几度驱车入帝京。逢僧一例眼双青。今朝始见宗门别。说有言无要眼听。

　　荐福生禅师法嗣

　　杭州径山痴绝道冲禅师

　　武信长江荀氏子。母郭。生而丰上短下。资性绝人。稍长以进士业应诏不利。遂于梓州妙音院从修证受业。游成都讲肆习经论。绍熙壬子出峡回翔荆楚间。时松源岳唱道于饶之荐福。师往谒。以岁饥不受。会曹源生出世妙果。师造见。聆入门语有省。参堂俾侍香。朝夕老拳痛棒不少贷。平生知见至是多无影响。曹源徙龟峰师侍行。又三年以偈辞游浙。其言曰。尚余穷相一双手。要向诸方痒处爬。至京值松源主灵隐。师复依之。嘉定己卯由径山第一座应嘉禾光孝请。法嗣曹源。是时此庵元觉庵即逢庵原无相范石溪月等皆在会中。道闻于朝。忠献卫王以堂帖除蒋山。蒋山诸庄皆濒江易涝。下田多无秋。师忍饥鸣道行乞养士。居十有三载无倦色。嘉熙己亥侍郎东畎曹公豳帅闽。闻师道望以鼓山来聘。未行。雪峰牒至。领事半年而天童诏下。众集如海。育王虚席。摄住持事。往来两山。上堂。天童用底来育王用不着。育王用底归天童用不着。虽然如是。用不着处用有余。一箭双雕随手落。结夏上堂。圆觉伽蓝尘尘有路。坐断去来顿空今古。那里十三者边十五。后先不差毫发许。堪笑黄面瞿昙。至今不知落处。上堂。有一人一念顿证堕在佛数。有一人累劫阐提不愿成佛。且道那个合受人天供养。良久曰。蝶穿芳径双眉湿。蜂掠残华两股肥。上堂。尽乾坤大地。无丝毫许大。是汝诸人横担拄杖绕四天下行脚。道我无处不到无事不知。且道西天那烂陀寺戒贤论师今日说甚么法。便下座。上堂。僧问。心佛及众生。是三无差别。如何是过去心。师曰放待冷来看。曰如何是现在心。师曰你问我答。曰如何是未来心。师曰后次上堂向你道。曰如何是过去佛。师曰去年梅。曰如何是现在佛。师曰今岁柳。曰如何是未来佛。师曰颜色馨香依旧。曰如何是过去差别智。师以拂子击禅床左边。曰如何是现在差别智。师以拂子击禅床右边。曰如何是未来差别智。师以拂子中间点一点。僧曰。心佛众生无向背。十方刹海一毫收。便礼拜。师曰。过去心不可得。现在心不可得。未来心不可得。三世既不可得。唤甚么作差别智。若人见得彻去。三世诸佛无一时不在诸人顶𩕳上转大法轮。更来者里挨肩并足讨什么碗。下座。以拄杖一时打散。未几被旨迁径山。一日忽升座辞众。举世尊临入涅槃告众曰。汝等善观吾紫磨金色之身。瞻仰取足毋令后悔。今日即有明日即无。师曰。世尊四十九年作尽伎俩。及至临行之际。求生不得求死不得。山僧今日要行便行要去便去。八臂那吒拦不住。至夜分起坐。移顷而逝。寿八十二腊六十一。茶毗舍利五色者无数。遵遗命奉骨归葬金陵玉山庵。学者分其半塔于菖蒲田。

　　天童镜禅师法嗣

　　杭州净慈清溪沅禅师

　　上堂。达磨西来一坐具地。被他神光礼了三拜一时占了。致令后代儿孙各自分疆列界。衲僧家拨草瞻风朝吴暮越。南天台北五台。拄杖头草鞋底。还曾踏着也未。良久曰。切忌踏着。

　　荆州公安虎溪锡禅师

　　上堂。心心浅处实甚深。道道幽远无人到。急行踏不着。缓行成错过。少林几坐华木春。却忆西来胡达磨。

　　福州西禅月潭圆禅师

　　开炉上堂。人人尽守瓮中天。地覆天翻我不然。直下一槌星火迸。螺江烧却谢郎船。赞猪头和尚曰。血淋淋。古佛心。几回提起。谁是知音。

　　明州育王寂窗有照禅师

　　福之闽县邓氏子。从九峰榕庵慧公得度。时枯禅唱道怡山。师往见之。一日禅问曰。自从一见桃华后。直至如今更不疑。那里是他不疑处。师大笑趋出。禅深肯之。禅迁灵隐师掌内记。已而复见大梅石岩虎丘蒺藜鄮峰无准径山大歇。诸老皆深器重。以母老归省。雪峰痴绝留掌记室。闽帅赵公汝愚饫师名。请开法东山大乘。移福之黄檗。时左史竹溪林公希逸从师论心法。拳拳服膺。有诗曰。老来得友如师。少别去伊。谁伴我闲。朝命补江心。后迁玉几。适灾变。竭力兴建。谒平章贾魏公。闻奏朝廷。降金帛鼎。建舍利宝塔。僧问如何是佛。师曰八吉祥。曰如何是法。师曰六殊胜。曰如何是僧。师曰面目现在。上堂。六尘不恶还同正觉。鸦鸣鸦鸦鹊噪鹊鹊。江北江南潮生潮落。春风三月华草香。善财何处寻楼阁。喝。上堂。如何是道。木头。如何是禅。碌砖。古德与么垂示。十个五双恬不为事。殊不知正抓着鄮峰痒处。何故。建造殿宇。恰用得着。

　　泉州法石愚谷智禅师

　　山居偈曰。栗色伽黎千百结。倚松扪腹看云飞。有人问我居山趣。向道春深笋蕨肥。

　　报恩太古先禅师

　　上堂。若论此事。不涉心思意想。非干默照忘怀。要得洞然明白。须是汗下一回。且道汗下后如何。蓦唤侍者将扇子来。上堂。夜冷清霜重。风来寒更多。因循时节过。自己事如何。拍禅床。不是知音者。如何举向他。上堂。衲僧家游方行脚拨草瞻风。第一须识路径始得。路径不错。东西南北到处为家。稍涉迂回。五里单牌十里双堠。那里更在那里。掷下拄杖。看脚下。

　　岊翁淳禅师

　　佛诞偈曰。毗岚毒种毒华开。添得云门醉后杯。今日柯桥风色恶。淡烟疏雨洗黄梅。(杂毒海载此偈是西岩作。误也)

　　隐静柔禅师法嗣

　　苏州虎丘双杉元禅师

　　举宋太宗梦神人劝发菩提心。次日问廷臣。菩提心作么生发。群臣无对。雪窦代曰实为今古罕闻。别峰印代曰王言如丝其出如纶。师颂曰。万里讴歌圣化成。条风块雨乐樵耕。不因嵩岳三呼后。无象谁知真太平。冷泉两廊画壁颂曰。一一尘中坚密身。改头换面转精神。谁知东壁打西壁。总是灵山会上人。

　　径山珍禅师法嗣

　　杭州径山元叟行端禅师

　　族临海何氏。世业儒。母陈氏。师生而秀拔。幼不茹荤。年十二从族叔父茂上人得度于余杭化城院。十八受具戒。一切文字不由师授。初参藏叟于径山。叟问甚处人。师曰台州。叟便喝。师展坐具。叟又喝。师收坐具。叟曰放汝三十棒参堂去。师于言下豁然顿悟。一日侍立次。叟曰吾泉南无僧。师曰和尚聻。叟便棒。师接住曰莫道无僧好。叟颔之。命入侍司。洎叟告寂。师至净慈依石林。巩处以记室师。尝自称寒拾里人。横川珙居育王。以偈招曰。寥寥天地间。独有寒山子。师竟不渡江。谒觉庵真于承天。后参雪岩钦于仰山。岩问何处来。师曰两浙。岩曰因甚语音不同。师曰合取臭口。岩曰。獭径桥高。集云峰峻。未识书记在。师拍手曰鸭吞螺蛳眼睛突出。岩笑。顾侍者点好茶来。师曰也不消得。居三岁而岩逝。乃还浙右。径山请居第一座。大德庚子出世湖之资福。特旨赐号慧文正辨禅师。中书平章事张闾公任行宣政院使。首举师主中天竺。开堂日公率僚属躬诣座下。皇庆壬子迁灵隐。有旨设水陆大会于金山。命师升座说法。事竣入觐。加赐佛日普照。陛辞南归养高于梁渚之西丘。至治壬戌径山虚席请师补处。师三被金襕之赐。二十年间足不越阃。而慕其道者鳞萃。至无所容。僧问如何是正法眼。师曰十字街头石敢当。曰只者便是么。师曰月似弯弓少雨多风。上堂。举僧问赵州狗子还有佛性也无。州曰无。又僧问狗子还有佛性也无。州曰有。师曰。若以无为究竟。后来因甚道有。若以有为谛当。前面因甚道无。者里捉败赵州。许你天上天下。上堂。心不是佛。兔马有角。智不是道。牛羊无角。蓦拈拄杖画一画。一夜落华雨。满溪流水香。上堂。秋风凉。秋夜长。未归客。思故乡。拍禅床。自是不归归便得。五湖烟景有谁争。上堂。边戍朝鸣角。空山夜答钟。人人皆共听。何处不圆通。元宵上堂并谢监收浴主维那。千粒万粒从一粒生。只者一粒从甚么处生。千灯万灯从一灯起。只者一灯从甚么处起。识得一灯千灯万灯灯灯不疑。识得一粒千粒万粒粒粒无碍。三脚驴子弄蹄行。踏破无边香水海。拈拄杖卓一下。顶门也少者一下不得。师尝勘一新到曰何方圣者甚处灵祗。僧曰临朕砧。师曰杜撰禅和如麻似粟。参堂去。又勘一僧曰。棋盘石斫破你脑门。钵盂池浸烂你脚板。僧拟答。师便喝。又勘一僧曰。擘开华岳连天秀。放出黄河彻底清。即且置。平实地上道将一句来。僧拟开口。师便打。师以呵叱怒骂为慈诱之诲。以不近人情行大公之道。师之利他皆阴为之。没齿不言。师生于宋宝祐乙卯。以至正辛巳八月四日示微疾。沐浴更衣书偈诀众曰。本无生灭焉有去来。冰河发焰。铁树华开。投笔垂一足而化。留龛七日颜色如生。世寿八十八僧腊七十六。以是月十一日奉全身葬于寂照塔院。

　　净慈颖禅师法嗣

　　温州江心一山了万禅师

　　族临川金氏。貌瘠而弱。年十五业程文有声。然素志出家。弱冠从金溪常乐院思仁者祝发。俄有灵芝产户枢。及游方。谒偃溪闻荆叟珏简翁敬。诸老皆相吻合。东叟领南屏命师掌记。偶经神祠见纸灰旋起。脱然忘所证。亟以白叟。叟诘之。遂蒙印可。游天台。众请开法寒岩。瓣香嗣东叟。逾三年迁仙居紫箨。又十年迁疏山。当道议不合即挝退。未几江淮总统会诸山以开先迎师。师莅事。丛林鼎新。又十年升住江心。少不适意又辄弃去。寺众数百恳留。随至冯公岭。各涕泣而去。会庐山月涧明公遣舟迎师归东溪。明公示寂。开先之众复以请。师方却之。众哀恳不以寺事累师。惟乞训徒。上堂。静悄悄。闹浩浩。浑不涉阶梯。已踏向上道。万里无寸草。出门便是草。撞着卖柴翁。便是栽松老。琉璃殿上月团团。珊瑚枝头日杲杲。上堂。逢尧舜则陈典谟。要立生涯。遇桀纣则用杀伐。尽扫窠臼。吾辈人干嚗嚗硬纠纠净裸裸赤洒洒。何曾有许多事。可怪睦州老汉见僧入门便道现成公案放汝三十棒。子细看来也是穷急计生。上堂。拈拄杖。此拄杖子。西天四七东土二三。天下老和尚拈弄不出。今日落在开先手里。无头无尾能放能收。离相离名能纵能夺。虽然如是。也只为中下之机。忽遇上上人来时如何。以拄杖画一画。放过一着。皇庆元年十一月二十六日遘疾。危坐不近药。阅七日命具浴。更衣书诀众语。泊然而逝。阇维收五色舍利如菽不可数计。目睛不烬。镕以烈焰益晶莹。齿牙顶骨铮然有声。时改作豫章乌遮塔。江西行省丞相干赤命以旧藏世尊舍利奉于中。而遣使分师之目睛舍利贮之银盒陪葬焉。余骼舍利分葬东溪。

　　明州奉化岳林栯堂益禅师

　　温州人。开法婺之天宁。迁荐福。后主明之太平。复升彰圣。𣆶住岳林。上堂。古者道我者里无法与人只是据款结案。彰圣者里亦无法与人亦不据款结案。拈拄杖。如何是佛。赤脚踏莲华。如何是佛向上事。雕梁画栋。掷下拄杖便归方丈。二月十五日上堂。击拂子一下。彰圣今日将三十年前冷灰里爆出底乌豆换老胡眼睛去也。喝一喝。设有一法过于涅槃。我此一喝不作一喝用。上堂。鲁祖面壁。麻谷闭门。二大老虽与天宁相去数百年。今日不免各与二十拄杖。何故。譬如油蜡作灯烛。不以火点终不明。示众。诸上座出息不保入息。二六时中切莫将身心别处杂用。饶你掉臂也是祖师西来意。脚尖头也踢出一尊古佛来。不如无事好。上堂。举黄龙三关话。师曰。黄龙老汉头匾。所以说漳泉福建话逼真。谩得天下人过。谩漳泉福建人不过。上堂。以手指左边。者是香炉。指右边。者是华瓶。能以一义作无量义。以无量义为一义。陈尊宿织蒲鞋。邓师伯打瓦鼓。上堂。步步是诸人证明处。须是自肯方可归家稳坐。若不然者。𧑀蛣腹蟹。水母目虾。上堂。五千四十八卷只作一句道却。遂起身曰。立地待诸人构取。便下座。临终偈曰。八十三年什么巴鼻。拍树成佛。虚空落地。茶毗舍利莹然。齿牙数珠不坏。

　　婺州双林云屋自闲禅师

　　括苍叶氏子。乌巨行禅师之九世孙也。初参荆叟珏于灵隐。次谒东叟颖于净慈掌记室。一日因撰佛成道疏曰。发见精于午夜。叟曰何不道泯见精于午夜。师不觉股栗汗下如发蒙蔀。彻见叟垂手为人处。后出世双林。迁智者。皇庆壬子十月二十五日与客语笑次。忽命侍僧取笔书偈而逝。

　　无方安禅师法嗣

　　枯木荣禅师

　　赞三祖偈曰。风恙缠身世莫医。家贫遭劫更堪悲。谁知觅罪了无处。正是贼归空屋时。

　　育王观禅师法嗣

　　杭州径山佛智晦机元熙禅师

　　族豫章唐氏。师与兄元龄俱习进士业。元龄既登第。师从西山明公祝发。将游方。其母具白金为装师。谓财足丧志。即善言辞之。闻物初阐化玉几。往依之。初与语惊异。留侍左右。后谒东叟颖于南屏命掌记。至元间总统杨琏真加奉旨取育王舍利。躬诣师求记述舍利始末。因招与俱。师曰。我有老母。兵后存亡不可知。遂辞归江西。元龄先以临江通判从文丞相起兵死难。独母在堂。师奉之以孝闻。元贞二年出世百丈。居十有二载。至大初应净慈请入院。日行中书省行宣政院官属悉迎请发扬宗旨。四方英衲一时辐辏。上堂。云门道个普字。尽大地人不柰何。殊不知云门四棱蹋地。当时若与振威一喝。待他恶发。徐徐打个问讯道。莫怪触忤好。非但扶起此老。管取话行天下。上堂。举太原孚上座闻角声悟道话。颂曰。琴生入沧海。太史游名山。从此扬州城外路。令严不许早开关。上堂。三界无法何处求心。白云为盖流水作琴。古今无间谁是知音。击拂子。一曲两曲无人会。雨过夜塘秋水深。上堂。独坐大雄峰。寒灰拨不红。一星萤火出。孤鹤过辽东。结制上堂。以手作结布袋势曰。南山今日结却布袋口了也。汝等诸人各各于其中身心安居平等性智。忽有个冲开碧落撞倒须弥底。莫道结子不坚密。良久曰。漫天网子百千重。居七载复迁径山。已而杖䇿归南屏山下。百丈大仰之徒闻师退闲争来迎请。师不获已遂返仰山居三年。将示寂。手书辞所与游者。复书偈诀众。掷笔而化。时延祐六年闰八月十有七日也。世寿八十二。奉全身瘗于金鸡石下。弟子在杭者分爪发塔于净慈西隐。

　　净慈闻禅师法嗣

　　杭州径山云峰妙高禅师

　　福之长溪人。世业儒。母阮。梦池上婴儿合爪坐莲华心。手捧得之。觉而生师。因名梦池。神彩秀彻。嗜书力学。尤耽释典。固请学出世法。依云梦泽公剃染受具戒。首参痴绝。次见无准。准尤器爱。复之育王见偃溪命掌藏钥。一日溪举譬如牛过窗棂头角四蹄都过了因甚尾巴过不得。师划然有省。乃曰鲸吞海水尽露出珊瑚枝。溪许可之。会溪迁南屏师与俱。后出世住宜兴大芦。继迁江阴劝忠霅川何山。蒋山虚席奉朝命居。历十有三载。众逾五千指。德祐乙亥寺被兵军。士以刃拟师。师延颈曰欲杀即杀吾头非汝砺刃石。辞色了无怖畏。军士感化弃刀而去。至元庚辰迁径山。寺罹回禄。草创才什一。不数年遂还旧观。示众。前念是凡。后念是圣。一刀两段。更莫迟疑。是以涅槃会上广额屠儿放下屠刀便言我是千佛一数。然虽如是。若无举鼎拔山力。千里乌骓不易骑。示众。言前辨旨。句下明宗。东计山炽然说法。湛渎水专为流通。者里构得未免递相钝置。若或尚存观听。扰扰匆匆。晨鸡暮钟。上堂。声色为无生之鸩毒。受想乃至人之坑阱。者般说话何谁不知。然粗餐易饱细嚼难饥。上堂。世界未形。乾坤泰定。生佛未具。觌体全真。无端镜容大士。向鹰巢跃出。擘破面皮。早是遭人描邈。那更缺齿老胡不依本分。遥望东震旦国有大乘根器。迢迢十万里来意在搀行夺市。直得凤楼鼓响。阿阁钟鸣。转喉触讳。插足无门。合国难追。重遭揭露。新蒋山迫不得已。跨他船舷入他界分。新官不理旧事。毕竟如何。拍禅床一下。戍楼静贮千峰月。塞草闲铺万里秋。上堂。五峰峭峙。到者须是其人。一镜当空。无物不蒙其照。祖师基业依然。犹在衲僧活计。何曾变迁。着手不得处正好提撕。措足无门时方堪履践。直得山云澹泞涧水潺湲。一曲无私万邦乐业。正恁么时功归何所。车书自古同文轨。四海如今共一家。戊子春魔事忽作。有𧮂毁禅宗者。师曰此法门大事吾当忍死争之。遂趋京。有旨集诸宗徒廷辩。上问。禅以何为宗。师奏。净智妙圆。体本空寂。非见闻觉知思虑分别所能到。宣问再三。师历举西天东土诸祖以至德山临济棒喝因缘余二千言。又宣进榻前与𧮂者反复论难。𧮂者辞屈。上大悦。赐食而退。师陛辞南归。示众曰。我本深藏岩窦。隐遁过时。不谓日照天临。难逃至化。又曰。衲破蒙头万事休。此时山僧都不会。径山复灾。师谓众曰吾宿负此山债耳。复竭力营建汇殿坡为池他屋以次落成。癸巳六月十七日书偈而逝。师生于嘉定己卯二月十七日。世寿七十五僧腊五十九。塔于寺之西麓。

　　湖州何山铁镜至明禅师

　　福唐长溪王氏子。首谒尧叟蓂于嘉禾天宁。虽蒙䇿励未有省发。复见偃溪于净慈。朝参暮叩久之始获印证。又谒清溪沅藏叟珍。至元辛巳出世何山。移大梅。大德庚子复请归何山。上堂。着意驰求驴年见面。尽情放下瞥尔现前。香严闻击竹声彻见本来面目即不问。且道恁么热向甚么处迴避。归堂吃茶去。上堂。原野秋阴寒螀悉吟。枫林落叶片片赤心。达磨顶门。无骨儿孙。海底摸针。忽然摸着时如何。谁道龙王宫殿深。上堂。达磨不来东土。官路少人行。二祖不住西天。私酒多人吃。何山门前一条大路。南来北往知是几多。只是中间一块石头未曾有人踏着。众中莫有踏著者么。掷下拄杖曰。看脚下。上堂。今朝八月二十五。记得洞山离查渡。落在云门网子中。有屈至今无处诉。竖起拂子。云门大师来也。合吃何山手中棒。且道过在什么处。不合鼓弄人家男女。延祐乙卯十一月初五日呼其徒嘱后事。索纸大书曰。绝罗笼。没回互。大海波澄。虚空独露。掷笔翛然而逝。寿八十六。

　　明州天童止泓鉴禅师

　　初住信州真如。移天童。上堂。诸佛不真实。说法度群生。菩萨有智慧。见性不分明。白云无心意。洒为世间雨。大地不含情。能长诸草木。古德与么提唱。于四谛法中开凿人天不妨善巧。若据衲僧分上。何啻白云万里。上堂。拈拄杖。一有多种。二无两般。枯桑知天风。海水知天寒。拄杖子闻与么道。不觉忻忻笑曰。出身犹可易。脱体道应难。掷下拄杖下座。上堂。举大阳玄禅师问梁山如何是无相道场。山指大士㡧子曰者是吴处士画底。玄拟进语。山急索曰者是有相底那个是无相底。玄遂有省。便作礼。山曰何不道取一句。玄曰道即不辞恐上纸笔。山笑曰此语上碑去在。颂曰。真空无相绝名模。空底精兮画底粗。道即不辞难上纸。西天胡子没髭须。

　　灵隐济禅师法嗣

　　明州天童石门来禅师

　　尝作剪刀颂曰。浑钢打就冷光浮。两刃交锋未肯休。直截当机为人处。何曾动着一丝头。

　　明州雪窦野翁炳同禅师

　　新昌张氏子。参大川。一日入室次。川举腊月火烧山话。师拟开口。川遽拈竹篦拄之。师豁然悟旨。后缚茅仗锡峰。日扃户书法华。尝有老来非厌客静里欲书经之句。值雪窦虚席。舆议请师。师逊辞。坚请乃赴。送僧之华顶见溪西和尚偈曰。高高峰顶屹云中。八十溪翁也眼空。相见莫言行脚事。累他双耳又添聋。壬寅中秋日升座辞众而逝。

　　双林朋禅师法嗣

　　杭州灵隐悦堂祖訚禅师

　　南康周氏子。端平元年八月一日生。年十三告辞父母依郡之嘉瑞寺偃上人为师剃发受具。一日阅华严经至惟一坚密身一切尘中现。忽有省。即往见别山智于蒋山。问近离何处。师曰江西。山曰马大师安乐否。师叉手进前曰起居和尚。山俾入侍司。未几至杭见断桥伦于净慈。问临济三遭黄檗痛棒是否。师曰是。桥曰因甚大愚肋下筑三拳。师曰得人一牛还人一马。桥颔之。桥逝而柏山介石补其处。一日室中举庭前柏树子话。师拟议。石抗声曰何不道黄鹤楼前鹦鹉洲。师言下顿悟。即命侍香。久之归庐山东岩。日住圆通延师分座。九江守钱真孙聘师出世西林。至元二十五年迁开先。又迁东林。元贞初奉诏赴阙。入对称旨。赐玺书。通慧禅师号。并金襕法衣。大德九年升住灵隐。尝勘一僧曰。微尘诸佛在你舌头上。三藏圣教在你脚跟底。何不瞥地。僧罔措。师便喝。又勘一僧曰。释迦弥勒是他奴。他是阿谁。僧拟对。师便打。一僧新到。师问何处来。僧曰闽中。师曰彼处如何住持。僧曰饥即吃饭困即打眠。师曰错。僧曰未审和尚此间如何住持。师拂袖归方丈。居四载而逝。诀众偈曰。缘会而来。缘散而去。撞倒须弥。虚空独露。世寿七十五僧腊五十二。

　　弁山阡禅师法嗣

　　卢山圆通雪溪逸禅师

　　赞兴化和尚偈曰。中原一宝有来由。拶得君王引幞头。到此若无青白眼。当机谁敢谩轻酬。

　　无镜彻禅师法嗣

　　岳州灌溪昌禅师

　　山居偈曰。闲来石上玩长松。百衲禅衣破又缝。今日不忧明日事。生涯只在钵盂中。

　　荐福灿禅师法嗣

　　支提愚叟澄鉴禅师

　　宁德张氏子。参无文于荐福遂许入室。出世白云。至元二十年世祖敕住支提。赐号通悟明印大师。后将示寂。沐浴更衣书偈曰。八十二年落赚世缘。跃翻筋斗应迹西干。掷笔危坐而逝。

　　雪峰信禅师法嗣

　　绍兴府大庆尼了庵智悟禅师

　　生于福州王氏。幼孤。年十一白母愿出家。礼祥山寺普升得度。诵维摩经至诸佛国土亦复皆空。豁然顿悟。每自叹曰。不求明师决择。恐成差别虚弃光阴。时北山退漳之南院闲居鼓山西庵。师往参叩。山问曰上座什么处住。师曰不住南台江边。山曰毕竟住在什么处。师不审便行。山叱曰走作什么合吃山僧手中棒。师面热汗下。次日复往请益曰某甲昨日祇对和尚有什么过。山厉声曰更来者里觅过在。师释然曰。月明照见夜行人。山顾旁僧曰看渠根器不凡。遂印以偈。有相逢若问其中事。风搅螺江浪拍天之句。后出世苏之西竺。一日痴绝来访。问曰。子悟处如末山见大愚。忽然撞着灌溪来时如何。师曰大海不让细流。痴绝一笑而已。宝祐六年住大庆。僧问。灌溪道我在临济爷爷处得半杓。末山娘娘处得半杓。毕竟是有是无。师曰百华毬子上何用绣红旗。上堂。拈拄杖。天垂十二阑干角。风满三千世界中。热恼变成清净境。禅心顿觉悟真空。靠拄杖。有甚共语处。上堂。大阳门下日日三秋。明月堂前时时九夏。古人恁么道。未免坐在者里。大庆即不然。山转疑无路。溪回别有村。上堂。柳絮飘风杏华沐雨。好个生机。快须荐取。以拂子击禅床曰。咄。三十年后不得错举。

　　华藏净禅师法嗣

　　明州天童西江谋禅师

　　被敕住天童历四十年。貌枯瘁。莅众孤峻。机语峭拔。音如洪钟。理宗朝三被宠锡。其示众曰。春日晴。黄鹂鸣。最亲切。谁解听。痴绝主玉几尝寄偈曰。千丈飞流气象新。岩前一吼净无尘。将入灭。顾侍僧曰。一笑翻身。日面月面。阁笔而逝。

　　福州雪峰石翁玉禅师

　　礼雪峰塔偈曰。入闽早是四旬余。象骨崖前缚屋居。谁道开平年代后。春畴烟雨几锄犁。

　　径山珏禅师法嗣

　　杭州中竺空岩有禅师

　　室中尝垂语曰。黄金铸就铁真人。(东海涌颂曰。锦衣公子醉田家。熟睡柴床日未斜。热渴呼浆无所得。便将玉带换瓯茶)

　　杭州净慈千濑善庆禅师

　　严陵彭氏子。丱岁而孤萍踪无寄。就舅氏业儒。往见怀楚。楚知为法器。问能出家否。师曰固本愿耳。楚遂度之爰具戒品。律身甚严。遍历诸方咸无所证。后闻佛心珏主净慈。遂往亲依。一日闻举洞山麻三斤话悟旨。出世宜兴之保安。迁嘉禾之天宁。后升净慈。尝着扶宗显正论进。仁宗览而嘉之。赐金襕袈裟。徽号慧光普照文明通辩。及谢事。筑室曰归休。宴息其间泊如也。至元戊寅八月三日化去。寿七十九。

　　灵隐泉禅师法嗣

　　婺州宝林无机和尚

　　上堂。举教中道。居一切时不起妄念。于诸妄心亦不息灭。住妄想境不加了知。于无了知不辨真实。大慧颂曰。荷叶团团团似镜。菱角尖尖尖似锥。风吹柳絮毛毬走。雨打梨华蛱蝶飞。师曰。大慧和尚可谓桃华李华总成一家。双林则不然。客舍并州已十霜。归心日夜忆咸阳。无端更度桑干水。却望并州是故乡。上堂。芦华对蓼红。木落山露骨。仿佛扬州。依希越国。拈拄杖卓一下。为君卓破精灵窟。无位真人赤骨律。

　　黄龙开禅师法嗣

　　华藏瞎驴无见和尚

　　上堂。举兴化打克宾话。颂曰。兴化打克宾。言亲语不亲。棒头如雨点。敲出玉麒麟。

　　杭州慧云无传祖禅师

　　上堂。佛佛广说。大智莫能知。祖祖相传。凡情讵能测。先天后地成坏长存。入死出生去来不变。于斯荐得已涉支离。其或未然。山僧更为下个注脚。以拂子击禅床曰。啼得血流无用处。不如缄口过残春。

　　杭州护国臭庵宗禅师

　　上堂。举丰干谓寒山拾得曰。你与我去游五台便是我同流。寒山曰你去游五台作么。干曰礼拜文殊。山曰你不是我同流。师曰。丰干开口不在舌头上。寒山同坑无异土。检点将来。两个驼子厮撞着。世上应无直底人。上堂。举岳林振禅师示众曰。布袋口开还有买底么。僧曰有。林曰不作贱不作贵作么生买。僧无语。林曰老僧失利。师曰。岳林设个问端也甚奇特。及至被人道个有字。直得东遮西掩囊藏不迭。护国今日布袋开口还有买底么。良久曰。阑干虽共倚。山色不同观。

　　孤峰秀禅师法嗣

　　福州鼓山皖山正凝禅师

　　龙舒太湖人。年十七二亲俱丧。投黄州双泉道瑛剃落。鄂渚开元受具。即游方遍参三祖环庵琏钟山痴绝冲长芦南山哲皆不契。后参双塔无明性。明问达磨九年面壁时如何。师曰有理难伸。被明劈胸一拳。师忽然有省。叹曰。我生平用底遭者老汉一拳瓦解冰消了也。复入闽礼孤峰和尚。峰举狗子无佛性话。师不能答。逾半载得臻阃奥。乃颂曰。赵州道无。箭不虚发。筑着磕着。全活全杀。峰曰你也得只是未在。一日峰举德山见龙潭话问那里是德山亲到处。师以手掩峰口。即说颂曰。潭不见。龙不现。全身已在空王殿。梦回忽听晓莺啼。春风落尽桃华片。峰曰。汝今日方知泗洲大圣不在扬州出现。善自护持。遂俾侍香。洎峰迁西禅囊山师皆随侍。峰归寂。往依雪峰。霜林果请居板首。宝祐丁巳出世福州钓台。迁万岁。久之太傅贾平章魏国公劄请住鼓山。槌拂之下众盈四千指。士大夫抠衣问道恨识师之𣆶。上堂。入院方三日。追陪人事忙。灯笼与露柱。密密细商量。且道商量个什么。拍禅床。昨夜碧天风浪静。一轮明月映螺江。上堂。六月旦。夏巳中。荷华开水面。荔子映山红。无位真人处处相逢。拟议云山千万重。鼓山入院上堂。拈拄杖。飏下住山鈯斧。拈起国师圣箭。卓拄杖。一镞破三关。机锋如掣电。左右逢原。全机杀活。直得大顶峰小顶峰望空斫额。白云亭涌泉亭笑里点头。正与么时。且道功归何所。靠拄杖。雕弓已挂狼烟息。万国来朝贺太平。示众。万机不到千圣攒眉。正令当行阿谁敢拟。便恁么会已落第二义谛。大似望梅林止渴。有甚快活处。衲僧家将黑豆子换人眼睛。把断贯索穿人鼻孔。未为分外。且道衲僧见个甚么道理。卓拄杖一下。选佛若无如是眼。宗风那得到于今。举雪峰示众曰。此事不从唇吻得。不从黄卷上得。不从诸方老宿得。合从什么处得。也须子细。颂曰。一滴真珠红泼醅。殷勤相劝两三回。到头欲尽东君意。吞却临行上马杯。将终集两序示遗诫。索笔书偈曰。八十四年一梦相似。梦破还空也无些事。端坐而逝。

　　婺州双林一衲介禅师

　　赞傅大士偈曰。非儒非道亦非禅。杜撰修行忒可怜。担阁一身三不了。至今八百有余年。

　　容庵海禅师法嗣

　　葛庐覃禅师

　　举僧问石溪和尚如何是佛。溪曰矮子看戏。颂曰。巍巍丈六紫金容。百戏场中有变通。矮子看来眉卓竖。铁锤无孔舞春风。

　　续灯存稿卷第三
卍新纂续藏经第 84 册 No. 1585 续灯存稿


　　续灯存稿卷第四

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第二十一世之上

　　径山范禅师法嗣

　　袁州仰山雪岩祖钦禅师

　　闽之漳州人。五岁出家。十六剃染。十八行脚。初参双林洎妙峰善石田薰诸老无所发明。闻天目礼住净慈怀香请益。目示临济三顿痛棒话亦无所入。遂上径山谒无准和尚。依准最久锐志咨参。封被胁不至席者数载。有修上座者时激励之。一日上蒲团忽然面前豁开如地陷一般。目前净裸裸地静悄悄地浮逼逼地。半月余动相不生。自兹坐定碍膺十年。寻常入室每遇举主人公便可打𨁝跳。若教举起衲僧巴鼻佛祖爪牙更无有下口处。后同忠石梁过天目佛殿前行。抬眸见一株古柏触着。向来所得境界和底一时飏下。碍膺之物爆然而散。如在暗室出白日之下。从此不疑生不疑死不疑佛不疑祖。方始见径山老人立地处。后举示人曰正好与三十拄杖。出世瓣香酬恩上堂。少林一曲五传。至于六祖山深水寒。发太古之清音。调翻南岳九世。至于慈明唱高和峻。奏绝听之希声。所以佛法盛于江西湖南。恢恢然浩浩然不可得而名焉。岂料三百年来土旷人稀道随时变。黄钟大吕寂而不作。郑音卫响亦乃不闻。钦上座固无长处。既在浙江那畔被一阵业风吹到潭州城里。只得改腔换调向十字街头重翻此曲去也。且道是何节拍。击拂子曰。万年欢复。举赵州和尚曰。金佛不度炉。木佛不度火。泥佛不度水。真佛内里坐。师曰。揭示如来正体。发明向上宗猷。赵州固是好手。只是不合强生节目。新龙兴见处又且不然。金佛度炉。木佛度火。泥佛度水。真佛聻切忌话堕。忽有个汉出来道你恁么正是强生节目。拍膝一下。将谓无人证明。上堂。一见便见。一得永得。展手曰。撒开两手大家看。毕竟明明是何物。潭州内外有一十八座城门。白日行人千千万万往往来来。一任东西南北。谢首座维那上堂。人天眼目。佛祖纲维。千差万别。一以贯之。如何见得。克宾法战不胜。南泉斩却猫儿。上堂。春日晴。烧痕青。布谷催耕处处鸣。虽然底事最分明。只是不得将眼看并耳听。何故。才有一丝头。便有一丝头。上堂。吹毛剑。啮镞机。肘后符。顶门眼。潭州城里起五千间寨屋。道林寺里借一百名夫。你辈后生晚进茄子瓠子。吃现成饭知什么碗。上堂。石门𡾟险。玉峡潺湲。未到此间不妨疑着。到则到矣。平展一句又作么生。古路铁蛇横。浴佛上堂。四月八。生悉达。九龙吐水浴金躯。云门一棒要打杀。是大神咒是大明咒是无上咒。汝等诸人还见黄面老子么。以拄杖一时打散。上堂。杜䳌啼血满华枝。底事匆匆苦劝归。归到故乡还似客。村村绿暗与红稀。函盖乾坤句。随波逐浪句。截断众流句。向者里荐得。一串穿却。杨岐驴子三只脚。上堂。才恁么不恁么。有来繇没来繇。十里滩头廖胡子。钓得一双红鳞锦。尾放下却是条鳅。因甚如此。断岸孤舟。上堂。落华三月雨。残梦五更钟。声色都消尽。玄关又一重。却不得道。更须直下尽底掀翻。何故。须弥山。上堂。是亦刬非亦刬。令下无私棒头有眼。因思黄檗大师道。汝等诸人与么行脚何处有今日。也是睦州担板。上堂。水不洗水金不博金。青天白日自古自今。山僧到者里直是插手不入。汝等诸人还信自己是仰山么。曹溪波浪如相似。无限平人被陆沉。上堂。道在日用日用不知。饥只吃饭寒只添衣。晴天皧日挂枯梨。点简溪头梅树。向阳偷放南枝。上堂。春雨溟蒙。春云叆叇。忽然杲日当空。天不能遮。地不能载。正恁么时如来禅且置。祖师禅未在。因甚如此。只许参。不许会。上堂。呼六为五破二作三。眼观东北意在西南。仰山门下却不用者般茶饭。何故。佛法不怕烂。上堂。熏风自南来。殿阁生微凉。诸佛出身处。切忌错商量。纵使言前荐得句外承当。仰山敢道未在。何故。嫩竹敲风鸣翡翠。芰荷翻雨泼鸳鸯。上堂。纯清绝点正是真常流注。打破镜来未免一场狼藉。不若遇饭吃饭遇茶吃茶。晓来独立空庭外。闲对寒梅几树华。上堂。海水不可斗量。虚空不可尺度。净地不可撒沙。烂泥不可着脚。者四转语转转有落处。且道落在什么处。东京大相国寺里有树芭蕉。风吹雨打一似破袈裟。上堂。有句无句如藤倚树。白鹭下田千点雪。黄鹂上树一枝华。三千里外卖却布单。不远而来。因甚放下泥盘。呵呵大笑。毗婆尸佛早留心。直至如今不得妙。上堂。禅树上叫喧喧。道门前风浩浩。冷地思量真好笑。且道笑个什么。等闲拾得郑州梨。看来却是青州枣。上堂。个事本成现。觅则不可见。白圭本无瑕。琢磨翻成玷。执之以实法空中生闪电。视之为等闲脚下添红线。珍重。学道人好好看。方便作么生。急须着眼看仙人。莫看仙人手中扇。师在众时有铸钟偈曰。通身只是一张口。百炼炉中辊出来。断送夕阳归去后。又催明月上楼台。无准忌拈香。尽道先师今日死。谁知今日是生朝。不知却有何凭据。紫柏黄檀一处烧。僧问如何是德山棒。师曰穿过你髑髅。曰如何是临济喝。师曰还闻么。问如何是一喝如金刚王宝剑。师曰切忌伤锋犯手。曰如何是一喝如踞地师子。师曰真个可怜生。曰如何是一喝作探竿影草。师曰不得面前背后。曰如何是一喝不作一喝用。师曰却须参始得。问如何是五家宗旨。师曰有口祇堪吃饭。曰若不借问争达本源。师曰未敢相许。曰如何是沩仰宗。师曰父慈子孝。曰如何是临济宗。师曰迅雷不及掩耳。曰如何是曹洞宗。师曰三更不借夜明帘。曰如何是云门宗。师曰体露金风。曰如何是法眼宗。师曰山自青水自绿。僧曰五家宗派蒙师指向上宗乘事若何。师曰头顶天脚踏地。师悯纲宗失据。因为提挈拈颂激扬敲唱。见谛超宗。一时宗风为之振起。初住潭州龙兴。继迁湘西道林南明佛日仙居护圣及湖州光孝。末后咸淳己巳住袁州仰山。世称法窟第一云。元帝赐赉尊礼。至元丁亥寄竹篦尘拂及绿水青山一同授记与高峰原妙。以赞示曰。上大今已无人。雪岩可知礼也。虚名塞破乾坤。分付原妙侍者。寿七十余示寂。

　　台州国清灵叟源禅师

　　上堂。举僧问赵州真如凡圣皆是梦言如何是真言。州曰唵部临𠷑。师曰。赵州禅只在口皮边。看他与么也是唤钟作瓮。忽有问灵叟。却向他道饥时但吃饭。且道与古人是同是别。西天梵语此土唐言。上堂。炎自炎。凉自凉。法无二法不用商量。只如人人鼻孔在面上。则固是知有。我更问你。别沼荷香何似深村稻香。示防意如城偈曰。六门长锁旧封疆。已是攀缘万虑忘。昨夜贫家忽遭劫。元来祸起自萧墙。守口如瓶偈曰。明明只在鼻孔下。动着无非是祸门。直下放教如木𣔻。青天白日怒雷奔。

　　明州天童别山祖智禅师

　　姓杨氏。蜀之顺庆人。年十四得度。初闻僧诵华严经弥勒楼阁入已还闭。恍如梦觉。遂颂灵云见桃华曰。万绿丛中红一点。几人欢喜几人愁。遍叩浙翁琰无际派高原泉淳庵净妙峰善诸老宿。最后见无准于雪窦。准知是法器待之弥峻。时或棒喝交下一语不少贷。师拟对辄噤不能发。繇是知解都丧。久之作而言曰。吾生平伎俩皆死法也。今见此翁始行活路。既而准移径山命师分座。嘉熙戊戌洞庭天王虚席迎师主之。宝祐丙辰天童毁。州帅吴公潜奏师道行。师被旨携一囊一钵至。缚茆以居。宁郡久不雨。师祷之辄应。繇是人情奔凑。不三年百废具举。天童始还旧观。上堂。举世尊将入涅槃文殊请再转法轮。世尊咄曰。文殊吾四十九年未尝说一字。汝请吾再转法轮。是吾曾转法轮耶。颂曰。老汉平生大脱空。将无作有诳盲聋。临行一句方真实。又是阇黎饭后钟。庚辰九月旦忽示众曰。云澹月华新。木脱山露骨。有天有地来。几个眼睛活。有省问者。师曰不及相见各自努力。越十日夜分。呼侍者嘱后事。叉手而寂。寿六十有七坐五十四夏。塔全身于中峰密庵窣堵波之右。

　　福州雪峰环溪一禅师

　　举大通智胜佛十劫坐道场佛法不现前不得成佛道。颂曰。劫初铸就毗卢印。古篆雕虫尚宛然。堪笑堪悲人不识。却嫌字画不完全。题布袋和尚赞曰。逢人乞一文。袋里敌国富。不是下生迟。嫌佛不肯做。举即心即佛。颂曰。即心即佛。砒霜狼毒。起死回生。不消一服。

　　杭州净慈断桥妙伦禅师

　　台州黄岩徐氏子。母刘。梦月而孕。年十八落发于永嘉广慈院。初见谷源道于瑞岩。闻举麻三斤话疑之。遍叩诸方。一日于云居见山堂。阅楞严至蚊虫蝼蚁无有言说而能办事。释然有省曰。赵州柏树子话可煞直截。旋谒无准于雪窦。准以狗子因何有业识令师下语。凡三十转不契。师曰可无方便乎。准以真净所颂示之。师竦然良久。忽闻板声通身汗下。于是脱然无疑。准移育王双径师皆分座。出世祗园。迁瑞岩国清。后主净慈。上堂。荆山有玉。获得者不在荆山。赤水有珠。拾得者不在赤水。衲僧有无位真人。证得者出入不在面门。蓦拈拄杖横按曰。会么。幽州江口石人蹲。上堂。举慈明室中安一盆水。盆上横一柄剑。剑上安一緉草鞋。凡见僧来便指。拟议便打。师颂曰。百华丛里跃鞭过。俊逸风流有许多。未第儒生偷眼觑。满怀无柰旧愁何。上堂。德山低头。夹山点头。俱胝竖起手指头。玄沙筑破脚指头。拈拄杖。都来不出山僧拄杖头。何以见得。卓拄杖。一叶落天下秋。上堂。举达观颖禅师示众曰。七佛是性隶。万法是心奴。且道主人翁在甚么处。自喝曰。七佛已下出头。又自诺曰。各自祇候。师曰。唤七佛为性隶。指万法是心奴。达观自谓有出身路。及乎自喝自诺。又是奴隶边事。主人翁何曾梦见。大众要见么。以拂子拂一拂。晓来一阵春风动。开遍园林百样华。将终与众入室罢。作手书辞诸山及魏国公。公馈药不受。又使人问曰师生天台因甚死净慈。师答曰日出东方夜落西。遂书偈而化。世寿六十二僧腊四十四。

　　明州天童月坡明禅师

　　举僧问云门久雨不晴时如何。门曰劄。师颂曰。云门者一劄。吹毛光透匣。若不是张华。徒劳眼眨眨。举良遂参麻谷因缘。颂曰。携锄不顾便好回去。谁人敢道你是座主。举离四句绝百非话。颂曰。离四句。绝百非。递相推过几曾知。者僧担一担懵懂。换得两头淈𣸩归。举熏风自南来殿阁生微凉公案。颂曰。卖扇老婆手遮日。一种风流出当家。说与途中未归客。何须向外吃波楂。

　　庐山东林指南直禅师

　　送僧还成都偈曰。智不到处道一句。一句当机便到家。宿鹭亭前风摆柳。锦官城畔雨催华。

　　明州雪窦希叟绍昙禅师

　　西蜀人。出世佛陇。上堂。僧问向上宗乘事若何。师曰檐头滴滴分明历历。乃曰西子湖边泛渺茫。一堤寒绿看垂杨。谁知业债难逃避。开眼堂堂入镬汤。到者里如何即得。拟欲烂煨黄独不顾紫泥。未免蹈古人脚迹。拟欲关空锁梦塞路断桥。又恐坐在葛藤窠里。不如随分纳些些。俯顺时宜去。拈拄杖。竖穷三际横亘十方。靠拄杖。碧眼黄头会不得。野梅风定暗浮香。上堂。三月春云暮。韶华似酒浓。莺啼杨柳雨。蝶弄海棠风。若作境会。过山寻蚁迹。不作境会。度水觅鱼踪。毕竟如何。故乡归路远。日暮泣途穷。住雪窦上堂。一宿觉。三担土。脚未跨门。丰骨已露。等闲举一步。危径结寒华。信彩示一机。断崖飞瀑布。虽然。要跨乳峰门即易。要入乳峰室即难。何故。鸿飞冥冥弋人何慕。上堂。发得一机活。出得一言当。万里无片云。青天合吃棒。不待春风着意开。暗香已在梅华上。举僧问南泉师居方丈将何指南。泉曰。昨夜三更失却牛。天明起来失却火。颂曰。奴颜婢膝走人间。羞见羊裘七里滩。文叔虽为天子贵。子陵元作故人看。寄天童和尚偈曰。翁翁八十再生牙。烂嚼虚空吐出查。撒向玲珑岩畔树。枝枝叶叶是昙华。

　　杭州灵隐退耕宁禅师

　　初住嘉兴崇圣。次迁苏之报恩慧日承天。万寿后迁灵隐。上堂。目前无法。意在目前。雨余山色翠。风暖鸟声喧。拍禅床。堪笑老胡无转智。少室峰前坐九年。上堂。举香林因僧问年穷岁尽时如何。林曰东村王老夜烧钱。师曰。王老烧钱。言端语端。绵包特石。铁裹泥团。上堂。极目千峰。锁翠满空。柳絮飞绵。可怜无位真人一向草宿露眠。哑。三春看又过。何日是归年。举岩头问钦山如何是真言。钦曰南无佛陀耶。颂曰。随机有问随机答。不是禅兮不是玄。后代无端翻译出。却将梵语作唐言。举僧问赵州和尚姓甚么。州曰常州有。曰甲子多少。州曰苏州有。颂曰。苏州有。常州有。三月江南啼鹧鸪。堪笑有年无德汉。被人拶着强分疏。

　　福州雪峰绝岸可湘禅师

　　举僧问曹山雪覆千山为甚孤峰不白。山曰须知有异中异。曰如何是异中异。山曰不堕诸山色。颂曰。言中彼此带幽玄。尽向言中辨正偏。孤负一条官驿路。茫茫沉在月明前。举僧问归宗如何是玄旨。归曰无人能会。曰向者如何。归曰有向即乖。曰不向者如何。归曰谁求玄旨。又曰去无汝用心处。曰岂无方便门令学人得入。归曰观音妙智力能救世间苦。曰如何是观音妙智力。归敲鼎盖三下曰子还闻么。曰闻。归曰我何不闻。僧无语。归以棒趁下。颂曰。三声鼎盖普门开。苦海劳生唤不回。九十春光今已半。空飞华片点莓苔。渔浦接待偈曰。吴山那畔越山前。有饭充饥有榻眠。到此便能休歇去。帝乡犹隔一潮船。

　　明州天童西岩了慧禅师

　　蓬州罗氏子。垂髫与群儿戏必抟泥沙为佛塔像。一日玉掌山祖灯至其舍。师向之合掌。父母以师资宿契遂令出家。灯授以般舟三昧。非其志。辞往成都谒瑰庵照于昭觉。器之属令南询。乃参浙翁琰于径山。闻高原泉为人径直。心慕之往叩。适原赴台之瑞岩。师与俱。一日原问山河大地是有是无。师拟开口。原即喝出。复以偈呈。原曰没交涉。师一日偶书白杨示众语。原阅之笑曰。写字与做言句尽得。争柰没交涉何。师愤然。原曰汝缘不在此可往见雪窦无准和尚。师秉命造谒自陈来历。准呵曰熟睡去。既而令充不厘务侍者。一日谓师曰。觑不透处只在鼻尖头。道不着处不离唇皮上。讨之则千里万里。师抗声曰将谓有多少。准迁育王师侍行。从容承禀乃尽其要。逮准移径山师居第二座。自是声动丛林。节斋赵观文作牧苏州。举师开法定慧。迁永嘉能仁江州东林。后至天童。佛涅槃上堂。拈拄杖。召大众。黄面瞿昙乃竺干猛将。以慈悲为弓矢。以智慧为戈矛。统百万雄兵勇不可当。布三百余阵势不可敌。如是四十九年演出五千余卷兵书。虽流落人间而未尝有一字漏泄。因与生死魔军为冤为对。遂于䟦提河边筑一巨城名为涅槃。于其城中先以紫磨金躯犒赏诸兵。令其瞻仰取足再三抚谕。而又散以八斛四斗珍珠。其谋意无他。必欲打破生死牢关。普与尽大地众生共行通天活路。得到大安隐大解脱之场而后已。岂谓二千余载犹未遂其志未奏其功。山僧既知其力尽计穷。不免㧞剑相助去也。以拄杖画一画。四海浪平龙睡稳。九天云净鹤飞高。芙蓉长老至上堂。举芙蓉和尚访实性大师。实性上堂。右边拈拄杖向左边曰。若不是芙蓉师兄也大难委悉。颂曰。陪尽老精神。杯盘越样新。谁知村店酒。难劝玉楼人。举泐潭常禅师面壁坐。南泉至乃抚常背。常曰阿谁。泉曰普愿。常曰如何。泉曰也寻常。常曰汝何多事。颂曰。面壁堆危引客过。问谁那更问如何。道寻常已成多事。简点侬家事更多。师在众日。为亡僧讷侍者起龛。至龛前连呼讷侍者三。乃曰。三唤不应。果然是讷。顶门放出辽天鹘。师先依妙峰于灵隐。尝题两廊画壁曰。幸是十方无壁落。谁将五彩画虚空。善财眼里生华翳。去却一重又一重。晚年退居幻智庵。将终诫执事已。问曰今何时。对曰二鼓矣。遂放身而逝。实景定三年三月十一日也。寿六十五夏四十七。

　　越州光孝石室辉禅师

　　上堂。举城东老姥与佛同生。不欲见佛。每见佛来即便迴避。虽然如此。回顾东西总皆是佛。遂以手掩面。十指掌中亦总是佛。师颂曰。平生不愿佛相逢。十指尖头现绀容。夹路桃华风雨后。马啼何处避残红。

　　灵隐薰禅师法嗣

　　杭州净慈愚极慧禅师

　　参石田于灵隐。一日室中举云门念七话。连举十数转无人下语。忽有一僧才跨门。田遽曰雪峰辊毬。师侍傍耸耳而听豁然领悟。冲口说偈曰。云门念七。雪峰辊毬。白苹红蓼。明月孤舟。田颔之。住北禅日。谢剑南儒藏主云谷庆藏主无则珍藏主上堂。举白云师祖开堂拈香有曰。众中衣钵道友有一言半句利益我者同伸报谢。山僧乍住。二三故人远来相访。又非一言半句者比。岂无片香以为供养。烧枫香是着菩提边事。烧黄熟是着说佛说祖边事。而今猛炳一炉。也要尽大地人知道。浙西管内嘉兴府川原道地。且道烧底是甚么香。良久曰。不下合。送宁禅人偈曰。心未宁时为汝安。落华小雨酿春寒。断桥流水孤山路。杨柳丝丝拂画栏。

　　杭州中竺雪屋珂禅师

　　上堂。枯桑知天风。海水知天寒。且道衲僧知个甚么。知道饭是米做。直饶恁么。阎罗老子索饭钱有日在。师以宋鼎既迁即谢寺事。金山贤默庵雅知师且尊其道行。时元兵下江南。默庵被总兵伯颜胁置幕中从至武林。默庵言于伯颜请师住灵隐。亲持请疏扣门。师抽关露半面问曰汝为谁。默庵曰和尚故人某甲也。师落关曰我不识你。盖师虽处世外而以忠节自持。故不屑灵隐之命。(断江恩有诗曰。雪屋今亡四十年。高风凛凛尚依然。伯颜丞相拜床下。不肯为渠来冷泉)

　　天童礼禅师法嗣

　　明州育王横川如珙禅师

　　永嘉人。出大姓林氏。父崇夫有处士名。师其季也。始孩不肉食。年十五从季父沙门正则祝发。受具戒于广慈。初参石田薰痴绝冲无所入。继登太白谒天目。礼和尚咨决所疑。目举南山筀笋东海乌贼话。师拟对。目便打。豁然有省。亲炙久之。后为断桥伦公所重请师分座。复举出世雁山之灵岩。次迁能仁瑞光。后被旨住育王。僧问如何是教外别传底句。师曰不落玄妙。僧曰恁么则一超直入如来地。师曰且缓缓。问如何是学人行履处。师曰你适才从甚处上来。僧曰如何报得四恩去。师曰你且从适才路下去。问如何是闻复翳根除。师曰一不成二不是。曰如何是尘消觉圆净。师曰漏木杓破笊篱。问。有问赵州如何是祖师西来意。曰庭前柏树子。有问庆云。曰庭前无柏树。一等是问西来意。为甚所答不同。师曰不是阇黎问老僧也不知。上堂。地大水大火大风大。若一念无疑。地不能碍。若一念无爱。水不能溺。若一念无瞋。火不能烧。若一念无喜。风不能飘。如此即是无依道人。佛从无依生。若悟无依佛亦无得。中秋上堂。马祖与百丈智藏南泉三人玩月。各呈自己见解。于月有甚交涉。月轮有圆有缺。孤光透彻谓之月光菩萨。照破山河大地昏暗。开一切众生心地昏暗。老僧出母胎时正当今夜。拈却门前大案山。放你诸人东去西去。上堂。鲁祖三昧最省力。才见僧来便面壁。育王三昧更省力。才见僧来便合掌。南山北山如牛拽磨。脚瘦草鞋宽。地肥茄子大。上堂。妙明心印。印佛则一手指天一手指地。印法则狗衔赦书诸侯避道。印僧则个个钵盂口向天。还有自印者么。若能自印则行住坐卧一一明了。上堂。本无纤尘法碍你眼睛。何得自昧。东西不辨南北不分。千圣不传底事只在你面前。不可错过。上堂。先佛有顶𩕳一机。祖师有末后一句。总向诸人面前拈出。破知解窠窟。截生死根株。正体独露。妙用全真。一尘中现宝王刹。毛端上转大法轮。开炉上堂。僧出曰丙丁童子来求火。师曰归去生柴带叶烧。乃曰古镜阔一丈。火炉阔一丈。火焰为三世诸佛说法。三世诸佛立地听。你诸人长连床上垔地听。上堂。百千三昧门。百千神通门。百千妙用门。你总入不得。你为三昧碍神通碍妙用碍。直饶不碍也入不得。举唐肃宗问忠国师百年后所须何物。国师曰与老僧造个无缝塔。宗曰就师请塔样。国师良久曰会么。宗曰不会。国师曰。吾有付法弟子耽源却谙此事。请问之。后诏问耽源。源有颂曰。湘之南。潭之北。中有黄金充一国。无影树下合同船。琉璃殿上无知识。师曰。无缝塔。实难会。若去国师良久处会。瞎却自己眼。若去国师道吾有付法弟子耽源却谙此事请问之处会。瞎却自己眼。若去肃宗道就师请塔样处会。瞎却自己眼。若去耽源四句偈里会。瞎却自己眼。夜参。少室无门户如何便得通。夜深宁耐立。听我话西东。尝室中垂语曰。南山筀笋东海乌贼。有僧遽掩师口曰请和尚更道。师以手托开曰朝看东南暮看西北。举黄龙三关颂曰。佛手驴脚容易见。最难道处是生缘。黄梅不是周家子。七岁传衣便会禅。举南泉斩猫话颂曰。一刀成两段。释得二僧争。草鞋头戴出。猫儿无再生。举鲁祖面壁颂曰。人来面壁成何事。争得心开现本源。空劫已前诸佛子。话头不举自然圆。师痛有宋以来宗教滥觞古响喑郁。引宗据祖屏遏今学。崖耸标立不随俗好恶。其住育王能仁皆自公选不依阿苟荣。一日谓众曰。病叟今年六十六死日将至。火化好土化好。西堂唯庵曰山前有片荒地。师即命叠石为塔。复自铭曰。天生一穴藏吾枯骨。骨朽成土。土能生物。结个葫芦挂赵州壁。永脱轮回。超三世佛。将示寂。书诀众。语而化。世寿六十八僧腊五十三。时至正二十六年三月十八日也。奉全身瘗焉。所著有三会语录三卷。

　　杭州净慈石林行巩禅师

　　初住安吉上方。迁思溪法宝隆兴黄龙吴郡承天。后住净慈。上堂。横眸碧汉。万国风清。垂手红尘千。峰日出。才恁么便不恁么。所以道我此法印为欲利益世间故说。在所游方勿妄宣传。横按拄杖曰。佛灭二千二百单六载。沙门行巩今于苕霅尽头鼓钟清处显示此印。丝毫无有妄者。卓拄杖曰。谨白。上堂。山静课华蜂股重。林空含箨笋肌明。倚栏不觉成痴兀。又得黄鹂唤一声。思溪恁么道。好吃拄杖六十。何故。为他不合随声逐色。上堂。水乡水阔地多湿。六月华蚊㭰如铁。夜半起来笑不辍。烦恼不辍作什么。床头一柄扇。无端又打折。上堂。三家村里牛动尾巴。摇拂子与者个相去多少。掷拂子。洎合停囚长智。上堂。雪峰辊毬。禾山打鼓。秘魔擎叉。道吾作舞。一切贤圣皆以无为法而有差别。喝一喝下座。室中垂示。尽大地是个金刚正体。向甚处着。上座。芭蕉闻雷而抽。且道是有情是无情。南屏山下壁立三关。透不过者一错百错。透得过者千难万难。忽有不甘底出来道。既透得过因甚么也难。去。明日来与你仔细相看。又诘僧曰如何是你自己。僧拟对。师便推出。举黄龙见慈明因缘。颂曰。错错。戏海骊龙。冲霄辽鹤。老慈明。无著莫。笑里重重露栓索。佛手一展日月昏。大江从此风涛恶。

　　嘉兴府天宁冰谷衍禅师

　　上堂。朔风何萧萧。吹彼岩下衣。家业久荒芜。游子胡不归。人生百岁岂长保。昨日少年今已老。翻忆寒山子。十年归不得。忘却来时道。上堂。劫石可消恩情难断。拍膝一下。蒿冢青松下。年年挂纸钱。上堂。冷风疏雨做新年。寂寞寒冰古涧边。暖合地炉煨榾柮。送穷不用更烧钱。圣节上堂。心王安。六国通。天地阔。车书同。风从虎云从龙。深惟海高惟嵩。万灵无处参化工。但知一气复鸿蒙。击拂子。

　　苏州虎丘云耕靖禅师

　　上堂。我若不说破。恐汝不回头。我若说破。又恐诸人日后骂我去。上堂。山僧若真正举扬。河步亭无汝着脚分。且抑下威光。随汝根器。未说超宗异目。若知得虎丘山高一百三十尺舍利塔是隋朝建立。也许汝有个入处。甘心下劣又争怪得老僧。上堂。龙门无宿客。个个无退步底道理。矮疏山三千里外卖布单。跛云门被拶脚折。汝辈只管悠悠过日。浴佛上堂。我观如来。前际不来。后际不去。今亦不住。且道大殿里香汤沐浴个什么。若也会得。手中杓子拈放自由。其或未然。明年今日依旧胡泼乱泼。上堂。冷如冰霜细如米末。水不能漂火不能热。王母昼下云旗翻。子规夜啼山竹裂。上堂。古人道依经解义三世佛冤。离经一字还同魔说。依与离既不可得。毕竟如何。卓拄杖。渔人只看丝纶上。不见芦华对蓼红。上堂。拈拄杖。云岩看山玩水。拄杖子亦乃看山玩水。云岩浑身病苦。拄杖子亦乃浑身病苦。云岩脱体轻安。拄杖子亦乃脱体轻安。卓拄杖。擘开华岳易。除却爱憎难。

　　云巢岩禅师法嗣

　　苏州万寿讷堂辩禅师

　　上堂。释迦老子降诞王宫。好个初生孩子。不妨令人疑着。及乎道天上天下唯吾独尊。败阙了也。后来冷地羞惭四十九年。三百余会救搭也救搭不来。收拾也收拾不上。诸仁者要见释迦老子败阙处么。是非只为多开口。烦恼皆因强出头。上堂。你也在者里。我也在者里。人天交接两得相见。时清休唱太平歌。一贯文籴三斗半米。二贯五百文买一个大绢。好诸禅德。虽然如此。厨中有剩饭。路上有饥人。上堂。举僧问古德万境来侵时如何。德曰坐却着。古德有障断狂澜底手段。未免劳心费力。或有人问金山万境来侵时如何。只向他道。我既无心于万物。何妨万物常围绕。上堂。我若与你说破。将后必须骂我。我若不与你说破。又恐你因循蹉过。忽有个汉出来道长老话堕了也。只向他道。老僧罪过。悼云巢和尚偈曰。人传师死已多时。我独踌蹰未决疑。既是巢空云又散。春深犹有子规啼。寄铁鞭和尚偈曰。思量四句寄承天。凑得完全缺半边。颂又不成诗不是。如何拈出向人前。寄无准和尚偈曰。鳖与猿交割不开。兄呼弟应似忘怀。及乎说到誵讹处。又却心肝不带来。

　　苏州虎丘清溪义禅师

　　送僧偈曰。台山万叠入眉青。途路同行各奔程。清晓鸡啼茅店月。是谁先起唤师兄。

　　华藏通禅师法嗣

　　杭州径山虚舟普度禅师

　　维扬江都人。姓史氏。稍长无处俗意。母识其志俾依郡之天宁出家。会与毕将军舟遇共语。大奇之曰。此儿短小精悍。音吐如钟。他日法门爪牙也。携归武林从东堂院祖信受业。师奋志参方。初见铁牛印于灵隐。已而江东西湖南北悉遍历焉。时无碍唱道饶州荐福。师特往叩。入室次碍问不与万法为侣者是甚么人。师曰金香炉下铁昆仑。碍曰将谓者矮子有长处。师曲躬作礼曰谢和尚证明。天童晦岩光大慈石岩琏虎丘石室迪一见皆器异。淳祐初制府赵信庵以金陵半山请师出世。次迁润之金山潭之鹿苑抚之疏山苏之承天。景定间太傅贾魏公奏补中天竺。复请旨升灵隐。至元丁丑诏住径山。上堂。邪人说正法。正法悉皆邪。正人说邪法。邪法悉皆正。卓拄杖一下。邪耶正耶。又卓一下。说耶不说耶。向者里拣辨得出。黄金为屋未为贵。玉食锦衣何足荣。上堂。万法是心光。诸缘惟性晓。本无迷悟人。只要今日了。既无迷悟了个什么。卓拄杖一下。千言万语无人会。又逐流莺过短墙。上堂。举云门和尚示众曰。汝等诸人在此过夏。山僧深不欲向你道惜取眉毛好。师曰。云门灵龟曳尾。拂迹迹生。灵隐即不然。汝等诸人在此过夏。山僧直截向你道。口是祸门。上堂。举临济和尚道。有一人论劫在途中不离家舍。有一人离家舍不在途中。那个合受人天供养。师颂曰。兔马有角。牛羊无角。寸毫尺厘天地寥廓。潘阆倒骑驴。攧杀黄番绰。师住径山值火余。志图恢复将有绪。俄示微疾。索笔大书曰。八十二年驾无底船。踏翻归去。明月一天。掷笔而逝。时四月二十四日也。全身塔寺东十里罘罳坞之阳。

　　净慈道禅师法嗣

　　苏州万寿高峰岳禅师

　　赞初祖偈曰。开旗展阵入梁邦。未睹天颜早已降。纵有神通难展款。翩翩一苇渡长江。

　　雪窦谦禅师法嗣

　　苏州承天觉庵梦真禅师

　　宣州人。八岁为僧。十九受具。二十行脚。见尊宿七八员不能了决。慕无准道风遂登径山叩见。每到室中战怖。话头也不记得。自此不去入室。昼夜只是坐禅。一日廊下行闻火板鸣有省。私自欢喜知得本命元辰落处。于是入室。准问你是吃粥吃饭僧参禅学道僧。师抗声曰吃粥吃饭僧。准曰更须饱吃始得。师曰谢和尚供养。自此只是看狗子无佛性话。无入作处。乃过雪窦见大歇。歇问作么生是生死底事。师曰眉毛安眼上。歇曰眉毛因甚安眼上。师曰说著令人转不堪。歇又问汝甚处来。师曰径山来。歇曰火后事作么生。师曰五峰依旧插天高。歇曰那事还曾坏么。师叉手向前曰幸喜不曾动着。遂挂搭归堂。师自知未稳。心下常热哄哄地。一夜更深举首见琉璃灯。豁然大悟。从前所得一时冰消瓦解。次日入室。歇举如何是佛三脚驴子弄蹄行。声未绝。师曰。一任𨁝跳。歇曰甚处与杨岐相见。师曰当面蹉过。复执侍。久之开法永庆。迁连云。升何山。至承天。上堂。将心学佛摄入魔宫。拟心参禅堕在阴界。直饶嫌佛不肯做。被拄杖子穿过髑髅。若恁么看来。直是无用心处。卓拄杖。携取诗书归旧隐。野华啼鸟一般春。上堂。庭前翠竹青青。砌下黄华郁郁。唤作真如体又是般若用。唤作般若用又是真如体。忽有个出来道。我见从上佛祖说了万千体用。不似承天者样蹊跷。莫是智过佛祖耶。杜撰臆说耶。卓拄杖。好向暮天沙上望。西风惊起雁行斜。上堂。举韶国师曰。通玄峰顶不是人间。心外无法满目青山。师召大众。韶国师好个颂子。只是打成两橛。承天亦有个颂。双峨峰顶上是青天。夜半捉乌鸡。伸手不见掌。喝一喝。上堂。三伏热不似人心热。行路险不似人心险。万斛清风碧玉盘。不知谁共倚阑干。忽有个出来道长老正恁么时如何是祖师西来意。向他道作贼人心虚。举世尊才生下。一手指天一手指地。周行七步目顾四方曰。天上天下唯吾独尊。云门曰。我当时若见。一棒打杀与狗子吃。贵图天下太平。颂曰。生来自恨错同条。铁铸心肝也合消。还你独尊三界内。柰何今日又明朝。至元间有贤首宗讲主奏请江南两浙名刹易为华严教寺。奉旨南来。抵承天次日师升座。博引华严旨要纵横放肆。剖析诸师论解纤微若指诸掌。讲主闻所未闻大沾法益。且谓承天长老尚如是矧杭之钜刹大宗师耶。因回奏遂寝前旨。

　　霍山昭禅师

　　上堂。即心即佛。嘉眉果阆怀里有状。非心非佛。筠袁䖍吉头上插笔。不是心不是佛不是物。漳泉福建头匾似扇。只可闻名不可见面。

　　慧岩象潭泳禅师

　　上堂。举无著和尚至五台与老翁吃茶次。翁拈起玻璃盏问曰南方还有者个么。着曰无。翁曰寻常将甚么吃茶。着无对。师颂曰。五台凝望思迟迟。白日青天被鬼迷。最苦一般难理会。玻璃盏子吃茶时。

　　一关溥禅师

　　举马祖令僧问大梅曰和尚见马大师得个甚么便住此山。梅曰大师道即心即佛我便向者里住。颂曰。只将马祖铅刀子。裂破漫天铁网罗。碧沼夜敲荷叶雨。至今贫恨一身多。

　　台州国清溪西泽禅师

　　普说。略曰。参玄上士。行脚高流。拨草瞻风。到一处所便乃供下入门口款。谓之生死事大无常迅速。众兄弟。生死若是有。从古至今无有一人能免。生死若是无。争奈目前生死何。生死亦有亦无不有不无。当恁么时。还有漏网底么。既是走透无门。腊月三十日撞到面前。毕竟如何支准。等是踏破草鞋。岁月飘忽。不可把玩。要须穷教去处分明与前来入门口款相应始得。又曰。便只恁么歇去。则适来说出许多络索。甚处安着。直饶诸人一时不受。打叠得净尽。山僧却有个古话举似诸人。记得长庆示众曰。净洁打叠了。却须近前来就我觅。有一棒到你当生惭愧。无一棒到你又作么生。雪窦曰。净洁打叠了。却须近前来就我觅。有一棒到你则屈着你。无一棒到你与你平出。二大老好一棒。未免作得失论量。天封则不然。净洁打叠了。却须近前来就我觅。有一棒到你华铺锦上。无一棒到你霜加雪上。且道前头为人后头为人。辨明得出。后次挂牌时却来通吐。

　　道场岩禅师法嗣

　　杭州径山虚堂智愚禅师

　　四明人。出世嘉禾兴圣。迁光孝明之显孝延福瑞岩婺之宝林四明育王柏岩杭之净慈径山。历住十刹。室中垂语曰。己眼未明底。因甚将虚空作布裤着。画地为牢。因甚透者个不过。入海算沙底因甚向针锋头上翘足。僧问。声前一句不堕常机。转位就功如何相见。师曰问讯不出手。僧曰且道天子万年又作么生。师曰。瑞草生嘉运。灵华结早春。僧曰直得九州四海雷动风飞。师曰出门惟恐不先到。上堂。春风如刀。春雨如膏。衲僧门下何用叨叨。上堂。言而足。终日言而尽道。言而不足。终日言而尽物。且道道与物是一是二。若道是一。为甚么客山高主山低。若道是二。为甚么天地一指万物一马。个里缁素得出。还你草鞋钱。其或不然。但愿来年蚕麦熟罗睺罗儿与一文。结夏上堂。有一人日消万两黄金同此圣制。只是无人识得。若有人识得。许伊日消万两黄金。上堂。宝林初无门户。与人近傍亦不置之于无何有之乡。只要诸人如铁。入土与土俱化。然后可以发越。其如运粪入者。吾末如之何。上堂。举松源师祖临示寂告众曰。久参兄弟。正路上行者。有只不能用黑豆法。临济之道将泯绝无闻。伤哉。师曰。鹫峰老人大似倚杖骑马。虽无僵仆之患。未免傍观者丑。师𣆶住净慈。入院日参徒问答次。忽天使传旨问。赵州因甚八十行脚。虚堂因甚八十住山。师乃举赵州行脚到临济话。颂曰。赵州八十方行脚。虚堂八十再住山。别有一机恢佛祖。九重城里动龙颜。天使以颂回奏。上大悦。特赐米五百石绢百匹。其住育王径山亦赐赉优渥。尝举东寺示众曰。心不是佛。智不是道。剑去久矣。尔方刻舟。颂曰。昨日因过竹院西。邻家稚子隔溪啼。山寒水肃半黄落。无数归鸦卜树栖。又举大慈上堂曰。山僧不解答话祇解识病。时有僧出。慈便归方丈。颂曰。轻如毫末重如山。地角天涯去复还。黄叶陨时山骨露。水边依旧石生斑。十月初八日示寂。塔于径山直岭下。高丽国尝请师供养八载。问法弟子常随千指。嘉靖间王遣法嗣到山扫塔云。

　　明州天童石帆衍禅师

　　举陆亘太夫问南泉师姓甚么。泉曰姓王。曰还有眷属么。泉曰四臣不昧。曰王居何位。泉曰玉殿苔生。曰玉殿苔生时如何。泉曰不居正位。师颂曰。金鸭香销更漏深。沉沉玉殿紫苔生。高空有月千门照。大道无人独自行。举大颠摈首座因缘。颂曰。一串摩尼。觌面当机。赚杀首座。疑杀昌黎。弄尽许多穷伎俩。春秋元自不曾知。

　　金山开禅师法嗣

　　杭州径山石溪心月禅师

　　眉州人。上堂。举僧问九峰如何是学人自己。峰曰更问阿谁。僧曰便恁么承当时如何。峰曰须弥还更戴须弥。颂曰。自家冷暖自家知。祖意西来更问谁。全体承当全体是。须弥顶上载须弥。举晦堂禅师因黄山谷太史问捷经处。乞师指示。堂曰祇如仲尼道二三子以我为隐乎吾无隐乎尔。太史居常如何理论。谷拟对。堂曰不是不是。谷迷闷不已。一日侍堂山行。时方岩桂盛放。堂曰太史闻木稚香么。谷曰闻。堂曰吾无隐乎尔。谷释然即礼拜曰和尚恁么老婆心切。堂笑曰祇要公到家耳。颂曰。渠侬家住白云乡。南北东西路渺茫。几度欲归归未得。忽闻岩桂送幽香。举庞居士有男不婚有女不嫁。颂曰。收拾山云海月情。团圞鼻直眼眉横。龟毛拂子兔角杖。敲得虚空嚗嚗声。举庞公访大同提笊篱因缘。拈曰。普济把定。被庞公痛处一锥。直得左转右侧前依后随。笊篱提起处。相呼作舞时。若言依样画猫儿。定把黄金铸子期。僧问如何是佛。师曰矮子看戏。送僧还双林偈曰。未到双林见旧游。眉横新月眼横秋。寒暄未举宜先问。因甚桥流水不流。六月初九日示寂。

　　径山冲禅师法嗣

　　福州神光北山隆禅师

　　示众曰。即心即佛。有水有竹屋便好。非心非佛。不袜不冠身自繇。不是心不是佛不是物。闲倚阑干立清晓。红芭蕉引碧牵牛。礼镜清塔偈曰。惯问门前什么声。池蛙笑汝自蛙鸣。年来荒却天华寺。正令方才一半行。

　　高台此山应禅师

　　上堂。举大随庵侧有一龟。僧问一切众生皮裹骨。者个众生因甚骨裹皮。随拈草履覆龟背上。僧无语。师颂曰。休将皮骨强分张。得六藏时且六藏。只履尽情都盖了。者僧无事可思量。

　　明州天童简翁敬禅师

　　上堂。举大梅即心即佛话。颂曰。郎心叶薄妾冰清。郎说黄金妾不应。假使偶然通一笑。半生谁信守孤灯。举文殊问庵提遮女生以何为义话。颂曰。问处分明答处端。当机觌面不相谩。死生生死元无际。月上青山玉一团。

　　续灯存稿卷第四
卍新纂续藏经第 84 册 No. 1585 续灯存稿


　　续灯存稿卷第五

　　明　嗣祖沙门东吴　通问　编定

　　笠泽居士华亭　施沛　汇集

　　大鉴下第二十一世之下

　　育王照禅师法嗣

　　湖州道场龙源介清禅师

　　福州长溪王氏子。得度于义兴法藏齐禅师。往育王谒寂窗入室契旨。俾为侍者复掌藏钥。出世四明寿国。迁开寿道场。上堂。三春云暮。绿暗红稀。动为境转静为法迷。不以色盖不以声骑。风前闲听杜䳌啼。上堂。终日忙。忙那事。无妨显而不露隐而不藏。大众且道如何是隐而不藏底道理。玉梅结子浮青树。石笋抽条上绿窗。

　　径山端禅师法嗣

　　杭州灵隐性原慧朗禅师

　　别号幻隐。台州黄岩人。姓项氏。母陈。依乐清宝冠寺鲁山出家。首参竺元道于仙居。继诣径山谒元叟。叟问东岭来西岭来。师指脚下草鞋曰者是三文钱买得。叟曰未在更道。师曰某甲只恁么未审和尚作么生。叟曰念汝远来放汝三十棒。师乃悟旨。久之尽其底蕴曰。才涉思惟皆为剩法。出世鄞之五峰。迁金峨。洪武五年召天下高僧建会于钟山。师与季潭泐公与焉。季奉旨住天界。师居第一座。提纲举要表率丛林。时称得体。明年举师主金山。十一年升灵隐。浴佛上堂。举药山俨禅师因遵布衲作殿主浴佛次。山问汝祇浴得者个还浴得那个么。遵曰把将那个来。山便休去。师曰。者一个。那一个。一一从头都浴过。药山布衲谩商量。仔细看来成话堕。成话堕。转誵讹。拍禅床。武林春已老。台榭绿阴多。佛诞上堂。举世尊才生下。一手指天一手指地。周行六步目顾四方曰。天上天下唯吾独尊。真成大人相。不是小儿嬉。云门曰。我当时若见。一棒打杀与狗子吃。贵图天下太平。要作老胡种族。直须恁么始得。法昌曰。好一棒。太迟生。未离兜率脚跟下。好与一锥。岂到今日。虽然如是。大似贼过后张弓。将谓胡须赤。更有赤胡须。黄面老子固是末上卖俏。似乎旁若无人。云门法昌虽则见义勇为。争柰剑去久矣尔方刻舟。以拄杖画一画。召众曰。还会么。一把柳丝收不得。和烟搭在玉阑干。上堂。今朝闰五月初一。依旧日从东畔出。衲僧个个解知音。短咏长吟皆中律。梅雨晴。树阴密林下优游。何得失。无位真人赤肉团。等闲靠倒维摩诘。佛涅槃日上堂。涅槃生死等是空华。佛及众生皆为剩语。诸人到者里作么生会。良久。拍禅床。但见落华随水去。不知流出洞中春。浴佛上堂。举香严和尚曰。去年贫未是贫。今年贫始是贫。去年贫有卓锥之地。今年贫锥也无。众中若有个汉出来道。长老错了也。今朝四月八是佛生日。如何举此公案。山僧只对他道。住持事繁。下座。碧峰和尚阇维。奠茶五台山。拾得来。诚非凡种。关西子没头脑。却是灵根。惟兹一盏清茶。荡涤众生热恼。只如则川抛下茶篮。仰山撼动茶树。毕竟明甚么边事。度盏曰。踏翻生死海。靠倒涅槃城。师以学者泥于知解。尝室中垂语曰。昨夜莲华峰被蜉蝣食却半边。你因甚么不知。又曰冷泉亭吞却壑雷亭即不问。南高峰与北高峰斗额是第几机。众莫有契者。无何遭诬罔之灾被逮。或劝师早自为计。师不顾。怡然诣所司。未鞫即庑下说偈端坐而逝。时洪武十九年六月廿三日也。寿六十九坐夏五十八。

　　嘉兴府天宁楚石梵琦禅师

　　明州象山人。姓朱氏。元贞二年丙申六月丁巳母梦日堕怀而生。方襁褓有神僧摩师顶曰。此儿佛日也。他日必当振扬佛法烛照昏衢。因以昙曜字之。早失怙恃鞠于祖母。七岁能属句。远近号为奇童。九岁入永祚寺受业于讷翁。寻依从族祖晋翁洵于湖之崇恩。赵魏公见而器之。为鬻僧牒得度。年十六即受具戒。晋翁迁道场。师为侍者继典藏钥。一日阅楞严至缘见因明暗成无见不明自发则诸暗相永不能昏。因有省入。历览群籍恍如宿契。时元叟唱道双径。师往参叩问。如何是言发非声色前不物。叟遽曰。言发非声色前不物。速道速道。师拟进语。叟震威一喝。师愕然。会英宗召高僧金书大藏。师应诏入京。一夕睡起。闻鼓声豁然大悟汗下如雨。拊几笑曰。径山鼻孔今日入吾手矣。因成偈曰。祟天门外鼓腾腾。蓦劄虚空就地崩。拾得红炉一点雪。却是黄河六月冰。后归径山。叟为助喜处以第二座。参叩者多令就师决择。未几行宣政院稔师名。命出世海盐福臻。大历戊辰迁州之天宁。至元乙亥迁杭报国。开堂日。僧问。天垂宝盖地涌金莲。一句无私如何祝赞。师曰吾尝于此切。曰。常将日月为天眼。指出须弥作寿山。师曰三千年黄河一度清。曰。我本无心有所希求。今此法王大宝自然而至。且如何是法王大宝。师曰有眼者见有耳者闻。曰莫祇者便是么。师曰击碎髑髅拽脱鼻孔。曰如何受用。师曰直待雨淋头。僧礼拜。问不愁念起惟恐觉迟如何是觉。师曰牛角马角。曰如何是念。师曰四五二十也不识。问一大藏教是个切脚未审切个什么字。师曰切个不字。曰只如不字又切个什么字。师曰莫错举似人。曰谢师指示。师曰石羊头子向东看。问佛祖因缘即不问君臣庆会事如何。师曰。瑞草生嘉运。灵华结早春。曰如何是君。师曰莫触龙颜。曰如何是臣。师曰量材补职。曰如何是臣向君。师曰赤心片片。曰如何是君视臣。师曰如月入水。曰如何是君臣道合。师曰俱。问万丈寒潭彻底冰时如何。师曰阳气发来无硬地。问晷运推移日南长至阿那个是常住法。师曰冬不寒腊后看。曰教学人如何履践。师曰独木桥子。问。西天以蜡人为验。未审此间以何为验。师曰验什么碗。曰和尚岂无方便。师曰鹞子过新罗。问。一年将尽夜万里未归人。还许归去也无。师曰十里长亭五里短亭。曰与么则不归去也。师曰直须归去。曰作么生是到家一句。师曰天寒日短两人共一碗。问。观山玩水访道寻师。离此二途请师指示。师曰乱走作么。曰和尚恐某甲不实。师曰草贼大败。曰。汉地不收秦不管。夜来明月上高峰。师曰引不着。曰四月十五日结为什么人结。师曰癞马系枯桩。曰七月十五日解又为什么人解。师曰达磨来也。曰还有不在里许者么。师曰漫天网子百千重。曰本来无挂碍随处任方圆。师曰放过一着。问。日从东上月向西没。作么生是不迁义。师曰柳絮随风自西自东。曰年年是好年日日是好日。师曰瞎老婆吹火。问。护明大士未降王宫。释迦老子在什么处。师曰眨上眉毛。曰谢师答话。师曰恰值拄杖不在。问尽大地是个佛身向什么处安居禁足。师曰锦上铺华又一重。曰。竹密不妨流水过。山高岂碍白云飞。师曰随语生解。问如何是先照后用。师曰。劈开太华连天色。放出黄河到海声。曰如何是先用后照。师曰。剑为不平离宝匣。药因救病出金瓶。曰如何是照用同时。师曰。定光金地遥招手。智者江陵暗点头。曰如何是照用不同时。师曰。三月懒游华下路。一家愁闭雨中门。僧礼拜。师曰更问一转岂不好。问大悲菩萨用许多手眼作什么。师曰春风不裹头。问如何是在窟师子。师曰头顶天。曰如何是出窟师子。师曰脚踏地。曰如何是哮吼师子。师曰还闻么。曰即今闻也作么生。师曰伏惟尚飨。师一日出门迎接次。僧问。开门待知识。知识不来过。不来过者是什么知识。师便不审。曰和尚见个什么。师曰好心不得好报。修佛殿次。师问掌事僧者殿是什么年中盖造。僧掴露柱曰何不祇对和尚。师曰克繇叵耐。倒来者里捋虎须。三十棒一棒也不恕。僧曰容某甲申说。便礼拜。师曰且放过一着。师一日芟草次。僧问有根草任和尚芟。无根草作么生芟。师锄地一下。僧便放身倒。师曰。诸方火葬我者里活埋。僧起走。师呵呵大笑。师在凤山。一日入省次。高右丞问。禅分五派教列三乘。教则不问。如何是禅。师曰正值岁朝公宴。丞曰。达磨西来。不立文字直指人心见性成佛。佛在什么处。师曰。管弦杂沓。朱紫荧煌。丞曰莫便是和尚见处么。师曰不敢。丞曰容在别日说话。师诺诺。一日座主参。师问讲甚么经。主曰法华。师曰经中道是真精进是名真法供养如来是否。曰是。师曰。供养即不无。如何是真法。曰具在药王品。师曰。将谓是金毛师子。元来是野犴眷属。主却问如何是真法。师曰汝岂不从天台来。主曰是。师曰。天台山高一万八千丈。顶上着得几人。主无语。师曰吃茶去。师一日入园问园头瓜熟也未。头曰熟来久矣。师曰甜瓜摘一颗来。头取瓜呈曰大刀三十口。师曰饱丛林。上堂。未离兜率已降皇宫。未出母胎度人已毕。三世诸佛。历代祖师。天下老和尚。说心说性举古举今。总是无风匝匝之波。实情好与二十拄杖。新福臻今日不是尽法。无民打头不遇作家。到底翻成骨董。若相委悉。拈却炙脂帽子。脱却鹘臭布衫。其或未然。明朝后日大有事在。上堂。岩头道须是一一从自己胸中流出与我盖天盖地去。恁么道被他掘窖深埋了也。茫茫宇宙人无数。那个男儿是丈夫。男儿丈夫相去多少。待你出窖来却向你道。上堂。弥勒真弥勒。分身千百亿。时时示时人。时人自不识。拈拄杖。冲开碧落松千尺。截断红尘水一溪。上堂。米里有虫。麦里有面。厨库僧堂山门佛殿。盏子扑落地。楪子成七片。上堂。若论生佛未具以前一段大事。只在诸人脚跟下。动便踏着。只是不知起处。你道从甚么处起。掀翻四大海。踢倒五须弥。正觅起处不得。岂不见东山演祖曰。山僧昨日入城。见一棚傀儡。不免近前看。或见端严奇特。或见丑陋不堪。动转行坐青黄赤白一一见了。仔细看来。元来青布幕里有人。山僧忍俊不禁乃问长史高姓。他道老和尚看便了。问什么姓。师曰。谁家别馆池塘里。一对鸳鸯画不成。上堂。眉毛虽长不碍眼。鼻孔虽高不碍面。诸佛虽悟无二心。众生虽迷无二见。见不见。倒骑牛兮入佛殿。上堂。兔角不用无。牛角不用有。两两不成双。三三亦非九。夜来空手把锄头。天明面南看北斗。上堂。大树大皮裹。小树小皮缠。若不同床睡。焉知被底穿。上堂。驴事未去。马事到来。猫儿上露柱。铁锯舞三台。大唐天子呵呵笑。移取眉毛眼上栽。上堂。举祖师道在胎名身处世名人。在眼曰见在耳曰闻。在鼻嗅香在舌谈论。在手执捉在足运奔。遍现俱该法界。收摄在一微尘。识者知是佛性。不识唤作精魂。师曰。书头教娘勤作息。书尾教娘莫瞌睡。还识娘面㭰么。玉容寂寞泪阑干。黎华一枝春带雨。喝一喝。上堂。一道圆光阿谁无分。猫儿若无分为甚么捉老鼠。若有分为什么做猫儿。千年田。八百主。浴佛上堂。清净法身簸土扬尘。圆满报身倚富欺贫。千百亿化身弄假像真。三身中浴那一身。谢三娘秤银上堂。头上是天。脚下是地。青山是青山。白云是白云。你会也。有马骑马。无马步行。你若不会。夜行莫踏白。不是水便是石。上堂。无手人行拳。无舌人解语。忽若无手人打无舌人。无舌人连忙道个不必。复曰只个不必。天下衲僧跳不出。上堂。个个抱荆山之璧。人人怀沧海之珠。干旋佛祖枢机。提掇衲僧巴鼻。尽谓顶门眼正。咸言肘后符灵。殊不知灵龟负图自取丧身之兆。出格一句作么生。朝霞不出市。暮霞行千里。上堂。黄檗手中棒。剜肉作疮。大愚肋下拳。吃盐救渴。速则易改。久则难追。选佛若无如是眼。假饶千载亦奚为。喝一喝。上堂。拈却𥁊盂匙箸吃饭不得。屏却咽喉唇吻出气不得。色身安法身不可不安。法身色身是一是二。华须连夜发。莫待晓风吹。上堂。俱胝竖一个指头。雪峰辊三个木毬。石巩张弓架箭。华亭短棹孤舟。凤山无法可说。不妨坐断杭州。就中却有个好处。好在什么处。四五百条华柳巷。二三千所管弦楼。上堂。大事未明如丧考妣。大事已明如丧考妣。你道有成褫无成褫。常因送客处。忆得别家时。上堂。闻声悟道塞却你耳根。见色明心换却你眼睛。蒲团上端坐。针眼里穿线。西风一阵来。落叶两三片。师自至正甲申迁禾之本觉。丁亥帝师锡号佛日普照慧辩禅师。适符昔日神僧之言。会光孝虚席。众复勉师就焉。寻退归天宁。上堂曰。一毫吞却山河大地则易。山河大地吞却一毫则难。也不难也不易。铺个破席日里睡。料想上方兜率宫。也无如此日炙背。筑西斋为终老计。自号西斋老人。洪武元年秋九月诏江南大浮屠十余人于蒋山建大法会。命师升座说法。上大悦。二年春复用元年故事召师说法。赐斋文楼下。亲承顾问。暨行。出内府白金以赐。三年秋上以鬼神情状幽微难测。意遗经当有明文。召僧中博通三藏者问焉。于是师与梦堂噩行中仁等应诏至京。馆于大天界寺。上命礼部劳之。又命膳部颁赐薪米。旋命以所问。条晢入告。师援据经论成书将进。忽示微疾。越四日趣左右。具浴更衣。索笔书偈曰。真性圆明本无生灭。木马夜鸣西方日出。书毕谓梦堂曰我去矣。堂曰何处去。师曰西方去。堂曰西方有佛东方无佛耶。师乃震声一喝而逝。时辛亥七月二十六日也。上闻嗟悼久之。时禁火葬。以师故特从阇维例。火余齿舌数珠不坏。舍利五色纷缀遗骼。弟子文晟奉骼及诸不坏者归西斋塔焉。师世寿七十五僧腊六十三。行中仁公状其行。文宪宋公濂为之铭。所著有六会语净土诗慈氏上生偈北游集凤山集西斋集和三圣诗永明山居诗陶潜诗林逋诗。总若干卷。并行于世。

　　杭州径山愚庵以中智及禅师

　　苏之吴县顾氏子。父茂卿。母周氏。自幼出家穹窿海云院祝发受具。听贤首法师讲法界观。未终篇辄笑曰。一真法界圆同太虚。但涉言词即成剩法。纵获天雨宝华。于我奚益哉。遂谒笑隐于建业。隐文章道德倾动一世。师微露文彩。一时交相延誉。有同袍屿公见师诃曰。子才若此。不思担荷正法。乃甘作骚坛奴隶乎。无尽灯偈所谓黄叶飘飘者不知作何见解。师舌噤不能答。旋归海云。胸襟碍塞目不交睫者逾月。一日忽见秋叶坠庭豁然有省。走双径谒寂照呈所证。照可之命居侍司。未几迁主藏室。至正壬午江南行宣政院举师出世昌国之隆教。寻领普慈。戊戌迁净慈。江浙行省丞相达识帖穆儿复请住持径山。僧问不与万法为侣者是什么人。师曰十字街头石敢当。僧拟再问。师曰更要第二杓恶水在。问马祖升堂百丈卷席意旨如何。师曰不是苦心人不知。曰。龙袖拂开全体现。象王行处绝狐踪。还得相应也未。师曰万里望崖州。问如何是宾中宾。师曰君向潇湘我向秦。曰如何是宾中主。师曰常在途中不离家舍。曰如何是主中宾。师曰常在家舍不离途中。曰如何是主中主。师曰。横按镆铘全正令。太平寰宇斩痴顽。曰。宾主已蒙师指示。向上宗乘事若何。师曰三年一闰九月重阳。问。众生为解碍。菩萨未离觉。和尚作么生。师曰。天寒日短。两人共一碗。问如何是清净法身。师曰。月色和云白。松声带雨寒。问。释迦已灭弥勒未生。正当今日佛法委付何人。师曰老僧打退鼓。曰前无释迦后无弥勒还有参学分也无。师曰风不来树不动。问佛法禅道相去多少。师举手曰展则成掌握则成拳。僧礼拜。师曰狂狗趁块。问。竺土大仙心东西密相付。如何是密付底心。师曰九秋黄叶乱飘金。曰和尚莫将境示人。师曰老僧罪过。问。拟心即差动念即乖。不拟不动还有过也无。师曰有。曰毕竟如何则是。师曰莫认自己清净法身。问如何是毗卢师。师曰断跟草鞋。曰如何是法身主。师曰尖檐席帽。曰学人不会。师曰现成行货有什么不会。僧拟议。师便喝。问。至道无难唯嫌拣择。不拣择时如何。师曰遇饭即饭遇茶即茶。僧礼拜。师曰放汝三十棒。问莲华未出水时如何。师曰寒则普天普地寒。曰出水后如何。师曰热则普天普地热。曰如何是佛法大意。师曰门前一湖水。问。净法界身本无出没。因甚释迦老子今日降生。师曰知而故犯。曰。遵布衲浴佛次。药山问你只浴得者个还浴得那个么。遵曰把将那个来。如何是那个。师曰担枷过状。问。心佛及众生是三无差别。还端的也无。师曰的。曰不是心不是佛不是物是个甚么。师曰不识。问。佛身无为不堕诸数。因甚有千百亿化身。师竖拂子曰你道者个是第几身。僧拟进语。师便喝。问。元正启祚万物咸新。如何是新年头佛法。师曰日日香华夜夜灯。曰。蒲团静倚无余事。永日寥寥谢太平。师曰知恩方解报恩。问如何是本身卢舍那。师曰不离阇黎所问。曰如何保任。师曰彼自无疮勿伤之也。问不起一念时如何。师曰道者合如是。曰与么则依而行之。师曰虚生浪死汉。问。临济大师道。一句中具三玄。一玄中具三要。如何是一句中具三玄。师曰万仞峰头驾铁船。曰如何是一玄中具三要。师曰眼里瞳人吹木叫。曰如何是和尚家风。师曰吹折门前一株松。曰学人不问者个风。师曰汝问什么风。曰家风。师曰我者里大功不竖赏。问牛头未见四祖时如何。师曰深山藏毒虎。曰见后如何。师曰浅草露群蛇。曰见与未见时如何。师曰日出东方夜落西。问。三世诸佛不知有。狸奴白牯却知有。未审知有个什么。师曰师姑元是女人做。问。声闻见性如夜见月。菩萨见性如昼见日。和尚见性时如何。师曰黄河九曲水出昆仑。曰。直指人心见性成佛。还端的也无。师曰问取达磨大师。僧拟议。师曰鹞子过新罗。问达磨未来时如何。师曰眼在鼻上。曰来后如何。师曰脚在肚下。问如何是学人自己。师曰脚板大如手掌。曰如何是衲僧行脚事。师曰紧捎草鞋。问如何是先照后用。师曰。拈起少林无孔笛。等闲吹出万年欢。曰如何是先用后照。师曰。雕弓已挂。狼烟息。万里歌谣贺太平。曰如何是照用同时。师曰。泥牛吼处天关转。木马嘶时地轴摇。曰如何是照用不同时。师曰。犹握金鞭问归客。夜深谁共御街行。一日观海次。师问鱼以水为命。因甚死在海中(师自代曰。怕烂却那)。又曰性海无风金波自涌。忽遇旋岚偃岳时如何(师自代曰湛湛地)。一日供罗汉。达识帖穆儿丞相到。问师曰。今日供罗汉。五百尊者俱来应供也无。师曰活佛降临罗汉安得不到。相曰施主设斋得何果报。师曰种谷不生豆。相曰恁么则功不浪施也。师曰赖遇丞相证明。相曰三轮空寂毕竟如何。师曰空。相曰功归何所。师不答。相曰何不答话。师曰且请方丈吃茶。到方丈。相问。净名丈室容受三万二千师子座。净慈丈室容多少。师曰一尘不立。相曰得与么觌体相违。师揭起帘曰请丞相鉴。相呵呵大笑曰作家宗师。师便揖茶。上堂。冬至月头卖被买牛。冬至月尾卖牛买被。一年三十六旬有六日。以闰月定。四时成岁。移易一丝毫不得。东头买贵西头卖贱。三十年后破草鞋向甚处着。上堂。时维三月。节届清明。不寒不暖。半阴半晴。落华啼鸟一声声。蓦拈拄杖。穿却解空鼻孔。[翟*支]瞎达磨眼睛。踏破草鞋赤脚走。好山犹在最高层。佛成道日上堂。举赵州问南泉如何是道。泉曰平常心是道。州曰还假趋向否。泉曰拟向即乖。州曰不拟争知是道。泉曰道不属知不属不知。知是妄觉不知是无记。若真达不疑之地廓如太虚。岂可强是非耶。师曰。王老师过犯弥天。将释迦世尊六年雪山千苦万辛所得无上大道。等闲华劈殆尽。合与二十拄杖。当时赵州眼光烁破四天下。面被热瞒则且置。今日众中莫有为世尊拔本底么。如无。隆教不是为他闲事长无明。霟为遗教远孙。未免出只手去也。拽拄杖下座。一时打散。上堂拈拄杖。十地惊心。二乘罔测。卓拄杖。子承父业。赚杀多少人。靠拄杖下座。上堂。赵州道个洗钵去。其僧豁尔知归。鸟窠吹起布毛。侍者当下领旨。阿呵呵。啰啰哩。达磨老臊胡。打落当门齿。上堂。世尊三昧迦叶不知。迦叶三昧阿难不知。阿难三昧商那和修不知。普慈三昧诸人不知。诸人三昧各各不知。所以道譬如河中水。川流竞奔逝。各各不相知。诸法亦如是。又如大火聚。猛焰同时发。各各不相知。诸法亦如是。喝一喝。将谓合有。与么说话。上堂。举德山和尚因雪峰问从上诸圣以何法示人。山曰我宗无语句亦无一法与人。雪峰从此有省。后有僧问雪峰。和尚见德山得个甚么便休去。峰曰我当时空手去空手回。东山演祖拈曰。白云今日说向透未过者。有两个人从东京来问他甚处来。他却道苏州来。问伊苏州事如何。他道一切寻常。虽然如是。瞒白云不过。何故。只为语音不同。毕竟如何。苏州菱邵白藕。师曰。老东山可谓长于譬喻。词不迫切。虽然如是。要且只说得德山雪峰影子边事。若是齐眉共䠱并驾齐驱。未敢相许。何故。闽蜀同风。肚里有虫。佛涅槃上堂。湖光潋滟晴偏好。山色空蒙雨亦奇。净法界身无出没。不须惆怅怨芳时。上堂。举东山演祖曰。祖师说不着。诸佛看不见。四面老婆心。为君通一线。师曰。若教频下泪。沧海也须干。上堂。今朝又是八月一。万壑千岩俨秋色。牛带寒鸦过别村。善财何处寻弥勒。师住后有亡赖男子瞿范者。日餮盘餐。执事者讥之致忿。诬师以闇昧之事诣部。使者不满意。文致其罪。师竟不与之辩亦毫无愠色。逾年省宪白师冤。复劄请再住径山。师入院拈劄曰。前佛性命。后佛纪纲。总在者里。凛然如朽索之驭六马。危乎犹一发之引千钧。若非大丞相赤手提持全肩担荷。何处更有今日。诸人还委悉么。车不横推。理无曲断。升座酬唱毕复曰。去日应须偿宿债。回时宿债本来空。山上鲤鱼打𨁝跳。一国之师展笑容。帝师锡号明辨正宗广慧禅师。洪武癸丑诏有道浮屠十人集大天界寺。师居首。以病不及。召对赐。还穹窿。戊午九月索笔书偈而逝。茶毗火焰五色。香气袭人。齿牙数珠皆不坏。遗骨绀泽如青琉璃。舍利交缀。塔于所居之阴。复分爪发归径山。葬于无等才公之塔右。世寿六十八僧腊五十一。

　　杭州灵隐朴隐天镜元净禅师

　　越之会稽人。姓倪氏。生而状貌魁伟。性度坦夷。世间机阱不识为何物。初从弘教大师立公祝发。于昭庆濡律师受具戒。嶷然有远志。又从天岸济法师习台衡止观。台宗诸老竞以书聘。师奋志参方。谒无见于华顶。复游玉几叩石室。室令参元叟。师遂见叟于不动轩。甫入门叟厉声一喝声若雷霆。师黏缚尽脱。遽稽首作礼。遂命居侍司寻掌记室。追随久之。至正十六年出世里之长庆。升天衣。洪武元年诏天下名桑门建会钟阜。师应召入内。从容问道。赐食而退。九年会灵隐虚席。诸山交致坚请。师不得已应焉。上堂。声不是声。观音三昧。色不是色。文殊法门。声色无碍。普贤境界。拈拄杖画一画。大鹏展翅盖十洲。篱边燕雀空啾啾。上堂。即心即佛。嘉州牛吃禾。非心非佛。益州马腹胀。不是心不是佛。天下觅医人灸猪左膊上。良久曰。啼得血流无用处。不如缄口过残春。未浃旬左右请理崇德庄田。举都寺德现掌职寺僧。有闻者以私忿列现过失诣县。严行讯鞫。以师为寺长。失于检举。法当缘坐。或谓此三年前事。师实不知且素不识。闻何不自辩。师笑曰此定业也其可逃乎。逮师至部。大小司寇览状大惊。咸谓师当今名德。不宜有是。洎审师初无异词。遂谪隶陕西。闻大悔泣告。师曰初意若此虽万死不为也。师弗顾行至宝应。谓从者曰。吾报身颇异常时。殆将尽乎。夜宿宁国寺。其住持总虚了公与师有旧。相见甚欢。师曰我骨有所托矣。是夜聚谈饮食如常。翌旦忽合爪端坐泊然而逝。时洪武十一年正月十九日也。法孙梵译𢹂骨以还。骨间舍利丛布如珠。于浴佛日结竁于祖陇之侧瘗焉。

　　苏州万寿行中至仁禅师

　　自号澹居子。又号熙怡叟。族姓吴。番阳人。父仲华为江州广文师。生五岁俾从州之报恩寺真牧纯公受业。七岁得度。自幼识见超颖迥异常儿。西土指空赴英宗召。憩报恩。见师异之。授以毗尼。属令参元叟。叟视师轩渠一笑。师罔措。遂失展尼师坛。叟叱曰参堂去。一日叟见师问何处人。师曰番阳。叟曰番阳湖阔多少。师展手作量势。叟曰不是不是。师曰合取臭口。遂命侍香。寻掌记室。叟尝谓众曰仁书记虎而翼者也。后出世蕲之德章。迁越之云顶崇报吴之万寿。师尝室中拈木枕子问僧曰者个是什么。僧曰也知和尚老婆心切。师掷枕于地。僧拟议。师便喝出。示众。幻躯将逼从心年。松下经行石上眠。珍重北山龙象众。普通年话几时圆。上堂。叠叠远山青。迢迢江水绿。尽日小吴轩。倚阑看不足。蓦唤侍者收取拂子。便下座。上堂。禅性无生离生禅想。禅性无住离住禅寂。五台山上云烝饭。佛殿阶前狗尿天。刹竿头上煎䭔子。三个猢狲夜簸钱。洪武初。上以鬼神之事召师。师以佛旨撰书而对。上大悦。癸丑蒲圻魏公观为苏郡守。见万寿废址戚然有意兴复。闻师寓虎丘。遣使致书币。凡三往返而应。𣆶岁养闲于松林兰若。侪辈不敢名。咸称松林和尚云。十五年三月望示疾。十九日同参如愚仲讯候曰。师行矣。诸子在旁。盍赐一言为末后训乎。师曰。十方薄伽梵。一路涅槃门。曰。与师缔交五十秋矣。此别直诣净土相见。师厉声曰。尽大千界是个净土。何处不相见。良久。索笔书偈。泊然而逝。世寿七十四僧腊六十七。

　　明州瑞龙梦堂昙噩禅师

　　慈溪王氏子。祖父皆名宦。母周氏。师自幼有远志。稍长博通经史。藻思浚发。年二十三白母出家。往从雪庭于长芦遂剃发受。具戒于昭庆。教相诸宗靡不研究。久之雪庭迁住灵隐。师复往依。侍逾年雪庭示寂。寂照端禅师来补其处。一见吻契即命掌内记。后出世庆元之保圣。迁慈溪之开寿天台之国清。最后住象山之瑞龙。上堂。竖拂子。只者个在临济则大机大用卷舒擒纵杀活自由。在云门则孤危耸峻格外提持言前定夺。在曹洞则家风绵密金针玉线明投暗合。在沩仰则父慈子孝用剑刃事施陷虎机。在法眼则箭锋相拄心空法了情尽见除。五家提唱虽则金声玉振迈古超今。然而总是门庭施设。直截一句不曾道着。且道作么生是直截一句。高声曰看脚下。上堂。一二三四五六七。七六五四三二一。黄河九曲出昆仑。摩诃般若波罗蜜。师每诫诸徒曰。研究空宗。当外形骸忘寝食。以消累劫宿习。然后心地光明耳。自是日惟一食。终夜凝坐达旦。一日忽戒浴易衣。出器物分遗交友。集众说偈曰。吾有一物无背无面。要得分明涅槃后看。言毕危坐而逝。世寿八十有九。门人智岩等茶毗之。塔于国清。

　　杭州径山复原福报禅师

　　台之宁海人。族姓方。母张氏。出家杭之梁渚崇福。时石湖美公主净慈。师往见。湖器之。遂为祝发受具戒。参径山元叟。叟问近离甚处。师曰净慈。叟曰来作什么。师曰久慕道风特来礼拜。叟曰赵州见南泉作么生。师曰头顶天脚踏地。叟曰见后如何。师曰饥来吃饭困来打眠。叟曰何处学得者虚头来。师曰今日亲见和尚。叟颔之。出世慈溪芦山。次迁东山。再迁四明智门。洪武初驿召道行沙门师赴京。馆天界寺。屡入内庭。应对称旨。留三年仍赐还智门。后两主径山。上堂。举一不得举二。放过一着落在第二。古人恁么说话。正是抱赃叫屈。东山即不然。举二不得举一。放过一着落在第七。到者里更须知有向上一路始得。如何是向上一路。良久曰。莫恋寒岩异草青。坐却白云宗不妙。上堂。一叶落。天下秋。一尘起。大地收。谁谓北郁单越不是南赡部洲。刚自骑牛更觅牛。上堂。语是谤。默是诳。还有二俱不涉者么。拍禅床。洎合停囚长智。上堂。一语一默一作一止。何似水银落地。僧问赵州曰乞师指示。州曰吃粥也未。僧曰吃粥了也。州曰洗钵盂去。上堂。终日着衣未尝挂一缕丝。终日吃饭未尝咬一粒米。似地擎山不知山之孤峻。如石含玉不知玉之无瑕。不着佛求不着法求不着僧求。拈拄杖。有时乘好月。特地过沧洲。一日得疾甚。革侍者请偈。师叱曰吾世寿尚有三年。已而果然。及化之日忽拍手曰。阿呵呵。大众。是什么。看取竟。寂世寿八十四僧夏六十四。门人奉全身瘗寂照之右冈。

　　杭州灵隐竹泉了幻法林禅师

　　族姓黄。台之宁海人。依法安太虚禅师出家。因看睦州语有省。白虚曰从生至死只是者个不繇别人也。往参元叟于中竺。叟问何处来。师曰天台。叟曰曾见寒山拾得么。师叉手向前曰今日亲见和尚。叟曰。脱空谩语汉。参堂去。寻俾侍香复掌藏钥。一日看经次。叟曰看经那。师曰是。叟曰将甚么看。师曰将眼看。叟竖起拳曰何不道将者个看。师曰放下拳头将什么看。叟微笑。东屿住净慈招师分座。时竺原居浮山。得师提唱语称誉不置。寻美以偈。有五百众中居上首。妙解堪作人天师之句。师居净慈蒙堂。不出户者九年。行省左丞相脱欢公请主万寿。迁中竺。至佛殿曰。拨尘见佛。谁知佛亦是尘。罕逢穿耳客。多见刻舟人。上堂。法是常法道是常道。拶破面门。点即不到。雪峰一千七百人善知识。朝夕只辊三个木毬。赵州七百甲子老禅和。见人只道吃茶去。中峰居常见。兄弟相访只是叙通寒温烧香叉手。若是金毛师子子。三千里外定誵讹。至元四年迁灵隐。上堂。举僧问赵州万法归一一归何处。州曰我在青州做一领布衫重七斤。师曰。赵州虽则善用太阿截断者僧舌头。未免自扬家丑。灵隐则不然。忽有僧问万法归一一归何处。只向他道今日热如昨日。上堂。古杭管内灵隐名山。肇建于东晋咸和年间。慧理法师为第一祖。今日上元令节诸处放灯。知事直岁各各照管风烛。便下座。为亡僧森监寺火。森罗及万象。一法之所印。即今为汝拈却金刚圈。栗棘蓬了也。唤什么作一法。二由一有。一亦莫守。火里乌龟作师子吼。大龙翔虚席。星吉大夫遣币聘师。辞不赴。使者三往返。师避于会稽山中。行院知不可强。具疏请师仍领灵隐。又三年退处了幻庵。至正十五年春感微疾。二月二日集众叙平生行脚本末。且诫之曰。佛法下衰无甚于今。宜各努力。吾世缘止于斯矣。索笔书偈曰。七十二年虚空钉橛。末后一句不说不说。遂奄然而化。留龛十日颜色不变。葬全身于松源塔西。其时塔前古桂当春吐华。清香满路。见者叹异。学士晋卿黄公铭其塔。

　　杭州径山古鼎祖铭禅师

　　四明奉化应氏子。受业金峨。元叟住灵隐。师往参谒。一日入室叩黄龙见慈明因缘。叟诘曰。只如赵州道台山婆子被我勘破。慈明笑曰是骂耶。你道二老汉用处是同是别。师曰一对无孔铁锤。叟曰黄龙直下悟去又如何。师曰也是病眼见空华。叟曰不是不是。师拟进语。叟便喝。师当下廓然。命居记室。师愈自谦抑。年五十四始出世主隆教。次宝陀。次中天竺。至正七年迁径山。元帝锡号慧性文敏宏觉普济禅师。僧问祖意教意是同是别。师曰破畚箕生苕帚。僧礼拜曰谢师指示。师曰。昨夜三更失却牛。天明起来失却火。问如何是佛。师曰秤锤蘸酢。曰如何是向上事。师曰仰面不见天。曰。记得僧问云门如何是佛。门曰干屎橛。又作么生。师曰云门不是好心。僧曰干屎橛与秤锤蘸酢相去多少。师曰镬汤无冷处。僧拟进语。师便喝。上堂。将十方世界安向诸人眼睫上。丝毫不动。把四大海水倾向诸人脚跟底。涓滴不流。会医还少病。知分不多愁。上堂。举大愚芝和尚示众曰。大家相聚吃茎齑。若唤作一茎齑入地狱如箭射。师曰。宗师为人如蛊毒之家。置毒于饮食之中与人。未尝不欲断其命根。虽然是。冤对者能有几人。丞相康里公每诣师叩宗门玄旨。一日看经次问师何不看经。师曰寻行数墨为看经耶。相无语。师翻经曰老僧看经去也。相以手掩经曰请师为说破。师曰伊尹周公是阿谁做。至正戊戌将迁寂。遗书嘱丞相外护。复书偈曰。生死纯真。太虚纯满。七十九年摇篮绳断。掷笔而逝。茶毗舌根数珠皆不坏。舍利无算。于径山隆教宝陀分而塔焉。世寿七十九僧腊五十五。有四会语录暨外集行世。

　　明州天宁归庵仲猷祖阐禅师

　　族陈氏。鄞人也。从佛智匡禅师剃染。参寂照于径山得旨。出世芦山。迁香山。升郡之天宁。上堂。若论第一句。三世诸佛道不得。六代祖师道不得。天下老和尚道不得。山僧道不得。大众道不得。拈拄杖。拄杖子道得么。道得也是第二句。上堂。即心即佛。非心非佛。不是心不是佛。五台山上云烝饭。佛殿阶前狗尿天。刹竿头上煎锤子。三个猢狲夜簸钱。元宵上堂。十五日已前脚头脚尾黄金莲。十五日已后白牯狸奴成队走。正当十五日。楼台上下火照火。车马往来人看人。好大众。且道好在什么处。众眼难谩。便下座。

　　苏州开元愚仲善如禅师

　　吴江人。上堂。佛身充满于法界。普现一切群生前。为甚么沪渎居民黄老之流迎之。而风涛骇吐像即沉没。吴县朱膺东灵帛尼请之。而灵相峨峨双泛。试就提捧忽尔升舟。今山中所奉维卫迦叶二石相是也。岂非随缘赴感靡不周而恒处此菩提座。然虽如是。若作恁么会大虫看水磨。不作恁么会真州望长芦。恁么不恁么总拈却。又作么生。清平世界不用讹言。师言不妄发。或求偈语。信笔而书。示草庵僧偈曰。国师万代善知识。雁宕草庵天下闻。得在其中居住者。生难遭想报深恩。度牒亲从天上降。得来何翅万黄金。时中若不修僧行。孤负皇王一片心。师𣆶年因法门从子瓛莹中住万寿。辟一室延之养老。及相本空继席。待之尤至。故得优游以乐其道。尝居葑门直指庵。人因称之曰直指和尚。将终呼诸子诀别。泊然而逝。

　　杭州上竺我庵本无法师

　　黄岩人。从净慈方山落发。依寂照于中竺掌纲维。有舅氏教庠老成挽之更宗。于是见湛堂于演福。研精教部。寂照惜其去。作偈寄之曰。从教入禅今古有。从禅入教古今无。一心三观门虽别。水满千江月自孤。后出世既为湛堂嗣。仍爇一香报寂照。不以迹异而二其心。寂照示寂。时师住四明延庆。遗书嘱其力弘教乘宗趣。余无他言。师于祭筵拈香曰。妙喜五传最光焰。寂照一代甘露门。等闲触着肝脑裂。冰霜忽作阳春温。我思打失鼻孔日。是何气息今犹存。天风北来岁云暮。掣电讨甚空中痕。临终无疾坐蜕。

　　苏州万寿佛初智淳禅师

　　送忠侍者偈曰。鸟窠吹起布毛。侍者当下悟去。一对无孔铁锤。卖弄鬼家活计。若是灵利阿师。别有天然气宇。恢张本地风光。显出衲僧巴鼻。以大千摄入毫端。将须弥纳向芥子。直踏毗卢顶上行。千手大悲拦不住。

　　江心万禅师法嗣

　　报恩无方智普禅师

　　桂阳人。族姓龙。住后上堂。六月行人口吐烟。区区只为利名牵。争如林下无心客。一觉和衣到晓眠。拍禅床。乾明不惜口业为你说破。腊月三十日阎老子要问你索饭钱在。上堂。春色浓。春日融。园林暖。野桃红。昔日灵云一见透脱色空。而今诸人总见。因甚不悟。若也不悟。眼被色笼。击拂子。错教人恨五更风。

　　南康府云居小隐师大禅师

　　尝有示信禅人偈曰。信是道元功德母。药如有验不消多。上人直下承当得。佛祖安能柰尔何。

　　径山熙禅师法嗣

　　金陵集庆笑隐大欣禅师

　　九江义门陈氏子。从郡之水陆院芟染。自幼开爽绝伦。初见一山万。既而遣诣百丈参晦机。机一见器重命掌记室。一日问曰。黄龙既得旨于泐潭。领徒游方。及见慈明气索汗下。过在什么处。师抗声曰。千年桃核里。觅甚旧时仁。又一日室中侍立次。机举百丈野狐话诘曰。不落因果便堕野狐身。不昧因果便脱野狐身。且道利害在什么处。师拟答。机遽震威一喝。师当下涣然冰释。因同参苦问。师答颂曰。百丈野狐。野狐百丈。埋作一坑。伏惟尚享。后出世湖之乌回。迁杭之报国中竺。天历元年文宗以潜邸为大龙翔集庆寺。妙简名德开山。师首膺其选。赐号广智全悟大禅师。复驿召赴阙。见上奎章阁。赐坐咨问法要。及顺帝御极。待遇益隆。后以老病求退。优诏不许。敕外台护视使安居终老。上堂。安养国中水鸟树林悉皆念佛。知足天上树相撑触演说苦空。竖拂子。山僧拂子穿却汝诸人鼻孔。诸人向甚处出气。入新寺升座。第一义谛明如杲日宽若太虚。万汇森然纤尘不立。明今举古无非节外生枝。立主立宾何异虚空钉橛。然圣旨建寺诸官临筵。不可只恁么休去。还有共相激扬底么。问答不录。乃曰释迦世尊舍金轮而登佛位。今上皇帝从佛位而御金轮。收摄三千刹海于一印中。具足八万法门于一毫上。如华严会上菩萨得无尽福德藏解脱门。于一器中出生种种美味饮食。又于众会仰观空中而雨种种珍宝。随众生心悉令满足。然后得其宝者尽证法门。食其味者咸成妙道。无一尘而不具足佛事。无一法而不圆满正宗。即今崇建宝坊阐扬法施。诸天音乐不鼓自鸣。梵呗咏歌自然敷奏。十方菩萨咸集道场。八部天龙同伸庆赞。还有不历化城径登宝所者么。击拂子。四海已归皇化里。时清休唱太平歌。上堂。孤峰顶上目视云霄。无乃埋没己灵。十字街头和泥合水。且贵流通正眼。拈拄杖。释迦已灭弥勒未生。正当今日。千圣命脉列祖钳锤总在新报国手里。拈起也七穿八穴。头头现无边妙身。放下也鉴地辉天。处处彰宝王刹海。说甚么溪山各异云月是同。至化无为功不宰。荡然一片古皇风。复举志公令人传语思大和尚曰。何不下山教化众生去。一向目视云汉作什么。思大曰。三世诸佛被我一口吞尽。何处更有众生可度。师曰。思大和尚被志公一拶。直得倒退三千。进退两序上堂。心空及第。选佛何必。选官荷负丛林。为众一似为己。报国为法择人。量材授职。如乐奏九成左右进退无不合度。只如一喝分宾主。照用一时行。诸人作么生甄别。喝一喝。九万里鹏才奋迅。三千年鹤便翱翔。上堂。言发非声色前不物。着甚来由。声色里睡眠。声色里坐卧。却较些子。所以道即此见闻非见闻。无余声色可呈君。个中若了全无事。体用何妨分不分。蓦拈拄杖。水流黄叶来何处。牛带寒鸦过别村。卓拄杖。上堂。举黄龙南禅师室中垂语曰。我手何似佛手。我脚何似驴脚。人人有个生缘。那个是上座生缘。师曰。黄龙三关如商君立法。法虽立而废先王之道。故当时出其门者甚多。得其传者益寡。使其恪守慈明家法。子孙未致断绝。僧侍立次。师展两手曰八字打开了也。为什么不肯承当。僧曰休来钝置。师曰许多时没一点气息。便打。一日谓众曰。青州布衫重七斤。古人已道过了也。毕竟万法归一一归何处。一僧出曰东廊头西廊下。师曰什么处见赵州。僧拟议。师曰棒上不成龙。僧参。师曰。竖拂拈槌古人榜样。擎叉舞剑列祖条章。衲僧门下合作么生。僧珍重便行。师曰不消一劄。师一日问僧甚处来。僧曰游山来。师曰笠子下拶破洛浦遍参底作么生。僧曰未入门时已呈似和尚了也。师曰即今为什么不拈出。僧拟议。师便打。至正四年甲申五月示微疾。作手书别交游。嘱其徒以两朝所赐金币作万佛阁上报国恩。二十二日书偈趺坐而寂。其年秋八月十有六日葬于石头城塔院之后冈。寿六十一腊四十六。黄文献公溍撰碑铭。虞文靖公集着行道纪。洪武甲寅迁葬于拨云山与康僧会古塔相邻。所著有禅林清规及四会语录蒲室集行世。

　　嘉兴府祥符梅屋念常禅师

　　俗姓黄。华亭人。父文祐。母杨氏乞嗣大悲像。一夕梦老僧托宿因而有娠。至元壬午三月十二日诞生。是夜神光烛室异香袭人。师幼喜孤坐。年十二依平江圆明院体志出家。十四剃发受具。至大戊申佛智晦机自江西百丈迁杭之净慈。师往参承。值佛智上堂举太原孚上座闻角声悟道因缘颂曰。琴生入沧海。太史游名山。从此杨州城外路。令严不许早开关。师于言下豁然有省。投丈室呈所解。佛智颔之俾掌记室。迨智迁径山。师职后版表率一众。丙辰奉朝廷遴选出世祥符。所著有佛祖通载二十二卷。

　　明州雪窦石室祖瑛禅师

　　吴江陈氏子。髫年出家于普向寺。年十五祝发受具戒即䇿杖游方。初从虚谷陵于仰山。闻径山晦机道望。亟往投之。一见契合遂留掌记。后出世明之隆教。迁杭之万寿明之雪窦育王。有谢天童平石砥问疾偈曰。是身无我病根深。惭愧文殊远访临。自有岩华谈不二。青灯相对笑吟吟。法身遍在一切处。噇饭噇空得自由。太白鄮峰烟雨里。笋与来往亦风流。𣆶年得痿痹疾。造一龛曰木裰。日坐其中不涉世事。至正癸未三月见一衰衣妇人扣头请师应身为国王。师曰吾不愿生天王家。逾十七日趺坐而化。临终偈曰。五十三年弄巧成拙。踏破虚空赤脚行。万象森罗笑不辍。

　　杭州中竺一关正逵禅师

　　番阳人。族方氏。参晦机于净慈。机问甚处人。师曰番阳。机曰番阳湖水深多少。师曰瞪目不见底。机曰恁么则浸烂衲僧鼻孔也。师曰终不借和尚鼻孔出气。机曰毕竟借谁鼻孔出气。师曰恭惟和尚万福。机肯之命充侍者。逾二年参中峰于天目。复谒径山元叟命掌记。笑隐主中竺俾师分座。出世金陵崇因。帝师授以佛日普照之号。迁凤山资福。升主报国。再迁中竺。示众曰。心不是佛。智不是道。一念涉思惟。全身入荒草。所以道目前无法。意在目前。不是目前法。非耳目之所到。古今天地。古今日月。古今山河。古今人伦。头头显露物物全彰。不从千圣借。不向万机求。内外绝承当。古今无处所。恁么解会犹是错认驴鞍轿作阿爷下颔。虽然。既是泗洲大圣。因甚在扬州出现。良久曰。参。后示寂。世寿五十七僧腊四十四。

　　明州佛岩仲方天伦禅师

　　象山张氏子。幼而岐嶷。投广德天宁竺源剃落。源曰。汝志宏远堪任大法。无为我滞。遂往见虎丘东州永。偶过旃檀林同一僧看传灯录。谓师曰千七百则公案浑如生铁锁子一般。只要锁匙入手。师言下点首默契。乃参晦机于净慈。才人门。机曰。湖山霭霭。湖水漾漾。浸烂你鼻孔。塞破你眼睛。因甚不知。师曰通身无影象步步绝形踪。机曰未在更道。师拂袖便出。机俾居侍司复掌藏钥。师惮其繁叹曰。世降道衰人根浮薄。宿师硕德具大知见。犹不为学者信服。无他。盖表里不纯故也。自是必欲铲踪削迹。闻吴兴桃华坞僻邃乃往缚茆。一日灌园次。忽四山云暝骤雨疾风摧折林木霹雳一声。胸中疑碍顿释。乃曰大奇大奇也大奇。掇转虚空颠倒骑。蟭螟吞却五须弥。曩于南屏室中屡叩。老和尚终不肯为我说。使当时说破安有今日耶。泰定丁卯出主广德东泉。迁明之佛岩。笑隐居龙翔招师分座说法。南台治书吐鲁公数来问道。与师泛论契合。举师主保宁。僧参。师曰好个师僧恁么行脚。僧曰拨草瞻风岂图别事。师曰吃得棒也未。僧拟议。师便喝。问如何是和尚家风。师曰谁人看不见。问如何是一相三昧。师曰青黄赤白。问如何是凤台境。师曰凤台有什么境。上堂。初三十一。中九下七。七九六十三。九九八十一。朝往西天暮归唐土。一马生三寅。石牛栏古路。腊八上堂。昨夜睹明星悟道。后园风打篱笆倒。晓来无迹可追寻。雪山依旧生青草。上堂。言无展事。语不投机。承言者丧。滞句者迷。与么也不得。不与么也不得。与么不与么总不得。你有拄杖子我与你拄杖子。你无拄杖子我夺却你拄杖子。上堂。举云门因僧问久雨不晴时如何。门曰劄。师曰。云门一劄。猿啼巴峡。熊耳峰高。石头路滑。师𣆶年卜筑于凤台之西曰新庵。将终谓净觉昙曰。欲以后事相浼。今日何日。觉曰二十九日。师曰。月穷日不宜去。明日五月一吾行矣。至期召门人付嘱。举手作别。端坐而逝。寿六十六腊五十一。

　　越州天衣业海子清禅师

　　上堂。三岁孩儿抱华鼓。八十翁翁辊绣毬。娇羞老丑都呈露。直得诸人笑不休。山僧昔在南屏山下粪扫堆头拾得一领破襕衫子。抖擞将呈天目不为顾采。又过崇德撞着恶辣汉。被渠扯破七孔八穿。收拾归南屏深藏四十余年。不将轻与外人。无端今日来天衣。比看破旧相似颜色一般。着来嫌袖大。起舞觉天宽。直得十峰齐起舞。双涧共鸣湍。尽看当场。鲍老不知。笑倒傍观。遂大笑拈拄杖画一画。更把一枝无孔笛。等闲吹出万年欢。复举三圣逢人则出话。师曰。二大老窃得临济些子家私。各自卖弄。检点将来。好与一坑埋却。同参至上堂。飒飒凉风景。同人访寂寥。煮茶山下水。烧鼎洞中樵。慈祖将常住物作自己人情。天衣则不然。供佛懒拈华。延宾不煮茶。莫嫌无礼数。冷淡是僧家。(师之出世天衣。年已八十六矣。有季潭泐公疏曰。大鹏举翮便高。蟠桃开华何晚。又曰。宜兜率见素翁而下拜。如西伯得吕望而载归。大抵不苟时名。亦神鼎諲公之流亚也)

　　径山高禅师法嗣

　　杭州中竺一溪自如禅师

　　闽人。元兵下南江。师年少遭游卒挟至临安遗之而去。富民胡氏收养之令伴子读。师隅立默识无所失。胡氏因子之既长俾师隶里中无相寺为僧。参云峰于径山得旨。初住万寿。天历初中竺笑隐欣奉诏开山龙翔。因举代住者三人。御笔点师名。宣政院具疏请师居焉。有大家黄氏者重师道行尝供伊蒲塞馔。一日请归其家进供愈勤乃开私帑所藏金玉示师。师怫然归。语徒众曰。彼黄氏以帑中宝示我。将欲诱我死。去为其子耶。出家儿视金玉当如瓦砾。古来堕此辙者颇多。非但为其子。为其牛马者有之。遂与黄氏绝。后迁化茶毗灵异颇多。

　　江州东林古智喆禅师

　　都昌人。族巢氏。初住兴国兴圣。迁东林。上堂。过去诸佛已说。未来诸佛当说。现在诸佛今说。且道毕竟说个甚么。卓拄杖下座。上堂。明来暗谢。智起惑亡。黑牛卧死水。癞马系枯桩。何似东村黑王老黄昏伸脚睡。一觉到天光。山僧与么道。切忌错承当。上堂。尽令提纲圣凡罔测。放开线道普请同参。熏风自南来。殿阁生微凉。上堂。诸禅德。祖师道圆同太虚无欠无余。三条椽下七尺单前。切忌依他作解。莫有向天外出头底么。乃曰。巡堂吃茶。礼暹道者塔偈曰。髑髅元自有灵光。雪窦何曾抖尿肠。截断婆婆三寸舌。至今双剑倚天长。送万禅人参径山虚谷和尚偈曰。万辙千途同一车。参方眼正不曾差。一千七百人中主。元是仰山小释迦。

　　明州天童怪石奇禅师

　　普说。其略曰。参禅本无难易。只要具大信根有决烈志。万机休罢千圣不𢹂。坐断诸缘不存一法。如太虚空了无朕迹。如须弥卢屹然不动。无上真乘方可希冀。又曰。此事如人饥渴相似。说饮说食岂能救疗。直须自饮水自吃饭方有实效处。又曰。因举从上先德痛切为人语要开示。倘能向者里虚却心。不即法相不离法相。一闻顿悟。便是涅槃会上广额屠儿放下屠刀立地成佛底时节。是即是。不得恁么会。言多去道转远。且截断葛藤。喝一喝下座。

　　杭州径山本源善达禅师

　　仙居柴氏子。早年同及庵信行脚誓不历职。初见雪岩于仰山。寻还浙西参径山云峰入室有省。峰印可之。适慧云虚席命师补处。后迁保宁净慈径山皆有成绩可纪。师居常不设卧榻。夜则焚香然烛端坐达旦。率以为常。又体所禀与人异。遇严寒则衣絺绤。大热则衣缯絮。尝以钵资建大圆院于东路半山接待云侣。一日自知时至。会众叙平生行脚事毕。须臾端坐而寂。

　　龙岩真首座

　　诸方屡聘。高卧不起。尝作乐闲歌曰。即心是佛。无心是道。万事但随缘。自觉身心好。院子从来不要住。便是佛也不要做。律亦不曾持。戒亦不曾破。放行把住总由人。执法修行驴拽磨。要行便行要坐便坐。也不精进也不懒惰。一卷三字经。逐日为工课。有时深深海底行。有时高高山顶卧。几生修得做闲人。肯为虚名被羁锁。我不轻汝等。从他当面唾。百年能得几光阴。何必强分人与我。贫也不须忧。富也休庄大。阎王相请无亲疏。尽付一堆红焰火。自家作得主宰。终不随风倒柁。补破遮寒暖即休。淡饭粗茶随分过。我作乐闲歌。自歌还自和。不是闲人不肯闲。世上闲人能几个。

　　何山明禅师法嗣

　　明州恭都寺者

　　廉介自持。日诵法华。因聆铁镜上堂语遂得心要。尝夜坐有偈曰。点尽山窗一盏油。地炉无火冷啾啾。话头留向明朝举。道者敲钟又上楼。铁镜因升堂特称赏之。临终无疾更衣坐逝。阇维舌根不坏。

　　天童鉴禅师法嗣

　　明州雪窦竺田汝霖禅师

　　昌国王氏子。从梅涧福公祝发受具。闻天童止泓道化往参。命为侍者。一日室中举赵州狗子无佛性话。师豁然有省。已而见悦堂訚于灵隐。堂器之命典记室。会其受业师祖方岩会禅师赴隆兴上蓝。师侍行。因游百丈谒晦机。遂命分座。出世明之雪窦。𣆶主万寿仅一载。示微疾更衣书偈诀众而逝。时至元五年五月廿五日也。茶毗设利五色如菽粟者不可胜数。寿六十六腊五十。

　　湖州道场玉溪思珉禅师

　　象山张氏子。首参云峰于径山。次谒止泓于天童。泓问近自何来。师曰径山。泓曰未离径山一句作么生道。师曰平如镜面险似悬崖。泓曰昨夜山前因甚虎咬大虫。师拟进语。泓即掌之。师忽有省。一日侍次泓举世尊因外道问。不问有言不问无言。世尊良久。意旨如何。师叉手进前。泓曰。外道赞叹曰。世尊大慈。开我迷云令我得入。又作么生。师曰君子爱财取之有道。泓喜其类己。令典藏。大德四年出世郡之吉祥。迁金文大梅保福。帝师赐佛心明妙之号。至顺三年广教府聘主双林。元统二年行省选住道场。示众。此事如铁壁银山如大火聚。凑泊不得。迴避不得。你辈合作么生。直饶脚不点地。别有通霄活路。也是不快漆桶。上堂。依经解义三世佛冤。离经一字即同魔说。拈拄杖卓一下。六月不热五谷不结。至元三年四月示微疾。至二十八日书偈而逝。

　　灵隐訚禅师法嗣

　　杭州径山月江宗净禅师

　　金华倪氏子。自幼聪慧绝伦。年十七从正觉院文译受业。因诵楞严如人以手指月是人因指应当见月。豁然开悟。遂谒悦堂问黄檗打临济你作么生会。师曰按牛头吃草。堂奇之命维那职。后出世径山。玄风远播。𣆶岁退居东堂。示众曰。坐断陵霄已十年。匡宗论道只随缘。于今休去便休去。啸月吟风乐自然。元统壬戌十月三日示微疾。当午集众说偈曰。祖师门下客。开口论无生。老我百不会。日午打三更。语毕端坐而逝。寿六十七。全身塔于圆照庵。

　　江州东林无外宗廓禅师

　　南昌人。魏姓。久依悦堂。一日室中举溪声尽是广长舌因缘。机契遂授记莂。出世云居。𣆶迁东林。送僧之东吴偈曰。佛是西天老比丘。何缘卧倒在苏州。凭君此去轻扶起。问取二千年话头。临终集众说偈曰。吾年七十一世缘今已毕。挨倒五须弥。夜半日头出。语毕而逝。

　　中竺有禅师法嗣

　　嘉兴府石门真觉元翁信禅师

　　真觉开山上堂。向上一机。末后一诀。佛祖不传。千圣结舌。莫有转身吐气者么。出来通个消息看。僧问。鈯斧开山从古有。师今新启石门关。借路经过。不妨一问。师曰公验快将来。僧曰如何是关中主。师曰。镆鎁横在手。未肯斩痴顽。僧拟议。师便喝。僧礼拜。师曰痴顽汉。乃曰。满目溪山绝点埃。无边刹海自周围。毗卢楼阁重重现。谁睹门门有善财。卓拄杖。石门关启。真觉场开。一任南来与北来。小参。建法幢。立宗旨。明明佛敕曹溪是。大众。建法幢则固然。如何是立宗旨。莫是三转五转竖拳下喝么。莫是默然据座拂袖便行么。莫是语言文字确古论今么。莫是灰头土面长坐不卧么。切须仔细。若是正眼不明尽堕偏邪执滞。所以道醍醐上味为世所珍。遇斯等人翻成毒药。据我祖师门下。尽十方世界是个无缝铁壁。达磨不识。尽十方世界是个无孔铁锤。迦叶不知。无汝拟议处。无汝承当处。旋天转地换斗移星。双放双收透顶透底。还会么。龙袖拂开全体现。象王行处绝狐踪。

　　风幡中禅师法嗣

　　吕铁船居士

　　母秦国夫人。梦公安二圣住持福岩佑禅师至舍而生。弱冠时参空山。一日山问曰曾见赵州么。士厉声曰无。山休去。每称于人曰再来人也。士尝任江淮都总。管于苏之嘉定。建永寿寺以延云水。赓和永明寿禅师山居诗及他偈言。皆超伦迈俗。达磨忌拈香曰。西来不称梁王旨。西去空𢹂一只履。若言妙用与神通。真正衲僧谁数你。九年面壁寻出场。接得一人又无臂。衣盂连累到卢能。从此葛藤生不已。罪过有弥天。源流无滴水。今朝七百八十六年逢忌辰。那个儿孙不痛彻骨髓。一炉香篆一瓯茶。报恩却是孤恩底。欲把拳头举似伊。怜渠已没当门齿。

　　华藏见禅师法嗣

　　苏州阳山金芝岭铁㭰念庵主

　　示众。灵山付嘱。天下葛藤桩。少室单传。诸方是非窟。安心忏罪。破漆桶又要重光。付法传衣。滞行货徒劳索价。临济棒头开正眼。拳下示生涯。曹洞锦帐绣鸳鸯。行人难得见。云门三句可辨。一镞辽空。法眼大地山河俱为妙用。沩仰团圞无缝罅。壁立绝中边。看来世界清平。何用强生节目。金芝今日为诸人断者公案去也。看看。以拄杖画一画。四海浪平龙睡稳。九天云净鹤飞高。复举三圣道我逢人则出出则不为人。兴化道我逢人则不出出则便为人。颂曰。谁谓家风分两边。一条拄杖两人牵。休观千嶂陵云势。好看银河落九天。颂舍利弗入城月上女出城话曰。出城入郭两相逢。来去谁云路不同。回首涅槃台上望。九州四海一家风。

　　皖山凝禅师法嗣

　　松江府淀山蒙山德异禅师

　　高安卢氏子。初参承天孤蟾命看赵州无字话。一日蟾问亡僧迁化向甚处去。师罔措。悱发参究。因首座入堂坠香盒作声。豁然有省。述偈曰。没兴路途穷。踏翻波是水。超群老赵州。面目只如此。寻谒雪岩退耕虚舟诸大老。舟问不是心不是佛不是物是什么。师曰所供并是诣实。又问南泉斩猫意旨如何。师曰剖腹倾心。舟曰赵州戴草鞋出去又作么生。师曰手脚俱露。一日室中舟问雪覆千山为甚么孤峰不白。师曰别是一乾坤。舟大称赏。劝谒皖山。山问。光明寂照遍河沙。岂不是张拙秀才语。师拟答。山震威一喝。师当下释然。一日山举卧云深处不朝天因甚到者里。师曰邦有道则见。山深肯之。承天觉庵处以第一座。后隐居莲湖桥休休庵。出世淀山。僧问保寿开堂三圣推出一僧意旨如何。师曰两彩一赛。曰保寿便打又作么生。师曰为人须为彻。曰。三圣道恁么为人非但瞎却者僧眼。瞎却镇州一城人眼去在。是肯他不肯他。师曰。兜率陀天一昼夜。人间四百年。上堂。昨日十四。今日十五。灵利衲僧吞却佛祖。从教谢三郎月下自摇橹。阿呵呵。莫莽卤。甜瓜彻蒂甜。苦瓠连根苦。示众。苏州有。常州有。八角磨盘空里走。日面佛。月面佛。觌面和盘都托出。便与么掀倒禅床拂袖散去。法门幸甚。或有犹豫之者。只得把手牵汝归家。闻声悟道。见色明心。竖拂子曰。见么。见底是色。那个是心。喝一喝曰。闻么。闻底是声。那个是道。直下正眼豁开方得入门。犹是脱白沙弥。要与衲僧齐驱并驾。更进竿头一步。

　　金牛真禅师法嗣

　　舒州太湖普明无用宽禅师

　　结夏上堂。诸方结制有甚巴鼻。太湖梁山冷冰冰地。二百个铁额铜头无用分作两处。提起放下吞声饮气。拟议之间顶门着地。卓拄杖下座。佛成道日上堂。六年雪山错。忽见明星错。走下山来错错错。假使九州之铁。也难铸此一错。卓拄杖。大地含灵同成正觉。中峰和尚至上堂。明明百草头。明明祖师意。天目山古佛辉天并鉴地。虎咬大虫。蛇吞鳖鼻。掷拄杖曰。直下来也急着眼觑。大众。怀香拜请幻住大和尚慈悲开示。便下座。

　　真翁圆禅师法嗣

　　无为州天宁无能教禅师

　　于门首悬一牌云谨防恶犬。竺源盛参。才跨门便曰。老和尚为我赶狗。师便入去。智首座出迎同坐。须臾师从面前过。智起白曰此上人得得来见和尚。师曰已相见了也。已而师诃蒙山不合引兄弟礼忏施食。源曰。实际理地不受一尘。佛事门中不舍一法。师曰。不然我宗门中合提何事。如何是佛。麻三斤。如何是佛。干屎橛。当提此事始得。源曰蒙山和尚尝问学者曰。栽松道者不具二缘而生。达磨大师葬熊耳后只履西归。为复是神通妙用是法尔如然。师曰为是他不会。我道莫作禅会得么。源当下如梦忽醒。

　　庆寿璋禅师法嗣

　　北京大庆寿海云印简禅师

　　宁远宋氏子。生而神悟。七岁父授以孝经开宗明义章。师曰开者何宗明者何义。父惊异。于是俾从中观沼禅师受业。年十一纳具戒。十二沼听参问。一日侍沼行。沼曰法灯禅师道。看他家事忙且道承谁力。汝作么生会。师将沼手一掣。沼曰者野狐精。师喏喏。沼曰更须别参始得。年十八元兵破宁远四众逃散。师侍沼如故。沼曰吾迫桑榆。汝方富有春秋。何当玉石俱焚。宜自远遁。师泣曰因果无差死生有命。安可离师苟免乎。沼察其诚。嘱曰子向去朔漠有大因缘。吾将与子北渡。后遇元帅史天泽载于黄犊车。经年至赤城。庚辰五月沼将迁寂。书偈曰。七十三年如掣电。临行为君通一线。泥牛飞过海东来。天上人间寻不见。无疾而逝。阇维收顶骨舍利供养。师为乞食造塔。一夕闻空中呼师名。师瞥然有省。复闻人告曰。大事将成毋滞于此。黎明遂䇿杖之燕。过松铺值雨宿崖下。因击火大悟曰。今日始知眉横鼻直。信道天下老和尚不寐语。明日至景州见本无玄。玄问从何所来。师曰云收幽谷。玄曰何处去。师曰月照长松。玄曰孟八郎汉便恁么去也。师诺诺趋出。初沼临终。师问某甲当依何人了此大事。沼曰贺八十去。迨入燕至大庆寿寺。乃省前谶。于是谒璋。璋先一夕梦异僧䇿杖径趋方丈踞座。天明璋谓知客曰。今日但有旦过。当令来见老僧。及𣆶师至。璋笑曰此夜来所梦者。师问不来而来作么生相见。璋曰参须实参悟须实悟。莫打野榸。师曰某甲因击火迸散乃知眉横鼻直。璋曰吾此处别。师曰如何表信。璋曰。牙是一口骨。耳是两片皮。师曰将谓别有。璋曰错。师喝曰草贼大败。璋休去。次日璋举临济两堂首座齐下喝。僧问还有宾主也无。济曰宾主历然。汝作么生会。师曰。打破秦时镜。磨尖上古锥。龙飞霄汉外。何劳更下槌。璋曰途路之乐终未到家。师曰。精灵千载野狐魅。看破如今不值钱。璋曰如是如是。师拂袖便出。遂命掌记。一日璋谓师曰。汝今已到大安乐田地。宜善护持。吾有如来正法眼藏涅槃妙心密付于汝。毋令湮没。师掩耳而出。师住后。孔子之后元措者渡河谒师请复曲阜庙祀。师为言于忽都护曰。孔子以大中至正之道。三纲五常之礼。正心诚意之本教人。自孔子至今袭封五十一代。继承祀事未尝有缺。忽都护遂奏命复袭封爵。师两主庆寿。年五十六忽患风痹。丁巳闰四月一日集众说偈毕遂泊然而逝。茶毗获舍利无算。谥佛日圆明大师。

　　续灯存稿卷第五
卍新纂续藏经第 84 册 No. 1585 续灯存稿


　　续灯存稿卷第六

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第二十二世

　　仰山钦禅师法嗣

　　杭州西天目山高峰原妙禅师

　　吴江人。族徐氏。母梦僧乘舟投宿而孕。嘉熙戊戌三月二十三日申时生。才离襁褓即喜趺坐。遇僧入门辄爱恋欲从之。年十五恳请父母投嘉禾密印寺法住为师。十六剃发。十七受具。十八习天台教。二十更衣入净慈。立三年死限。二十二请益断桥。伦令参生从何来死从何去话。于是胁不至席口体俱忘。雪岩寓北涧。师怀香往谒。方问讯即被打出闭却门。一再往。始得亲近。令看赵州无字。自此参叩无虚日。岩忽问阿谁与你拖个死尸来。声未绝便打。如是者不知其几。后值岩赴南明。师上双径参堂方半月。偶梦中忽忆断桥室中所举万法归一一归何处话。疑情顿发。三昼夜日不交睫。值少林忌。随众诣三塔讽经次。抬头忽睹正祖和尚真赞曰。百年三万六千朝。返覆元来是者汉。蓦然打破拖死尸之疑。时年二十四矣。解夏诣南明。岩一见便问阿谁与你拖个死尸到者里。师便喝。岩拈棒。师把住曰今日打某甲不得。岩曰为甚打不得。师拂袖便出。翌日岩问万法归一一归何处。师曰狗䑛热油铛。岩曰你那里学者虚头来。师曰正要和尚疑着。岩休去。自是机锋不让。次年江心度夏。过雪窦见希叟昙。寓旦过昙问那里来。师抛下蒲团。昙曰狗子无佛性上座作么生。师曰抛出大家看。昙乃自送归堂。暨岩挂牌于道场。开法于天宁。师皆随侍。一日岩问日间浩浩时还作得主么。师曰作得主。又问睡梦中作得主么。师曰作得主。复问正睡着时无梦无想无见无闻主在甚么处。师无语。岩嘱曰。从今日去。也不要你学佛学法。也不要你穷古穷今。但只饥来吃饭困来打眠。才眠觉来却抖擞精神。我者一觉主人公毕竟在甚么处安身立命。师遂奋志入龙𩯭。自誓曰。拌一生做个痴呆汉。决要者一着子明白。越五载。因同宿道友推枕堕地作声。廓然大彻。自谓如泗州见大圣。远客还故乡。元来只是旧时人。不改旧时行履处。住龙须九年。缚柴为龛。风穿日炙。冬夏一衲不扇不炉。日捣松和糜。延息而已。咸淳甲戌迁武康双髻。德祐丙子春大兵至。师掩关危坐自若。事定户履纷至。师腰包宵遁。直入西天目之师子岩。岩拔地千仞。崖石林立。师即洞营小室丈许。榜曰死关。悉屏给侍服用。破瓮为铛。并日一食。洞梯山以升。虽弟子亦罕得见。共筑师子院请师开堂。适雪岩于大仰寄师竹篦拂子。至元丁亥怀中瓣香遂为拈出。开堂。僧问。十方同聚会。个个学无为。此是选佛场。心空及第归。庞居士恁么道。还有为人处也无。师曰有。曰毕竟在那一句。师曰从头问将来。曰如何是十方同聚会。师曰龙蛇混杂凡圣交参。曰如何是个个学无为。师曰口吞佛祖眼盖乾坤。曰如何是选佛场。师曰东西十万南北八千。曰如何是心空及第归。师曰动容扬古路不堕悄然机。曰恁么则言言见谛句句朝宗。师曰你甚处见得。僧喝。师曰也是掉棒打月。曰。此事且止。只如西峰今日十方聚会。选佛场开。毕竟有何祥瑞。师曰。山河大地万象森罗。情与无情悉皆成佛。曰既皆成佛因甚学人不成佛。师曰你若成佛争教大地成佛。曰毕竟学人过在甚么处。师曰湘之南潭之北。曰还许学人忏悔也无。师曰礼拜着。僧礼拜。师曰师子咬人韩獹逐块。示众。百千诸佛历代祖师。乃至天下老和尚。以拂子击禅床一下。总向者里堕坑落堑。还有跳得出底么。又击一下。三生六十劫。上堂。无边刹境自他不隔于毫端。十世古今始终不离于当念。只如山僧每日在张公洞里横眠竖眠或歌或咏。诸人还知么。诸人每日在选佛场中东行西行或瞋或喜。山僧还知么。若也彼此知得。不免分身碓捣拔舌犁耕。若也彼此不知。管取释迦拱手弥勒归依。因甚如此。不见道知之一字众祸之门。上堂。万法归一一归何处。乃顾视左右下座。上堂。尽十方世界是个钵盂。汝等诸人吃粥吃饭也在里许。屙屎放尿也在里许。行住坐卧乃至一动一静总在里许。若也识得。达磨大师只与你做得个洗脚奴子。若也不识。二时粥饭将甚么吃。参。结制上堂。大限九旬。小限七日。粗中有细细中有密。密密无间纤尘不立。正恁么时。银山铁壁。进则无门退之则失。如堕万丈深坑。四面悬崖荆棘。切须猛烈英雄直下翻身跳出。若还一念迟疑。佛亦救你不得。此是最上玄门。普请大家着力。山僧虽则不管闲非。越例与诸人通个消息。[○@(│*│*│)][○@(─/─/─)][○@(、/(、*、))]雪岩和尚忌拈香。昔年瞎却我眼。今朝穿却你鼻。冤冤相报无休。莫若克己复礼。遂插香。以袖掩面作哭声。复以坐具搭左肩上作女人拜曰。非惟和光同尘。免得递相钝置。师尝室中垂语曰。大彻底人本脱生死。因甚命根不断。佛祖公案只是一个道理。因甚有明与不明。大修行人当遵佛行。因甚不守毗尼。杲日当空无所不照。因甚被片云遮却。人人有个影子寸步不离。因甚踏不着。尽大地是火坑。得何三昧不被烧却。倘下语不契。闭门弗接。自非具透关眼者。鲜不望崖而退。辛卯鹤沙瞿提举到山瞻礼。施巨庄赡众。师固辞不受。瞿请于官。乃于莲华峰别营禅刹曰大觉。议以岁入给常住。请嗣法祖雍领寺事。师患胃疾久。适雍来省。师嘱以后事。于十二月初一日黎明升座。辞众曰。西峰三十年妄谈般若。罪犯弥天。末后有一句子。不敢累及诸人。自领去也。众中还有知落处者么。良久曰。毫厘有差天地悬隔。辰巳间复说偈曰。来不入死关。去不出死关。铁蛇钻入海。撞倒须弥山。泊然而寂。遗命塔全身于死关。寿五十八腊四十三。

　　衡州灵云铁牛持定禅师

　　太和磻溪王氏子。故宋尚书贽九世孙也。自幼清苦刚介。有尘外志。年三十谒西峰肯庵剪发。得闻别传之旨。寻往依雪岩居槽厂服杜多行。一日岩示众曰。兄弟家做工夫。若也七昼夜一念无间。无个入处。斫取老僧头做陷屎杓。师默领。励精奋发。因患痢药石浆饮皆禁绝。单持正念目不交睫者七日。至夜半忽觉山河大地遍界如雪。堂堂一身乾坤包不得。有顷闻击木声豁然开悟。遍体汗流其疾亦愈。旦诣方丈举似。岩反覆诘之。遂命为僧。一日岩上堂举亡僧死了烧了向甚么处去。自代曰。山河及大地全露法王身。师于言下疑情荡尽。即出众作礼曰。适来和尚举扬般若。惊得法堂前石狮子笑舞不已。岩曰试道看。师曰劫外春回万物枯。山河大地一尘无。法身超出如何举。笑倒西天碧眼胡。岩敲卓子曰。山河大地一尘无。者个是什么。师作掀倒势。岩笑曰一彩两赛。一日入室次。岩曰亲切处道将一句来。师曰不道。岩曰为什么不道。师拈起香盒曰者个不值半文钱。岩曰多口汉。岩巡堂次。师以楮被裹身而卧。岩召至方丈励声曰。我巡堂汝打睡。若道得即放过。道不得即趁下山。师随口答曰。铁牛无力懒耕田。带索和犁就雪眠。大地白银都盖覆。德山无处下金鞭。岩曰好个铁牛也。因以为号。一时行辈靡不推服。至元廿五年至酃县桃源山。爱其幽深乃有栖遁意。未几县尹陈公及僚属等入山问道。相率执弟子礼。遂大唱雪岩之宗。大德七年正月十五日示寂。寿六十四腊二十六。全身塔于寺北三十里沙潭。(其徒别流。泾走浙江谒虞文靖公集求师塔铭。虞问先有铁耶先有牛耶。泾曰先师亲见仰山来。虞点首笑曰吾试为汝模画之。天如和尚颂曰。铁牛谁后复谁先。口未开时欠一拳。好本弄成模画去。牵犁拽耙错流传)

　　杭州径山西白虚谷希陵禅师

　　婺之义乌人。何姓。年十九剃发于东阳资寿院。受具戒即谒虚舟远于双林。又依东叟颖于净慈掌内记。石林补处师职侍者。一日往叩雪岩于北涧。岩举黄龙见慈明因缘问之。称师颖利。及岩迁大仰。遣书招师居第一座。一日岩问曰。临济在黄檗三度吃六十拄杖。因甚向大愚肋下筑拳。师曰钝置杀人。岩便打。师拂袖而出。至元丙戌岩将示寂。抚师肩曰吾以此担累汝。师曰终不向者里活埋却。未几岩化去。众遂请师继席。尝垂三语以验来学。曰三乘十二分教拈向一游虾蟆口里。道将一句来。狗子闻哇声因甚咬破库堂前露柱。獭径桥吞却集云峰是第几机。答者罕契。一坐三十夏。规范森严毫不假借。铁关枢行脚时尝叩师。值冬至小参。师举云门糊饼因缘。关呈四偈以进。师问你是谁。关曰枢上座。师曰从那里来。关曰云门。师曰你是颠是狂。关曰和尚眼在甚么处。师便喝。关亦喝。师挥一拳。关进前迎住曰。打即且置。云门糊饼意作么生。师奋手掠去关帽。关曰错。师连挥数拳。关曰拳头无眼。向后遭人简点在。师不顾。去关七条踏翻在地拦腰九棒曰教你知我手段。关曰此手段胜似临济德山底。师唤直庸锁关手送库司。至夜不释。次日上堂师令侍者谓关曰。今日和尚上堂。对人天众前勘辨你。关曰。侍者与我传语和尚。少间人天众前将古人公众一一问将来。我当一一答去。须臾鼓响。关伺久而侍者不至。岁饥。师每食必与众共。一日与客语过夜半。饥不自胜。侍者请取勺粟为饮。师曰不可。常住岂住持人得私。延祐丙辰行省禀旨迎师主径山。僧问。过去心不可得。现在心不可得。未来心不可得。此意如何。师曰亲不相赠。师早年尝梦游净慈罗汉堂。至东南隅忽见一尊者指楣梁间。有诗曰。一室寥寥绝顶开。数峰如画碧于苔。等闲翻罢贝多叶。百衲袈裟自剪裁。师初不解。及自仰山迁双径。始验仰山有贝多叶经。径山有杨岐衣。师之出处已前定之矣。世祖召对说法称旨。赐号佛鉴禅师。大德中加赐大圆。迨主径山。仁宗加号慧照大辩。至治壬戌四月十二日手书嘱外护。戒饬弟子。说偈诀众。示寂于不动轩。全身瘗菖蒲田。世寿七十六僧腊五十七。有瀑岩集及语录若干卷。

　　袁州慈化铁山琼禅师

　　十八岁出家。首参雪岩于大仰。一日室中举那吒太子析骨还父析肉还母因缘。有省。述偈曰。一茎草上现琼楼。识破古今闲话头。拈起集云峰顶月。人前抛作百华毬。值岩示寂。寻谒东岩。东问。心不是佛智不是道。上座作么生会。师曰抱赃叫屈。东曰。不是心不是佛不是物。是甚么。师曰眉间迸出辽天鹘。复谒蒙山。山请分座。上堂。冬在月头卖被买牛。冬在月尾卖牛买被。卓拄杖。者里无尾无头。中道齐休。行也休休坐也休休。住也休休卧也休休。睡眼豁开五云现瑞。光风齐月无处不周。梅绽枯枝古渡头。风前时复暗香浮。虽然到此。向上一路万里崖州。何以见得。靠拄杖。休休。后示寂。塔于观音阁后。

　　建昌府能仁天隐牧潜圆至禅师

　　高安人。姚姓。父兄皆名进士。师志慕空宗。年十九投仰山慧朗禅师芟染。服勤数载。元贞间出世能仁。与高峰同秉钦祖。所著牧潜集有送妙智上人入浙序。其略曰。昔龙安悦公既首众于洞山。犹以己道为未至。更匿其名潜出。求之于食饮笑谈之间。闻素公一言之异。则虚己自降。踽踽为咨询礼。不以贬名为嫌。卒能于立谈之顷获其终身之所欲。岂独云庵之道恃以不坠。使素公不赖悦以见于世。世亦不识其为何类人矣。盖名者道之表也。古之人有其表则求其实以应之。而今之士反以表害实。一居其名则崇高之势傲然不可复屈。虽内揆其不慊。亦安肯降心以求其所未至耶。噫。此古今所以异。道之所以衰欤。云云。大德三年戊戌示寂于庐山。世寿四十有二。

　　净慈伦禅师法嗣

　　竹屋简禅师

　　举孚上座圣箭因缘。颂曰。青丝双勒玉骢嘶。淡白春衫绿带围。夜半归来华底月。金鞭敲落乱红飞。又曰。九重城里本非遥。射折重重箭倍饶。忽遇三军围绕处。分明有路直通霄。举临济访平田公案。颂曰。目前条路平如砥。何不堂堂掉臂行。撩拨老婆牛性发。赤身挨棒可怜生。

　　绝象鉴禅师

　　示众。举洞山不安。令沙弥到云居处传语。乃嘱曰。他或问和尚安乐否。汝但道云岩路相次绝也。汝下此语须远避立。恐他打汝。沙弥领旨去。传语声未绝。早被云居打一棒。颂曰。洞山有路透云岩。绝处教通到者难。拄杖头边开活眼。方知不隔一毫端。示众。举投子和尚问僧。连日好雨且道雨从何处来。僧无对。后阅华严经有省。颂曰。陌路游人竞采芳。不知眼底度春光。夜来一阵落花雨。一百十城流水香。

　　台州瑞岩方山宝禅师

　　一日为众挂牌入室。垂语曰。南泉斩却猫儿时如何。众下语皆不契。适有一仆在旁曰老鼠做大。师笑曰。好一转语。只是不合从你口里出。有针工丁生者。久依座下冀明本分。一日剔琉璃有省。述偈呈师曰。提起提起。放下放下。者点光明。照天照地。师喜其行业淳素。乃印许之。示无见偈曰。道人得得出山来。尽把胸襟对我开。坦坦平平如镜面。澄澄湛湛绝纤埃。忽然得个转身句。衲卷寒云便归去。万八千丈华顶峰。一笑裂开铁面具。家山到后绝思惟。拗析枯藤拄竹扉。粪火埋中消息好。芋香便是道香时。

　　永中本禅师

　　上堂。举夹山参船子和尚公案。颂曰。笑中弃却竹林寺。将谓华亭有许多。穷性命于桡下丧。看来成败自萧何。

　　无学元禅师法嗣

　　金陵蒋山月庭忠禅师

　　举僧问白云。旧岁已去新岁到来。如何是不迁义。云曰眉毛在眼上。颂曰。罢钓归来不系船。江村月落正堪眠。纵饶一夜风吹去。只在芦华浅水边。落叶已随流水去。春风未放百华开。青山面目依然在。尽日横陈对落晖。又举文殊三处度夏。迦叶白椎欲摈文殊。见百千万亿文殊。世尊曰汝摈那个文殊。颂曰。锦衣公子游春惯。白首佳人懊恨多。彼富尚嫌千口少。自贫无柰一身何。举慈明冬日揭榜示众。颂曰。画上画下。画短画长。明明揭露。浩浩商量。何似京师出大黄。

　　育王珙禅师法嗣

　　苏州昆山荐严竺元妙道禅师

　　宁海陈氏子。幼患右目。母𢹂以祷于观音像。师仰见像之右目有小蛛窠。乃为揭去。目患遂愈。父母以为于佛有缘。俾投杭之六和正严得度。严令学百法论。师曰一法不学学百法乎。遂谒育王横川珙禅师。一日闻举干屎橛话豁然大悟。即说偈曰。云门干屎橛。光明照十方。鄮峰才发足。五日到钱塘。琪惊异。顾谓众曰。此子再来人也。至元乙丑出主邑之慈源。迁昆山。荐严一。𣆶与众会茶。举东坡居士访蒋山泉禅师。山问大儒高姓。士曰姓秤。山曰是甚么秤。士曰称天下长老舌头底秤。泉便喝一喝曰且道者一喝重多少。士无语。师命众代语。时别源源遽起剪烛。了堂一咳嗽一声。师笑曰。源藏主剪烛。一侍者咳嗽。一僧请师自代。师曰洎不过此。又一𣆶新古帆上方丈。请益赵州无字话。师厉声曰夜深下去。古帆归堂恶发曰。不与我说便休。何用见瞋。或以告师。师曰他向后自悟去在。古帆闻之当下廓然。仁宗诏升黄岩鸿福。赐号定慧圆明。延祐丙辰净慈灵隐两刹争欲致之。俱不就。年逾七十。怀紫箨之幽绝。乃往终焉。

　　金陵保宁古林清茂禅师

　　年十三为大僧。聆老宿举高庵和尚励僧语。不觉洟泪交下。乃知有出生死超圣凡一着子。淬志参访遍历门庭。横川居育王。师往叩。锤拂之。子始知触净。出世吴之开元。迁鄱阳永福。后主金陵保宁。上堂。僧问。毛吞巨海芥纳须弥。是衲僧分上事不是衲僧分上事。师曰拈却门前大案山。曰鲸吞海水尽露出珊瑚枝。师曰金刚脑后铁蒺藜。曰。只如教中道我得无诤三昧人中最为第一。如何是无诤三昧。师曰放你三十棒。僧曰。仁义尽从贫处断。世情偏向有钱家。师曰知恩者少负恩者多。问记得昔日举上座到。琅玡问近离甚处举。曰两浙。玡曰船来陆来。举曰船来。玡曰船在甚处。举曰埠下。意旨如何。师曰开口见胆。曰琅玡云不涉程途一句作么生道。如何是不涉程途底句。师曰前不构村后不迭店。曰只如举上座以坐具摵云。杜撰长老如麻似粟。又作么生。师曰焦砖打着连底冻。曰后来琅玡问侍者此是什么人。者曰举上座。琅玡遂亲下旦过问曰。莫是举师叔么。莫怪适来相触忤。作么生是触忤处。师曰烂泥里有刺。曰举喝云。长老何年到汾阳。我在浙中早闻你名。见解如此何得名喧宇宙。琅玡遂作礼曰某甲罪过。那里是他罪过处。师曰若不登楼望焉知沧海深。曰后来大慧禅师道。二大老相见如日月丽天龙象蹴踏。未审还端的也无。师曰土上加泥又一重。曰琅玡后遇慈明和尚举此话。明曰举见处才能自了。而汝负堕如何为人。为复肯伊不肯伊。师曰一点水墨两处成龙。曰。可谓龙得水时添意气。虎逢山势长威狞。师曰无人处斫额望汝。僧礼拜。问如何是佛。师曰钉钉胶黏。曰如何是祖师西来意。师曰蚁子不食铁。曰如何是偏中正。师曰苔封古殿。曰如何是正中偏。师曰草满法堂。曰如何是偏中至。师曰日上月下。曰如何是兼中到。师曰截水停轮。曰如何是正中来。师曰猕猴带席帽。曰。五位君臣蒙指示。夜明帘外事如何。师曰。趁晓不归家。黄昏候日出。上堂。若说佛法供养大众。未免须眉堕落。若说世法供养大众。入地狱如箭射。去此二途毕竟说个什么。三寸舌头无用处。一双空手不成拳。小参。举僧问灵云如何是佛法大意。灵曰临鸩砧井底种林檎。僧曰学人不会。灵曰今年桃李贵。一颗值千金。大慧和尚曰。者个公案从古至今无人拈出。山僧不惜口业更为诸人注破。临鸩砧。临鸩砧。井底种林檎。今年桃李贵。一颗值千金。师曰。大众。灵云答者僧话。且道与临济在黄檗问佛法的的大意。三度吃六十拄杖。是同是别。若道是同。法无同相。若道是别。佛法岂有两般。常爱大慧和尚道。我者里说蚌蛤子禅。开着口便见心肝五脏。只者便是。虽然也是大都城里撮马粪汉。小参。古人道九旬禁足鱼游网。三月安居鸟入笼。生杀尽时蚕作茧。如何透得者三重。卓拄杖。将成九仞之山。不进一篑之土。开元入寺小参。举雪峰和尚问德山。从上诸圣以何法示人。山曰我宗无语句。亦无一法为人。后有僧问雪峰。和尚见德山得个甚么便休去。峰曰我当时空手去空手归。五祖和尚拈曰。如今说向透未过者。有两人从东京来。问伊近离何处。却曰苏州。便问苏州事如何。伊曰一切寻常。虽然。谩山僧不过。何故。只为语音不同。毕竟如何。苏州菱邵伯蕅。师曰。从门入者不是家珍。自己流来还同瓦砾。老东山依模脱墼。殊不知二大老正是食饱伤心。虽然。既是东京来。因甚却说苏州话。上堂。举洞山冬夜吃果子次。问泰首座曰。有一物上拄天。下拄地。黑似漆。常在动用中。动用中收不得。过在什么处。泰曰过在动用中。山遂唤侍者掇退果桌。师曰者个说话在。今诸方每至冬夜。未尝不拈出注解一上。然于正文未曾道着一句。有底道洞山只见锥头利不见凿头方。抑屈人作么。有底道泰首座不得果子吃。要且尽大地人皆不得吃。成人者少败人者多。殊不知洞山有偏正回互不犯底手脚。直饶泰首座道不在动用中。也不得他果子吃在。良久。水流黄叶来何处。牛带寒鸦过别村。除夕小参。今夜年尽月尽日尽。世事悠悠何时是尽。明朝年新月新日新。千变万化又见重新。所以道穷则变变则通。垂钩四海只钓狞龙。三千威仪八万细行。诸人固是不知。若得声和响顺各守祖父田园。知道饭是米做。免向瞎驴边灭却吾宗。卓拄杖。从前汗马无人识。只要重论盖代功。永福入寺小参。红尘闹市十字街头。百草头边孤峰顶上。若作佛法商量。入地狱如箭射。直得万机休罢。千圣不𢹂。声前非声色后非色。简点将来正是髑髅前妄想。借使打破髑髅。揭却脑盖踢倒须弥踏翻大海。脚跟下推勘得出。也是落七落八。通方上士出格高人除非自作生涯终不守他窠窟。现前大众冀善参详。山僧二千里水陆间关来此聚头。不为别事。冬至重建寝堂小参。豁开户牖重新旧日规模。当轩者谁。坐断圣凡途辙。碧眼胡僧罔措。释迦弥勒犹是他奴。灯笼露柱掀眉。文殊普贤权作走使。描不成画不就。扑落非他物。华簇簇锦簇簇。纵横不是尘逴得便去。山河并大地踏着便瞋。全露法王身。自古自今说玄说妙。缁素不分者如稻麻。竹苇就理就事变通。逸格者能有几人。伶俐汉没窠臼。知是般事便休。且道知底是甚么事。寒来暑往阴极阳生。庭前玉树华开早。也胜东山水上行。卓拄杖喝一喝。上堂。举育王夜参曰。少室无门户如何便得通。夜深宁耐立听我话西东。师召大众。也有权也有实。也有照也有用。只是不得恁么会。珍重。除夕小参。一年三百六十日。今夜方始到头。是汝诸人于自己分上事。亦须知有到头时节。若未得到头直须向前决择。岂不见大随和尚参七十余员善知识。具大眼目者只有一二。且如何是具大眼目者。五祖老人海上参寻数十员尊宿。洎至浮山圆鉴会中直是开口不得。后到白云咬破一个铁酸馅方得百味具足。遂云华发鸡冠媚早秋。谁人解染紫丝头。有时风动频相倚。似向阶前斗不休。喝一喝。修心未到无心地。万种千般逐水流。保宁入院小参。当轩大坐百匝千重。一句全提该天括地。佛眼觑不见。海口难宣。今古不同途。凡圣罔测。直得麒麟现瑞凤凰来仪。山色呈祥人烟杂沓。其柰梁宝公蹉过达磨。虽曰观音大士传佛心印。毕竟不识者个消息。是汝诸人还猛省么。卓拄杖。若不同床睡。焉知被底穿。小参。举死心和尚示众曰。行脚高人解开钵囊。卸却包笠。去却药忌。一人所在也须到。半人所在也须到。无人所在也须亲到。师曰。者般说话如黑石蜜中边皆甜。虽然。不因夜来雁。争见海门秋。除夕小参。今宵岁尽何曾尽。明日年来实不来。三十六旬如转毂。几番潮去又潮回。机轮转处掣电犹迷。大用现前谁当辨的。廓情尘于未兆。忘至理于言诠。人人鼻孔撩天。个个安家乐业。文殊普贤起佛见法见。贬向二铁围山。灯笼露柱突出金刚眼睛。呵呵大笑。麻三斤干屎橛。诸人若作佛法商量。入地狱如箭射。到者里言思道断心行处灭。一种平怀泯然自尽。正与么时如何。东风昨夜消残雪。枯树枝头又着华。结制小参。明日结夏来临。只管悠悠过日。及乎打鼓陛堂。直是思量不出。诸人簇簇上来。未免将南作北。七佛以前初无者个消息。七佛以后虽有者个消息。终是不能圆悟如来无上菩提。不能证入圆觉伽蓝。身心安居平等性智。以致诸人九十日内惟务口体不务修持。背觉合尘虚延岁月。五祖和尚曰。达磨大师信脚来。信口道。后代儿孙翻成计较。计较得成天清地宁。云门扇子𨁝跳上三十三天。筑着帝释鼻孔。东海鲤鱼打一棒。雨似盆倾。楚鸡不是丹山凤。爱向梧桐树上鸣。师尝垂示。向上更有事在。露出狮子爪牙。其间别有商量。未免当门按剑。只者灵锋阿谁敢拟。辞锋峻拔手眼卓越。应庵而后师殆第一人矣。尝续宗门统要。后示寂于保宁。

　　越州天衣断江觉恩禅师

　　形仪修瘠清操刚立。族慈溪顾氏。幼依云门广孝祝发。从明之延庆闻法师习四教仪。七日通之。闻惊讶叹异。往参育王横川室中。机契掌内记。德业日彰。一时贤士大夫皆乐与之游。出世苏之天平。后迁开元及明之保福越之天衣。一日室中众侍立次。忽扶杖而言曰。老僧嵌空倚杖藜。分明画出须菩提。顾左右曰会么。良久掷下拄杖。倚蒲团而逝。(月江印禅师题师肖像。八十禅翁。四海眼空。面带匡庐古色。身同卓笔奇峰。闻其提唱。浮佛应为点首。观其出处。大梅夫岂同风。雁过长空影沉寒水。继乃祖烹金炉鞴之纲宗。秋天之月霜夜之钟。吾将见此庵之道光明盛大。绵亘于无穷者也)

　　净慈巩禅师法嗣

　　杭州灵隐东屿德海禅师

　　台州临海陈氏子。年十四从蜀僧安石出家。参石林巩于承天。林问如何是汝自己。师拟议。林便推出。师即怀疑。一日入室次。林问尽大地是金刚正体何处着上座。师拟对。林便打。从此彻证。林迁净慈命居侍司。一日室中举国师三唤侍者话。师曰不是失却猫儿。定是失却狗子。林曰是孤负是不孤负。师曰瞒人自瞒。林以竹篦击之曰亢吾宗者海子也。至元二十七年出世天台寒岩。大德乙巳迁姑苏寒山。至大己酉再迁昆山东禅。辛亥敕赐金襕法衣。皇庆二年复迁中竺。延祐二年诏主净慈。至山门曰。清净慈门一湖秋水。入得入不得。虎咬大虫。蛇吞鳖鼻。众盈万指。室中垂语曰。手握利刃剑因甚胡狲子不死。啮破铁酸馅因甚路上有饥人。波期去帽蔗咬甜头。鱼以水为命因甚死在水中。众答皆不契。泰定二年复迁灵隐。四年丁卯九月示微疾。召弟子付嘱讫跏趺而化。世寿七十二僧腊五十七。赐号明宗慧忍禅师。有六会语录。塔于育王后山之麓。

　　嘉兴府天宁竺云景昙禅师

　　浦江严氏子。久依石林。后住婺之治平苏之北禅禾之天宁。上堂。金乌东上玉兔西沉。伶俐衲子东讨西寻。忽然撞破虚空。旷劫只在如今。卓拄杖下座。僧问。三贤未达十圣难知。如何是此宗。师曰无孔笛毡拍板。

　　苏州虎丘东州寿永禅师

　　送僧偈曰。动静何曾涉盖缠。何须更透未生前。故园千里今归去。陆有征途水有船。举约斋居士张镃入道话。颂曰。一棒钟声到耳根。三千刹海一时昏。贼从赤肉团边去。明日依然不离门。

　　径山度禅师法嗣

　　杭州径山虎岩净伏禅师

　　淮安人。至元间尝召见。有偈进上。其略曰。过去诸如来。安住秘密藏。现在十方佛。成道转法轮。未来诸世尊。一切众生是。由妄想执着。结烦恼盖缠。迷成六道身。枉受三涂苦。惟念过现佛。不敬未来尊。与佛结冤仇。或烹宰杀害。不了众生相。全是法性身。昔有常不轻。礼拜于一切。言我不轻汝。汝等当作佛。若能念自他。同是未来佛。现世增福寿。生生生佛国。上览毕大悦。问从上帝皇有戒杀者否。师曰。昔宋仁宗一日语群臣曰。朕夜来饥甚。思欲烧羊。因虑后来遂为常例。宁耐一时之饥。不忍启无穷之杀。群臣皆呼万岁。上嘉纳。即受帝师戒。

　　明州天童竺西坦禅师

　　僧参。师问从何方来。曰金鹅。师曰金鹅山高多少。僧曰不见顶。师呵斥之。一日升座举世尊拈华公案。其僧言下有省。(月江印禅师题师像赞。河目海口。锦心绣肠。汪汪吞大湖之器量。煌煌粲太白之光芒。怒骂时海涵春育。慈悲处烈日秋霜。举玄沙未彻语。如真净验寂音黄金百炼之色。拈洞山三顿棒。类慈明发积翠丹沙九转之香。横机莫莫有阵堂堂。夫是之谓中峰五世大树之荫凉者也)

　　径山愚禅师法嗣

　　越州定水宝叶源禅师

　　举世尊五通仙人因缘。颂曰。那一通。你问我。口是祸门。招因带果。惭愧慈悲大法王。丙丁离壬不属火。上堂。举张拙秀才参石霜。霜问秀才高姓。曰弟子姓张名拙。霜曰。者里觅巧了不可得。拙自何来。拙言下大悟。颂曰。进前峭壁三千丈。退后悬崖十万重。珍重大唐张拙老。铁锤无缝舞春风。

　　苏州虎丘闲极云禅师

　　久依虚堂。于径山居第一座。一日宝叶源请益虚堂。德山末后句若谓之有。德山焉得不会。若谓之无。岩头又道德山未会。乞和尚慈悲指示。堂曰我不会汝去问首座。源诣师。值师游山归索水濯足。源亟进水复委身为师摩捋。因仰面举前话叩之。师乃掇水浇泼曰有甚么末后句。源不契。复上见堂。堂曰首座如何向汝道。源举似前话。堂曰那那我向你道他会得。源于是释然领旨。举兴化和尚与唐庄宗酬价因缘。颂曰。君王宝自难酬价。兴化何曾敢借看。天地既无私盖载。至今留得镇中原。举陆亘大夫问南泉。弟子家中一片石。也曾坐也曾卧。拟镌作佛得么。泉曰得。大夫曰莫不得么。泉曰不得。颂曰。坐卧曾经几度春。半封苔藓半笼云。无棱无缝难提掇。空把肝肠说向人。

　　径山月禅师法嗣

　　南叟茂禅师

　　举岩头和尚于鄂渚湖边作渡子。两岸各挂一板。有人过渡打板一下。岩问谁或曰要过那边。岩便舞棹迎之。一日有婆子抱一孩儿来。乃曰呈桡舞棹即不问。且道婆手中儿甚处得来。岩便打。婆曰。婆生七子。六个不遇知音。只者一个也不消得。便抛向水中。颂曰。鄂渚渡边穷鬼子。全机错在扣舷时。何如别下一转语。救取婆婆第七儿。举夹山参船子和尚话。颂曰。无相无瑕便倒戈。只因轻信智头陀。若还不到华亭上。铁铸船桡柰汝何。举庞居士卖捷篱。下桥吃扑。灵照见亦去爷边倒。士曰作甚么。女曰见爷倒地某甲相扶。士曰赖是无人见。颂曰。孝顺藏忤逆。人前丑莫遮。今生亲骨肉。宿世恶冤家。

　　育王弥禅师法嗣

　　明州育王东生德明禅师

　　甬东刘氏子。年十六依仗锡月潭澄公祝发受具戒。首谒希叟昙于雪窦。复参顽极弥。弥举文殊是七佛之师。因甚出女子定不得。罔明因甚出得。师曰。春色无高下。华枝自短长。弥器之命掌藏钥。出世育王。锡号佛日普光。师颂船子覆舟公案曰。清世悠悠据要津。一桡活计童千钧。朱泾路上行人少。沧海难同方寸深。后示寂。瘗洞云塔。寿八十四腊六十七。翰林学士袁桷撰铭。

　　径山及禅师法嗣

　　杭州灵隐空叟忻悟禅师

　　苏之吴县钮氏子。九岁入郡城龙兴寺依白云间祝发。至正戊戌参愚庵于净慈。庵诘曰如何是永明旨。师曰某甲新到只见一湖水。庵可之遂容入室。壬寅命居第二座。癸卯中竺懒庵请分座说法。帝师锡圆慈正济号。洪武庚戌住浙江崇宁。阅八年迁中竺。会灵隐虚席僧录以师名预。中选。一时学者咸裹粮相从。居无何。以前住持旧事逮至京。病卒于途。临终书偈曰。我年五十五。踏断死生关。夜半日卓午。门人道净等依法茶毗。舌根数珠不坏。奉骨归瘗灵隐东冈。复分余骼葬于西溪九曲之原。时洪武二十四年辛未五月三日也。有三会语录。

　　少师姚广孝

　　长洲人。自号逃虚子。年十四出家于妙智庵。法名道衍。字斯道。元季兵乱。遨游江湖深自韬晦。参径山愚庵及咨叩禅要尽得心髓。掌内记三年。出世普庆。迁天龙。尝自题肖像曰。看破芭蕉拄杖子。等闲彻骨露风流。有时摇动龟毛拂。直得虚空笑点头。洪武中以高僧应选侍文皇于燕邸。永乐中以佐命功上欲官之。不可。一日召见。上潜令人以冠服被体进爵太子少师。亟命宣谢。不得已拜命。终不蓄发。赐妻妾弗受也。有间居诗曰。春燕雏成辞旧垒。午鸡啼罢啄阴阶。庶可以见少师矣。后病笃。上幸其第问后事。对曰出家人复何所恋强之。终无言。泊然而化。世寿八十有五。赠荣国公。谥恭靖。所著有道余录一卷。

　　万寿仁禅师法嗣

　　杭州径山南石文琇禅师

　　昆山李氏子。出家于绍隆庵礼智兴为师。行中仁住云顶。师往从之。针芥相契。初住苏州普门。次迁灵岩。三主万寿。永乐初诏天下儒释道流之精通文义者纂修永乐大典。师应诏。书成陛辞南还。值径山虚席。僧录举师补处。普门上堂。僧问。法筵已启。法鼓已鸣。四众云临。请师祝圣。师曰。日月为天眼。须弥作寿山。曰。世尊出世天雨四华。和尚世出有何祥瑞。师曰一牛饮水五马不嘶。曰。恁么则熙怡的旨传千古。寂照宗风播四方。师曰好事不如无。乃曰如来出世是担屎汉。祖师西来是卖卜人。自余德山临济云门沩山雪峰玄沙南泉赵州各逞机锋互分照用。尽是贩私盐贼。新普门者里一时与他扫荡。何故。幸逢尧舜世。自合乐无为。复举杨岐和尚因僧问如何是佛。岐曰三脚驴子弄蹄行。僧曰莫只者便是么。岐曰湖南长老。师曰。大小杨岐被者僧一问。未免手脚俱露。上堂。十方无异路。为甚么南寻天台北寻五台。目前无异草。为甚么桃华红李华白。良久。打破祖师关。都是自家底。灵岩上堂。尽大地是自己。森罗万象从何而有。会不得底三十拄杖。会得底亦与三十拄杖。诸方尽是粥罢上堂。灵岩寺里参退吃茶。上堂。今朝七月初一。门前金风淅淅。特地打鼓升堂。一字也道不出。露柱礼拜释迦。灯笼问讯智积。独有无事衲僧。依然眼横鼻直。敢问大众那个是无事衲僧。良久曰。长三尺。万寿谢头首兼祈雨上堂。伶俐衲僧转辘辘地。对宾客侧身而立。结众缘化炭化粮。听阑鸡鼓翅而鸣。看茶瓢从地𨁝跳。卓拄杖。夜来江上雨。分作万家流。解夏上堂。圆觉能出一切法。一切法未尝离圆觉。蝼蚁知雨而封穴。石𧉧应节而扬葩。粘手粘脚底有甚数。十字纵横底有甚数。解制上堂。举翠岩参禅师夏末示众曰。一夏已来为众兄弟东语西话。看翠岩眉毛在也无。师曰。和麸粜面。上堂。举古德曰日出心光耀。天阴性地昏。不知天地者。刚道有乾坤。与么说话。古今彻悟者如稻麻竹苇。错会者如稻麻竹苇。以拂子画一画。阿耨达池深四十丈阔四十丈。除夜小参。龙猛满盛钵水。迦提掷下绣针。德山隔江招手。高亭横趋而去。朝鸣钟暮击鼓。风动尘起鹊噪鸦鸣。无一处不是者个时节。今当腊月三十夜。敢问诸人还会得么。有际天之云涛方可容吞舟之鱼。有九万里风乃可负垂天之翼。佛涅槃上堂。释迦老子从兜率天托生大术。胎中早是染却生死重病。及乎降生便乃一手指天一手指地。可见是攒簇不得底。迨见明星出现豁然悟道。正是病眼见空华。四十九年三百余会广说略说直说曲说显说密说。岂非熟睡饶谵语。至于临末稍头摩胸告众曰汝等善观吾紫磨金色之身。瞻仰取足毋令后悔。若谓吾灭度非吾弟子。若谓吾不灭度亦非吾弟子。病入膏肓莫能疗治。非但世医拱手。便是耆婆神医只得倒退三舍。北山远孙今日却要为他疗治。若疗治不得。后代儿孙永失恃怗。若疗治得。便见紫磨金色之身。巍巍堂堂炜炜煌煌。触处显现。击拂子。柳色黄金嫩。梨华白雪香。上堂。但参活句莫参死句。头头上显物物上明是死句。举步踏着南辰转身触翻北斗是死句。作么生是活句。苏州街雨过着绣鞋。众拟议。掷拂子下座。径山上堂。森罗及万象。一法之所。印前面是钵盂峰。后面是陵霄峰。中间是佛殿。唤甚么作一法。良久曰。国一祖师元是昆山人。上堂。马大师道。自从胡乱后三十年不少盐酱。此地无金二两。俗人沽酒三升。上堂。目前无法。意在目前。不是目前法。非耳目之所到。洗砚池头云冉冉。埋鸡冢上草离离。师尝室中垂语曰。道源不远在甚么处祖。师西来为甚么事。菩提无树谁为立名。僧问如何是宾中宾。师曰扶杖傍人门。曰如何是宾中主。师曰堂前倚露柱。曰如何是主中宾。师曰性命属他人。曰如何是主中主。师曰手握金刚杵。居士问如何是衲僧门下事。师曰你俗人如何晓得衲僧门下事。又问如何是宗门下事。师曰今日忙无暇与汝说宗门下事。士拟议。师喝出。一日见僧庭中过。师厉声曰屋檐㘱下来也。僧仰望。师曰鹞子过新罗。师才见僧入门便曰。你者踏州县汉。脚跟下好与三十棒。僧曰某甲话也未问便蒙赐棒。师曰待你开口堪作甚么。僧拟议。师便喝出。僧参展坐具。师曰我者里无残羹馊饭不用使破炊巾。僧曰和尚慈悲。师曰笑倒门前青石幢。凡四坐道场。皆有成绩可观。𣆶年引退卜地寂照塔左结庐以居。寿七十余示寂。

　　径山铭禅师法嗣

　　嘉兴府天宁西白力金禅师

　　苏之姚氏子。幼依宝积院出家。见古鼎铭举德山见龙潭因缘示师。久而有契。至正丁酉出世瑞光。值天宁灾。师复为起废。帝师授圆通普济号。师幼孤。老母无依。筑室城东奉养焉。洪武初迁净慈。四年春诏住天界。五年冬敕建无遮大会。命师升座阐扬第一义谛。车驾幸临。自公侯以下听者万众。人人得其欢心。一日忽谓侍僧曰。我有宿因未了当偿之。遂示微疾委顺而逝。塔于嘉兴城西。

　　杭州径山象源仁淑禅师

　　台州人。一日趋入门大叫曰。杀来了。杀来了。作么生回避。遂坐脱。

　　龙翔欣禅师法嗣

　　金陵天界觉原慧昙禅师

　　天台人。族杨氏。母梦明月堕怀取而吞之遂有娠。生而状貌嶷如。稍长不与群儿狎。依越之法果大均出家。年十六为大僧受具戒。闻笑隐主中竺。师往参叩。备陈求道之切。隐斥曰。从门入者即非家珍。道在自己奚向人求耶。师退而有省。一日闻举百丈野狐话豁然大悟曰。佛法落吾手矣。只为分明极。翻令所得迟。隐曰汝见何道理。师展两手曰不值半文钱。隐颔之。一日师入门隐问何处来。师曰游山来。隐曰笠子下拶破洛浦。遍参底作么生。师曰未入门时呈似和尚了也。隐曰即今因甚不拈出。师拟议。隐便喝。师从此脱然。又一日隐展两手示师曰八字打开了也因甚不肯承当。师曰休来钝置。隐曰近前来为汝说。师掩耳而出。后隐主龙翔俾师分座。至顺二十年出世牛首祖堂三年。迁清凉广慧。上堂。一句子墨漆黑。无把柄有准则。良久曰。会么。碓捣东南。磨推西北。上堂。经有经师。论有论师。龙河今日放一线道。分科列段去也。拈拄杖卓一下。且道是何章句。上堂。者个现成公案。众中领解者极多。错会者亦不少。所以金鍮不辨玉石不分。龙河者里直下分辨去也。张上座李上座。一个手臂长一个眼睛大。总似今日达磨一宗。教甚么人担荷。良久。嘘一声下座。示众。春风浩浩。春日迟迟。黄莺啼在百华枝。个中无限意。消息许谁知。语未竟遽有僧问曰。心意识遏捺不住时如何。师厉声喝曰是谁遏捺。室中谓僧曰。二六时中无你啄啖分。无你趣向分。会么。僧罔措。师曰未明三八九。难免自沉吟。帝师授净觉妙辨禅师号。十五年迁保宁。十六年王师定建业。师谒于辕门。上一见叹曰真福德僧也。命主蒋山。逾年改龙翔为大天界寺诏师主之。设广荐法会。命师升座说法。车驾幸临。恩数优洽。御书天下第一禅林。洪武元年赐紫衣及金襕方袍。御制诰命授演梵善世利国崇教大禅师。住持大天界寺。统诸山释教事。当是时遴选有序诠衡至公。宗社有志之流。山林抱道之士。联镳而起。三年夏六月廷议西域未臣伏。上以彼国敦尚佛乘特诏师往。师承命即日登途。自闽之洋。凡历国邑莫不闻风来归。四年秋七月至合剌国布宣天子威德。馆于佛山寺。其王待以师礼。寅夜参承。阖国士民悉皆瞻仰。九月师示微疾。王臣咸来相慰。须臾沐浴更衣谓左右曰。某幻缘已尽。不能复命矣。跏趺端坐。夜参半。师问曰日将出否。曰未也。已而复问。至再四曰日出矣。怡然而逝。世寿六十八僧腊五十三。逾五日颜色如生。王大敬叹。斫香为龛筑坛而茶毗之。王与百僚亲送坛下。薪火灭尽舍利无算。舌根齿牙不坏。收舍利灵骨及不坏者祔葬其国世尊舍利塔中。七年九月同行还朝。奏陈其事。上嗟悼之。敕天界蒋山二寺住持宗泐等以师之遗衣藏于雨华台之左。有五会法语。

　　金陵天界善世全室宗泐禅师

　　台之临海周氏子。延祐戊午七月十七日生。八岁从中竺笑隐受业。经典寓目成诵。十四剃发。二十具戒。一日竺问国师三唤侍者侍者三应汝意如何。师曰何得剜肉作疮。竺曰将谓汝奇特元来无所得。师喝一喝。竺拟拈棒。师拂袖便出。寻复出游诸方遍参尊宿。元叟居径山留掌记室。后出世宣之水西。洪武元年迁中竺。四月十五日入寺上堂。金刚王剑横挥千妖屏迹。烁迦罗眼洞照万物潜形。到者里卷舒在我杀活临时。直得千岁岩中天𨁝跳。钱塘水东海逆流。诸人还知有也无。举拂子。庭前石笋抽条也。会见高枝宿凤凰。复举南泉初入院大众送进方丈。僧问端居丈室将何指示于人。泉曰昨夜三更失却牛天明起来失却火。师曰。大小南泉不唯瞒人亦且自瞒。新天竺用处也要大家知。忽有人问端居丈室将何指示于人。劈脊便棒。且道与古人是同是别。卓拄杖下座。四年辛亥迁双径。是年冬诏征江南有道浮屠十人诣京就太平兴国寺建广荐法会。列师居首。上斋戒。御制章疏车驾亲临。服皮弁服搢玉圭北面礼佛。群臣各衣法服以从。先是上命师撰献佛乐曲进呈。御署曲凡八章。曰善世昭信延慈法喜禅悦遍应妙济善成。敕太常歌舞以节奏之。复命师升座说法。穷理尽性彻果该因。显密浅深无机不被。上大悦。未几总持西白金公以母老告退。举师自代。上命师遂主天界。尝欲命师蓄须发以官之。师再恳得免。后以胡党坐罪。着至凤阳槎峰建寺三年。召还。上赐诗有泐翁去此问谁禅。朝夕常思在目前之句。高皇后薨。临葬忽风雨雷电暴作。帝不乐。召师至曰。今太后将就圹。为朕宣偈送之。师应声曰。雨落天垂泪。雷鸣地举哀。西天诸佛子。同送马如来。上意稍解。赐白金百两。上以天界混杂民居不戒于火欲另选幽胜。师启奏今地。凡营度规制悉出师意指画。仍命师领寺事。后以老求退。赐归槎峰。渡江示寂于江浦石佛寺。谓左右曰。人之生灭如水一沤。沤生沤灭复归于水。何处非寂灭之地耶。言讫复顾侍者曰者个聻。者茫然。师曰苦。遂寂。时洪武二十三年九月十四日也。春秋七十四。阇维舍利无算。塔于笑隐欣窣堵波之右。(文皇帝御制像赞曰。皇明启运。多士如云。戡乱以武。制治以文。矧知方外亦有伟人。传衣蒲室。辅教镡津。谈经金马。献赋紫宸。帝心简在。荣迈等伦。两为善世。宗工鼎臣。以翼王度。以淑吾民。载赓云汉。爰刻翠岷。不惊宠辱。乃离根尘。淮水汤汤。槎峰嶙嶙。我作赞辞。孰为写真)

　　杭州中竺用彰懒翁廷俊禅师

　　久依笑隐。出世明之龙峰。次迁瑞岩。后主中竺。据室拈拄杖。室中若无棒头取证底。我拄杖子誓不唤作拄杖子。有么。敕点飞龙马。跛鳖出头来。佛涅槃日上堂。古德道涅槃后有大人相。释迦老子涅槃了也。大人相在什么处。以拂子打圆相曰。还见么。容颜甚奇妙。光明照十方。我适曾供养。今复还亲觐。上堂。近来众中兄弟聪敏者多彻到者亦不少。莫不自谓得之于心应之于手。临机见境踢将出来。活鱍鱍地。不费纤毫气力。到龙峰门下。正好从头按过。拈拄杖卓一下。譬如油蜡作灯烛。不以火点终不明。上堂。真净和尚道。天心得自在。盛夏复清凉。衲僧如荐得。珍重法中王。即今孟秋改旦。盛夏已退清凉复生。且问诸人天心还得自在也未。直饶自在。更须识取法中王始得。其或未然。吽吽前头大有热在。谢首座知客侍者直岁上堂。索犀牛扇子。无风起浪问。眉间挂剑。平地干戈。二俱莫涉。别有条章。扑碎玻璃盏子。拈起无柄钁头。浅锄明月。深种白云。时时歌尧舜之风。日日乐羲皇之化。且知恩报恩一句作么生道。九万里鹏才展翼。十千年鹤便翱翔。上堂。函盖乾坤。天光回照。截断众流。伏惟尚飨。随波逐浪。放汝一线道。如此着语还契得云门大师意么。拈拄杖。一即三。三即一。火向水中焚。石从空里立。以拄杖卓一下。喝一喝。上堂。释迦世尊未离兜率已自七错八错。何况达磨航海东来其错犹甚。俊上座既是他家儿孙。只得将错就错。拈拄杖。提向上机。指其中事。只要诸人明自本心。证自本法。蓦忽一个半个心法双忘。解道穿山渡口虎咬大虫。剪月亭前蛇吞鳖鼻。如是则三世诸佛历代祖师总在新瑞岩拄杖头上乞命。虽然。祇如广额屠儿放下屠刀道我是千佛一数。且道是从本心中发现耶。从本法中发现耶。以拄杖画一画。天上有星皆拱北。人间无水不朝东。腊八上堂。昼见日。夜见星。大地众生阿谁不晓。释迦老子捏目生华。刚道于中有个悟处。二十一日杜口不言幸自可怜生。四十九载脱空谩语着甚死急。嘘一声下座。上堂。拈拄杖卓一下。大众会么。良久。欲得不招无间业。莫谤如来正法轮。便下座。上堂。春山叠乱青。春水漾虚碧。寥寥天地间。独立望何极。好诸禅德。不经一事不长一智。结夏小参。结却布袋口。三世诸佛六代祖师天下老和尚眼不得妄视。耳不得妄听。口不得妄言。足不得妄举。一禁禁住无丝毫走作谓之圆觉伽蓝。九旬禁制酢瓮中虫子有什么出头分。殊不知此道如净日轮升太虚空无幽不烛。如涂毒鼓轻轻一挝闻者皆丧。虽然。只如道居有破有。居空破空。二幻既空。中亦不立。毕竟唤什么作涂毒鼓。唤什么作净日轮。喝一喝。大丈夫儿。合自由信脚。踏翻知见窟。解夏小参。秋江清浅时。白露和烟袅。本无迷悟人。只要今日了。既是本无迷悟。又要了个什么。好诸禅德。顶门正眼照古照今。脑后神光无内无外。虽则人人本具。各各现成。其柰妄想执着。不能了此。兹值圣制将圆。僧欲自恣便从今日了将去。不妨七穿八穴十字纵横。若了不去。三十年后换手捶胸。莫言不道。除夕小参。一年将尽夜。万里未归人。咄。寐语作么。即今簇簇上来。兀兀立地。面面相看眼眼相对。阿那个是未归人。楼上已吹新岁角。听不出声底分明听取。窗前犹点旧年灯。见不超色底端的见来。是个皮下有血。谁家灶里无烟。说什么到与未到。归与未归。虽然否极泰来。结交头一句子也要诸人其委。拈拄杖卓一下。梅萼香传春谷暖。松风声度夜堂寒。举五通仙人问佛公案。拈曰。那一通既不识者。五通敢保未彻。不见道射人先射马擒贼须擒王。举外道问佛不问有言不问无言话。拈曰。外道饥。求王膳。世尊和盘托出。阿难索短不构深泉。却向鞭影里着倒。举傅大士讲经公案。拈曰。大士讲经挥尺一下。百千三昧无量妙义已自昭彰。志公道讲经竟。言多去道转远。举盘山作街坊公案。拈曰。歌声哭声在在有之。因甚盘山听得便解悟去。开池不待月。池成月自来。举洞山吃果子话。颂曰。寻常款客礼宜恭。况是分冬又不同。果桌掇来还掇退。洞山大欠主人翁。洪武建元寓钟山。端坐而逝。茶毗舍利无数。塔于杭之南屏。

　　杭州灵隐介庵用真辅良禅师

　　苏之吴县人。范文正公十叶孙也。自幼聪颖。经书若素习。年十五从迎福院寿弥剃发受具戒。慨然参方。天平白云杓公指见笑隐。师遂诣龙翔。问答之顷情解顿丧。石室英主育王。师掌藏钥。极推誉之。至正壬午出世嘉禾资圣。历十有三载。迁明之天童。寻移杭之中竺。最后补灵隐。尝示众曰。达磨一宗陵夷殆尽。汝等努力如救头然。百千法门无量妙义于一毫端可以周知。如知之。变大地为黄金。受之当无所让。否则素餐之愧咎将谁归。岁月流电。向上事请各急着眼。洪武四年正月十五日亲理后事。谓左右曰翌日巳时吾逝矣。及期澡浴端坐书偈而寂。世寿五十五僧腊四十。阇维齿牙舌根不坏。设利无算。瘗归云塔中。

　　庐山圆通约之崇𥙿禅师

　　毗陵陈氏子。参笑隐举无位真人话诘之。师不觉释然下拜。隐曰汝何所见而作礼。师曰更无第二人。隐曰从门入者不是家珍。师曰和尚慎毋压良为贱。后住南禅。次迁圆通育王。洪武五年秋召高僧建大会于钟山。师应诏至便殿。上问佛法大意。师以偈酬之。上大悦赐食上前。师或假寐鼻息作声。邻坐引裾觉之。上笑曰。此老人无机心。真善知识也。后示寂。塔于石耳峰。

　　雪窦霖禅师法嗣

　　杭州净慈孤峰明德禅师

　　族朱氏。家世明之昌国。母梦僧玠托宿觉而有娠。幼不好嬉戏。每跏趺端坐。诸父明上座奇之。挟至金鹅俾侍洒扫。年十七得度为大僧。杖锡游方首谒竺西坦。聆上堂语有省。复造净慈见晦机。机问什么物恁么来。师曰胡张三黑李四。机拈棒。师拂袖径出。复抵双林见明极俊。会日本遣使迎俊。师送至海濵。适晤竺田于明州。由挽师归雪窦处以第一座。一日田上堂举隐山泥牛入海公案。音声如雷。师不觉群疑顿释。述偈呈田。田叹曰人天眼目俨然犹在。自是提唱宗乘称性而说。尝与仲方伦公结庵桃华坞相与激扬。足不逾户者五年。名称日闻。行宣政院请住松江东禅。再迁集庆保宁湖之道场杭之净慈。帝师授圆明定慧之号。洪武五年退居道场竹林庵。一日示微疾。戒饬其徒曰。汝等一真圆性与如来等。世相起灭无异石火电光。昼夜勤行毋生退转。吾没后当遵佛制依法茶毗。勿令衣麻而哭也。言毕书偈泊然而逝。世寿七十九僧腊六十二。茶毗顶骨不坏舍利丛布灰烬中。建塔瘗于东冈。

　　天池信禅师法嗣

　　福州天宝铁关法枢禅师

　　温之平阳林氏子。年十七往常州华藏寺礼竺西坦和尚受业。十九得度。二十受具。初参中峰。次谒及庵。皆不契。闻元翁主秀之石门。造而咨叩。翁示以南泉三不是话。经三年。一日大悟。述颂曰。不是心佛物。拶出虚空骨。金毛狮子儿。岂恋野狐窟。喝一喝。咄咄咄。即诣方丈。翁问作甚么。师曰南泉被我捉败了也。翁曰不是心不是佛不是物是个什么。师曰。牙齿一具骨。耳朵两片皮。翁曰不是不是别道将来。师曰莺啼燕语鹊噪鸦鸣。翁曰错。师亦曰错。翁曰南泉即今在什么处。师便喝。翁曰离却者一喝南泉毕竟在什么处。师拂袖便出。繇是遍谒诸方。见虚谷陵于大仰。复谒海印如于饶之蔗福。才上方丈。印问谁。师曰暂到相看。印曰什么处来。师曰江西。印曰江西近日有甚么事。师曰集云峰下藤条被人拗折了也。印曰莫乱统。师曰不因乱统争得到者里。印曰且道者里事作么生。师叉手进前曰即日恭惟堂头和尚尊候起居万福。印曰不涉泥水一句作么生。师喝一喝曰。风从虎云从龙。印曰一喝不作一喝用是如何。师曰。两个泥牛斗入海。直至如今无消息。印曰错。师亦曰错。印唤侍者点茶来。师曰不受者供养。印曰不受者供养受那个供养。师曰谢和尚供养。印曰曾见甚么人来。师曰不曾见人。印曰既不曾见人那里得者个消息来。师曰若见人即无者个消息。于是服勤为净头。印尝谓众曰永嘉枢侍者是煅了底金。复游东林参泽山咸。值咸开室为众举竹篦因缘。声未绝师夺却竹篦过左边立曰。唤作甚么即得。咸曰略虚汉。师以竹篦打一下拗折而出。次日咸复开室。举泗洲大圣因甚在扬州出现曰。南山起云北山下雨。师又捉住竹篦曰。南山起云北山下雨意旨如何。咸喝一喝。师曰者是鬼窟里活计毕竟意旨如何。咸曰略虚汉。师以竹篦一送曰见说洛阳华似锦。拂袖而出。后复归石门。翁才见便曰南泉向什么处去也。师曰说甚南泉释迦老子来也。翁曰不是心不是佛不是物是什么。师曰剑去久矣。翁曰赵州无聻。师曰龙生金凤子冲破碧琉璃。翁曰古人与么道道道。师喝一喝。翁曰错。师又喝。翁曰错错。师遂礼拜。翁曰放汝三十棒。乃嘱曰善自护持。师又潜众十五年。延祐戊午出世闽之天宝。帝师锡寺额加号妙觉真空大师。复迁松溪。上堂。当阳一句截断根源。把住放行全机历落。坐断千圣顶𩕳。凿开衲僧眼睛。疾焰过风奔流度刃。直得妙峰𨁝跳慧海波腾。正当恁么时。且道开堂祝赞一句作么生道。击拂子。龙袖拂开全体现。象王行处绝狐踪。小参。金刚正印率土咸归。佛祖钳锤人天罔措。阶梯不立知解不存。德山棒通上彻下。临济喝绝后光前。一明一切明。一用一切用。大丈夫秉吹毛剑悬肘后符。双放双收全杀全活。拈拄杖。鹤有九皋才翥翼。马无千里谩追风。佛诞上堂。毗蓝园降生。八十种随好。行作象王行。吼作狮子吼。拈拄杖。云门大师来也。复卓一卓。阿爷阿爷。上堂。举三圣问雪峰透网金鳞以何为食。峰曰待汝出网来即向汝道。圣曰千五百人善知识话头也不识。峰曰老僧住持事繁。师曰。三圣大似毒龙搅海白浪滔天。若不是雪峰惯入洪波。争得骊珠在握。击拂子。谢殿主上堂。如何是佛殿里底。悉哩苏卢苏卢悉哩。江国春风吹不起。鹧鸪啼在深华里。击拂子。上堂。举香严上树话。虎头上座出问。上树即不问。未上树时请和尚道。严呵呵大笑。师曰。上树未上树。铁蛇横古路。觌面笑呵呵。苦瓠连根苦。上堂。举临济大师示众曰。赤肉团上有一无位真人。常在汝诸人面门出入。未证据者看看。时有僧出曰如何是无位真人。济下绳床扭住曰速道速道。僧拟议。济托开曰无位真人是什么干屎橛。师曰。无位真人干屎橛。临济未是白拈贼。千古长如白练飞。一条界破青山色。上堂。举牛过窗棂。头角四蹄都过了。因甚尾巴过不得。颂曰。浪静风恬意转殊。满天星斗月轮孤。时人休恋一泓水。来上扁舟泛五湖。居三载谢归天宝。以嗣法善俦主寺事。至元六年八月示微疾。作手书邀诸所与游者入山。期而毕。至求法施者随其所欲了无倦色。正午沐浴端坐书偈曰。本无来去。一句全提。红霞穿碧落。白日绕须弥。掷笔而逝。寿六十三腊四十五。全身塔于瑞云院。

　　蒙山异禅师法嗣

　　孤舟济禅师

　　月庭忠公居蒋山。师为第一座。时竺源参月庭至首座寮。师问源曰。蒙山尝言栽松道者不具二缘而生。达磨葬熊耳后只屡西归。为复是神通妙用是法尔如然。源曰形神俱妙。师叱之曰。不然。子他日当自知之。源后参无能。举师语。能曰为汝不解故也。源释然大悟。

　　太湖宽禅师法嗣

　　常州宜兴龙池一源永宁禅师

　　别号虚幻子。族姓朱。淮东通州人。世为宦族。六七岁时闻佛号遽注耳耸听。九岁恳求离俗。父母弗许。师辄不食。乃师渊模上人于广慧寺。寺故淮海肇禅师说法处。前一夕寺众梦迎肇。次日师至。识者异之。十二岁河南王属僧录给牒剃发。寻受具戒。遍历诸方。参中峰海于苏之万寿。复入穹窿谒克翁绍。绍察师志不凡俾掌藏。时年十九。一旦欲归省觐。至毗陵复约明极㫤于焦子山习定五年。极曰。藏主见解且如此。宜亟往见人。无滞于此。师点首应之。遂至淮西太湖谒无用宽。用门庭严峻。师方入门厉声叱之。师作礼于门外。久之乃许入见。问曰何处人。师曰通州。曰淮海近日盈虚若何。师曰沃日滔天不存涓滴。用便喝出。师退彻夜不寐。一日闻用举云门须弥山话。声未绝而有省。急趋前。用便打曰赵州无字作么生。师遽曰赵州狗子无佛性。万象森罗齐乞命。无底蓝儿盛死蛇。多添少减无虚剩。用喻然。繇是执侍左右者三年。用始以断崖义所赞己像亲署书授师曰。汝缘在南。逢龙即住。遇池便居。师遂受命南还。时虚谷陵元叟端濑翁庆幻住本诸尊宿。各据名山大展化机。师皆叩击无不吻合。元祐庚申住广慧大洞。洞左有实相寺。马祖弟子澄公道场。师为起废。时有宿衲无一全者。遁迹石溪。溪与洞相望。人谓广德二甘露门云。至治癸亥宜兴龙池疏请。师以名符悬记欣然赴之。命曰禹门。先是山巅有池其深叵测。龙出每大水。居民苦之。师授龙三归戒遂不复出。居久复至绝巘筑室。壁立如削斫木为栈。栖板空中足不越限者三年。帝师稔师道行。降号弘教普济禅师。泰定乙丑迁九里寺。至顺庚午再迁李山。元统甲戌浙西江东道总管疏主常之天宁。万寿州守敦请师。方倔起八年锡号本觉妙明真净。至正壬午复归龙池。寻召入京。宣命龙光殿升座说法。上大悦。赐金襕法衣加号佛心了悟。庚子出领善权。癸卯广德亢旱。师至大雨如注。众恳住麻蕻山慈慧庵。洪武己酉夏六月示微疾。嘱弟子裁纸制内外衣。且曰吾将逝矣。命移龛至绝巘。索笔书偈曰。七十八年守拙。明明一场败阙。泥牛海底翻身。六月炎天飞雪。书毕吉祥而逝。先一月池水忽竭。及师顺寂喷涌异常。时斋白恋慕至。有然顶灼臂以供养者。茶毗现五色光。齿牙舌轮皆不坏。设利无算。门人分余骨与不坏者就龙池太平齐山紫云麻蕻五所建塔藏焉。世寿七十八僧腊六十五。有四会语录行世。

　　无能教禅师法嗣

　　杭州妙果竺源水盛禅师

　　别号无住翁。饶之乐平人。范姓。十七岁依罗山常公出家。寻谒月庭于蒋山。时孤舟居第一座。谆谆诲师不置。师每自奋且发愿曰。吾此生不作佛。当入无间狱。过匡庐止东林。一日夜半。不觉如出荆棘林。洎归罗山。方得全体脱落如冰消瓦解。默举公案如镜照镜。师自以为开悟。及掌藏钥于东林。偶阅妙喜语明心见性非桑门事。又复致疑不能自释。或讥之曰。法离唇吻道绝言诠。子何太滞也。师终不敢自是。越五载重会孤舟于蒋山(语具孤舟章)。后谒无能。尽脱玄妙知解。历观从前所悟宛如一梦。能抚师背曰子后当大弘吾宗也。辞能东游至荐福。请师分座。久之隐居南巢。天历己巳出世西湖之妙果。尝示众曰。凡学道人当洞明诸佛心宗。行解相应岁久月深。具大无畏。如透水月华。万浪千波触之不散。方始不被生死阴魔所惑。师槌拂之下悬崖壁立。务期实证实悟而后已。未几复还南巢。至正丁亥戒饬徒众且曰。世尊有言我今背痛将入涅槃。吾其时矣。侍僧捧纸求偈。师挥叱曰何以偈为。端坐而逝。世寿七十三僧腊五十三。

　　续灯存稿卷第六
卍新纂续藏经第 84 册 No. 1585 续灯存稿


　　续灯存稿卷第七

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第二十三世

　　天目妙禅师法嗣

　　杭州天目中峰明本禅师

　　本郡钱塘孙氏子。母梦无门开道者持灯笼至家。觉而生。师神仪挺异具大人相。才离襁褓便跏趺坐。能言即歌赞梵呗。凡嬉戏必为佛事。九岁丧母。年十五决志出家。甫冠阅传灯录。至庵摩罗女问曼殊。明知生是不生之理。为甚么却被生死之所流转。有疑。已而往参高峰。峰孤峻严冷不假人辞色。一见师欢然许为祝发。一日诵金刚经至荷担如来处。恍然开悟。时年二十有四。实至元丙戌岁也。明年从高峰剃染。又明年受具戒。未几观流泉有省诣峰求证。峰为打趁出。既而民间讹传选童男女。师因问峰曰忽有人来问和尚讨童男女时如何。峰曰我但度竹篦子与他。师于言下洞然彻法源底。峰尝书真赞示师曰。我相不思议。佛祖莫能识。独许不肖儿。得见半边鼻。或问高峰诸弟子优劣。峰曰若初院主等一知半解不道全无。如义首座固是茎老竹其如七曲八曲。惟本维那却是竿上林新篁。他日成材未易量也。迨峰迁化。师领院事。王臣问道无虚日。因谢事遨游江湖。或船或庵居无定处。咸榜曰幻住。僧俗争相瞻礼手额曰江南古佛。仁宗聘召不至。赐金襕袈裟并佛慈圆照广慧禅师号。复敕师子禅院为师子正宗禅寺。时宣政院虚灵隐径山待师。师不就。先是驸马太尉沈王王璋尝遣人从师问法。以为未足。复请旨亲赍御香入山参谒。师为升座普说。至治中特旨降香赐金襕伽黎。师每斥学者但尚言通不求实悟。尝示众曰。今之参禅不灵验者。第一无古人真实志气。第二不把生死无常当做一件大事。第三拌舍积劫以来所习所重不下。又不具久远不退转身心。毕竟病在于何。其实不识生死根本故也。凡见学者辄问曰汝唤甚么作生死。或者茫然无对。或者谓生不知来处死不知去处是生死。师曰直饶知得亦生死所知亦生死。又或指一念忽起是生一念忽灭是死。师曰。离一念起灭亦生死也。是说皆枝叶耳非根本也。夫根本者性真圆明本。无生灭去来之相。良由不觉瞥起妄心。迷失本源虚受轮转。以故道迷之则生死。始悟之则轮回息。盖根乎迷而本乎妄也。当知山河大地明暗色空五阴四大。至于动不动法皆是生死根本。若不曾向真实法中脱然超悟。更于悟外别立生涯不存窠臼。岂堪向生死岸畔劄脚。或纤毫不尽。未免复为胜妙境缘惑在那边起诸异想。虽曰晓了其实未然。惟有痛以生死大事为己重任者。死尽偷心方堪凑泊。直下傥存毫发许善恶取舍爱憎断续之见。则枝叶生矣。可不慎乎。示众。瞻在前忽在后。竹鸡昼啼。华鲸夜吼。未了听一言。如今谁动口。嗟夫学人将此一等言句作个相似底道理商量。把自家一片洁白田地添者般野狐涎沫点污了也。却不思古人开口处如大火聚如大风轮。无你凑泊处。又如吹毛利剑等闲拈出。直要断人命根。此岂可以心意识卜度而为得哉。若然则阿难不假再修。二祖不劳断臂。何则。彼阿难二祖聪慧过人。意识明了。如汝所解者彼岂未闻耶。盖是心不妙悟则见地不脱。若见地不脱则动是情意识辊作一团。在处依草附木承虚接响。致使上味醍醐蕰在伊不净器中变成毒药。一切时中如个不解脱鬼相似。见人说心说性便乃扶篱摸壁凑泊将去。才见人举起没巴鼻捩转面皮突出牙爪处。未免意识不行。便乃浑仑吞枣。如此等辈日用一心中常有二主互相起灭。有时缘般若则忘世谛。或缘世谛则忘般若。自不知是脚跟下蹉过。却谓我工夫未熟履践未纯而然。便乃精修白业作有漏因以为资助。又有一等颟顸佛性儱侗真如者。日用遇一切境界只作一个道理硬自排遣。乃至破律仪犯禁戒皆无忌惮。及乎弄到差别境中排遣不行处。自不知是当面着谩。却谓我力量未充闻见不广而然。便乃参求古教该博见闻。又或忘形死心停机息念以资狂慧。如上二种学者盖为自无正念。况是打头不曾遇着个咬猪狗手脚底宗师与之涤荡。坐在病中不自觉知。终日肆口而谈纵舌而辩。总是隔鞾抓痒。如此参学要于生死岸头一念相应。如吹网欲满。非愚即狂也。近世为人师者往往不能穷其源底。只欲学人速得知解暖热门庭。多将个瑞岩主人公。临济无位真人。即心是佛。他是阿谁等语与人打交辊。亦不顾他立脚未稳。恐他不能领解。又向他道参底是谁。学底是谁。要见本性底是谁。只欲他便向者里认个光影。使其擎拳竖指进前退后。不离当处便是西来本意。矧乎学人不识好恶堕他窠臼。如油入面不得出头。诚可哀悯。良由不知众生心中圆净湛然元无污染。只为情生智隔想变体殊。一妄瞥兴万缘各立。外则妄见山河大地明暗色空。内则妄见四大五蕴见闻知觉。乃至八万四千尘劳及与菩提真如涅槃佛性等相。皆不出此一妄而有。然此妄念若欲去除。直须是工夫纯熟脱落根蒂。坐断圣凡划然开悟。不然。直饶你见超二祖慧过阿难。正坐在第八识中。以识去识以妄遣妄。如避身影于日中灭眼华于空里。徒自劳神转成差别。所以从上诸老宿不柰伊何。拈出一把折柄刀子刺在伊命根上。待伊捱到转身不得处。奋命一挨卒地断爆地折。妄消想灭见谢执忘。便见森罗万象廓尔平沉。闻见觉知当处解脱。并百千世界融归一心。自然法法全真头头显露。然虽如是。若要向衲僧面前开口吐气。更须朝打三千暮打八百。待伊死髑髅上活眼重开。方有语话分。大都是无量劫中生死根本。今日要与一期和盘翻转岂易事哉。如其不尔。你但以妄想心生妄想见。忽忽草草认个目前鉴觉昭昭灵灵。吃饭着衣开口动舌底唤作自己。又妄认山河大地鹊噪鸦鸣风动尘起处唤作法身。却不思命根未断见地不脱。坐在六尘缘影里不肯知非。有时被人说个不是便乃牵引古人谭玄说理处从头印过。只与么麻缠纸裹依稀仿佛辊过一生。逗到腊月三十日四山交逼真境现前。换却眼睛从前认底总皆不是了也。到者里甘听处分噬脐何及。然后招妄谭般若欺罔圣贤之报。百劫千生受诸苦楚。如此等事从古至今赚人多矣。岂不见古人有偈曰。学道之人不识真。只为从前认识神。无量劫来生死本。痴人唤作本来人。本上座到者里事不获已。更为伊与古人翻款去也。学道之人不识真。用识作么。只为从前认识神。也不较多。生死本即不问。如何是本来人。喝一喝。切忌错下注脚。与大觉长老书曰。初六日分袂不及拜送。悬情依依未能暂忘。昨者坐语未及他论。而首以住院承嗣叩之者。惟恐足下苟徇世谛故也。某与足下纳交一十六年。彼此心怀洞然明白。岂意足下不谅愚情反欲相及。何临事翻覆若此耶。古人于法嗣嫡传所以深明宗系者。大法源委不可诬也。世漓俗薄奉金请拂以院易嗣者有之。某尝痛心于此。夫大觉虽先师开山。然十方丛林尽有尊宿。舍彼不取而必欲某尸之。何识量之不广也。某非畏住持。实畏嗣法于开山也。故退避力辞而举足下为之主政。以足下自师一山禅师。岂可苟徇世俗而易其所师哉。由此言之。某犹不欲以先师座下人迭尸大觉。而况牵枝引蔓欲为某之嗣乎。闻命骇然。专浼逆流。塔主预此拜闻。望以玉峡之音直与拈出。或欲徇俗易嗣则某断然不敢与足下一日相聚也。至扣至扣。至治癸亥八月十五说偈辞众曰。我有一句。分付大众。更问如何。无本可据。置笔安坐而逝。世寿六十一僧腊三十七。奉全身塔于本山之西冈。天历二年敕谥智觉。塔曰法云。复命虞文靖公集为之铭。元统二年赐广录三十卷入藏。号普应国师(大觉泰定叟也。皇庆间瞿运使霆发屡请师住大觉。师力辞。举定叟应命。叟尝历职于开先一山万和尚会中。后复参师。及出世欲改嗣师。师以是书却之。令嗣一山)。

　　杭州天目断崖了义禅师

　　湖之德清汤氏子。年十七闻禅者诵高峰上堂语曰欲穷千里目更上一层楼。师曰有大善知识必能为人拔钉去楔。遂往参谒。侍峰于死关。峰令看万法归一一归何处话。因名从一。他日峰为众举牛过窗棂话。师闻而有疑。日夕体究。偶过钵盂塘见松枝雪坠有省。诣峰呈颂曰。不问南北与东西。大地山河一片雪。声未绝峰痛棒打出。不觉陨身崖下。崖悬壁立人意其必死。同学扪萝接磴以救之。师无所苦。乃自誓七日取证。未至期豁然大悟。复驰至死关大呼曰。老和尚今日谩我不得也。复说偈曰。大地山河一片雪。太阳一照便无踪。自此不疑诸佛祖。更无南北与西东。峰乃上堂曰。山僧二十余年布缦天网子打凤罗龙。不曾遇得一虾一蟹。今日有个蟭螟虫撞入网中。固是不堪上眼。三十年后向孤峰绝顶扬声大叫。且道叫个甚么。举拂子曰。大地山河一片雪。师谓同学曰。尽大地有一人发真归元从一皆知之。峰叹其俊快。寻回省亲乃奉母入武康上柏结茅以居。人见其混俗。罔测其意。后还山见峰。峰曰大有人见你拖泥带水。师曰两眼对两眼。遂为剃落。改名了义。峰既示寂。师益韬晦。颓然居下版。四众累请勉住师子正宗禅寺一载。示众。若要超凡入圣永脱尘劳。直须去皮换骨绝后再苏。如寒灰发焰枯木重荣。岂可作容易想。我在老和尚处多年。每被大棒打彻骨髓。不曾有一念远离心。直至如今才触着痛处不觉泪流。岂似你等欢喜踊跃。咬着些子苦味便乃掉头不顾。殊不知苦味能除百病。大凡工夫若到省力时。如顺水流舟。只要梢公牢牢把舵。才有丝毫异念生。管取丧身失命。若到纯一处不可起一念精进心。不可起一念懈怠心。不可起一念求悟心。不可起一念得失心。才有念生即有一切邪魔入你心腑。使你颠狂胡说乱道。永作魔家眷属。佛也难救你。戒之戒之。元统元年岁除日谓侍者曰。有一件事天来大。你还委悉么。良久曰。明日是季朝。正月六日诣法云塔西。指空地曰更好立个无缝塔。其𣆶与禅者谭笑如平时。至夜分乃曰老僧明日天台去也。者曰某甲随师去。师曰你走马也趁我不及。翌旦跏趺而化。世寿七十二僧腊四十九。藏全身于云深庵。化之日雷砰雨射白昼晦瞑。及葬。雪华缤纷林木缟素。送葬者数千人。悲恸哀恋声憾山谷。初中峰示寂会葬斋次。师谓众曰。后十二年更为老僧一会。众未深信。至是始验。至顺二年七月朝廷钦师道行敕谥佛慧圆明正觉普度大师。

　　大觉布衲祖雍禅师

　　明州宁海人。侍高峰最久。躬事舂㸑貌甚黑瘠。戆而少文。初为院主后首众。提唱超卓。高峰迁化。众请中峰居大觉。中峰力辞推师主之。惜乎住世不久。尝见其山居偈曰。就树缚茅成屋住。拾荆编户傍溪开。是他懒瓒无灵验。惹得天书三度来。高风远韵概可想见云。后于中竺桂子堂书偈坐逝。(中峰和尚题师像赞曰。浙东山。浙西水。面目俨存。真机不倚。莲华峰突兀半天。桂子堂腥臊万里。玻璃谁道匪家珍。沉沉法海深无底)

　　按禅灯世谱。高峰嗣下列有空中假。五灯续略集有处州白云空中假禅师得法高峰。栖白云山。四方禅衲闻风来赴。屦满户外。至元丙子夏。一日援笔书偈曰。地水火风先佛记。掘地深埋第一义。一免檀那几片柴。二免人言无舍利。书毕趺坐而化。愚谓高峰老祖生平踞断死关。且罕接见。何况许可。当时如布衲雍公从初至终传铭中班班可考。尚未闻其绍祖嗣法。其余或参叩开悟。未必绝无其人。而一知半见。但存以志不泯。未敢擅列法嗣下也。今济宗仅老祖一脉。虽于后学无关。亦足为今时影响附会者作针砭。

　　灵云定禅师法嗣

　　般若绝学世诚禅师

　　示众。有志之士趁众中柴干水便。僧堂温暖。发愿三年不出门。决定有大受用。有等才作工夫。觉得胸次轻安目前清净便一时放下。作偈作颂口快舌便。将谓是大了当。误了一生。可惜前来许多心机。中途而废。三寸气断将何保任。众兄弟。若欲出离生死。参须实参悟须实悟始得。

　　径山陵禅师法嗣

　　杭州径山竺远正源禅师

　　欧阳文忠公之裔。世居南康。年二十七弃家剃染。受具参方。首谒虚谷。谷举龙潭吹灭纸烛话。师曰焦石可破层冰。谷曰破后如何。师曰探索乃知。谷曰所知者何事。师拟对。谷劈脊便棒。师悚然喻旨。后出世观音兴圣。次补道场灵隐。后迁径山。赐号佛慧慈照普应禅师。后示寂。全身塔于径山。弟子分爪发舍利藏于道场。世寿七十二僧腊四十五。

　　婺州宝林桐江绍大禅师

　　严州吴氏子。世居桐江。因以为号。幼入里之凤山寺出家剃染。受具戒参虚谷于径山。佩服心印。遍游江湖。凡名匠所在咸往踄历。一日慨然叹曰。吾今而后乃知法之无异味也。遂罢参。手翻大藏凡三过。内外学咸通其旨。东屿居净慈请典藏钥。至顺壬申出世郡之乌龙。后迁云黄宝林。一时法会号称极盛。一日示微疾。鸣鼓集众叙谢。众请偈。师接笔掷地曰。纵书到弥勒下生宁复离此。翛然而化。世寿七十四僧腊五十八。阇维舍利如绀珠。齿牙不坏。所著有三会语录。

　　铁山琼禅师法嗣

　　汝州香严无闻思聪禅师

　　香山人。初参独峰令看不是心不是佛不是物话。同云峰月山等六人立盟互相究竟。次见淮西无能教示无字话。一日晤同参敬上座。敬问你六七年来有甚见处。师曰每日只是目前无一物。敬曰你者一络索从甚处来。师罔然问曰毕竟明此大事应作么生。敬曰不见道要知端的意北斗面南看。说了便去。师被一拶。直得行不知行坐不知坐。五七日间不提无字。倒只看要知端的意北斗面南看。偶到净头寮与众同坐。疑情不解。有饭食顷。顿觉胸次轻清情想破裂。目前人物一切不见。省来通身汗流。遂见敬。敬举扇曰速道速道。师遽曰举起分明也妙哉。清风匝匝透人怀。个中消息无多子。直得通身欢喜来。自此下语作颂都无滞碍。及至向上一路又不得洒落。乃入香严山过夏单提无字。一日不觉身心如一座屋倒却四壁一般。无一法可当情。复谒无方普。普问万法归一一归何处。师曰鼻竖眼横。普曰者是学得底。师曰鸡寒上树鸭寒下水。普曰不问者个如何是你父母未生前面目。师竖起拳曰看。普曰好与三十拄杖。师拂袖便出。适值铁山和尚从高丽回至石霜。师往见。山问仙府何处。师曰汝州。山曰风穴祖师面目如何。师将二十年工夫通说一遍。山把定咽喉问如何是无字。师曰近从潭州来不得湖北信。山曰未在更道。师曰和尚几时离高丽。山曰未在更道。师喝一喝拂袖便出。山曰者兄弟都好。只一件大病。道我发明了。师闻而感激。因求决择。复入光州山中前后十七年方得颖脱。尝示众曰。法无定相遇缘即宗。秉金刚剑吞栗棘蓬。截断衲僧舌头。坐却毗卢顶𩕳。竖一茎草作丈六金身。将丈六金身作一茎草。直教寸丝不挂。月冷秋空。寒灰发焰。到者里唤作佛法入地狱如箭射。不唤作佛法亦入地狱如箭射。诸仁者毕竟作么生会。不见船子和尚道。藏身处没踪迹。没踪迹处莫藏身。虽然恁么。正眼观来尽是闲家具。衲僧分上料掉没交涉。

　　道场信禅师法嗣

　　湖州福源石屋清珙禅师

　　苏之常熟人。俗姓温。生于宋咸淳初。幼依兴教崇福寺剃染受具戒。首参高峰示万法归一一归何处话。服勤三年无所发明。辞峰。峰曰。温有瞎驴。淮有及庵。宜往见之。因至建阳参及庵。庵问何来。师曰天目。庵曰有何指示。师曰万法归一一归何处。庵曰汝作么生会。师无语。庵曰此是死句。什么害热病底教汝与么。师拜求指的。庵曰有佛处不得住无佛处急走过意旨如何。师不契。庵曰者也是死句。师不觉悚栗汗下。一日入室。庵再理前话。师曰上马见路。庵呵曰汝在此几多时犹作者个见解。师发愤而去。中途忽举首见风亭豁然有省。遂返语庵曰某甲今日会得活句也。庵曰汝作么生会。师曰清明时节雨初晴。黄莺枝上分明语。庵颔之。因复亲炙数载辞去。庵门送之曰。他日与汝同龛。未几庵迁道场师复依之典藏钥。悦堂訚主灵隐请师居第二座。罢参后卓庵湖之霞雾山。凡樵蔬之役皆躬为之。喜吟味。有山居诸偈流播丛林。广教府驰檄请住当湖福源。师坚卧不起。往返至再师勉就入院。上堂。把住也锋铓不露。放行也十字纵横。水云深处相逢却在千峰顶上。千峰顶上相逢却在水云深处。今朝福源寺里开堂演法。昨日天湖庵畔垦土耕烟。所以道法无定相遇缘即宗。可传真寂之风。仰助无为之化。正与么时如何。拈拄杖卓一下。九万里鹏才展翼。十千年鹤便翱翔。谢专使并三塔和尚首座都寺上堂。睦州唆临济吃棒不是好心。杨岐逼慈明𣆶参不是好心。赵州访道吾不是好心。福源专使逼人住院。且道是好心不是好心。珊瑚枕上两行泪。半是思君半恨君。谢殿主净头上堂。一身清净则多身清净。一世界清净则多世界清净。东司头臭气。佛殿里蓬尘。且道从什么处得来。以手掩鼻曰。又是一点也。中秋谢藏主上堂。天上月正圆。人间月方半。诸人恐未知。打鼓普请看。道是如来藏里摩尼珠。又似宾头卢尊者手中琉璃碗。比也不可比。辩也不可辩。天风吹露湿桂华。香浸云边广寒殿。上堂。我有一句子欲与诸人说破。又恐诸人骂。我不与诸人说破。又恐诸人疑我。且道如今说即是不说即是。抚膝曰。知我罪我吾无辞焉。上堂。黄梅俾老卢踏碓。石头讥药山不为。有一丈篷可以使八面风。无三尺鞭难以控千里马。伊兰园里不生旃檀。黄檗树头讨甚蜜果。上堂。动若行云止犹谷神。水中咸味色里胶青。细雨湿衣看不见。闲华落地听无声。上堂。所闻不可闻。所见不可见。昨夜五更风。吹落桃华片。苍苔面上生红霞。百鸟不来春烂熳。上堂。吃饭要止饥。饮水要止渴。着衣要免寒。归乡要到家。学道要到三世诸佛开口不得处。参禅要到历代祖师插脚不入处。若不如此。倚他门户傍他墙壁。听人指挥吃人洟唾。总不丈夫。福源与么说话。良药苦口忠言逆耳。上堂。是圣是凡入门便见。波斯鼻孔开眼便见。蚌蛤心肝开口便见。诸人两茎眉毛横在眼上因甚看他不见。明眼人前三尺暗。上堂。腊月一。水生骨。虚明自照不劳心力。白鸥寒雁芦华无处寻他踪迹。待得日暖冰融水面宽。依旧飞来照破湖光碧。平山和尚至上堂。即心即佛也不是。非心非佛也不是。不是心不是佛不是物也不是。恁么也不是。不恁么也不是。恁么不恁么总不是。子细看来直教你无用心处正好用心。卓拄杖。藕穿平地为荷叶。笋过东家作竹林。一住七年。后以老引退。复归天湖。至正间朝廷降香币。皇后赐金襕法衣。闻天湖之风者莫不心爽神慕。以为真得古先德遗型。一日示微疾。遂集众诀。众请后事。师索笔书偈曰。青山不着臭尸骇。死了何须掘土埋。顾我也无三昧火。光前绝后一堆柴。书毕掷笔而逝。阇维舍利五色。塔于天湖之原。以及庵之塔配之。示不忘同龛意也。寿八十一腊五十四。高丽国师太古愚公尝侍师得旨。王闻钦渴。表达朝廷。敕谥佛慈慧照禅师。仍乞移文江浙。请师舍利归国供养。师山居语颇多。其略曰。有人问我何年住。坐久才方省得来。门外碧桃亲手种。春光二十度华开。厌烦劳役爱安闲。个样如何住得山。百丈已前岩穴士。生涯全在钁头边。种了冬瓜便种茄。劳形苦骨作生涯。众人若要厨堂好。须是园头常在家。茅屋低低三两间。团团环绕尽青山。竹床不许闲云宿。日未斜时便掩关。明明见了非他见。了了常知无别知。记得去年烟雨里。猿来偷去一双梨。移家深入乱峰西。烟树重重隔远溪。年老心闲贪睡稳。厌闻钟响与鸡啼。钁头添铁屋头悬。健即锄云倦即眠。红日正中黄独熟。甘香不在火炉边。又示众曰。念未生时犹妄觉。瞥兴一念便伤他。工夫到此切须记。枯木岩前蹉路多。深言密语真得自在三昧云。

　　杭州净慈平山处林禅师

　　本郡仁和王氏子。生时有异征。年十二父母命投邑之广严寺出家。十七受具戒。即告其母参方。母为治装使行。越数日复还。母壁语曰。大凡学道当持不退转心。何趑趄乃尔耶。师遂痛自警䇿。溯涛江谒及庵于金华。庵一见器之留居侍司。一夕庵捻纸沁膏以代烛。举示师曰龙潭吹灭汝作么生。师方拟答。庵遽以手掩其口。从此悟入。庵迁道场命典藏钥。未几秉拂升座。机如瓶泻众咸慑伏。洎庵示寂往依虚谷陵于仰山。一日僧持茶瓢请颂。谷见之惊叹宗门有人。以第二座处之。后出世大慈定慧。瓣香所归为及庵嗣。复开山当湖福源。再迁中竺。行宣政院使请主净慈。一住十有八年。殿堂钟鼓为之一新。丞相达识铁睦尔请移灵隐。正谋起废值张吴自苏入杭。兵燹迭至殿材悉毁。师谓众曰吾缘尽矣。乃还净慈更衣沐浴集众说偈而化。世寿八十三僧腊六十六。敕谥普慧性悟禅师。

　　婺州罗山正觉石门至刚禅师

　　世居山麓。得法于及庵。游历罢归里。里中善信即其地营建宝坊。文其楣曰正觉。岁除日谢道德首座顺侍者看病上堂。岁事除。年华毕。尊莫尊乎道。贵莫贵乎德。觉即般若因。顺即菩提佛。当知种豆不生麻。因果自然明历历。然虽如是。且道如何见得。八福田中看病第一。小参。踏翻生死海涓滴不留。推倒涅槃城纤尘不立。且是不劳余力。如壮士挥戈锋铓不犯。如人善射毫发无差。自然处处逢源头头合辙。不假修证本自圆成。尽大地是胜妙觉场。遍法界是真如实地。悟取人人有分。了知个个无亏。一念不生入三摩地。一尘不动转大法轮。自利利他俱登彼岸。全身放下总得自繇。到者里说甚涅槃生死真如佛性。了无一法当情。直得十方坐断。今日举扬般若。端为追荐上峰最庵主。不动脚跟高超乐土。不劳举念即识无生。击拂子。见彻本来无隐蔽。纷纷桂子散天香。临终诀众偈曰。七十六年了然宽廓。拶破虚空须弥倒卓。

　　匡庐源禅师法嗣

　　杭州海门天真惟则禅师

　　别号冰檗老人。吴兴费氏子。母梦异僧分卫到门。觉而有娠。及诞异香袭人。髫年礼杭之祐福高林寿公为师。年十六受具戒。二十三游方。谒楚石千岩无见无闻等一十八员尊宿。因缘不契。后之匡庐遇无极禅师亲炙之。极终日不语无所启发。一日值极如厕。师急趋前问曰如何是祖师西来意。极擒住曰道道。师豁然顿悟。于是遨游江湖。平山居灵隐招致典藏。后因受业老病遂归省侍。四方学者麇至。固请开法。开堂日僧问作么生是佛祖为人处。师曰狗䑛热油铛。曰和尚今日开堂还有为人处么。师曰猛虎当途坐。曰岂无方便。师震威一喝。问如何是日面佛。师曰今日云生。曰如何是月面佛。师曰夜来再看。上堂。十五日已前提水放火。十五日已后鹊噪鸦鸣。正当十五日风恬浪静国泰民安。有一句到你哑却我口。无一句到你瞎却你眼。三文钱娶个黑老婆。头不梳面不洗。知他是凡是圣。师曰应庵老汉大似倚富欺贫。卖弄不少。海门即不然。十五日已前明不离暗。十五日已后暗不离明。正当十五日明暗顿忘古今绝待。你诸人向甚么处体究。击拂子。闲中不契林泉乐。坐久但闻风雨声。腊八上堂。威音王以前未晓一法一字时早是超佛越祖了也。黄面老子因甚腊月八夜方始成道。者噇酒糟汉惑乱世间何有了期。海门今日点破了也。汝诸人即今成道也未。卓拄杖。将谓胡须赤。更有赤须胡。上堂。顾视左右曰。看来也着甚死急。然虽如是。到者里也不得放过。喝一喝下座。上堂。道火被火烧。说水被水溺。会禅被禅缚。以手指左边曰却被者僧勘破。腊八上堂。昼见日。夜见星。登舟疑岸动。捏目便华生。老瞿昙昔年到而不点。则上座今日点而不到。诸人要见明星么。以拂子打圆相喝一喝。上堂。我若向上举扬。如下弋箭相似。佛来祖来俱中。汝等向何处逃避。若能具此眼目。堪为人天之师。若或不然。自救不了。倘有人问我西来祖意。只向他道今日输了一转语也。还有人免得此箭么。卓拄杖。上堂。我坐汝立。谁得谁失。总然佛祖到来亦难辨的。以拂子打圆相。咄。天下衲僧跳不出。上堂。蟋蟀鸣晓庭。芙蓉照秋水。遥望海天晴。鸥鹭多如雨。若也别解参。隔越三千里。往往事从叮嘱起。洪武初诏征天下高僧赴京天界住持。西白金公首以师名荐。俄以足疾请归。癸酉仲春示微疾。一日侵晨告众遂瞑目而逝。茶毗获舍利无数。顶骨牙齿舌根不坏。阅世七十有一坐夏五十有八。弟子智旻等建塔于本山。永乐甲午更名天真。宣德乙卯敕赐海门禅寺。

　　瑞岩宝禅师法嗣

　　台州华顶无见先睹禅师

　　本郡仙居叶氏子。从古田垕禅师剃染。初参藏室珍于天封。次谒方山宝于瑞岩。筑室华顶干干朝夕。一日作务次涣然冰释。趋白方山。山说偈印之。复归华顶一坐四十夏。华顶高寒莫能久处。师足不越户限。辟娑罗轩以导来学。示众。风泠泠。日杲杲。薝卜华开满路香。池塘一夜生春草。堪悲堪笑老瞿昙。四十九年说不到。阿呵呵。拍禅床下座。示众。若论此事。一大藏教诠注不及。天下老和尚拈提不起。直饶有倾湫之辩倒岳之机。到者里一点也用不着。诸仁者。饥则吃饭困则打眠。热则乘凉寒则向火。一一天真一一明妙。何得踏步向前论禅论道。将鱼目为珠。认橘皮作火。不见道大机须透彻。大用须直截。不识东家孔丘翁。却向他邦寻礼乐。卓拄杖。元统甲戌五月望日遗书谢道侣。说偈跏趺而逝。阇维白乳如注。舍利凝结成五色彩。瘗于所居之西。锡号真觉塔曰寂光。

　　明州松岩秋江元湛禅师

　　久从龙象游。后参方山得旨。偶游明之松岩。爱其清胜不忍去。遂趺坐石上。俄有二虎踞坐其侧若护卫状。师命之伏。枕其背熟睡。山民异之。即其处创精蓝以居之。师不涉世事。法施之外澹如也。将化别众就龛说偈曰。洗浴着衣生祭了。跏趺晏坐入龛藏。华开铁树泥牛吼。一月长辉天地光。复谓众曰。十五年后寺当火。启龛则火可止。至期果然。众亟开龛。师神色如生爪发俱长。(恕中和尚礼塔偈曰。活葬松岩二十年。眼睛鼻孔尚依然。我来欲起那伽定。石火光中话别传)

　　杭州凤山一源灵禅师

　　宁海人。从径山云峰芟染。参方山于瑞岩充堂司。一日入室请益赵州勘婆话。山曰维那你试下一语看。师曰尽大地人无柰者婆子何。山曰山僧则不然。尽大地人无柰赵州何。师当下如病得汗。后住凤山上堂。举世尊升座文殊白椎公案。师曰世尊已是错说。文殊已是错传。新凤山今日已是错举。会么。字经三写乌焉成马。一日见僧掷选佛图。师示偈曰。百千诸佛及众生。休向图中强较量。心印当阳轻掷出。堂堂安坐寂光场。复曰。古人无剪爪之工。汝辈后生忍唐丧光阴。且掷图选佛。到极合煞时掷得一个印出。便欢喜道我成佛了。殊不知一切时一切处皆是汝成佛处。汝却不知。

　　东岩日禅师法嗣

　　明州天童平石砥禅师

　　送愠藏主省径山元叟和尚偈曰。山头老汉八十一。如此东南大法城。双𩯭又添新岁白。片言能使古风清。为人不用击虎术。养子宁忘䑛犊情。明月堂前坐深夜。余光分得到长庚。

　　高峰日禅师法嗣

　　日本国梦窗智曤国师

　　姓源氏。本国势州人。宇多天王九世孙也。九岁出家。十八为大僧。每梦游中国乃决志参方。初见一山宁。备陈求法之诚。山曰我宗无语句亦无一法与人。师曰岂无方便乎。山曰本来廓然是大方便。师疑闷不辍。复谒高峰。峰曰一山有何指示。师述前语。峰厉声喝曰何不道和尚漏逗不少。师于言下有省。益自奋励。一夕坐久忽倚壁身踣。豁然大悟。作偈有等闲击破虚空骨之句。呈似峰。峰为印可。乃出无学元公渊源以界之。后于本国大弘宗教。赐号普济国师。

　　荐严道禅师法嗣

　　台州瑞岩空室恕中无愠禅师

　　本郡临海陈氏子。从径山寂照剃落。参方首谒灵石于净慈。后参一元灵逾年。归觐照命居择木寮。复游四明见太白砥典藏。一日偕木庵聪大宗兴往台州紫箨山谒竺元道。才拟开口问无字话。被元一喝。师豁然大悟。直得通身汗下。遂呈颂曰。狗子佛性无。春色满皇都。赵州东院里。壁上挂葫芦。元笑曰恁么会又争得。师拂袖便出。繇兹感激。间语同参曰。此事如人饮水冷暖自知。决不在言语文字上。我辈若不遇者老和尚。几被知解埋没一生。他日设有把茅盖头。当不忘所自。后古鼎铭主径山招师归。蒙堂日涉玄奥且为学者矜式。无何以避兵还四明。不喜出。仅两住山皆甫及三载而退。初主象山之灵岩。复主黄岩之瑞岩。时梦堂噩居瑞龙。觊师为寂照嗣。师曰素志有在不可夺也。开堂日拈香曰。古人出世拈香酬法乳也。今人出世拈香酬世恩也。愠上座总不然。昔年行脚到紫箨山中参个老布衲。彼亦无法可授。我亦无法可受。只向无授受中拈出。供养前住昆山荐严禅寺竺元道和尚。不图报德酬恩。只要大家知委。僧问。用则波腾海沸全真体以运行。体则镜净水沉举随缘而会寂。者个是用不离体。体不离用。作么生是体用双忘一句。师曰胡狲吃毛虫。曰。穷诸玄辩若一毫置于太虚。竭世枢机似一滴投于巨壑。者是久客还家暂忘岐路。作么生是天然受用一句。师曰骑马踏凳不如步行。曰。豁开户牖无边刹境自他不隔于毫端。瞥转一机十世古今始终不离于当念。者个是捏定死蛇头。彻底无转智。作么生是盖天盖地一句。师曰。虚空无向背。日月自循环。僧曰。莫言少室儿孙少。自有甘心断臂人。师曰。家无白𤢟之图。亦无如是妖怪。僧曰。毕竟水须朝海去。到头云定觅山归。师曰七棒对十三。僧礼拜问如何是瑞岩境。师曰风吹不入。曰如何是境中人。师曰水洒不着。曰。人境已蒙师指示。向上宗乘事若何。师曰真不掩伪。曰诸法寂灭相因甚舟行岸移云驶月运。师曰好个消息只恐错会。曰两重公案。师曰海水不生冰。问如何是函盖乾坤句。师曰猛虎口里活雀儿。曰如何是截断众流句。师曰金刚手中八楞棒。曰如何是随波逐浪句。师曰李白捉月张骞乘槎。问。维摩丈室不以日月为明。和尚丈室以何为明。师曰物见主眼卓竖。曰摩竭掩室毗耶杜词相去多少。师曰一坑埋却。曰。德山入门便棒。临济入门便喝。毕竟明什么边事。师曰塞北千人帐。江南万斛船。小参。灵岩峭绝到者应难。已到者享用安然。未到者竛竮孤露。孤露底正好踏步向前。享用底直须退步就己。所以道事无一向。有时拈头作尾。有时拈尾作头。收放纵横宁存轨辙。摩竭掩室毗耶杜词。虽曰正令全提。要且未臻其极。山僧今夜入门之始聚首之初。与汝诸人约法三章。第一不得起佛见。第二不得起法见。第三不得道不起佛见法见。若也依而行之。管取眉毛厮结。蓦拈拄杖。明眼汉没窠臼。高高处观之不足。低低处平之有余。卓拄杖。铁牛不吃栏边草。直向须弥顶上眠。谢专使上堂。达磨大师十万里西来。要作个驰书达信汉。及乎面对梁王。尽力只道得个不识。拈拄杖。有宾有主有礼有乐。手面分开白月团。顶门撼动黄金铎。上堂。明月照高岩。悬水响前岭。耳目一何清。冥然了心境。咄哉。观世音担雪来填井。下座。上堂。祖师意无别法。下地走穿却鞋。上床眠脱却袜。只恁么太誵讹。不恁么无合煞。沩山水牛百丈野鸭。带水拖泥不足观。脑后圆光最辉赫。喝一喝。上堂。风不来树不动。心不生境不到。僧问云门如何是佛。门曰干屎橛。僧问杨岐如何是佛。岐曰三脚驴子弄蹄行。好大众。向道是龙刚不信。果然夺得锦标回。上堂。禅和家道我无有不知无有不会。忽有人问如何是行脚事。便口如匾担。病在于何。病在多知多解。恁么参学不如三家村里种田汉。忽有人问今岁稼穑如何。一一道出如瓶泻水。盖其无知解故无拣择故。秋气向寒各自归堂。珍重。上堂。辞亲割爱剃发染衣。入此门来合为何事。若也知渐识傀是真出家。一出尘俗恩爱家。二出三界火宅家。三出粗惑烦恼家。四出细惑无明家。出得四家始称衲僧家。且道如何是衲僧家。撞着冤家恶口小家。上堂。心如工伎儿。意如和伎者。五识为伴侣。妄想观众伎。大众。还识得心也未。若识得心便识得意。识得意便识得诸识。识得诸识便识得妄想。妄想灭则诸识灭。诸识灭则意灭。意灭则心灭。心灭则一切灭。所以道心生种种法生。心灭种种法灭。喝一喝。山河大地日月星辰有什么过。下座。上堂。惟一坚密身一切尘中现。拈拄杖。释迦老子来也。三百六十骨节八万四千毫窍。一一放大光明照彻恒沙国土。于其中间若圣若凡有情无情。被其光者无不证大涅槃获大安乐得大受用。靠拄杖。此时若不究根源。直待当来问弥勒。示众。岩寺春深草树肥。几回特地启柴扉。行人只在青山外。杜宇声声唤不归。上堂。赤肉团上有一物。昭昭灵灵恍恍惚惚。随事变通了无拘束。要知来处分明。不离举足下足。今时丛林中闻与么道。便道说老婆禅。殊不知云无心而出岫。水盈科而或流。遇高山而必止。至大海而方休。拍禅床。瑞岩上堂诸佛出世是第二头。祖师西来是第三首。饶你向威音那畔别立生涯。百草头边全明杀活。布袋里老鸦未知有出身一路在。且道作么生是出身一路。是日无人问话师乃曰。今日无人问话。不是冷落门庭。正是光显门庭。何也。若论此事实不在语言上。若在语言上。释迦老子四十九年说一大藏之乎者也岂是无言耶。因甚末后向灵山百万众前单单拈起一枝华。惟迦叶一人点头知尾蓦地破颜微笑。既是物值货当。便道吾有正法眼藏分付摩诃迦叶。由此递代相传直至于今。当时岂有攒华簇锦辩口利辞。问一句来答一句去。凑得团圞合得恰好。然后始相付嘱乎。诸禅德。若要绍续此个门风。不用广求文义。不用息念归空。但向世尊未拈华处。迦叶未微笑时。一领领取。如白衣拜相。如平地登仙。不涉阶梯掀翻途辙。巍巍自在稳坐家堂。五欲八风窥觑无门。四生九有笼罩不住。便见无恩不报无德不酬。亦见山僧远离四明波波挈挈而至于此。踞曲录床抛沙撒土不为分外。拈拄杖。祝融峰顶上。露滴万年松。开山忌拈香。未见岩头口似磉盘。既见岩头眼如木𣔻。本然理拄地撑天何劳置问。主人翁呼来唤去犹欠惺惺。插香。相逢不下马。各自奔前程。散忌上堂。法不孤起仗境方生。今日是开山空照祖师入般涅槃之晨。山僧将不可说不可说恒河沙世界作一筵席。百亿须弥卢山作一碗饭。百亿香水海作一碗羹。聊陈供养。正恁么时且道将此筵席向什么处铺设。若向世界上铺设。世相已成筵席。若向虚空铺设。虚空又如何铺设。不得颟顸儱侗只与么休去。众中莫有出手措置者么。如无。山僧自出手去也。竖拂子。恒河沙世界。百亿须弥山。百亿香水海。华簇簇锦簇簇。总在拂子头上。不宽不隘无欠无余。大众且道空照祖师还来受此供养也无。受与不受且置。你道他即今在什么处安身立命。击拂子。家家门前赫日月。太平不用将军威。结夏小参。圆觉伽蓝人人具足。在天同天在地同地。自是诸人探头太过不能构得。故劳释迦调御。曲开方便之门。立期立限如逼生蛇化龙。要汝亲证亲悟。庞居士道。十方同聚会。个个学无为。此是选佛场。心空及第归。好大众。箭不虚发发必中的。语不虚发发必全真。针眼鱼吞却嘉州大象即不问。且道可大师三拜得髓还端的也无。拍禅床。一年春又过。台榭绿阴多。上堂。相逢不拈出。举意便知有。打失双眼睛。留得一张口。孤峰顶上呵佛骂祖。窍凿顶门。十字街头掣风掣颠。符悬肘后。长沙虎。子湖狗。拈起粗辣藜。好与臂脊搂。请侍者上堂。赵州与文远斗劣不斗胜。老大不识羞。相席还打令。致使明眼人无由辩邪正。邪正既不辩。展转成毛病。瑞岩百不能。爱用无星秤。称起太虚空。锱铢无欠剩。以此为瑞为祥。以此为坑为阱。断衲僧之咽喉。续佛祖之慧命。上堂。坐深井者不知太虚之宽广。忘偏见者方明至理之圆融。与么说话譬如以大地作射垛。挽弓所向无不中的。众中忽有人出来道。如斯举唱今古罕闻。山僧唤侍者点一碗茶供养他。更有出来道如斯举唱未获全提。亦唤侍者点一碗茶供养他。且道还有为人处也无。雪压难摧涧底松。风吹不动天边月。师尝室中垂语曰。稳坐家堂。主人翁因甚不识。掀翻大海掴碎须弥。平地上因甚抬脚不起。眼光烁破四天下。自家眉毛落尽因甚不见。前后下语多不契。其机锋峻拔。学者莫能拟议。一日谢事入松岩。岩为秋江湛公隐处。万山之巅人迹罕至。师悉遣徒御崭然独处。众涕泣哀请。坚拒不出。洪武七年夏日本国遣使入贡。向师道风奏请师化其国。以水晶数珠峨山石砚为贽。上召至阙。师以老病辞。上悯而不遣。留处天界。全室泐公延致丈室。时宋公景濂方在翰林。诣师剧谈道妙。一时朝士靡不敬慕。是年冬奉诏东还。十七年弟子居顶住鄞之翠山迎师就养。四方叩谒者无虚日。金齿大理僧至京。特入翠山。五十余人拜床下各求偈语而去。一日示微疾。谆谆勉众以祖道自重。索笔书偈曰。七十八年无法可说。末后一句露柱饶舌。咄。书毕端坐而逝。时洪武十九年丙寅七月十日也。寿七十有八腊五十有九。遗命阇维煅骨散水竹间。居顶不敢遵乃于唐嶴之原奉骨瘗焉。师天性纯粹。待衲子如慈母。遇法门有叛教背义者必面折之不少贷。奉师惟谨。尝侍寂照立至三鼓。不命不敢退。所著有二会语。重拈雪窦拈古一百则。续颂大慧竹庵颂古一百一十则。山庵杂录。净土诗。四明乌斯道撰行业碑。

　　明州天童了堂一禅师

　　至正二年住台之紫箨。次迁天宁天童。上堂。僧问昔。日保寿开堂三圣横身相为。临济住院普化尽力扶持。毕竟明甚么边事。师曰。两头俱坐断。一剑倚天寒。曰。与么则五位君臣齐列下。三玄戈甲一时收。师曰错下名言。僧喝。师曰乱统禅和如麻似粟。乃曰。拈一茎草作丈六金身。将丈六金身作一茎草。好大众。不是苦心人不知。便下座。上堂。最初一句末后一机。直下构得。灯笼露柱动地放光。其或未然。竹山今日失利。示众。樵歌来叠嶂。帆影落汀洲。胡狲戴席帽。直上树梢头。七星剑。五云楼。毬打人兮人打毬。万事难把玩。鱼吞水面沤。上堂。长㭰鸟芳树不栖。摩斯迦沧溟不入。龙泉与鈯斧同铁。利钝悬殊。良骥与驽骀同途。迟速有异。以拂子画一画。华须连夜发。莫待晓风吹。小参。灵光不昧万古徽猷。智鉴洞明十虚普应。时临亚岁节届。书云击。动法鼓。大众云集。一一天真一一明妙。更说个甚么。若说有法又被有碍。若说无法又被无碍。若说不有不无法又被不有不无碍。若说不不有不不无法又被不不有不不无碍。云从龙。风从虎。圣人作而万物睹。日可冷月可热。众魔不能坏真说。以拂子画一画。黄檗树头悬蜜果。无言童子唱巴歌。问。文殊与普贤。万法悉同源。如何是同源底法。师曰胡张三黑李四。曰一毛吞巨海于中更何言。师曰不劳悬古镜天晓自鸡鸣。曰是非不到处还有句也无。师曰情知你乱会。问名假法假人空法空请师直指。师曰曾问几人来。曰无根树子向甚么处栽。师曰更深犹自可午后更愁人。曰只在目前为甚么再三不睹。师曰千年常住一朝僧。

　　径山大宗兴禅师

　　台州人。尝与恕中木庵三人结伴参方。罢游紫箨。累历名刹。后迁径山。临终忽叹曰。夫三十。妇六龄。毕竟偶不成。遂坐脱去。

　　保宁茂禅师法嗣

　　苏州灵岩南堂了庵清欲禅师

　　族朱氏。台之临海人。得法于古林。初出世中山之开福。继迁本觉。三主灵岩。开堂日。僧问。丹山鸾凤九苞文。地位清高隔五云。四海具瞻时一见。愿闻真唱答明君。师曰。千峰朝华岳。万派肃沧溟。曰万方有道归明主一句无私利有情。师曰黄河九曲水出昆仑。曰。祝赞已蒙师指示。向上宗乘事若何。师曰眼不见鼻孔。问。曹溪流。非止水。一滴忽来千波竞起时如何。师曰退后退后。曰平生不解藏人善到处逢人说项斯。师曰莫谤山僧好。问。天不言四时行地不言万物生。学人有疑愿闻开示。师曰。万人遐仰处。红日到天心。曰。野老不知尧舜力。冬冬打鼓祭江神。师曰眼见如盲口说如哑。曰。千古华山山脚下。又添潘阆倒骑驴。师便喝。问。仲冬严寒年年事。晷运推移事若何。师曰。昨夜日轮飘桂华。今朝月窟生芝草。曰仰山近前叉手意旨如何。师曰奴见婢殷勤。曰香严叉手近前又作么生。师曰大家厮淈𣸩。曰去此二途请师别道。师曰无人处斫额望汝。问。单传直指已涉离微。坐断千差请师答话。师曰。破镜不重照。落华难上枝。曰便恁么去时如何。师曰乌龟钻败壁。曰即色明心附物显理时如何。师曰癞马系枯桩。曰。三九二十七。牛头南马头北。如何是接手句。师曰百华深处鹧鸪啼。问一不做二不休时如何。师曰水底捞明月。曰退一步又作么生。师曰。相逢尽道休官去。林下何曾见一人。问如何是佛。师曰面前案山子。曰法即不问如何是僧。师曰三头两面得人憎。僧礼拜。师却问曰如何是法。僧曰。明年更有新条在。恼乱春风卒未休。师曰洎不问过。问。阴极阳生则不问。祖师门下事如何。师曰石笋抽条长丈二。曰牛头未见四祖时如何。师曰华阴山前百尺井。曰见后如何。师曰祝融峰顶万年松。曰去此二途愿闻法要。师曰休将闲学解埋没祖师心。问。举一不得举二。放过一着落在第二时如何。师曰。怀州牛吃禾。益州马腹胀。曰。云门扇子𨁝跳上三十三天筑着帝释鼻孔。东海鲤鱼打一棒雨似盆倾。又作么生。师曰西川斩画像陕府人头落。问牛头未见四祖时如何。师曰处处绿杨堪系马。曰见后如何。师曰家家门首透长安。曰见与未见时如何。师曰。鲇鱼上竹竿。俊鹘趁不及。问。说法不应机总是非时语。作么生得应机去。师曰。夜半起来失却牛。天明起来失却火。问如何是通宗通途。师曰东去西去。曰如何是叶带叶路。师曰南来北来。问蟭螟虫吞却虎时如何。师曰赏你大胆。曰恁么则退身三步。师曰漳泉福建头匾如扇。僧拟议。师便打曰一任举似诸方。问如何是德山棒。师曰义出丰年。曰如何是临济喝。师曰俭生不孝。问佛未出世时如何。师曰释迦自释迦。曰出世后如何。师曰弥勒自弥勒。曰。承师有言释迦不受然灯记。毕竟受什么人记。师曰自家肚皮自家画。问。腊人冰铁弹子即且置。如何是金刚圈栗棘蓬。师曰我早知你吞透不下。曰岂无方便。师喝曰棒上不成龙。问。以字不成八字不是。是什么字。师曰一大藏教里寻取。曰恁么则辉天鉴地去也。师曰烁破阇黎面门。问云门放洞山三顿棒意旨如何。师曰沙里无油。曰鸟窠吹起布毛又作么生。师曰石中有髓。问离四句绝百非请师直指西来意。师曰拈灯笼来佛殿里。将山门安灯笼上。曰还有为人处也无。师曰。若无举鼎拔山力。千里乌骓不易骑。上堂。夜来州中琴堂上般杂剧。也有端严奇特。也有丑陋不堪。鬼面神头亦自好笑。且道笑个什么。我观世间人。是个大杂剧。所谓文武医卜士农工商。各逞己能互相欺诳。逗到腊月尽头。不觉一场败阙。具眼旁观掩口不暇。喝一喝。元正启祚万物咸新。岸柳摇金梅破玉。万邦一气转洪钧。下座巡堂吃茶。上堂。绝罗笼。脱羁锁。虽是善因而招恶果。咄。老松源与么说话。于唱教门中足可观光。要作临济儿孙未得在。开福莫有长处么。击拂子。星河秋一雁。砧杵夜千家。上堂。举松源和尚示众。古者道拈起也天回地转。放下也草偃风行。冶父则不然。拈起也乾坤黯黑。放下也瓦砾生光。忽有一个半个蓦然[翟*支]瞎顶门。达磨一宗未至寂寥在。老松源只见锥头利不见凿头方。寿山即不然。拈起也南山起云。放下也北山下雨。不拈不放时如何。三级浪高鱼化龙。痴人犹戽夜塘水。上堂。南泉斩猫赵州戴草鞋而出。兴化法战克宾设饡饭便行。是皆发挥本有灵光。要且不借别人鼻孔出气。所以前日首座说法高耸人天。今朝道伴相过光扬宗眼。且道山僧鼓两片皮成得什么边事。拍禅床。从前汗马无人识。只要重论盖代功。清明上堂。冬至寒食一百五。今朝正是三月六。山又绿水又绿。一声款乃渔家曲。山僧昨日偶尔郊行作得一偈。举似大众。华冠不整舍那衣。秃帚还随破畚箕。五个老婆三个丑。一佛红杏换消梨。下座。上堂。举五祖演和尚曰。诸庄旱涝不以为忧。一堂兄弟不会狗子无佛性话深为可忧。师曰。重处偏坠。松源和尚曰。久聚兄弟正路行者有。只是不能用黑豆法。难以荷负正宗。双法到此平沉。苦屈苦屈。师曰。同坑无异土。克由叵耐二大老。把他诸人埋向万仞坑里。若据山僧见处。黑豆法有甚难用。僧问洞山如何是佛。山曰麻三斤。岂不是黑豆法。僧问云门。杀父杀母佛前忏悔。杀佛杀祖向什么处忏悔。门曰露。岂不是黑豆法。乾峰示众曰。举一不得举二。放过一着落在第二。云门出众曰昨日有人从径山来却往天台去。峰曰典座明日不得普请。岂不是黑豆法。者里悟去。山僧性命在诸人手里。若也蹉过。诸人性命却在山僧手里。卓拄杖。路遥知马力。岁久见人心。上堂。药山久不上堂。院主椎钟击鼓。分明尽底掀翻。犹道一词不措。本觉据令提纲。不作者般调度。今朝月旦拈香。拨开向上一路。谁言射虎不真枉发千钧之弩。元宵上堂。释迦老子道。一人发真归元。十方虚空悉皆消殒。五祖和尚道。一人发真归元。十方虚空筑着磕着。若向筑着磕着处会得。只会得祖师禅不会如来禅。若向悉皆消殒处会得。只会得如来禅要且未会祖师禅。山僧道。一人发真归元。十方虚空性相平等。且道是如来禅是祖师禅。喝一喝。一释迦二元和三佛陀。自余是什么。碗脱丘满散青苗。上堂。佛以一音演说法众生随类各得解。灵山会上退席五千。逝多林中半聋半哑。眼空四海必有商量。心洞十方孰辨真假。卓拄杖。绿杨阴里戴嵩牛。芳草渡头韩干马。喝一喝下座。上堂。春日晴。黄莺鸣。大藏小藏鼻孔眼睛。木马嘶。泥牛舞。寿山不打者破鼓。便下座。上堂。一大藏教束之高阁。长期短期无绳自缚。莫更纷纷纭纭。直须洒洒落落。杨岐一头驴只有三只脚。潘阆倒骑归攧杀黄番绰。五味拈来饡秤锤。别有香风满寥廓。喝。上堂。八月秋何处热。达磨老臊胡。有语非干舌。啮镞破关。斩钉截铁。父子虽亲不传。未是神仙妙诀。喝。上堂。九九九。释迦老子不知有。翻转面皮伸出毛手。握金刚椎碎窠臼。突出无位真人。一一面南看北斗。应庵老人一时逞俊。未免以己方人。本觉则不然。九九九。狸奴白牯却知有。展开驴脚伸出佛手。把住黄绢幼妇。放行外甥齑臼。铁鞭击碎珊瑚枝。惊起土星犯牛斗。喝一喝。上堂。正觉山前明星现时。释迦世尊与大地众生一时成佛。祖师门下蹉口道着佛字𠻳口三日。前行不到末后太过。各与二十拄杖。忽有一个不顾危亡底汉出来道。本觉与么判断也合吃二十拄杖。山僧却须分付明窗下安排。何故。佛灭二千岁。比丘少惭愧。上堂。如来不出世。亦无有涅槃。以本大愿力。示现自在法。拈拄杖。不是大愿力。卓拄杖。不是自在法。举起也千身弥勒。放下也随处释迦。只为诸人眨上眉毛。却入娑罗双树间去也。靠拄杖。见之不取千载难忘。师得寿七十。至正二十八年八月二十五日示寂于秀之南堂。

　　苏州定慧大方禅师

　　至正十六年春出世定慧。时方兵兴占住佛屋。缁徒戚戚。师曰何不休去歇去。语嘿跌宕不可测识。一日忽谢院事。侨居灵岩华首座寮。盛称总管周侯义卿之贤。且曰我将火化须侯作证。明十八年九月八日。侯以郡事登灵岩。时苏录判善长贾典史天瑞从侯至山。师闻欣然出迎。陪侯夜话曰某将此月十四日即此山火化。侯其为我证明。兼吾教下衰。侯念世尊付嘱国王大臣为法外护。慎无忘此言。至十三日复以偈寄侯曰。昨日岩前拾得薪。今朝幻质化为尘。殷勤寄语贤侯道。碧落云收月一痕。侯未深信。师复以偈别众。是夜请于华乞以燥薪叠高棚。仍借一龛坐去。华谓薪当从命。龛则无有。师指其床曰此亦足矣。翌晨登殿与众僧别。即升柴棚。两袖皆析。燥薪得火即烈焰炽然。于大火聚中祝香曰。灵苗不属阴阳种。根本元从劫外来。不是休居亲说破。如何移向火中栽。于烈炽中度数珠与华曰。聊当记忆。于是四众始惊信拜礼。烟焰所至多得舍利。且闻异香。薪尽火灭不坏者二舌根齿牙。侯闻惊怛不已为悼章二。复为建塔于灵岩。别众偈曰。前身元是石桥僧。故向人间供爱憎。憎爱尽时全体现。铁蛇火里嚼寒冰。郑明德为之铭。

　　明州瑞云清凉实庵松隐茂禅师

　　族郑氏。奉化人。自幼喜习禅。趺坐辄达旦。年十八投杭之传法寺希颜出家。既剃落禀戒于昭庆惠律师。奋志参方。见南涧泉公于云居。一夕松下经行。闻岩泉声微有所触。泉命往永福谒古林。林问来作什么。师曰生死事大特求出离。林曰。明知四大五蕴是生死根本。何缘入此革囊。师拟对。林便打。师豁然悟入。林器之命居第一座。逾年回浙。中月江印主道场。延师分座说法。至正壬午行宣政院请主明之瑞云山清凉寺。一日有僧问答未竟。以手拍地而笑。师曰滞货何烦拈出。僧嘘一声。师厉声便喝。一住十五年。后退隐东堂。影不出山。元明良公师之犹子也。迎归天童之此轩。一日示微疾。集众诀别。众请偈。师举手自指曰。此中廓然何偈之为。端坐凭几。握右手为拳枕额而逝。火葬有天华之祥。舍利无数。塔于瑞云西冈。世寿八十五僧腊七十。谥佛光普照大师。

　　温州仙岩仲谋猷禅师

　　谢藏主侍者上堂。一默相酬雷轰电激。三呼领旨玉转珠回。七十三八十四。筑着磕着。碍塞煞人。拈拄杖。昨夜西风枕簟秋。无数蝉声噪高树。

　　越州龙华会翁海禅师

　　台之临海人。年三十弃家投径山虎岩祝发。初诣旃檀林挂搭。或见其举止山野讥诮之。师发愤即住天目参中峰求开示。于是寝食皆废。久之无所入。时东州居虎丘。古林居开元。东屿居寒山。师出入三老之门有年。后住龙华。法嗣古林。年九十三往育王守横川祖塔。偶损左足艰于步履。日床坐。每至清夜朗吟古人偈语。其徒文涣曰。和尚一生参学。至此不能受用。托吟咏自遣。师笑而言曰。不见大慧和尚因病呻吟。左右曰生平呵佛骂祖今乃尔。大慧曰痴子呻吟便不是耶。涣便礼拜。既寂火化异香袭人。

　　灵隐海禅师法嗣

　　明州育王大千慧照禅师

　　永嘉麻氏子。年十五出家于邑之瑞光寺。礼了定落发受具戒。初谒晦机于净慈。一日阅真净语。头陀石被莓苔裹。掷笔峰遭薜荔缠。默识悬解。遂谒东屿于荐严。屿问东奔西走将欲何为。师曰特来参礼。屿曰天无四壁地绝八荒汝向什么处措足。师拍案而退。屿复召至返覆勘辨。遂留执侍。天历间出世乐清之明庆。尝示众曰。佛法欲得现前。莫存知解。缚禅看教皆为障碍。何如一法不立而起居自在乎。德山棒临济喝亦有大不得已尔。至正间迁宝陀。未几宣政院署师名命主育王。室中垂三关语以验来学。山中猛虎以肉为命何故不食其子。虚空无背向何缘有东西南北。饮乳等四大海水积骨如毗富罗山何者是汝最初父母。一时罕有契其机者。居九年退居妙喜。泉上筑室曰梦庵。掩关独处凝尘满案泊如也。洪武六年沐浴更衣索纸书偈恬然坐逝。世寿八十五僧腊七十。茶毗牙齿目睛不坏。设利五色。塔于梦庵之后。

　　杭州径山悦堂颜禅师

　　出家于婺之宝林。得法东屿。初住昆山之东禅。次迁万寿升净慈。后主径山。玺书锡金襕法衣。

　　明州育王雪窗悟光禅师

　　字公实。姓杨氏。蜀之新都人。初出世白马。继迁开元育王。复领天童。虞文靖公集尝赞师谓为佛果一枝凤毛麟角。宋文宪公濂有四会语录序。

　　杭州径山月林镜禅师

　　本郡人。受业于无传。久依东屿。因参本来人有省。述偈曰。本来人。本来人。无脑无头作么寻。蓦然揪着个鼻孔。试勘元来是白丁。时有老宿睨视曰可是。师与一掴。由是名振丛林。后主径山。至正己卯示寂。寿八十六。塔陵霄东崖。

　　建宁府斗峰大圭正璋禅师

　　福州福清人。礼湖南绝听祝发。参东屿。闻屿颂俱胝竖指话。言下顿悟。遂上方丈呈所得。屿曰作么。师曰古今现成事何必涉思惟。屿曰既不涉思惟汝来者里作么。师曰请和尚证明。屿曰证明个什么。师便喝。屿俾颂狗子无佛性话。师遽曰。狗子佛性无。觑着眼睛枯。瞥尔翻身转。唵悉哩苏嚧。屿抚而印之。后结茅斗峰渐成丛席。上堂。顾视左右。良久曰。黄金虽贵入眼成尘。便下座。上堂。玉宇霜清。琼林叶落。一句全提万机寝削。作者好求无病药。上堂。举青州布衫话。颂曰。昨夜三更里。雨打虚空湿。狸奴知不知。倒上树梢立。元旦上堂。元正启祚万物咸亨。唤作新年头佛法。瞎却你眼。不唤作新年头佛法。折却我舌。毕竟作么生。便下座。临终偈曰。生本不生。灭亦无灭。幻化去来。何用分别。大众珍重。不在言说。合掌而逝。

　　椔塘明因天渊湛禅师

　　得法于东屿。尝依凤山一源分座说法。一日呈秉拂语曰。翔凤山前行。看白云乍舒乍卷。禺泉亭畔坐。听流水或抑或扬。眼处作耳处佛事。耳处作眼处佛事。便见非唯观世音。我亦从中证。凤山指便见两字曰。有此二字便是别人说话。师不觉解颜点首。礼谢而退。出语人曰。还丹一粒。点铁成金堂。头老汉之谓也。

　　天宁昙禅师法嗣

　　三空道人

　　自幼具丈夫志。不为富贵所夺。见竺云昙禅师示赵州无字话。阅数年。一日复见云。问曰生死到来时如何。云曰生是谁耶死是谁耶。空乃低头问讯。云觉其异于常时。再以前话征之。空又低头问讯。云呵之曰切忌死在者里。空拈起槵子曰。数珠一百八。不数日示微疾。说偈而化。火后得舍利无算。

　　天童坦禅师法嗣

　　金陵天界孚中怀信禅师

　　明之奉化人。姓姜氏。年十五出家祝发为大僧。竺西坦由华藏迁天童。师往质疑。一日室中举兴化打克宾因缘。师曰俊哉狮子儿。西颔之俾掌维那职。后出世明之观音。迁补陀。诏赐广慧妙悟智宝弘教禅师。至正间升中竺。继住天童。御史台奉疏命主大龙翔集庆寺。大明兵下金陵。僧徒窜散。师宴坐一室。高皇帝亲幸嘉之。敕龙翔为大天界寺。一日晨兴沐浴更衣趺坐。谓左右曰。吾归去矣。遂瞑目。侍僧撼之请说偈。师瞋目叱之。遂握笔书曰。平生为人列挈。七十八年漏泄。今朝撒手便行。万里晴空片雪。书毕复瞑。丁酉八月二十四日也。时帝统兵江阴。梦师谒见。问师来何为。对曰将西归告别耳。帝还。闻师迁化。与梦符异之。诏出内府帛币助丧。且命卜藏龛之地于伏牛。举龛之日帝亲致奠。送出都门之外。茶毗舍利如菽。贮以宝瓶。光发瓶外。世寿七十八僧腊六十九。宋文宪公濂为之铭。

　　天宁舜田明牧禅师

　　台之黄岩人。出家仙居三学寺。闻天童竺西道望。往见之。西问达磨不来东土二祖不往西天意旨如何。师曰金不博金水不洗水。西异之。谓左右曰此法门爪牙也。复遍参名宿古林茂竺元道东州永元叟端东屿海。咸器重之。时日溪泳居天宁。师相与激扬。泰定初出世天台净慧。次迁仙居广度处州连山。寻隐居雁山。丞相列怯里不华强起主天宁。锡号佛智普慧禅师并赐金襕法衣。师气肃如秋。尝即中峰辟室以居。蓄一鹤自号鹤松主人。一日鹤忽死。师以诗悼之。逾年师亦示寂。

　　玉山珍禅师法嗣

　　金陵蒋山昙芳忠禅师

　　南康人。寺灾翌日梁王登山谓师曰兴复若何。师曰赖有大檀越在。王曰寺既毁矣佛依何住。师曰古佛过去今佛再来。王大喜。复笑而言曰衲子所谓蒋薄粥者何也。师曰将谓殿下忘却。赐号广慧圆悟大师。

　　径山伏禅师法嗣

　　明州育王月江正印禅师

　　郡之慈水刘氏子。年十三礼月溪受业。后参虎岩伏。机缘相契蒙印可。初住苕之道场。继迁育王。僧问如何是千尺舍那之身。师曰肥不露肉瘦不露骨。曰如何是丈六紫磨金色之身。师曰切忌认奴作郎。曰和尚且莫压良为贱。师曰山僧从来柳下惠。问有句无句如藤倚树此意如何。师曰无齿大虫当路坐。曰。疏山曰忽若树倒藤枯句归何处。沩山呵呵大笑。又作么生。师曰曹娥读夜碑。曰后来明昭为他点破还端的也无。师曰。临崖看浒眼。特地一场愁。曰。今日学人问和尚树倒藤枯句归何处。未审如何指示。师喝一喝。僧礼拜。问朝离东土暮往西天是甚么人。师曰十字街头石敢当。曰昨日有人从天台来因甚向南岳去。师曰鲇鱼上竹竿。曰。有一人常在途中不离家舍。有一人离家舍不在途中。且道孰优孰劣。师曰兔马有角牛羊无角。曰恁么则庭前一叶落天下尽知秋。师曰知时别宜堪作阇黎。问达磨面壁意旨如何。师曰馊饭泥茶炉。曰六祖踏碓又作么生。师曰兔子吃牛奶。曰。一人道不识。一人道不会。意在甚么处。师曰凤林叱之。问师唱谁家曲宗风嗣阿谁师。曰风吹石臼念摩诃。曰。恁么则已得真人好消息。人间天上更无疑。师曰水底捉麒麟。曰如何是夺人不夺境。师曰西天人不会唐言。曰如何是夺境不夺人。师曰有马骑马无马步行。曰如何是人境两俱夺。师曰新罗打鼓大唐斋。曰如何是人境俱不夺。师曰闹市里抛碌砖。曰。人境已蒙师指示。向上宗乘事若何。师曰。有水皆含月。无山不带云。曰只如杨岐祖师道。踏着秤锤硬以铁。哑子得梦向谁说。须弥顶上浪滔天。大洋海底遭火热。明甚么边事。师曰如驴觑井如井觑驴。问如何是金佛不度炉。师曰苏嚧苏嚧。曰如何是木佛不度火。师曰悉利悉利。曰如何是泥佛不度水。师曰赵州东院西。曰如何是真佛内里坐。师曰嵩山破灶堕。问如何是一生二。师曰元首明股肱良。曰如何是二生三。师曰黄河三千年一度清。曰如何是三生万物。师曰山河无隔碍光明处处通。曰只如新年头佛法还有者个消息也无。师曰樊哙踏鸿门。都寺办斋上堂。云门吃糊饼咬着帝释鼻孔。云峰吃䬪饦咬着憍梵钵提舌头。诸人二时上堂。吃粥吃饭合作么生。忽然咬破一个铁酸馅。方知帝释鼻孔即是憍梵钵提舌头。憍梵钵提舌头即是帝释鼻孔不见道一切智智清净无二无二分无别无断故。喝一喝。请头首上堂。善哉。三下板知识尽来参。既善知时节。吾今不再三。古人与么道大似按牛头吃草。云峰则不然。善哉三下板。收足上蒲团。脊梁生铁铸。透过祖师关。一气转一大藏教。背手拈却须弥山。七处征心无心可觅。八还辨见无见可还。梦入天宫犹未醒。金鸡啼上玉阑干。行化归上堂。有佛处不得住。无佛处急走过。三千里外逢人不得错举。赵州老人大似抱桥柱澡洗把䌫放船。山僧一出四十余日。有佛处与他锥破卦文。无佛处也曾勘过。历了三州五县。逢人也曾错举来。只是土旷人稀知音者少。摘杨华。摘杨华。青山忽忆便归去。尘世要看还下来。上堂。性觉妙明本觉明妙。截断衲僧命根。拨开向上一窍。牛皮鞔露柱。露柱啾啾叫。凡耳听不闻。诸圣呵呵笑。虚空𨁝跳舞三台。㷉斗煎茶不同铫。上堂。麻三斤。干屎橛。蜡人冰鹅护雪。猫有歃血之功。虎有起尸之德。赵州亲见老南泉。临济未是白拈贼。青苗会上堂。常啼菩萨卖却心肝学般若则易。破一微尘出大经卷则难。破一微尘出大经卷则易。摄大千经卷入一微尘则难。一掬之水可以涨滔天之浪。一篑之土可以成九仞之山。也不易。也不难。青山长伴白云间。赴育王上堂。拖犁拽耙几经年。鼻孔撩天不受穿。业债依然逃不得。又吹铁笛过鄞州。腊八上堂。我观大地众生具有如来智慧德相。但以妄想执着而不能证得。释迦老子与么道。大似蟭螟虫向蚊子眼睫上作窠。向十字街头扬声大叫道。旷土人稀相逢者少。简点将来也是噇酒糟汉。上堂。举僧问五祖一大藏教是个切脚。未审切甚么字。祖曰钵啰娘。应庵和尚问密庵如何是正法眼。密曰破沙盆。师曰。闽蜀同风。肚里有虫。上堂。不着佛求。不着法求。不着僧求。灯笼发笑。露柱点头。云门拈出胡饼。投子道个油油。腰缠十万贯。骑鹤上扬州。上堂。熏风自南来。殿阁生微凉。老妙喜错认驴鞍轿作阿爷下颔。带累多少人向者里卜度。还知诸佛出身处么。黄河三千年一度清。卓拄杖下座。上堂。朝匆匆。暮匆匆。钵盂开口只要噇空。南泉打破锅子。甘贽礼拜烝笼。击拂子。万里八九月。一身西北风。结夏小参。琅玡点出五病。西院商量两错。井蛙不足以语东海。夏虫不可以语冰霜。若是捎空俊鹘便合乘时。止泺困鱼徒劳激浪。是故从上若佛若祖天下老和尚。莫不向刀山剑树上镬汤炉炭中成等正觉。拔济有情。若约山僧看来。也是秤锤蘸酢。喝一喝。解夏上堂。秋初夏末。兄弟家东去西去。如壮士展臂不假他力。师子游行不求伴侣。盖为人人脚跟下有条通天活路。三世诸佛六代祖师天下老和尚与你把手共行。岂不见云门大师问洞山近离甚么。查渡。夏在甚处。湖南。报慈几时离彼。八月二十五。门曰放你三顿棒。洞山次日上方丈问。昨蒙和尚放三顿棒。不知过在甚么处。门曰饭袋子。江西湖南便恁么去。山于言下大悟。云门提出倚天长剑凛凛神锋不易。洞山敢将赤身冲他白刃。正与么时如何。金乌啄破琉璃壳。玉兔挨开碧海门。昔汾阳有辨验学人十条。古林和尚拟十偈。师从古林和之。其辨正邪曰。上门上户数如麻。来者须教验正邪。石火光中擒虎兕。电光影里辨龙蛇。恐颟顸曰。烦恼真如休儱侗。无明佛性恐颟顸。巨灵抬手无多子。分破千重太华山。巧辨不真曰。八还辨见元非妄。七处征心错认真。惠我岂无三昧力。阿难谩自说天伦。得用全曰。西河师子坐当门。拟议教伊丧胆魂。一陌纸钱并酒肉。闲神野鬼竞头奔。拟将来曰。荆山所得非良玉。赤水求来不是珠。索性一槌俱击碎。西天胡子没髭须。辨作家曰。疾雷震地难迴避。赫日当空照大千。剑客相逢无别事。磨砻三尺古龙泉。识机锋曰。德山棒下全生杀。临济喝中分主宾。拟议白云千万里。蓝田疑杀李将军。句内明真曰。当阳突出囫囵句。按下云头仔细参。无足仙人劈胸踢。无言童子口喃喃。显宗用曰。宗说俱通体用全。抛来栗棘与金圈。看他吞透不得底。空作杨岐直下孙。赞师机曰。白拈手段少人知。板齿生毛老古锥。臂膊几曾从外曲。倒拈秃帚画蛾眉。总颂曰。衲僧须透祖师机。大道堂堂达九衢。十圣三贤明此旨。森罗万象转灵枢。夺将石像手中。笏抉取骊龙颔下珠。捉败汾阳与浮佛。禹门三级化龙鱼。至正间奉旨金山建水陆大会。命师升座说法。特降御香彩段。晚年庵居榜曰松月。自号松月翁。

　　杭州径山南楚悦禅师

　　隆兴人。上堂。闻声悟道。见色明心。蓦拈拄杖。者个是色。卓一下。者个是声。诸人总见总闻。且道那个是明底心。那个是悟底道。喝一喝。贪他一粒米。失却半年粮。敕谥佛慈法喜禅师。

　　双林訚禅师法嗣

　　杭州径山月江宗净禅师

　　兰溪倪氏子。诵楞严至如标月指。豁然有省。参双林正庵。庵问黄檗打临济你作么生会。师曰按牛头吃草。后出世径山。临示寂书偈曰。祖师门下客。开口论无生。老我百不会。日午打三更。泊然而逝。

　　西白金禅师法嗣

　　金陵保宁敏机觉慧禅师

　　吴兴人。得法西白金公。出世嘉禾之祥符。复分座于天界。寻主保宁。宋文宪公濂尝为师作冲默斋记。

　　时庵敷禅师法嗣

　　杭州净慈佛鉴简庵希古师颐禅师

　　嘉禾李氏子。年十七依万寿天宇净公受业。后宇住临江西华。师侍行。室中因缘不契。愤然走灵隐谒时庵。庵问那里来。师曰江西。庵曰曾见马大师顶相否。师曰千年桃核里觅甚旧时仁。庵颔之。命居择木寮。后因狗子无佛性话有疑。请益庵。庵曰待冷泉逆流即向汝道。忽一日有省。诣方丈曰冷泉逆流也。庵曰见什么来。师曰千峰势倒岳边止。万派声归海上消。庵喝曰。脱空谩语汉。三十年后落节去在。师拂袖便出。后住杭之崇福。徙万寿。永乐中征修大典。师应诏。事竣敕主净慈。宣德壬子忽语众曰。吾行矣。命浴更衣。书偈曰。须弥一拳。大海一口。海竭山崩。乌飞兔走。危坐而寂。

　　天界昙禅师法嗣

　　金陵灵谷定岩净戒禅师

　　吴兴人。参觉原于天界。原举桶箍爆因缘问之。师拟议。原厉声曰早迟八刻了也。师言下大悟。洪武初诏住灵谷。示众。举长庆道总似今日老胡有望。保福道总似今日老胡绝望。师颂曰。平展机筹不用夸。抑扬元属当行家。曹溪波浪如相似。那得儿孙若稻麻。有续刻联珠颂古行于丛林。(少师姚广孝题师像赞曰。以此见定岩。指槐为柳。不以此见定岩。认辰作斗。若然则何以见定岩也。廓太虚而为量。湛秋水以为神。其于说也无说而说。其于闻也无闻而闻。行犹霜洁。貌若春温。荣领非常之巨刹。钦承莫大之鸿恩。名无远而弗届。德不孤而有邻。吁。是诚可谓先龙翔欣大中之嫡孙也耶)。

　　天界泐禅师法嗣

　　明州天童佛朗湛然自性禅师

　　云阳韩氏子。出家于溧阳泓溪慧照庵。礼慧海智公为师。一日海问父母未生前那个是你本来面目。自此怀疑蕴襟七年。时与旌川草庵一幻生福友善切磨激发。二公之力居多。庵一日举有句无句如藤倚树话问师。师拟议。庵擘脊便打。师愤然彻夜不睡。天明忽闻敲火箸作声。豁然洞彻。乃谓庵曰夜来公案今日要与汝决断。庵握拄杖问句归何处。语未绝师劈手夺却拗作两橛撺向窗外曰。别处烧。径入堂去。卧幻闻特来问曰。且喜性兄大事了毕也。师喝曰贼不打贫儿家。一日问庵祖意教意是同是别。庵曰秋树飘黄叶寒天掘地炉。师曰我且不问他。后谒天界全室。室中举似曰某昔年曾问一师友祖意教意是同是别。他道秋树飘黄叶寒天掘地炉。今日请和尚决断。室曰病翁年来腕无力。拄杖床头且靠壁。师曰。有人不肯。和尚与么道。室拈拄杖打曰待他露柱眼自开。铁蒺藜槌当面掷。师便礼拜。后出世里之普光。洪武十五年迁常州永庆。公选住抚州疏山。复被旨住持天童。僧问牛过窗棂头角四蹄都过了因甚尾巴过不得。师曰碗脱丘。曰恁么则昔时大慧今朝佛朗也。师曰莫认六龙城作舅家。曰。的旨师分付。回程事若何。师曰急须吐却。上堂。一即三。三即一。是圣是凡分不出。木人着锦衣。石女风流急。惯操没弦琴。能吹无孔笛。深深海底行。高高峰顶立。露柱来稽首。虚空齐应拍。万象侧耳听。大家笑一掷。且道笑个什么。笑饭箩里饿死人。不肯自家开口吃。饶你到三十三天。本来饥苦争消得。卓拄杖曰。吽吽。便下座。上堂。今朝十月旦。衲子修冬办。拨开炉焰火。更莫问柴炭。渴饮铜汁羹。饥餐铁钉饭。大众还知囊无系蚁之丝。厨乏聚蝇之糁么。到与么地不可躲懒。卓拄杖下座。谢头首上堂。布毛才吹。化现无边华藏世界。金槌在握。纵擒一切诸佛如来。扑碎茶瓯遍地金声玉振。挈漏灯盏触处耀古腾今。兔角杖挑大千日月。龟毛拂转尘劫法轮。还见佛国山𨁝跳撞破汝诸人鼻孔[翟*支]瞎汝诸人眼睛么。喝一喝。春风夏雨应时来。李白桃红次第开。上堂。去年今日居楞伽山。彼四众喜此处少一人。今年此日居佛国山。此四众喜彼处少一人。击拂子。一身为无量身。无量身为一身。行则普天普地行。坐则一切坐。说甚么东西南北他方此界。检点将来犹在化城。且道宝所一句作么生。便下座。上堂。贪瞋痴戒定慧。戒定慧贪瞋痴。无明解脱知见。解脱知见无明。一切众生诸佛。诸佛一切众生。月落山无影。风来树有声。大千无对待。露柱闹纵横。喝一喝。下座。上堂。今朝十月初一。衲子备炭开炉。汝善知时识节。吾不者也之乎。生佛已前茅草令。清风自在满皇都。一日有一峰宁和尚会下数僧到。师问汝等是一峰和尚弟子否。僧曰是。师曰借问汝家事得么。曰得。师曰错。复问。峡富山前三草二木昼夜作师子吼。是一峰语否。曰是。师复曰错。僧无语。师曰汝等何得五戒也不持。𣆶年退归普光。

　　净慈德禅师法嗣

　　杭州灵隐无文本褧禅师

　　四明定海人。姓谢氏。年十四出家于郡之五台寺剃染受具。严习毗尼。闻孤峰旺化保宁往叩。一日峰问曰。闻汝和梁山十牛颂。试举看。师拟对。峰遽掩其口曰牛在甚么处。师曰已犯和尚苗稼了也。峰曰未在更道。师掩耳而出。峰异之命为侍者。时仲芳伦公退居寺右新庵。师往来决择。至正二十六年开法姑苏觉严。一瓣为孤峰嗣。洪武中宜兴静乐院请师易讲为禅。未几诏徙蒋山禅寺于孝陵之东。赐额灵谷。敕物外仲羲禅师。住持命师居第一座。为众表率。洪武二十八年补灵隐。居五载。一日示微疾。蒙室范堂洪候问。值师气喘。洪曰。赵州道诸人被十二时辰使。老僧使得十二时辰。和尚作么生。师竦身曰唤甚么作十二时辰。洪曰争柰气急乎。师震声一喝。问左右今朝是几。曰二月二十七日。乃索笔书偈曰。吾年七十有五。涅槃生死不堕。虚空背上翻身。靠倒飞来小朵。掷笔泊然而化。阇维顶骨不坏舍利无算。门人宗衍等敛诸不坏塔于双桂庵。分爪发瘗于静乐。

　　止严成禅师法嗣

　　衢州乌石杰峰世愚禅师

　　郡之西安余氏子。自幼好礼佛塔。弱冠弃家投兰溪显教寺剃染受具足戒。谒古崖石门断崖中峰诸大老。佩受法训。栖止南屏。三年不逾户限。时止岩成倡道大慈。师复往谒。岩举南泉不是心不是佛不是物是甚么。师茫然。于是仍返南屏。一夕闻邻僧诵证道歌。至不除妄想不求真。豁然如释重负。乃曰。佛法元在目前。人自远之耳。即述偈曰。时时觌面不相逢。吃尽娘生气力穷。夜半忽然忘月指。虚空迸出日轮红。走见止岩。岩才见便喝曰何处见神见鬼来。师曰今日捉了贼也。岩曰赃在何处。师便喝。岩曰。开口合口都不是。向上道将一句来。师曰遍界明明不覆藏。岩拈竹篦。师便掀倒禅床。岩曰敢来者里捋虎须。连打三下。因命为侍者。后出世里之乌石。迁广德石溪。开堂日僧问。远离乌石岭。来赴石溪山。开示人天路。如何透祖关。师曰。龙生金凤子。冲破碧琉璃。曰与么则觌面不相识千里可同风。师曰重叠关山路。曰。达磨西来不立文字直指人心见性成佛。既然不立文字。何得流传至今。师曰。官不容针。私通车马。曰直指人心指那个心。师曰开口不在舌头上。曰。见性成佛。性在甚么处。师曰。太湖三万六千顷。夜夜波心月色明。曰。记得傅大士道。空手把锄头步行骑水牛人从橘上过桥流水不流。此意如何。师曰切忌当面蹉过。曰。与么则有意气时添意气。不风流处也风流。师曰毫𨤲有差天地悬隔。曰。此事且止。记得经中道。大富长者即是如来。为复是累劫中来。为复是今生契证。师曰。涧深华落远。山高树影长。曰。今日直心居士捐舍家赀。营建石溪道场。请和尚居住。是同耶是别耶。师曰。师子吼时草红绿。象王行处百华红。曰既然如是得何果报。师曰。生生归佛地。世世乐人天。上堂。大道无形离名绝相。不劳修证岂涉言诠。一千七百祖师关。仔细看来只者是。依他作解障自悟门。若欲扫去葛藤截断露布。直须向黄面老子方欲拈华之际。金色头陀未曾微笑之时。便与掀倒禅床喝散大众。免使后代儿孙行棒行喝竖指擎拳。现出万种形仪千般伎俩。山僧今日更不指东画西。直截与诸人通个消息。良久曰。天高群象正。海阔百川朝。洪武三年十二月示微疾。书偈曰。生本不生。灭本不灭。撒手便行。一天明月。掷笔而逝。

　　天宝枢禅师法嗣

　　杭州净慈逆川智顺禅师

　　温之瑞安陈氏子。母奉智者大师像甚谨。一夕梦僧项有圆光。溯江流而上。曰。我当为汝子。寤而有娠。师生而美质宿成。翛然有尘外志。年七岁从仲父沙门慧光于崇兴精舍。及长受具。遍历义海。忽弃去。入闽参天宝铁关求依住。关叱曰。丈夫汉不于大丛林相颉颃。乃思局此耶。抽身便入。师下。旦过悲泣。关闻乃命参堂。师由是壁立万仞昼夜不辨。逾月因如厕睹中园匏瓜触发。顿觉大地平沉。见关求证。关曰。此才入门耳。向上一着则千里万里。又逾半载。一日忽厉声告关曰南泉败阙今已见矣。关曰不是心不是佛不是物是甚么。师曰地上砖铺屋上瓦覆。关曰南泉即今在甚么处。师曰鹞子过新罗。关曰错。师亦曰错。关曰错错。师礼拜而退。俾典藏钥。寻命分座说法。关趋寂。师继领院事。未几弃去。过杉关抵百丈。上迦叶峰。渡江入淮礼诸祖塔。由建业回浙。旋返永嘉开报恩于瑞安。迁主江心。复开归原于平阳。朝廷赐院额及金襕袈裟。号佛性圆辨禅师。平章燕只不花镇闽请住东禅雪峰。洪武初诏征有道高僧十人于钟山建会。师应诏。命升座说法。上幸临。慰劳备至。南还升主净慈。六年复召入京。俄示微疾。沐浴说偈坐逝。

　　缙云真禅师法嗣

　　五台山壁峰宝金禅师

　　乾州永寿人。族姓石。为邑名胄。父母崇善。有桑门授以观音像。未几生师。诞时白光盈室父母异之。甫六岁即命出家。剃染后遍历讲肆。忽叹曰三藏之学皆标月指耳。遂更衣谒如海真公于缙云。昼夜精勤。偶𢹂筐撷蔬忽凝坐不动历三时方寤。真曰入定耶。师曰然。真曰何所见。师曰有所悟。真曰悟处如何。师举筐示之。真曰不是。师置筐于地拱手而立。真又曰不是。师便喝。真拦胸擒住曰道道。师捏拳便筑。真曰未在。此尘劳暂息耳。必使心路绝祖关透然后大法可明。师由是胁不沾席者三年。一日闻伐木声汗下如雨。乃曰古人道大悟一十八遍小悟无数岂欺我哉。未生前事今日方知。亟见真求证。真不诺。师掀倒禅床而出。翌日复见真。真于地上画一圆相。师以袖拂去。真复画一圆相。师于圆相中画一画又拂去。真再画一圆相。师于圆相中画十字又拂去。真复画如前。师于十字隅作卍字又拂去。真总画三十圆相。师一一具答。真大笑曰。参学悟者世岂无之。能明大机用。宁复几人。遂授记莂。命往朔方道当大行。先是师尝于定中见一山秀丽。重楼杰阁金碧绚烂。诸菩萨行道其中。有招师者曰此秘魔岩也。尔修道其中何遽忘之。后师游台山。道逢蓬首女子身被五彩獘衣赤足徐行一黑獒随后。师问何之。答曰入山。师曰入山何为。答曰一切不为。言讫而没。叩同行者皆不见。或谓文殊化身云。师因就山建灵鹫庵以待方来。僧俗闻风千里趋赴常至万指。至正间召入内廷。值大雪夜有红光自师室中直透霄汉。上惊叹赐金襕伽黎。明年祷雨辄应。敕赐寂照圆明大禅师号。诏住海印寺。洪武初高皇帝即位。明年燕都平诏师至京住大天界寺。问法称旨。辛亥设普济会于钟山。命师莅其事。赐伊蒲馔。上亲幸临。御翰赐诗宠赉优渥。壬子六月沐浴更衣集众言别。弟子请偈。师曰三藏十二部尚为故纸吾言何为。端坐遂瞑目。世寿六十五僧腊五十。茶毗舍利成五色。齿舌皆不坏。

　　续灯存稿卷第七
卍新纂续藏经第 84 册 No. 1585 续灯存稿


　　续灯存稿卷第八

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第二十四世

　　天目本禅师法嗣

　　婺州乌伤伏龙无明千岩元长禅师

　　越之萧山人。族姓董。年七岁从诸父比丘昙芳于富阳法门院。十九剃发受具戒学律于灵芝。会行丞相府饭僧。师随众入。中峰和尚适在座。遥见师呼而问曰汝日用如何。师曰念佛。峰曰佛今何在。师拟议。峰厉声叱之。师作礼求示法要。峰以狗子无佛性话授之。缚茅灵隐胁不沾席者三年。一日往望亭闻雀声有省。亟往见峰具陈悟由。峰复叱之。师愤然归。夜寂忽鼠翻食猫器堕地作声。恍然开悟。复往质峰。峰曰赵州何故云无。师曰鼠餐猫饭。峰曰未也。师曰饭器破矣。峰曰破后如何。师曰筑碎方甓。峰乃微笑嘱曰。善自护持。时节若至其理自彰。师受嘱隐天龙之东庵。笑隐主中竺力荐起之。江浙行省丞相脱欢公领宣政院事。亦遣使迫师出世。师皆不诺。居亡何。诸山争相劝请。师度不为时所容。遂杖锡逾涛江而东至。乌伤之伏龙山如青莲华乃卓锡岩际誓曰。山有水吾将止焉。俄山泉溢出作白乳色。师遂依大树以居。时泰定丁卯十月也。初山有禅寺名圣寿。荒废已久。当师入山乡民咸梦异僧来遂相率披蒙茸以访。见师晏坐不动各持食饮之物献之。大姓楼君如浚楼君一得共为伐木构精庐。寻因旧号成大伽蓝。朝廷三遣重臣降香锡号佛慧圆鉴普济大禅师并赐金襕法衣。僧问如何是祖师西来意。师曰野马入牛栏。问达磨未来时如何。师曰在西天。曰来后如何。师曰在东土。问如何是佛。师曰今日好雨。曰如何是道。师曰此去义乌不远。问如何是宾中宾。师曰当胸叉手问他人。曰如何是宾中主。师曰堂上坐来日正午。曰如何是主中宾。师曰有时欢喜有时瞋。曰如何是主中主。师曰横按镆鎁无佛祖。问如何是露地白牛。师曰草里卧。曰甚么人骑得。师曰无髭须胡子。曰三身中那身说法。师曰卖油婆子水梳头。曰德山棒临济喝意旨如何。师曰恶人先做大。问如何是和尚家风。师曰无力竖拳头。问达磨面壁意旨如何。师曰有口开不得。曰。人天交接两得相见。如何是相见底事。师曰烟熏黑漆桶。问浩浩尘中如何辨主。师举拳示之。曰辨后如何。师曰你主在甚么处。师因官人见猫儿。问猫儿吃肉否。师曰不吃肉只吃老鼠。曰善知识如何容得他。师曰教官人莫来不得。僧问释迦弥勒犹是他奴未审他是阿谁。师曰粪扫堆头生苕帚。曰学人不会。师曰问取净头。上堂。僧问如何是第一句。师曰有口如哑。曰如何是第二句。师曰有眼如盲。曰如何是第三句。师曰棒折也。未放你在。乃掷下拂子曰。此是老僧第二句如何是第一句。便下座。上堂。僧问如何是夺人不夺境。师曰日照山河影动摇。曰如何是夺境不夺人。师曰背水阵圆增勇健。曰如何是人境俱夺。师曰。任是锋刀常坦坦。假饶毒药也闲闲。曰如何是人境俱不夺。师曰。野老不知尧舜力。冬冬打鼓祭江神。僧礼拜。师曰有麝自然香何用当风立。上堂。转山河国土归自己则易。转自己归山河国土则难。拈了也。父母未生前道将一句来。示众。今朝初一上殿已毕。喝啰怛那。西方日出。示众。举德山拓钵因缘拈曰。末后句子德山岩头雪峰总跳不出。乃喝一喝。大丈夫当为真王。何以假为示众。良久曰。大众会么。会则事同一家。不会则万别千差。临济和尚道我在黄檗吃六十痛棒如蒿枝拂相似。如今更思量一顿吃。不知谁为下手。时有僧出曰某甲下手。济度杖与僧。僧拟接。济便打。看他的的显示者些子。无你诸人近傍处。岂常情之所能测。老僧寻常痛口骂你痛棒打你。你不作无明会便作佛法会。又何曾梦见我先祖门风。所以古人云临济之道将坠于地。痛哉。正与么时。合作么生。超群须是英灵汉。敌胜还他师子儿。示众。举傅大士曰。夜夜抱佛眠。朝朝还共起。起坐镇相随。语默同居止。分毫不相离。如形影相似。欲识佛去处。只者语声是。玄沙曰。大小傅大士祇认得个昭昭灵灵。洞山聪曰。且道衲僧家日里还曾睡也无。保宁勇曰。要眠时即眠。要起时即起。水洗面皮光。啜茶湿却㭰。大海红尘生。平地波涛起。呵呵阿呵呵。哩哩哩啰哩。师曰。三尊宿大似徐六担板。傅大士又俗气不除。若论向上宗乘总欠悟在。且道无明具甚么眼目。不见道直须挥剑。若不挥剑。渔父栖巢。示众。今朝腊月二十五。云门一曲曾无谱。争似无明调转高。等闲唱出千山舞。大地为琴虚空为鼓。拍拍相随声声相助。汝诸人须听取。白雪阳春何足数。个中端的孰知音。寥寥永夜松风度。示众。举琅玡觉禅师曰。有句无句如藤倚树。树倒藤枯好一堆烂柴。大慧和尚拈曰。作贼人心虚。虽然如是恩太难酬。师曰。一人作佛法商量。一人作世谛流布。简点将来总欠悟在。无明见处也要诸人共知。有句无句如藤倚树。树倒藤枯响。示众。举文殊普贤起佛见法见。世尊威神贬向二铁围山。师曰。大众不起佛见法见。还免得贬向二铁围山么。世尊也是怜儿不觉丑。示众。江月照。松风吹。面面青山展笑眉。经有经师论有论师。莫怪老僧无法说。劳汝诸人立片时。示众。一喝分宾主。照用一时行。要会个中意。日午打三更。诸禅德。临济大师四棱塌地了也。乃喝一喝。且道那个是宾那个是主。那个是照那个是用。又喝。只者是宾只者是主。只者是照只者是用。又喝。且不是宾且不是主。且不是照且不是用。是个甚么。又喝。进前求解会。特地斩精灵。示众。龙门水急。一句截流。茅屋风高。千山起浪。三世诸佛望风结舌。六代祖师斫额有分。天下老和尚仰羡仰羡。是汝诸人既到者里。作么生与无明相见。蓦拈拄杖。与么与么人境俱夺。不与么不与么照用同时。卓一下。龙生金凤子。冲破碧琉璃。喝一喝。示众。举调达谤佛生身陷入地狱。佛令阿难传旨。汝在狱中安否。达曰我虽在狱中如受三禅天乐。阿难曰汝还求出否。达曰我待世尊来便出。阿难曰世尊是三界大师岂有入地狱分。达曰我岂有出地狱分。师曰。临危不悚真大丈夫。示众。世尊拈华眼里撒沙。迦叶微笑全身落草。达磨面壁皇天苦屈。二祖安心老鼠居金。德山行棒莽莽荡荡。临济下喝吃盐止渴。沩山水牯泥里洗土。仰山插锹性命难逃。俱胝竖指是何道理。雪峰辊毬老不知羞。石巩张弓诳呼盲聋。赵州勘婆大有誵讹。玄沙未彻话作两橛。者一队不唧𠺕老冻侬。生前卤莽死后颟顸。罪犯弥天髑髅遍野。无明忍俊不禁与渠一坑埋却。拈拄杖卓一下。直得十方世界风凛凛地。法堂前何止草深一丈。汝诸人且道向甚么处出气。良久曰。拟心凑泊二铁围山。放之自然七穿八穴。复卓一下。客至上堂。披衣登法座。道者是高僧。将谓多奇特。元来百不能。西风吹细雨。落叶满空庭。有客来相访。青山自送迎。日本国请法衣上堂。举石门聪曰。西天二十八祖尽得传衣付法。东土六祖之后得道者多。只传其法不传其衣。无明则不然。衣以表法故谓之法衣。人能弘道故谓之法身。无处不遍无处不明故谓之法眼。高峰老祖法衣一顶。今春对众请与高丽国金刚山供养去也。幻住先师法衣一顶我得来三十年矣。如今大拙首座又要请归供养。虽然如是。从上诸祖各各有三十棒分。无明亦有三十棒分。众中莫有下得者般毒手者么。有则出来下手看。如无。他时后日不得向背地里叫苦叫屈。击拂子下座。至正丁酉六月十四日示微疾。沐浴更衣集众说偈曰。平生饶舌今日败阙。一句轰天正法眼灭。投笔而逝。世寿七十四僧腊五十六。弟子用陶龛奉全身瘗于青松庵。

　　苏州师子林天如惟则禅师

　　吉安府庐陵人。族谭氏。受业禾山。得法中峰。僧问佛佛授手祖祖相传毕竟传个甚么。师曰脚未跨门与你三十棒了也。问达磨不来东土二祖不往西天还有为人处也无。师曰有。曰如何是和尚为人处。师曰浴院里灯笼笑破半边口。曰莫便是学人转身处么。师曰上天无路入地无门。曰今日多幸得闻师子吼也。师便喝。僧礼拜。师曰。拜则任你拜。者一喝不曾倒地在。问。如来一音说法众生随类各解。未审和尚如何为人。师曰。虾蟆𨁝跳上天。蚯蚓蓦过东海。曰。恁么则超佛越祖去也。师曰你向那里见得。曰今古应无坠分明在目前。师曰杜撰禅和。华严会僧问。无边刹境自他不隔于毫端。既有自他如何不隔。师曰怀州牛吃禾益州马腹胀。曰。十世古今始终不离于当念。既有始终如何不离。师曰天下觅医人灸猪左膊上。曰。此会翻宣教典毋劳说禅。且望和尚直谭教文。师曰山僧无两个舌头。曰一真法界十种玄门还有自他终始也无。师喝曰那得许多骨董来。曰。既无许多骨董。毕竟华严所说何义。师曰说华严。曰离却法界玄门华严经在甚处。师曰在你诸人手里。曰与么则信受奉行去也。师曰赠你三文买草鞋。问。德山小参不答话。问话者三十棒。意作么生。师曰。我者里不打。有问即答。曰无法可说是名说法又作么生。师拈棒。僧便走。师曰作贼人心虚。问禅门一派分为五宗其间还有优劣也无。师曰五五二十五。曰。临济一宗儿孙遍地。他有何长处。师曰。细鱼咬断鸬鹚脚。白鹭惊飞上树梢。曰。涅槃心易晓差别智难明。五宗异同请师开示。师曰退身三步。示众。赵州道个无字。开口见心肝。因甚诸人自生障碍。有僧请益曰。蠢动含灵皆有佛性。为甚狗子独无。师曰。莫说狗子。直饶你问他释迦弥勒还有佛性也无。他也道无。僧曰。赵州禅在口唇边。因甚只会道个无字。师曰赵州见处只到者里。僧曰和尚不肯赵州那。师曰是。僧曰赵州古佛和尚因甚不肯他。师曰赵州在那里。随后便喝。示众。诸方有海蠡禅海蚌禅铁刬禅。老僧者里却是水上葫芦禅。触着便动。捺着便转。活鱍鱍地。无你柰何处。昨日一阳来复。见说生根了也。诸人为我提起看。示众。有时伸出佛手。有时放出驴脚。错。有时拍禅床。有时击香桌。错。有时舌生毛唇生醭。拄杖长年靠壁角。临济德山鼻孔一时穿却。错。诸禅德。向者三个错处认得。老僧请你吃无面䬪饦。示众。佛祖行不到处行取一步。佛祖说不到处说取一句。召众曰。一铺是九里。三铺廿七里。者个是佛祖行不到处。老僧行到。今日初三明日初四后日初五。者个是佛祖说不到处。老僧说到。喝一喝。宁与有智人厮骂。莫与无智人说话。示众。临济大师道我者里是活。祖师西来意一切临时要用便用。师拈拂子摇曳曰。我者里也是活底。要用便用一切临时。且道与临济底是同是别。击一击掷下曰。临济大师犹欠者一着在。示众。举譬如牛过窗棂头角四蹄都过了惟有尾巴过不得。师曰者个是东山演祖不了事处。老汉参方三十年也有两件不了底事。是甚么两件事。饥来要吃饭。困来要打眠。示众。跛者命在杖。济者命在舟。有来由没来由。一身还有一身愁。衲僧门下夺食驱牛。拟着眼看便与闭却户牖。拟开口道便与塞却咽喉。夜廊无月不点火。露柱从教撞破头。示众。慈悲不是佛。忿怒不是魔。明州布袋横拖竖拖。人人自屎不觉臭。净洁地上正好放屙。金窠草窠相去几何。岁寒落叶无人扫。一任门前堆积多。示众。天如老汉一个呆僧。争柰诸人认他不着。道他卓卓巍巍。他却藞藞䕢䕢。道他藞藞䕢䕢。他又卓卓巍巍。或时做善知识模样谈玄说妙。或时现三头六臂发瞋发恶。如是等处一一认他不着。殊不知老汉不在诸人眼睛里却在诸人鼻孔里。诸人不信伸手摸看。总饶摸他不着也摸着自家鼻孔。示众。举临济大师道我在黄檗先师处吃六十痛棒如蒿枝拂相似。师曰。好个顽皮癞骨不知痛痒底粗汉。何似近代儿孙个个皮下有血动着。他丝毫不得也。奇哉。示众。举百丈野狐因缘。师曰。前云不落。后云不昧。引得野狐随群逐队。喝。当时若下得者一喝。前后五百生一时粉碎。示众。释迦老子推不开。达磨大师赶不出。引得一亩之田三蛇九鼠。尽道呼蛇易遣蛇难。拍膝曰。有甚么难。家有白𤢟之图。必无如是妖怪。示众。女子临出嫁时。治家作活之法一一请教父母。惟有生子养子不待教而自能。所以俗书曰未有学养子而后嫁者也。诚哉。近代宗门衲子则不然。先学说法然后学做佛。宁可不做得佛。不可不会说法。怪哉。师不住山居恒随机开导。行省平章咸稽颡执弟子礼。屡起江浙诸名山。坚却不赴。遁迹吴淞间。弟子就吴中构地结屋如丛林规制名师子林。居十有三年。道价日振。至正十四年帝师锡以佛心普济文慧大辩禅师号兼赐金襕法衣。示寂后塔于水西原。

　　日本国建长古先印原禅师

　　本国相州人。姓藤氏。藤为国中贵族。师生有异征。年十三父母顿舍出家剃染受具戒。慨然航海南询。初谒无见于天台。见指往天目参中峰。峰命给侍。师屡呈见解。峰呵之曰根尘不断如缠缚何。师退而悲泣食寝俱废。峰怜其诚因语之曰。此心包罗万象。迷则生死悟则涅槃。生死之迷固是未易驱斥。涅槃之悟犹是入眼金尘。当知般若如大火聚。近之则焦首烂额。惟存不退转一念。生与同生死与同死。自然与道相符。脱使未悟之际。千释迦万慈氏倾出。四大海水入汝耳根。总是虚妄尘劳。皆非究竟。师闻不觉悚然汗下。一日有省趋告峰曰。印原撞入银山铁壁去也。峰曰。既入银山铁壁。来此何为。师释然领解。峰因嘱曰善自护持。复参虚谷陵古林茂东屿海月江印诸老。咸以师子儿称之。会清拙澄公归国。载师同返。遐迩钦敬。初出主甲州之慧林。历迁八刹。后住相州之建长。一日示疾谓侍者曰。时至矣可持觚翰来。乃曰吾塔已成未书额耳。大书心印二字端坐而逝。初门人欲画师像预索赞语。师作一圆相题其上曰。妙相圆明。如如不动。触处相逢。是何面孔。世寿八十僧腊六十七。

　　般若诚禅师法嗣

　　建宁府高仰山古梅正友禅师

　　贵溪丁氏子。依末山本公受业。后参绝学发明宗旨。流寓江淮垂三十年。思得佳山水结茅归隐。慕武夷幽胜遂入闽。初主南浦之天心。泰定元年建阳簿蒋德懋洎长者陈益宗舍园作庵迎师开山。敕额大觉妙智。室中每举狗子无佛性话。钳锤勘验。不少假借。结制上堂。仰山结制寻常活计。眼里放光鼻孔斢气。遇饥而餐遇困即睡。诸方撒土扬沙。高仰心空及第。上堂。九旬禁足又过一半。心地未明如牵火钻。光阴莫虚度。了却闲公案。平地无端捉得贼。老僧出来为汝断。解夏上堂。九旬禁足特地成错。三月安居无绳自缚。布袋解开乾坤寥廓。放去若龟毛。收来悬兔角。试将两眼挂虚空。一阵凉风生殿角。小参。月落山头惨。云横谷口阴。欲明生死事。直见本来人。还有会得本来人底么。良久曰。夜静不劳重借月。玉蟾常挂太虚中。师生于至元乙酉。寂于至正壬辰。说法二十九夏。住世六十八秋。全身塔于本山。

　　智者义禅师法嗣

　　杭州净慈德隐普仁禅师

　　婺之兰溪赵氏子。年十岁依宝石演法院秋潭受业。十四祝发。二十参方。时了然义禅师弘大辨之道于智者寺。师往叩。机锋触发。旋命侍香。东阳主道场招师掌记。复见南楚于双径。分座说法。至正乙未出世西峰净土。戊戌高帝亲帅六师至婺州幸智者寺。诏师主之。甲寅迁净慈。一日示微疾。屈指计曰。今夏五月矣。左右曰然。师曰八月八日最良。吾将逝矣。至期整衣端坐而逝。世寿六十有四僧腊五十。有三会语录。

　　净慈林禅师法嗣

　　杭州止庵德祥禅师

　　本郡人。与同庵俱为平山嗣。德业风雅为时贤所重。一日将涅槃。众请说偈。师忽倚座曰。者一队噇酒糟汉。我争如你何。竟趋寂。(径山庄公有师半身像赞曰。一提鈯斧。六坐道场。道传正续。名动诸方。驾慈航暂游笠泽。悬慧日久驻钱塘。龙渊之龙奋迅。凤台之凤翱翔。既摅诚而阐大教。益垂手以整颓纲。全身虽不露。遍界莫能藏。百千三昧毫端现。四海丛林话转长)

　　金陵天界同庵易道夷简禅师

　　洪武十一年主南屏净慈。兵燹之余殿堂钟鼓为之一新。父子继席传为盛事。二十五年奉旨升主大天界寺。

　　海门则禅师法嗣

　　湖州弁山白莲南极懒云智安禅师

　　嘉兴沈氏子。住海昌净妙寺。谒天真发明别传之旨。韬光晦迹交聘不赴。𣆶居弁山之白莲。示众。万法归一。无孔铁锤当面掷。一归何处。抹过西天并此土。青州布衫重七斤。寒岩古木璚华春。仁者殷勤问端的。娘生鼻孔从来直。倘然言下解知归。九九方明八十一。后退归净妙。示寂塔于弁山之南阡。所著有南极语要。

　　华顶睹禅师法嗣

　　处州福林白云智度禅师

　　郡之丽水人。族吴氏。年十五从禅智寺空中假剃发。越数夏出游七闽。遍历诸方无可其意者。旋还里之白云。因澄禅师故基筑室以居名曰福林。后诣浙西参灵石芝于净慈。复谒断崖义于西峰。俱不契。闻无见说法华顶往叩之曰。西来密意未审何如。见曰待娑罗峰点头却与汝道。师拟进语。见便喝。师曰娑罗峰顶白浪滔天。华开芒种后。叶落立秋前。见曰我者里无残羹馊饭。师曰此非残羹馊饭而何。见颔之。遂服勤数载辞去。见嘱曰。昔南岳受大鉴记莂后。得马祖授以心法。针芥相契不在多言。勿掉三寸舌诳人。须真正见解著于行履方为报佛深恩耳。师佩服。久之复往长沙见无方普。云居谒小隐大。至正甲午还福林。寻主龙泉普慈。迁武峰。国朝洪武己酉诏征天下高僧建法会于蒋山。师应诏会事。戒严还至杭。杭人奉居虎跑。秋趋华顶。明年春示微疾仍回福林。沐浴更衣索笔书偈曰。无世可辞。有众可别。大虚空中何必钉橛。掷笔而逝。寿六十七腊五十三。阇维舍利五色。齿牙数珠皆不坏。建塔瘗于院西。

　　天童一禅师法嗣

　　杭州径山呆庵敬中普庄禅师

　　台之仙居袁氏子。依天童左庵芟染。久之不契。出游参了堂于天宁。堂问何来。师曰天童。堂曰冒雨冲寒着甚死急。师曰正为生死事急。堂曰如何是生死事。师以坐具作摵势。堂曰敢来者里捋虎须。参堂去。一日室中举庭前柏树子话。师拟开口。堂劈口便掌。从此悟入。初出世抚州北禅。后迁云居。洪武二十六年诏征天下高行沙门。师应诏。对扬称旨。是年秋衔命祀庐山。礼成诏主径山。僧问如何是云居境。师曰路转溪回空院静。曰如何是境中人。师曰太平时代自由身。曰。人境已蒙师指示。愿闻一句接初机。师曰无毛鹞子贴天飞。问路逢达道人不将语默对时如何。师曰达道者方知。僧曰和尚何得干戈相待。师曰捉贼不如吓贼。僧曰明眼人瞒他一点不得。师曰情知你不是好心。师尝勘僧曰。近奉公文务要打点。上座。僧曰某甲不是奸细。师曰也须勘过始得。僧曰和尚莫倚势欺人。师展手曰把将公验来。僧拟议。师便掌。一僧曰久闻和尚有此机要。师曰山僧失利。一僧问承闻和尚有打点之机是否。师熟视曰汝来自首那。僧曰学人掀倒禅床去也。师曰汝是甚处人。僧曰高着眼。师曰者依草附木底精灵。师一日问新到曰。我者里虎狼塞路荆棘参天。上人到来有何忙事。僧曰特来礼拜和尚。师曰入门一句则不问。脚跟下草鞋甚处得来。僧拟议。师便喝。又问昨离何处。僧曰庐山。师曰不劳再勘。师铲草次。僧问者片田地几时刬得干净。师举起锄头曰未审上座唤作甚么。僧无语。师抛下锄头曰者片田地几时刬得干净。问骑虎头收虎尾中间事作么生。师曰渠侬得自由。僧曰只如古人道我也弄不出意旨如何。师曰入水见长人。问。九重天上承恩泽。五髻峰头据祖关。四海禅流齐侧耳。愿闻一曲万年欢。学人上来请师举唱。师曰须弥顶上击金钟。曰。与么则过量人明过量事。太平时唱太平歌。师曰毫𨤲有差天地悬隔。曰。和尚远辞京国近到径山。如何是不动尊。师曰待钵盂峰𨁝跳即向汝道。曰。适闻疏中道千年枯木逢春。一代昙华现瑞。可谓诚实之言。师曰汝用许多心识计较作么。曰龙象筵开当此日等闲掣取锦标归。师曰不是龙门客切忌遭点额。僧请益。师曰汝自己分上少个甚么。却来请益。僧拟对。师曰只知贪程不觉蹉路。问如何是祖师西来意。师曰钵盂口向天。曰此是古人底。师曰老僧用得恰好。曰如何是奇特事。师曰千年田八百主。曰学人不会。师曰至今将不去留与老农耕。问如何是道。师曰木落崖石出。曰。只如先德云。山上有鲤鱼井底有蓬尘。意作么生。师曰见之不取思之千里。上堂。举云门大师曰。平地上死人无数。出得荆棘林是好手。时有僧曰。恁么则堂中上座有长处。门曰苏嚧苏嚧。师曰。云门与么道。云居则不然。平地上活人无数。入得荆棘林是好手。忽有人出来说长说短。拈拄杖劈脊便打。何故。水流湿。火就燥。祸福无门惟人自召。示众。夫为宗师者不得已垂示一言半句。无非为学者抽钉拔楔解粘去缚。譬如善舞太阿自然不伤其手。近代据师位训学徒。记持文字崇饰语言。夸耀后来增长恶习。不知有自己出身之路。如衣坏絮。行棘林中不能自由。少林直指之宗于此坠地。良可痛伤。汝辈行脚各须带眼。莫教堕他网中出头不得。只如古人道入此门来莫存知解。若约山僧见处。直饶知解顿忘犹是门外汉。到者里须辨缁素始得。珍重。上堂。触目不会道。运足安知路。古人与么道。大似劳而无功。山僧见处也要诸人共知。蓦拈拄杖卓一下。但得雪消去。自然春到来。下座。浴佛上堂。真佛无形浴个甚么。毗蓝园里妄见空华。云门令行不到今日。蓦拈拄杖召大众曰。今日事作么生。昆明池里失却剑。曲江江上捞得锯。卓拄杖。上堂。老僧开荒时于法堂基上掘得一个鈯斧子。久聚兄弟若有用得著者两手分付。若是荷负不去。老僧收得来。着甚死急。不如飏向擸𢶍堆头。从他日炙风吹去也。蓦拈拄杖卓一下。鞭起铁牛耕大地。谁能井底种林檎。上堂。举盘山和尚曰。心月孤圆光吞万象。光非照境境亦非存。光境俱忘复是何物。洞山曰。光境未忘复是何物。师曰。二尊宿弄物不知名。各与二十拄杖。不见道。见义不为何勇之有。冬至上堂。举洞山冬夜与泰首座吃果子次问曰。有一物明如日。黑如漆。常在动用中。动用中收不得。过在甚么处。座曰过在动用中。洞山令侍者掇退果桌。师曰。当断不断反招其乱。若是径山见他道过在甚么处。便与掀翻果卓。亦使洞山知有宗门向上爪牙。今日儿孙不致寂寥。虽然。也须脚踏实地始得。拈拄杖。不向蓝田射石虎。何人知是李将军。卓拄杖下座。上堂。一迷一切迷。一悟一切悟。一暗一切暗。一明一切明。所以道具足凡夫法凡夫不知。具足圣人法圣人不会。圣人若会即同凡夫。凡夫若知即同圣人。到者里尘劳烦恼菩提解脱缚作一块。且道非非想天即今有几人修因证果。拈拄杖。一年三百六十日。一日日从今日始。拄杖子亦从今日始。卓拄杖。击碎三玄三要门。普天匝地清风起。上堂。举玄沙因鼓山至画一圆相。山曰人人出者个不得。沙曰情知你向驴胎马腹里作活计。山曰和尚又作么生。沙曰人人出者个不得。山曰和尚为甚恁么道得。某甲恁么道不得。沙曰我得你不得。师曰。玄沙与鼓山。难兄亦难弟。若要出得者个。总欠悟在。雪窦曰。只知贪观白浪。不知失却手桡。缁素眼何在。蓦拈拄杖画一画。一把柳丝收不得。和烟搭在玉阑干。浴佛上堂。举药山因遵布衲作殿主。浴佛次乃问曰。汝只浴得者个。还浴得那个么。遵曰把将那个来。山休去。师曰。药山能纵不能夺。布衲能夺不能纵。总未具超宗眼在。黄龙南禅师曰。二尊宿一出一入未见输赢。三十年后不得错举。早是错下名言。径山见处也要诸人共知。今日殿中普请浴佛。者个那个不得动着。杓柄到手更莫颟顸。击拂子。将此深心奉尘刹。是则名为报佛恩。永乐元年十月二十三日示寂于不动轩。世寿五十八僧腊四十五。阇维烟焰所至舍利如贯珠。塔于凌霄之阳。

　　寿昌源禅师法嗣

　　明州天童元明原良禅师

　　宁海周氏子。初住瑞岩。后迁天童。有侑宏圣禅师辞曰。呜呼。山不让尘故能成其高。海不让流故能成其深。师非宿备六度万行之愿轮。则曷由树斯大法之功于古今。圣人出兴作百世师。千载一时惟师得之。巍巍窣堵镇兹东谷。洞上一宗真规复复。昭告菲诃深勒崖谷。愿师再来为法作则。

　　天界信禅师法嗣

　　温州江心觉初慧恩禅师

　　久依孚中信。中居护龙河上。师尝分座说法。后中示寂。师出世建业之圣泉。次迁永嘉雅山。未几江心虚席。牧守疏请师主之。所著有三会语录。

　　径山悦禅师法嗣

　　越州悲溪定水见心来复禅师

　　南昌丰城人。姓王氏。生而颖异。自幼有脱尘志。至正二年于邑之西方寺祝发。走双径谒南楚。久之乃得证入。命掌内记。无何避兵会稽。遂主慈溪定水。焕然起废。以干戈间阻不能省母。作室于涧东名蒲庵。取陈尊宿义。迁鄞之天宁杭之灵隐。示众。举城东老姥不欲见佛因缘。颂曰。佛身光现紫磨金。大地群灵悉共钦。两眼生来不愿见。老婆真有丈夫心。举文殊维摩各说不二法门。颂曰。妙喜天中问疾过。机先勘破老维摩。刹尘常说虚空听。一默相酬早是多。举文殊令善财采药。颂曰。是药拈来会得么。神方不必问耆婆。若言杀活全工巧。大地群生病转多。举马祖遣人送圆相上径山。颂曰。缄回特地谢殷勤。海月山云见处亲。莫怪南阳太饶舌。乾坤谁是不疑人。举僧问马祖离四句绝百非。颂曰。一幅冰绡五色新。玉梭巧织凤池春。鸳鸯绣出从君看。不把金针度与人。举百丈侍马祖游山野鸭子飞过。颂曰。野鸭群飞过去忙。马师见处只寻常。直饶扭得鼻头破。也是丧车后药囊。举石巩张弓接三平。颂曰。石巩何曾解挽弓。还他有力获全功。蒿枝不用施金镞。射透须弥百万重。一弓两箭了平生。未发机先毒已萌。杀活要须亲破的。扣弦三下是虚声。举灵云见桃华玄沙未彻。颂曰。尽向长安踏早春。紫骝随处逐芳尘。年年歌管东风里。解识桃华有几人。洪武元年以高僧征召至京。赐食内庭慰劳优渥。适建钟山大会。敕师升座说法。复命蜀王椿从师问道。师答蜀王问参禅法要。曰禅宗正脉以心传心。单提径示直接上根。不涉言诠不存知解。如击石火似闪电光。见即便见。了即便了。得即永得。一闻千悟获大总持。用而无尽体不可穷。若乃展转思量取舍分别。悉属邪禅邪道。非菩提智。生死到来总用不着。是则参须实参悟须实悟。良由自证匪假他求。所以达磨西来不立文字直指人心见性成佛。谓之教外别传。其接二祖可大师祇是点示心体使之自悟。及征所得乃曰了了常知言不可及。达磨方与印证曰。即此是自性清净心。更勿疑也。当时二祖所言知字。正是亲证心体。盖心是名。以知为体。此知乃灵知之知。具含众妙。性自神解。不藉缘生不因境起。不是作意运想思虑而知。直是真净明妙虚彻灵通遍应无穷了然常知。众生由迷此知即起我相。若了此知刹那成佛。大抵亘古亘今通凡彻圣别无异法。惟是一心。此心即法法外无心。此法即心心外无法。岂不见文殊师利告妙德菩萨言。三界之中以心为主。能观心者究竟解脱。不能观者究竟沉沦。首楞严经亦曰。众生迷闷背觉合尘。故发尘劳有世间相。我以妙明不生不灭合如来藏。而如来藏惟妙觉明圆照法界。是故于中一为无量无量为一。小中现大大中现小。不动道场遍十方界。身含十方无尽虚空。于一毫端现宝王。刹坐微尘里转大法轮。是知欲证菩提即心而已。离心无佛离佛无心。了了识心惺惺见佛。此实妙明真觉圆照无碍。非智可测惟证乃知。大凡参学日用心体不明为境所转。妄生颠倒。心体若明如昼见色。分明无惑。故先德曰若心驰散即当摄来令住正念。其正念者当知。惟心无外境界。即复此心亦无自相。念念不可得故。又曰迷时人逐法。悟了法由人。盖迷时是执心为境。被境所夺。法有千差。悟时是了境即心。尘尘合道。法法全真。出没卷舒一切由我。为是从上已来禅门相传单提直指。总无许多言解。但了即心是佛。顿绍祖位。便坐觉场。如迦陵鸟在㲉而声压群禽。似好坚树出地而高升众木。且如大乘顿教顿修之人。一念不生即名为佛。岂论积功累德劫号次第而后为证果哉。盖一切众生心本是佛。以妄念起故乃为众生。若一念妄心不生。何为不得佛。又如华严经云。佛子。无一众生不具如来智慧。但以妄想执着而不证得。若离妄想则一切智．自然智．无碍智即得现前。此吾祖所谓圆解圆修一超直入而功高累劫者。岂诳语耶。但今时人多信不及见不亲行不到。若信得及见得亲行得到。昼夜心无间断寤寐一如。返照灵源真性显现。无法不达无理不融。自然应用普周纵横任运。到者田地不愁佛不解语。虽在生死常入涅槃。虽处尘劳常居净刹。念念释迦出世。步步弥勒下生。菩提不修而自成。烦恼不断而自除。境智双泯情谓俱忘。当体即真一心不动。今殿下宿具正信佛法缘熟。识诣见超心体已明。有大力量。不用堆堆兀兀竟日穷年。但只圆解圆修。于出入起居语默动静乃至应事接物发号施令。一切处一切时。念起即觉常觉不昧。澄虑忘情。久而自契。此三祖所谓虚明自照不劳心力。又曰。不离当处常湛然。觅即知君不可见。于此直下荐得彻去。则是无为而为无修而修。无得之得无功之功无证之证。最为切当最为省要。昔闽王请罗山闲禅师开堂演法。山升座。方收敛僧伽黎乃曰珍重便下座。闽王近前执山手曰灵山一会何异今日。看他罗山作家不假言说。而闽王天鉴自出常情。后来洞山聪曰。罗山忍俊不能禁。大展家风吼一音。纸墨如山书莫尽。衲僧休向义中寻。此古人直捷指示处。宗眼明白与众不同。正所谓相逢不拈出。举意便知有。岂在扬眉瞬目鼓唇动舌耶。贫僧恁么忉怛。早是画蛇添足冒渎睿听。然蒙赐问不容缄默。冀国政之暇大圆照中少加垂览。亦见灵山宿愿不忘祖道。不胜至幸也。复答晋王问禅要曰。二月二十日敬奉令旨示谕佛法自心所得者。敢不披露愚衷僭陈万一。殿下以菩萨应身乘愿再来。弘护佛法善世利生。于统理国务之暇常切究竟佛祖一大事因缘。此实不忘本愿故也。但于日用放舍诸缘休息万念。念起即觉常觉不昧。行住坐卧饮食起居应事接物看得力不得力。勿随事物转涉他机境。盖世间万事万理皆出于心。心若了时无法不了。所以曰心生则种种法生。心灭则种种法灭。故知心无自性缘起即空。不用多工最为省要。法华经曰治世语言资生业等皆与实相不相违背。华严经曰不坏世间相而成出世间法。先德曰一切善恶都莫思量自然得入清净心体。此乃佛祖直指示人处。若日用工夫目前事物。莫管他是善是恶是逆是顺是净是秽。譬如宝鉴当台洞照妍丑。物来即应物去不留。不要起一念分别拣择心。亦不要问他静时闹时苦时乐时。尽与尽力真实做去。若到无理会处却是好消息。便与一时放下。忽然知解两忘人法双泯。即是大休歇大自在大安乐时节也。昔有国王问波罗提尊者曰何者是佛。尊者曰见性是佛。王曰师见性否。尊者曰我见佛性。王曰性在何所。尊者曰性在作用。王曰若当用时几处出现。尊者曰若出现时当有其八。王曰其八出现当为我说。尊者即曰。在胎曰身。处世名人。在眼曰见。在耳曰闻。在鼻嗅香。在舌谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。此便是究明自性底榜样。殿下宿具般若种智。必能照了奚俟鄙言。惟大圆镜中以心印心。群生幸甚佛法幸甚。后坐胡党被逮。受极刑时年七十余矣。物论哀其无辜。呜呼。其定业若是耶。所著有蒲庵集及蒲庵外集。

　　灵隐明禅师法嗣

　　杭州净慈休庵无旨可授禅师

　　台之临海李氏子。年十二从季父沙门仲智于石门寺。十九得度为大僧。参普觉于灵隐。问答之顷疑情顿释。至元六年出世台州安圣。阅五年迁隆恩。又二年补真如。明年行宣政院选主龙华。一坐十三夏。洪武六年杭之中竺以府侯之命请师主之。至则净慈诸勤旧相与力争。屡却不听。不得已强居二载挝鼓告退。一日示疾。召左右曰吾逝矣。左右进觚翰。师麾去曰吾宗本无言说。泊然而寂。世寿六十九僧腊五十。火浴齿牙贯珠不坏。设利光莹色如金晶。其徒敛诸不坏并遗骼归龙华塔而藏焉。

　　祖芳联禅师法嗣

　　杭州普明立中成禅师

　　郡之钱塘人。姓孙氏。年十三投慈光若山出家。首谒祖芳。一日室中举腊月火烧山话。师呈颂曰。白云迷却旧行踪。腊月烧山火正红。忽地慈风来扇发。冷冰冰处暖烘烘。联器之。后于北郭建普明寺以接方来。未几请归慈光。正统辛未六月十三日上堂说偈曰。今年八十一。老病随缘且遣日。今年记着后年事。后年记着今朝日。至癸酉如期坐化。寿八十三。茶毗舍刹无算。建塔于普明。

　　杭州净慈照庵宗静禅师

　　号恬轩叟。郡之高氏子。自幼剃落本山。适祖芳联领院事。师依之。久乃得旨。旋典藏钥。永乐辛卯应选出主护国。寻迁雪窦无何。僧录以净慈虚席举师补之。丁卯朝廷颁赐大藏。师诣阙谢恩。止于弥陀寺。示微疾谓左右曰。吾缘止矣。沐浴更衣危坐而寂。世寿七十六僧腊六十。塔于藕华之祖丘。有三会语录。

　　乌石愚禅师法嗣

　　温州瑞安护龙太初启原禅师

　　日本国人。姓源氏。父官方宰。九岁送入建长寺出家。十八请旨南询。历三年抵福州。时吴元之丙午二月进京贡上表物。受斋䞋毕。敕见季潭泐公指令遍参。后谒乌石杰峰。一日峰上堂曰雪覆千山因甚么孤峰不白。师出众曰雷声隐隐雨点全无。峰曰。草庵上盖琉璃瓦。石室中藏玛瑙瓶。师曰大虫骑却南山虎。峰曰虎生七子阿那个无尾巴。师曰第七个。峰曰且放汝三十棒。由是许师入室。后辞出山结茅庐阜。复移石龙。出世广度。迁罗阳三峰。再迁护龙。尝垂三关语。舜若多神因甚么向平地上拖泥带水。金翅鸟王劈海取龙吞因甚么被泥鳅吞却。三世诸佛说不得因甚么狸奴白牯念摩诃。一日集众说偈曰。生也铁面皮。死也铁面皮。一击百杂碎。白日绕铁围。掷笔坐逝。

　　金陵灵谷非幻无涯永禅师

　　衢之西安人。年十二投乌石山杰峰和尚出家。峰问何处来。师应声曰虚空无向背。峰指钟示师。师信口成颂曰。百炼炉中滚出来。虚空元不惹尘埃。如今挂在人头上。触着洪音遍九垓。峰大奇之旋为祝发。居下版服勤积久疑滞尽释得无碍辩。峰为印可。永乐间擢为僧录右阐教敕住灵谷。会朝廷建大斋会。礼官董事甚严。师若不经意者。左右怪问之。师曰自家有一大事甚紧。无暇他及。沐浴更衣趺坐书偈曰。生死悠悠绝世缘。蒙恩永乐太平年。者回撒手归空去。雪霁云消月正圆。投笔而逝。上闻遣中官致祭。茶毗舍利遍布。

　　续灯存稿卷第八
卍新纂续藏经第 84 册 No. 1585 续灯存稿


　　续灯存稿卷第九

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第二十五世

　　伏龙长禅师法嗣

　　苏州邓尉万峰时蔚禅师

　　温州乐清金氏子。襁褓中见僧辄微笑合掌。年十三从演庆升法师受业。十六得度。十九至杭受具戒。参虎跑止岩示不是心不是佛不是物话。遂往明州达蓬山佛趾寺侧卓庵昼夜力参。一日闻寺主举沩山踢倒净瓶公案。蓦地触发说偈曰。颠颠倒倒老南泉。累我工夫却半年。当下若还亲荐得。如何不进劈胸拳。遂往谒无见于华顶。见嘱师住山。仍返达蓬。后闻千岩提唱。直造伏龙叩见。岩曰将甚么来与老僧相见。师竖起拳曰者里与和尚相见。岩曰死了烧了向何处安身立命。师曰。沤生沤灭水还在。风息波平月印潭。岩曰莫要请益受戒么。师掩耳而出。明日普请砍松次。师拈圆石作献珠状曰请和尚酬价。岩曰不值半文钱。师曰瞎。岩曰我也瞎你也瞎。师曰瞎瞎。即呈偈曰。龙宫女子将珠献。价值三千与大千。却被傍观人决破。谁知不值半文钱。岩谓左右曰。蔚山主颇有衲僧气息。遂命居第一座。一日岩升座。举无风荷叶动决定有鱼行。师出众震声一喝拂袖便出。卓庵于兰溪之嵩山凡九载。岩尝寄偈曰。郁郁黄华满目秋。白云端坐碧峰头。无宾主句轻拈出。一喝千江水逆流。三为手书招之。爱重弥至。旋𢌿以法衣顶相。僧问如何是嵩山境。师曰。四面好山擎日月。一湖秋水浸青天。曰如何是境中人。师曰三仙描不就终不与君传。问如何是目前事。师曰眉毛眼上横。曰莫是他安身立命处也无。师曰错认定盘星。二僧参。师问那里来。僧曰陇西。师曰我闻陇西有鹦鹉是否。僧曰是。师曰还会吟诗作赋么。僧曰会。师曰会吟甚么诗试道看。僧无对。师便打曰。妄语汉。汝不从陇西来。复问第二位道看。僧作舞势。师曰。是即是。争奈口口不同。自代曰上大人丘乙己。开堂。拈香毕乃曰。千圣难明不了因。递代相传古到今。今日嵩山重举似。铁树华开别是春。向无影树下打眠。宏开饭店。于虚空背上经行。大阐宗乘。尘尘刹刹全彰。物物头头合辙。击碎魔王窠臼。断送衲子命根。不作奇特商量。不作玄妙解会。直得净名杜口。共赞升平。岩头密启咸宣至化。正与么时。祝圣报恩一句作么生道。一片定光辉宇宙。直教万国奉君恩。上堂。舒两手曰。大开方便门。便从者里入。复握拳曰。闭却牢关说家里话。且道不开不闭一句又作么生。良久。敛僧伽黎下座。上堂。三世诸佛如是说。历代祖师如是说。天下老和尚如是说。嵩山亦如是说。若有不如是说者与他三十棒。若有如是说者亦与他三十棒。何故。卓拄杖。嵩山门下令不虚行。上堂。月头是初一。光明渐渐出。月尾是三十。光明何处觅。假饶老释迦也道拈不出。拈得出万事毕。有人道得。出来道看。如无。嵩山与诸人露个消息。展两手曰。我见灯明佛。本光瑞如此。后游姑苏邓尉。喜其山水盘结遂驻锡焉。未几四众咸集成大伽蓝。名曰圣恩。洪武十四年正月二十九日忽集众曰。老僧时节至矣。即说偈曰。七十九年一味杜田。悬崖撒手杲日当天。语毕泊然而寂。奉全身瘗于院西。塔曰永光。

　　杭州天龙水庵无用守贵禅师

　　婺之甄氏子。十八岁往投里之康侯山芟染。泰定间游浙西。适值千岩居龙华。师叩之默有所契。龙华去天龙密迩。大道平公力图起废。挽师与岩主之。会岩去乌伤师与俱焉。至正丙戌复谒中峰和尚。群疑顿释。旋退居嘉禾。一夕梦大道曰我已弃人间世。师惊疑。拏舟访之。由是复主天龙。一日忽索笔书偈曰。一蜗臭壳。内外秽恶。撒手便行。虚空振铎。天龙一指今犹昨。掷笔而逝。行省丞相达识铁木尔为主后事。筑慈济塔院于天龙西冈。奉全身瘗焉。师生平不畜长物。寒暑一衲律身甚严。尝堕一齿。弟子函椟中。生舍利五色。世寿七十有二。

　　松江府华亭松隐唯庵德然禅师

　　里之张氏子。幼从无用贵公祝发。遍叩诸方未有所契。后于千岩会中闻上堂语豁然悟入。尝见石屋珙。谓师曰子缘当在华亭。因书松隐二字授之。师遵悬记归里筑室于郭汇之阳。遂名松隐。足不逾阃者三载。尝刺血书华严。有天华满庭之异感。居民为建宝坊。洎千岩迁化。众请师继席。开堂日。僧问。远离松水来据龙峰。海众临筵请师祝圣。师曰万年松在祝融峰。曰。祝圣已蒙师指示。列祖家风事若何。师曰冬到寒食一百五。曰莫便是和尚为人处也无。师曰斧头是铁作。曰恁么则龙门无宿客也。师曰早已点额。曰若不登楼望焉知沧海深。师曰你道老僧眉毛有几茎。曰一堂风冷澹千古意分明。师曰蹉过不少。曰。承师有言。向上一路千圣不传。还端的也无。师曰那里得者消息来。曰卖金须遇买金人。师便喝。曰金屑虽贵落眼成翳又作么生。师曰。好向绣湖湖上看。月明夜夜散金波。曰三十年后此话大行。师曰杜撰禅和如麻似粟。僧曰大众证明。学人礼拜。师乃曰。第一义谛已被东白和尚一槌击碎了也。未免向第二义门露个消息。山僧数年搓得一条龟毛索子。今日拈来将三世诸佛西天四七东土二三天下老和尚鼻孔一串穿却了也。且道山河大地草木丛林森罗万象有情无情甚处得来。良久。莫将闲学解埋没祖师心。复举三圣道我逢人则不出出则便为人。兴化道我逢人则出出则不为人。师曰。者两个老汉。同门出入宿世冤家。一人向孤峰顶上卧月眠云。一人向十字街头扬尘簸土。点检将来二俱漏逗。各与三十拄杖。且道新龙峰与么提持是赏渠是罚渠。蓦拈拄杖卓一卓。天上有星皆拱北。人间无水不朝东。上堂。日可冷。月可热。众魔不能坏真说。有来由。无途辙。六月炎炎撒冰雪。文殊无处着浑身。普贤特地呈丑拙。是真说。非真说。若无间事挂心头。便是人间好时节。喝一喝。卓拄杖。谢藏主维那上堂。天无门。地无户。俊快衲僧一任来去。藏里摩尼照彻十方。洞里桃华千葩竞吐。假劫外之春风。应今时之律吕。海神夜半看鲛珠。眼光挂在扶桑树。喝一喝。结制上堂。暖气相接正在斯时。深深冷灰里拨着星儿之火。向死柴头上发机燎起亘天烈焰。烧却舜若多神面皮。敢问诸人作么生迴避。掷拄杖下座。上堂。今朝是初一。龙象如稻麻。有事与无事。归堂去吃茶。上堂。达磨西来不立文字。直指人心见性成佛。大众作么生说个见性成佛底道理。良久。幸是无疮勿伤之也。结制上堂。蜡人为验始于今日。九十日中推功辨的。黄面老瞿昙结住布袋头。百万人天咸皆受屈。松隐结制总不恁么。以手作摇橹势曰。山僧即今驾无底铁船。普请大众同入大圆觉海游戏去也。喝一喝。看取定南针。岁旦上堂。元正启祚万物咸亨。蓦拈拄杖曰。拄杖子昨夜抽条今朝吐蕊。华开五叶香遍大千。且道还当得新年头佛法也无。卓拄杖一下。喝一喝。腊八上堂。明星一见出山来。刚道娘生两眼开。不是髑髅干得尽。争知春色上桃腮。上堂。德山棒。临济喝。拈放一边。诸人脚跟下道将一句来。以拄杖画一画。毗婆尸佛早留心。直至如今不得妙。示人。佛是众生界中了事汉。众生是佛界中不了事人。若欲决了此事。但向十二时中四威仪内折旋俯仰与人酬错处看是什么道理。忽尔妄想灭知见忘。突出自家一段光明。洞彻十虚无丝毫隔碍。始知佛与众生本性平等。一身清净多身清净。一世界清净多世界清净。无一尘不是真如境界。无一刹不是解脱道场。所以永嘉大师曰。一月普现一切水。一切水月一月摄。诸佛法身入我性。我性同共如来合。斯言岂欺我哉。示医士。话头一则耆婆药。大藏诸经和剂方。抹过二途开口笑。不劳针砭起膏肓。化灯油。劫初一点光明种。猛烈工夫拶出来。泻入碧琉璃里去。三千诸佛笑颜开。坐禅铭。参禅的的非细事。贵在当人发真志。真志不发愿不坚。决定茫茫堕生死。古德垂慈何太切。教人参玄要直截。话头一则重千钧。尽力提持须猛烈。进前退后知几回。恰似冰炉炼生铁。冰炉炼铁真个难。竭尽精神岂容歇。蓦然一拶火星飞。面门簉破通身热。钳锤妙密始见真。手兮眼兮用处亲。就中炼出吹毛利。干将镆鎁争比伦。耿耿寒光耀空碧。在在处处兴家国。外道天魔尽丧魂。铁额铜头俱失色。古今库藏无此珍。天上人间何处觅。殷勤为报参玄人。趁此后生须努力。

　　婺州清隐兰室德馨禅师

　　义乌方氏子。年二十四投伏龙祝发。执侍数载。复力抵诸方。久之归觐。会千岩迁化。乃结茅城西榜曰清隐。后圣寿虚席四众请师主之。苏平仲尝过访师。寒温之外不措一辞。苏曰。千岩老师见客口如悬河娓娓不倦。师今默然何也。师曰道无隐显焉有语默。昔吾先师未尝不言。然而未尝言。今吾未尝言。然而未尝不言也。苏乃击节称赏。洪武壬子十一月十四日示微疾。集众诀别。端坐而逝。留龛七日颜色如生。茶毗五色舍利无数。世寿七十僧腊四十有六。

　　婺州华山明叟昌庵主

　　本郡浦江人。缚茅于里之华山。往谒千岩禅师示以入道旨要。旋归昼夜孳孳不怠。一日忽辞众说偈曰。生本无生灭亦无灭。撒手便行虚空片月。语毕端坐而逝。时洪武丙辰十月三日也。

　　古梅友禅师法嗣

　　润州金山慈舟济禅师

　　西竺作礼曰某甲拏得贼来请和尚决断。师曰赃在甚么处。竺拍案一下。师往复征诘。复曰。诸佛不说。列祖不传。除却摇唇鼓舌瞚目扬眉。还我到家一句来。竺默然。师曰。去圣时遥。尚有此子。善自护持。

　　一峰宁禅师

　　西竺呈见解。师为勘验。示偈曰。青山叠叠雨蒙蒙。师子金毛拨不通。我也自知时未至。十回放箭九回空。

　　弁山安禅师法嗣

　　杭州正传院祖庭空谷景隆禅师

　　姑苏洞庭鼋山陈氏子。初见懒云开示法要。后于虎丘礼石庵祝发。会庵迁灵隐。师相随七载。因往天目礼高峰祖塔。憩锡岁余。忽有省入。径造懒云求证。云为助喜。后住碧岩。僧问如何是佛法的的大意。师曰此问最亲切。曰觌露堂堂时如何。师曰途路未为真。曰南人如问雪我道是杨华。师曰唤钟作瓮又争得。晚年于西湖修吉山卜地为生圹。筑室以居名曰正传塔院。复自制塔铭。其略曰。呜呼。死生一梦。骨塔奚为。盖表佛法流芳。灵踪不断。即幻明真。以致佛祖命脉源远流长矣。幻身虽灭佛性不迁。后之来者见窣堵崚嶒峰峦苍翠。鸟鸣乔木泉泻幽岩。不驰外境不执内心。尽忘爱恶陶然泰和。始知法界为身。虚空为口。万象为舌。昼夜说法未尝间歇。于此见得明透得彻。如醉忽醒。廓然领悟便见佛祖不曾涅槃。老僧不曾圆寂。大圆镜中觌面相见。西来祖意两手分付。如古师嗣云门。青师嗣大阳。无前后无去来。大千沙界自他不隔于毫端。十世古今始终不离于当念。懒云和尚是景隆受业师之受业师。景隆心法受印可于懒云。即南极安禅师也。得临济正传二十世。上溯天真则无极源雪岩钦前后嗣法亦无定规。前嗣后者阿难嗣迦叶。后嗣前者兴化嗣临济。理贯古今诣实为至。铭曰。廓周法界。空荡无涯。群灵升坠恒无已时。佛祖垂应为导为师。宿膺微幸值斯化仪。不善弘道随力所宜。卒于武林。骨窆山崖窣堵奠安。山同寿期。以幻归幻。有为无为。成住坏空。斯道坦夷。正统九年春景隆五十二岁。着所著有空谷集尚直尚理编。

　　福林度禅师法嗣

　　金陵天界古拙俊禅师

　　姑苏之松陵人。年十三往越州日铸寺出家。十五岁祝发受具戒。首谒石屋珙。次见三衢懒牧得禅定工夫。复往叩古梅于高仰。礼拜起即依实供通。梅打趁出。如是三度被打。遂结伴归里。立限壁观九年。每三年燃一指。历燃三指。一日忽然瞥地。乃往参福林。法战相契遂留首众。时年二十八矣。众推出世。师遁迹出山留偈曰。半载相依唱祖机。几番谈道奉严威。出山便说归时路。又是重添眼上眉。韬光岩壑三十余年。有平生最爱隈岩谷。三十年来懒送迎之句。洪武间奉旨剃度千僧。至繁昌众请东庐山开堂。普说示众。禅之一字亦是强名。云何曰参。在信而已。拟议即乖。开口即错。若是发心不真。志不猛利。者边经冬那边过夏。今日进前明日退后。久久摸索不着。便道佛法无灵验。却向外边记一肚抄一部。如臭糟瓮相似是。者般野狐精直饶到弥勒下生有甚交涉。真正道流若要脱生死。须透祖师关。祖关透生死脱。不是说了便休。要将从上诸祖做个样子。赵州老人四十余年不杂用心为甚么事。长庆棱公坐破蒲团七个为甚么事。香林老师四十年方成一片为甚么事。乃至历代真实履践克苦励志为甚么事。山僧今日口喃喃地引古验今为甚么事。诸禅德。既有从上不惜身命积功累德妙悟亲证底样子。何不发大勇猛起大精进。对三宝前深发重愿。若生死不明祖关不透誓不下山。如是发愿之后。截断千差路头。不与万法为侣。向长连床上七尺单前高挂钵囊。壁立千仞。宽立限期。急下手脚。尽此一生做教彻去。若办此心决不相赚。我今为汝保任此事终不虚也。永乐丁亥复奉旨于天界终老焉。

　　大鉴下第二十六世

　　万峰蔚禅师法嗣

　　苏州邓尉宝藏普持禅师

　　继席圣恩为第二代。万峰付偈曰。大愚肋下痛还拳。三要三玄绝正偏。临济窟中师子子。灯灯续焰古今传。后示寂塔于万峰之侧。

　　瑞州九峰无念胜学禅师

　　随州应山人。族姓陈。年九岁从宝林无极受业。初谒无闻示万法归一一归何处话。遂入嵩山苦心研究。一日有省述偈。有万象全彰一镜中之句。乃奋志遍参。后抵姑苏见万峰于喝下领旨。峰付偈曰。五派传来临济宗。入门一喝露全锋。老婆心切能容易。试看泥蛇化作龙。后住九峰。洪武十五年孝慈皇后宾天。楚王聘诸山名衲集于洪山。见师惊异。特留邸馆请问法要。高皇帝闻之召见。便殿赐坐。应对称旨。礼遇优渥。欲留主京刹。师力辞。命中官送还九峰。二十九年御制怀僧无念诗文一轴并松实松华复命中官赍送。谕慰弥至。敕曰前者僧无念。戒行精于皎月。定慧稳若巍山。暂来一见。此去常怀。怀之不已。遣人就见。特以松实松华供之。兼以诗文劳之。师亦以偈进曰。万机之暇究真玄。百草头边佛祖禅。毛孔遍含尘刹土。毫端现出性中天。定回坐看云横谷。行乐闲观石涌泉。林下衲僧何以报。祝延圣寿万斯年。中官回奏。上大悦。永乐三年一日集众说偈曰。世尊七十九。无念八十年。踏翻华藏海。依旧水连天。泊然而逝。奉全身塔于师子岩。

　　海舟慈禅师

　　居士沈贯问。修多罗教如标月指。若复见月。了知所标毕竟非月。此理如何。师举手曰。指耶月耶。士罔措。师拍案一下。士释然有省。

　　果林首座

　　僧参次。师掷下蒲团曰汝试道看。僧曰。只此消息。本无言说。破蒲团上地迸天裂。师曰且道裂个甚么。僧拟议。师便打。

　　金山济禅师法嗣

　　杉关福田西竺本来禅师

　　崇仁裴氏子。七岁出家于观音寺。年十三遂参一峰。执侍七载忽有省。复见慈舟于金山。礼拜起便问。某甲拏得贼来请和尚断。舟曰赃在何处。师拍案一下。舟便喝。复举香严上树话反覆征诘。遂承印可。初住剑江。寿圣宁藩致书聘师。三往返不赴。仅答问道书。授慧光普照顿悟圆通之号。永乐四年众请开法寿昌。上堂。拈香毕乃曰。天日高明暑渐隆。榴华喷火耀庭中。衲僧眼里真机露。无位真人觌面逢。直下知端的。拟议隔千重。要达己躬事。黄龙最上峰。便下座。后往闽之杉关重开福田。一日忽索笔书偈曰。者个老乞儿。教化何时了。颠颠倒倒任随流。是圣是凡人莫晓。咄。来来来。去去去。海湛空澄。风清月皎。书毕趺坐而逝。世寿六十八僧腊五十五。奉全身于法堂供养。

　　天界俊禅师法嗣

　　东普无际明悟禅师

　　蜀之安岳通贤镇莫氏子。年二十弃家。初未遇人。习坐禅入定工夫。后往楼山访清菩萨。清举赵州无字话。师当下有省。自此靠个无字如一座须弥山相似。行住坐卧常在定中。一日坐次忽然光明洞照无一毫可得。占偈有虚空包不住大地载不起之句。西江悟首座指见无念。会念谢世遂参古拙。礼拜次拙谓侍者曰。者僧有福德相。拈拄杖靠椅坐。命师供说行脚。师为直叙。拙曰你且去我不知你者样工夫。一日复上方丈。拙震声一喝。拈拄杖作打势。师呈身就棒。拙曰我棒头有眼不打者般死汉。拽拄杖便出。师拱立不动。拙复还坐。蓦劄问曰大地平沉你在甚么处。师曰全露法王身。拙曰。万法归一一归何处。速道速道。师曰不道。拙曰因甚不道。师曰亘古亘今。拙曰。亘古亘今即且置。你在西川什么物恁么来。师不语良久。拙曰哑子得梦向谁说。一日拙为更号无际。师曰恁么则无际亦未在。天下老和尚尽向者里成道。历代祖师尽向者里成佛。即今有说佛说祖底出来。尽教遣出门去。不如某甲者里齁齁打睡。拙笑曰者汉此后不受人瞒去也。师尝有走马灯偈曰。团团驰走不停留。无个明人指路头。灭却心中些子火。刀枪人马一齐休。后有法嗣七人。有付法偈曰。我无法可付。汝无心可受。无付无受心。何人不成就。

　　杭州虎跑性天如皎禅师

　　四明周氏子。从正庵中芟染。往谒古拙。一夕推帘见月有省。乃曰元来恁么。翌旦趋见拙便震声一喝。拙曰如贫得宝邪。师曰宝即不得得即非宝。拙曰凭何如是。师趋前问讯叉手而立。拙曰还我向上一句来。师便掩耳而出。复呈偈曰。午夜推帘月一湾。轻轻踏破上头关。不须向外从他觅。只么怡怡展笑颜。拙为助喜。后住武林虎跑。临终示众曰。文章佛法空中色。名相身心柳上烟。唯有死生真大事。殷勤了办莫迁延。大众且道如何了办。良久曰。吾今无暇为君说。听取松风涧水声。语毕而逝。

　　何密庵居士法嗣

　　扬州素庵田大士

　　僧问补陀路向什么门出。士曰上座即今从什么门入。僧曰抑勒人作么。士曰看脚下。僧抬头进前三步。士曰错。僧便退后三步。士曰且道是你错是我错。僧曰未举已前早知错了也。士曰正好吃棒。僧无语。士曰若到诸方分明举似。示众曰。近来笃志参禅者少。才提个话头便被昏散二魔缠缚。殊不知昏散与疑情正相对治。信心重则疑情必重。疑情重则昏散自无。

　　大鉴下第二十七世

　　邓尉持禅师法嗣

　　杭州东明虚白慧旵禅师

　　族王氏。祖贯湖广。父为丹阳税课司。遂家焉。幼颖悟不类常儿。年十四往从妙觉湛然受业。一日作务次。然问汝在此作什么。师曰切萝卜。然曰你只会切萝卜。师曰也会杀人。然引颈。师曰降将不斩。然异之。会然迁抚之疏山。师闻唯庵唱道松隐将往见。至一小庵自誓曰此行若不彻证决不复回。一定六日。忽举首睹松豁然有省。遂返昼夜危坐端如铁幢。诸方因号旵铁脊。后抵姑苏邓尉谒果林。指令参宝藏。具述悟由。藏曰。佛法如大海相似。转入转深。那里泊在者里。一日室中侍立次。藏问心不是佛智不是道汝云何会。师向前问讯叉手而立。藏呵曰汝在此许多时犹作者般见解。师遂发愤寝食俱废。至第二夜蓦然彻证。述偈曰。一拳打破太虚空。百亿须弥不露踪。借问个中谁是主。扶桑涌出一轮红。藏笑曰。然虽如是。也须善自护持。时节若至其理自彰。师受嘱辞去。于天目之平山堂结侣坐千日长期。后游安溪古道山。峰峦秀拔遂有终焉之志。一住三十载。影不出山。道风远播。宿衲争趋座下。拓基营缮成大精蓝。宣德乙卯敕额东明禅寺。复命度僧以奉香火。檀施委积师复损余赀重修净慈大殿。辛酉六月一日忽集众叙谢诀别。众请偈。师曰。一大藏教无人看着。争用得者几句闲言语。跏趺而逝。茶毗舍利无算。塔于东坞。世寿七十僧腊五十有五。国子祭酒胡公濙为之铭。

　　福田来禅师法嗣

　　建宁府天界雪骨会中禅师

　　大阐参次。师问从何处来。阐曰逼塞虚空都无来去。师曰既无来去阿谁拖皮袋到者里。阐曰内外俱空皮袋何有。师曰如何是祖师西来意。曰西来岂有意邪。师曰腊月三十日到来向何处安身立命。曰信脚踏翻乾坤独露。师乃示以偈曰。的是金毛亲出窟。法轮掉转入廛来。一声蓦地遥空吼。野犴闻之脑裂开。

　　东普悟禅师法嗣

　　舒州投子楚山幻叟荆璧绍琦禅师

　　蜀之唐安雷氏子。年九岁从玄极通受业。首参无际。一日闻板声有省。复遍叩月溪海舟诸老。咸称赏之。正统六年再参无际。际问数年以来在什么处住。师曰廓然无定。际曰有何所得。师曰本自无失何得之有。际曰者是学得来底。师曰一法不有学自何来。际曰莫落空耶。师曰我尚非我谁落谁空。际曰毕竟事作么生。师曰水落石出雨霁云收。际曰。莫乱道。只如佛祖来也不许。纵尔横吞藏海现百千神通。到者里更是不许。师曰。和尚虽则把住要津。其柰劳神不少。际拍膝一下。师便喝。际曰。克家须是破家儿。恁么干蛊也省力。师掩耳而出。至晚复召师诘曰。汝将平昔次第发明处说来看。师从实具对。际曰还我无字义来。师呈偈曰。者僧问处偏多事。赵老何曾涉所思。信口一言都吐露。翻成特地使人疑。际曰如何是汝不疑处。师曰。青山绿水燕语莺啼。历历分明更疑何事。际曰未在更道。师曰头顶虚空脚踏实地。际乃鸣钟集众𢍁以袈裟拂子。后出世天柱。僧问如何是天柱境。师曰。涧阔云归晚。山高日出迟。曰如何是境中人。师曰。额下眉遮眼。腮边耳搭肩。曰如何是天柱家风。师曰。云甑炊松粉。冰铛煮月团。曰如何是祖师西来意。师曰海神撒出夜明珠。曰学人不会。师曰文殊失却玻璃盏。问如何是佛。师曰生铁秤锤。曰如何是法。师曰石头土块。曰如何是僧。师曰黑漆拄杖。景泰五年迁投子。上堂。僧问。远离皖山来据投子。海众临筵请师祝圣。师曰鼎内长生篆峰头不老松。曰。祝圣已蒙师的旨。投子家风事若何。师曰提瓶穿市过不是卖油翁。曰只如祖师道不许夜行投明须到还端的也无。师曰虽然眼里有筋争柰舌头无骨。曰赵州道。我早猴白。渠更猴黑。意作么生。师曰。不因弓矢尽。未肯竖降旗。问和尚今日升座说法未审有何祥瑞。师曰。麒麟步骤丹青外。优钵华开烈焰中。曰如何是祖师西来意。师曰。雪消山顶露。风过树头摇。问宝剑未出匣时如何。师曰神号鬼哭。曰出匣后如何。师曰佛祖吞声。曰出与未出时如何。师曰无须锁子两头摇。僧提起坐具。师便喝。僧拟议。师便打。乃曰毒蛇头上揩痒。猛虎口里横身。也须是恁般人始得。适来者僧大似一员战将。敢来者里夺鼓搀旗。惜乎龙头蛇尾死在棒下。若解转身活路。自然不犯锋铓。所以道弄蛇须是弄蛇手。不会弄蛇蛇咬杀。复举法灯示众。山僧本欲深藏岩穴隐遁过时。盖为清凉老人有未了公案。不免出来为渠了却。时有僧问未审清凉老人有甚不了公案。灯拈拄杖便打曰祖祢不了殃及儿孙。僧曰过在甚么处。灯曰过在我殃及你。师曰。大凡宗师出世先要拈出己见。然后方可定断古今。看他法灯如此作略。美则美矣了则未了。幻叟今日亦为蚕骨老人有未了公案。出来为渠了却。若有问蚕骨老人有甚不了公案。应声便喝。眼目定动连棒打出。大众。山僧恁么提持。且道与法灯用处还有优劣也无。若缁素得出。许他是个同参。上堂。拈拄杖。只者些子誵讹。多少师僧到者里开口不得思量不及举扬不出。即今落在山僧手里。横也由我竖也由我。提起放下卷舒杀活总由我。以拄杖空中点一点曰。正当恁么时从上佛祖天下老和尚到者里只得乞命有分。众中莫有为佛祖出气者么。良久。卓拄杖一下。[翟*支]瞎金刚正眼。靠倒空王宝座。汝等诸人讨什么碗。便下座。上堂。众集师敛衣就座。良久曰。大众。分明记取。便下座。示众。选佛场开定祖机。辨明邪正在钳锤。禹门浪暖风雷动。正是鱼龙变化时。众中莫有冲波激浪者么。良久以拂子打圆相。机先一着觌面全提。击禅床一下。句外一言和声揭露。不许停思顾伫。那容拟议分疏。眨得眼来剑去久矣。纵饶佛祖到来也只攒眉有分。何故。盖为非言路可通。非心识可测。若是英俊衲僧向未举以前便当点首一笑。犹较些子。近世人心不古。学者不务真参实悟。惟是接响承虚。以学识依通为悟。明穿凿机缘为参究。破坏律仪为解脱。夤缘据位为出世。以致祖风雕獘魔说炽然。塞佛祖之坦途。瞽人天之正眼。使吾祖教外别传之道于斯委地。大觉世尊于二千年外早已识得众生心病。预设多方曲乖规则。故曰末世众生希望成道无令求悟。惟益多闻增长我见。又曰众生未悟作何方便普令开悟。所以结制安居克期取证。过三期日随往无碍。故知解结之有时也。诸大德。于九十日中还曾证悟也无。已悟者且置勿论。如或未悟则此一期又是虚丧了也。若是真正道流。以十方法界为圆觉期场。无论百日千日结制解制。但以举起话头为始。一年不悟参一年。十年不悟参十年。乃至二十年三十年尽平生不悟决定不移此志。直要见个彻头彻尾真实究竟处方是放参之日。所谓一念万年岂虚语哉。竖起拂子。诸大德还知落处么。幻叟今日不辞饶舌更为诸人下个注脚。猛火铸成金弹子。当机捏碎又浑囵。等闲得失俱拈却。风送潮音出海门。师到菜园见冬瓜。问园头者个无口因甚长得如许大。头曰某甲不曾怠惰一时。师曰主人公还替你出些力气也无。头曰全承渠力。师曰请来与老僧相见。头便礼拜。师曰者犹是奴儿婢子在。头转身拈篾缚架。师乃呵呵大笑。回顾侍者曰菜园里有虫。性空首座请益蒙山三关语曰。蟭螟虫吸干沧海。鱼龙虾蟹向何处安身立命。师曰长安路上金毛卧。曰水母飞上色究竟天入摩醯眼里作舞因甚不见。师曰五凤楼前铁马嘶。曰莲湖桥为一切人直指明眼人因甚落井。师曰明月照见夜行人。曰请师颂出。师曰好与痛棒。曰棒则甘领颂则乞师不吝。师乃大笑颂曰。当机把断圣凡津。拟议知渠屈未伸。欲识蒙山端的旨。垂钩意在钓金鳞。天顺改元由匡庐归蜀。韩都侯于方山建云峰寺迎师住持。成化九年三月望示微疾。众请末后句。师展两手曰会么。复曰今年今日推车撞壁。撞破虚空青天霹雳。阿呵呵。泥牛吞却老龙珠。澄澄性海沤华息。泊然而逝。世寿七十僧腊六十一。

　　云南府古庭善坚禅师

　　本郡昆明人。首参无际示万法归一一归何处话。苦心穷究十载方得透脱。后于隆恩求际印证。际曰子见处如何与老僧不同。师展两手曰者个非别。际颔之。一日辞际。际曰甚处去。师曰十字街头诃佛骂祖去。际曰子还来否。师曰不违和尚尊颜。礼拜便行。初游金台止大容山。复南还住金陵天界。迁皖桐浮山。示众。举汾阳无业禅师曰。古德道人得意后。茅茨石室向折脚铛煮饭。吃过二三十年。名利不干怀。财宝不为念。大忘人世。隐迹岩丛。君王召而不来。诸侯请而不赴。岂同吾辈贪利爱名汩没世途。如短贩人有少希求而忘大果。师曰。诚哉是言。我等惟掠虚头妄自尊大。无明三毒潜结于心。逆恶境缘知无解脱。据实而论。且莫管你是知识非知识。除却一切施为动静语默文字。生死到来毕竟作么生脱去。不得认着个死搭搭向良久处妄想。不得执着个转辘辘向活脱处狂荡。但有丝毫差别见觉。直饶脊梁生铁铸就。机辩悬河泻水。未免阎老子打入阿波波阿吒吒。八寒八热。万死万生。灼然灼然。击拂子。昨夜蟭螟吞六合。虚空扑碎落岩前。复召大众珍重。后归昆明古庭示寂。古庭与盘龙南北并峙。至今二大士肉身存焉。

　　素庵田大士法嗣

　　佛迹颐庵真禅师

　　示众。青山叠叠。绿水滔滔。于斯会得。独步高超。虽然。也是寻常茶饭。古人道欲穷千里目更上一层楼。机不离位堕在毒海。语不惊群陷于流俗。若向击石火里辨缁素。掣电光中明杀活。可以坐断千差壁立万仞。诸兄弟。还知有恁么时节也无。今时诸方说禅浩浩。尽谓脚跟点地鼻孔撩天。究竟具正眼者落落罕闻。所以偏正不一。各立异端。坚执己解。弗通实理。所谓正法难扶邪说竞兴。古人道信有十分则疑有十分。疑有十分则悟有十分。可将尽平生眼里所见耳里所闻恶知恶解奇言妙句禅道佛法贡高我慢等心彻底倾泻。莫存毫末。只就未明未了公案上距定脚跟竖起脊梁。无分昼夜无参处参无疑处疑。直得东西不辨南北不分。呆桩桩地却如个有气底死人相似。心随境化触着还知。打破髑髅不从他得。岂不庆快平生者哉。

　　大鉴下第二十八世

　　东明旵禅师法嗣

　　金陵东山翼善海舟永慈禅师

　　成都余氏子。生于洪武二十七年。幼孤。见僧辄喜。一日闻生死事大发心出家。奋志访寻知识。首见太初。问父母未生前那个是汝本来面目。师即从东过西叉手而立。初曰不是不是。师曰两眼对两眼。宣德二年出峡游燕京。南还至武林谒东明。问无相福田衣何人合得披。明便掌。师曰作么。明又掌。师曰一掌不作一掌用又如何。明复掌。师曰老和尚名不虚传。大展具三拜。未几复游金陵。正统二年太监袁诚钦师道德请师开法翼善。五年五月二十九日东明专僧送衣拂至。有偈曰。分付慈海舟。访我我无酬。明年之明日。西风笑点头。明年东明如期示寂。

　　水心月江觉净禅师

　　姑苏沈氏子。十五岁往从古拙芟染。永乐壬寅参岘山宗。后见东明。亲依最久。一日问明如何是祖师西来意。明曰你那里去来。师进前曲躬曰那里去来。明便喝。师亦喝。明便打。后庵居天目天顺间。迁里之水心。成化己亥正月十九日戒饬徒众说偈而逝。寿七十九腊五十一。

　　天界中禅师法嗣

　　邵武府君峰大阐慧通禅师

　　建宁邵氏子。从斗峰祝发。往参雪骨中。一夕有省即说偈曰。手把清风斧。毗卢顶豁开。三千诸佛祖。一串穿将来。旦诣丈室见中。中曰还我话头来。师复说偈曰。坐断恒沙界。全心一物无。浮云都散尽。独耀一轮孤。中印可之。后住君峰。弘治十四年二月十七日集众说偈曰。人生七十古来稀。更添一岁也希奇。若问老僧何处去。虚空独露笑嘻嘻。沐浴更衣趺坐而逝。

　　投子琦禅师法嗣

　　金陵高座古溪觉澄禅师

　　蔚州人。从云中天晖昶芟染。阅大藏历五寒暑。于大慧录中无字话染指。乃叩月溪。复往投子见楚山。亲炙久之得尽其旨。隐于固始之南山有年。天顺间住金陵高座。结制小参。三条椽下坐堆堆。把定身心若死灰。拨出炉中些子火。惊天动地一声雷。还有不惜眉毛者么。良久乃曰。有时三世诸佛与火炉说法。觅火和烟得。有时火炉说法三世诸佛谛听。担泉带月归。于斯会得。芥子纳须弥也得。须弥纳芥子也得。正眼观来。两个火炉三世诸佛结住于青州布衫。一粒芥子百亿须弥收归于云门胡饼。两堂云水穿又穿不得咬又咬不得。大众。正当恁么时毕竟作么生。还会么。眉间拶出金刚焰。露柱灯笼尽放光。成化癸巳八月九日沐浴更衣集众诀别端坐而逝。少顷众泣。师复开目曰不须如是。复瞑目。

　　襄阳府大云兴禅师

　　久侍楚山。一日山出郡归。众途迎。山曰。我不曾下山。亦未尝出郡。且道甚处去来。师曰大众久立请和尚回寺。山曰那里是寺。师曰钟声响得好。山呵呵大笑。师便礼拜。后山付偈曰。躬自西州定宗旨。亲从投子付袈裟。他年出世提纲要。不立孤危是作家。

　　𣵠州金山宝禅师

　　参楚山。楚问曰面南看北斗且道明甚么边事。师曰和尚合取口好。楚曰未在。师曰瞒别人即得。楚曰如何是透关眼。师振声一喝。楚曰向上一机又作么生。师曰青天日卓午。楚曰未梦见在。师曰木童拈玉线石女度金针。楚曰转身一句速道速道。师曰雨添山色秀风来竹影移。楚拈拄杖。师便喝拂袖而出。楚曰放汝三十棒。师转身作礼曰谢和尚慈悲。楚曰。子虽有滔天之浪。且无湛水之波。师俯首默然。楚深肯之。

　　唐安湛渊奫禅师

　　参楚山亲依最久。一日入室次。山问如何是至理一言。师曰有口说不得。山曰松风流水为什么却说得。师曰为渠无口。山曰你道他说些什么。师曰和尚适来问甚么。山曰祇如绝音响处还有说也无。师曰有则灼然有只是闻不及。山曰闻即且置你道他说个甚么。师乃竖起拳头。山曰还有闻得及者么。师以手指香炉曰是渠却闻得。山曰因甚渠却闻得。师曰为渠有耳。山曰汝亦有两耳为甚闻不得。师曰虽然闻不得瞒他一点不得。山曰放汝三十棒。师便礼拜。

　　石经海珠祖意禅师

　　掩关次。一日楚山到关前击门一下曰请关中主相见。师敛手鞠躬而立。山曰赵州无字作么生。师曰。只为婆心切。肝胆向人倾。山曰不涉有无时如何。师曰某甲到者里却不会。山曰待汝出关与汝一顿。师曰某甲即今亦不在关内。山指关问曰争柰者个何。师便喝。山曰天气炎烝善加保护。师便礼拜。

　　长松大心真源禅师

　　三池张氏子。谒楚山。问曰从上佛祖言不及处行不到处请师直指。山拈拄杖曰聻。师便喝。山便打。师又喝。山又打。师便礼拜。一日室中侍立次。山曰向父母未生前道一句来。师曰道不得。山曰因甚道不得。师曰他没口。山曰又道没口。师曰谢师答话。

　　松藩大悲崇善一天智中国师

　　彭县人。体貌奇异。年十二从月光受业。后居松藩。一日楚山过其庐。师述悟由。山曰如何是无字意。师曰出匣吹毛剑寒光射斗牛。山曰赵州因甚道无。师曰波斯嚼冰雪不觉齿牙寒。山曰拈过有无如何凑泊。师曰夜深谁把手同共御街游。山曰向上奇特一句作么生。师曰。秋夜家家月。春来处处华。一双清白眼。何用撒泥沙。山印可之。

　　石经豁堂祖𥙿禅师

　　成都巨氏子。久从楚山游。一日山阅经次。师诣前曰和尚看底是什么。山便喝曰你道是什么聻。师亦喝。山举起经曰。百千三昧无量妙义皆从者一卷经流出。且道者一卷经从甚处得来。师弹指一下。山便休去。

　　三池月光常慧禅师

　　简州李氏子。参楚山。山曰久闻上座尝览大藏是否。师曰和尚莫谤某甲好。山曰。白底是纸黑底是墨。毕竟如何是经。师曰和尚莫要不本分。山曰作么生是不本分底道理。师曰经聻。山曰。似即似。是即未是。师便礼拜。

　　中溪隐山昌云禅师

　　参楚山。山问汝名甚么。师曰昌云。山曰号聻。师曰隐山。山曰云在山中隐如何又出山。师曰只因夜来鹤带过岭头关。山曰或为霖雨时如何。师曰遍润寰区。山曰忽被猛风吹散时如何。师曰依旧青天白日。山呵呵大笑。

　　圭庵祖玠侍者

　　一日病次。楚山往视。值心上座来山顾师。问曰如何是心。师曰开口不容情。山曰未在。师返顾。心曰何不礼拜和尚。心便就礼一拜。山休去。后病革有痛苦声。山曰平日得力句到者时节还用得着么。师点首。山曰既用得着又叫唤作么。师曰痛则叫痒则笑。山曰只如三寸气断向何处安身立命。师曰雨过天晴青山依旧。山曰从今别后再得相见否。师曰旷劫不违今何有间。山曰恁么则子不曾病耶。师曰病与不病总不相干。山复执其手曰者是甚么。师便合掌曰某当行矣。振身端坐而逝。

　　翠微悟空禅师

　　关西人久依楚山。一日入室次。山问踏翻大地无寸土彻底穷源事若何。师曰有星皆拱北无水不朝东。山曰还假履践功用也无。师曰履践则不无功用即不可得。山曰只个不可得处亦不可得子又作么。师拟进语。山震威一喝。师曰恩大难酬便礼拜。

　　云南坚禅师法嗣

　　五台山显通大巍净伦禅师

　　云南康氏子。生于宣德丁未。正统间从无极泰芟染。古庭居浮山。师往叩。室中机契。后住显通。上堂。无孔铁锤当面掷。黑漆昆仑拦路坐。莫有挨拶得入拈弄得出底。出来道看。僧问如何是台山境。师曰不是天晴便是下雨。曰如何是境中人。师曰金刚窟里万菩萨。曰未审寻常所说何法。师曰清风吹幽松近听声愈好。问如何是佛法的的大意。师曰今年调雨水农家好春麦。问如何是祖师西来意。师曰待饭仙山转身即向汝道。乃曰。拈砒霜作醍醐亦曾有也。撒珍珠如瓦砾谁个不然。开眼上树特地丧全身。梦升兜率也是扬家丑。未动情思转魔女尽成菩提宝器。不劳腕力指娑婆便为妙喜净邦。长水浚岳积而来。琅玡觉冰消而去。信脚踏翻琉璃阱。等闲击碎珊瑚枝。上堂。三圣震威一喝。正法眼里撒沙。南泉白刃高挥。古佛家风扫土。何必不必。探竿岂在人手。湘南潭北。塔样脱体持来。不萌枝上放春回。烈焰堆中飞片雪。有斯作略可谓其人。谁家井底无天。到处波心有月。上堂。体相用三大齐彰。尘尘摄入。因果智五周顿证。法法圆融。百城烟水不出一毫。十世古今匪移当念。红蕅华开水香触着蟭螟虫半边鼻。青山低处天阔展开瘦蚊子一茎眉。百川竞注而水体不流。万窍共号而风本自寂。金师子不劳踞地。水牯牛随分纳些。动容满目。家山依旧青天白日。冬至示众。五顶琼瑶堆千松珠玉枝。尽台山泉石烟云飞楼涌殿。总是文殊一只智眼真光。是汝诸人常在于其中经行及坐卧。还知从不曾动着渠一茎眉毛么。若也与么见得。便尔摄大千于毫端。广尘沙于法界。其或未然。切忌东卜西卜。老僧为汝诸人真实告报。今朝冬至一阳生。珍重。示众。山高海阔月朗风清。松苍石白夏暑冬寒。如是历历分明一一成现。且道衲僧分上成得个甚么边事。莫有道得者么。不妨出来道看。若无。老僧自道去也。拈拄杖便下座。示众。演祖道有则奇特因缘举似诸人。欲说又被说碍。不说又被不说碍。大小演祖大似灵龟曳尾。一言既落人耳如何讳得。老僧也有一则奇特因缘。索性举似大方。令他倚门傍户者一个个壁立千仞。便下座。示众。老僧者里也不说东村李大郎太俭。也不说西社王二姊太奢。也不会安角呼兔。也不会添足画蛇。早起一盂白粥。午后一碗清茶。谁管他陈年烂葛藤冷地开华。展两手曰。汝等诸人来者里讨甚么干木查。师有山居吟。无事山房门不开。土阶春雨绿生苔。此心将谓无人委。幽鸟一声何处来。后示寂于本山。

　　大冈澄禅师法嗣

　　杭州天真毒峰本善禅师

　　祖贯凤阳吴氏。父宦游广东雷阳而生。年十七出家。初遇源明和尚示无字话。师当下便能领解。举似明。明曰。我二十年看个无字如蚊子上铁牛。子才学做工夫便有许多知见。复曰观子根器有异于人。切莫途中被人哄去作长老误汝大事。师蒙诲即发愿一味拍盲做工夫。自誓此生以悟为期。慕无际道风入川参叩。会际蒙召赴京。遂掩关。不设卧具惟置小凳。昏重并去凳。一日闻钟声有省。说偈曰。沉沉寂寂绝施为。触着无端吼似雷。动地一声消息尽。髑髅粉碎梦初回。再往谒际。适际迁化。遂求证于月溪。溪曰。佛法不是鲜鱼。怕烂却那。日惟东敲西击暗垂勘验。一日侍溪园中坐次。溪曰你向来无甚么话头。师曰无字。溪曰如何是无字。师曰如今看来恰似口金刚王宝剑。溪曰如何是金刚王宝剑。师曰寒光焰焰耀古腾今。溪曰还我剑来。师曰拟动则犯他锋铓。溪曰横按当轩时如何。师曰佛来也杀祖来也杀。溪曰老僧来聻。师曰亦不相饶。溪曰杀后如何。师曰且喜天下太平。溪曰毕竟如何是无字意。师曰赃贼分明。溪曰贼即且置还我赃来。师曰六六三十六。溪曰未在更道。师曰夜短睡不足日长饥有余。溪曰牛过窗棂头角四蹄都过了因甚尾巴过不得。师曰。了无一法当情。瞥尔通身露地。溪曰你即今向甚么处安身立命。师曰何处不称尊。后辞溪游浙中。掩关于天目之万峰庵。月溪亦蒙旨钦赐归金陵大冈。遣书召师付嘱。师适因事他出。溪临委息命送衣拂𢍁之。师住山凡四十余载。天顺间建西湖之三塔。洎天目之招明吴山之宝莲南山之甘露。成化初掩关石屋。后住天真。僧问如何是和尚家风。师曰。前江潮急鱼行涩。后岭峰高鸟泊难。僧请益高峰和尚示众曰。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内有一句能杀能活能纵能夺。若人检点得出一生参学事毕。未审是那一句。师曰待汝悟即向汝道。僧曰不会。师曰。不见道你有拄杖子我与你拄杖子。你无拄杖子我夺却你拄杖子。普说略曰。宝剑全提日用中。高挥大抹肯从容。卷兮魂胆迎风丧。舒也髑髅遍地横。万死万生浑不顾。一枪一骑便收功。赵州性命分明也。血刃参天不露锋。以拂子拂一拂。虚空廓彻无消息。万里无云天汉碧。拶得须弥入蕅丝。弥勒释迦齐叫屈。倒骑铁马逐西风。惊得泥牛从海出。诸仁者。若作奇特会孤负己灵。不作奇特会抱赃叫屈。且作么生会。解藏天下于天下。始见林梢挂角羊。壬寅示寂于天真。塔建本山。

　　五台山普济孤月净澄禅师

　　西河张氏子。首参月溪令看赵州无字话。三日有省。溪异之。复入蜀谒广福。福问大死底人却活时如何。师曰眉毛眼上横鼻孔大头垂。曰如何是无字意。师曰风行草偃水到渠成。曰大地平沉虚空粉碎汝向何处安身立命。师曰云消山岳露日出海天清。天顺改元还清凉。代王延诣内掖问道。尊礼之。令旨建寺于华严谷。额曰普济。命师住持。师尝有山居偈曰。寰中独许五台高。无位真人伴寂寥。一任诸方风浩浩。常空两眼视云霄。甘贫林下思悠悠。竹榻高眠石枕头。格外生涯随分足。都缘胸次略无求。自住丹崖绿水傍。了无荣辱与闲忙。老僧不会还源旨。一任青山青又黄。深隐岩阿不记年。名缰利锁莫能牵。七斤衫子重联补。日炙风吹愈转鲜。飒飒春风和鸟哀。清音直到耳边来。炉烧柏子端然坐。对月残经又展开。后坐脱于本山。

　　夷峰宁禅师

　　付法偈曰。祖祖无法付。人人本自有。汝证无授法。无前亦无后。

　　广善潭禅师法嗣

　　凤阳府槎山护国无用文全禅师

　　济南商河刘氏子。年十九投灵岩祝发。初见月天蒙示法要。次参别传有省入。传问虚空粉碎大地平沉汝在甚么处安身立命。师曰昨夜泥牛吞浩月今朝木马吐清风。传曰一归何处聻。师曰一自白牛归雪岭直至如今不见踪。传颔之。复往金山谒无极。嘱师见宝月。月问有草鞋钱么。师曰青山不露顶。月曰如何是应物现形。师曰孤光明月普天辉万象森罗全体现。一日月入堂坐次。叫曰寒寒。师便搬火炉向前。月曰如何是火炉边事。师敲火炉三下。月微笑而出。入室次。月拈拄杖曰者是拄杖子。且道主在甚么处。师夺拄杖掷地叉手而立。月曰看者汉撞却拄杖子了也。师拂袖便出。后蒙印可。出世槎山。上堂。法不孤起仗境方生。道本无言因言显道。今来龙象交参。诸山共处。此非小缘。感皇上之洪恩。贤士大夫之佑护。檀那喜舍。僧众清修。安立禅期助斯圣化。命山僧光扬宗眼。令末运得种福田。然虽如是。犹未是衲衣下事在。且道作么生是衲衣下事。僧问三乘即不问直指事如何。师曰。双峰顶上鹤栖树。九龙山下鸟啼华。曰。西来祖意蒙师指。东土相传事若何。师曰。岭上有风千古秀。涧边流水万年清。问如何是白水境。师曰。一片荒田堆四野。三间茅屋壮诸山。曰如何是境中人。师曰。白虎头边天子庙。黑龙潭上帝王基。曰人境两忘时如何。师曰。苏武不知青羝意。七郎常恨白鸦归。僧礼拜。师拍案一下。下座。

　　崇福大慧觉华禅师

　　维扬刘氏子。初见海舟有省。复参宝月于繁昌。遂蒙印证。住后上堂。举拂子。威音那畔只是者个。如今目前也只是者个。若唤作拂子瞎却人天眼目。不唤作拂子瞎却人天眼目。大众。毕竟唤作甚么。若也直下见得。便知迦叶微笑二祖觅心了不可得。绍如来传灯。续祖宗正脉。良久曰。千圣不能识。以拂子击香案一下。

　　颐庵真禅师法嗣

　　处州白云无量沧禅师

　　示众。二六时中随话头而行。随话头而住。随话头而坐。随话头而卧。心如栗棘蓬相似。不被一切人我无明五欲三毒之所吞啖。施为动静通身是个疑团。疑来疑去终日呆椿椿地闻声见色。管取㘞地一声去在。

　　和庵忠禅师法嗣

　　明州用刚宗软禅师

　　示众。大凡做工夫只要起大疑情不失正念。千疑万疑祇是一疑。才有间断即落空也。见汝等做工夫未曾半月一月打成一片。焉得不走作。果若真疑现前撼摇不动。自然不怕惑乱。又不得起一念欢喜心。才有丝毫异念即打作两橛。只管勇猛忿将去。终日如个死汉子相似。到者般时节。那怕瓮中走却鳖。

　　大鉴下第二十九世

　　金陵慈禅师法嗣

　　金陵高峰宝峰智瑄禅师

　　天琦参。师问甚处来。琦曰北京。师曰只在北京为复别有去处。琦曰随方潇洒。师曰曾到四川么。琦曰曾到。师曰四川境界与此间如何。琦曰江山虽异云月一般。师举起拳曰四川还有者个么。琦曰无。师曰因甚却无。琦曰非我境界。师曰如何是汝境界。琦曰诸佛不能识谁敢强安名。师曰汝岂不是着空。琦曰终不向鬼窟里作活计。师曰西天九十六种外道汝是第一。琦拂袖便出。师以偈付曰。济山棒喝如轻触。杀活从兹手眼亲。圣解凡情俱坐断。昙华犹放一枝新。

　　庐山云溪碧峰智英禅师

　　少壮苦不识字。𣆶年信口成章。时多称之。嘱门人智素偈曰。见彻娘生亲面目。从今保守者天真。爪牙养就峥[山*寧]日。哮吼一声百兽惊。

　　夷峰宁禅师法嗣

　　杭州天目宝芳进禅师

　　付法偈曰。真性本无性。真法本无法。了知无法性。何处不通达。

　　续灯存稿卷第九
卍新纂续藏经第 84 册 No. 1585 续灯存稿


　　续灯存稿卷第十

　　明　嗣祖沙门东吴　通问　编定

　　笠泽居士华亭　施沛　汇集

　　　　临济宗

　　大鉴下第三十世

　　宝峰瑄禅师法嗣

　　竟陵荆门天琦本瑞禅师

　　南昌钟陵人。父江堂。母徐氏。年二十忽念色身无常弃家远游。投荆门无说能剃发。能示万法归一一归何处话。后遇高邮全首座。同往襄阳途中偶闻妇人呼猪声。全曰。阿娘墙里唤哪哪。途路师僧会也么。拶破者些关棙子。娘娘依旧是婆婆。师矍然汗下。一日染病甚剧。有晖禅者勉师曰病中工夫切不可放过。昔大慧和尚在径山患背疮。昼夜叫唤。或问和尚还有不痛底么。慧曰有。曰作么生是不痛底。慧曰痛杀人痛杀人。师于言下豁然透得娘娘依旧是婆婆意旨。又一日闻山鹿叫唤。会得日用之中无不是底道理。复往蜀中谒楚山。问曰。某甲间时看来了然明白。及至临机因何茫然。山曰毫厘有差天地悬隔。后游金陵。途中忽然如从梦觉。从前所得一场懡㦬。遂参宝峰瑄和尚于高峰。针芥相契遂蒙印证(语具宝峰章)。师尝示众曰。祖师西来。不立文字直指人心见性成佛。更无别法。若向者里知个落处。定也有分慧也有分。宗也有分教也有分。佛法世法无可不可。腰缠十万贯骑鹤上扬州。其或不然。定也不是慧也不是。宗也不是教也不是。盖为不识本心名为狂妄。经云虚妄浮心多诸巧见。不能成就圆觉方便。诸佛诸祖惟传一心不传别法。汝等不达本心便向外求。于妄心中起妄功用。所谓如邀空华欲结空果。纵经尘劫只名有为。须知见性成佛。性乃不是见他人之性。佛乃不是成他人之佛。决定是汝诸人本有之性。与十方法界秋毫不昧。人人本具个个不无。但向二六时中一一之处回光返照。看是阿谁。不得执定祇在一处。须是于一切处大起疑情。将高就下。将错就错。一丝一毫毋令放过。行时便看者行底是谁。住时便看者住底是谁。坐时便看者坐底是谁。卧时便看者卧底是谁。见色时便看者见底是谁。闻声时便看者闻底是谁。觉一触时便看者觉底是谁。知一法时便看者知底是谁。乃至语默动静回头转脑。屙屎放尿着衣吃饭。迎宾待客周旋往返。一一返看。昼夜无疲。倘若一念忘了。便看者忘了底是谁。妄想起时便看者妄想底是谁。你道不会。只者不会底又是阿谁。现今疑虑。你看者疑虑底又是阿谁。如是看来看去。不妨头头独露法法全彰。万境不能侵。诸缘不能入。得失是非都无缝罅。明暗色空了无彼此。山河大地日月星辰尽圣尽凡都卢祇是一个谁字。更无别念。上下无路进退无门。山尽水穷情消见绝。豁然爆地一声。方知非假他求。不是一番寒彻骨。争得梅华扑鼻香。又曰。世间无法。出世间无法。透得者两个无法。归家稳坐。师行脚时尝遇隆首座者谓师曰。青青翠竹尽是真如。郁郁黄华无非般若。师指庭前柏曰时人见此一株柏。如梦相似。

　　云溪瑛禅师法嗣

　　匡山天池林隐净庵智素禅师

　　东莱赵氏子。生于正德甲戌八月十八日。早年父母俱丧。年十五从五台天成寺大用祝发。谒云溪瑛得旨。后住天池。上堂。体露金风光皎洁。一色明明无间歇。𦏪羊挂角觅无踪。海底蟾蜍吞却月。荆藩请住东山。上堂。在天天高。在地地厚。一毫端上应时纳祐。此犹是者边事。且道那边事作么生。拊几曰。释迦睡重。弥勒起迟。下座。

　　宝芳进禅师法嗣

　　嘉兴府东塔野翁晓禅师

　　无趣空参。每呈见解师皆不诺。一日谓趣曰。我有一言要与汝说。趣耸耳而听。师但笑而不诺。趣再四恳请。师复笑。趣始具威仪作礼跽而哀恳。师乃曰。祖师西来直指人心见性成佛。贵在直下体究。子若果信得及。可放下万缘参个一归何处。趣从此死心看话头。经三载。一日闻鸡鸣有省诣师求证。师反覆征诘。后付衣拂。复示偈曰。非法非非法。非性非非性。非心非非心。付汝心法竟。

　　吉庵祚禅师法嗣

　　嘉兴府天宁法舟道济禅师

　　郡之思贤里张氏子。年十八猛省出家。父母难之。至二十一岁投天宁为行者。时默堂受宝月法印归自繁昌。师往谒。服勤久之。复诣东禅从昂公祝发。参吉庵祚庵。门庭孤峻。师朝夕咨叩。一日闻磬声豁然洞彻。庵印可之。未几长安觉王寺请居第一座。室中秉拂机用莫能凑泊。嘉靖初住金陵安隐。僧问如何是安隐境。师曰。三山半落青天外。二水中分白鹭洲。曰如何是安隐家风。师曰石虎山前斗泥牛水底眠。僧曰不会。师曰用会作么。精严寺晚参。精严寺里撞钟。府谯楼上擂鼓。同时显大神通。穿透千门万户。大众还闻么。若道不闻。争柰钟鼓分明人人有耳。若道闻。将甚么闻。即今鼓绝钟消。闻底事作么生。试道看。卓拄杖。黄金自有黄金价。终不和沙卖与人。陆五台居士问画前元有易不。师曰若无伏羲将甚么画。台曰画后如何。师曰元无一画。台曰现有六十四卦何得言无。师曰莫著文字。台曰请和尚离文字发一爻看。师召居士。台应诺。师曰者一爻从何处起。又问至人无梦何也。师曰。常人于现前虚幻分别境界。不知全体是梦。认为实有。而以昏昧想心系念。神识纷飞。境界为梦。所谓寤寐俱梦。梦中复作梦也。至人于自心境界如实而知。故于现前虚幻境界妙用泠然通彻无碍。而睡梦亦自明明而知。历历而觉。所谓寤寐一如者也。故至人无梦之说。非有无之无。乃是无梦无非梦。梦与非梦一而已矣。又问梦里须臾何以历涉万里。师弹指一下曰千里万里只在者里。问圣人有妄念不。师曰无。曰既无妄念何用兢兢业业。师曰兢兢业业故无妄也。问为政何如得无倦。师曰。荣辱得丧毁誉是非一切不管。但虚其心行其所无事。则无倦矣。问终日吃饭何故不曾咬着一粒米。师曰吃饭底人居士还曾见不。问四方上下有穷尽不。师曰居士试返观自己心量有穷尽不。士良久曰实无穷尽。师曰世界亦然。又问地狱实有不。师曰人作了恶历历自知。虽经久远忆持不忘。便是业镜。自心明知自恶不能自释。便是法王。心地不空。地狱实有。心若空了。地狱随空。示人偈曰。工夫不间四威仪。听板闻钟好下疑。打破未生时面目。好来炉畔受钳锤。道本无为岂属修。有修头上更安头。虚空若使重加柄。野草闲华正好愁。将谓衣中有宝珠。衣穿方信宝珠无。前年尚有无珠说。今日无珠说也无。内不寻思外不求。大千沙界一毫收。尘尘刹刹莲华藏。认着依然是外头。人人心上古弥陀。末法人中不信多。念念他方求佛去。不知念念是弥陀。后迁弁山。晚年复退归天宁。庚申秋示疾。或请说偈。师举手摇曳而逝。世寿七十四僧腊五十二。茶毗塔于禅悦堂。

　　天通显禅师法嗣

　　湖州天池月泉玉芝法聚禅师

　　嘉禾富氏子。母冯。生于弘治壬子十一月二十九日。儿时每藉地趺坐折草念佛。母曰此儿他日必为佛弟子。稍长淹通经史。年十四从资圣坚法师受业芟染受具。矢志参学夙夜匪懈。一日阅坛经有省。往谒吉庵祚不契。复见法舟济多所启发。偶会阳明王公于多士中。王拈袖中锁匙问师见么。师曰见。王复纳入袖中曰见么。师曰见。王曰未在。师疑不决。一日闻僧举僧问大颠和尚如何是见性。颠曰见即是性。不觉释然一笑。述偈曰。湖光倚杖三千顷。山色开门五六峰。触目本来成现事。蒲团今不炼顽空。未几结制于漏泽之云峰。忽忆雪岩和尚问高峰正睡着时无梦无想无见无闻主人公在甚么处。便见得生死一致寤寐一如。一日闻友人诵天通梦居禅师碧峰寺里有如来之句。遂诣碧峰。才见便问碧峰寺里有如来莫便是和尚不。峰曰上座还见么。师曰总见也是金屑落眼。峰曰。者汉死去多少时。汝来为他乞命。便归方丈。次日峰上堂举古德曰打破大唐国觅个不会佛法底也无。又曰向南方走了一转拄杖头不曾拨着一个会佛法底。此二语甚有誵讹试为酬一语看。师曰前不构村后不迭店。峰曰未在更道。师曰不遇知音者徒劳话岁寒。峰曰有甚得力句试举看。师遂呈二偈。峰曰未免落人圈䙡。师曰如何得不落人圈䙡。峰便掌。曰是落不落。师豁然大悟。平昔所蕴皆冰释。已而侍峰过杭。游南屏至宗镜堂。峰登座曰此处正好说法。师曰说法已竟。峰便下座顾师问曰何者是我所说底法。师曰剑去久矣。峰颔之。遂蒙印可。后归隐天池。衲子日臻遂成丛席。示众。至道无为。非有为无以造其深。绝学无学。非力学无以臻其极。譬犹玉之在璞。珠之在渊。非剖凿探求终无以获。故雪山苦行六年。少林壁观九载。以至断臂求法。腰石负舂。赵州三十年不杂用心。香林四十年方成一片。孜孜矻矻废寝忘餐。惟欲究明大事者。皆参禅学道之榜样也。柰兹禅林秋暮。法道荒凉。逐妄随邪无复自振。惟知粥饭现成。不愧虚消信施。或游心异学肆志辩聪。或穿凿机缘驰求义解。是皆唐丧光阴徒增业识。如舍父穷子飘转无据。可胜叹哉。若是英灵汉直须于生死岸头猛着精彩。一念纯真纤尘不立。如遇怨敌单刀直入不顾危亡。如堕深井念念无他但求出路。若能具如是深心。管取到家有日在。上堂。举赵州勘二庵主公案。颂曰。铺席经过只一般。争知死货活人拈。东行卖贵西行贱。看破方知不值钱。上堂。释迦世尊降诞于毗蓝园中。一手指天一手指地。周行七步目顾四方曰。天上天下唯我独尊。已是漏逗不少。末后拈华示众曰。吾有正法眼藏涅槃妙心分付摩诃迦叶。露布重彰。末法儿孙不啻狂狗趁块。便恁么休去犹较些子。使再扬家丑以聋瞽后昆。岂予之所愿哉。只如众兄弟久参练达者。举着便知。宁堪矢上加尖。若是初机晚进。不免曲垂方便。还有问话者么。僧问。金躯初降九龙吐水。圣诞重逢未审有何祥瑞。师曰。金凤衔华呈瑞彩。锦莺翻调奏新篁。曰。周行指顾示真机。今日如何露消息。师拈拄杖曰。拄杖子上透三十三天筑着帝释鼻孔。下透十八重地狱击破阎罗王顶门。俯应群机万象森罗咸稽首。宣扬般若大地山河侧耳听。僧曰恁么则昔时灵鹫今日天池。师曰。一道禅光辉宇宙。莫将今古较疏亲。便下座。陵五台居士问东土一千七百善知识即今总在什么处。师指庭树鸣蝉曰者里也有一个。士曰声响便是么。师曰唤作声响即蹉过也。士又指石问曰无情说法只如者个作么说得。师曰居士唤者个作什么。士曰石头。师曰又道说不得。师于嘉靖癸丑五月十九日示寂。世寿七十二僧腊五十八。有语录二卷行世。

　　寿堂松禅师法嗣

　　建宁府双峰古音净琴禅师

　　本郡建阳蔡氏子。自幼卓荦不羁。每叹曰世间有求皆苦。不如蚤觅个出身处。年二十五从东峰祝发。初见大阐无所启发。次谒性空关主得遇宿衲静晃邻席。一日见晃阅古梅语录。中有僧上方丈曰某有个入处。梅便打出。僧又进方丈。梅复打出。晃笑曰。者僧实有悟处。只是大法未明耳。师聆晃语便起身设礼求示入道旨要。晃曰佛性虽人人本有。若不以智慧攻化只名凡夫。今欲成办此事。直须尽扫葛藤枝蔓。只将一句无义味话头自疑自问自逼自拶。不肯求人说破。不肯依义穿凿。决要命根顿断亲证亲悟。如此昼三夜三迫勒将去。年深月久忽然心华发明如云开见日。古人公案一一洞了。始知无禅可参无佛可做。头头上了物物上通。如人到家不问路也。师蒙示诲即死心研究看万法归一一归何处话。复过滇南参寿堂。抵鸡鸣滩忽然大悟。洎见寿堂针芥相投即承记莂。归隐双峰。正德壬申迁瑞岩。示众。学道人当截断诸缘屏息杂念。单提本参话头。于行住坐卧苦乐逆顺一切时中不得忘失。凡静中所见善恶境缘皆繇不正思惟。但只瞑目静坐心不精采。意顺境流半梦半醒。或贪静境致见种种境界。若是正因衲子做工夫。当睡便睡一觉便醒。起来抖擞精神摩娑两眼咬定牙关捏紧拳头。专心正念切切偲偲疑来疑去。到水穷山尽时节。忽然疑团迸散。顿见自己一段本地风光非从外得。到者个时节才名入门得地。更要求明眼宗匠决择。不可便休。一法不明直须辨明。一理不通直须通透。假使悟后不能通达化门。古人谓之坐在百尺竿头。不能至于一切智海。悬崖撒手自肯承当。绝后再苏欺君不得。珍重。

　　金台觉禅师法嗣

　　杭州径山万松慧林禅师

　　郡之仁和沈氏子。从天目平舒获闻心要。后游金陵。闻僧诵丹霞禅师上堂语遂大彻。时伏牛空幻寓广德。师往谒呈所见。即蒙印可。后住径山。一日辞众书偈曰。七十六年萍踪何倚。本无去来应缘而已。书毕而逝。

　　大鉴下第三十一世

　　天琦瑞禅师法嗣

　　随州关子岭龙泉无闻绝学正聪禅师

　　邵武人。族姓奚。母吴氏。髫年出家。二十受具。习止观唯识论。一日有宿衲诘师曰。大通智胜佛。十劫坐道场。佛法不现前。不得成佛道。其意云何。师依文答之。宿讥诃而去。师从此激励疑情顿发。坐卧不安经六载。一日闻马嘶大悟。遂往见天琦。乃蒙印可。住后上堂。举僧问云门如何是一代时教。门曰对一说。龙泉则不然。若有问山僧如何是一代时教。劈脊便打曰合取狗口。僧问如何是本来面目。师曰石香亭。曰便恁么去时如何。师曰丧却了也。问今朝四月八日天下丛林皆庆如来圣诞。未审如来何处降生。师于几画圆相示之。笑岩宝参。一日围炉次。师曰。人人有个本来父母。子之父母今在何处。岩曰一火焚之。师曰恁么则子无父母耶。岩曰有则有佛眼觑不见。师曰子还见不。岩曰不见。师曰子何不见。岩曰若见即非真父母。师曰善哉。岩复呈偈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明呈似师。师即付以偈曰。汝心即吾心。吾心本无心。无心同佛心。佛心非吾心。复嘱曰。汝当护持。缘熟智愚皆度。师于壬申七月初一示微疾。诀众说偈趺坐而逝。全身塔于寺右。

　　沔州古岩禅师

　　中年双目失明。笑岩参。师问何所来。岩曰亲从关子岭来。师曰无闻老兄好么。岩曰好。师曰如何见得好。岩曰老来康健。师曰争见得康健。岩曰着衣吃饭坐卧经行。师曰与么则不出常情。岩曰要且常情莫测。师仰面大笑。翌日岩入室。师曰。岭头老兄。先师尝许他悟处见骨。只是太朴无博学。岩曰和尚博学乎。师曰老僧亦非博学。岩曰恁么则一同也。师曰亦有不同处。岩曰如何是不同处。师曰他有眼我无眼。岩曰和尚若无眼争见得渠无博学。师又大笑嘱曰。子器非凡。宜深根固蒂。广作利益非汝而谁。惜吾衰老不及见矣。岩拜谢而去。

　　伏牛济庵大休实禅师

　　新郑李氏子。幼婴疾苦。甫数岁父母虑其不育命投宝珠受业。年二十访老宿古心示万法归一一归何处话。寻入火场打三有省。述偈曰。法身本无相。法相本来空。会得者消息。处处显家风。后往谒天奇和尚。途中遇天真月印二禅客同至关子岭。奇问你三人一路么。师曰虽然一路来处不同。奇曰如何是你本来面目。师便珍重。奇曰未在更道。师便喝。奇曰父母未生前喝个甚么。师无语而出。自后数呈伎俩奇皆不诺。一日侍奇于承天。奇问曰藏身处没踪迹没踪迹处莫藏身你作么生会。师曰当堂不正坐那赴两头机。奇为助喜。住后升座。须弥作舞海水腾波。龙象交参人天共聚。大地山河同宣妙句。三贤十圣共证菩提。眉藏宝剑起寒光。袖隐金锤行正令。明杀活。显全机。举拂子。还有明眼衲僧不顾危亡向前一肩担荷得么。便下座。笑岩参。问如何是祖师西来意。师竖起拂子。岩曰此外更有指示也无。师掷下拂子。岩便礼拜。复叙问参关子岭话。师曰怪道亲见作家来。岩便喝。少顷师又问曰我那老兄别来四十年未知近日鼻孔如何。岩曰与和尚鼻孔一般。师曰上座还见老僧鼻孔么。岩曰见。师曰向甚么处见。岩曰两眼下口门上。师曰有秘密句曾向上座道么。岩曰曾道。师曰试举看。岩曰合取臭口。师拈拂子。岩便喝。拂袖而出。

　　天池素禅师法嗣

　　襄阳府大觉圆禅师

　　汉川人。仪貌丰硕。声如洪钟。参叩净庵默契。庵付偈曰。一枝正法眼。列祖递传来。付汝待时至。馨香遍九垓。师受嘱后隐居襄西。笑岩爽庵参谒求依侍。师曰。上座错了也。老拙平生温饱自适别无所长。爽曰某等生死事大。语未竟。师约而笑曰老拙亦有生死何独尔有。爽曰。某恨晚进多无恒志。和尚岂拒人哉。师曰出家儿本自无事。尔何无事生事。少间曰粥饭自办始得。师方便莫测。最恶时机不淳诚。一日室中举外道问佛。不问有言不问无言。世尊良久。外道大悟。师曰。问既不涉有无。良久亦是闲名。正恁么时外道悟个什么。岩拟进语。师遽以手掩其口曰犹挂唇齿在。岩乃释然曰可谓东土衲僧不及西天外道。占偈曰。自笑当年画模则。几番红了几番黑。如今谢主老还乡。那管平生得未得。师称赏之。后无疾而化。世寿七十三僧腊五十三。

　　野翁晓禅师法嗣

　　嘉兴府无趣如空禅师

　　本郡秀水施氏子。生于弘治辛亥十月十八日。幼慕宗乘留心体究。同法舟济参访数载。后见野翁彻法源底。启关示众。自结玄关自活埋。自吾闭也自吾开。一拳打破玄关窍。放出从前者汉来。元宵示众。画角声中荐得。观音未是作家。彩灯影里知归。室利谩夸好手。恁么告报与诸人。也须笑破虚空口。若也未瞥然。再看鳌山颠倒走。参小参。众立定。师喝一喝曰祸出私门。便归方丈。示众。举修多罗教曰。以思惟心测度如来圆觉境界。如将萤火烧须弥山。师曰我且问你诸人。如来境界既是测度不得底。毕竟如何合煞。喝一喝。还见教意么。便下座。示众。言前荐得已天涯。句下承当路转赊。一击铁围如粉碎。海天空阔雁行斜。除夕小参。时穷何似日穷好。月若穷来岁亦然。三十六旬穷过了。东村王老夜烧钱。老汉并无一物。应个时节因缘。拈拄杖。只有者个无穷无尽历劫经年。今夜随时送去。免教涉蔓相牵。掷下拄杖。历劫得来今断送。拍双空手接新年。示众。佛是众生屋里了事人。众生是佛屋里不了事汉。若要一样。但佛与众生一时放却。则无了无不了。卓拄杖。但于事上通无事。见色闻声不用聋。端阳示众。佳节端阳何曾订约。五月五日年年撞着。风摇蒲剑碧楞楞。日照榴华红灼灼。道在时节因缘。岂论正法末法。向来着意驰求通身是草。今日信手拈来无不是药。竖拂子。大众且道。此药治甚么病。击拂子。不但老维摩。药王药上也吃一帖。示众。豁开顶门眼。照彻大千界。既作法中王。于法得自在。师一夕湖边步月适遇一僧。师曰。明月与清风。水天同一色。人人在个中。只是出不得。僧曰打草惊蛇作么。师曰上座又作么生。僧曰看脚下。师大笑曰将谓胡须赤更有赤须胡。万历己卯仲冬师谓门人性冲曰。来岁中秋五六之间吾行矣。子宜知。庚辰八月十六日冲以前期而至。师示微疾。集众说偈曰。生来死去空华。死去生来一梦。皮囊付与丙丁公。白骨断桥随众。阿呵呵。明月清风吟弄。语毕端坐而逝。世寿九十。

　　无尽海禅师法嗣

　　大休宗隆禅师

　　僧问如何是祖师西来意。师曰黄瓜茄子。

　　天宁济禅师法嗣

　　嘉兴府胥山云谷法会禅师

　　本郡嘉善怀氏子。芟染于大云寺。时法舟掩室于天宁。师往参叩。示以念佛是谁话。一日斋次。食器坠地豁然有省。僧问如何是祖师西来意。师曰有水皆含月无山不带云。僧曰莫更有奇特处么。师曰切忌唤龟作鳖。问如何某甲直捷用心处。师曰。举不顾即差误。拟思量何劫悟。师居常不设卧具。昼夜危坐。四十余年如同一日。万历三年正月五日示寂。寿七十腊五十六。

　　嘉兴府精严东溪方泽禅师

　　郡之嘉善人。族姓任。首谒法舟于天宁。一日室中举龙潭见天皇公案。至何处不指示心要。言下有省。后蒙印可。解制秉拂。佛法虽遍一切世间而未尝有丝毫透漏。作么生结。虽未尝有丝毫透漏。亦未尝有丝毫囊藏。又作么生解。故知百丈大师曲引初机。为此方便诳諕之辞。其实莫能结莫能解也。设使有个孟八郎汉出来道。我能向百丈大师结不得处一结结断。直使天下衲僧忘前失后求出无门。亦能向百丈大师解不得处一解解开。直使天下衲僧七狼八藉窜身无地。却甚奇特。诸上座。彼既丈夫。我能不尔。良久。击拂子一下曰吽。

　　天池聚禅师法嗣

　　浮峰普恩上座

　　山阴金氏子。年十岁往从延福鉴湖受业。至十九忽念生死事大奋志寻师。初至大慈叩无际。首座示以心生则种种法生之语。师当下有所契入。有偈曰。返本还源便到家。亦无玄妙可称夸。湛然一片真如性。迷失皆因一念差。复见法舟于天宁。呈所见。舟可之。又谒万松休于乌石峰。松问何来。师曰天宁。松曰有何言句。师举前话。松曰不是不是。师曰。天宁道是。和尚如何道不是。松曰。天宁则是。我则不是。师疑不决。后参玉芝。复举前话。芝曰。是与不是未出常情。二俱吃棒有分。师曰如何是出常情句。芝与一掌。师当下豁然。平昔碍膺一时融释。芝曰。汝既如是当善护持。复以偈嘱曰。莫学支流辨浊清。是非尽处出常情。铁鞭击碎珊瑚月。会看东山水上行。

　　双峰琴禅师法嗣

　　建宁府斗峰天真道觉禅师

　　本郡建安张氏子。看万法归一一归何处话久而有省。占偈曰。一手拍兮一手鼓。无位真人出格舞。口中唱出无腔歌。三千诸佛同一母。往见古音求证。音称赏之。

　　大鉴下第三十二世

　　关岭聪禅师法嗣

　　北京善果月心笑岩德宝禅师

　　金台之世族。父吴门。母丁氏。生于正德壬申腊月望日。早失恃怙。年弱冠偶诣讲席听讲华严大疏。至十地品不觉身心廓然。叹曰千古同一幻梦耳。遂决志出家。逾年往从广惠大寂能祝发。明年受具。朝参夕叩。虽深信知有。不肯自休务期亲证。遍谒大用月舟古春古拙诸老。后至关子岭参无闻和尚。问十圣三贤已全圣智。如何道不明斯旨。闻乃厉声曰。十圣三贤汝已知。如何是斯旨。速道速道。师连下数语皆不契。遂发愤寝食俱废。一日𢹂篮到涧边洗菜。一茎菜叶堕水旋转捉不住。忽有省。提篮喜跃而归。闻立檐下问是甚么。师曰一篮菜。闻曰何不别道。师曰请和尚别问来。至晚入室闻举玄沙敢保老兄未彻话。师曰贼入空室。闻曰者则公案不得草草。师喝一喝拂袖便出。未几复往见济庵古岩大觉诸尊宿。皆器重之。后再参无闻。乃授记莂。复亲炙年余。辞去回翔湘汉间。后抵金陵寓净海牛首高座等处。数载复还金台。初居圆通。次迁南寺鹿苑慈光善果诸刹。端阳上堂。举大慧和尚上堂曰。今朝又是五月五。大鬼拍手小鬼舞。蓦然撞着桃符神。两手槌胸叫冤苦。师曰。大慧老汉大似少个禁。方向青天白日见神见鬼。笑岩则不然。今朝正是五月五。云从龙兮风从虎。山僧要与现前诸大圣凡赌个赌。信手拈来百草头。甜者甜兮苦者苦。拈拄杖。蓦然突出者一条。穿过从上诸佛祖。是你现前诸人百样具有。为甚么只少者一个。忽有个见义勇为底愤愤地向前道。和尚且莫压良为贱。若论者一个。敢道人人不欠分毫。放下拄杖曰。汝宛不知。何妨矢上更加尖。堆上重添土。上堂。男儿固奋冲天志。莫若从头放下来。直把髑髑枯死尽。仍教死眼豁然开。上堂。举南岳让和尚一日问众曰。道一为人说法也未。曰已为众说法了也。尚曰总未见人过个消息来。乃密遣一僧去探嘱曰。待渠上堂时便出问作么生。看渠有何言句。可记将来。僧往一如所教。马祖曰。自从胡乱后。三十年不少盐酱。僧回举似。尚深肯之。师曰。马大师三十年不少盐酱。方可聚徒说法。山僧者里三十年不曾见个盐酱。汝等在者里讨什么碗。以拄杖一时趁散。上堂。当门一只箭。来者看方便。拟进问如何。穿过髑髅面。僧参问。从上千七百老冻侬。某甲今日一串穿来献与和尚。伏请判断。时门外忽闻犬吠。师遽顾侍者看是什么客来。侍者出。问话僧罔措。师曰上座适才问什么。僧拟重举。师与连棒打出。一日有二尼参礼拜起。各立左右。师曰。女子如来前入定。有钱不解使。台山婆子蓦直去。解使却无钱。你道者两个老婆禅如何得恰好去。二尼左边走过右边右边走过左边。合掌相向各嘘一声。师曰与么非但解老婆禅更会鼓粥饭气。尼曰和尚惜取眉毛好。师曰山僧眉毛且置。我试问你周金刚买油糍点心食到口边。被婆子夺却。刘铁磨请沩山往台山大会斋。沩山不赴。等是者个时节。你道为什么取舍不同。二尼作礼曰。某等若不来礼拜。和尚争得见古人神通大用。师曰好各与三十棒。恰值拄杖不在。且归茶堂吃茶。僧问如何是文殊普见三昧。师曰死人眼。曰如何是观音普闻三昧。师曰死人耳。曰如何是一言道尽底句。师曰死人口。一僧请益金刚经为人轻贱话。师曰汝有疑否。僧曰有疑。师曰。有疑则为人轻贱。无疑则应堕恶道。僧沉吟。师曰会么。僧曰不会。师曰把出你不会底来看。僧曰不会教某甲把出个什么。师曰汝之罪业划然消矣。僧欢喜礼谢而去。问。玄沙不出岭。保寿不渡河。落第几机。师曰总落第二机。曰如何是第一机。师曰玄沙不出岭保寿不渡河。曰毕竟得个什么。师曰灼然毕竟得个什么。问如何是夺人不夺境。师曰一文钱一个大烧饼。曰如何是夺境不夺人。师曰吃在肚里了当下饱欣欣。曰如何是人境两俱夺。师曰你无一文钱也只甘受饿。曰如何是人境俱不夺。师曰。云门胡饼金牛饭。空腹而来满腹归。僧问祖意教意是同是别。师曰。柳影横塘鱼上树。槐阴罩地马登枝。僧曰与么则形影两分曲直自显去也。师曰。未曾饱食庐陵米。徒把蒲团认作天。僧参问承闻诸佛出世为一大事因缘。请问和尚如何是大事因缘。师曰着衣吃饭屙屎放尿。僧不肯。不礼拜而出。师唤回示以偈曰。诸佛出于世。唯为大因缘。屙屎并放尿。饥餐困打眠。目前紧急事。人只欲上天。谈玄共说妙。遭罪复输钱。僧惭惶作礼而去。一日有两官人游山。入门哦曰茂松修竹。回顾见师便问如何是道人家风。师曰茂松修竹。曰有何旨趣。师曰自家观不足留与客来看。有士人阅师净土偈乃问。佛说是经则有六方诸佛出广长舌相作证。今吾师说偈有何殊证。师曰居士舌头亦不短。又问何为不思议功德。师曰前街人唤犬后巷骂猫儿。又问老师今年高寿了。师曰论年不见个荤腥。作么不槁瘦了。僧问。处处入法界念念见遮那。如何是遮那。师曰净地不须屙。举赵州和尚问投子大死底人却活时如何。投子曰不许夜行投明须到。师颂曰。三十六物都灰烬。只遗一双枯眼睛。置向九衢深夜后。无光明处作光明。举世尊拈华公案。颂曰。师资妙契芥投针。似海如山无处寻。石火光中曾着眼。始知佛祖不传心。举经题[丱-(丌-一)+八]字。颂曰。黑白未分已堕偏。那堪拟议费钻研。西干此土诸贤圣。鼻孔撩天总被穿。示座主偈曰。荷锄到处卖工夫。三两文钱足可图。锄得他家田地净。自家田地尽荒芜。示僧。法中幽趣眼中医。向上玄机境上尘。黑漆桶边箍子断。太平国内自由人。静坐寒岩此病难。男儿争肯自相瞒。转身一步无多子。始信尘含法界宽。师尝室中垂语曰。佛未出世祖未西来。元无佛法世法之名。迥出黑山鬼窟一句作么生道。又曰。佛既出世。祖已西来。佛法世法相为建立。不犯化门。道将一句来。又曰。佛生凡圣对待之门。世法佛法名言强立。总拈过一边。衲僧本分一句试道将来。又曰。寻常间语言问答。甚平易甚不思议。刚被人问个如何是汝本有底佛性。为甚么却反眼竖口哑。又曰。既为佛子志阶佛地。因甚一个佛字最不喜闻。师晚年退居京城柳巷。于万历辛巳正月十六日示寂。奉全身塔于小西门外。世寿七十僧腊四十有八。

　　大川洪禅师法嗣

　　五台山龙树庵宝应禅师

　　一日晨兴睹明星有省。述偈曰。日出东山。月沉西嶂昨。日今朝曾无两样。

　　五台山楚峰和尚

　　居秘魔崖十余载。木食涧饮。人不堪其忧。师恬如也。一日闻火爆声豁然大悟。占偈曰。眼睛突出死柴头。赫赫神光照四洲。触处现成人不委。几回春去又逢秋。

　　玉堂和尚

　　僧问如何是道。师曰看脚下。曰如何行履。师曰蓦直去。

　　无趣空禅师法嗣

　　苏州车溪无幻古湛性冲禅师

　　秀水张氏子。初以俗士见无趣。遂有所契。寻弃家从趣芟染。趣一日问师曰。径山颂三玄三要曰。彻骨彻髓道一句。三玄三要绝遮护。此二句中山僧欲取一句为法。你道取那一句好。师曰和尚适才问那一句。趣瞋目叱曰得恁无记性。师曰祇为和尚彻骨彻髓。趣曰。不然。为汝一人即得。争柰大众何。师曰。取即不辞孤负先圣。丧我后人。趣曰如是如是。师往径山结茅。集无趣语录。一日归觐。趣曰一向作得些什么事。师曰某甲买得一段田。收得原本契。书请和尚佥押。即将集本呈上。趣接得展看曰者是我底你底聻。师曰和尚不得搀行夺市。趣便将集本掷下。师便趋出。少顷呈偈。趣曰者是你作底么。师曰某甲鼓粥饭气。若谓有所作。孤负和尚不少。趣点首。住后示众。大道无向背。至理绝言诠。迥出三乘。高超十地。万法不到处特地光辉。生佛未分时灵源独耀。不落见闻不随声色。直下无一丝毫头。遍界全彰奇特事。直饶棒头取证喝下承当。犹是曲为。今时更或光境俱忘契心平等。究竟亦非的旨。所以道向上一路千圣不传。学者劳形如猿捉影。到者里绝行绝解绝照绝用绝理绝事。若倚天长剑凛凛神威。如铁牛之机罗笼不住。今日明眼人前不敢囊藏被盖。八字打开去也。拈拂子曰。诸上座还委悉么。耀古腾今只者是。大千沙界一间身。示众。孤峰顶上阔步大千。十字街头知音少遇。不礼维摩诘。不尊傅大士。良久。出头天外看。谁是个般人。示众。三界唯心万法唯识。卓拄杖。昨宵时雨滴空阶。一片绿苔俱打湿。示众。大道体宽长空绝迹。按下云头别通消息。同生同死风行草偃。且道把住为人好。放行为人好。乾坤一合地胡饼。日月两轮天气毬。示众。明明百草头。明明祖师意。笑杀老庞公。至今犹瞌睡。鲁祖见人便面壁。不解寒温。秘魔走到便擎叉。全无礼义。南山鳖鼻不若死鳅。西院镊刀浑如钝锯。且道大悲如何为人。轮王总未抛三寸。遍界先闻刀斧声。浴佛上堂。毗篮园里曾呈丑。古佛堂前又露形。不是日光三昧力。如何洗得你身清。大众。释迦老子今日诞生。未审此时还曾落地也未。一僧出曰落地了也。师曰你见甚么人说。僧无语。师曰杓卜听虚声。僧问清虚之理毕竟无身时如何。师曰道者合如是。曰向上更有事也无。师曰。雪隐鹭鸶飞始见。柳藏鹦鹉语方知。问和尚百年后向甚么处去。师曰千株松下百草头边。师烧火次。僧问如何是自性天真佛。师曰与我般一束柴来。僧肩柴至又问。师曰者奴子好恶也不识。便打。问如何是最上一乘。师曰藤穿篾缚。曰意旨如何。师曰三十年后。僧参。师问何处来。曰庐山。师曰。古人道不向庐山寻落处。象王鼻孔漫撩天。如何是庐山落处。曰请和尚尊重。师便低头休去。示念佛偈。发心念佛。循公道念念无私佛即灵。念到公私俱不现。唯心唯佛更何论。念佛休论闲与忙。时时无间始相当。一声唤醒慈悲主。刹刹尘尘是净邦。真心念佛锦添华。功德难量等海沙。六处显然全体现。同名同号更无差。火炮偈。团圞无缝罅。绵密不通风。一点无明发。分身刹土中。示人。动口全抛一片心。拟思量处不知音。百千年外看家话。倒腹倾肠说与君。起念求心心即念。顿然无念念无心。九重之内常为主。彻古该今不动尊。尽心竭力作工夫。内外推寻实总无。正恁么时无计可。忽闻村内一声歌。即心即佛隔皮言。非佛非心亦是权。端的要知真实处。直须吐尽野狐涎。师庵居二十余载。万历庚戌受径山请。不数月疾作仍返车溪。辛亥冬示寂。茶毗塔于径山。世寿七十二僧腊三十。

　　大鉴下第三十三世

　　笑岩宝禅师法嗣

　　常州宜兴龙池一心幻有正传禅师

　　溧阳李氏子。年二十二往荆溪投静乐院乐庵芟染。蒙庵示诲。师遂矢志曰若不见性明心决不将身倒睡。一夕闻琉璃灯华熚爆声有省。举似庵。庵颔之。未几庵迁化。师直造燕都谒笑岩和尚于观音庵。岩问上座何来。师曰南方。岩曰来此拟需何事。师曰但乞和尚印证心地工夫。岩曰若果识得心地那更有工夫印证耶。师曰。虽然。不得不举似过。岩曰参堂去。师珍重便出。至晚入室。方具述所以。岩蓦踢出只履曰向者里道一句看。遂把话头一时打断。懡㦬而出。通夕不寐。翌旦岩出方丈见师犹伫立檐下。蓦唤上座。师回顾。岩翘一足作修罗障日月势。师豁然悟旨。后礼辞。岩乃书曹溪正派源流付之。复赠一笠曰覆之毋露圭角。师受嘱径往台山缚茅于秘魔岩。居十有三载。会鹤征唐公问道。恳师南还。住荆溪之龙池居六载。复游燕都寓普照。后归龙池。上堂。无上法王有大陀罗尼门名为圆觉。蓦竖拂子曰会么。鹞子已飞天外去。呆郎犹向月边寻。上堂。一切法不有。一切法不无。若能如是会。水上按葫芦。佛诞上堂。今晨四月八日是我释迦如来示生降诞之时。山僧忽然思量起来。二千五百余年已来不知有多少路见不平之辈。务要别寻一个人来与我释迦老子比胜负较优劣殊。不知我释迦如来是何等一个面孔。汝诸人还知得我释迦如来脚跟立地处么。还曾梦见我释迦如来顶相么。良久曰。举手扳南斗。回身倚北辰。出头天外看。谁是个般人。蓦竖拂子曰。云门大师来也。掷拂子便下座。上堂。老僧者里不问你久参𣆶进。贵要正知见。知见若正了生死如反掌。大抵不落断常有无二乘偏见。更有甚么商量。若有僧问作么生是正知见。但向他道老僧在你脚下。良久。喝一喝下座。僧问如何是祖师西来意。师曰屋北鹿独宿。僧曰不会。师曰溪西鸡齐啼。问如何是奇特事。师曰虾蟆捕大虫。僧曰恁么则不奇特也。师曰猫儿捉老鼠。僧礼拜。师便喝。僧曰老和尚为甚么放某甲不过。师厉声曰老僧有事你且去。有士人访次。举僧问云门如何是诸佛出身处。门曰东山水上行。问师意作么生。师曰无孔笛几人解吹。士曰弟子试问和尚得否。师曰得。士曰如何是诸佛出身处。师曰西河火里坐。士大夫从师游。师每举门前冷落车马稀。老大嫁作商人妇二语。罕有契者。有山居偈曰。五峰云顶古文殊。尽日跏趺总笑余。半点苦寒禁不得。踌躇未了又踌躇。师风度简易。神观凝肃。以法道为己任而机用妙密迥出常情。于万历甲寅二月十二日示寂。先一日有僧自台山来。师与剧谈宿昔。抵暮索浴。众察师意。恳请遗训。师举所著帽者三。众无语。师抚膝奄然而逝。世寿六十六僧腊四十四。茶毗灵骨塔于本山之右。

　　金陵灵谷昙芝禅师

　　参笑岩问曰。古人道打破镜来相见。既打破镜向什么处相见。岩曰惭惶杀人。师于言下释然领旨。遂忘却礼拜舞蹈而出。服勤数载。岩付偈曰。微笑拈华第一机。相传八八未知非。今将从上非非法。分付英贤力荷归。

　　五台瑞峰三际广通禅师

　　久侍笑岩。室中机契。付以偈曰。一念不生诸数灭。万机休罢十方空。界空数灭沤澄海。诸佛众生影现中。后居台山。寿昌经参问曰某于古德机缘尚有疑处乞师指示。师曰试举看。昌曰临济大师道佛法无多子毕竟是个什么。师曰向道无多子又是个什么。昌曰玄沙谓灵云未彻那里是他未彻处。师曰大似玄沙未彻。昌曰。赵州道台山婆子我为汝勘破了也。未审勘破在什么处。师曰却是婆子勘破赵州。昌又拟进问。师曰知是般事便休。昌礼谢而退。

　　嘉兴府天宁幻也佛慧禅师

　　会稽史氏子。母梦僧托宿而娠。幼志出家。年十四礼天台松谷受业。一日晨课至白毫宛转五须弥忽然身心脱落。前后际断。举示谷。谷令参访。遂往燕都谒笑岩和尚。亲炙久之蒙印可。后住燕山天宁。上堂。箫吹凤至。琴奏鹤来。钵展龙降。杖𢹂虎伏。因缘会遇针芥相投。诸仁者。即今是醒邪梦邪悟邪迷邪。莫有道得底么。良久曰。钟声彻晓梦魂多。鸡唱黄昏沉醉客。若欲了生脱死也不消得。唵穆栗临娑诃。便下座。示众。西来大意干屎橛。多少禅人咬嚼不彻。当时我悔来迟。不然拦胸推他一跌。管教他屙又屙不出。免使儿孙横说竖说。咦。晓送千峰日。春回大地华。柳烟门外绿。游子未归家。参。居四载。迁优昙多宝。𣆶年南还寓嘉禾天宁。僧参。师曰甚处神祇何方灵圣。僧曰金粟。师曰在彼作甚么。曰充园头。师曰蔬菜临割时还叫痛么。僧作负痛势。师曰老僧刀也未下叫唤作么。僧曰今日亲见和尚。师曰如盲摸象各说异端。师于利济之事靡不从事。处身节俭未尝干谒。将示寂。命侍僧取历日视之。曰二日可。吾去矣。侍僧惊问何往。师曰吾将有所适。僧跪泣愿为众少留。师笑曰更后三日亦可。至期沐浴跏趺而逝。时崇祯戊辰八月五日也。寿九十有一。塔全身于城北之懒石庵。师有懒石语行世。

　　车溪冲禅师法嗣

　　嘉兴府南明慧广禅师

　　盐官韩氏子。出家于兴善寺。谒无幻冲示赵州无字话。一日游径山就地拈得片纸。有观方知彼去去者不至方之句。释然有省。往见无幻举似之。遂蒙印可。后首众于径山。示众。前年年鼻孔无半边。去年年两眼不完全。今年年精骨献青天。顾左右曰。广上座禅已说了。汝等作么生会。良久曰。参。泰昌改元仲冬二十七日嘱后事毕。奄然而逝。

　　大鉴下第三十四世

　　禹门传禅师法嗣

　　明州天童密云圆悟禅师

　　宜兴蒋氏。父曦。母潘。儿时喜兀坐。若有所忆持者。及长睹坛经深信宗门下事。一日采薪见堆柴突露面前有省。二十九弃家投龙池幻有和尚。三十三祝发时中看得心境两立。请益于幻。幻曰若到者田地便放身倒卧。师益昏惑。幻唯骂詈。偶过铜棺山忽觉情与无情焕然等现。觅纤毫过患不可得。正所谓大地平沉底境界。时幻居燕都普照。师往省觐。幻曰汝离我三载有新会处么。师曰一人有庆万民乐业。幻曰汝又作么生。师曰特来省觐和尚。幻曰念子远来放汝三十棒。师拂袖便出。一日侍立次。幻曰忽有人问汝如何抵对。师向前竖起拳。幻亦举拳曰老僧不晓得者个是什么意思。师曰。莫道和尚不晓得。三世诸佛也不晓得。一日幻召师至前。拈起拂子曰诸方还有者个么。师震声一喝。幻曰好喝。师又连喝两喝归位立。幻曰更喝一喝看。师便出法堂。次日幻上堂。以衣拂付之。一日召师入室曰。老僧昨夜起来走一转。把柄都在手里了。汝等为我扶持佛法。师曰。若据某甲扶持佛法。任他○○○○○都来。总与三十棒。莫道分明为赏罚。僧问如何是五眼圆明。师曰老僧祇有两只。问如何是夺人不夺境。师曰百万军中斩颜良。曰如何是夺境不夺人。师曰取了荆州放鲁肃。曰如何是人境两俱夺。师曰杀却陈友谅并吞数十州。曰如何是人境俱不夺。师曰当今天下太平国王万岁。曰。料简已蒙师指示。全提向上事如何。师以拄杖[翟*支]曰速退速退。问某甲到此一月不见堂头时如何。师曰者老汉甚处去也。僧拟议。师便打。上堂。一叶落天下秋。一尘起大地收。今朝七月六日。无论一叶落不落而天下秋。众兄弟已备知矣。举拂子。一尘起也。作么生是大地收底道理。掷下拂子。若知扑落非他物。始信纵横不是尘。下座。普请上堂。据众兄弟担了饭米来伴悟上座。各各计明。己躬下事不合动静。众兄弟。然而谚有之曰。有例不可灭。无例不可兴。百丈和尚创丛林立规矩有普请例。及诸尊宿亦有普请说。所谓作则均其劳。饭则同其食。自今观之似乎不然。作者应当作。闲者应当闲。致令古风雕丧法门澹薄。无他。盖主法者不举之过也。要且者般事无处得藏窜。所以谓之大道。谓之公案。担荷者般事须是者般汉。若是畏刀避箭躲懒偷安。不足为伴。虽然。却有个验处。且道以何为验。良久曰。打鼓普请看。上堂。我觉洪师弟募万人缘。要往台山斋僧。今日先从家里斋起。悟上座无以报答。蓦拈拄杖曰。不但洪师弟。设使释迦老子文殊普贤诸大菩萨。乃至狮象狐狼泥猪疥狗。法界有情总到者里。悟上座别无供养。总与他一顿。从教怨入骨髓永劫不忘。掷下拄杖。将此深心奉尘刹。是则名为报佛恩。下座。上堂。六月日头真个热。赤肉团边如火逼。试问现前诸兄弟。无位真人彻未彻。若也彻。向无阴阳地上竖去横来。若也未彻。未免明日热如今日。下座。上堂。开方便门示真实相。拈拄杖击香几一下。方便门开也。竖起拄杖。真实相示也。诸人还委悉么。若也见得彻去。便可以拈拄杖作丈六金身用。将丈六金身作拄杖子用。然后拄杖子𨁝跳上三十三天筑着帝释鼻孔。东海鲤鱼打一棒雨似盆倾。汝等诸人切莫向古庙里去躲。一棒打折你驴腰。莫言不道。下座。解制上堂。八月一。结制毕。腰间包。头上笠。通玄寺里放门开。行脚衲僧搀先出。被人拶着要翻身。切莫随人穿却鼻。复举洞山曰。秋初夏末将谓忘却。东去西去乱走作么。直须向万里无寸草处去。坐断路头。石霜曰。出门便是草。奴见婢殷勤。大阳曰。直饶不出门亦是草漫漫地。同坑无异土。者队老汉总被山僧折倒了也。诸人还知出身处也无。若也知得。日销万两黄金不为分外。其或未然。万古碧潭空界月。再三捞捷始应知。喝一喝下座。上堂。今朝五月五日。知事头首要老僧升座应个时节。老僧再三思量无可计较。何也。雄黄烧酒固是不宜。要且无个铜钱买糯谷。思量到计穷力极。忽然得个富不有余贫无不足底平等法门。正好与世移风易俗。乃擎起两拳曰。只将者两个大粽子供养大众。一任横咬竖咬。忽然咬着自家底。管取人人饱足。免得穷厮煎饿厮炒。上堂。僧问如何是过去佛。师曰释迦老子。曰如何是现在佛。师曰大地众生。曰如何是未来佛。师曰莫妄想。乃曰诸人尽道解制。殊不知天童之制结解不结解总不必论。只如老僧终日趁着大众。不挑砖便搬瓦。不运土便抬石。见你们稍迟缩。不是喊便是骂。汝诸人作么生会。还知老汉为人处么。良久曰。三生六十劫。师于万历丁巳继席龙池。次迁台之通玄禾之金粟闽之黄檗明之育王天童。凡六坐道场三十余年。宗风大振。座下逾三万指。海内宿衲久已领徒住山者。向师之风愿就弟子之列亲炙座下。师于去就纤毫不苟。每叹应庵老祖着草鞋住院。其于天童虽以无功用行变化荆棘林于笑谈之顷。然数出山每为护法挽留。室中示门弟子。每举懒残和尚偈及寒涕垂膺话。且曰贞观向道欲瞻风彩。上表逊谢往返三四。引颈就刃神色俨然。我敬四祖道信大师。茅茨石室累烦圣主。且请前行。吾从别道。澡身净发跏趺而逝。吾敬汾州无业和尚。休心息念断绝扳援。赐紫及号力陈昔誓。收付有司恬然受刑。吾敬芙蓉道楷禅师。崇祯辛巳国戚康宇田公为皇贵妃赍紫衣入山请师升座说法。复得俞旨住持金陵报恩。师以衰老逊谢。明年春拽杖归通玄。七月三日示微疾。五日手书复护法祁侍御。六日有僧自都中来问。喝作喝会棒作棒会。入地狱如箭射。毕竟作么生会。师便打。僧礼拜。师曰千句万句皆从自了。自己不了吃棒不了。七日晨兴巡阅匠工如平日。及午归丈室。语侍僧倦甚。登寝榻。少顷方起坐。跏趺未竟泊然而逝。世寿七十有七僧腊四十有六。全身迎还天童。塔于幻智庵右陇。

　　常州磬山天隐圆修禅师

　　荆溪闵氏子。自幼失怙。鬻蔬奉母。圣贤懿行闻辄能行。祖以义让居旃陀罗肆。师愍而不乐。恒持观世音菩萨名号。弱冠听讲楞严。一切众生皆由不知常住真心性净明体用诸妄想。此想不真故有轮转。惕然知有生死大事。遂往投龙池幻有和尚。二十四得度。参父母未生前本来面目。久未有入。一日随幻出窑。同事谓闻四大名山菩萨出现神通广大。幻曰者里也不少。师进曰如何是者里神通。幻曰快度砖来。师于言下有得。时中逾觉精采。偶展楞严至佛咄阿难此非汝心。蓦然打失本参。会幻北行。师掩关龙池。阅古人公案。复于云门扇子话去不得。力究两载。闻驴鸣大悟。乃曰。忽闻驴子叫。惊起当人笑。万别与千差。非声非色闹。解关与同参密云公趋京都觐幻于普照寺。幻曰别来三载各呈似看。师进曰。人说北地寒。我说南方暖。寒暖不知人。穷人知寒暖。幻颔之。次日入室。问历历孤明时如何。幻曰待汝到此与你道。师便喝。幻曰汝还起缘心么。师拂袖便出。又事幻着衣次。幻指椅曰汝上坐待我拜你为师。师笑呈偈曰。木人提唱笑呵呵。更着衣衫谁识他。昨日覸来是男子。今朝还作老婆婆。幻笑曰此甚惬老僧意。复与同参游历教海。遍谒诸尊宿。事幻掌记室。南北往来尽得心髓。万历庚申诛茅石磬。次迁法济。后住报恩。上堂曰。禅非解会。道绝功勋。妙体湛然。真机独露。不可以心思。不可以意想。不可以言宣。不可以默照。不可以色见。不可以声求。一念回光便同本有。恁么则释迦老子睹明星时见个甚么来。者里透得顿越三祇。坐断报化佛头。随时着衣吃饭。还有向上一路在。蓦竖拄杖曰。释迦老子在诸人眼睫毛上放光动地。祇是不得动着。动着则三十拄杖。何故。不见道丈夫自有冲天志。不向如来行处行。上堂。一尘不立犹在半途。截断众流尚居门外。且道谁是到家者。顾左右云。观音菩萨将钱买糊饼。放下手时原来是馒头。到者里直得如天普盖似地普擎。耳里藏得须弥山。眼里着得四大海。方有语话分。且道此人浑身在甚么处。委悉么。数声清磬是非外。一个闲人天地间。上堂。拈拄杖曰。老僧有时拈拄杖子不作拄杖子用。有时拈拄杖子作拄杖子用。有时以拄杖子行遍四天下。掷向壁角落里。有时抛下拄杖子独自打顿去。诸人者里见得。便会得我临济大师的宾中主主中宾宾中宾主中主。虽然。切不得动着。动着则打你头破脑裂。莫言不道。卓拄杖。示众。今朝正是腊月半。大事分明须了办。莫待临时有屈伸。解脱门开成大患。堂中个个老成人。着着拈来要方便。言言见谛剔祖灯。自古传持吹毛剑。吹毛剑。有何验。当阳拈出与人荐。蓦掷拄杖曰。洎合停囚长智。示众。灵源湛寂智体自如。触处洞然随方应用。目前无法拈来物物全彰。个里无私举起头头成现。须是恁么人行得恁么事。且道那个是恁么人。禾山打鼓。雪峰辊毬。赵州吃茶。云门糊饼。到者里总用不着。且道有甚长处。卓拄杖曰。偶然独立千峰顶。闲看湖帆自往来。示众。举云门曰。尽十方世界乾坤大地天下老和尚。以拄杖画一画曰。百杂碎。雪窦曰。者老汉是即是。要且无出身之路。如今拄杖在雪窦手里。复横按曰。东西南北甚处得来。师曰。云门解放不解收。雪窦解收不解放。山僧今日拄杖子在手。卓一下曰。尽十方世界乃至天下老和尚总在者里。要东便东要西便西要南便南要北便北。到者里还有全放全收者么。喝一喝曰。岂容浅见衲僧会。惟许通方作者知。示众。今时禅门大变。总是个弄虚头汉教坏人家男女。不肯指点人做实地工夫。刚刚学些魔嘴说话。不顾本分中黑漆漆地。老僧者里不比诸方。容人打口令谓之参禅。若要在此住。须将从前学来的尽情吐却。净净地本分参究一回。讨个分晓始得。若不如斯。唐丧光阴有何利益。一日琇书记𢹂二猫上方丈问师那个好。师指曰者个好。琇便掷下而去。复入见猫在地便与一踏。师拈拄杖打趁。琇转身曰和尚也争命。师打曰你不知鼠的害。只欲行祖师门下事。琇高声曰说甚祖师不祖师。师曰与么为甚踏杀猫。琇曰和尚作者个说话入地狱如箭射。师乃低头归方丈。至晚小参举前话曰。老僧到者里性命几合不存。众中有人代得一转语相救老僧么。箬庵曰。大众。和尚今日普请。拂袖便出。师曰过去了也。琇曰。箭去西天十万里。犹在大明国里拟议。亦出。师卓拄杖曰。虽然如是。不因渔父引。争得见波涛。僧问如何是第一句中荐得堪与佛祖为师。师曰。觌面春风和气。眉分八字纵横。如何是第二句中荐得堪与人天为师。师曰。揭开云里月。休向暗中行。如何是第三句中荐得自救不了。师曰。言中有响知归。不免借他家路。问如何是法身边事。师曰黑漆桶。如何是法身。师曰烂东瓜。如何是法身向上事。师曰三家村里酒帘子。问如何是句到意不到。师曰言言见谛步步迷踪。如何是意到句不到。师曰。只在舌头尖。尽力吐不出。如何是意句俱到。师曰。有时独倚庭栏上。闲看梅开三五枝。如何是意句俱不到。师曰。落花流水去。空负浪游人。问山岳倾颓为甚烟霞不散。师曰舍大恋小。曰独临玉镜为甚眉目不睹。师曰打破镜来相见。问。日里即有睡中即无。如何得寤寐一如去。师曰谁与你道的有无。曰不会。师曰不会最亲切。问。最初一步即不问。未审踏着个甚么。师曰半夜里偷瓜。曰偷后如何。师曰未到你在。问世尊睹明星意旨如何。师曰黑里白。僧曰。三乘等观性空而得道。如何是性空。师拈拂示曰者个三十七文买的。问学人未到磬山先吃棒了也。师曰空头禅和。曰再求赐棒。师曰老僧无者闲气力。师风仪磊落。赋性恬退。亲炙龙池凡一十八载。累命分座说法皆辞逊。初入磬谷值雪深五十余日。炊烟几绝。师于饥禽野兽中安之晏如。独念法门衰。晚师道陵夷。力恢济上纲宗。大阐别传旨趣。痛呵穿凿。严辩正邪。四方向道之士承风踵接。竞喧宇内磬山。崇祯乙亥九月二十三日示寂。世寿六十有一僧腊三十有七。奉全身塔于报恩。顺治己亥门人崇遗命迁塔归荆溪海会寺之左。

　　绍兴府云门雪峤圆信禅师

　　鄞县朱氏子。年九岁闻诵弥陀经水鸟树林皆悉念佛念法念僧。遂知信向佛乘。至二十九岁弃家。后访秦望祯公。祯举他心问僧何处来。僧曰天竺。心曰我闻有三天竺你从那一竺来速道速道。其僧茫然无对。师闻举疑情顿发。次日拽杖登石高声提曰。从那一竺来速道速道。忽然前后际断如空中出迸日轮相似。乃说偈曰。石贴背脊骨。翻身胁肋骨。仔细看将来。动也动不得。复喝曰。张三杀人李四偿命。欲往天台访寻知识印证。忽抬头见古云门三字。豁然大悟。复说偈曰。一上天台云更深。脚跟踏断草鞋绳。比丘五百无踪影。若见他时打断筋。遂返缚茅只髻峰。复谒云栖莲池大师呈偈曰。不解西方不学禅。偶来尘世只随缘。三间茅屋傍溪住。两扇竹窗关月眠。破尽衲衣那有结。养长头发欲成颠。自从会得西来意。白雪飘飘六月天。次参龙池。室中机契。万历四十三年迁径山千指庵。后住庐山开先。癸未迁嘉禾东塔。𣆶住越之云门。僧问如何是双髻家风。师曰一堆土灶万个峰头。僧曰大师法嗣何人。师曰远山终日看云里铁牛嘶。曰如何是祖师西来意。师曰破二作三。曰意旨如何。师曰常言俗语。问月生云际时如何。师曰甚么时节。曰树雕叶落时如何。师曰鸟不宿。问四大分散时向甚么处去。师曰棺材里。曰意旨如何。师曰埋在土里。僧礼拜。师便喝出。上堂。四十年来恁么行。斩开碧落血腥腥。其中果有希奇事。师子游行不问程。稽首灯王如来。普愿微尘国土众生同入般若波罗蜜门。大众且道。般若波罗蜜门作么生入。举拂子曰。鉴。升座。见身无实是佛身。了心如幻是佛幻。了得身心本性空。斯人与佛何殊别。某上座则不然。鲇鱼水底聚。鹞子贴天飞。会得个中意。成佛更无疑。崇祯八年开府余大成司理黄端伯等众护法访师。请于径山大殿上堂。咄咄咄。径山乃唐宋已来之径山。击拂子。八十一人在此经过。非今日之径山。非一日之径山也。千年常住一朝僧。今日祖令当行。十方坐断。且道还有祥瑞也无。钟楼生耳朵。佛殿又怀胎。黄公问如何是钟楼生耳朵。师拈起香曰会取者个。黄曰如何是佛殿又怀胎。师曰产下也。黄礼拜曰须是和尚始得。师乃曰。今承众檀越命老僧登于此座。理荒残之祖席。扶陈烂之颓纲。者个唤作狗尾续貂。那管家家门前火把子。钓鱼船上谢三郎即不问。媳妇骑驴阿家牵。道将一句来。还有人道得么。一拂击开金殿月。万家无个不光明。即日众居士延师斋于寒翠楼。师曰老僧今年六十六。复轮指曰。丙丁戊己庚。良久。怪道把人牵来拽去。元来水牯牛入命宫。拖泥带水。东触西触。虽然。且喜水足草足。一日示微疾。书诀众偈曰。小儿曹。生死路上须逍遥。皎月冰霜晓。吃杯茶。坐脱去了。书毕掷笔而逝。时丁亥八月二十六日也。世寿七十七僧腊四十八。全身塔于云门右麓。

　　湖州净名抱朴大莲禅师

　　临安骆氏子。年十五投妙严祝发。二十二往云栖受具。初游讲席。一日自念数年以来于教相旨趣虽有理会处。生死岸头全用不着。遂更衣入径山。禅期三七日中廓然洞彻。述偈曰。自幼失亲娘。遍觅于他乡。蓦然一相见。更不再思量。解制即往荆溪叩龙池幻有和尚。问曰自远趣风乞师指示。池曰老僧牙齿疏缺。师曰亲切处更乞一言。池据座。师唤侍者点茶来。池曰上座不妨伶俐。师曰某甲耳聋。池休去。一日辞去。池曰老僧犹有语言未尽在。师曰和尚言虽未尽其意某甲巳知。池曰且道老僧意作么生。师便喝。池曰再喝一喝看。师转身便出。池以源流拂子付之。住后僧问佛是何义。师曰觉义。僧曰佛还迷否。师曰迷。僧曰既觉云何复迷。师曰不迷又问作么。僧曰也须问过。师拈棒打出。问如何是夺人不夺境。师曰蛱蝶穿华彰。曰如何是夺境不夺人。师曰掀眉扫白云。曰如何是人境两俱夺。师曰彼此无消息。曰如何是人境俱不夺。师曰推窗看月明。鱼山熊居士问万法归一一归何处。师举茶杯曰请茶。熊曰我在青州作一领布衫重七斤作么生。师曰脱壳乌龟飞上天。问如何是麻三斤。师曰斤两分明。师于崇祯二年八月示寂。

　　兴善广禅师法嗣

　　嘉兴府普明鸳湖妙用禅师

　　海宁郑氏子。从兴善南明广公受业。尝谒无幻冲指示法要。后度夏径山。偶阅思益经有省。述偈呈广。广呵之。执侍数载。一日检传灯至演祖下载清风公案。膺碍释然。同雪峤大师夜话次。雪忽举手指月曰者半个那里去了。师乃良久。雪曰也只得半个。师曰者半个那里去了。雪亦良久。师曰也只得半个。一日示寂。索笔书偈曰。生也错死也错。铁牛掣断黄金索。掷下笔曰。咄。遂泊然而寂。时崇祯十五年十月十一日也。

　　续灯存稿卷第十

　　续灯存稿补遗

　　黄龙忠禅师法嗣(大鉴下第十七世)

　　袁州慈化普庵印肃禅师

　　本郡宜春余氏子。母黄。生于政和乙未十一月廿七日。诞时有异征。年十五往从寿隆贤公受业。贤以法华授师。师曰。诸佛玄旨贵悟自心。数墨循行何益于道。贤大异之。俾服勤左右。阅七载始获剃染受具戒。遂参牧庵于沩山。礼拜起便问万法归一一归何处。庵举拂示之。师当下契旨。寻还受业逾十年。至绍兴癸酉始受慈化请。住后缁素翕然向风。诸缘毕集。不数载梵宇金碧如从天降。雄壮妙丽甲于湖南。师虽乘愿而出。济物利生犹自以所诣为未足。干干朝夕胁不沾席者十有二年。一日阅华严合论至达木情忘知心体合。豁然大悟。述偈曰。捏不成团拨不开。何须南岳又天台。六根门首无人用。惹得胡僧特地来。后于乾道己丑七月廿一日忽索笔书偈于丈室西壁。沐浴更衣跏趺而逝。世寿五十五僧腊二十八。奉全身塔于本山。有语录四卷行世。

　　月幻禅师法嗣(大鉴下第二十七世)

　　伏牛物外无念圆信禅师

　　金台高氏子。生于宣德己酉。九岁出家。受具后首见无际于隆恩有省入。天顺己卯归牛山结茅。辛巳复诣繁昌参月幻。幻问何处来。师曰牛山。幻曰人在者里牛聻。师曰觌面不相识全体露堂堂。幻曰虽然如是头角不全在。师曰某甲今日山行困。幻复拈起竹篦曰。唤作竹篦则触不唤作竹篦则背。上座作么生。师曰有劳神用。幻曰未在更道。师便进前夺竹篦掷于地。幻轩渠大笑。师曰某甲罪过。便作礼。幻乃抚而印之。师庵居三十载。开法伏牛。僧问。庞居士道一种没弦琴惟师弹得妙。某甲今日请和尚弹看。师欬嗽一声。僧曰不会。师曰钟作钟鸣鼓作鼓响。僧曰意旨如何。师曰马祖去世久矣。问如何是即心即佛。师曰富儿易骄。曰非心非佛又作么生。师曰穷坑难满。曰某甲不会。师曰。若道即心即佛大似好肉剜疮。若言非心非佛何异灸疮加艾。直饶道不是心不是佛不是物也是平地吃交。且道毕竟如何。坐来拭几添香火。粥罢呼童洗钵盂。

　　洁空通禅师法嗣(大鉴下第二十八世)

　　黔中正法雪光禅师

　　族赵氏。遍历诸方。至灵峰度夏闻举严阳尊者问赵州公案有省。举似寂照。照曰。无功用处正好用功。莫认些子光影有误生平。复结冬于景德。一日定中闻岩瀑声触发。默举从上佛祖机缘一一透得。遂往参洁空。从头举似之。空曰。不见道莫谓无心云是道。无心犹隔一重关。道了便入寝室。师自是茫无意绪怀疑不决。一日见寒山诗吾心似秋月之句。凝滞顿释。后庵居古山。临终书偈而逝。

　　雪峰瑞禅师法嗣(大鉴下第二十八世)

　　性空和尚

　　尝作显宗歌曰。达此宗。无今古。拶破虚空还自补。声色堆头妙觉场。放去收来无间阻。体中妙。夜半木人临镜照。波斯南岸嚼寒冰。塞北胡儿街市闹。用中玄。石女吹笙碧树巅。赵州葫芦挂东壁。村中王老夜烧钱。玄中玄。妙中妙。宝丝网里斗明珠。须向暗中通一窍。海潮音。炽然说。师子筋琴弹白雪。两岸青山笑点头。百年狐兔形摧灭。

　　大阐通禅师法嗣(大鉴下第二十九世)

　　君峰清祥上座

　　久依大阐。一日忽有省。呈偈曰。法性空无碍。平等观自在。截断两头机。是名超三界。

　　性空和尚法嗣(大鉴下第二十九世)

　　荆州圆通梦庵懒牧湛觉禅师

　　长安曲江张氏子。幼慕禅悦。从蓝田秀芟染。矢志究明生死大事。朝夕孜孜至于寝食俱废。一日有省。往见性空求为决择。遂蒙印证。成化丙戌开法圆通。上堂。选佛场草深三尺。空王殿浪卷千寻。圆通有一句子。囫囵吐不出。吐出不囫囵。若有人检点得出。许他具一只眼。
卍新纂续藏经第 84 册 No. 1585 续灯存稿


　　续灯存稿卷第十一

　　明　嗣祖沙门东吴　通问　编定

　　笠泽居士华亭　施沛　汇集

　　曹洞宗

　　大鉴下第十六世

　　净慈晖禅师法嗣

　　常州华藏明极慧祚禅师

　　举洞山冬夜吃果子公案。颂曰。洞山果子谁无分。掇退台盘妙转机。今夜为君轻点破。牡丹华下睡猫儿。

　　雪窦宗禅师法嗣

　　泰州广福微庵道勤禅师

　　郡之俞氏子。上堂。举僧问同安如何是和尚家风。安曰金鸡抱子归霄汉。玉兔怀胎入紫微。曰忽遇客来将何祇待。安曰金果早朝猿摘去。玉华𣆶后凤衔来。师曰。广福则不然。有问如何是和尚家风。只向他道。翠竹丛边歌款乃。碧岩深处卧烟萝。忽遇客来将何祇待。没底篮儿盛皓月。无心碗子贮清风。

　　善权智禅师法嗣

　　越州超化藻禅师

　　开炉上堂。雪满寒窗烧尽丹霞木佛。冰胶野渡冻杀陕府铁牛。直得寒灰发焰。片雪不留。任运纵横现成受用。诸禅德还会么。衲帔蒙头坐。冷暖了无知。

　　天童珏禅师法嗣

　　明州雪窦足庵智鉴禅师

　　滁州吴氏子。儿时母与洗手痬。因问曰是甚么。师曰我手何似佛手。早失恃怙。依真歇于长芦。时大休居第一座。深器之。后隐象山。深夜开悟求证于延寿。复见大休。住后上堂。世尊有密语。迦叶不覆藏。一夜落华雨。满溪流水香。

　　大鉴下第十七世

　　华藏祚禅师法嗣

　　东谷光禅师

　　上堂。藏身处没踪迹。无影树头灵鸟宅。没踪迹处莫藏身。不萌枝上春华坼。有来繇。谁辨的。天晓西风拂拂吹。松钗一径争抛掷。

　　雪窦鉴禅师法嗣

　　明州天童长翁如净禅师

　　生而岐嶷不类常童。长学出世法。参足庵于雪窦。看庭前柏树子话有省。呈颂曰。西来祖意庭前柏。鼻孔寥寥对眼睛。落地枯枝才𨁝跳。松萝亮格笑掀腾。庵颔之。出世阅数刹。后迁净慈。复奉敕升天童。捧敕黄示众曰。云开九天呈起。日看彩凤衔出。且道如何委悉。急急如律令。敕开炉上堂。召众打圆相曰。个是天童火炉。近前则烧杀。退后则冻杀。忽有个汉出来道合作么生。㘞火炉动也。上堂。霜风号肃杀。霜叶堕萧骚。举拂子曰。看。唯有玲珑崖嵬望转高。所谓天童滞货今朝短贩一遭。莫有酬价底么。下座。巡寮上堂。外不放入。内不放出。痛下一槌。万事了毕。且道如何。太白峰前令斩新。内外纪纲俱委悉。进退两序上堂。开无间地狱。现阎罗大王。聚夜叉一部。列牛头两行。与其进者剑树上猛火进用。与其退者刀山里寒冰退藏。且道理会甚事。叵耐饭饱弄箸。判断屎急尿床。其或未然。华柳春风入戏场。上堂。天童铁臭老拳头。打杀江湖水牯牛。夜深忽然生个卵。天明推出大日头。且道如何晒㫰诸人焏湿处。免教行步滑如油。谢造桥上堂。去那边去。来者里来。中间绝壑断崖。且道如何相接。以拂子作弯桥势曰。看。依稀金磴阔。仿佛彩虹弯。人从桥上过。又作么生。松萝影里开天巧。翰墨光中入画看。上堂。灵云见处桃华开。天童见处桃华落。桃华开春风催。桃华落春风恶。灵云且置。莫有与天童相见底么。春风恶桃华。跃浪生头角。新起妙严庆忏升座。推倒多年老鼠窠。扫空平地笑呵呵。从空架起生头角。盖覆驴牛不厌多。今朝成就。大缘千古。发挥大事。且道如何。斫额任他门外客。到家还我个中人。复举文殊问无著近离甚处。着曰南方。殊曰南方佛法如何住持。着曰末法比丘少奉戒律。殊曰多少众。着曰或三百或五百。师曰春风勾引鹧鸪啼。着问文殊此间佛法如何住持。殊曰龙蛇混杂凡圣交参。着曰多少众。殊曰前三三后三三。师曰。平地波澜钩铁船。者两转语要与诸方眉毛厮结。更有两转语要与诸方点眼。或三百或五百。铜钱铁钱省数足百。前三三后三三。萝卜芋奶浅贮满担。诸方忽然眼开。决定拍手大笑。笑个什么。不笑巴叉便笑杜撰。虽然笑者还稀。忽有人问天童多少众。便向他道。新起妙严夸第一。一齐都在画图中。师六坐道场。未禀师承。众有是请。师曰我待涅槃堂里拈出。果临终拈香曰。如净行脚四十余年。首到乳峰失脚堕于陷阱。此香今日不免拈出。钝置我住雪窦足庵大和尚。并书辞世偈曰。六十六年罪犯弥天。打个𨁝跳活陷黄泉。咦。从来生死不相干。书毕泊然而逝。塔全身于本山。

　　大鉴下第十八世

　　天童净禅师法嗣

　　雪庵从瑾禅师

　　因僧请益倩女离魂话。师示以颂曰。南枝向暖北枝寒。何事春风有两般。凭仗高楼莫吹笛。大家留取倚栏看。(按师嗣心闻贲。系济宗。误入此)

　　襄州鹿门觉禅师

　　参长翁。值翁上堂曰。一个乌梅似本形。蜘蛛结网打蜻蜓。蜻蜓落了两片翼。堪笑乌梅咬铁钉。师在众中不觉失笑曰。早知灯是火。饭熟几多时。后承印可。出住鹿门。示众曰。尽大地是学人一卷经。尽乾坤是学人一只眼。以者个眼。读如是经。千万亿劫常无间断(报恩秀曰。看读不易)。师尝作五位颂曰。正中偏。月黑云笼午夜天。佛祖无踪凡圣尽。个中谁辨往来源。偏中正。金井玉盘秋水冷。海天红日已生东。余辉不照毗卢顶。正中来。戴角披毛知几回。应物转身全得妙。云收终不露崔嵬。偏中至。觌面谁能容拟议。手提妙印不当风。大用繁兴岂凝滞。兼中到。无舌儿童方会道。拨尘何处得逢源。撒手回途还得妙。

　　大鉴下第十九世

　　直翁举禅师法嗣

　　明州天童云外岫禅师

　　世居昌国。生而身材眇小。精悍有余。往从直翁和尚受业。究明曹洞宗旨彻法源底。出世慈溪石门。历象山智门。迁郡之天宁。升住天童。师机用奔轶绝尘。虽鹘眼龙睛亦无窥瞰分。能巧譬傍引务欲俯就学者而曲成之。洞宗之传独赖焉。上堂。闹市红尘里有闹市红尘里佛法。深山岩崖中有深山岩崖中佛法。山僧昨日出城。闹市红尘里佛法一时忘却了也。行到二十里松云。便见深山岩崖中佛法。大众且道。如何是深山岩崖中佛法。良久曰。白云澹伫出没太虚之中。青萝夤缘直上寒松之顶。谢首座书记藏主上堂。以拂子打圆相曰。摩诃衍法离四句绝百非。又打一圆相曰。礼之用和为贵先王之道斯为美。又打一圆相曰。摩尼珠人不识如来藏里亲收得。诸人还见么。所见不同互有得失。天童者里毋固毋必。师后示寂。无余赀。禅者率钱津送后事。建塔葬于本山。

　　鹿门觉禅师法嗣

　　青州普照一辨禅师

　　精究教相旨趣。后弃去往参鹿门。得言外旨。出世中都万寿。室中尝设百问勘验诸方。一曰声前荐得落在今时。句后承当迷头认影。作么生是空劫已前自己。又曰二边纯莫立。中道不须安。且道什么处相见得个端的。又曰回途转位直须戴角披毛。唤作畜生得么。又曰念念释迦出世。步步弥勒下生。为什么拟心即错动念即乖。又曰有口赞不举。无言心自明。是则裂破虚空。不是则鬼家活计。上人端的处道将一句来。如是憧憧筹室。契其机者鲜焉。师尝作四宾主颂。宾中宾。天涯奔走几经春。负学论功日转贫。行海渊深须遍涉。义天空阔不容尘。宾中主。衣穿瘦骨露无余。独镇寰区晖太初。三尺匣中诛佞剑。百篇囊里荐贤书。主中宾。丹墀鞭静九宫开。万里江山绝点埃。脱却襕衫戴席帽。声声只道那边来。主中主。重岩幽邃锁烟岑。古洞龙吟雾气深。石女唱归红焰里。木人运步觅知音。又颂浮山示投子十六题。一识自宗。问答休将句偈酬。到头佛祖一齐收。九年面壁已多事。立雪神光亦强求。二死中活。今时及尽更何亲。云锁幽岩冻锁津。堪羡岭头增意气。雪中独绽一枝春。三活中死。合头相似喜人情。水月空华镜象荣。荒径客迷芳草渡。拟将石火当天明。四不落死活。到头采汲不虚施。运水搬柴自合时。燕语未归帘幕静。晓莺啼处绿杨垂。五背舍。三峰华岳总平治。雪压寒林折冻枝。一念不生全体现。纤毫才动落阶墀。六不背舍。路阔岩高碧涧流。山华开遍接云楼。雨余何处莺声啭。不顾残春语未休。七活人剑。耳听无如眼听亲。南山下雨北山云。动容举止方圆异。大赏将军不语勋。八杀人刀。凛凛霜风刮地生。千山冰雪路难行。未萌已落威音际。才拟玄微堕阱坑。九平常。春来幽谷水泠泠。䇿杖优游傍钓汀。好个太平无事客。汨罗未必独惺惺。十利道拔生。少室灵山事宛然。不曾谈教不安禅。回光一句超今古。大丈夫儿谁后先。十一言无过失。默时似说说时无。迷悟刚令与道疏。莫谓人根有利钝。粗言细语不关渠。十二透脱。雪后风和晓霁天。莺啼华笑柳含烟。凤楼不宿桃源客。半夜穿鞾入市廛。十三透脱不透脱。劈箭机锋着眼看。当阳趁妙哂傍观。云横谷口迷巢鸟。雪拥柴门去路难。十四称扬。寒潭不与月为期。万古松声韵不移。眼听耳观如会得。方知佛祖密传持。十五降句。当台明镜影难藏。露柱灯笼自举扬。千圣不曾留半偈。少林已是不相当。十六方入圆。𢹂琴玉女夜归时。凤转丹霄入紫微。香雾喷华烟霭重。汀洲渔棹月依稀。又五位颂曰。正中偏。斗柄初横半夜前。密室不燃龙凤烛。广寒宫殿月当天。偏中正。木女手提无字印。失晓昆仑暗皱眉。自然羞睹秦时镜。正中来。剑树刀山也自摧。玉马嘶声离月殿。九重依旧锁苍苔。偏中至。大用纵横无巧智。渔歌樵唱谒金门。太平不是将军致。兼中到。头角完全无异号。脱珍着獘入廛来。纵横踏破今时道。

　　大鉴下第二十世

　　天童岫禅师法嗣

　　明州雪窦无印大证禅师

　　族番阳史氏。生于大德丁酉正月二十四日。自幼颖异。从昌国寺智节芟染受具。山游初谒荆石琬于圆通不契。时云外唱道天童师往依之。一日入室次。针芥相投遂命典藏。复见中峰于天目。雅相器重。至正间诏天下名衲善书者书金字藏经。师应诏。事竣上赐织金屈眴之衣。泰定初南还。丞相脱欢公领行宣政院事起师出世衢之南禅为云外嗣。云外嗣直翁举。直翁嗣东谷光。东谷嗣明极祚。明极嗣自得晖。盖隰州古佛之六世孙也。继领光孝。迁信之祥符。至正七年移越之定水。阅九年迁雪窦。上堂。千说万说不若觌面一见。昨日二十九。今朝七月一。报汝参玄人。光阴如箭疾。娘生两只眼。个个黑如漆。急急急。回头看取天真佛。良久曰。是何面目。下座巡寮吃茶。上堂。妙不妙。衲僧鼻孔多无窍。玄不玄。刹竿头上无青天。志士宁容袖手。良马岂待加鞭。全超棒喝。不落蹄筌。百鸟不来春又过。岩房赢得日高眠。居四年退归定水之圆明庵。明年辛丑九月二十一日示寂。世寿六十有五。阇维牙齿数珠不坏。舍利明莹。建塔庵后。

　　普照辨禅师法嗣

　　磁州大明宝禅师

　　尝作五位颂曰。正中偏。月锁深宫午夜前。烛残人静丹墀冷。一片虚明照碧天。偏中正。晓天不挂秦台镜。金乌才拟出扶桑。依稀还被轻烟映。正中来。深夜寒梅雪里开。馥馥幽香无间断。头头触处绝纤埃。偏中至。大用全彰无忌讳。𢹂手相将贺太平。熙熙风物从来异。兼中到。妙尽功忘非善巧。枯木龙吟大地春。灵根秀出寒岩草。

　　慈云觉禅师

　　普照室中垂问曰。声前荐得落在今时。句后承当迷头认影。作么生是空劫已前自己。师曰。半夜石人无影象。纵横谁辨往来源。问。不见一法始是半提。作么生是全提底道理。师曰石马骤千山。问。吃饭忘其饥。力充忘其饱。作么是力充底人。师曰。巨灵抬手无多子。分破华山千万重。问。直得不恁么来者犹是儿孙边事。如何是向上人。师曰半夜乌鸡雪里啼。问。行玄体妙落在今时。究理穷源关山万里。只如未知有底人如何趋向。师曰床窄先卧。问。迷时千卷少。悟后一言多。且道悟了底人如何履践。师曰出不由户坐不当堂。问。岸如欲止先停棹。车若不行须打牛。如今打牛也。车行也未。师曰下载清风付与谁。

　　大鉴下第二十一世

　　大明宝禅师法嗣

　　太原府王山体禅师

　　侍大明室中十年。未尝露圭角。一旦辞去。或问大明侍者何往。明曰禅和家诸方来诸方去。何介意哉。又问参学何似。明曰。若道有参学。栽他头角。若道无参学。减他威光。于是一众方疑。后蒙印许。久隐西山。府运两衙请住王山。师尝谓众曰。师子有三种。第一超宗异目。第二齐眉共躅。第三影响不真。若超宗异目者。见过于师堪为种草。若齐眉共躅者。减师半德落在今时。若影响不真者。狐犴猥势羊质虎皮。又曰既有尊贵之位。须明尊贵底人。须知尊贵底人不处尊贵之位。方明尊贵不落阶级。五位颂曰。正中偏。夜深古殿锁轻烟。寂寂苔封尘不立。密密光辉未兆前。偏中正。玉人不睹临台镜。子夜星河雾气浓。依旧青山不露顶。正中来。木人𢹂杖火中回。趁起泥牛耕练色。放教石马步苍苔。偏中至。转侧相逢全意气。交辉终不犯锋铓。大用纵横无变异。兼中到。明暗尽时光不照。石女有智妙难穷。解栽绝顶无根草。

　　仁山恒禅师

　　久侍大明遂臻堂奥。明付以衣拂。师曰某甲不是恁么人。明曰不是恁么人自不殃及渠。师以法乳恩深僶勉而受。明复嘱曰。汝既如是。第一不得容易为人。若轻脱躁进。必有坎坷。

　　大鉴下第二十二世

　　王山体禅师法嗣

　　磁州大明雪岩满禅师

　　初见普照宝。照曰兄弟年俊正须参叩。老僧当年念念常以佛法为事。师乃避席曰和尚即今作么生。照曰如生冤家相似。师曰若不得和尚此语几乎枉行千里。照便下禅床握师手曰作家那(报恩秀曰。死灰里一颗豆爆)。复参王山得受记莂。继踵住持。上堂。举洞山示众曰。秋初夏末兄弟东去西去。直须向万里无寸草处去。良久曰。只如万里无寸草处作么生去。石霜曰。出门便是草。大阳曰。直饶不出门亦自草漫漫地。师曰。三个老汉虽然异口同音。未免撞头磕额。何也。一人大开口了合不得。一人高抬脚了放不下。一人紧闭门了出不去。王山即不然。遍十方界非外。全在一微尘。在一微尘非内。遍十方界。只者一微尘许也须及尽不可得。向那里安门。甚处入草。还会么。休侵洞岭初秋草。请看疏山腊月莲。僧问高邮定和尚透网金鳞以何为食。定曰干屎橛。师闻之曰谢供养。五位颂曰。正中偏。邃洞沉沉锁翠烟。午夜碧空清似镜。一轮明月上层巅。偏中正。欲晓云浓封野景。雪屋灵明梦未醒。冥然又若寒宵永。正中来。木人𢹂锡下崔嵬。纵横不履今时地。石径祥莲衬足开。偏中至。懒提妙印无真伪。碧莎丛里恣情眠。一任岩前华雨坠。兼中到。突兀三光曾未照。梦手敲空听者稀。迥然不堕宫商调。

　　胜默光禅师

　　举九峰不肯首座公案。颂曰。元座徒亡一炷烟。九峰岂是抑高贤。若将一色为承绍。孤负先师不借缘。示众。举麻谷振锡话曰。是无可是。非无可非。是非无主。万善同归。枭鸡昼夜徒自支离。我无三寸。鳖得唤龟。迦叶不肯。一任攒眉。

　　大鉴下第二十三世

　　雪岩满禅师法嗣

　　燕京报恩万松行秀禅师

　　河内解人也。族姓蔡。往从邢州净土寺赟公芟染受具戒。首参胜默。令看长沙转自己归山河大地话。经半载无所入。默曰我只愿汝迟会。一日忽有省。复举玄沙未彻话有疑。遂往叩雪岩于大明。未逾月不觉伎俩顿尽。因命掌记。后承付嘱。寻还净土。辟万松轩以自适。耆旧敦请住持。次迁中都万寿承安。丁巳诏住大都栖隐禅寺。𣆶居报恩。小参。举昔有跨驴人路遇众僧。问何往。僧曰道场去。人曰何处不是道场。僧以拳殴之曰。者汉没道理。向道场里跨驴不下。其人无语。师曰。人人尽道者汉有头无尾。能作不能当。殊不知却是者僧前言不副后语。汝既知举足下足皆是道场。何不悟骑驴跨马无非佛事。万松要断者不平公案。不免更与华判一上。吃拳没兴汉。茅广杜禅和。早是不克己。那堪错怪他。道场唯有一。佛法本无多。留与阇黎道。唵护萨哩嚩。金章宗诏师于内庭升座说法。躬自迎礼。闻所未闻。契悟感慨。赐锦绮大僧伽衣。上堂。莲宫特作梵宫修。胜境还须圣驾游。雨过水澄禽泛子。霞明山静锦蒙头。成汤亦展恢天纲。吕望希垂浸月钩。试问风光甚时节。黄金世界桂华秋。闰四月旦上堂。所谓道人者。不知月之大小岁之余闰。山僧即不然。今年三百八十四日。前月大尽此月小尽。即今闰四月一日辰末巳初。忽有个出来道。通疏伶俐知时按节。要且无道人气息。山僧不免以手掩鼻道退后退后。作什么聻。道人气息。珍重。示众。机轮转处智眼犹迷。宝镜开时纤尘不立。开拳不落地。应物善知时。两刃相逢时如何回互。示众。去即留住。住即遣去。不去不住。渠无国土。甚处逢渠。在在处处。且道是甚么物。得恁么奇特。示众。动则埋身千丈。不动则当地生苗。直饶两头撒开中间放下。更买草鞋行脚始得。示众。踏翻沧海大地尘飞。喝散白云虚空粉碎。严从立令犹是半提。大用全彰如何施设。示众。向上一机鹤冲霄汉。当阳一路鹞过新罗。虽然眼似流星。未免口如匾担。且道是何宗旨。师室中问僧。洞山和尚道龙吟枯木异响难闻。如何是异响。僧曰不会。师曰子善解龙吟。僧问。明与无明其性无二。如何是无二之性。师曰天晓不露。问诸佛不出世为甚么却向王宫生。师曰青山常举足。曰亦无有涅槃为甚么却向双林灭。师曰白日不移轮。问撒手那边底人为甚么不居正位。师曰大功不宰。曰回头者畔底人为甚么不堕偏方。师曰至化无为。问向道莫去归来背父如何得不背父去。师曰切忌回头。问。心心放下难。如何是放下底人。师曰担取去。问。是处是慈氏。无门无善财。为什么道琉璃殿上无知识。师曰拆却殿了相见。师于百家之学无不该通。三阅大藏。恒课华严。入室弟子百二十人。𣆶年退居从容庵。示寂寿八十一。

　　大鉴下第二十四世

　　报恩秀禅师法嗣

　　西京少室雪庭福𥙿禅师

　　太原文水张氏子。生时有异征。八九岁一目十行。乡里有圣小儿之称。遭乱父兄离散。茕然无依。遇一老比丘谕师学僧曰。汝能诵一卷法华则一生事毕矣。师曰佛法止于此乎。比丘惊异。遂偕往仙岩谒休林古佛曰。此儿龙象种也。得侍巾瓶。他日必成大器。林纳之乃为祝发受具戒。与双溪同服勤七载。时万松住报恩。师辄腰包独往。室中机契遂蒙印可。复亲炙数载。后住少室。世祖潜邸命师设大资戒会。戊申诏住和林兴国。世祖即祚因论辨伪经。师驰驿以闻。火其书。赐光宗正辨之号。命即故里建精舍。敕额曰报恩。仍给田以饭众。时万寿虚席。众复请师主之。僧问如何是祖师西来意。师曰待乳峰点头即向汝道。问如何是尊贵一路。师曰。渔歌惊起沙汀鹭。飞出芦华不见踪。师问僧道源不远性海非遥且道在什么处。僧拟议。师便喝。𣆶年退居嵩阳。乙亥七月二十日示微疾。集众书偈而逝。世寿七十三僧腊五十二。塔于所居之西隅。

　　大鉴下第二十五世

　　少室𥙿禅师法嗣

　　西京少室灵隐文泰禅师

　　自幼颖悟过人。从雪庭游遂默契玄旨。后继领住持。上堂。尘劫来事只在于今。河沙妙德总在心源。试教渠觌面相呈。便不解当风拈出。且道过在什么处。卓拄杖曰。只为分明极。翻令所得迟。

　　太原府报恩中林智泰禅师

　　汾阳之鱼城人。族姓温。铲䰂于华严。一日喟然叹曰。大丈夫当究明生死大事。焉能区区于此耶。遂往叩雪庭于万寿。服勤数载室中机契。后奉敕住报恩。一日示疾。集众曰。吾缘止于此矣。汝等善自护持。当惜寸阴勿令虚度。复书偈曰。修起忠师无缝塔。推倒自家无相身。无相身。无相身。无相身中绝点尘。书毕怡然而逝。

　　泰安州灵岩足庵净肃禅师

　　永平张氏子。从香山寿圣受业。参方二十余年。见知识数辈。皆不契。后参雪庭于万寿。亲炙久之蒙印证。初住万寿。次迁少室灵岩。后退居香山。一日集众诀别。右胁而逝。(中林禅师为之铭曰。辽天鼻孔点地脚跟。心明眼正行古颜温。其事愈大其志愈敦。诸方老宿遍叩其门。为雪庭嗣为万松孙。机轮迅速电掣雷奔。高标觉树密固灵根。慧灯朗照销铄群昏。全机大用摇乾荡坤。掀翻渤澥踢倒昆仑。三世诸佛一口浑吞。二边不滞中道宁论。三居大刹四众咸尊。去来绝朕动静无痕。虚空烂坏斯道常存)

　　大鉴下第二十六世

　　少室泰禅师法嗣

　　西京宝应还源福遇禅师

　　霍州灵石王氏子。依邑之兜率芟染。遍游讲席。号称义虎。弃去谒灵隐。投诚入室。一日闻隐上堂举切忌从他觅迢迢与我疏。师遂颖脱。即蒙印可。后住天庆。迁宝应。僧问如何是祖师西来的的大意。师曰。风送泉声来枕畔。月移华影到窗前。皇庆癸丑十月示寂。世寿六十九僧腊四十九。

　　济南府灵岩秋江洁禅师

　　雪轩参。师问何来。曰青州。师曰带得青州布衫来么。曰已呈似和尚了也。师领之。俾参堂。久之一日忽然大悟。遂诣丈室。不及启口师遽曰金锁玄关打开了也。轩曰千年桃核里觅甚旧时仁。师乃嘱曰。是汝本有之事。善自护持。他日能弘吾道非汝而谁。

　　灵岩肃禅师法嗣

　　西京宝应月岩永达禅师

　　汾州刘氏子。受业于里之天宁。每以生死为激励。往见灵岩。岩深器之。亲炙数载遂入阃奥。乃曰。发证由师。行之在己。乃往泰安掩关。四众请住宝应。不得已而起。后示微疾端坐而逝。

　　封龙古岩普就禅师

　　滹阳人。族姓刘。年十五出家于禅庆。首参灵岩。岩以本分钳锤示之。未几开悟。大德六年月庵海退席。诸山具疏请师补处。敕赐妙严弘法大禅师号。次迁封龙。后退居灵栖。示寂世寿七十有七。

　　大鉴下第二十七世

　　宝应遇禅师法嗣

　　邓州香严淳拙文才禅师

　　平阳府临汾姚氏子。生有异质。见僧则合掌作礼。稍长往从福严普公受业。尝读证道歌。至幻化空身即法身欣然契悟。遂谒还源呈所解。源印可之。复阅大藏于龙门历三载。泰定甲子主少室。寻移香严。僧问如何是理法界。师曰。虚空扑落地。粉碎不成文。曰如何是事法界。师曰。到来家荡尽。免作屋中愚。曰如何是理事无碍法界。师曰。三冬枯木秀。九夏雪华飞。曰如何是事事无碍法界。师曰。清风伴明月。野老笑相亲。至正壬辰五月十七日沐浴更衣集众申诫饬。翌旦吉祥而逝。葬全身于雪庭塔右。世寿八十。

　　灵岩洁禅师法嗣

　　金陵天界雪轩道成禅师

　　云州赵大王之远孙也。父徙保定遂家焉。年十五从郡之兴国寺剃落。师广颡平顶雄伟气象。少有远志。甫受具戒即结侣密究单传之旨。后闻秋江法席之盛遂往参叩(语具灵岩洁章)。旋还青社。缁素请住普照。洪武十五年诏立僧司。师应选。三十年秋八月敕师住持天界。师奏不会佛法。上御制诗赐之曰。不答来辞许默然。西归只履旧单传。鼓钟朔望空王殿。示座从前数岁年。上堂。白云万顷卷舒露劫外真机。红叶千峰灿烂显个中妙旨。亘古今而不昧。经尘劫以长存。鸟道虚通运步玄关绵密。狮弦错落按指古韵铿锵。直得石女点头木人拍手。拈起金针玉线穿过机先。截来兔角龟毛发明向上。正偏独露隐显全该。所以物物头头尘尘刹刹未有丝毫欠少。大众还会么。夜来木马云中过。惊起南辰北斗藏。上堂。阴极阳回化日长。梅华处处喷清香。个中消息无多子。遍界何曾有覆藏。如是明明兼带。百草头边相逢。密密宣扬。万象光中独露。利名场上荐取无位真人。人我山中显示本来面目。影含宗鉴。心生则种种法生。身是道场。心灭则种种法灭。石女高提宝印。文彩全彰。木人暗度金梭。丝毫不昧。牵动劫外机轮。烜爀寰中日月。潜通遐迩。直得枯木生华。该括古今。解使寒冰发焰。云笼古路依依野色还迷。月满寒岩皎皎神光遍照。六门机息。何须宛转旁参。一色功圆。切忌当头印破。白牛运步已蒙建化之缘。玉马嘶风总是利生边事。且道如何是向上事。咄。兔角杖挑潭底月。龟毛拂挂岭头云。上堂。三阳交泰万物咸新。显一真之妙用。总造化之渊源。尘尘合道处处通津。法筵大启觉苑弘开。国运与佛运齐兴。皇风共宗风并扇。只如道旧岁已去新岁到来。未审去从何去来自何来。如斯评论转见誵讹。敢问大众。衲衣下一着子还有增减去来也无。良久。腊尽阳和无影树。春回华发不萌枝。上堂。五月榴华照眼明。熏风啼鸟遍岩扃。机先一着无玄妙。切忌当人认色声。记得夹山会禅师示众曰。目前无法。意在目前。不是目前法。非耳目之所到。天童觉曰。夹山老子解开布袋。将差珍异宝撒向诸人面前了也。正当恁么时。又作么生。路不拾遗君子称美。师曰。二老师见处一一检点将来总成漏逗。凤山则不然。若是色见声求即非家珍。了知目前无一法。头头物物总相应。其或未然。更听末后一句。道泰不传天子令。时清休唱太平歌。太宗践祚。师奉旨使日本宣谕。圣化二年与同使官僚还。备奏。上大悦。恩宠之隆有加。六年敕就钟山建普度大斋会。命师升座说法。听者数万人。十一年入觐。复奉敕于大庆寿建斋会。赐赉尤加。宣德三年师以老表辞还山。上悯之遣内臣护送南还天界西庵养老。七年腊月八日示微疾。诀众说偈趺坐而逝。上闻遣中官致祭。有文。世寿八十一僧腊七十五。茶毗烟焰五色。仙鹤翔空。异香缥缈。官贵四众万人咸叹希有。舍利圆红者无算。敕赐建塔于鹫峰禅寺。

　　封龙就禅师法嗣

　　西京天庆息庵义让禅师

　　真定府李氏子。丱岁剃落。受具遍叩诸方。末后诣封龙参古岩。岩一见辄称赏之。后出世天庆。次迁熊耳之空相泰山之灵岩洛之嵩少。庚辰夏遘疾。乃谓门人曰。斯疾不起矣。须营塔。至五月十二日塔工毕。师嘱后事。遂书偈曰。来时本净。去亦圆周。虚空作舞。任意优游。右胁而逝。

　　大鉴下第二十八世

　　少室才禅师法嗣

　　南阳府万安松庭子严禅师

　　河南缑氏县人。族姓樊。幼多疾苦。父母虑其不育。俾从少林霁云受业。十八受具。师天资奇逸。通内外典。首谒江月照。次见息庵让。后参淳拙才。拙示宝镜三昧反覆诘辨。师大豁疑碍。拙曰荷担大法尽在子躬。付偈有五乳峰头狮子子。光前耀后自超群之句。时万安虚席。四众请师主之。洪武二年己酉迁少室。力田给众。有偈曰。乱后归来自耨耘。生涯辛苦与谁论。昼拈块石驱山鸟。夜宿巢庵逐野豚。肠断秋风频击柝。目窥夜月以销魂。年来始识农夫苦。一饭仍思施主恩。十三年冬周王殿下为国母慈孝皇后资修冥福。命师升座说法。赐僧伽黎以旌之。后以老闲居云。

　　天庆让禅师法嗣

　　熊耳崧溪子定禅师

　　偃师马氏子。七岁从古岩祝发。迨岩迁化往参息庵命典藏。一日室中白事次。言下豁然大悟。住后莅众严峻凛若秋霜。一日示微疾。谓众曰。吾世缘已毕时节至矣。汝辈勿以情识眷恋。末后一句听吾分付。良久。就枕泊然而逝。

　　大鉴下第二十九世

　　万安严禅师法嗣

　　嵩山少室凝然了改禅师

　　嵩阳金店之茂族也。自龆龀系念空宗。遂依止少林。年二十始纳僧服。初见月印于香山。闻松庭唱道于天庆师遂往参。一日松上堂曰一言迥脱独㧞当时。师言下释然。寻归隐二祖庵。洪武二十三年会祖庭虚席。合山敦请。师力辞不获已而起。上堂。莫向言中取则。直须句外明宗。若能如是。彻古该今。自繇自在。知么。永乐十九年忽集众诀别。复说偈曰。吾年八十七。出夕复入夕。撒手威音外。绵绵与密密。泊然而逝。

　　大鉴下第三十世

　　少室改禅师法嗣

　　嵩山少室俱空契斌禅师

　　平阳府垣曲人。参凝然求示心要。朝夕咨叩。一日睹秦封槐豁然开悟。径投丈室。然一见遽曰契斌参得禅也。洞上一宗密在尔躬。景泰四年接踵住持。僧问如何是空劫已前事。师曰乌龟向火。

　　大鉴下第三十一世

　　少室斌禅师法嗣

　　西京定国无方可从禅师

　　洛阳许氏子。礼福先芘峰剃落。初参超化宗。入室请益有省入。后诣少室叩俱空示以绵密阃奥。师罔措。一日偶检传灯。见天衣以行者五人俱召实上座因缘。遂默契五位奥旨。即蒙印可。住郏鄏定国。后于成化十年六月示寂。世寿六十四僧腊四十。塔于少室祖坟。

　　大鉴下第三十二世

　　定国从禅师法嗣

　　嵩山少室虚白月舟文载禅师

　　通州人。世系蔚州广宁王氏。祖讳才。从太宗靖内难。官至武德将军。遂家通州。母梦僧投宿觉面生。师从万安白庵空公芟染。往武林纳具。还即掩关。因阅万松拈提古宿机缘。若面墙者久之忽有省曰。曹洞宗风大播天下。有织锦回文之工。非针线绵密盘旋回互不触当头者。莫能与也。遂出关参无方亲。依久之乃承印记。正德改元住少室。上堂。达磨西来。以一乘法直指单传令人见性成佛。至我少室。如九鼎系于单丝。汝等诸人趁色力强健。打办个事切须努力。莫等闲过日。嘉靖三年甲申师年七十。退居三十六峰之中。

　　大鉴下第三十三世

　　少室载禅师法嗣

　　北京宗镜小山大章宗书禅师

　　顺德南和李氏子。自幼异于常儿。每嬉戏必作佛事。年十余岁淹通经史。一日忽掩卷叹曰。此非出世法也。遂告辞父母往投里之开元祝发。闻月舟法席之盛往谒。因亲炙八载。方蒙印可。嘉靖三十六年少室疏请。师叹曰先师化后三十余年。曹洞一宗殆将湮没。前辈有言。禅林下衰弘法者多。假我偷安不急撑拄之。其崩溃跬可须也。虽惭付嘱。其柰付嘱乎。遂主之。时方亢旱。河井干涸。师至泉源复涨。丙寅迁宗镜。隆庆改元游西山三学洞。喜其幽深遂居焉。至冬忽示微疾。腊月十六日索笔书偈曰。宗镜宗镜。心法成行。即日圆觉。镜破宗正。书毕危坐而逝。世寿六十八僧腊五十六。茶毗骨分为三。于宗镜顺德少室建塔焉。

　　大鉴下第三十四世

　　宗镜书禅师法嗣

　　西京少室大千幻休常润禅师

　　南昌进贤黄氏子。幼时观演杂剧有感。遂往伏牛山从坦然平祝发。居三载茫无所措。质疑不决。南谒万松于径山。投诚咨叩。松曰疑是何人措者何物。师益加疑闷。乃往听讲楞严。至圆明了知不因心念。忽有省。遂叩大方莲。问曰忽现镜中像时如何。方曰直须打破。师不契。复参小山举前话。山曰何必打破。师曰争柰镜像何。山曰即今镜像安在试拈出我看。师当下释然。益自奋发。一日室中。山举洞山我今不是渠话问师曰。既不是渠毕竟是阿谁。师领旨呈偈曰。若要识此人。有个真消息。无相满虚空。有形没踪迹。曾为佛祖师。常作人天则。龟毛拂子清风生。兔角杖头明月出。山曰。子毋剿说。更须自入悟门。师曰。尚不借缘。从何门入。山曰。既不借缘。汝何为至此。师曰因不借缘所以至此。山曰就不借缘一语其意云何。师曰。彩凤翻飞身自在。铁牛奔吼意常闲。山曰善哉。翌日辞行。山付偈有定作人天主当思少室秋之句。师曰某是何人敢当此言。山复嘱曰。吾道不振久矣。焉能袖手耶。师唯唯。逮山迁化。佥议住持非师不可。师逊谢再三。众乃举山付嘱语以激之。师遽堕泪不复言。遂领院事。时万历二年甲戌秋也。师体貌丰硕。声若洪钟。襟度坦夷。荷负大法。朝夕干干无少怠。入室弟子二百七十人。万历十三年四月二十七日诀众书偈而逝。

　　建昌府廪山蕴空常忠禅师

　　寿昌请问法要。师曰。汝能精进。不肯自欺。便是彻首彻尾工夫。一日闻禅者论金刚经。师诃之曰宗眼不明岂为究竟。昌闻茫然自失。便请问如何是宗眼。师拂衣而起。昌复请益。师曰我实不知汝自看取。昌后于大好山得悟。诣丈室呈所得。师曰悟则不无。却须受用得着始得。恐只是药汞银禅也。

　　大鉴下第三十五世

　　小室润禅师法嗣

　　北京大觉清凉慈舟方念禅师

　　唐县杨氏子。年十岁从金台广德大慈义公芟染。受具游讲席。探性相宗旨。一旦弃去。遂往少林参幻休。休问甚处来。师曰北方。休曰北方法道与此间如何。师曰水分千派流出一源。休见其言异。命充维那。一日游初祖面壁处。忽然契悟。乃曰。五乳峰前好个消息。大小石头块块着地。诣丈室呈似。休印可之。嘱曰。从上佛佛祖祖。以自己所证递相承袭。欲令一切众生知有。余得之小山先师。今以授汝。宜体佛祖之心为心。以续慧命。然虽如是。须晦迹林泉待时而出。付以偈曰。无上涅槃心。佛祖相传付。吾今授受时。云净峰头露。时年二十八矣。遂往五台掩关。日惟一食不设卧具。后赴东台请。偶双目失明。师曰幻身非有病从何来。习定七日双目复明。南游补陀还。次越之大善寺。众请止风涂说法。湛然澄参。师问止风涂向青山近。越王城畔沧海遥时如何。然曰。月穿沧海破。波斯不展眉。师复问洞上宗旨。然呈偈曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪涌飞飞。诞生本是无功用。不觉天然得帝基。师曰。语句绵密不落终始。真当家种草也。汝后截断天下人舌头有分在。乃付以偈曰。曹溪一滴水。佛祖相分付。至今授受时。大地为甘露。咄。五乳峰头无镞箭。射得南方半个儿。壬辰嘉兴缁素请住东塔。寻赴云居之请。万历二十二年甲午秋五台古清凉专使请师开法。缁素恳留。未几示寂。门人湛然迎遗骨。塔于显圣之南山。

　　嵩山少室无言正道禅师

　　豫章胡氏子。投上蓝芟染。年十五遇老宿。知休开示法要。遂从休游憩南岳净瓶岩。一日休谓师曰。欲究明此事。须将宗教葛藤穿过始得。乃命往见逊庵。庵语休曰。无言足称法器。切不可以一知半见障渠胸臆。第令南询自参自悟。休拈张拙颂验师。师曰。真如尚不可为。何颂之有。休见其颖利。复命参少室幻休。一日幻上堂。师出问如何是洞上家风。幻曰。月下三华树。峰前双桂枝。师曰和尚还别有否。幻曰惟此一事实无二亦无三。师言下大悟即呈偈曰。云攒绝顶。月锁幽岩。石人抚掌。木女舒颜。幻即印以偈曰。无言的旨不离言。玄唱玄提妙绝传。今日单传亲印授。他年双桂利人天。万历十八年庚寅师主少室。僧问。不问有言不问无言。世尊良久。意旨如何。师曰。动容扬古路。不堕悄然机。问如何是新年头佛法。师竖拂子曰会么。曰不会。师曰。来年更有新条在。不假重重为指陈。一老宿问如何是无言。师曰四时行焉。他日又一老宿问如何是无言。师曰百物生焉。师机用敏捷。襟怀平实。后示寂塔于祖茔。

　　廪山忠禅师法嗣

　　建昌府寿昌无明慧经禅师

　　抚州崇仁裴氏子。生而颖异。澹然无所嗜好。九岁入乡墩便问浩然之气是个什么。墩师异之。及长诵金刚经若获故物。往依廪山。常疑四句偈。一日见傅大士颂曰。若论四句偈。应当不离身。不觉释然。述偈曰。金刚四句偈。无影亦无形。本来无一字。遍界放光明。时年二十四矣。偶阅大藏。一览至宗眼品始知有教外别传之旨。遂辞廪山结茅于峨峰绝顶。作偈曰。踏上云头第一峰。眼中宽博小虚空。当时欲见无由见。今日相逢处处同。又一日检传灯。见僧问兴善如何是道。善曰大好山。师疑不决。昼夜提撕寝食俱废。因搬石次坚不可举。极力推之豁然大悟。述偈曰。欲参无上菩提道。急急疏通大好山。知道始知山不好。翻身跳出祖师关。往呈廪山。山印为法器。至是始剃发受具。影不出山者又二十四载。至万历甲午年五十一始出住宝方。有禅者问师曾见何人便住此山。师曰总未行脚。禅者曰岂以一隅而小天下乎。师善其言。遂过杭访莲池大师。复北游谒无言达观瑞峰诸老。皆器异之。返锡住寿昌。上堂。拈香示众曰。会么。此是三世诸佛用不尽底。一齐撒向娑婆世界。释迦牟尼佛犹用不尽。西天东土历代祖师亦用不尽。山僧今日信手拈来与大众商量。还是教外别传经中玄旨不。函盖乾坤随波逐浪不。截断众流抬荐商量不。大用现前探竿影草不。当阳撒出金刚宝剑不。据实而论。穷劫不尽。要且具眼者拣辨得出白是白黑是黑。即不囫囵打作一块。始可定丛林之是非。验学者之邪正。然后应圣应凡自然不被诈明头之所欺。举措应缘无不合辙。然此道离微疏之久矣。众中有大智者当拌身命尽力匡扶。以悟为期。自他兼利。一生不足再拌一生。尽其三生自然合得。古人云。不入生死大海。难得无价宝珠。此犹是钝机。伶俐汉一闻便知妙。然虽如是。不得春风华不开。且谩道及至华开又吹落。上堂。诸佛时常说法。不须拟议猜详。是什么法。天地玄黄宇宙洪荒。不论通宗透教。只贵直下承当。承当个什么。云腾致雨露结为霜。蛟龙不宿死水。猛虎岂行路傍。透得者些关棙。何须愿往西方。不问先佛后祖。鼻孔一样放光。作么生放光。化被草木赖及万方。释迦不肯泄破。达磨九年覆藏。峨峰不惜口业。一下为众宣扬。且道作么生宣扬。挥尺一下曰。罔谈彼短靡恃己长。上堂。腊八逢辰丛林设粥。所为何缘。无非顺俗。衲僧门下不必如斯。岂不闻三世诸佛不知有。狸奴白牯却知有。若恁么则三世诸佛已立下风。况迦文佛乎。且道狸奴白牯有甚长于诸佛。首座曰。为他金烹大冶玉出蓝田。师曰。然虽如是。宝坊不免连狸奴白牯一齐趁出三门外。何也。秉纲立纪振丛林。海晏河清正令行。好汉尽收归宝所。化城推倒不留人。首座曰。和尚道化城推倒不留人。在和尚分上即得。某甲则不然。师曰汝又作么生。座曰。闲挑布袋浑无事。笑等街头一个人。师曰也是闲弦子。下座。上堂。长空无路禅者偏行。白浪滔天智人能攫。万丈玄门过去。犹落那边。千尺井中出来。终居此岸。伏藏纯金不顾。补囊破钵何留。行平地。惊心步。险崖放胆。本色分上智眼鉴诸。只如不涉此因缘。又是什么去就。首座曰。翻翻㩆㩆真奇怪。直胜三千夜不收。师曰珍重。观音圣诞上堂。五分真香预已然。光明云起遍三千。普熏三世真如际。以祝当今万万年。更冀满朝宰辅合国军民共乐尧天。观音大士且喜来也。某甲有句话请问。大士实是今日圣诞耶。只如天无盖地无底。一切世界有情无情从何而起。道得即共大士七十三八十四。道不得未免拄杖道道。良久曰。先已告过。当仁不让。念大士记正法明王。且放三十棒。上堂。挥尺一下曰。宗乘中事难以措辞。大道门庭争容拟议。等闲垂一机。如太阿锋离匣。逢之者死不移时。似涂毒鼓受槌。闻之者丧不旋踵。所谓妙峰峻仞野兽难藏。宝树晶光灵禽莫泊。其用也单趁金毛归野窟。直追铁额入深山。扫天下之搀抢。拂世间之孽屑。提堕坑落堑之类。揭迷封滞壳之流。其功也使法界世界虚空界一体同观。俾佛道人道地狱道万法融会。虽然如是。犹未为向上事。且道出格限量外一句作么生道。咦。正令不行先斩首。大机一发圣贤悲。久立珍重。师中兴宝坊峨峰寿昌三刹。别建庵院二十余所。不扳外援不发化主。尝曰万般存此道。一味信前缘。𣆶年益勤。迨七旬尚混劳侣耕凿不息。丈室萧然惟作具而已。益王向师道德。深加褒美。每叹曰去圣时遥。幸遗此老。万历丁巳腊月七日师自田中归。谓众曰老僧自此不复砌石矣。众皆愕然。除夕上堂曰。今年只有兹时在。试问诸人知也无。那事未曾亲磕着。切须绵密做工夫。复曰。此是老僧最后分付一着。大众切宜珍重。新正十三日示微疾。遂不食。曰。老僧非病。会当行矣。十四日手书辞道旧。十七晨兴集众索笔大书曰。今日分明指示。掷笔端坐而逝。茶毗火光五色。顶骨诸牙不坏。建塔于方丈。世寿七十一僧腊四十四。

　　大鉴下第三十六世

　　大觉念禅师法嗣

　　绍兴府云门显圣湛然圆澄禅师

　　本郡夏氏子。母顾。梦僧入室而娠。亲没窭甚充邮卒。因误投公牒。惧辱走投隐峰。峰示念佛底是谁。三昼夜辄有省。时年二十。乃往从天荒山妙峰芟染。偶闻禅客论傅大士法身偈。师默契。便能记持经书。解一切义理。寻诣云栖受具。返即掩关宝林。因忆乾峰举一不得举二话。豁然大悟。述颂曰。举一举二别端倪。个里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。再诣云栖。栖举高峰海底泥牛话。师乃推出傍僧曰大众证明。又一日火浴僧回。栖曰亡僧迁化向什么处去。师曰谢和尚挂念。栖休去。慈舟念禅师自北京来。寓止风涂。师往谒求证。遂定师资之礼(语具慈舟章)。万历甲寅开法云门广孝。次迁径山东塔显圣。上堂。云门扇子𨁝跳。今日拈来好笑。云何露柱怀胎。生个儿子高叫。大众且道是何音响。还有人知得消息么。若无人知。山僧代通去也。作哇哇声曰。诸人若还解笑。一切不曾欠少。若也更问如何。驴年去也未了。众中莫有问话底么。有则出来。只要打草惊蛇。一僧才出。师曰真是一场业地。拽拄杖便下座。上堂。朔风凛凛正隆冬。叶落园林露本容。雕尽繁柯真实在。何必殷勤问主翁。物理循复枯必然荣。目下虽然穷彻骨。来年依旧笑春风。上堂。师才就座。忽闻鸡鸣乃曰。呀赤头上座已为诸人转第一义谛根本法轮了也。更要讨甚么消息。若也不会。重新再举。击拂子曰。者个是声有耳皆闻定非聋汉。举拂子曰。者个是色。有眼皆见定非瞎汉。更无丝毫瞒昧。不见道频呼小玉元无事。只要檀郎认得声。上堂。老侬不识元字脚。强出人前要说法。错读曾参作鲁三。合堂大众皆笑杀。者一笑中有妙。若还悟得其中意。点破当头者一窍。良久曰。动容扬古路。不堕悄然机。乙卯住径山。上堂。香已拈了。佛法则不敢举扬。何也。汝诸人一段光明亘古不昧。不可平地撒屎。虽然如是。既为众兄弟所邀。不可杜口。略举题目以为影响。且道如何是题目。今日岂不为结制上堂耶。然诸方结制皆四月十五为定规。新径山者里以五月十一为准的。虽然迟早不同。且要得旨为准。譬如行船。早发迟发不同。到岸同也。大众要知到岸消息么。不见经云。一念普观无量劫。非去非来亦非住。如是了知三世事。超诸方便成十力。若向者里会得。以大圆觉为伽蓝。身心安居平等性智。十方微尘刹土总是一个道场。过去无量劫不曾结。未来无量劫不曾解。生死也在里许。涅槃也在里许。乃至是非得失邪正圣凡解脱不解脱轮回不轮回总在里许。于中还有你用心处么。还有你计较处么。咄。众中忽有个汉出来道。新长老今日请你举扬宗乘。缘何引经据论广布葛藤。是何心行耶。山僧到者里无言可对。只得聊借古人行径以图塞口。只如先径山举竹篦子曰。者个不得唤作竹篦子。不得不唤作竹篦子。唤作竹篦则触。不唤作竹篦则背。山僧不免效颦。举拂子曰。者个不得唤作拂子。不得不唤作拂子。唤作拂子则触。不唤作拂子则背。不得有言不得无言。不得转机不得着语。中间有一句是山僧底。有一句是诸人底。有一句山僧底即是诸人底。有一句诸人底即是山僧底。也有主也有宾。也有照也有用。众中还有缁素得出底么。一僧拂袖而出。师曰适来自起而今自倒。便下座。小参。烟雨盗将山色去。溪风送得水声来。本来法法皆如是。莫教心识强安排。众中若作境会。许你具一只眼。若作佛法会。打破你头。何故。我王库内无如是刀。示众。天得一以清。地得一以宁。君王得一天下平。只是衲僧分上用不着。何也。不见道万法归一一归何处。初师到北京寓嘉熙寺。一日同达大师月川法师陶石篑黄慎轩两太史玩月次。慎轩卧次问马祖玩月因缘。师曰你睡我立不得为汝说法。慎轩亟起谢过。月川曰内翰蹉过了也。达大师曰吾下语不及此老。师过杭。闻谷慧闻等数员知识洎众护法。各具柬迎师。慧闻柬内曰。今日大众要与和尚作家相见。和尚若来已堕情识。和尚不来犹缺慈悲。师阅毕即将柬扯破曰。者客作汉到老僧面前纳败阙。师至即升堂南面而立。慧闻曰。和尚莫要般门弄斧。师便与一掌曰速道速道。闻面赤无语。师曰死汉。闻谷即率众礼拜。师同无念禅师司成陶石篑围炉次。陶曰。无念师在此。阿师得力句乞为举似。师曰向火背犹寒。巡漕苏云浦问。鸳鸯绣出从君看。不把金针度与人。如何是金针。师曰。山僧京都走一转。不曾遇着一个人。苏拟进语。师曰古佛过去久矣。师访无念禅师问曰。古人道如红炉上飞片雪相似。且道古人还具透关眼也未。念曰我不见有什么古人。师遽指曰背后底聻。念便休去。师生平脱略。遇人无贵贱。一味本色。五坐道场。凡利济有情无不从事。天启六年腊月于显圣作付嘱语。四日过天华上堂。其徒明智白往九华。师曰汝去老僧即今起程。复与众语。至夜分右胁而逝。奉全身塔于钵盂山之阴。世寿六十六僧腊三十八。

　　少室道禅师法嗣

　　嵩山少室心悦慧喜禅师

　　保定满城刘氏子。出家于普济。偶阅传灯。至僧问玄沙如何是无缝塔。沙曰者一缝大小。豁然有省。往见无言。久而彻证。言付偈曰。密法无法付。当传何以传。无传无付处。明暗妙同参。后无言迁化。师接踵住持。

　　寿昌经禅师法嗣

　　广信府博山无异元来禅师

　　舒城沙氏。生有白衣重包。荤酒自绝。年十六游金陵听讲。遂不事文句。往五台从静庵通公芟染。初参寿昌于峨峰不契。乃去复谒于宝方。昌问。蚁子解寻腥处走。苍蝇偏向臭边飞。是君边事臣边事。师曰臣边事。昌呵之曰大有人笑你在。师曰。先所论皆是。到者里因甚不是。昌曰。此一不是。彼一切都不是。师乃发愤。因见伽蓝像倒地有省。别居宗乘堂二载。一日如厕见人上树。豁然大悟。趋见昌。昌曰婆子具什么眼目便烧却庵。师曰黄金增色。昌复举玄则禅师龙吟雾起虎啸风生公案。师立呈颂曰。杀活争雄各有奇。模糊肉眼曷能知。吐光不遂时流意。依旧春风逐马啼。昌首肯之。住博山上堂。诸佛出世为一大事因缘。几幅素缣描不就。博山出世亦为一大事因缘。一条白练蓦头穿破。颜老汉曾相委。多少人天被热瞒。博山今日信手拈来分明举似。要使人人鼻孔撩天。个个脚跟点地。如赤珠宝镜照万象以无遗。若玉钥金匙启千门而洞达。诸昆仲。此事不从功行得。不从修证得。不从思议得。不从学问得。不从禅定得。有等将自己身心炼得如枯木寒灰百年在定。终是一个死人。于本分事全无交涉。所以玄沙道。直饶得似澄潭月影静夜钟声。随扣击以无亏。触波澜而不散。犹是生死岸头事。道人行处如火销冰。箭既离弦无返回势。诸昆仲。须就明中取则。莫于暗里偷光。向华柳街头逴得九衢春色。于芙蓉岸畔带来八面秋光。应用无亏。随缘自在。诸昆仲且道作么生是博山行履处。良久曰。自有一双穷相手。不轻祇揖等闲人。僧问银碗盛雪明月藏鹭意旨如何。师曰。露骨瘦山环紫雾。塞流小涧长青苔。问如何是功。师曰三人同一春。曰如何是共功。师曰力士舁杖鼓。曰如何是功功。师曰胡狲上露柱。曰不得敲唱双举请示正中妙叶。师曰高低云绕树。曰谢师答话去也。师曰远近鸟衔华。上堂。博山今日不说有法。不说无法。不说亦有亦无法。不说非有非无法。离四句绝百非。石人点头青山皱眉。深寒博得三春暖。破雾披云入翠微。上堂。如何是佛。十方世界最灵物。如何是法。古路迢迢苔藓滑。仍将佛法问根源。云散长空鹤唳天。纤尘不立清如洗。三个猢狲夜簸钱。诸昆仲。宗门中事岂同容易。一言一句。一大藏教注不破。历代祖师机深智广。潜兴密运须弥倒。卓拄杖横趋。绘彩色于空中。掷大千于方外。且道向甚么处扪摸。所以云。罗笼不肯住。呼唤不回头。古圣不安排。至今无处所。玄沙大师恁么老婆心切。也只要诸人知个落处始得。诸昆仲。青黯黯处。樵子不借路以还家。绵密密时。机妇罢金针而夜织。香销锦帐。露邑芙蓉。发清啸于深闺。吐微言于连枕。情浓意洽。试问诸昆仲还知得也无。良久曰。分明一段风流事。不与诸人较短长。僧问如何是不断声色堕。师曰断桥分野水。曰如何是类堕。师曰孤棹举平原。曰如何是尊贵堕。师曰。裂破几重清世界。倒骑玉象趁麒麟。师初住博山。迁闽之董岩大仰鼓山洎金陵之天界。仍还博山。于崇祯三年秋示寂。首座问和尚尊体如何。师曰尽有些子受用。座曰还有不病者也无。师曰热大作么。座曰来去自由请道一句。师为书历历分明四字。投笔坐化。塔全身于本山。寿五十六。

　　东苑湛灵元镜禅师

　　建阳冯氏子。父天载。母吴。生于万历丁丑。幼从虎啸岩一心受业。后参无明。一日偶阅维摩经。至此室何以空无侍者。维摩诘言诸佛国土亦复皆空。豁然悟入。述偈曰。识破不值半文钱。可怜摸索许多年。宗流尽是欺心汉。说甚西来别有传。投丈室呈似明。明曰赵州勘破婆子你道那里是勘破处。师厉声曰老和尚休作怪。明为助喜。后开法一枝庵。上堂。佛法本无多。南辰贯北河。都来三七字。降尽鬼神魔。寻归隐武夷。示寂世寿五十四僧腊三十六。

　　建昌府寿昌阒然元谧禅师

　　南昌王氏子。参无明于峨峰示以父母未生前面目话。一日推磨失手撞磨盘有省。占偈有本来面目不须寻一点灵明亘古今之句。后闻蛙鸣彻证。一日告无明曰。某根器下劣。幸遇和尚得离苦海。犹恐宿习难以屏除。昨对护法神前祝愿。某此生福薄智短不敢妄生节目。使我终身居学地。生生不离善知识。福慧具足报佛祖恩。是所愿也。无明曰。欲兴利济。非两足莫能为也。子深知源委矣。

　　福州鼓山永觉元贤禅师

　　建阳人。族蔡氏。弱冠补郡庠。读书山舍闻僧诵经。至我尔时为现清净光明身。得个欢喜处。后见寿昌呈所解。昌勉看干屎橛话。年四十弃家。昌为祝发。一日昌自田间归。师逆而问曰。如何是清净光明身。昌振衣而立。师曰只此别更有么。昌拂衣便行。师随入丈室。不及启口昌拈拄杖连打三下曰。向后不得草草。明年昌迁化。师还闽舟。次延津。闻僧诵诸佛謦欬俱共弹指。乃彻见寿昌用处。有偈曰。金鸡啄破碧琉璃。万歇千休只自知。稳卧片帆天正朗。前山无复雨鸠啼。上堂。今年五月又过五。鸣起法钟敲法鼓。不用如何。若何拈今举古。展两手曰。佛法当堂两手交。露柱灯笼齐作舞。诸仁者。还承当得么。拈拄杖。晴干不肯走。直待雨淋头。卓一卓下座。

　　续灯存稿卷第十一
卍新纂续藏经第 84 册 No. 1585 续灯存稿


　　续灯存稿卷第十二

　　明　嗣祖沙门东吴　通问　编定

　　笠泽居士华亭　施沛　汇集

　　未详法嗣

　　青州佛觉禅师(系云门宗)

　　颂仰山师子曰。一色无过指示人。白银世界里颦呻。超然推倒还扶起。争似东风照日新。

　　圆通善国师(系云门宗嗣佛觉)

　　佛日自江右至燕寓大圣。安一夕与佛觉晦堂夜话次。时师年方十二。座右侍立。日曰山僧自南方来。拄杖头不曾拨着一个会佛法者。师叉手进前曰自是和尚拄杖短。日大惊曰可乞此子续吾临济一宗。师曰云门临济岂有二邪。日称赏不已。金世宗幸圣安瑞像殿。问师曰礼即是不礼即是。师曰。礼则相敬相重。不礼则各自称尊。帝大悦。后住延圣。示众。举洞山曰。秋初夏末兄弟或东去西去。直须向万里无寸草处去。又曰。只如万里无寸草作么生去。石霜曰。出门便是草。大阳曰。直饶不出门亦是草漫漫地。师曰。且道诸人即今脚跟下一句作么生道。若道万里无寸草。许你参见洞山。若道出门便是草。许你参见石霜。若道不出门亦是草漫漫地。许你参见大阳。若总道不得。许你参见延圣。何故。唯有好风来席上。更无闲话落人间。示众。举云门大师观音糊饼话。师曰。韶阳老人可谓唱弥高和弥寡。如今却向延圣拂子头上入方网三昧。东方入定西方起。乃至男身入定女身起。还会么。野色更无山隔断。月光直与水相连。

　　燕京庆寿玄悟玉禅师(系云门宗嗣圆通)

　　金显宗遣中使持纸一张。书心佛二字。问师者是甚么字。师曰不是心不是佛。称旨。次日赐长短句曰。但能了净。万法因缘何足问。日用无为。十二时中更勿疑。常须自在。识取从来无挂碍。佛佛心心。心若依佛也是尘。师答曰。无为无作。认作无为还是缚。照用同时。电卷星流已是迟。非心非佛。唤作非心犹是物。人境俱空。万象森罗一镜中。

　　黄山赵文孺居士(系云门宗嗣圆通)

　　尝有偈曰。妄想元来本自真。除时又起一重尘。言思动静承谁力。仔细看来无二人。

　　高邮州定禅师(系云门宗嗣玄悟)

　　初参玄悟。室中举僧问玄沙如何是清净法身。沙曰脓滴滴地。师于是有省。僧问透网金鳞以何为食。师曰干屎橛。

　　杭州径山云庵庆禅师

　　建阳人。举僧问杨岐如何是佛。岐曰三脚驴子弄蹄行。曰莫只者便是么。岐曰湖南长老。颂曰。杨岐一头驴。眼光如电烁。踏杀天下人。说甚三只脚。

　　竹林巨川海禅师

　　颂风铃曰。铜唇铁舌太尖新。楼角悬来不记春。言外百千三昧法。因风说与个中人。

　　燕京大庆寿寺虚明教亨禅师

　　济州任城王氏子。先有汴京慈济寺僧福安山居有年。一日于芒山村倚树而化。是夕母梦此僧求宿。觉而生师。七岁出家。十五游方。闻郑州普照宝公法席之盛遂往谒。朝夕参叩未有所入。他日以事往睢阳。忽于马上忆击板因缘。当下动相不生。将抵河津同行者警曰。师兄此河津也。师下马。悲喜交集至于陨涕。归以语宝。宝曰此僵仆人似欲转动。示以日面佛月面佛公案。后闻板声豁然亲证。呈颂曰。日面月面。星流掣电。若更迟疑。面门着箭。咄。宝曰今而后吾瞒汝不得也。后住济州普照。复奉章庙旨迁庆寿。兴定己卯秋七月十日索笔书偈。其末句曰。咦。一二三四五六七。危坐而逝。

　　镇州嘉山来禅师

　　僧问铁牛和尚塔何在。师以手指之。忽然省发。乃示颂曰。铁牛铁牛。更莫别求。有人问我。竖起指头。

　　玉溪通玄庵圆通禅师

　　尝着百问激励学徒。一曰没底船子为甚么无漏坚固。竖起拂子曰。为你说禅了也。作么生会。又拈起拄杖曰。还有向拄杖头上下得一转语底么。又画一圆相曰。三世诸佛六代祖师总在里许。作么生会。复以手空中点一点曰。且道者一点明甚么边事。又竖起一指曰。俱胝和尚向者里放大光明转大法轮。诸人还见么。又曰。折脚铛儿为活计。穿心碗子作生涯。通玄庵内安然坐。不管山前事似麻。且道安然坐底是甚么人。

　　五台铁勒院子范慧洪大师

　　因阅楞严。至一人发真归元十方虚空悉皆消殒。忽大悟。遂造河朔见汶禅师陈所见。汶印可之。临终说偈曰。六十春光又八年。浮云收尽露青天。临行踢倒须弥去。后夜山头月正圆。更衣坐脱。

　　建宁府蒋山慧空元模禅师

　　古田苏氏子。大德庚子定中游蒋山玄奖禅师道场。有老人迎谒曰。吾为师守此山五百年矣。言毕化黑龙而去。既寤乃曰吾当还此山也。遂往卓庵。一日谓众曰。吾昔于佛所。号慧空菩萨。今化缘既毕。即当入灭。因为众说四谛法。复说偈曰。四十余年寄俗尘。如今却显个中尊。岩头一夜东风起。吹得华开满树春。铁船无柁亦无蓬。撑入金莲性海中。末后一机今说破。白云元不离长空。大地山河觅无迹。虚空撞破见端的。纵使铁轮顶上旋。本性圆明常不失。复曰。西天第三代商那和修尊者隐象白山。现龙奋迅三昧。说法调伏诸外道。然后化火自焚。吾今象鼻岩前亦当如是。言毕云雾四起。雷雨大作。化火自焚。塔于庵之西。

　　郑州普照寺佛先道悟禅师

　　临洮兰州冠氏子。偶宿湾子店。闻马嘶豁然大悟。归告母曰某于途中拾得一物。母曰何物。师曰无始来不见了底。母掌曰何喜之有。遂辞母参方。母曰将何之。师曰水流须到海。鹤出白云头。遂往参白云海禅师。乃承印记。泰定二十四年出主普照。身著白衫跨黄犊吹短笛游于洛中。尝曰道我凡耶曾向圣位中来。道我圣耶又向凡位中去。道我非凡非圣耶却向毗卢顶上别有行处。泰和五年入灭。

　　杭州灵隐普觉淳朋禅师

　　嘉祐五年奉旨断还九里松集庆占路。上堂。山前一片闲田地。旷大劫来无界至。今朝恢复又归来。坐断脚头并脚尾。东也是。西也是。南北纵横无不是。毕竟酬恩作么生。十里荷华九里松。直指堂前香一炷。

　　明州雪窦常藏主

　　横山之高弟也。不谙文字。专习禅定。侪辈呼为常达磨云。所作偈颂。事理圆融。音律调畅。其颂铁牛曰。百炼炉中辊出来。头角峥嵘体绝埃。打又不行牵不动。者回端不入胞胎。海门偈曰。业风吹起浪如山。多少渔翁着脚难。拌命舍身挨得入。方知玉户不曾关。苦笋偈曰。紫衣脱尽白如银。百沸锅中转得身。自是苦心人不信。等闲嚼着味全真。息庵偈曰。百尺竿头罢问津。孤峰绝顶养闲身。虽然破屋无遮盖。难把家私说向人。

　　台州黄岩濠头丁安人

　　讳觉真。号竺心。初见绝田耕于委羽山有省入。遂弃家筑室自居。复参涌泉古愚。泉曰良家子女东奔西走作么。安曰特来礼拜和尚。泉曰者里容你不得。安乃拍手一下曰。三十年用底今朝捉败。泉便休去。又往雁山春雨庵谒无际。才入门便曰春雨如膏行人恶其泥泞。际曰不是不是。安拟进语。被际喝出。𣆶年就邑中明因寺侧开接待。一僧提包笠直入卧内。安问是什么僧。曰行脚僧。安遽指其足曰草鞋[糸*(傘-(企-止+十)+大)]断为甚不知。僧无语。安便将包笠掷出曰者里无汝措足处。一日明因奎禅师相看。安曰闻说长老夜来生得儿子是否。明曰且道是男是女。安曰鸡衔灯盏走。鳖咬钓鱼竿。

　　明州育王勉侍者

　　空室之族侄也。少年有志。不幸短命而死。尝有送同事僧游台雁偈曰。鸟窠吹布毛。侍者便悟去。虽不涉言诠。早已成露布。天台岭上云。雁宕山中树。此去好商量。莫触当头讳。临终偈曰。生本不生。死亦非死。秘魔擎杈。俱胝竖指。

　　镊工张生

　　讳德。鄞之下水人。世为大慈供堂。随众听法有省。一日大雪。沙弥团雪作佛像。众皆述偈咏之。生亦随后占偈曰。一华擎出一如来。六出团团笑脸开。识得髑髅元是水。摩耶宫里不投胎。

　　永福灵江浩首座

　　依古林于饶州永福居第一座。结夏秉拂。僧问进一步时如何。座曰撞墙撞壁。曰退一步时如何。座曰堕坑落堑。曰不进不退时如何。座曰立地死汉。(按师嗣保宁茂)

　　老素首座

　　生平一关深隐。罕有识之者。天历间有僧得其山居述怀三偈手迹。诣紫箨求竺元和尚着语。竺元曰。诸方皆以其不出世不说法为恨。今读此三偈如金钟大镛一击。众响俱废。谓之不说法可乎。偈曰。传灯读罢𩯭先华。功业犹争几洛叉。午睡起来尘满案。半檐斜日落庭华。尖头屋子不教低。上有长林下有池。夜久惊猋掠黄叶。却如蓬底雨来时。浮世光阴自不多。题诗聊复答年华。今朝我在长松下。背立西风数乱鸦。

　　雁山罗汉寺证首座

　　目瞽。见道明白。晨朝躬自汛扫。或问者片田地扫得干净也未。座竖起苕帚示之。又问真净界中本无一尘扫个甚么。座亦竖起苕帚示之。尝题九牛山偈曰。四五成群知几年。春来秋去饱风烟。清溪有水何曾饮。绿野不耕长自眠。个个脚跟皆点地。头头鼻孔尽撩天。寻常只在千峰顶。大地人来作么牵。

　　净慈元庵会藏主

　　临安人。参晦机于净慈。居蒙堂。因修涅槃堂有偈曰。涅槃一路尽掀翻。触处工夫见不难。洗面蓦然摸着鼻。绣针眼里好藏山。晦机称赏之。

　　杭州天目一山魁庵主

　　苏州人也。天资敏捷。通内外典。与平石砥友善。栖迟岩谷不与世接。仅有山麓洪氏子弟往来送供。一夕洪氏妇梦主乘肩舆至其舍。觉而产一子。翌旦登山候之。果化去矣。因名应魁。字士元。幼读书。补邑庠。娶妻生子。年三十。一旦忽自猛省。遂弃家缚茅于东峰绝顶。昼夜精勤行道。一日空室和尚因避寇自径山过其庐。见其举止闲雅。应对从容。叩其所以。乃知其为一山后身也。因谓之曰。公前身与平石翁为莫逆交。翁今年垂九十。尚耳目聪明。何不通个信息。亦见一梦两觉而梦觉一如乎。主欣然挥毫作偈寄之曰。寄语天童老平石。一念非今亦非昔。欲听寒山夜半钟。吴江依旧连天碧。

　　温州寿昌绝照辉禅师

　　尝坐夏于净慈。东圊寮壁间有水墨大士像。师朝夕礼拜恳祷甚切。一日忽见净瓶水从壁涌出。通身庆快。从此智鉴日明。尝有偈曰。工夫未到方圆地。几度凭阑独自愁。今日是三明日四。雪霜容易上人头。有志者闻之莫不兴起。盖其致诚感人如此。

　　温州灵云省庵思禅师

　　性方介。台之宁海人。兄弟四人师居长。同时发心出家。祖父遗业悉散与宗亲。遍叩诸方。后出世灵云。次迁灵岩。结夏上堂。以大圆觉牛角马角为我伽蓝瓜篮菜篮。上堂。举赵州狗子无佛性话。颂曰。狗子佛性无。狗子佛性有。猴愁搂搜头。狗走抖擞口。𣆶年退居灵云之前山。至正甲申空室偕数衲往谒。时师年逾九十矣。庞眉皓发。颀然清耸拽履而出。且行且问曰何处来。空室曰江心。师曰深几百丈。室曰谩老和尚不得。师曰且坐吃茶。徐观其壁间题有詈僧诗。格调颇肖寒山。其辞曰。五瘟不打头自髡。黄布遮身便是僧。佛法世法都不会。噇猪噇狗十分能。空室须臾拜辞。不敢再犯其锋。

　　文献黄溍居士

　　字晋卿。婺之义乌人。天历初诏天下僧儒善书者会集杭州净慈。泥金书大藏尊经。士亦预焉。每食必与众僧共处。若别为治具则不乐。甚至诟骂不食而去。尝题悬崖墨兰曰。袅袅春风一样吹。托身高处拟何为。从他自作颠倒想。要见悬崖撒手时。又题东坡像赞曰。五祖禅师世外人。娑婆久已断生因。谁将描邈虚空手。去觅他年身外身。题山谷像曰。笑杀当年老晦堂。相逢刚道桂华香。披图面目浑依旧。鼻孔何曾有短长。士以文章名世。蔚为一代儒宗。以其造诣入微。不觉冥符圣意。况与吾辈杂处不肯自异。亦可尚矣。

　　明州育王虚庵实首座

　　寄卧云庵主偈曰。黄金园里马交驰。径寸多成按剑疑。月晒梅华千树雪。卧云一枕梦回时。

　　明州天童幻庵住首座

　　礼应庵祖塔偈曰。耽耽睡虎管窥斑。便把中峰作靠山。不得破沙盆一个。儿孙乞活也应难。

　　明州天童默中唯西堂

　　咏蚕偈曰。桑空拓尽始心休。绵密工夫一茧收。炉炭镬汤拌得入。为人只在一丝头。

　　佛陇宜兴□□可上座

　　听雨偈曰。檐头滴沥甚分明。迷己众生唤作声。我亦年来多逐物。春宵一枕梦难成。

　　瑞州九峰寿首座

　　临终偈曰。七十二年者边那边。吃十方饭。参达磨禅。今朝一掷翻身去。笑破傍观㭰半边。

　　天台山上云峰无尽祖灯禅师

　　四明王氏子。初见日溪咏于天宁。复参方山洎诸大老。寻卓锡上云峰。影不出山者五十载。洪武二年二月八日示微疾。夜将半顾左右曰天向明乎。曰未也。或曰和尚正当此际何如。师破颜笑曰。昔德山坐疾。僧问还有不病者么。德曰有。僧曰如何是不病者。德曰阿㖿阿㖿恁么唤作病得么。众无语。师曰。色身无常早求证悟。时至吾去矣。侍者执纸乞偈。师曰。终不无偈。便未可死耶。侍者请益坚。乃书曰。生灭与去来。本是如来藏。拶倒五须弥。廓然无背向。投笔端坐而逝。

　　杭州仙林寺雪庭禅师

　　仁和桂氏子。毁齿丧父。患痘风双目短视。数求出家。谒休休于仙林。一见契合。因阅楞严。至于一毫端现宝王刹有疑。后诣江阴乾明寺睹万佛阁金碧峥嵘。于眉宇间忽有省。弘治改元除夕闻钟声。数年行履不觉瓦解。述偈曰。圆响心非闻。大千同一照。抹过上头关。更不存玄妙。乙卯休休应净慈请。师复依侍。乃蒙印可。师自号幻寄。尝曰。夫幻即寄之踪。寄乃幻之迹。幻起寄亡。全寄是幻。幻逐寄生。全幻是寄。翳日生华山河大地。华翳不生真空实际。幻之寄之。诚哉儿戏。(休休嗣雪峰。峰嗣无际)

　　金陵永宁古渊清禅师

　　闻鸡鸣有省。占偈曰。喔喔金鸡报晓时。不因渠响讵能知。三千世界浑如雪。井底泥蛇舞柘枝。

　　伏牛无碍明理禅师

　　汾州和氏子。参松竹大方和尚。随众打七。有一声虚空碎独露法中王之句。后同月庵大圆入终南。一日庵举高峰银山铁壁话。师顿悟述偈。一觉心空疑便消。拈来放去自逍遥。过方求证。方曰。伏牛打七即不问。终南静室意如何。师曰。伏牛打七泥团土块。终南静室放大光明。方喝曰即今光明何在。师向前一掌。方大笑曰如是如是。(方临济二十六代孙)

　　嘉兴圣寿宜翁可观禅师

　　出家于南屏。从车溪得省。建炎初主圣寿。迁当湖德藏。退隐竹庵。每自怡曰。松风山月我无尽衣钵也。乾道七年丞相魏𣏌请主吴之北禅。入院适重九。指座曰。胸中一寸灰已冷。头上千茎雪未消。老步只宜平步去。不知何事又登高。

　　吉州武功山白云明星禅师

　　闽之长汀张氏子。投龙归通公落发受具。专修止观。忽叹曰。大丈夫道业未就如生死何。遂遍叩名宿。机缘或契。师不自少肯。见盘龙阳禅师顿释凝滞。阳以衣拂付之。隐潇峰二十余年。太守汪公勉师出世。师复移茅深入。学侣向至渐成精蓝。一日辞众曰吾去矣。众问何往。师示偈曰。明月落波心。白云横岭上。欲识本来机。铁牛吞大象。语毕端坐而逝。全身塔于本山。世寿八十有四。

　　佛妙禅师

　　昆明人也。出家于天华寺。洪武十六年赴京。赐衣钵锡杖。游两浙。宣德四年十二月沐浴更衣书偈曰。去年七十九。今年满八十。万里为参寻。世缘今已毕。掷笔端坐而化。

　　嘉兴府资圣克新仲铭禅师

　　番易卢里人。族姓余。宋始兴襄公九世孙也。久依笑隐于大龙翔掌内记。至正间住嘉禾资圣。时了庵和尚退居南堂。与师雅相契合。洎庵示寂。师为文祭之。略曰。哲人云亡。宗教陵替。予来醉李惟师宿契。或往或来于今五岁。论核道真穷根极底。又曰。矧彼妄庸傲然高位利粥豪争。善类丧气。老成复萎。弛焉何恃。师尝却宣让王之命。有偈曰。数椽茅屋万株松。蒲榻高眠海日红。不是贤王招不起。山人只合住山中。所著有雪庐稿。

　　待诏沈士荣居士

　　建安人。洪武中为翰林院待诏。尝着续原教论辩解一十四篇。其论略曰。人之为类不同。故圣人之教不一。此教之迹所以异也。然为善不同。同归于治。穷其至妙。不出一心。此教之理所以同也。此心也此理也。天下未尝有异也。迹之虽异。若推而极之。必当致其同也。又曰。若得本忘末。不为迹之所惑。研穷心性之原。直趋至善之地。则殊途同归。无有彼此之间矣。又曰。是心也。变而不动。死而不灭。斯理之明昭如皎日。且安得而自蔽欤。若人识此心。悟此理。在儒为真儒。在僧为圣僧矣。心昏理迷莫知所往。本之既失。诤论复何益哉。又曰。儒者志在排佛。故作人死断灭之说。以破生死轮回之论。不知反违周孔圣人之意。甚则拨无因果。废灭天理。以造物归于无知。善恶皆无果报。至仁夭暴寿。敬慎蒙祸。淫佚获福。小人儌幸。君子无辜。不明前因曲为之说。理则不通。障正知见惑亦甚焉。又曰。自汉以来。经书迭至。究其指归。诚所谓穷心性之原。入至善之地者也。又非但文字而已。至如日月云霞飞潜动植色声香味而咸臻妙理。此教之体也。得失违顺生死苦乐事物迁流而常住真性。此教之相也。文音语默食作动息威仪典章而随机普应。此教之用也。具是三者其道大行矣。孰能排而毁之拒而绝之乎。智者体吾佛之理。观孔圣之道。性理之学益加详焉。而劝善戒恶之文尤为紧切。大有功于名教。岂可自生违背。蔽吾心之良知也哉。其观心解略曰。心该万法。法彻心源。至理难知。观心斯得。故世尊初成正觉叹曰。奇哉。我今普见一切众生具有如来智慧德相。但以妄想执着而不能证得。盖人由迷此心体不知反求。外为六尘所惑。内生沉掉二病。是以局促无知偏僻异见。唯佛如来返观此心。顿悟本性成等正觉。故于世间无量百千法门出世间无量百千法门莫不洞明无碍。廓彻无违。故号三界大师。十方慈父。今儒者尚不自识本心。岂能以心观物哉。又曰。盖不识自心。则其本已失。安能观物明理哉。又曰。虞书曰人心惟危道心惟微惟精惟一允执厥中者。此心学之源也。人心妄想也。由执着颠倒故危。道心天理也。非思议之所能及。故微精者不昧。一者不杂由无思故。不昧无为故不杂。乃能尽其至诚。固守此中道也。中者即中庸之中。在心而不在物。在内而不在外。子思所谓喜怒哀乐未发者是也。子思但以情识未动即是中义。与吾佛一念无生之理相近。止欠悟耳。儒者释中曰不偏不倚无过不及。乃已发中节之和也。便违子思之意矣。盖喜怒哀乐未发之时。无有形相可见。岂有偏倚过与不及之事乎。又曰。彼既不知观心之妙。徒欲以偏计之妄心观物以穷理。譬如尘镜未磨水漩未止。拟求鉴物未之有也。自不知此理在内惟务外求。故学解益多去道愈远矣。又曰。一日观心证理。则天下万物万事之理皆贯通焉。夫子亦曰。一日克己复礼天下归仁焉。则亦求其在内者矣。其内教外教辩略曰。教有内外不同。故造理有浅深之异。求之于内。心性是也。求之于外。学解是也。故心通则万法俱融。著相则目前自昧。呜呼。外求之失斯为甚矣。今儒学之獘。浮华者固以辞章为事。纯实者亦不过以文义为宗。其视心学则皆罔然也。宋之大儒深知其病。又知吾心上工夫为有本。是当敦本抑末以斥其言语文字之非可也。何自为矛盾欤。又曰。昔者圣人皆以内学为本。而推其用于外。后世文儒务外。遂不知有心学之源。乃以学解为事。惟宋河南之学始言性理。而有实践之迹。然但知心之用而不究心之体。遂不知养未发之中。又昧太极之理在两仪未判之先。或以物理为性理。故本末体用于是乎不明。而尧舜周孔之道微矣。又曰。悟则谓之内。解则谓之外。此内教外教所以不同也。儒者专用力于外。凡知解所不能及者不复穷究。故不知𠃔执厥中之道。天理流行之处。皆在思虑不起物欲净尽之时。履践虽专。终不入圣人之域矣。其作用是性解略曰。人觉无思乃遍知于法界。识情有着徒妄起于尘劳。佛与众生本同一体。但因迷悟见有殊途。佛性只在眼耳鼻舌之间。妙用不离见闻觉知之际。直是一尘不受一法不舍。名为直至道场顿见本来面目。又曰。经云如我按指海印发光。汝暂举心尘劳先起。若无心体会。则森罗万象一鉴昭。然此按指发光。所谓一念不生全体现也。若说是性。即是认着影子。使毫厘系念瞥尔情生。业相宛然仍前迷倒。此举心尘起。所谓六根才动被云遮也。到此着力不得。又曰。三代而上未有佛可名。惟圣帝继天立极。推本于天。言人得此明觉之理于天。故曰天命之谓性。性者言人皆以此明觉为体也。率依此觉性而常不昧。谓之道修者。即养其喜怒哀乐未发之中也。中者私欲未起之时。纯乎天理者也。私欲未起则无思无为寂然不动。寂者诚也。至诚无息。故曰道不可须臾离也。继之以戒谨恐惧。不睹不闻之际不使隐微之。或动皆是养此。未发之中常觉不昧。故发为中节之和。则仁义礼智不待思而中矣。斯所以为教。后章言诚者寂也。明者觉也。寂而觉曰天之道。觉而寂曰人之道。皆修道之义也。又曰。圣人得此理乃立世间治教之法。吾佛得此理乃立世间出世间解脱之法。儒门但明天人之道。吾佛则明四圣六凡之道。若尽天人之道。则可以趋佛道矣。其于性理不明。则天人之理有所不明。又安能究佛氏之理乎。士识远材全。深达法相。议论纵横放肆。剖发幽翳。直明心宗而辞旨犹善巧精妙。其曰续原教。亦可谓克缵镡津之绪者哉。

　　杭州云栖莲池袾宏大师

　　郡之仁和沈氏子。年十七补邑庠。每书生死事大四字于案头。一日失手碎茶瓯有省。作七笔勾见志。投西山性天祝发。北游参遍融。复谒笑岩于柳巷求开示。岩曰。阿你三千里外求开示我。我有甚么开示你。师恍然辞归。过东昌道中闻樵楼鼓声忽大悟。述偈曰。三十年前事可疑。三千里外遇何奇。焚香掷戟浑闲事。魔佛空争是与非。后住云栖。侍郎王公宗沐问。夜来老鼠唧唧。说尽一部华严经。师曰猫儿突出时如何。王无语。师自代曰走却法师留下讲案。遂颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。时因饥荒疫疠盛行。饿莩载道。当道发储赈济。命医救疗。举师董其事。铨部虞公淳熙问慧日点五百病僧因缘。师曰。慧日自甘穷子。舍己从人。西院屈陷。平民将生就死。可惜五百僧只解点着便行。曾无一个高卧不起。致令慧日显异惑众祸及儿孙。郡主深切民瘼。我山僧急趋时难。仓卒中失带了竹杖子。不免奋空拳向居士痈肿上劈地一下。敢保沉疴溃散毒血淋漓。万脉流通百骸舒畅。虽然如是。云何一人能令众起。不见道。阳回片叶。春满千林。者事且止。只如终日把竹杖子东指西挥。不如一直在木头上朝持暮守。守来守去忽然枯木重华。便是死人再活。说甚么竹木管取。尽大地草木丛林悉皆成佛去也。何以故。青青物外虚空体。即是如来坚实心。问参禅念佛可融通否。师曰若然是两物用得融通着。问。世尊默然良久。外道谓开我迷云。空生宴坐不言。帝释曰善说般若。意旨如何。师曰。良久处欲望开迷。阴霾万里。宴坐边拟闻般若。说竟多时。虽然如是。鞭头得旨空里飞华。者毕竟见个甚么。示采蕨者曰。心诀教我如何谭。蹉过山前好时节。蕨蕨竖起拳头向君说。新春日示众。今日贺新春。岁时重换却。昨日作么生。十二月廿八。尝自赞曰。十画九不像。恼杀丹青匠。庶几此近之。权留作供养。若道者便是。依然成两样。不两样。三十棒。临终时预于半月前别众曰。吾将他往矣。人皆莫测。至期示微疾。面西端坐而逝。

　　紫柏达观真可大师

　　句曲沈氏子。性忼慨激烈。弱不好弄。不喜见妇人。年十七剃发游方。闻诵张拙偈。断除妄想重增病。趋向真如亦是邪。大疑之。一日斋次忽大悟。乃曰。使我在临济德山座下。一掌便醒。安用如何若何。北游京师。参遍融。万历癸卯秋忽妖书发。师罹难。先是神宗手书般若经。偶汗下渍纸。疑当易函。遣近侍质于师。师以偈进曰。御汗一滴万世津梁。无穷法藏从此放光。上大悦。由是注意焉。适见章奏。意甚怜之。在法不能免。因逮及。旨下着审而已。拷讯时师神色自若。持议甚正。以衰老残躯备尝笞楚。抵死不屈。十二月五日入狱。法司定罪欲死师。师说偈曰。一笑繇来别有因。那知大块不容尘。从兹收拾娘生足。铁橛华开不待春。又曰。世法若此久住何为。乃索浴罢。嘱侍者曰吾去矣。幸谢江南诸护法。复说偈曰。事来方见英雄骨。达老吴生岂宿缘。我自西归君自北。多生晤语更泠然。语毕端坐而逝。(所著有紫柏集)

　　瑞州黄檗无念深有禅师

　　黄州麻城熊氏子。偶游荡山。有宿衲谓师曰。十方一粒米。重如须弥山。若还不了道。披毛戴角还。师悚然。又闻僧举僧问大休。如何是西来意。休曰黄瓜茄子。师大疑。遂往五台伏牛遍叩知识。一夕闻哭笑二声相触有省。又一日失手。柜盖打头。浑身汗流。抚掌笑曰。遍大地是个无念。何疑之有。往龙湖同卓吾居士到驷马山。会有讲主至。士问主曰。清净本然云何忽生山河大地。主依文讲罢。士顾谓师曰你试说看。师拟开口。士将师膝上一推曰者个聻。师忽大悟。有偈曰。四十余年不住功。穷来穷去转无踪。而今穷到无依倚。始悔从前错用功。住后僧问道果有耶果无耶。师曰说有说无二俱成谤。曰如何即得。师曰无求即得。曰如何是道之体。师曰满口道不着。曰四大离散时如何。师竖起拳曰者个不属四大。问。古人迸却咽喉唇吻道将一句来。者一句如何道。师曰。我不迸却咽喉唇吻。你且道一句看。僧无对。师曰你被音声塞却口。问见性成佛是否。师曰是。曰性是无形底如何得见。师曰。性是有形底。只你不见。曰请和尚指出我看。师曰我说汝不见。问如何出离生死。师召僧。僧应诺。师曰从者里出。曰和尚说底话某甲不晓得。师曰等你晓得堪作甚么。复友人书曰。山中兀坐不闻动息。学道要趁初心猛利。就要讨个分晓。日用对境逢缘才得出脱。不然日久月深渐忘精进。依旧流于世情耳。近时学道人只图口舌利便见识聪明。忘却本命元辰。直待病临身手脚忙乱时。一些也用不着。又不恨自己念头不切立志差错。反说先圣佛祖也只如此。便是毁谤如来正法轮。自梦未醒且莫错会。古圣一言半句。如吹毛剑。铁钉饭。木札羹。涂毒鼓。无你侧耳处。无你下口处。无你着意处。无你近傍处。狭路相逢眨眼蹉过。到者里。情枯想绝。思尽神穷。寒暑两忘寝食俱废。于无可捉摸处蓦地猛省。驰求心一时顿息。庆快平生。更不随逐声色。知见全消。是非泯迹。到此田地。但是聪明解会能所神通脱手让与他人。终日如痴似讷。虚腹间心。世人莫能识。鬼神觑不见。阎老子何处着眼。才是真自在也。信而不修狂增我见。说时似悟对境还迷。苦修不信转增痴福。悟修兼备狂消言息。陋巷箪瓢有何得失。

　　夔州白马寺仪峰方彖禅师

　　达州罗氏子。参金佛山云庵和尚令看如何是鬼神觑不破之机。三年有省。出峡遍谒知识。结茅双溪。一日午炊。闻甑中作声忽大悟。作颂有白云青峰齐点头之句。尝尝浙中庵居。杭之清平真寂印公蚤年尝依之。一日师举青峰丙丁童子来求火话诘之曰。青峰恁么道。法眼亦恁么道。为甚么有悟不悟。印曰。初以识心凑泊所以不悟。后乃直下承当故能大悟。师遽举拳挥案一下厉声曰恁么则汝今大悟耶。印拟议。师便痛骂趁出。印直得汗流浃背。繇兹愤志力参。万历壬辰师归白马。僧问如何是西来意。师曰两头烧火一头烟。师手中常执一鼗。鼓一面书矗字。一面书奔字。凡应机多举而摇之。示寂塔于龙神山。

　　广信府鹅湖养庵心禅师

　　郡之上饶朱氏子。偶过戚属会道者谈四生之义。师于言下洞了物我平等大意。往洛之太平落发。南还焦山度腊。闻江中推船声有省。述偈曰。夜静江空阔。推船㘞㘞声。不知何所往。担子半边轻。谒华山。闻山拈一段生涯六不收话有疑。猛提七日身心脱然。寻归里。住灵山。尝画大圆相于壁间曰。内写莫教涂黑。外写勿使伤白。有人向圈里圈外下得注脚者。许汝学道无疑。不然总是懡㦬。后迁鹅湖。十年不立座。元无异来参。以赵州无字话相契。请居厥职。赠以偈曰。鹅湖十载虚元位。一旦缘何立少年。两道眉毛八个繓。须知佛祖不容前。又尝置无门锁室中以验方来。偈曰。上古留传锁。凭君智钥开。若无开锁法。相见不须来。万历丁卯二月晦日上堂说法。置斋作别。复示偈曰。八十余年幻梦中。铁牛耕破太虚空。临行一句相分付。半夜金乌带日红。端坐而逝。

　　韶州曹溪憨山德清大师

　　全椒蔡氏子。幼习儒业。年十二礼报恩林公为师。十九芟染。受具与妙峰为友。偶阅肇论。至梵志出家白首而归。邻人见之曰昔人犹在耶。梵志曰吾犹昔人非昔人也。忽有省曰。今日始知鼻孔向下。妙峰曰何所得耶。师曰夜来两个泥牛斗入水中去。至今绝消息。峰笑曰且喜有住山本钱。寻往燕都参笑岩和尚。岩问何处来。师曰南方。岩曰记得来时路么。师曰一过便休。岩曰子却来处分明。师便礼拜。后为黄冠所诬。坐以私创寺院。遣戌雷州。至韶阳礼祖。偈曰。曹溪滴水自灵源。流入沧溟浪拍天。多少鱼龙争变化。源头一脉尚泠然。越十有一年免戌留曹溪。又九年始还僧服。乃归匡庐。结庵五乳峰作逸老计。数载复请还曹溪。未几忽告众曰。缘与时违。化将焉托。一期事毕。吾将归矣。索浴更衣端坐而化。寿七十有八。腊五十有九。塔全身于天子冈。师尝过德山。礼祖塔偈曰。堂前闲拓钵。狮子漫调儿。觌面难回处。低头不语时。未明末后句。翻使至今疑。为问三年事。因何得早知。山居。生平踪迹任东西。投老那能择木栖。纵使脊梁刚似铁。柰何胫骨软如泥。闲从绝壑看云起。坐对孤峰听鸟啼。不必更拈言外句。现前声色是全提。

　　续灯存稿卷第十二(终)
