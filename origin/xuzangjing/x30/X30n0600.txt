卍新纂续藏经第 30 册 No. 0600 法华经入疏


　　妙法莲华经入疏目次卷第一序序品第一卷第二方便品第二卷第三譬喻品第三卷第四信解品第四卷第五药草喻品第五卷第六授记品第六化城喻品第七卷第七五百弟子授记品第八授学无学人记品第九法师品第十见宝塔品第十一卷第八提婆达多品第十二劝持品第十三卷第九安乐行品第十四卷第十从地涌出品第十五如来寿量品第十六分别功德品第十七卷第十一随喜功德品第十八法师功德品第十九常不轻菩萨品第二十如来神力品第二十一嘱累品第二十二药王菩萨本事品第二十三卷第十二妙音菩萨品第二十四观世音菩萨普门品第二十五陀罗尼品第二十六妙庄严王本事第二十七普贤菩萨劝发品第二十八

　　妙法莲华经入疏目次(终)

　　No. 600-A 刻法华入疏序

　　妙法华经。一切诸经之父。而通经之家。天台独得其宗。天台儿孙。节取其疏。注于经文者。古今凡五家矣。宋四明威师入疏。柯山伦师科注。元习善徐居士科注。明上天竺寺如师科注。古吴蕅益旭师会义。是也。世盛传伦师以下四书。而不知有威师入疏。乙亥之春余开讲文句于台麓。会有书氏。持入疏来。质梓刻于余。余喜而读之。其节录疏记之要。不似四书之略。或易其文。或移其语。使读者易解。诚大有益于初学焉。呜呼斯书。本成乎四书之先。而今行乎四书之后。所谓显晦有时者乎。遂书以卑之书氏。刻于其端。

　　旹
元禄丁丑九月下浣沙门光谦谨撰

　　No. 600

　　妙法莲华经入疏卷第一

　　所言妙者。妙名不可思议也。所言法者。十界十如权实之法也。莲华者。譬权实法也。良以妙法难解。假喻易彰。况意乃多。略拟前后。合成六喻也。一为莲故华。譬为实施权。文云。知第一寂灭。以方便力故。虽示种种道。其实为佛乘。二华敷譬开权。莲现譬显实。文云。开方便门。示真实相。三华落譬废权。莲成譬立实。文云。正直舍方便。但说无上道。又莲譬于本。华譬于迹。从本垂迹。迹依于本。文云。我实成佛已来。久远若斯。但教化众生。作如是说。我少出家。得三菩提。二华敷譬开迹。莲现譬显本。文云。一切世间。皆谓今始得道。然我成佛来。无量无边。那由他劫。三华落譬废迹。莲成譬立本。文云。诸佛如来。法皆如是。为度众生。皆实不虚。是以先标妙法。次喻莲华。荡化城之执教。废草庵之滞情。开方便之权门。示真实之妙理。会众善之小行。归广大之一乘。上中下根。皆与记莂。发众圣之权巧。显本地之幽微。故增道损生。位邻大觉。一期化导。事理俱圆。莲华之譬。意在斯矣。又发秘密之奥藏。称之为妙。示权实之正轨。故号为法。指久远之本果。喻之以莲。会不二之圆道。譬之以华。又妙法莲华。叙名也。示真实之妙理。叙体。归广大之一乘。叙宗。荡化城之执教。叙用。一期化圆。叙教也。声为佛事。称之为经。经者外国。称修多罗。圣教之都名。有翻无翻。各十五义。具在玄文。卷者卷舒也。第者居也。众次之首。名为第一。

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经序品第一

　　妙法莲华经五字。通题。委在玄义。略如前说。序品别号。此下略申。序者训序也。谓阶位宾主问答。悉庠序之义。如下文。通别二序。以别内外也。又可用安庠。即非匆卒越次之意。即通别二序。共有此义。后方正故。此约字训释也。若经家从义。则有次序由序述序也。初次者。以如是等五事。冠于经首。即名次序。即是通序。即从如是我闻。至退坐一面。都名通序。通冠经首。故曰次序也。二由序者。即别序也。如从尔时世尊。讫此一品。名为别序。良以放光现瑞。别为起发之端。名为由序。三述序者。由光所照。见万八千土。弥勒怀疑致问。文殊引古而答。为众释疑。作正说哢引。名为叙述序也。当知序之一字。具此三义。初次序名通。二三由述名别。然通者。则一切经初。皆安如是等五事。证信佛经。对破外道不如不是之计。缘起如下文明。二三别序者。别明本经。不与余经共。故引起正说之由。永异诸经。故名别序。又复须知。通序通诸部。别序别一部。又通序通诸经。别序别一教。如今经。部教纯一无杂兼但对带偏圆小大。唯一开权显实。纯妙圆经之别序。故云别序。别一教也。又通序名。通而体别。别序。事别而义通。义通故。诸经通有别序体别故。别在今经。故知今经通别俱别。以由法华超出一代众经之上别在佛乘。以如是等不关余经。方可得云序是正家之序。正名序家之正。若得此意。一部炳然。下文正解。以此贯通。不更重释也。言品者。中阿含云䟦渠。此翻为品。品义则通。下去诸品。以通从别。不更释品字。当知品字则通。序名在别。别一品故。品者。义类同故。聚在一段。故名品也。然聚者谁人聚之。题为品目。如下经文。或佛自唱。或是结集经家之语。言佛自唱者。如药王品云。佛告宿王华。若有人闻是药王菩萨本事品。能随喜等。又云。宿王华。以此药王菩萨本事品。嘱累于汝。乃至云持是品等文。是佛自唱其品也。若经家之语者。如妙音观音乃至劝发品等。皆是结集经者安之。非翻译人也。以此经梵文中诸品先足。并是结集者所置。信无译人明矣。第者居也。一者众数之始。诸品之初。故言第一也。当须以通别二序。冠于经首。则二十七品。方名为经。以序从正。俱皆名经。故妙法之唱。非唯正宗。二十八品。俱名妙故。故品品之内。咸具体等。句句之下。通结妙名。教行人理四。皆称一故。一家相承序。正流通三段可识。摩顶至足。皆是一身。二十八品。俱称为妙。使妙旨不失。稍似弘通。故云妙法莲华经序品也。

　　如是。

　　此举所闻之法体。即五事之一也。则都指一部。为所闻之法体。别在正宗及流通故。亦可兼于别序。乃怀疑答问。及无量义。通名闻故。雨华动地。从所表说。通皆表闻。故始末一经。俱为所闻体也。当约因缘四悉解之。故知如是者。三世佛经之初。皆安如是。诸佛道同。不与世诤。即是欢喜。名世界悉檀也。又大论云。举时方令人生信。经有如是。则可生信。方即崛山。犹通于昔。约时显味。令处非通。即生实信。方是今经为人悉檀也。又对破外道阿欧二字不如不是。此义亦通。若依今经。则破昔说兼但对带之恶。不独破外名。今对治悉檀也。又如是者。信顺之辞。信则所闻之理会。顺则师资之道成。即第一义也。故知四悉摄八万法藏。故今用之。若无此因缘释者。尚不殊外计。况因缘语通。通于一化故。须知今大事四悉。非余感应。开显四悉。一道无外。久远四悉。诸经所无。观心四悉。一观遍收。若得此意。方会经旨。未知今经阿难。传佛何等文。诠何等是。不可以渐文传顿是。以偏文诠圆是。传诠若谬。则文不如。文不如则理不是。此义难明。今当略说。且寄渐教。分别义趣。若佛明俗则有文字。真无文字。阿难传佛俗谛文字。与佛说不异。故名为如。因此俗文。会真谛理。故名为是者。此乃小乘三藏经初如是。非今经也。若佛说即色是空。空即是色。色空空色。无二无别。空色不二为如。即事而真为是。阿难传佛文不异为如。能诠即所诠为是。此是大乘之始。通教经初如是。亦非今经如是。若佛说生死是有边。涅槃是无边。出生死有边。入涅槃无边。出涅槃无边。入于中道。阿难传此。与佛说无异为如。从浅至深无非曰是。此即别教经初如是。非今经也。若佛说生死即涅槃。亦即中道。况涅槃宁非中道。真如法界。实性实际。遍一切处。无非佛法。阿难传此。与佛无异。故名为如。如如不动。故名为是。则是圆经。今初如是。当知今经如是。超出顿渐秘密不定诸教之上。开权显实。唯一佛乘。更无二三。方乃今经超八教之如是。方为此经之所闻。若闻此经如是。即席说听行者。随闻即照了自己身。觉心明净。即信自己之心。名为见佛。慧数分明。是见身子。诸数分明。见众比丘。慈悲心净。是见诸菩萨。经云。若人信汝所说。即得见我及比丘僧并诸菩萨。即于观心。见自己心体。所表如是。乃免数他宝也。

　　我闻。

　　我闻者。即第二能持之人。是阿难尊者也。经云。阿难有四种。一者阿难陀。此云欢喜。持小乘三藏。二者阿难䟦陀。此云欢喜贤。受持初衍门通教杂藏。三者阿含有典藏阿难。持菩萨藏。四者阿难婆伽。此云欢喜海。持圆顿佛藏。即今经阿难。然此海阿难。耳根不坏。声在可闻处。作心欲闻。众缘和合。故言我闻。问。应言耳闻。那云我闻。答。我是耳主。举我即摄众缘也。言众缘者。乃藉阿难愿力。及以如来宿誓。灭后众生。有机可发。方乃能令和合成闻。故且以我。是众缘和合。我方能闻。故云我闻也。又释论云。凡夫有三种我。谓见我。慢我。名字我。若学人但二种。无见我也。无学人有一种。但有名字我。若言阿难是学人。则无邪我。能伏慢我。随世名字。称我无咎。约教而言。经云。阿难面如净满月。目若青莲华。亲承佛旨。如仰完器。传以化人。如泻异瓶。以此传闻闻法。即是小乘三藏我闻。非今经我闻也。若言离四句。我。非我。亦我亦无我。非我非无我。我所。非我所。亦我亦我所。非我非我所者。离此四句。方名无我。佛正法中无我。谁闻。此贤阿难住于学地。得空无相愿。眼耳鼻舌。诸根不漏。传持闻不闻法者。即初衍门通教贤阿难我闻。非今经也。若言阿难多闻士。知我无我而不二。双亦分别我无我。是典藏阿难。多所含受。如大云持雨。此传不闻闻法者。即别教典阿难。非今经也。若言阿难知我无我二而不二。方便为侍者。传如来无碍智慧。以自在音声。传权传实。能了是常与无常。能知如来常不说法。是名阿难菩萨具足多闻。故佛法大海水。流入阿难心。此方是今经海阿难。持不闻不闻之妙法。即今经之我闻也。问。阿难是佛得道夜方生。侍佛二十余年。未侍佛时。应是不闻耶。答。大论云。阿难集法时。自云。佛初转法轮。我尔时不见。如是展转闻。当知不悉闻。有云。阿难得佛觉三昧。力悉自能闻。报恩经云。阿难求四愿。所未闻经。愿佛重说。又云。佛口密为说之。胎经又云。佛从金棺出金臂。重为阿难。现入胎之相。胎相尚见。况未闻经耶。当知前经悉得闻也。然今日闻经者。于自己心中。见我无我闻不闻。达一切法即空。若分别无我而我不闻而闻。了一切法即假。若知我无我二而不二。不二而二。见己心中不闻不闻之妙法。一念具足。即是中道。乃见己心中我闻义也。

　　一时。

　　此第三。闻持和合也。言一时者。即第五说法华开权显实。法王启运。嘉会上上之一时。非昔日兼但对带大小道合之时。即是此经一大事因缘开佛知见道合之一时也。闻经者即照己心。一念一时。即空假中。六十劫不离刹那。即妙一时也。

　　佛住王舍城耆阇崛山中。

　　此即第四能说教主。及闻持处也。今不从开。乃合佛及处。故今依合解也。然佛于法性。无动无出。何以故。由佛能觉法性烦恼。本不二相。便是菩提故。无动也。能觉生死即是涅槃故。无出也。为众生故。能令感见。不动而动。示断生因。不出而出。出生死海。化九道众。故有佛身出现世间。而于如来。实无动出也。言佛者。西竺云佛陀。此云觉者。知者。对迷名知。对愚说觉。为众生故。强立名字。故有三种觉义。所谓自觉。由佛自能觉了一切诸法。六度万行。远助圆满。不历僧祇故。成妙觉。安置诸子秘密藏中。吾亦自住其中。故云自觉觉佗觉行圆满也。所言佛名觉者。觉名则通于大小偏圆诸教之佛。当知今经即是开权显实。即劣辨胜。示现尊特之身。不可思议。如虚空相。遍充法界。无有分别。不同昔日八十丈六老比丘形一念相应坐莲台受职等身。以法华前三佛离明隔偏小故。来至今经。从劣辨胜。即三而一。从胜而言。非谓太虚名为圆佛。故至今经乃知指昔。唯佛究尽。斯言有在。若观解者。当观自己之心。即空假中。即是圆觉究竟如来。以由实慧冥符。全生是佛。得斯旨已。六即甄分。免退屈之讥。简上慢之失。此略释佛竟也。所言住者。佛身是能住。娑婆是所住。非但身依于土。亦乃心法相依。若秪以色身住土。用释住名。且大菩萨。神无方所。便无所住耶。当知今经能住所住。不同昔日析体次第兼带能所之住。乃是开权显实。以首楞严定。住秘密藏。即王舍城。是常寂光。为佛住处也。良由以无住法。住于境中。非但见于佛住如如。亦见己心所住法界也。言王舍者。天竺云罗阅祇伽罗。此云王舍城。其国名摩伽陀。此云不害。彼无刑杀法故。亦云摩竭提。此云天罗。王之名也。以王名国耳。王生太子。名曰斑足。后绍王位。与千国小王。共造此舍。子城周一百五十里。缘起委如仁王大论法华文句。省繁不录。然此之王舍。一切大众所见不同。或见娑罗林地。沙草石壁。即三藏人所见也。或见七宝清净庄严。此乃衍门通人所见。或见是三世诸佛所游行处。即大乘别菩萨见也。或见即是不可思议诸佛境界。真实法体。此即圆顿大乘菩萨见。此即像法决疑经所明也。所住既有四种。能住佛身。亦须四也。若约观心见王舍者。王即心王。舍即五阴之舍。以其识阴善恶之王。造此无记之舍。若能析己自心五阴舍空。空为涅槃城。此观浅。如见土木。小乘始也。若体己心五阴舍即空。空为涅槃城。即通人所照也。若观己心五阴舍。因灭是色。获得常色。受想行识。亦复如是。见已常乐我净四德。为诸佛之所游处者。即大乘别义。已上三义。俱非圆顿也。今经当观己身五阴之舍。即是法性真如。真如无受想行识。一切众生及国土。即是涅槃。不可复灭。毕竟空寂之舍。即大涅槃。名见己心王舍真如实体也。如是则终日闻经法相。未常闻法相。故曰无离文字即解脱相也。所言耆山者。此翻灵鹫。以山形似鹫。将峰以名山。阿含经云。佛在灵鹫山。告诸比丘。久远劫来。三世诸佛。同名灵鹫。更有异名。汝等知不。亦名广普山。又名负重山。又曰仙窟山。恒有罗汉菩萨神通诸仙所居。委释如天台文句。问。劫火洞然。天地廓清。云何前佛后佛。同居此山耶。答。后劫立时。本相还现。除得神通人知之。非凡夫二乘所解。若闻经耆山。欲照己心者。当观自己色阴。无知如山。经云。是身无知。犹如草木瓦砾。观识阴如灵。三阴如鹫。此于自己五阴。即见所观灵鹫山耳。又诸观境。不出五阴。此山虽是依报。托此以观正报。若观此己阴灵鹫。无常生灭。即三藏义也。观此灵鹫。即色是空。通教意也。若观灵即智性。了因智慧庄严。观鹫聚集。缘因福德庄严。观山即法性。是正因不动。三法名秘藏者。即大乘别菩萨义。今经观自己灵鹫。一心之中。三因顿具。不纵不横。不并不别。名秘密藏。即见自心常住其中。故大经云定慧力庄严。即自住灵鹫也。以此度众生。即令他住灵鹫。故名安置诸子也。此之大乘圆顿观法。具如天台止观十境十乘。运大白牛。不动不出。乘是宝乘。直至道场。非用法相之所逮也。下去经文既广。不更一一委笺四释之义。但以上诸义。贯下众文。使句句字字一一明了。此中预示。不更细释。具如法华玄疏等。委解分明。若欲细知。请寻彼教。经言中者。以佛处中道。升中天。中日降。中国生。中夜入灭。皆表中道。今处山中。说中道教。是所表也。

　　△此下与大去至退坐一面。都是第五闻持之伴。此有三节。初声闻。次菩萨。后杂众。所列先后者。有事有义。言事。谓逐其形迹亲疏。声闻形出俗网。迹近如来。证经亲故。故先列也。天人形乖服异。迹非侍奉。证经疏故。在后列也。菩萨形不检节。迹无定处。既不同俗。复异于僧。故处季孟之间也。有义者。声闻欣涅槃。天人着生死。各有所偏。菩萨不欣不着。居中求宗。故在两间。古人与释论。皆作此意申通耳。就声闻中。先列多知识众。次少知识。后列尼众。此下经文。大科为六段消释。初声闻。众科竟。

　　与大比丘众。

　　此第一举类也。类者。皆是大比丘之气类。譬群辈。尽是众所知识。高誉大德之类。故云与等。与者共也。共义用七一释之。谓共一时一处一戒一心一见一道一解脱也。若准下叹德。此七俱在鹿苑之小。若论已得记者。此七全是今经之圆。俱在于大。以同妙感应等。能与是阿难。所与乃大众。广释如疏记。经云大者。释论解大有三义。初大者。为天帝国主人王大人所敬。名大也。二胜者。升出九十五种外道之外。故名胜也。三曰多义者。遍知一切内外经书。名多。又应各三。谓道大。用大。知大也。胜多亦尔。道即修性念处。大于一切智外道。用即修共念处。胜神通外道。知即修缘念处。多四韦陀外道。更须约四教。迭迭论大多胜释义。及明诸大众内心所契。照理浅深。今置偏小。且明今经大伴者。直就中道。观己心性广博若虚空。名大。双遮二边。入寂灭海。名胜。双照二谛。多所含容。一心一切心。不可思议。名多。有此三义。是名大也。比丘者。肇什二师。约四义释。一净命乞士。二破烦恼。三能持戒。四名怖魔。释论云三义。一怖魔。二破恶。三乞士。今依论释。以肇什不通初后。论通初后。如初出家白四羯磨。无作戒力。遍翻一切恶。乃至修禅。发定共等戒。名为破恶。若初剃发禀戒。修定慧。伏破烦恼。名怖魔。若初离邪命。以乞自活。修定慧。求无漏。名乞士。比丘三义。俱通初后。亦应约四教本迹。释比丘三义。避繁且置。若于己心。见比丘三义者。观己一心。净若虚空。不为二边桎梏所碍。平等大慧。无住无著。即名出家。以中道妙观自资。活法身慧命。名为己心见乞士义。若观己心五住烦恼。即是菩提。名己心破恶。若观己心。一切诸边颠倒。无非中道。即是怖魔。此乃自己心中。见比丘也。众者。天竺云僧伽。此云和合众。一人不名和合。四人已上。乃名和合。事和无别众。法和无别理。释论明有四种众。一不依净命。名破戒众。二不解法律。名愚痴众。三五方便人。惭愧众。四苦法忍。名真实众。更须四教本迹辨众。文略。若能照己心中道。入相似位。未发真实。惭第一义天。愧诸圣人。名自己心中见惭愧众。若发真。即真实众。不依观行。名破戒众。不解观相。即愚痴众。如此解。非数法相。

　　万二千人俱。

　　此第二总标多知识众之大数也。问。凡诸列众。及得道者。何故其数必全无缺耶。答。大论释大数五千分。中云。若过若减。皆存大数。若照己心。见万二千者。即观己阴十二入。一入具十法界。一界又具十界。界界各十。如是法。则一入中。具足百界千如。十二入。即成一万二千法门。此意须解天台止观。假使一法乃至千万法。皆悉一心中见。以自在法门。无尽过数量时。悉表照心。乃佛教本意也。

　　皆是阿罗汉。

　　此第三明知识之位也。皆是者。指上万二千人也。阿罗汉者。有二义。一是有翻。二是无翻。有翻自有三义。此云无著不生应供三也。九十八使烦恼山尽。故名无著也。无明糠脱。后世田中。不受生死果报。故云不生。具智断功德。堪为人天福田。故言应供。此三义是有翻也。若无翻者。只缘罗汉一名。含上三义。是故不翻。但称罗汉也。上释且约果解。因中自有三义。如前。又罗汉一名。有其三种。一名慧解脱。二名俱解脱。三名无疑大解脱。三种俱名罗汉。应更约教简之。且置。上释有翻三义。即是约德解释。若以德论。非但藏通罗汉有此三义。应化佛道别圆二种罗汉。亦有此三义。非但杀贼。亦杀不贼。不贼者涅槃是。是亦须破。即杀贼义也。无漏是不生。仍名为生。今不生于生。亦不生于不生。名曰不生。非但应供。亦是供应。一切众生。成其供应。此是约初地初住应化等三义之德。所以本是平等大慧。无破不破。能迹示诸教不生。本证解脱。无贼不贼。示为杀贼。本得法身。非应不应。能示应供。当知若就己心。用中道妙观。杀无明贼。不生二乘心。供养此人。如供养世尊。又云。供佛及文殊。不如供修方等者一食。又云。若毁赞佛。罪福犹轻。毁赞持经者。罪福甚重。何以故。佛无食想。久离八风。不为损益。施持经者。全肉身。续报命。生法身。增慧命。是故有益。毁之生忧恼退悔。因失好时。不可救故。此则大损。此约观行。不生三义。对因应供也。天亲指此。明位一句。是总叹德。下五句。是别叹德。天台承用耳。

　　诸漏已尽。无复烦恼。逮得己利。尽诸有结。心得自在。

　　此五句。别叹阿罗汉杀贼应供不生三德也。初二句叹杀贼。言诸漏者。三漏也。一是欲漏。谓欲界一切烦恼。但除无明。二有漏。谓上色无色二界。一切烦恼。除无明。三谓无明漏。即三界无明也。又成论云。失道故名漏。律云。痴人造业。开诸漏门。此约因说漏也。毗昙云。漏落生死名漏。乃约果说。由造业因。则失慧命。堕受生死苦果。故亡法身。既失慧命。丧于法身。则是失道。倾丧重宝。由此失道。漏等为所润业致召。能润烦恼。即有九十八使烦恼。流扼缠盖。逼恼行人。罗汉既断能润所润业等俱尽。故初二句正叹杀贼一德也。次逮得一句。正叹应供一德。由前杀贼。成断功德。断必具智。功成己利。故堪应供也。次尽诸二句。是叹不生德也。诸有。即二十五有生处也。结。即二十五有生因也。因尽果亡。叹不生明矣。不应作杀贼叹也。罗汉但应结尽。未应有尽。有尽者。因中说果。又尽在不久也。诸有结尽。由定慧具足。定具足故。心得自在。慧具足故。慧得自在。即是定慧具足。俱解脱人。生决定尽。即是叹不生德也。上之五句。是别叹罗汉三德故也。当知诸声闻罗汉元是古佛。如须菩提本是东方青龙陀佛。舍利弗本是金龙陀佛。迹辅释迦之化。示作声闻。本地烦恼漏流。其源久竭。证大涅槃。是本不生。久证法身智断。实相功德。是本己利应供之德也。本得二十五三昧。破二十五有。显出真我。具八自在我。是本杀贼。今日迹示二乘功德。世人不了教意垂迹权方引物之巧。但见诸经或有斥声闻之语。谓实是败种等。亦学斥声闻诳阿罗汉。致使天下凡俗。心口亦相熏习。嫌骂圣众。自损累他。一何伤哉。当知四大十六诸罗汉等。经法华开显。皆已成佛。是真声闻。以佛道声。令一切闻。经家叹德。且从昔叹。既到今经。俱成大菩萨等也。今日闻经者。欲见自己心中具此三德者。当用中道正观。照己自心。不漏落空假二边。烦恼不灭而灭。即杀贼也。能观心性。名为上定。衣珠宝藏。一心中晓。全是己物。即见自心己利应供也。若照己心。正观中道。断于结贼。亦断二边。中道不存。不为境观缚心。故名自在。不断烦恼。即入涅槃。即不生义。不俟远求。于一心中。顿见三德。

　　其名曰。

　　从此下去。是第五列名。下欲消名。今先示标名意旨。然略举二十一尊者者。佛诸弟子。皆备众行。而隐其圆能。但各从一德标名者。欲引物偏好故。诸圣者。或初因皆在外道。为破外故。在释种中。为调伏故。为导为主。而将引之。如身子入胎。迦叶立行。眷属师友。若逆若顺。能化所化。显诸圣者迹不徒施。如增一云。有立斋建福。营造房室。有调伏外道。善供疾病。游行化人。息事端拱。好着好衣。服弊无耻。食无厌足。语言粗犷。尼俗众等。皆是大权。各长偏好引物之仪。如陈如比丘。皆共上座名者有德大人相随。舍利弗共诸智慧深利者相随。目连与诸神通大力者相随。各掌一德。若消名号。须识其行。从德立称。无往不通。凡释义因缘。多寄初教。以是感应之始故也。一一当须四意消释。或有存没。省繁略耳。

　　阿若憍陈如。

　　憍陈如姓也。此翻火器。婆罗门种。其先事火。从此命族。火有二义。照也。烧也。照则闇不生。烧则物不生。此以不生为姓也。阿若名也。此翻已知。亦名无知。即是真知。以无生智为名也。经云。我佛法中。宽仁博识。初受法味。陈如比丘第一。故以阿若为名也。由佛与己二愿所牵。前得无生。如巨夜长寝。无人能觉。日光未出。明星先现。陈如比丘最初见佛得道。初闻法鼓。初服道香。初尝甘露。初入法流。初证真谛。阎浮提得道。最在一切天人一切罗汉前得道。所以阿若列居众首。有所表矣。委释阿若缘起。约教本迹及前三教观心广解在疏。须者寻彼。若今闻经行者。欲了己心无生智者。直观自己一心如法界镜团圆。中道境智不二。不观背面无明实智。乃至不观种种形容。不取种种檠像。但观团圆。无际畔。无始无终。无明无闇。不一不异。譬于圆观。不取十法界相貌。无善恶邪正。亦无大小等法。一切皆泯。但缘诸法实相法性佛法。若色若香。无非实相。修性本如。镜内外一。离于三教分别情想。以无分别智。照无分别境。了了分明。理无明闇。泯于现前心境。即是法性。当知四谛是一切佛法之大都也。若泯若照。无非实相。以实相体离泯照故。全泯照。是不可思议。所以阴入界苦即是法身。非显现故名为法身。障体即是法身。贪恚痴即般若。非能明故名为般若。无所可照。性自明了故也。业行系缚。皆名解脱。非断缚得脱。亦无体可系。亦无能系。故称解脱也。解脱即业不生般若即烦恼不生。法身即苦不生。此三不生。即一不生。是一不生即三不生。非三非一。不并不别。但观理是。不观染除。染体自虚。本虚名灭。故妙体灭。不立除名。障体即德。不待转除。即见己心生即无生也。始闻阿若无生之名。则解下诸圣者道理皆然。以最初故。略示大纲。若于阿若权实不迷。以此圆观。消今经中五佛三周本迹流通。悉是无生之大体也。法华一都。方寸可知。若不然者。则唐设无生之名。永无无生之旨。略指方隅。则一代观境可识。具悉委如止观中。

　　摩诃迦叶。

　　摩诃迦叶者。梵云摩诃。此云大也。迦叶此云龟氏。其先祖学道。灵龟负仙图而应。从德命族。故言大龟氏也。亦云光波。亦名饮光。以身有光明。能映物故。名毕钵罗。或云毕钵波罗延等。从树得名。父母祷树神。求得此子。以树名之也。迦叶有十大功德。其家大富胜瓶沙王。并十六大国无以为邻。身纯金色胜阎浮金。具佛三十相。身光远照一由旬外。但阙白毫肉髻。因毗婆尸佛灭后。塔像金色缺坏。迦叶时为贫女丐金莹佛。九十一劫。人中天上。身恒金色。心恒受乐。最后托摩竭国尼拘律陀婆罗门家生。畏胜王得罪。减一耕犁。但用九百九十九双牛金犁。又经云。其家有氎。最下品者直百千两金。以钉打入地七尺。叠不穿破。如本不异。六十库金粟。一库容三百四十斛。库仓类。舍此家业。又经云。以麦饭供养支佛。怛越忉利各千反受乐。身皆金色。故诸天请结集时。赞言。耆年欲恚慢已除。其形譬如紫金柱。上下端严妙无比。目明清净如莲华。又纳金色妇。迭卧无欲。舍而出家。身被无价宝衣。截为僧伽梨。四氎奉佛为座。如是三舍。世无伦匹。是为舍大也。又于䟦耆聚落。值佛奉无价宝衣上佛。佛授与粪扫大衣。此衣是大圣大衣。又大粗重。而迦叶云。我受佛衣。师想塔想。未曾枕头。况以覆卧。如此大衣。大进我行。故言受大。又于䟦耆聚落。初从佛闻增上戒定慧。即得无漏。受乞食法。行十二头陀。逾老不舍。后时佛语。汝今年高。可舍乞食。归众受食。可舍粗重粪扫衣。受坏色居士轻衣。迦叶白佛。佛不出世。我当为辟支佛。终身行头陀。我今不敢放所习法更学余者。又为当来世作明。未来世言。上座迦叶为佛所叹。我当学难行苦行。佛言善哉善哉。是为行大。增一阿含云。迦叶头陀既久。须发长。衣服弊。来诣佛所。诸比丘比丘尼起慢。佛命迦叶就佛半座共坐。迦叶不肯。佛言吾有四禅。禅定息心。从始至终。无有耗损。迦叶亦然。吾有大慈。仁覆一切。汝亦如此。体性亦慈。吾有大悲。济度众生。汝亦如是。吾有四神三昧。一无形。二无量意。三清净积。四不退转。汝亦如是。吾有六通。汝亦如是。吾有四定。一禅定。二智定。三慧定。四戒定。汝亦如是。功德与我不异。何故不坐耶。诸比丘等。闻佛所赞。心惊毛竖。迦叶即坐。佛为大众说昔因缘。昔我为圣王。号文陀竭。高才绝伦。时迦叶为天帝释。钦服道德。遣千马车。造阙迎王。天帝出候。与王同坐。相娱乐已。送王还宫。昔迦叶以生死座。命吾同坐。吾今成佛。以正法座。报其往勋。是故命坐。对佛时。天人咸谓佛师。迦叶即起便呜佛足云。佛是我师。我是弟子。又迦叶为尼说法。作师子吼。为佛印可大也。又于大众千二百五十四大弟子等为大。五百山寺主。阎浮提知事上座。名为位大。佛烧身后。灰场生四钵多罗树。此表迦叶集三僧祇劫法。谓三藏四阿含也。三藏者。僧肇序云。宗极绝于称谓。贤圣以之冲默。玄旨非言不传。释迦以之致教。约身口防之以禁律。明善恶则导之以契经。演幽微辨之以法相。此则明戒定慧三藏也。四阿含者。增一明人天因果。长破邪见。中明深义。杂明禅定。皆大迦叶之功也。若别论者。迦叶诵出阿毗昙藏。故今结集大。如来去后。法付迦叶。能为一切而作依止。犹如如来。何者佛言。若有头陀苦行人。我法则存。若无此人。我法则不存。迦叶能荷负佛法。令得久住。至未来佛。付法授衣竟。然后入灭。故言持法大。行十二头陀者。一者舍好衣。求时苦。得时多怖畏。失时生懊恼。二者粪扫衣。无水火盗贼王难五怖。三者多畜。则缝治浣负。其劳亦多。故但三衣。四者若僧中食。则营佐僧事。故行乞食。五者若受残食小食。扰动丧时。故一坐食。六者多食难消。生睡懈怠。少食讥悬乏力。故节量食。七者多器洗持多妨。故一钵食。八者须浆劳动。故不饮浆。九者房舍生着。故树下。十者树下又着。故冢间。十一冢间生忧悲。故露地。十二若卧消功增懒。故常坐。此十二种行。上圣称叹。今日闻经者。忝预道流。闻兹胜法。而不自省心行耶。复名十二抖擞。须约教本迹及前三教观相。一一消释如疏。若闻经者欲见一念心中抖擞。五住烦恼。一抖擞。乃至一切抖擞。无非实相。诸佛所行是如来行。过诸菩萨所行清净。即见自己头陀行也。

　　优楼频螺迦叶。伽耶迦叶。那提迦叶。

　　此三迦叶。是姓如前释。梵云优楼频螺。此云木瓜林也。那提此云河江也。伽耶城名也。家离王舍城南七由旬。皆以处为名也。因毗婆尸佛时。共树刹柱缘。为兄弟。兄作瓶沙王之师。有五百弟子。二弟各有所化二百五十人。共行兄法。佛作十种变。谓毒龙不中。龙火不烧。恒水不溺。三方取果。北取粳粮。乃至知嫌隐去。知念即来。火灭不然。斧举不下等。初睹众变。邪执未改。而言瞿昙虽神。不如我道真。佛言汝是盲人。目无所睹耶。见诸神变。固谓自真。汝非罗汉。亦不得道。迦叶闻语。霍然开悟。师徒皆伏。舍家归佛。乃至一千弟子。闻呼善来。得沙门果。又阿含经云优楼比丘。能将护四众。供给四事。令无所之。最为第一。那提比丘。心意寂然。降伏诸结。精进最为第一。伽耶比丘。观了诸法。都无所著。善能化导。最为第一。当知优楼本。住般若三德之林。伽耶本证法身不动之城。那提本住解脱之水。净诸垢秽。迹示依林城水住。以度众生。今日闻经者。照一念心。正观心性。中道不动。如城防敌。又心性湛然不动。而动如水净诸边倒。又遮照心性枯荣。如林蓊郁。三法相资。不即不离。即见自己一心三观。一体兄弟。

　　舍利弗。

　　舍利弗者名也。具足应言舍利弗罗。此云身子。又云珠子。为其母好形身。身之所生。故名身子。又其母聪明。过一切女。聪明相在眼珠。珠之所生。故言珠子。时人以子显母。此二从母得名也。又名优波提舍。此云论义。其父学通典籍。铁鍱其腹。头戴火冠。独步王舍。打论义鼓。国师陀罗自知陈故。兼则相不祥。恐义屈夺封。以女妻之。论义得妻。因论名子。显父德也。又舍标父。利标母。双显父母。故言舍利也。弗者子也。姓拘栗陀。本婆罗门种也。初于道见頞䫌威仪庠序。因问师法。頞䫌答云。诸法从缘生。是故说因缘。是法缘及尽。我师如是说。一闻即得须陀洹果。来至佛所。七日遍达佛法渊海。至十五日后。得证无学阿罗汉果。增一云。我佛法中。智慧无穷。决了诸疑者。舍利弗第一。满慈子称叹曰。舆第二世尊共论。乃至萦衣顶戴。佛说一句。身子以一句为本。七日七夜。作师子吼。更出异味异句。其辩无穷。身子智辩。宁可得尽。释论称为右面转法轮大将。即其义也。其有昔巧方便。胎慧。寄辩。论议。妙术。入道。对治。兼济。解义。通用九种功德。此不具书。委如疏辨。今日闻经者。欲获己利。观己妄念即空假中。非一异相。而一异相。一心三观。摄得一切种智。照了心中一慧一切慧。一切慧一慧。非一慧非一切慧。是见己心舍利弗。

　　大目犍连。

　　大目犍连者姓也。此云赞诵。或云芦菔。或云胡豆。是祖古仙所嗜。因以命族也。名拘律陀。是树名也。因祷树神得子。因以名焉。目连有算法。相法等目连。简异同名。故云大目犍连也。增一经云。我弟子中。神通轻举。飞到十方者。大目犍连第一。释论云。舍利弗才明见贵。目连豪爽取重。智艺相比。德行互同。称为左面转法轮大将。因往昔曾助辟支佛。剃头浣染。缝袈裟。愿得神通故也。其有制外道。伏二龙。厌调达。简非众。驻车问药。化帝释。降慢心。彰佛声。知佛意。九种功德。在疏。此不具述。闻经者当照己心。三谛寂寂。不起灭定。现大神通。一心欻有一切心。观一切心倏无诸心。心无有无。诸法不动。通疾如风。即己心神通。

　　摩诃迦旃延。

　　摩诃迦旃延。此云文饰。善赞咏故。亦云扇绳。此子生时。父已逝去。此儿碍母不得再嫁。如扇系绳。亦名柯罗。此云思胜。思是慧数。论义功强。得思胜名。此皆从姓为名也。长阿含经云。有外道执断见。谓无他世。凡有十番问答。广演诸义。外道便伏而赞叹。尊者善哉妙说。又能教化归戒。令屠儿受夜戒。淫女受昼戒。后受报时。各获善相。又与世典婆罗门论义。世典得远离尘垢。增一经云。善分别义。敷演道教者。迦旃延最为第一。闻经者当以三谛观智。研于心境。境能发智。往复研核。一心豁悟。义理明了。即名己心思胜义也。

　　阿㝹楼䭾。

　　阿㝹。楼䭾者亦云阿那律。亦云阿泥卢豆。梵音不同耳。此云无贫。亦曰如意。亦云无獦。得兔。非獦得故也。贤愚经云。弗沙佛末法时。世饥馑。有支佛名利吒。行乞食。空钵无获。有一贫人。见而悲悼。白言。胜士能受稗否。即以所啖奉之。食已支佛作十八变。贫人后采稗。有一兔。跳抱其背。变为死人。无伴得脱。待闇还家。委地成金人。拔指随生。用脚即出。取之无尽。恶人恶王。欲来夺之。但见死尸。而贫所睹纯是金宝。九十一劫。果报充足。故号无贫。是名如意也。姓瞿昙。此云纯淑。亦名舍夷。即贵姓也。此乃斛饭季子。名阿那律。是净饭王之侄儿。世尊之堂弟。阿难之从兄。罗云之叔。非聊尔人也。为精进故。七日七夜不眠。睫不交。眠是眼食。既七日不眠。眼则丧睛。失于肉眼。佛与八百比丘。为那律作三衣。佛亲舒张截割。诸比丘缝。一日即成。佛说进止共俱等戒。无量人得道。佛令求天眼。系念在缘。四大净色。半头而发。彻障内外。明闇悉睹明了。对梵王曰。吾见释迦大千世界。如观掌果。增一经云。我佛法中。天眼彻视者。阿那律比丘。最为第一。天眼有发有修。如疏略辨。当知本住实相天眼。以不二相。见诸佛国。闻经者以实慧冥符。即凡夫肉眼。便是佛眼。因中以佛眼佛智见之。唯佛无生。即四眼二智所见。是佛眼真空冥寂之见。故下经云。父母所生眼。悉见三千界。尚于己肉眼。即是佛眼。况天眼乎。则可知也。

　　劫宾那。

　　劫宾那。此云房宿。因父母祷房星感子。以房宿(音秀)为名。此生时名也。又是比丘初出家时。未见佛。始向佛所。中路晚。值雨寄宿陶师房。以草为座。夜又一比丘亦寄宿。随后而来。前比丘即推草与之共坐。后比丘问前来者。何所之耶。答觅佛。后至比丘即为说法。辞在阿含。豁然得道。后比丘即是佛自身。共佛房宿。得见法身。此从得道处名劫宾那。宿主毗沙门王。持盖随宾那后。宿主既奉。星宿可知。增一云。我佛法中。善知星宿日月者。劫宾那第一。当知本与如来同栖实相。迹示房宿。若闻经者。当观五阴房舍。即空假中。达苦等三道。即是法身。具足报应。四德常然。名己心见房宿也。

　　憍梵波提。

　　此云牛呞。亦云牛王。亦云牛迹。昔五百世曾作比丘。过佗粟田。摘看生熟。后作牛偿之。牛若食后。恒事虚噍。今得无学果。尚有余习。凡人但观形相。不知有德。若笑罗汉人即获罪。避人笑故。常居天上。天知有德。不笑其形。乐居天上也。佛灭度后。迦叶集千大罗汉。结集三藏。遣下座僧。使召憍梵。问曰。佛及和尚。答皆灭度。即曰。佛住我住。佛灭我灭。更不下天宫。现四道流。注至大迦叶所。水声说偈云稽首礼妙众。第一犬德僧。闻佛灭度我随去。大象既去象子随。即时入灭。闻经者。当观己心中道妙理。安步平正。其疾如风。即见己心憍梵也。

　　离婆多。

　　离婆多者亦云离越。此云星宿。或室宿。或假和合。或常作声。父母从星辰乞子。既其获感。因星作名。虽得出家。犹随本字。言假和合等。因夜宿空亭中。见二鬼争尸。缘起委如疏引。众僧云。此人易度。语云汝身本是佗遗体。非己有也。即得悟道获果。增一云。坐禅入定。心不倒乱者。离越比丘最为第一。当知本住日星宿三昧。若照己心。佛众生一体无别。于一心中见十方佛。多如夜星现。即见自己离越也。

　　毕陵伽婆蹉。

　　毕陵者此云余习。前五百世为婆罗门。余习犹高。因过恒水。咄水神云。小婢驻流。恒水神即为分水两派。神后来诉佛。佛令婆蹉忏谢。即合手忏云。小婢莫瞋。大众皆笑。忏而更骂。佛言本习如此。实无高心。增一云。树下苦坐。不避风雨者。婆蹉比丘最为第一。当知本住常乐八自在我。迹示慢心恶口。闻经者。谛了粗言软语。皆性恶法。即见自己婆蹉比丘也。

　　薄拘罗。

　　薄拘罗者。此云善容。或伟形。或大肥盛等。而色貌端正。故言善容。昔施僧一诃梨勒果。故身常无病。年一百六十岁。有五不死报。后母曾置热熬。投釜。弃水中。与大鱼食。刀破不死。因持不杀戒。以四戒庄严。坚持不犯。不避火水。余人虽持五戒。多毁犯。故身常乐寂。常处闲居。乃至不曾与人言一两句语。不染六尘。常在禅定。未尝散乱。增一云。寿命极长。终不中夭。常乐闲居。不处众中。薄拘罗第一。行者若照己根尘。诸法即三谛寂静。名观心见善容。

　　摩诃拘絺罗。

　　摩诃拘絺罗此云大膝。常与姊论义。皆论胜姊。因姊孕舍利弗。论不胜姊。知所怀智。寄辩母口。恐甥出胎胜己。即弃家往南天竺。读十八经。时人笑之。累世难通。一生非冀。喟然叹曰。在家为姊所胜。出路为佗所轻。誓读不休。无暇剪爪。时人呼为长爪梵志。学讫。还问甥何所。答为佛弟子。即大憍慢。我甥八岁。声震五天。沙门何术诱我姊儿。径往佛所。思惟良久。不得一法入心。语佛言。一切法不忍。忍即安义。此言一切法我皆能破。使不得安。故言一切法不忍。佛问云。汝见是忍否。此墯两负处。若我见忍。前已云一切法不忍。若我见不忍。无以胜佛。思惟良久。低头得法眼净。增一云。南方毗留匐叉天王。常持盖随侍。得四辩才。触难能通。拘絺罗第一。今持经人。照己心具二庄严。则见大膝。

　　难陀。

　　难陀者。亦云放牛。因频婆娑罗王请佛及比丘。三月安居。王语放牛送乳。终竟三月。王令见佛。乃语同辈云。曾闻一切智人。即净饭王子。彼生在王宫。颇知放牛事。乃问佛。佛为说十一事。如大论文。因而发心出家。成无学果。从因为名。故云放牛。若观心者。例上牛呞观心观。

　　孙陀罗难陀。

　　孙陀罗难陀。难陀如前。孙陀罗。此云好爱。亦云端正。四月九日生。容仪挺特。妇名孙陀利。极端正。食息不相离。佛与阿难途行乞食。到孙陀门。正与妇在高楼食。即起迎佛。持钵取饭。佛即还尼俱园。佛语阿难。令难陀自送来。阿难宣旨。受教。妇言君须还来共食。送饭奉佛。佛令剃头。握拳语剃者。勿持刀临阎浮提王顶。佛逼不得止。仍剃头。明日佛与五百比丘应请。求住守寺。意欲逃去。佛令关房扫地。关南北开。扫此彼污。复惧佛归。即逃归去。于路值佛。屏身隐树。树迥然升空。佛见即唤将还。问何故去。即答昨妇别待还共食。忆妇去耳。佛将游天堂地狱。因是获圣果。短佛四指。若入众中。有未识者。谓言佛来。有外道聪明。国人称为智者。与身子论议。结舌。欲佛法出家。见难陀色貌殊伟。叹云。短小比丘智慧难概。况堂堂乎。难陀即度出家。后获圣果。闻经者。当照无明之爱。即见己心涅槃之好爱。

　　富楼那弥多罗尼子。

　　言富楼那者。此云满愿。弥多罗。此云慈。母名也。父于满江。祷梵天求子。正值江满。又梦七宝器盛满中宝入母怀。母怀子。父愿获满。故名满愿。母名弥多罗尼。尼者女也。彼通称女为尼。男为那也。既是慈之所生。故言慈子。我父名满。我母名慈。诸梵行人。呼我为满慈子。此从父母得名也。若从己者。是人善知内外经书。靡所不知。此就己智名满。增一云。善能广说。分别义理。满愿第一。又云。于说法人中最为第一。欲还本国。人恶。能行忍行。或人毁辱。拳殴打杖刀刃时。我当自幸离五阴毒器。名为行忍满也。为大智舍利弗所称叹。一切梵行人。皆当萦衣顶戴。若人见者。得大利益。若照一心。四弘四谛。一念具足。自利兼佗。悉皆丰备。即见己心之满愿也。

　　须菩提。

　　须菩提。此云空生。为初生时。家中仓库器皿一切皆空。问占者。言吉。因曰空生。常修空行。故言善业。若供养者。得现胜报。故善吉。常乐游止闲林石窟寂静之处。常入空定。佛忉利下。率土辐凑。争先顶礼。空生端坐石室。念诸法空。观色非佛。乃至识非佛。眼非佛。乃至意非佛。豁然悟道。佛告莲华比丘尼。非汝前礼。汝礼色身。须菩提前见法身。闻经者。当照己心。不在内外中间。亦非自有。湛然清净。即见自己空生之法身也。

　　阿难。

　　阿难者。此云欢喜。亦云无染。净饭王因天告云汝子成佛。须臾臣奏。昨夜天地大动。太子成佛。王大欢喜。白饭王臣奏生儿。举国欣欣。因名欢喜。阿难端正。人见欢喜。中阿含云。四众若闻阿难所说。若多若少。见其语默行住坐卧进止动转。无不欢喜。四月八日佛成道日生。后出家。佛求为侍者。目连腾三愿。预知讥嫌。佛即印许。佛言。阿难胜前侍者。前侍者闻说乃解。今佛未言。阿难已解佛意。须与不与。皆悉能知。故以法付阿难。如来欢喜。四天王各奉佛钵。佛累而按之。合成一钵。四缘宛然。此钵太重。阿难欢喜荷持无倦。中阿含云。阿难侍佛二十五年。所闻八十千犍度。皆诵不违。不重问一句。念力欢喜。又阿难随佛入龙宫。见天人龙女。心无染着。故名无染。增一云。知时明物。所至无疑。所忆不忘。多闻广达。堪任奉持。阿难第一。自誓坐入涅槃。于恒河中。入风奋三昧。分身为四分。一与天。一与龙。一与毗舍离。一与阿阇世。口出微妙语。世尊所赞叹。天人之所爱。今闻经者。当照己心即空假中。一念心尘。具如来藏。奉持佛法。不离刹那。破己心尘。出大经卷。即见自己心中持法阿难也。

　　罗睺罗。

　　罗睺罗者。此云覆障。释迦为太子。求父出家。父不听许。汝若有子。放汝出家。太子以手指妃腹。语云。汝六年后。当生男。佛出家后。耶输有娠。佛既出家。妃却有娠。诸释咸瞋。欲治欲杀。因焚火坑。耶输抱子。发大誓愿。若为非子。母子俱烧。若真遗体。天当为证。即抱子投火。坑变为莲池。华捧真体。王及国人始复不疑。有十义名覆障。具如疏释。佛敕罗云。不得灭度。待我法灭尽。今犹住世。未入涅槃。闻经者。若照己一心三智。障五住惑。使不得生。即见自己心中罗睺罗也。

　　如是众所知识。大阿罗汉等。

　　此是第六结上多知识众。或言知只是识。或言闻名为知。见形为识。见形为知。见心为识。大与罗汉如前解。此释多知识众竟。

　　复有学无学二千人。

　　此是初声闻众中。第二少知识众。但举学无学之位与数。不列名叹德。验此呼为少知识众耳。然圣与凡绝交。故凡不测圣。名为绝交。非圣全不交凡名为绝也。如以凡望凡。交者方识。况以凡望圣。理合绝交。交好既绝。不可以凡夫能知能识。而判所知所识若多少识也。等绝凡交。不可以多人知识为高实本。以少人知识为下权迹。故知多识少识本迹权实。各有理本。故诸圣者。为引凡下。发彼同类。机缘不等。随类接之。若凡志希高慕远者。以多识引之。若藏名隐德退让者。以少识引之。随顺众生。若干差别。不以多少之迹失其本也。问迹必有本。权必引实。上释声闻。多少二众。皆约本迹。元是大权。若尔。则唯有能引。而无所引。答。实如所问。且据法说。初周舍利一人得记之时。四众八部。咸皆欢喜。即所引之流非不无也。然为成四释。通有本迹之义。本既不同。事须分别。若已入圆位。能引之人。成于发起影响二众。灼然本是菩萨。降斯已外。曾发大心。亦名菩萨。若元住小者。则是大经未曾发心。皆名菩萨。故释上二十一尊者。通有本迹。委消如疏。言学无学之位。有五句释。初学。二无学。三无学学。四学无学。五非学非无学。约五句对四教。就能所断惑推义。委在疏文。闻经者。若自照己心。正观中道。不缘二边中间。药病俱泯。即是无学。能如是观。即名为学也。少知识文竟。然天台疏记。释上声闻众等。一一各约因缘约教本迹观心。虽具用四释毕。又于此文之后。重明总别两番消释。义该一代。显善权巧。观行精微。影化功毕。生伴息化。简异诸经所列声闻。方显今经所列之众。咸成妙机。况诸声闻弟子。若显若晦。在大在小。为主为伴。示讷示辩。有屈有申。厌外欣内。背大向小。引小入大。会偏归圆。自因至果。皆为众生。作种熟脱去来今益。所历既多。时处不一。良由机缘生熟未等。今既咸会。以昔望今。令成今教人法俱美。故一一人。具用四释。今了机应。从外至内。后入法华。本迹两门。先后悟入。皆藉引导。影响发起。随闻一句。若人若法。皆成化机。悉可为观。故于一人。遍须众释。况令后代闻名起行。禀教识体。思迹睹本。寻其因缘。广照始末。若得此意。于一人所。于经一句。可以为上求佛果境。可以识下化众生机。可以晓圣者化仪。可以了凡众禀益。可以达名义同异。可以知行等理殊。可以知随闻成观。可以解迹本人法。可以信化事长远。可以仰圣恩难报。可以知众生难化。可以知会理至难。佗人不见。谓为蘩芿。若得今意。凡闻诸经一法一事一人一行。则解十方三世诸土诸佛用教。现身虽复不同。然思修之门。其理无别。妙得此意。四仪三业。修观有托。况复能观须辨同异。天台疏记。委悉分明。须者寻之。非此可具。此释初声闻众竟。下去第三列尼众。

　　摩诃波阇波提比丘尼。与眷属六千人俱。

　　先列波阇波提者。此云大爱道。亦云憍昙弥。此云众主也。当知本住智度法门。迹为千佛之母。生育导师。问。大爱道之名。何故用智度消耶。复非佛母。何作佛母释义耶。然以有智故。方能爱道。既爱大道。智度亦大。况凡女人皆能生子。故借净名佛母之义。令生己心导师之子故。六千者数也。若于自己见者。正用华严十种六根。约界好辨。即成六千也。

　　罗睺罗母。耶输陀罗比丘尼。亦与眷属俱。

　　耶输陀罗者。以子标母。此云华色。亦曰名闻。或云无翻。温良恭俭让。德齐太子。然在家为菩萨之妻。天人知识。出家为尼众之主。位居无学。问。此经及涅槃中。云罗睺罗是耶输子。未曾有及瑞应二经。云是瞿夷者子。何也。然十二游行经出三夫人。一是瞿夷。二是耶输。三鹿野。或可彼经举大母耳。此经举所生耶输也。故释论云。劬毗陀是宝女不孕。即是瞿夷。故知定是耶输子也。

　　△此下当释第三菩萨众。经从此至下八万人俱。乃是闻持伴中。次列菩萨众也。此一节文有六段。初明菩萨气类。二总标诸大数。三阶位。四叹德。五列名。六结。

　　菩萨摩诃萨。

　　此中菩萨摩诃萨五字。即是初气类。言气类者。即是菩萨摩诃萨之流类。若具存梵语。应言菩提萨埵摩诃萨埵。什师避繁。略提埵二字。菩提此言道也。萨埵此云心也。摩诃此云大也。此诸人等。皆求广博大道。又成熟众生。故云大道心也。俱是大道心之气类。故下经云。菩萨闻是法。疑网皆已除。若菩萨不闻法华。非善行菩萨道。若闻此经。即善行菩萨道也。释论云。菩萨为出家在家四众中摄。今何别列耶。答。有菩萨墯四众中。有四众不墯菩萨。为其不发大心作佛故。今别列同是发大心求作佛者。名菩萨众。又准下叹德不涉权下。皆是证信影响。非率尔人。又菩萨多种。有其偏圆。须约教甄分方显今经菩萨。闻经者。当观己心。中道双照二谛名大。通至菩提果名道。破五住尘劳名众生。即是见自己心中大道心众生也。又复诸菩萨本地难测。或居等觉。或齐法王。如文殊本是龙种上尊王佛。迹补释迦。余并准知。由普现色身三昧力。散影垂容。以口轮不可思议摄化。随宜广说。但可以意知。不可以言辩。譬如槌砧成诸淳朴也。

　　八万人。

　　此是第二标大数也。然余经集众甚多。此经何少耶。但是随要所列。语其大数。故知今开秘藏。不涉权下。不必在多列众。虽尔本门得道。数倍诸经。譬如王论密事。不可率土同谋。从要所列。若观心者。照一善心。具十法界。十界交互。具百法界千性相等。心中有十善心。即成万法。为所观境。约八正道为能观。能所相从。合成八万法门。即见己身中大道心八万菩萨众也。

　　皆于阿耨多罗三藐三菩提。

　　此是第三明邻圆际极位也。阿耨此云无上道。应从后句。成上位行念三种不退之位。更须约教简判。显今经圆教。具三不退。当观自己一念阴法即是法身。名念不退。达己缚业即是解脱。具诸行门。名行不退。了己烦恼即是菩提。以般若离二死故。名位不退。此即达己心三道。成三不退位也。下从不退。至能度众生。有十三句。是第四叹十地菩萨德也。当知从义尽为句。不属字之多少。

　　不退转。

　　此中不退转三字成前。即是明位也。起后即是叹德。此之一句。义当两属。前将此义。释成位中三不退义毕。今当起后以对初地。初地名欢喜。喜其不退不堕二边入中道。还依一念具三不退。故知叹初欢喜地也。此地圆离三垢。圆发三智。圆明圆转。一念供养。圆植德本。为圆佛所叹等。下之诸句。一一准此。此且一途。竖约十地义便。随人乐欲。令易解故。且于一一句。约竖释义。若尔。此圆妙之经。何以竖叹十地别发位耶。答。一者寄本。二者证同。三者顺论摄取事门等。后文约横释圆义自显。

　　皆得陀罗尼。

　　此一句叹二地。二地名离垢。遮诸恶。达众善。即陀罗尼义。故知离垢地也。

　　乐说辨才。

　　此一句叹三地。三地名明地。由内智明。故能外说。欲知智在说。说有种种。乐说最胜故。故知叹第三明地。

　　转不退转法轮。

　　此一句叹四地。四地名𦦨。能破闇。又能燋炷。转法轮自害己惑。如焦炷。破他迷闇。如除闇。是叹第四𦦨地。

　　供养无量百千诸佛。

　　此一句难第五。名难胜地。此地得深禅定。用神通力。难胜难及。于一念顷。遍至十方。供养诸佛。是叹第五地也。

　　于诸佛所。植众德本。

　　此一句叹第六。名现前地。由得禅能供养诸佛。福资种智。种智现前。智是德本。如植种于地。是知叹第六地也。

　　常为诸佛之所称叹。

　　此一句叹第七远行地。此地二智方便。出过一切。广修利益。称会佛心。故知是叹七地也。

　　以慈修身。

　　此一句叹第八不动地。正智不动。不出三界。但以慈熏身。应入五道。以慈熏口。为人说法。以慈熏心。为设方便。正法华具熏三业。是叹第八地也。

　　善入佛慧。

　　此一句叹第九善慧地。深入实际。妙彻本源。此名最合。是知叹九地。

　　通达大智。到于彼岸。名称普闻无量世界。能度无数百千众生。

　　此四句叹第十法云地。法身如虚空。禅定如大云。智慧如大雨。故初句叹法云地也。到于彼岸一句。是叹此地内德。到三谛之彼岸。因中说果。到在不久故。名称普闻等者。叹此地外德。由内德深广。致令声名普闻无量。内外相称也。能度众生一句。叹此地胜前诸地度生。故称能度。此上四句。都是叹第十地也。然上诸地。悉具内外等众德。而出没释者。依十地名便。随人乐说。令易解故。此约竖十地释竟。若约横释此十三句叹德者。从初住义便。直就初发心住。一发一切发。出过二边。革凡超圣。入中道。其心寂灭。念念流入萨婆若海。名得不退转。初住遮离取相无知无明等障。持达般若解脱法身三德。故云得陀罗尼。初住口密说法功德。不可思议。名乐说辩才。初住能分身百界作佛。说法教化。名转不退转法轮。初住得不思议神力。遍能承事法界诸佛。名供养百千诸佛。初住得实相本。能种德本。初住开佛知见。知见己法与诸佛同。名佛所称叹。初住普现色身。遍应法界。名以慈修身。初住入秘密藏。名善入佛慧。初住一心三智无有障碍。故云通达大智。初住分得事理究竟。名到彼岸。初住圆德真实与名相称。云名称普闻等。初住能为十法界。而作依止。安立救护。名能度众生。此初住一位。更有无量无边不可思议种种功德。略叹十三句耳。二住乃至等觉。亦复如是。大品云。初阿字门具四十一字功德。后荼亦具诸字功德。中间亦尔。若欲照己自心见众德者。但观一心中三观圆明。则见上三不退位。三陀罗尼。三种闻持。三无碍辩。三种法轮。一体三宝。三种慈悲。三教佛身。三智。三谛。一心三观。有无量功德。不可具说。况十三句宁可尽耶。要而言之。以由达了洞明不退一心三观。乃至见己心度生一心三观。乃至以得度生一心三观故。方得乃至不退一心三观。展转互具。中间诸句。准说可知。三观无殊。随事明异耳。观圆德妙。不可分张。小乘一句。尚说无尽。况圆菩萨。一心顿晓。见自己诸德也。此释第四叹德竟。

　　其名曰。

　　此总标起。第五列十八菩萨名。然下列诸大士大名。或从法门。或从德行。或从本愿。或隐或显。或真或俗。或主或伴。不同声闻事迹显著。虽非显著。必具诸教。即居今经之首。义必在圆。虽是一名。备无量义。今依诸经及观心等。随文消之。

　　文殊师利菩萨。

　　此云妙德。无行经名满殊尸利。普超云濡首。梵语不同耳。有三义释其名。初大经云。了了见佛性。犹如妙德等。此从见性。立妙德名也。二若从思益经云。虽说诸法。而不起法相。由不起非法相故名妙德。此乃如说而观。言行相称。从行立名也。三如悲华经云。愿我行菩萨道。所化众生。皆于十方。先成正觉等。宝藏佛言。汝作功德甚深。愿取妙土。今故号汝名文殊师利。此乃益物事广。所化位高。行愿高广。一切皆妙。从愿得妙德名也。菩萨二字如前释。彼经云。在北方欢喜世界作佛。号欢喜藏摩尼宝积佛。今犹现在。若闻名者。灭四重罪。楞严又云。有佛号龙种上尊王如来。亦是文殊。为利生益物。影响释迦耳。然文殊何故居菩萨首列耶。然序中既能释弥勒之疑。乃是一经发起之首。况二万亿佛所。咸为众启疑。故列在八万之首。今日闻经者。当照己心理性。三德之藏。不纵不横。即见己心中妙德也。

　　观世音菩萨。

　　天竺云婆娄吉低税。此云观世音。思益经云。若众生见者。即时毕定。得于菩提。称名者得免众苦。故名观音。又悲华经云。若有众生受苦。称我名者。心念我者。为我天耳天眼。所闻见故。若不免苦。我不取正觉。宝藏佛云。汝观一切众生。生大悲心。今当字汝为观世音。至下普门品。更广释名。闻经者。照己一心中三智名观。三谛名世。三观是语本名音。此即见自己心中观世音菩萨。

　　得大势菩萨。

　　思益经云。我投足之处。震动三千大千世界及魔宫殿。名大势至。此约威势释势也。又悲华经云。愿我世界如观音等无有异。宝藏佛言。由汝愿取大千世界故。字汝为大势至。此乃以世释势。势力取世。不违其志。以志大故。故佛记之。志愿取世。亦名世志。闻经者。照一心中体真等三止为足。投动三谛地。使见爱倾覆。即见己心大势至也。

　　常精进菩萨。

　　大宝积经云。是菩萨为一众生。经无量劫。随逐不舍。犹不受化。而无一念弃舍。身心俱进。若照己心。无明法性。不即不离。见心中常精进菩萨。

　　不休息菩萨。

　　思益云。恒河沙劫为一日夜。是三十日为月。十二月为岁。过百千万亿劫。得值一佛。如是值恒沙佛。行诸梵行。修习功德。然后受记。心不休息。因此名也。今闻经者。若照己心。空不住空。如无佛时。出假不住假。如有佛时。入中不住中。如得授记。应照三谛。心性常住。即自己心中不休息也。

　　宝掌菩萨。

　　普超经云。被上德铠。乃至佛无能沮败。此释掌也。身被上铠。固掌法身。名掌也。今释大乘。常以实心。通诸慧心。为人讲说出世上上珍宝。心无贪惜。约此释宝。若照己心即空假中。能掌心性三谛之宝。即自己宝掌也。

　　药王菩萨。

　　悲华云。愿于劫尽苦恼时。我皆救护。刀兵疾疫。作大医王。宝藏佛言。今当字汝名为药王。若照己心三观。治三毒重病。即自己药王菩萨。

　　勇施菩萨。宝月菩萨。月光菩萨。满月菩萨。大力菩萨。无量力菩萨。越三界菩萨。

　　此七菩萨。并宝积名。疏记阙释。未捡余经注。

　　䟦陀婆罗菩萨。

　　此云善守。亦云贤守。思益云。若众生闻名者。毕定得三菩提。故名善守。般舟亦名善护。善巧将护。令其不退。若观心中道。诸善中最不为三惑所动。即见己心中善守也。

　　弥勒菩萨。

　　此云慈氏。慈姓也。名阿逸多。此云无胜。思益云。若众生见者。即得慈心三昧。故名慈氏。贤愚经云。昔为国王。见所乘象。欲心炽盛。象师以铁钩。触象顶上。见之而生慈心。今为补处。又悲华经云。发愿于刀火劫中。拥护众生。本愿力熏。见苦生慈。若观己心。中道无缘。即是大慈。慈善根力。令诸心数皆入同体大慈法中。离诸不善。即见己心中慈氏也。

　　宝积菩萨。

　　疏记阙释。

　　导师菩萨。

　　思益云。于堕邪道众生。生大悲心。令入正道。不求恩报。故名导师。乃舍婆提国人。是白衣居士。令他邪见皆入正道。若观心即空假中。导一切行。不坠边见。即己心导师也。

　　如是等菩萨摩诃萨八万人俱。

　　此是第六结上数也。释第二列菩萨众竟。

　　尔时。

　　即当尔之时也。此下是闻持伴中。第三杂众也。古人云。是凡夫众。此中有圣。如八龙是八地菩萨。况初在华严中。并得不思议解脱。不可云凡也。旧云俗众。此中有道。如阇王所将。不独俗众。不可云俗。旧云天人众。此中有龙鬼。皆不便。今依天台。呼为杂众。意则兼含矣。杂义云何。谓五道色欲二界。合有八番之众。故云杂也。约外则有五道果报。形服差殊。亦名为杂。约内则证理。得道未得道。五道之众。具四悉机。析体偏圆。与之相杂。故名杂也。此据初所列。未闻正宗。若见定起。咸成人一。纯等无杂。杂义如是。岂可但以凡夫形俗判之耶。复不可以五道人天判之。为此众有得道证理四教诸机。故言杂众也。

　　释提桓因。与其眷属二万天子俱。

　　此八番中。初列欲界天主等。或云旃提罗。此翻能作。作欲界忉利天主故也。忉利是所居处。在须弥山顶。忉利横有三十三。委释如余经论。且释能伴。于处非要。故略不辨。下诸所依皆尔也。杂阿含云。比丘问佛。何故名释提桓因。答。本为人时。行于顿施。报作天主。名释提桓因。帝释有千种名。皆有所因。此不具出。盖是此欲天之主。故前列之。应约教解。以般若中得记。号无著世尊。当知本证三十三地功德。迹居须弥山顶。同栖第一义天。共服实相甘露。若达己心忘念阴法。即是实相常住。如天甘露。即见帝释也。二万等。即帝释所将之众。思之可知。

　　复有名月天子。普香天子。宝光天子。

　　此等三天子。是帝释内臣。如卿相等也。或云是三光天子。名月即月天子。是宝吉祥。乃大势至应作也。普香即明星天子。乃虚空藏应作也。宝光即日天子是宝意。乃观世音应作也。应迹名字。并在正法华经所出。

　　四大天王。与其眷属万天子俱。

　　此四大天王。即是帝释外臣。如武将也。四者。东方名提头赖吒天王。此云持国。亦名安民。居须弥半腹黄金山之上。常领二鬼。一犍闼婆。二富单那。次南方毗留勒叉。此云增长天王。居琉璃山。领二鬼。一薜荔多。二鸠槃荼。西方毗留博叉天王。此云恶眼。居白银山。领二鬼。一毒龙。二毗舍阇。北方名毗沙门天王。此云多闻。居水精山。领二鬼。一罗刹。二夜叉。所各领鬼者。不令恼人。故名护世。本住常乐我净。迹示为护世四天王。

　　自在天子。大自在天子。与其眷属三万天子俱。

　　自在天。亦名变化天。即欲界第五天。圆晖疏云。乐变化。种种乐具。以报得境犹粗。更以业通。变细妙境。而自在受用。故名变化自在也。大自在者。即欲界第六天。是欲界极天之顶。欲得境时。自能变化五欲。又余天知所须意。他为变化。五欲用时即足。故得大自在名也。中间更有夜摩兜率二天。不出经。略耳。此列欲界天众竟。

　　娑婆世界主梵天王尸弃大梵。

　　此中及下。列第二色界天众也。言娑婆者。此云忍土。其中众生安于十恶。不肯出离。从人名土。故名忍土。悲华经云。名娑婆者。是诸众生。忍受三毒及诸烦恼。故名忍土。亦名杂杂。九道共居。此略释娑婆世界也。言梵者。此云离欲。除下地惑。上升色界。故名离欲。亦称为高净。尸弃亦名树提尸弃。即火名。由此王修火光定。破欲界惑。从德立名也。经标梵王。即举天主之位。复云尸弃者。释论云。以尸弃为梵王。尸弃是名。此举位显名。目一人耳。住禅中间。内有觉观。外有言说。若单修禅。为梵民。加四无量心。得主领为王。此是初禅有三天。今但举其王。则摄余二天。

　　光明大梵等。与其眷属万二千天子俱。

　　言光明者。即二禅三天。俱有光明。以此三天初离寻伺内粗过患。遗身生妙光。故立光明之号也。言等者。须等上三禅三天。四禅九天。但经家存略不具出耳。若释此十八天名。与身寿等。委如俱舍。非此可述。此列色界天众竟。不列无色界众者。但戒急乘缓。如四句。不预此会也。

　　有八龙王。

　　此当第三番列八龙王。此总标大数。下列八名。

　　难陀龙王。䟦难陀龙王。

　　初难陀名欢喜。次䟦名善。是其兄弟。常护摩竭提国。雨泽以时。国无饥年。鉼沙王年为一会。百姓闻皆欢喜。后从此立名。即目连所降者也。居其海中。此八龙王。华严中得不思议解脱法门。元是八地菩萨。垂迹应现。一一依本迹解之。当知本住欢喜地。迹居海中。观解在后也。

　　娑伽罗龙王。

　　华严所称。从居海受名。或有因国得名。本住智度大海。迹处沧溟。

　　和修吉龙王。

　　此云多头。居于水中。本住普现色身三昧。迹示多头也。

　　德叉迦龙王。

　　此云视毒。亦云多舌。本住乐说辩法门。迹示多舌也。

　　阿那婆达多龙王。

　　此从池名。长阿含云。雪山顶有池。名阿耨达池。此龙王常处其中。阎浮提诸龙有三患。谓热风热沙金翅鸟入宫。居彼池无三患。故名无热池。当知本住清凉乐我净。迹处凉池。免三毒病。

　　摩那斯龙王。

　　此云大身。大力。修罗排海。淹喜见城。此龙萦身。以遏海水。本住无边身。迹为大体大力也。

　　优钵罗。龙王等。各与若干百千眷属俱。

　　优钵罗。此云黛色莲华池。此龙依住池中。从池得名。本住法华三昧。迹居此池。正法念经云。龙为诸天保境。天与修罗兴兵。天先遣龙斗。故知为天所管。此龙等属畜所收。

　　有四紧那罗王。

　　此当第四列紧那罗众。此乃总标其数。言四紧那罗者。亦云真陀罗。此云疑神。似人而有一角。故号人非人。是天帝法乐神。居十宝山。如华严经列。身有异相。即上奏乐。佛时说法。诸天弦歌般遮于瑟而颂法门也。

　　法紧那罗王。妙法紧那罗王。大法紧那罗王。持法紧那罗王。各与若干百千眷属俱。

　　法紧奏生灭法音。妙法奏无生法音。大法奏无量法音。持法奏无作法音。诸紧既历五味。所奏法音须遍四教。如大树经云。大树紧那罗王。与无量紧及无量干诸天。奏八万四千净妙乐音。来至佛所。弦歌一动。声震大千。须弥山王涌没低昂。一切声闻。皆从座起犹如舞戏。迦叶被问。答言非本心也。故知能奏别圆法音。使诸声闻不能自安。当知本住不可思议。不起灭定。安禅合掌。赞诸法王。迹中弦管。歌咏十力。今经不如大树所列多者。验闻实不易故。紧等皆四者。表四教可知。若了自己音声即空假中。随顺三谛。即是赞佛也。

　　有四乾闼婆王。

　　此当第五列乾闼众也。言乾闼婆者此云嗅香。以香为食。亦云香阴。其身出香。此是天帝俗乐之神。此通总标数也。

　　乐乾闼婆王。

　　乐者幢倒。谓缘幢。即竿木也。

　　乐音乾闼婆王。

　　乐音者。鼓节弦管也。

　　美乾闼婆王。

　　美者。幢倒中胜品者。

　　美音乾闼婆王。各与若干百千眷属俱。

　　美音者。弦管中胜者也。释四干众竟。

　　有四阿修罗王。

　　此当第六列修罗众。阿修罗者。此云无酒。四天下采华。欲酝大海为酒。鱼龙业力。其味不变。瞋妒誓断。故言无酒。亦云不端正。此神谄曲。此修罗道。亦属鬼畜二道所摄。若居海边。鬼道所摄。若居大海底者。即属畜生道摄。此通标数。

　　婆稚阿修罗王。

　　此云被缚。或云五处被缚。或五恶物系颈不得脱故。亦云有缚者。为帝释所缚。名有缚也。

　　佉罗骞驮阿修罗王。

　　此云广肩胛。亦云恶阴。即涌海水者也。

　　毗摩质多罗阿修罗王。

　　此云净心。即舍脂父也。因舍脂谗其父。遂与帝释交兵。脚波海水。手攻善现城。帝释以般若咒力。不能为害也。

　　罗睺阿修罗王。各与若干百千眷属俱。

　　罗睺此云障持。障持日月故也。是畜生种。变身长八万四千由旬。宝珠严身。因日放光照其眼。举手掌障日。日为所覆。其怖日月时。倍大其身。气呵日月。日月失光。而来诉佛。佛告云。罗睺莫吞日月等。罗睺闻偈。支节战动。身流白汗。即放日月。时婆稚见罗睺战怖放月。何故汝今战怖不安耶。答云。我若不依佛语放月去者。头破作七分。由佛力众生力日月力故。不能害日月也。因见佛塔被焚。载水灭火救。愿得大身欲界第一。生光明城。作罗睺阿主。有南洲金刚山中。宫室所治六千由旬。行树布列。一日一夜。三时受苦。苦具自入宫中。属四恶趣者。良由此也。若照心者。用中道妙观。双遮法界空寂。即名覆障。三观断惑。即见交兵。要而言之。达性恶法门也。啖月缘出大论。释战。文在阿含中。

　　有四迦楼罗王。

　　此当第七列迦楼罗众也。此先标起。言迦楼罗者。此云金翅。翅融金色。大海北面大树上。树东有卵生龙宫。又有卵生金翅鸟宫。树南胎西湿北化四面各有龙鸟之宫。鸟两翅相去。三百三十六万里。此鸟有神力。雄化为天子。雌变为天女。化己住处为宝宫。亦有百味。而报须食龙。世人言庄子呼为鹏。鹏行众鸟翼之。亦称凤凰者谬矣。凤不践生草。啖竹实。栖乳桐。金翅云何是类耶。鸟缘出长阿含中也。

　　大威德迦楼罗王。

　　迦楼如前释。大威德者。威胜群辈故。

　　大身迦楼罗王。

　　大群辈也。

　　大满迦楼罗王。

　　龙恒充己意故。

　　如意迦楼罗王。各与若干百千眷属俱。

　　如意者。颈有此珠故也。诸鸟寿八千岁。命终其心冲风轮。透金山顶。成如意珠。龙得之为王。人王亦有感此珠。

　　韦提希子阿阇世王。与若干百千眷属俱。

　　此当第八列人众也。韦提希此云思惟。是母也。父名频婆娑罗。此云摸实。阿阇世即子也。此云未生怨。母怀之日。常有恶心于鉼沙王。未生已恶。故因为名。或呼为婆留支。此云无指。为初生时。相者云凶。王令升楼扑之不死。但损一指。名为无指。普超经云。阿阇世从文殊。忏悔得柔顺忍。命终入宾吒罗地狱。即入即出。生上方佛土。得无生忍。弥勒出时。复来此界。名不动菩萨。后当作佛号净界如来。据得柔顺忍。及预今经闻持清净众。至涅槃时。身疮始发。悔得初果。故知迹示引逆罪者尔。不可迷迹而惑其本也。若照心贪爱母无明父。害此称逆。逆即顺也。行于非道。通达佛道。此列杂众八番机竟也。问佛在人道中说法。列人众何少耶。答文略不载。人实不少。无量义是此经序。文云。及诸小王转轮圣王。四转轮也。国王臣民士女。及眷属众。则广矣。问。天人龙鬼。皆来见佛闻法。地狱一道。无色一界。何意。不列此会者何。答。夫诸道升沈。由戒有持毁。乘有缓急。有见佛不见之殊。持戒有粗细。报有优劣。乘有大小。见佛有权实。辨戒乘。略分为三品。谓上中下。又依涅槃一句。开为四句。一乘戒俱急者。今天人闻法者是。二戒缓乘急。今畜鬼闻法者是。三戒急乘缓。无色不来者是。四戒乘俱缓。地狱不来者是。余经有列无色地狱者。何耶。乘分三品。余经有列。乃中下乘急耳。此中不列者。上乘缓故。不能闻法华见佛也。当知福易戒难。戒易乘难。以不来此经者众。广释四句。如净名疏。七义解之。须者捡之。若得此意以此四句。一一勘于人天八部。六道众机。自他值佛。闻法时处。得道奢促。诸经列众多少有无。以验己身当来生处。三世因果如印不差。朗然可识。今闻经者应揣心自责于经序。岂不怀惭于正宗。嘉会得道。倍尘数于大千。不预班流深愧丹俯。赖今闻见系种。将当识寄妙乘。终期彼岸。更愿诸佛冥资。即生开发。自他皆入。用报法恩。圣鉴无私。证兹诚愿。

　　各礼佛足。退坐一面。

　　此广结同嘉会也。始从如是。直下止此。俱名通序竟。然此通序缘出大论。云佛将涅槃。阿难问佛。一切经首当作何语。佛答阿难。应云如是我闻。一时佛在某方某国。与某大众。非但我法如是。三世诸佛经初皆然。故名通序。以一切经首皆有故也。又以如是等五事。通冠正宗及流通一部之文。故云如是。通指一部。我闻能闻一部。时处主伴。必无异途。通冠一部。亦名通序。章安别记。从前三段消经。即此义也。又名经后序者。结集时在说经后故。又名经前序者。以佛付嘱令安经首故。又名证信序。亦名破邪序。如前解如是中说。然今经通序。超出一代。简如前说。此释通序竟。

　　△从尔时世尊下讫品。名别序也。言别序者。望通得名。且约当教。相望为言。佛及弟子。经前经后。通从别妙。又若从如来最后遗嘱。则通序唯通。别序唯别。若如来灭后。来至今经。对昔辨者。此之别序。意别而兼通。通叙昔故。唯在今经。通序文通而意别。别在今故。诸经通尔。当知今经二序相对。其名自分。于今经中。言通叙昔者。说法则重叙出生。放光则渐顿俱照。唯有华地。专表斯典。意密未宣。入定乃义兼开合。众喜则悦动殊昔。约昔异今。疑念乃双。缘过现犹预于当。答问则广叙三同。通收一代。经意既远。序亦异常。是故他经直尔发起。此文为五。一众集。二现瑞。三疑念。四发问。五答问也。且先总解此五。应须四教。初因缘者。光宅释此。有逆顺生起。由众集故现瑞。乃至由问故答。答由于问。乃至瑞由众集。此乃翻覆缘起。钩锁相连。序于正意。竟自未显。直是因缘释。尚自不明。况二三四缘。了无旨趣。其旨者何。谓表四一。一经所显。不出四故。此亦以光宅义。而破光宅。若依今师自义。应表十妙皆一也。今明五序。序正中四一也。集众叙人一。以多人和合。至今同故。是世界也。现瑞叙理一。六瑞一一无不表中。此名最顺。是第一义。疑念叙行一。修行之来。为生物善。构疑兴念。令众行成。是为人也。问答叙教一。由答问故。疑除教兴。问答即是除疑之教。是对治。一往论其大旨。然集众等各具四一。有此表彰。方可生起逆顺有由。若不尔者。何大乘经不集众。放光雨华动地。但无生起大疑。请答不必妙德。答问不引三同。今虽未正说。但因疑请问答而后知。则使地华之前。既说定异常。说定之前。众不孤集。虽曾闻无量义。既定不散。知向闻未卒。故知地华之后定起。所说不轻。以前后准中。应华地亦异。由是闻法。表一乘人。人由现瑞。表一乘理。为显斯理。生疑问答。教行斯在。人理宛然。又由瑞中。说开经。表合教。入合定。表中行。放中光。表中理。雨中华。表中位。中地动。中惑除。总成人一。良有以也。故天表第一义天。地表实相之地。虽并有表兆。而时众莫测。纵闻开经。尚不知开本表于合。况复能知定理等耶。故待文殊引往。方知化道不殊。须知生疑本为立行。疑决行称。引古教同。乃知今佛方说教一。而令时会成一乘人。如是乃可为今经由渐。作显实先萌也。若不尔者。徒云释序。表法华意。竟自未彰。如此犹是因缘释耳。二约教者。此序序正。非藏通别教。乃是今圆也。且从废权。故云非藏等。先废后开。理数然耳。故历教简三。尚未名一。若开显已。无非经王。三约本迹者。若以序序寿量中本地四一者。亦可预表。故知此序显表迹四。密表本四。久成不逾此四故也。四约观心解者。以皆表一。理观易彰。今略述之。一心三谛。理一也。一心三观。行一也。能作此观者。人一也。能诠观境之经。即教一也。又常观三德。能所皆四。法身理也。般若教也。解脱行也。和合三法。成假名人。即观行如来也。约六即位。位位四一。于念念中。念念四一。一色一香。无非四一。如此观行。真法华三昧也。心境互发。即因缘观之四一也。不同三教。即约教观之四一也。久远已得。即本地观之四一也。此约四教。总解五序。竟。次别释中。就初集众又二。初众集威仪。次众集供养。

　　尔时世尊四众围绕。

　　初是众集威仪也。言尔时者。欲现六瑞时也。古人云众集时者。不体言旨。凡云尔时。皆指前事之末。后事之始。此指现六瑞之前。欲说无量义经时。众初围绕。若云众集时者。不可云众集时众绕。如方便品初。即指文殊答问竟时。不可云佛从三昧起。如云尔后尔乃等。皆是尔时之后。若集众竟。可云尔乃说无量义。故知别论。即是欲说无量义时。通论。可指佛未定起之时。初则四众围绕。乃至雨华动地。故云是时天雨等也。所以重云是时天雨者。别指入定后时也。此虽小事。其例实多。事还不轻。故令遍识也。世尊者。别举化主一号尔。四众者。有云。天龙等四。梵魔等四。大小客旧。虽有此列。不判凡圣逆顺权实说默今昔微着共别兼独施开本迹。都无旨归。又云。出家在家各二。合为四众。此名局。意不周。今师于出家等四中。一一众中。更各开四。一发起。二当机。三影响。四结缘。今立此四。乃遍诸四。收向十双。凡圣乃至本迹。一一不滥。此四生起者。机虽可发。必藉先导。导机既发。影响扶疏。三利全无。结缘众也。初发起者。权谋智鉴。知机知时。击扬发动。成办利益。如大象躄树。使象子得饱。所谓发起。令众集发起瑞相。乃至发起问答等。皆名发起众也。二当机者。宿植德本。缘合时熟。如痈欲溃。不起于座。闻即得道。此名当机众。三影响者。古往诸佛。法身菩萨。隐其圆极。匡辅法王。如众星绕月。虽无为作。而有巨益。此名影响众。四结缘者。结谓结构。立机之始。缘即缘助。能成其终。则为未来修得三德之先萌也。力无引导击动之能。德非伏物镇严之用。而过去根浅。覆漏污杂。三慧不生。现世虽见佛闻法。无四悉檀益。但作未来得度因缘。此名结缘众耳。此即通取六根五品。别则五千起去之流。虽无三慧。纳种在识。为系珠缘。比丘一众既尔。余三众亦然。合十六众也。类如大通智胜佛时。王子覆讲。即彼时发起众。除发起外。诸大菩萨。余皆影响众。闻法得道。即彼时当机。闻法未度。而世世相值。于今有住声闻地者。即彼时结缘众。彼佛世时。尚有四四十六众。今佛道同。宁得无耶。经从总想。但云四众。若直云比丘等四。所摄未周。因缘释竟。此是圆教十六众。约三教例亦可解。本迹者。且约体用。或本住尊极。迹为十六众也。观心者。研境作观。在名字观行位中。即成结缘。入相似成当机。分真。即成发起影响也。然分真位。更分二义。若旧入者。唯名影响。乃至闻经。超入后位。意亦如是。若新入者。得是当机。亦是影响及以发起。即如发誓弘经之徒。又五千起去。亦是结缘。故知不专五品。今约观行。从容而释也。又涉公云。天台立影响等众。有义无文。未可依信。当知涉公未达经文。经引文殊弥勒。岂非发起。三周获记。岂非当机。除发起外诸大菩萨。岂非影响。除当机众。如起去等。岂非结缘。故今经所列。即是其文也。义须必有发起等四。即其义也。有文有义。定可依承。况杂众中。虽无击动。亦能引导。通名发起。虽非镇严。亦能辅佐。通名影响。而八部欢喜。即是当机。闻此当熟。即是结缘。净名云。而生五道以现其身。并其所引。四众义足。云无文者。深成不达。广破在记。此不具述。言围绕者。佛初出世。人未知法。净居天下。化为人像。到已右旋。旋已敬礼。礼已却坐听法。因于天敬。人以为楷。此因缘四悉也。又围绕者行旋威仪也。表四门机动见圆理。以圆对偏。今昔相望。四教义足。若无量义时。仍是偏小。今从圆极义边。方是大机动也。本迹者。本住非动非不动之法身。迹示诸教机动绕佛尔。又观佛身周匝。相好庄严。四旋瞻仰。增念佛定。即是观心解也。

　　供养恭敬尊重赞叹。

　　第二明众集供养者。通论三业皆是供养。别论卑谨䖍礼名恭敬。至念专注名尊重。发言称美名赞叹。施其依报名供养。此中文略。具辨应如无量义经广说。天厨天香天钵器等。即是供养。大庄严菩萨。及八万大士。合掌叉手。即是恭敬。一心瞻仰。即是尊重。说七言偈。即是赞叹。今论众集。指彼文者。彼经众集说法竟。俨然不散。即入彼定。当时放光。天便雨华。地即六动。时众睹此便生疑念。及以问答迁延。即彼坐席仍说法华。故知三业供养。不得有异。用彼广。释此略。于义无咎。此释初集众序竟。

　　△此下第二从为诸菩萨至起七宝塔。是现瑞相序。又二。初是此土六瑞。二明他土六瑞。初此土六瑞。自为三双。谓智定。因果。感应也。此先总释。智则指一说多。定则谛缘义处。因则四位天华。果则六处地动。感则大乘机发。应则圆毫照之。又此六中唯除说法。余五同时。虽复异同。共显一致。然于六中。虽前二。后二正为时众。以中二为表。正在因果故也。所以华表真因。地兼分果。说且显露从多。定乃密意从处。圆机当发。圆应照之。故知六瑞并异诸经。然此六皆称瑞相者。文云今相如本瑞。瑞只是相耳。若分别者。以密报为瑞。奇异为相。相何所报。妙理玄赜。说之至难。人情悠悠。不能尊重。先以异相。骇变常情。常情既变。而生钦渴。故以异释相。以报释瑞也。又应略明六瑞。表报十妙。说法瑞表报说法妙智妙。入定瑞表报行妙。雨华瑞表报位妙。地动瑞表报境妙乘妙。众喜瑞表报眷属妙利益妙。放光瑞表报感应妙神通妙。当知六瑞表报十妙。俱名现相序也。况六瑞广则表无量妙法。处中则十。极略则一。唯表一乘。本迹开合。委在玄义。古来诸师全无此意。致使光地等徒施浪疑虚答。状若炫耀时众。何殊精魅外道。故今师释瑞。必有所表。是则大事大人。作大感动。大机获大益。显大理。须大眷属。以辅大会。俱感大时。大运成熟。自非灵山共禀。此世亲承。焉能契之。曷有测之。标章总释竟。

　　为诸菩萨。说大乘经。名无量义。教菩萨法。佛所护念。

　　此初说法即属智。此有四义。初明所说法体者。即说大乘经也。言大乘者。善戒经云。有七大。一法大。谓十二部。毗佛略等。即今境妙。二心大。谓求于菩提。三解大。谓解菩萨藏。此二即今智妙。四净大。谓见道净心等。五庄严大。谓以福德智慧庄严。即今行妙。六时大。谓三僧祇行行。此义虽涉三藏。数有大小。即今位妙。七具足大。谓以相好。自严得菩提。即今三法妙。前六是因大。后一是果大。大因大果。合为一大乘经也。此且引七大来成迹中前之五妙。因必有果。能必有所。前必兼后。应知十法因果。自他为所说法体。且以因果名同。其义犹别。兼独开判。例应细简方名大乘。明所说法体竟。二释体上别名。经云名无量义也。如法华论列十七种。皆法华之异名。无量义者。即法华异名之一也。既云法华是无量义异名。故知无量义。亦是法华异名。则序中立名。于理无咎。前说无量义经。以为法华序竟。更依论意。即是先说法华异名。还入法华妙定。若尔前已说竟。今何重说。答前所说经。灼然成序。今文经家重牒其名。义欲兼正。名义两兼。序正双得。今申论意。佛直说此名。而入此定。故得为序。故大品。金光明。涅槃。皆先唱名。于序无妨。今经文殊引古佛。亦名无量义。又云当说大乘经名妙法莲华。此亦序中。唱名与论同也。今按彼经释。无量义者。从一法生。言一法者。所谓无相。无相不相。名为实相。从此实相。生无量法。所谓二法。三道。四果。今师释此文。无相者无生死相也。不相者不涅槃相。涅槃亦无。故言不相无相。即指中道实相。故知彼经能生与今实相无别也。二法者即顿渐。顿谓华严顿中一切法也。渐谓三藏方等般若一切法也。三道即三乘。四果即罗汉。支佛。菩萨。佛。又圆佛能生。三佛所生。亦名四果也。如此诸法名为无量。实相为义处。从一义处。出无量法。得为无量法入一义处作序。故能生义处。法华别名。所生无量。为法华序。故序中一名。义兼两向。又应知从一以出无量。虽举能出。通皆属序。若无量入一。虽涉所生。通皆属正。故义处一法。亦成两向。出生之义处属序。收会之义处属正。故佛入义处。意兼二途。譬如算师。从一算下诸算。除诸算归一算。由下故除。下为除序。又从一派诸。收诸归一。开为合序。亦复如是。作此消释。不违彼经论。亦与此经合。得意言之。即所生为能生。方是异名。能生家之所生。此乃成序。若也专能。何殊生等诸师及昔一圆。若专论所。何异注者及昔三教。是故各存。还成双失。所以今家能所相从。二义俱立。若专序者。则法华已前。非但未论会多归一。亦未会说从一出多。故无量义为今经序。此义自古诸师不晓。疏中广破六家谬解。今粗释之。备悉在疏。此释第二体上别名竟。三明因人所依。经云教菩萨法是也。用无量义处。以教菩萨故。义处即谛理也。此仍兼异名释之。教菩萨亦与法华不殊。故灯明佛叹法华经。云教菩萨法佛所护念。下文普令一切众亦同得此道。又云。若我遇众生尽教以佛道。即此意也。四明果人所护。经云佛所护念也。无量义处。是佛自所证得。是故如来之所护念。下文云。佛自住大乘也。虽欲开示。众生根钝。久默斯要。不务速说。故言护念也。

　　佛说此经已。结跏趺坐。入于无量义处三昧。身心不动。

　　此明第二入定瑞也。佛说经已。入无量义处三昧者。慧定相成。非禅不智。须先入定。非智不禅。故先说法。即智而定。即定而智。先后入出。无有隔碍。且顺化仪。现有前后。佛居极位。必无前后。其体相即问。若未说无量义。可入斯定。说此经已。何故入定耶。答若先入此定。后说此经可解。说此经竟而更入者。是为法华作序耳。何者。若不先开。则后无所合。先入开定。为合定作序。称为瑞相。以入定中。义兼二意。意虽复二。时众但见无量义后。即便入定。不知所入为是何定。不知定后为说何法。故结集者。复符佛旨。述所说经。但云无量。述所入定。即加其处。若从义处。以出无量。显成序意。若收无量。以入义处。密成正宗。虽加义处。众亦未知。若作次第者。先入无量义处三昧已。应入法华三昧。若明文彰显。时众则知。何俟弥勒殷勤。文殊勒固。故知作序。其义转明。身心不动者。与所缘之处相应也。身之本源湛若虚空。心之理性。毕竟常寂。故大通智胜。身体及手足。寂然安不动。其心常憺怕。未曾有散乱。身若金刚。不可动转。心若虚空。无有分别故。无量义处三昧法。持于身心。故不动也。称为无量者。此定寂而常照。能知世间。从此一法。出无量法也。若作序者。身法体动运。今令不动运。心法体分别。今令不分别。序义明矣。问。瑞相本论奇特异相。说法入定。是佛之恒仪。何得为瑞耶。答。说法虽竟。时众不散。肃肃有待。故前之说法。举众来集。待于后闻此事奇特。与常说异。何意非瑞。虽入开定。意在合定。与常入定有异。何意非瑞相耶。又文殊引古佛六瑞。皆有此事。若昔非瑞相。何以证今。今古同然。古人不立说定为瑞。此非凡情之所测量。此明第一智定一双竟。

　　是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上及诸大众。

　　此是第二因果一双。初明雨华瑞也。此表成佛之因。若三藏中因是二乘因。通中因是共因。别中因是菩萨因。皆非今经表报圆乘佛因。今天雨华。报其当获佛因。佛因者即四轮因也。小白表铜轮习种性十住开佛知见。大白表银轮性种性十行示佛知见也。小赤表金轮道种性十回向悟佛知见也。大赤表琉璃轮圣种性十地入佛知见也。四轮皆同是因。是因由中而生。故从天而雨。由是因位故。以华表之。但因有趣果之义。故而散佛上。如此因果。谁当感克。祇是此会时众。故言及诸大众也。下文殊释疑。吹大法螺等四句。又正说中开示悟入。又与大车中游于四方节节相承。皆是位义。故知华表因位也。问。四轮是别位义。那得释今圆位耶。答。名通义圆。尚无所失。况名别义圆。而不得用耶。借别显圆。如玄义止观委明。

　　普佛世界六种震动。

　　此是第二地动表果义也。极果分果。俱得名果。始末兼举。故六动是表果也。言普者。谓动遍等三。故名普也。言六动者。谓动起涌震吼觉也。摇飏不安名动。自下升高名起。疄陇凹凸名涌。六方出没亦名为涌。隐隐有声名震。砰磕发响名吼。令物觉悟名觉。经但震动者。于形声三。各标一也。今表圆家六番破无明。即住行向地等妙六也。无明盘礴。未曾侵毁。四众之机。方将破坏。故动地以表之。无明若转。即变为明。故普佛世界。六种震动也。此约教解也。若因缘者。优婆塞清净戒经云。菩萨生时动地。示此生已尽烦恼也。一切众生应得道者。烦恼将灭故动。即此义也。若本迹者。如文殊释疑。引古佛为答。密得此意。即是识本。非谓他佛昔现斯瑞。而我世尊本亦斯瑞。非今一反也。若就今文。约观解者。即六根也。地相坚固。如六根冰执。未曾入大乘之道。动难动之地。表净未净之根。当破无明。故动表之。此直六根解。又如中阴等经云。东涌西没者。东方青主肝。肝主眼。西方白主肺。肺主鼻。此东涌主眼根功德生。西没鼻根烦恼互灭。鼻根功德生则眼烦恼互灭。眼鼻表于东西。则耳舌理当南北。心是中央。四方如身。身具四根。心遍缘四。故以心对身。而为涌没。谓中涌边没。边涌中没。六根对青等尘。即观十二入也。又六动者。一一动中。又有三。谓直动。遍动。等遍动。直动为动。四天下动名遍动。大千世界动为等遍动。余五亦如是。合十八种动。即观十八界。皆破无明也。初约六根。次约十二入。后十八界。是约于阴界入三。观常住耳。此且略存所表之数。并阙所表观境相状。当知根根皆修三观。如十八动。此中但约能动之相。所动之地。唯一地而已。如根虽六以心破。故一切俱破也。

　　尔时会中比丘。比丘尼。优婆塞。优婆夷。天龙夜叉。乾闼婆。阿修罗。迦楼罗。紧那罗。摩睺罗伽。人非人。及诸小王。转轮圣王。是诸大众。得未曾有。欢喜合掌。一心观佛。

　　此是第三感应一双中。初明机感也。然大众心喜瑞者。众见雨华地动。知甘露将降。欣跃内充。表大机当发。感于胜应尔。问。喜怒人之常情。何得为瑞。答。天华悦目。地动震心。大经云。动时能令众生心动。华地是外瑞。心喜是内瑞。故非常之喜。得是瑞焉知非常耶。然昔者教中。奚尝不睹雨华等相。昔虽曾有。而不为喜所动。又能一心观佛。是知欣跃异常。故得是瑞。若欢喜但动阴心者。人天义也。若喜动真谛无漏心者。藏通义也。若喜动即假心者。别义也。喜动实相心者。圆义也。问。实理无动。今那言动。答。动即发也。圆机当成。名动实相。以天人等动。当趣实故。

　　尔时佛放眉间白毫相光。

　　照东方至周遍。亦可作他土总瑞也。

　　照东方万八千世界。靡不周遍。

　　此是第三感应双中。次明圣应也。佛放光瑞。即表应机设教。破惑除疑也。然此一文分判。有其进退。通兼彼此。故其文势亦含长短。若短取者。始从尔时。终至周遍。并属此土第六瑞文也。若长取者。须至尼吒天也。今从短判文尔。亦可从照东方。至下吒天。以此土第六瑞中半节。为他土总瑞。若为他总。亦有长短。准望应知。此现瑞相。须约四释解之。初因缘释者。白毫具种种功德。观佛海三昧经云。佛初生时。毫长五尺。苦行时长一丈四尺。得佛时长丈五尺。此约世界也。其毫中表俱空。如白琉璃筒。内外清净。从初发心。中间行行。种种相貌。乃至入涅槃。一切功德。皆现毫中。毫在二眉之间。即表中道常也。其相柔软表乐。卷舒自在表我。白即表净。此约为人也。放光破闇。表中道生智慧。此约对治也。光照此土他土。表自觉觉他。此约第一义。次约教者。两教二乘。虽达二谛。不知中道。如有二眉。而无白毫。别教虽知三谛。不能毫中具一切法。当知从初至后。法界中事。悉现毫中者。即表圆教之意。且从分说。此中毫事。唯在究竟。此释白毫竟。次释放光者。众经明放光不同。大品从足下千辐轮相。乃至顶髻。一一各放六万亿光明。如彼广说。以身轮表般若遍也。大经面门放光。即是口也。表佛口密说于秘藏也。此经。定中眉间白毫放光。表意轮也。并缘宜不同。机见不等。一一皆具三密四悉益也。虽一代来三轮施化。当当之益。莫若言教也。临灭之际。面门放光。表此言教流至来世。今且通论放光。若别论者。准诸文说。不照无色。义同集众。又收放光不同。育王经云。收从背入。欲说过去事。收从前入。欲记未来事。而不见记现在事。章安云。从胁入应记现在事。经又云。足入记地狱。踝入记畜生。脚趾入记鬼。膝入记人。左掌入记铁轮王。右掌入记金轮王。及记诸天。脐入记声闻。口入记缘觉。白毫入记菩萨。肉髻入记佛。而今经放白毫光。而未见收光文者略耳。今经若佛定起必收。收必肉髻。又云。放光照现在事。收光明将来事。此经正论此土他土诸佛道同。故正论放光。若解诸佛道同。即开示悟入。任运获记。则放光为正。收光是傍。故略而不说。此约因缘。释放光也。若丈六佛放光者。三藏义也。若尊特佛与丈六共放光者。通义也。若尊特佛独放光者。别义也。若丈六佛。即毗卢遮那法身放光者。圆义也。所言放者。一者不制唯照大千。二者作意发动。则照一万八千。此乃如来无谋而作。有所表也。盖东是方始。表十住是位始尔。故迹门说法。生身菩萨。朗然见理。入于十住。开佛知见。举初即知中后。故靡不周遍者。当知诸方亦然。诸位亦然。此约迹门。若就本门说法。四方佛集。即表本门说法。法身菩萨。增道损生。四位增长。乃至等觉文云。余一生在也。若观解者。万八千者。约十八界。论百法界千性相。文云从阿鼻狱上至有顶。即六法界也。又见诸佛菩萨比丘等。十界足也。具足百界千如。故云靡不周遍。此等境界。佛慧未开。蕴在十八。故以光照表开。开即别在初住开佛知见。故以万八千表十八界皆开。此释智定一双。竟。始从为诸菩萨说大乘经名无量义。讫此。并是现相瑞中初此土六瑞毕。

　　△此下第二明现光照他土六瑞也。总为三双。谓上圣下凡。人法。始终也。此六生起者。既有可化众生。即有能化之佛。有佛即有说法。说法即有弟子。弟子即是行始。行始必致终也。此明下生起竟。又彼此所表。二智道同。若上此土六瑞。总报众生当获自觉。彼土六瑞。总报众生当获觉他。应知瑞虽有六。以光为本。光表觉智。光照彼此。光表二觉也。又此彼六瑞。表此彼二土已今当说诸佛道同。为表三同故。现彼此六瑞。下从尽见彼土六趣众生。下至行菩萨道者。是现彼土已说。与此土同也。从复见诸佛。下至七宝塔者。是现此土当与彼土同。法华今同隐而未彰。但成二同耳。何故隐其今同耶。答。若所现光中。便见法华授记声闻。说寿长远。则下如来都无所作。化仪不成。纵使见彼记小长寿。此众亦疑不知此土声闻为得记否。设见涌出。其寿若何。等是未知。故并隐之。由隐未彰。是故弥勒生疑问。文殊广答。具述三同。众机略知定后之相。故知通序文通而释。契别理者。由四释故。别序文别而义妙者。由五时故也。所以答事才讫定起。于斯事符于答。方显文殊见极。此且略示他土瑞意。

　　下至阿鼻地狱。上至阿迦尼吒天。于此世界。尽见彼土六趣众生。

　　此是第一见彼土六趣瑞也。问。见彼六趣等。那名瑞也。答始见六趣。终见涅槃。彼土五时设教。顿在释迦光中。所见非瑞是何。然见六趣众生。是现彼佛为五浊故。出现于世。此佛亦然。二土出世意同。同五浊故。故施等不殊。此是下凡一只也。

　　又见彼土现在诸佛。

　　此见彼第二能化诸佛瑞。前有可化之机。此明能化之佛。此见上圣一只。故名上圣下凡一双。

　　及闻诸佛所说经法。

　　此明第二人法双中。初明闻佛说法。即是彼土第三瑞也。是见彼佛初从无相一法。非顿而顿。与此土初说华严意同。至下重颂中。经文转明也。当知法华一乘。非顿渐摄。于一开出。乃顿渐生焉。故知华严非顿。而顿明矣。

　　并见彼诸比丘。比丘尼。优婆塞。优婆夷。诸修行得道者。

　　此见四众得道。即第四瑞也。是见彼佛非渐而渐。与此土佛华严之后。次说三藏。意同。是名人法一双也。

　　复见诸菩萨摩诃萨。种种因缘。种种信解。种种相貌。行菩萨道。

　　此明第三始终一双。初见菩萨行。即第五瑞也。见彼佛三藏之后。次说方等般若众经。与此土佛三藏之后。意同也。言种种因缘者。名有通别。因缘即感应异名。如前解。因缘通于渐顿。遍于四时。四时之中。各有感应。对今无非今教之因缘也。若别说因缘者。正是三藏之后。明共不共般若为因。助道戒定慧等为缘。约三人即有种种因缘。又就共不共人。种种因缘。种种相貌者。共不共各四门。教教四悉。一一门。复有无量相貌。五百比丘。各说身因。即其义也。不共四门亦如是。若论此三展转相生者。由发心因缘。故信解。由信解。故行行。又别说者。别指般若中三教。是菩萨行。并成通人。冥得别益故也。又因缘者。谓感应差别也。信解者。谓能感不同。相貌者。谓信后行异也。有此不同。皆云种种。虽复殊途。不逾二味。又感应则互望疏密。故云因缘也。能感则内怀纳受。故云信解也。修行则身口外彰。故云相貌也。又外相仪貌。故云相貌也。当知因缘相貌种别无量。皆是彼与此同。是始一只也。

　　复见诸佛般涅槃者。复见诸佛般涅槃后。以佛舍利起七宝塔。

　　此见彼土第六瑞终也。是现彼佛般若之后。开权显实。收无量法。还入一法。唱入涅槃。息化起塔。光照彼土。始终究竟。炳然在目。当知此土从一出无量。非顿而顿。非渐而渐。其事已竟。必当收无量法。还入一法。开权显实。息化归真。与彼土同也。彼土所现之相。因缘相貌。虽复种种。皆会入一因一缘。一相一貌。同至法华。无复余相。当知此土佛。从定起所说。与彼皆同。请观经旨及以佛言。五时判教。岂不信耶。此明第三始终一双竟。问。光中所照一一横见。何得乃云先顿后渐。乃至会归耶。又于见中可无纯顿唯渐等耶。答。实如所问。时众但知因光得见。大术在于世尊。见者非其境界。然令见意。本为证同。所放光明为成一实。事殊理绝者。非光所沾。远近既俱令见闻。过未亦何隔于视听。故十方始末。皎若目前。安以凡情测量圣境。何独化主佛力令见。同闻众中。及以集经者时。有古佛晦迹其中。智鉴当时。述斯横竖。加令见者圣凡一等。故知但依文次。经旨宛然。始从为诸菩萨说大乘经。讫此。是第二现瑞序经毕。

　　△下从尔时弥勒作是念。讫今当问谁。是第三疑念序。文为二。初弥勒疑念。二大众疑念。弥勒有三念。

　　尔时弥勒菩萨作是念。今者世尊现神变相。以何因缘而有此瑞。今佛世尊入于三昧。是不可思议现希有事。

　　此是弥勒初正念六瑞疑也。言现神变相者。神内也。变外也。内外异故。闻见欢喜。世界悉也。又神名天心。即是天然内慧也。变名变动。即是六瑞外彰。物睹生善。为人悉也。首楞严云。佛住不二法。能作神通。遍调一切。对治悉也。法王法力超盖一切。弥勒不测外变。亦不知内慧。故无过上。第一义悉。此因缘义也。若夫庸人不知术者。散人不知定者。凡人不知圣者。小圣不知身子。身子不知菩萨。菩萨不知补处。补处不知尊极。此就极处。实位不知。此约教义也。又弥勒值佛。植善既多。何容不仿佛知耶。应须隐明示闇。权言不知。此约权义。是本迹也。若观心。智照灵通。六即随心变现。即观心也。

　　当以问谁。谁能答者。

　　此第二念。念疑问谁。

　　复作此念。是文殊师利法王之子。已曾亲近供养过去无量诸佛。必应见此希有之相。我今当问。

　　此是第三念文殊。文殊念起。第二念除。既已得人。何须再念。故第三念于时复息。至下发问。唯初念存。但成一疑也。问。经称文殊是法王子者。此诸菩萨何人不是法王之子。答。有二义故。一于王子中。德推文殊。二诸经中文殊并为菩萨众首。弥勒疑念毕。

　　尔时比丘。比丘尼。优婆塞。优婆夷。及诸天龙鬼神等。咸作此念。是佛光明神通之相。

　　此第二大众疑念中。初正念六瑞也。

　　今当问谁。

　　此第二念问谁也。大众只有此二念。若将下偈望此。亦得有三念。下偈云。四众欣仰瞻仁及我。若无第三念文殊者。何事云瞻仁耶。而此中无者。欲推补处居先。先有三意。一是补处。二有三念。三能发问。为此义故。大众阙一念也。问。文殊弥勒德位相亚。何故一问一答耶。答。此应四释解之。夫机有在无。位虽齐等。宾主异宜。圣人承机。非问者不能答也。又如文殊。推堪问疾。于无垢施仍为所诃。故云在无。此为四悉因缘故也。又法门有权实。权补处须问。实者须答。又迹有久近。近问久答。又名有便易。弥勒名慈氏。慈为众生应须问。文殊名妙德。德应须答。此释第三疑念序竟。

　　△此下从尔时讫偈。即是第四发问序。为二。长行偈颂。长行中。初经家叙。次正问。

　　尔时弥勒菩萨欲自决疑。

　　此经家叙弥勒自疑。

　　又观四众比丘。比丘尼。优婆塞。优婆夷。及诸天龙鬼神等。众会之心。

　　此经家述四众他疑。

　　而问文殊师利言。以何因缘。而有此瑞神通之相。放大光明。

　　此是弥勒总问此土六瑞。问。秪放光。云何总六。答。放光既在此土瑞终。仍居他土六瑞之首。故总举一光。通攸二六。况下重颂既广问六瑞。故知长行总举明矣。

　　照于东方万八千土。悉见彼佛国界庄严。

　　次弥勒发问他土瑞。

　　于是弥勒菩萨。欲重宣此义。以偈问曰。

　　此是经家述偈之由也。下诸偈初。皆有此例释。问。何意有偈颂耶。答。龙树毗婆沙有十义申之。为四悉檀故也。一随国土。天竺有散华贯华等说。如此间序后铭也。二随乐欲不同。有乐散说。有好章句。此二为世界悉檀故。三随解不同。或于散华得解。或于章句得解。四又表佛殷勤重说。五使后生信。此三是为人悉檀故。六为众集前后。七易夺言辞。转势说法。此二是对治悉檀故。八随利钝。利者一闻即悟。钝者再说方悟。九示义无尽。十明至人有无方之说。此三是第一义悉檀故。有偈颂之义。下去诸文例此中意。更不别释也。

　　△偈有六十二行。文为两。初五十四行。颂上问瑞。后八行请答。就问为二。前四行问此土瑞。后五十行问他土瑞。总科竟。

　　文殊师利。导师何故。

　　此二句问此土瑞中。初说法入定。能导于人。既称导师。是问说法入定。即问上智定一双也。

　　眉间白毫。大光普照。

　　此颂上此土第六圣应白毫相光瑞也。

　　雨曼陀罗。曼殊沙华。栴檀香风。悦可众心。以是因缘。地皆严净。

　　此一偈半颂第三因瑞也。他云。风由檀林故香。地加之严净。非是颂上。盈长两事。天台谓非盈也。夫天华至妙。岂但有色而无香耶。华香如檀。故云檀风。此表因运至果。如华有香风。譬道香德风遍熏一切。华既集地。地则严净。因若起果。果则严净。金光明云。聚集功德。庄严佛身。故以风地二事。如因至果。显成四华之德也。

　　而此世界。六种震动。

　　此颂问上第四地动表果瑞也。

　　时四部众。咸皆欢喜。身意快然。得未曾有。

　　此颂问上第五众喜即机感瑞也。虽不次第。六瑞并足。已上四行偈颂。问此土六瑞也。

　　△此下有五十行。颂具问他土六瑞。文为六。初三行问六趣众生。二四行问见彼佛及说法。三三行问他土四众。次一行半结前开后。次有三十一行半。问他土修菩萨行。次七行问供养舍利。此总示科竟。

　　眉间光明。照于东方。万八千土。皆如金色。从阿鼻狱。上至有顶。诸世界中。六道众生。生死所趣。善恶业缘。受报好丑。于此悉见。

　　初一行颂。问上总照他土意。上从照东方。有进退两科。亦科为他土总瑞。准此偈科。上偈初此土光瑞云大光普照。前已明竟。至他土瑞首。重云眉间光明等者。显是重颂总瑞文。前长行中。光瑞乃居此土第六。乘此即明他土六瑞。他土六瑞无光不见。故须判为他土总瑞。涉公都不立二土六瑞。但云此初行中上半译是。下半行译非。呜呼自未解于经旨。徒加译者之非耶。既为他土总瑞。所以不别分科。但戴在六趣之始。次二行别颂六趣也。初举上下二界。次诸世界下具列依正因果。诸世界者指万八千。非但见能趣有情。亦睹所趣诸有。非但见果报好丑。亦知业缘善恶。故见六趣。但是取机之所。四趣及天。虽即非人。通指宰主。乃遍六趣。此是颂上初下凡一只。

　　又睹诸佛。圣主师子。演说经典。微妙第一。其声清净。出柔软音。教诸菩萨。无数亿万。梵音深妙。令人乐闻。各于世界。讲说正法。种种因缘。以无量喻。照明佛法。开悟众生。

　　此四行颂上第二第三两瑞。即上非顿而顿。是问上见彼佛土。云直见佛说法。今偈广明说法之相。谓说华严顿教之时。逗大根性也。言圣主师子者。即如此土现卢舍那像也。圣即是主。故云圣主。谓华严十方世界主伴之主。但是诸菩萨伴中之主。非关支佛罗汉中主。非前藏通教主。师子吼名决定说也。演说经典微妙第一者。即如此土先照高山。演华严顿教也。虽云兼别。最初纯大。故云第一。其声清净出柔软音者。前之两教。犹杂烦恼。故非清净。赴机未遍。不名柔软。教诸菩萨等者。即如此土七处等会。无声闻人也。梵音深妙者。并诠中道。故云深妙。令人乐闻者。称理当机。故云乐闻。古师云。如来胸中大种所起。故名清净。无卒暴故。名曰柔软。此以欲色凡夫报质。释佛梵声。一何苦哉。各于世界等。一者以万八千为各。二者主伴不同为各。信知须判此文。为华严教。前之两教。及中三昧。无此事故。华严二教。八门名种种。以无量喻。照明佛法等。如此土华严。始见我身。入如来慧也。无三乘事。名为佛法。此明他土华严时竟也。

　　△此下颂上见四众得道即第四瑞也。有三行。问彼土四众。即顿说之后。次明三藏教。是见非渐而渐。渐有初中终三渐。就渐初中。自有三乘。

　　若人遭苦。厌老病死。为说涅槃。尽诸苦际。

　　此一行是三藏初。开声闻乘也。此颂明四谛。言苦者。苦含因果。即苦集二谛。厌老病死。即是道谛。为说涅槃。即是灭谛。亦可为说之言。兼于道谛。涅槃之道。即道谛也。所证灭理。即灭谛也。又遭苦。是总标。厌老病死。是知苦。知苦故断集。为说涅槃。是知灭。知灭故修道。此文具明声闻乘四谛分明。所修行相者。若人遭苦而造恶业。苦不得尽。底下凡夫是也。若人遭苦而修善业。苦亦不尽。厌下攀上。如难陀为欲故持戒等是也。若人遭苦厌集。复厌依果。感佛说涅槃者。此人能尽诸苦际也。他土亦开三乘也。古师于此文前。不作华严消文。且遭苦已前。鹿苑之始。岂有各于世界之文。以小乘中无十方佛故。顿后渐初。唯有鹿苑三乘。此文初乘四谛。乃至下文佛子。三相宛然。如何不以五时消经耶。

　　若人有福。曾供养佛。志求胜法。为说缘觉。

　　此一行颂。次开中乘也。若供养佛少。遭苦致恼。若供养佛多。虽遭苦而福。故云声闻三生种福。支佛百劫种福。形彼声闻故言有福。志求胜法者。声闻厌苦而修行。支佛求道故修行。深求缘起胜妙之理。即是彼土开中乘。

　　若有佛子。修种种行。求无上慧。为说净道。

　　此一行颂。后开六度大乘。真慈悲能绍佛种。故言佛子。修于六度。故言种种行。志求作佛。故言无上慧。六度中无六蔽。如药中无病。故言净道。非毕竟净。又声闻苦谛为观门。缘觉集谛为观门。六度菩萨道谛为观门。故言净道。况六度大乘。修种种行。及无上慧。诸教共有。此中且明因光暂见。不合广求法相。但略堪表同。于理即足。若论修行。方可广辨矣。下去有三十一行半偈经。广明二味。故须判。此上文唯鹿苑中。三藏三乘竟。

　　文殊师利。我住于此。见闻若斯。及千亿事。如是众多。今当略说。

　　此一行半偈。结前开后也。见谓见上佛子等。是见也。闻据渐顿诸教。皆云演说及为说等。并是闻也。见闻亿事。大网略足。故云若斯。同者略之谓千亿事。即结前也。及千亿事如是众多等。即是开后也。续后而说。故云今当。应知及千亿事一句。义可两牵。兰菊之言。斯有在也。此文结前二时。开后二意。

　　△下从我见彼土下。第五有三十一行半。问他土菩萨种种修行也。下去但云菩萨修行。既居鹿苑之后。又在涅槃之前。准下释般若。须兼二苏。以法华相未决了故。从容释之。虽约二苏。唯云般若。教多在三者。以方等三同般若三。小同鹿苑。故不别指。就此为三。初一行总问。次十五行次第问。次十五行半杂问。总科竟。

　　我见彼土。恒沙菩萨。种种因缘。而求佛道。

　　此一偈是初总问也。问云。下别文既该方等般若。亦应具有两教二乘。何故总问唯求佛道。答。实如所问。但总避繁文。小同鹿苑。故略不说。言恒沙者。阿耨达池四面各出一河。东银牛口出殑伽河。南金象口出信度河。西琉璃马口出缚刍河。北颇胝迦师子口出徙多河。各绕池一币。流入四大海。于中殑伽沙细而多。外人所计以为福河。入洗灭罪。佛亦顺俗。故常指之。又佛说法多近此河。故以为喻也。

　　△下去有十五行。次第问中为六。此中六度。但指大体。若依二味具出其相。委如止观二及七记引。就初问檀度。复有三意。

　　或有行施。金银珊瑚。真珠摩尼。砗磲玛瑙。金刚诸珍。奴婢车乘。宝饰辇舆。欢喜布施。回向佛道。愿得是乘。三界第一。诸佛所叹。或有菩萨。驷马宝车。栏楯华盖。轩饰布施。

　　此四行偈。问舍财。珍宝奴婢。贵贱共能此施。驷马宝车。豪侠者所施。四匹共乘。故云驷也。

　　复见菩萨。身肉手足。及妻子施。求无上道。

　　此一偈问舍身也。妻子等是舍外身。例如迦叶舍金色妇也。身肉等是自内身也。内身既舍。外身不受不着。故名舍妻。或舍出家入道。受具戒故。

　　又见菩萨。头目身体。欣乐施与。求佛智慧。

　　此一偈问舍命。而不言法施者。让后般若也。又约身命财。与生死后际。等得不坏常住。即是法施。故不别说也。已上六行。并问檀度竟。

　　文殊师利。我见诸王。往诣佛所。问无上道。便舍乐土。宫殿臣妾。剃除须发。而被法服。

　　此二行颂。第二问戒度。约比丘论持戒者。在家施易戒难。出家施难戒易。故约比丘明戒也。往诣等者。表往非余所。无上道者。所问尊极。云乐土者。所弃不轻。剃除者。表身心俱离。王出家者。如五王经云。昔有五王。邻国无竞。互为亲友。有一大王。名曰普安。习菩萨行。以余四王邪见炽盛。普安愍之。呼来殿上。七日七夜娱乐受乐。四王曰。国事众多。请退还家。普安自送。至于半道。而问之言。各何所好。一云。愿春阳之日。游戏原野。一云。愿常作王。种种严饰。人民侍从。道路倾目。一云。愿得好妇儿端正无双。一云。愿父母常在。多有兄弟。美食音乐。共相娱乐。各各说已。回白普安。王何所愿。答。我先为说卿愿不长。若乐春游。冬皆凋朽。若乐为王。福尽相代。若乐妻儿。一朝疾病。受苦无量。若乐父母常在等。一旦有事。为他所执。我所乐者。不生不灭。不苦不乐。不饥不渴。不寒不热。存亡自在。四王问曰。此乐何处求之。何处有师耶。普安曰。吾师号佛。近在祗洹。诸王欢喜。各诣佛所。自责己过。佛说八苦。王及侍从无量人。得须陀洹。长阿含有四轮王。分于一国。雇剃头人。舍国入道。大略同此。既云问无上道。非关小果。且据舍土事同。故今引之。此祗合明所见意。以序表正宗。所引诸缘寄此泛明耳。被法服者。璎珞经云。若天龙八部斗争。念此袈裟。生慈悲心。意令比丘安可不忍。亦令俗众乐慕。龙缕牛触。免难解脱。

　　或见菩萨。而作比丘。独处闲静。乐诵经典。

　　此一偈颂。第三问忍度也。忍有三种。闲林邃谷。恶人恶兽。忍耐无瞋。即生忍。自节守志。即是苦忍。为求佛道。即第一义忍。又而作比丘。即苦行忍。独处闲静。即生忍。乐诵经典。即第一义忍。生忍苦忍。别在初教。第一义忍。亦通前三。别唯圆别。又如别译阿含。佛在舍卫。有一梵志。来至佛所。种种骂佛。种种恼佛。佛告梵志。如汝以种种饮食上王。及遗亲族。彼若不受食。为复属谁。梵志曰。此还属我。佛言此亦如是。我既不受。还属于汝。故此不受。亦是生忍也。

　　又见菩萨。勇猛精进。入于深山。思惟佛道。

　　此一偈第四问精进度也。夫深山可畏。非窳怯者所居。勇进者能安之。傍若无物。思修实相。念念不休。进求佛道也。

　　△此下二行问禅度也。初一行问修根本禅。后一行问修出世上上禅。通途皆得有根本修。

　　又见离欲。常处空闲。深修禅定。得五神通。

　　此一行问根本禅也。言离欲得五通。通教定也。又根本本离欲背舍。亦修不净等离欲。前两教也。若别教兼离二乘欲也。若圆教中道。离顺道法爱欲也。根本上上。具如止观禅境中说。深修禅定者。发初禅一品。此定未深。乃至九品。传传为深。又背舍九定八胜十一切入等。传传为深。此定转变自在能发诸通。凡夫但五通。二乘具六。别教菩萨让佛。分有无漏。亦但称五通也。圆人初后皆具六通。一天眼。二天耳。三他心。四宿命。五如意。六无漏通。

　　又见菩萨。安禅合掌。以千万偈。赞诸法王。

　　此一偈第二明上上禅。此是别圆之禅。静散不相妨。不起灭定。现诸威仪。如修罗琴不拊而韵。无缘无念。有感则形。故能安禅中赞佛也。已上二偈。问禅度竟。

　　△此下第六三行问般若。分为二科。

　　复见菩萨。智深志固。能问诸佛。闻悉受持。

　　此一偈。问自行也。智深者。慧穷理本也。志固者。誓愿广大也。此即二种庄严。能问能持自行也。

　　又见佛子。定慧具足。以无量喻。为众讲法。欣乐说法。化诸菩萨。破魔兵众。而击法鼓。

　　此二偈。问化他也。未到定慧多。无色定多。四禅等。又背舍慧多。九定定多。十一切中等。方名具足。此因缘释。又二乘定多。菩萨慧多。佛乃各等。方曰具足。此约教义也。又空观定多。假观慧多。中观则等。故云定慧具足。以无量喻。即是种种方便。诸教之中。引无量譬类。助显第一义也。破魔兵众。空观破四魔。假观次第破八魔。中观圆破八魔十魔一切魔。击法鼓者。初发心住。便成正觉。百佛世界作佛。即是圆教。圆击梵论法鼓。已上始从或有行施。讫此。次第问毕。

　　△此下去第三有十五行半。不复次第。随见杂问也。问。向明所见。可非随见。答。并是随见。但二途不同。从不次第边。最为随见。尚许一见具经五时。何妨睹行次与不次。问。上明六度。自收得万行。何须更问。太繁杂耶。答。上问次第者。自渐一途。非次第者。不定一途。既言种种相貌。何啻两途而言繁耶。此次第杂乱。两番六度拟他土。开三藏。后说方等十二部经。辨六度相貌。具如此问。不异。就杂问中。文为七意。初二行问禅度。又二。

　　又见菩萨。寂然宴默。天龙恭敬。不以为喜。

　　此一偈。问入舍禅。即第四禅是自行。亦可别圆忘怀之舍。忘彼禅故。名之为舍。

　　又见菩萨。处林放光。济地狱苦。令入佛道。

　　此一偈。问入悲禅。即是化他也。菩萨入定放光。种种利益。菩萨六度。四教不同。故思益第一经云。佛告思益梵天。能教众生一切智心。是名布施。不舍菩提心名持戒。不见心相生灭名忍。求心不可得名进。除身心粗名禅。离诸戏论名慧。此是三藏六度也。第二云。我说布施。名为涅槃。愚谓大富。入诸法实相故。持戒是涅槃。不作不起故。忍是涅槃。念念灭故。精进是涅槃。无所取故。禅定是涅槃。不贪着故。慧是涅槃。不得相故。此大乘通教六度。又第四云。能达一切法无所舍名檀。达一切法无所漏失名尸。达一切法无所伤损名忍。达一切法平等名禅。达一切法无有起相名慧。如此六度次第修者。大乘别教。若不动此念。一心具足。顿修六度。大乘圆教也。故菩萨放光化他。诸相不一。须以教定之。如思益中网明菩萨。放光遍照十方阿僧祇国。一切烦恼。一切疾病。遇光安乐。乃至佛自放六度光。触者蒙益。当知大乘一一禅中。须具慈悲喜舍。具出华严。此不备引。

　　又见佛子。未尝睡眠。经行林中。勤求佛道。

　　第二一行。问精进。即是般舟三昧经念佛等法门也。般舟此翻佛立。此举除睡中最。以九十日常行故也。

　　又见具戒。威仪无缺。净如宝珠。以求佛道。

　　第三一行。问戒也。大论所出。戒有十种。一不缺戒者。即是持于性善乃至四重等。清净如守护明珠。犯者如珠破缺。二不破戒者。即持十三。无有损破。犯如器破。三不穿戒者。是持波夜提等。犯如器漏。此三戒是律仪戒也。四不杂戒者。持定共戒也。五随道戒者。随顺谛理。能破见惑。名为随道。六无著戒者。见真成圣。于思惟惑。无所染着。七智所赞戒者。并八自在戒。并约菩萨化他。为佛所赞。故九随定戒。十具足究竟戒。住首楞严定也。经言威仪无缺。举初不缺戒。净如宝珠。即第十究竟戒。经举初后。中间可知也。

　　又见佛子。住忍辱力。增上慢人。恶骂捶打。皆悉能忍。以求佛道。

　　第四一行半。问忍。即生法二忍。已如前释。

　　又见菩萨。离诸戏笑。及痴眷属。亲近智者。一心除乱。摄念山林。亿千万岁。以求佛道。

　　第五两行。更问禅也。初一行半明所离。次半行明离意也。凡诸修禅皆须离盖。具如止观也。言离戏笑。是却掉悔盖。离痴眷属。是却瞋盖。近智者。除疑盖。一心除乱。是却贪盖。摄念山林。是除睡盖。须离五盖者。意在佛道。又如宝积经。迦叶云。有四缘。急走舍离百由旬外。一利养。二恶友。三恶众。四同住多戏笑。或瞋斗等。又云。若有打截大千众生。未名为罪。若有恶心恼发菩提心人。其罪又过于是。般舟经须令离痴人。痴眷属。及乡里等。

　　或见菩萨。肴膳饮食。百种汤药。施佛及僧。名衣上服。价直千万。或无价衣。施佛及僧。千万亿种。栴檀宝舍。众妙卧具。施佛及僧。清净园林。华果茂盛。流泉浴池。施佛及僧。如是等施。种种微妙。欢喜无厌。求无上道。

　　第六五行。问檀度也。初四行明四事施。如是下一行结成檀度也。初行饮食。次行汤药。第三行衣服。第四行卧具房舍。园林浴池。桥梁美井。皆此事收也。肴𦵔也。膳美食也。不知何事嘉祥及涉法师皆以肴为肉。纵有一分字义通肉。何须置余专用于肉。使末代少识疑之。应云非谷而食曰肴。若作[月*肴]者啖也。说文曰。膳者具食也。祇从肉作。训啖尔。谁即名为啖肉。或云是肉。乃未制之前。斯言更谬。大乘顿制。一切断肉。何论楞伽前后制耶。况复并是光中所见。岂一万八千。咸同未施断肉之制。犹以[月*肴]肉供佛僧耶。经云名衣等者。如此土迦叶袈裟直十万两金。光中所见。或当有此。

　　或有菩萨。说寂灭法。种种教诏。无数众生。或见菩萨。观诸法性。无有二相。犹如虚空。又见佛子。心无所著。以此妙慧。求无上道。

　　第七有三行。问般若也。此应五意消之。先直消经者。初一行明不可说而说般若。次一行明不可观而观般若。三一行言语道断。心行处灭。即说不可说。观不可观般若也。第二约方等时释者。或可用此三番般若成。上见他土说方等中六度。以五随般若故也。第三对般若时释者。或可别拟他土说方等。后明大品教。盛谈般若寂灭。无二清净不着。表此彼同也。第四对三味释者。或可说寂灭法。是方等中意。观诸法性。犹如虚空。是般若中意。正是历法作观。法相无二。此义实与大品相会。若作彼土见法华意者。以此妙慧求无上道一行是也。但见修妙慧人。不见法华妙慧座席。若见座席。即知此妙如彼。何事须疑。但见人不见座席。阖众疑问也。第五重对般若释者。或可三番般若。与此间般若相同。未知此后次何所说。是故疑问。上长行文迮。但举六意。偈颂既广。显义泠然。况所见难量故。详之至五。收罗既广。不出于斯。问。第五释与第三释。何别。答。第三直以不说而说等。与般若相同。故且对之。第五中因第四释中。以第三行对于法华者。良由妙慧二字。仍云见人不见座席。故却将初后二行。归于中间一行。不观而观。正同般若。即与不见法华座席同。等是不见故。未消法华。释之还同般若。故有第五意。初皆云或者。意在于斯。上长行但云种种因缘信解相貌。未分三味四教之别。释者谁知此中三行。含于二味耶。此问般若时竟。始上我见彼土恒沙菩萨。讫此。总第五问他土菩萨行行经文毕。

　　△下从文殊师利又有去。第六问彼土佛涅槃。有七行。明佛灭后。以舍利起塔者。正颂上他土佛出五浊。从无相一法。开渐顿教故。有二法三道种种行类相貌不同。如上所见也。今见他土佛般涅槃。佛子慕德。为树塔。即表无量悉归入一。一出无量。如前已表。无量归一。正是入于涅槃时也。此示竟竟。下但节文。就文为六。

　　文殊师利。又有菩萨。佛灭度后。供养舍利。

　　初一行。总标佛灭度后起塔也。

　　又见佛子。造诸塔庙。无数恒沙。严饰国界。

　　第二一行。明塔数也。

　　宝塔高妙。五千由旬。纵广正等。二千由旬。

　　第三一行。明其塔量。

　　一一塔庙。各千幢幡。珠交露幔。宝铃和鸣。

　　第四一行。明塔相也。梵语塔婆。此云方坟。方坟如此土冢墓。大灌顶翻为冢也。殿堂如此土灵宇。崇台峻阶。承露干云。长表净域。归心上圣耳。新云窣睹波。此云高显处。即是安置身骨之处。

　　诸天龙神。人及非人。香华伎乐。常以供养。

　　第五一行。明供养也。良以塔藏身骨。故供养者福大。不同殿堂形貌安处。故长阿含云。佛临涅槃。有梵摩比丘。佛前立执扇扇佛。佛言。却勿在吾前。阿难思念。此比丘常随侍佛。供给无厌。今者末后须其给使。乃令遣却何因缘耶。佛告阿难。今俱尸城十二由旬。诸天测塞。嫌此比丘当佛前立。今者末后诸天神等。皆欲供养。而此比丘有大威德。光明映蔽。使我等不得亲近礼敬。是故令却。阿难白佛。何缘故有是身光。佛言。毗婆尸佛时。以欢喜心。手执火炬。照彼佛塔。使其身体光明乃尔。上至二十八天。身光不及。火照既尔。余皆准知。舍利所住之处。其功不轻。慢之生罪。罪莫大焉。诸经斯例甚多。非今正意。略叙一缘生信。余不具列。

　　文殊师利。诸佛子等。为供舍利。严饰塔庙。国界自然。殊特妙好。如天树王。其华开敷。

　　第六两行。结供养等。天树者。即忉利天波利质多罗树也。经意正供舍利。傍严国界耳。若直尔严国。何须起塔。然上六行。并见有灭度之相。则知佛已入涅槃。虽见入于涅槃。不知尔前所说。何耶。时众不决。未测见由。不同古人畏妨寿量。但作起塔为佛事释。况复尔前已见二苏。大小理足。不应重说。始自偈初讫此。五十四行偈。颂彼此二土六瑞文竟。

　　△下从佛放一下。第二有八行。请答为二。初三行举疑事述请。后五行释伏难。初举事中又三。

　　佛放一光。我及众会。见此国界。种种殊妙。

　　此初一行。举见此土事。白毫为本。白毫表中。为诸法之本。故先举也。及见诸事。故云种种。问。但云佛放一光。见此国界。何曾关余五瑞耶。答。因光见处。国界种种。一切皆妙。当知光是殊妙之本。况复诸瑞并中为本。光即中也。他土由光亦尔。

　　诸佛神力。智慧希有。放一净光。照无量国。

　　此一行。举见他土事。诸佛为本。即总摄余五也。言诸佛者。举诸显一。正指释迦也。神力智慧。即举光本也。希有即正叹也。尔前不尔。故云希有。由二事故。其光乃净。言放一净光。即叹光体。次句叹用。所照国也。过万八千。方云无量。故前立数。且从所表。况复诸方所照亦尔。故云无量也。

　　我等见此。得未曾有。佛子文殊。愿决众疑。

　　此一行。正请答也。初二句重举所照。而叹过常。次二句举见称号。以请答也。云见此者。二土瑞也。与一化异。故云未曾。既殊凡谄。未曾不虚。诸佛子等。疑事不轻。故重启之。非为专己。故云众也。因此中正请。生出文殊初伏难也。请云佛子文殊愿决众疑。文殊仍此。起初伏难。汝云众疑。众未曾疑。若疑应问。众不发言有疑。我何所决。以质弥勒也。

　　△第二就释伏难为二。初四行正释伏难。次一行请答。言伏难者。文殊内心构难。不肯时答。其意有三。一者此瑞希奇。不可仓卒轻尔有判。大事意远故也。二者智众如海。谦光推高。将护发起影响故。三者靳固前却。生众渴仰。将护当机结缘二众故。初二二义。共成第三。文殊故以伏难潜而拒之此。是文殊难意也。弥勒彰灼释难。意亦有三。一者瑞大疑大。若不为释。忧兕在怀。妨闻正法。二者众海乃多。机在仁者。三者阖众瞻仁。故知注诚殷重。所以彰言释难。请令时答。此示意文毕。

　　四众欣仰。瞻仁及我。世尊何故。放斯光明。

　　此一行。弥勒释上正请后。文殊初伏难也。上伏难云众既无疑。今释云四众欣仰瞻仁及我。及我欲令我问。瞻仁欲得仁答。此释初难竟。文殊因此起第二难。众同有疑。不易可答。待佛出定。然后自决其疑。

　　佛子时答。决疑令喜。何所饶益。演斯光明。

　　弥勒即用此第二偈。释上次难也。若有疑在怀。忧兕不泰。应以时答。不知如来何时定起。故言佛子时答。即催促之辞。令其即答。决疑令喜。文殊因此释。故起第三伏难。我与仁者。同居学地。欲测于佛。微共筹量。独令我答。于理不可。

　　佛坐道场。所得妙法。为欲说此。为当授记。

　　弥勒即以此第三偈。释上第三难云。我亦微心下男。踟蹰两楹。为说妙法。为当授记。故言佛坐道场所得妙法。为欲说此。为当授记。文殊因此释故。起第四难。若如汝说。即是释疑。何烦我答耶。

　　示诸佛土。众宝严净。及见诸佛。此非小缘。

　　弥勒即以此第四偈。释上第四伏难。释意。安得以我犹豫之心。而判大事。故言示诸佛土此非小缘。文殊伏难既穷。谦光亦止。此四伏难。光宅受于次师。次师受江北钊师。既是先贤文外巧思。故今天台师用之。

　　文殊当知。四众龙神。瞻察仁者。为说何等。

　　此一行偈。弥勒重结请答。始自上尔时弥勒菩萨。欲自决疑。讫此。第四发问序毕。

　　△从尔时文殊师利语弥勒下。讫偈。名答问序。有长行偈颂。长行为四。一从语下。名惟忖答。二从善男子我于下。名略曾见答。三从诸善下。名广曾见答。四从今见下。名分明判答也。

　　尔时文殊师利。语弥勒菩萨摩诃萨。及诸大士。善男子等。如我惟忖。

　　此乃标章惟忖也。夫以下测上。止可罔像卜度。惟昔俦今。不可顿决。所以初从仿佛。惟者思惟也。忖者忖量也。惟今如昔。忖昔如今。然文殊古佛。岂应不知迹示思惟也。此惟忖答。答上此土问也。故先以下五句文。酬序六疑也。

　　今佛世尊。欲说大法。雨大法雨。吹大法螺。击大法鼓。演大法义。

　　此一节正惟忖答。答上迹门。六瑞事也。欲说大法者。答说法瑞。惟昔诸佛。说无量义。后开权显实。收无量归一。忖今佛既说法已。亦应开权显实。会无量以归一。一者即大法也。雨大法雨者。答上雨华瑞。惟昔诸佛天雨四华之后。普入圆因住行向地。忖于今佛雨华之后。皆成佛因。如天非小大。非赤白。而雨赤白之华。第一义。非开示悟入。见此理时。即证开示悟入。譬如种子得雨萌开。今闻大法雨。润法性种。破无明糠。开于十住佛知见也。惟昔雨华时。已表当说圆因四位。故四而非果。忖今天华而四雨。了时会之一因。一因必四位为所阶。四雨以义天为能表。吹大法螺者。答上大众心喜瑞。惟昔四众见瑞。欢喜障除。机动即改人教行理。忖今众喜。亦应障机动。改人教行理。所改既深。故言大法螺。譬如吹螺知是改号。今之与先。已得十住。今从十住。闻法更改。入十行。示佛知见。喜心内动。圆障冥坏。改昔权人。成今妙众。言击大法鼓。答上地动瑞。惟昔地动已后。即有六番破无明惑。忖于今佛地动之后。亦应六番破无明惑。声教极妙。故言大鼓。譬如击鼓知是诫兵。今之与先。已在十行。闻法诫入回向。悟佛知见。故知诫兵。必破边疆之大贼。地动则除中理之无明故。二乘昔来都无斯理。序中冥利。时众未知。演大法义者。答上放光瑞。惟昔诸佛放白毫光。后说法华。彼此道同。忖于今佛放光后。广明五佛道同。又演之言布。横阔竖深。乃是演义。今之与先。已在十向。又重闻法。从向入地。入佛知见。穷无明源。尽法界边。深广备足。又忖今同昔。睹光已表开显道同。故以一光。俱照彼此。此表释迦。彼表四佛。既是佛道。故言演大法义。如是五句。悉是惟昔判今。忖今类昔。会文附义。唯少入定一瑞。而雨华动地放光等。皆由入定故尔。意则兼具。无劳疑也。然此惟忖一答。大圣忖量。不徒涉虑。当知此初惟忖。乃为略广二答之基。故弥勒思瑞以设疑。文殊附疑以忖度。是故思惟昔佛正前之六瑞忖量今佛瑞后之三周。故下广略答。适时方显思忖。此即一经之骨目也。问。大法法义二句何殊。答。大法表此土开显。法义。表彼此道同。此照于彼。彼同于此。故云演也。并一代所无。信答问有在。当知经之五句。初句是总。后四句是别。言总者大法是也。以下四句皆是大法。故知下四为成初句之总也。言别者。雨吹击演。开示悟入是也。即以雨等别彼大法。令入住等。对四位故。名之为别。然私谓。此四别对住行向地。且从竖义言之。若一一位各论横竖。当位自具从始至末。如雨华用表四位。吹螺通表改于四位。击鼓亦通表四番破惑。演说通于横竖深广。始自雨华。终至法义。一一该于迹门广说。句句皆含为令众生佛知之见。一位具足一切位也。然从竖释者。且从闻法得益不同。今从入住者。且名法雨。乃至入地。且名法义也。

　　诸善男子。我于过去诸佛。曾见此瑞。放斯光已。即说大法。是故当知。今佛现光。亦复如是。欲令众生。咸得闻知一切世间。难信之法。故现斯瑞。

　　此乃妙德引过去略曾见。答上他土问也。然此土五瑞。不通他土。唯放光一瑞。遍照东方。既云放斯光已。即说大法。他土六瑞。以光为总。因光先睹圣主演说。故知略曾见答。专答放光。是答他土之问也。初文且以己智惟忖。今文略引曾见答义。小分明于前。且从言说阶渐释耳。善男子者。即开前七方便为善。堪闻独妙名男。男子即大丈夫。能见佛性者是也。男子通在五时。须约教判。当知妙德今见如昔。昔祇是今。故引过去。酬上问他。显序正同也。曾见者。即是见广言中庠序。略广渐增。为答之方。宾主仪耳。欲令众生。咸得闻知者。欲令之言。谈教意也。闻即闻慧。知即思慧。即开显之闻思。故云难信。二慧必须修也。如下文云若闻是经思惟修习也。闻知亦信法雨行也。以一部文。凡论入法。不出二行。二慧得入诸位。二行须各有三慧故也。闻知何法义耶。然闻知收无量归一。即上大法意。又闻知改三乘教理。即上法螺十行。又闻知六番破无明。即上法鼓十向。又闻诸佛道同。即上大法义十地。又闻开示等。即上法雨十住。故知略曾还述惟忖也。通指诸位并开佛知见。故云一切世间难信之法。当知难信之珠。四十余年。方乃信解故。何义指今文为彼。指上为此耶。良以惟忖有今佛之言。略曾有过去之语。以今表此。以过表彼也。若尔广曾亦有过去之言。何以双表。然广中具述三同。以显此。复有过去之语。以表他也。

　　△此诸善男子。至下汝身是也。一节经文。是第三广曾见。答此土他土之问也。再引广曾见答。更分明于略。弥勒因光横见东方。以为问。文殊引昔竖见而为答。横竖显诸佛道同也。

　　诸善男子。如过去无量无边。不可思议。阿僧祇劫。

　　初此是引一佛同中。初明过去时节文也。

　　尔时有佛。号日月灯明如来。应供。正遍知。明行足。善逝。世间解。无上士。调御丈夫。天人师。佛。世尊。

　　此初一佛次标名同也。通号可与今佛同。别名云何同。此当以名别义同为释。何者。日是慧。月是定。定慧是自行德。灯明是化他德。能仁能定慧。能自他。故同也。又日月灯是三智。今佛亦三智。随缘称别。义则不殊。故言名同。若尔何佛无定慧三智。独云灯明与释迦同耶。然余佛纵具此义。不及灯明义显。何者。如楞严中。坚意问寿。佛令往东方。过三万二千佛土。有佛名照明庄严自在王。坚意往问竟。阿难云。如我解佛所说。彼佛是释迦异名尔。故照明之言。正与日月灯明。义同。故云义同也。此十号者。即一体三身之十号。须更约教分判相别。

　　演说正法。初善中善后善。其义深远。其语巧妙。纯一无杂。具足清白梵行之相。

　　此是初一佛。第三说法同。即昔佛先顿后渐。同是五时故也。演说正法初中后善者。即是顿教华严时七善也。夫七善之语。乃通大小。若准佛慧同。今应云圆乘七善也。言初中后善者。即是顿教序正流通。即名时节善。其义深远。即是顿教了义之理。二乘不测其边底。故言深远。是第二义善。其语巧妙。即是顿教八音所吐。会理直说。悦菩萨心。即顿教之文。名第三语善。纯一无杂。不与二乘共。即是顿教第四独一善。具足者。具明界内界外满字之法。即是第五顿教圆满善。清白。无二边瑕秽。即是第六顿教调柔善。梵行之相者。即是第七顿教无缘慈善也。此即最初说顿初同。答弥勒问他土佛初说顿法同也。

　　为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。说应六波罗蜜。

　　此即引初古佛次顿之后。开渐教法同也。不明方等般若者何。但以六波罗蜜拟之。即是二苏只文略耳。上问若人遭苦等。今引古佛亦开此渐。以答斯问也。次引为求辟支佛等。答上若人有福问也。次引为诸菩萨等。答上佛子修种种行之问也。此引古佛说法。至波罗蜜等。明今已与昔同二苏也。此六通云波罗蜜者。并是西土之言。秦翻经论多不同。略出三翻。或云事究竟。或云到彼岸。或云度无极。云何事究竟。菩萨修此六法。能究竟通别二种因果。一切自行化他之事。故云事究竟。菩萨成此六法。能从二种生死此岸。到二种涅槃彼岸故也。菩萨因此六法。能度通别二种事理。诸法之旷远。故云度无极。此是经论三翻名义也。一檀波罗蜜者。云何檀名波罗蜜耶。梵云檀那。秦言布施。所谓内有信心。外有福田。更有财物。三事和合。心生舍法。破悭贪法者。名为檀。言施有二种。一者财施。所谓四事。妻子身命。随所须者。皆能施与。俱名财施也。二者法施。所谓从诸佛及善知识所。或从经论并自观行。心知闻见世间出世间法。菩萨以清净心。为人演说一相平等行。此二种之行。名为檀也。波罗蜜者。翻名如前。由菩萨以清净质直心。于檀中。能具修五种心故。檀名波罗蜜。五者云何。一者知施实相。若布施人。受人。及财物三事。皆空俱不可得。入实相正观。以无所舍法。随他所须。能舍不吝。名知施实相。二名起慈悲心者。故菩萨虽知布施实相。而无所有。起大慈悲心。欲因此施与一切乐。拔一切苦。名起慈悲心也。三名发愿者。施时愿因此施。得无上佛果。不求凡夫二乘果报。名发愿也。四名回向者。随所施时。回所施功德。向萨婆若。及施一切众生。名回向也。五名具足方便。所谓能于布施一法。旋转通达一切佛法。遍修诸行。名具足方便也。若能具足此五心。是时随有所施。因中说果。亦名事究竟。名到彼岸。名度无极。是菩萨所行布施。故名为菩萨行檀波罗蜜。若至无上佛果。方是檀波罗蜜具足满也。二尸罗。三羼提。四毗梨。五禅。六般若。各有翻名并五种心。并是波罗蜜。例檀度中释。不委出相状也。此六更须约部教简判。

　　令得阿耨多罗三藐三菩提。成一切种智。

　　此引古佛会渐同也。即古佛开顿渐。后显实之说。始终修行究竟。此答上弥勒见他土佛涅槃后起塔之问也。即是今佛当与昔同。此即引最初古佛与已今当同。同今佛三。初一佛三同竟。次当引二万同。

　　次复有佛。亦名日月灯明。次复有佛。亦名日月灯明。如是二万佛。皆同一字。号日月灯明。又同一姓。姓颇罗墯。弥勒当知。初佛后佛皆同一字。名日月灯明。十号具足。所可说法。初中后善。

　　此引二万佛。亦答弥勒上问。说法名号。皆同初佛也。此中只举说顿同。故言初中后善。即古佛说华严教也。何故不明开渐耶。文殊巧说。为避繁文。但例初后。三同义足。文殊见时。皆具五味。然最后一佛。但举开渐同。次第互举耳。而不引二万之前佛者。正为名字说法皆同。据义为便耳。皆是为顿开渐。过去佛既尔。验知他土不过万八千者。以过此外不同也。然二万者。表权实满故。二万约界如论。权实各一万。成二万法门也。灯明如前解也。姓颇罗墯者。此翻捷疾。亦云利根等。即婆罗门中一贵姓也。十号如前释。既云引同。姓何故异。纵使姓异。未足为乖。作义同时。不无其理。尊贵多闻。义同名别。岂以今古同名释迦耶。说顿法如前释。

　　其最后佛。未出家时。有八王子。一名有意。二名善意。三名无量意。四名宝意。五名增意。六名除疑意。七名响意。八名法意。是八王子。威德自在。各领四天下。是诸王子。闻父出家。得阿耨多罗三藐三菩提。悉舍王位。亦随出家。发大乘意。常修梵行。皆为法师。已于千万佛所。植诸善本。

　　此即是第三最后一佛。开出渐同也。此一节是有子。明过去曾与今佛八子。即是开出渐义。不明顿者。例前初佛并二万佛。则三同义足。昔佛八子。今佛一子。数虽不等。并出同居土。土有见思。俱示有子。有子事同。一八赴缘之别。生一子。表一道清净。生八子。表八正道。取有子义同也。然昔佛子出家发大乘意。今佛子出家住小乘果。云何同耶。答。昔化导已竟。显本事彰。故云发大乘意。今未发迹。犹言罗汉。下文发本即是菩萨。其义同也。然出家者。即须出五住烦恼。二死之家也。得阿耨等者。此翻无上正遍知觉。舍王位者。舍金轮圣帝之位也。梵行。六度行愿也。得道已后。以自行法。随机说教。导利人天。四弘誓愿。即大乘意。此明曾见与今已同也。

　　是时日月灯明佛。说大乘经。名无量义。教菩萨法。佛所护念。说是经已。即于大众中。结跏趺坐。入于无量义处三昧。身心不动。

　　此即古佛同此土智定一双也。

　　是时天雨曼陀罗华。摩诃曼陀罗华。曼殊沙华。摩诃曼殊沙华。而散佛上及诸大众。普佛世界六种震动。

　　此即是古佛同此土因果一双。

　　尔时会中比丘。比丘尼。优婆塞。优婆夷。天龙夜叉。乾闼婆。阿修罗。迦楼罗。紧那罗。摩睺罗伽。人非人。及诸小王。转轮圣王等。是诸大众。得未曾有。欢喜合掌。一心观佛。尔时如来。放眉间白毫相光。

　　此是古佛同此土感应一双。始从是时日下。讫此三双文。并是文殊引古佛同此土六与今同。昔佛自土六瑞。悉与今佛瑞同。委释众等六瑞如前。

　　照东方万八千佛土。靡不周遍。如今所见是诸佛土。

　　此是文殊引古佛同今佛他土六瑞。总云如今所见。则知昔佛他土六瑞。亦与今同。已上明古佛彼此六瑞同也。

　　弥勒当知。尔时会中。有二十亿菩萨。乐欲听法。是诸菩萨。见此光明。普照佛土。得未曾有。欲知此光所为因缘。

　　此明古佛怀疑序同此土今也。然昔佛明别序。既有现瑞怀疑二序。而文无集众发问答问三序者。义推则有。既言说法。知必集众。既道怀疑。应知有问。若问必答。但例二序。兼得三序同。又若述昔答。则不俟文殊费辞。既不言答。亦不出问。又祗缘不叙昔答。故以己辞。具腾始末。始说法华。终尽灭后。乃至结会。方结述云今见此瑞与本无异等。乃至偈云我见灯明佛。本光瑞如此。以是知今佛。欲说法华经等。利物乘机。巧申己见。何劳费辞耶。从上是时。讫此。引文殊曾见事。与今今同毕。

　　时有菩萨。名曰妙光。有八百弟子。

　　从此一节。至下汝身是也。明文殊曾见事。与今当同。文有六段。消释如下。此一节。是初昔因人同今因人也。昔因妙光。今因身子。正是所因人同。又昔佛八子师于妙光。如来起定。对告妙光。又付托妙光。今佛子罗云亦师身子。佛从定起。亦对告身子。迹门譬说竟。又付托身子。今古孱齐。是昔因人。与今因人同也。不同古师谬解。夫妙光菩萨。身子是声闻。云何同耶。然昔事已彰。谈为菩萨。今事未发。道是声闻。比及发迹。身子即是大菩萨。非同何谓。昔妙光垂迹。何必不作声闻耶。此特是文殊巧说。方便隐显意也。

　　是时日月灯明佛。从三昧起。因妙光菩萨。说大乘经。名妙法莲华。教菩萨法。佛所护念。

　　此一文述曾见事。与今当同。中次说法名同也。上弥勒见他土初顿。顿后见鹿苑之渐。渐后见方等般若种种行。行后无境。不见法华涅槃之会。但见起塔供养之事。不见法华。怀疑请问。今文殊答曾见佛初顿次渐后种种行毕。即说见法华。此彼六瑞之后。答出法华之相。明说法华后。即入涅槃。此分明定答他土之问也。上弥勒问中。无此法华之相。今文殊引曾见。答出定决众疑也。从三昧者。即调直定首楞严定也。起者出定之相。所表如下释。因者即对告人。是所因之人也。说大乘至莲华者。即是正宗开显。一道清净。无复余乘。十方佛土中。唯有一乘法之大乘也。此一非对二得名。此大非对小名大。此乃离见闻觉知。法界明然清净。所言教菩萨。至护念者。不同序中能生之义。此乃正宗异名义也。

　　六十小劫。不起于座。时会听者。亦坐一处。六十小劫。身心不动。听佛所说。谓如食顷。是时众中。无有一人若身若心。而生懈倦。

　　此是文殊引古时节当同之相。如今佛下文五十小劫。谓如半日。即是时节同古佛也。须信经中六十小劫。经文不虚。盖由机宜躬肃。闻法坚志。感佛威加。一坐经时。忘其久耳。不同生公表重寄时。注家佛促自是机宜。谓如食顷。且夫时众那能促长为短耶。然闻若志固。及经法力。兼佛威加。如食顷也。

　　日月灯明佛。于六十小劫。说是经已。即于梵魔沙门。婆罗门。及天人。阿修罗众中。而宣此言。如来于今日中夜。当入无余涅槃。

　　此即引古佛唱灭当同。昔佛说法华竟。即便入灭。亦如迦叶佛。盖彼是同居净土故也。今佛云如来不久当入涅槃。又云将死不久。化道已足。唱灭事齐也。然古佛即入灭。时今佛说涅槃教了。方始入灭。如何同耶。然古佛土净。不须扶律。今佛为在秽土。须赎命。赎命者。既开显已。法法莫不皆如。恐生不了即恶为行。乃说扶律赎法身命。又为兼权明实。助发实故。带实用权。显权力故。过常未常。始末一故。灭虽进否。等皆灭故。言梵魔者。即色界主。亦三界主。魔是欲界主。沙门此云勤息。勤息恶故。婆罗门此云净行。外道中出家净行种。更云及天人等。但所列不同。并趣举耳。所以六道标善略恶。皆取入佛法易故。

　　时有菩萨。名曰德藏。日月灯明佛。即授其记。告诸比丘。是德藏菩萨。次当作佛。号曰净身多陀阿伽度。阿罗诃。三藐三佛陀。

　　此是文殊引古佛授记当同今佛也。然古佛自授菩萨记。今经授声闻记。云何同。当知昔事已成。故言授菩萨记。然正是曾三归一声闻得记。文殊若便说昔授声闻记者。佛从定起。更何所论。文殊巧谈。故不发迹耳。若说授菩萨记。诸经皆尔。执教者未惊。而隐古佛记小之言。从后以菩萨立号。又恐二乘闻后惊疑惮教。或恐拂席以亡后闻。当知正为授记功超一代。且如华严法界。何所不含融。彼声闻使如聋哑。后分虽有。授记事乖。鹿苑初闻。一向谈小。方等尚昧。般若犹生。虽楞伽方等有记小之言。楞伽乃密对菩萨。方等为斥夺声闻故。一代教文。彰灼授记。唯在于此。请搜检大藏。方验有所归。委释授记之名。如下品题。次当作佛者。佛指德藏。言净身者。成佛别号。多陀等。此云如来。阿罗诃。此云应供。三藐等。此云正遍知。此是通号十中。且举三号耳。即授记同当。

　　佛授记已。便于中夜。入无余涅槃。

　　此下至赞叹文。是引古佛通经当今佛。四节次第。如下释。此一节文。正明时节同也。

　　佛灭度后。妙光菩萨。持妙法莲华经。

　　此明通经人。是其妙光也。

　　满八十小劫。为人演说。

　　此即持经久近时节。

　　日月灯明佛八子。皆师妙光。妙光教化。令其坚固阿耨多罗三藐三菩提。是诸王子。供养无量百千万亿佛已。皆成佛道。其最后成佛者。名曰然灯。

　　此明妙光弘经所化弟子。八子行成。先得佛之相也。

　　八百弟子中有一人。号曰求名。贪着利养。虽复读诵众经。而不通利。多所忘失。故号求名。是人亦以种诸善根因缘故。得值无量百千万亿诸佛。供养恭敬。尊重赞叹。

　　此明妙光所化八百之一方成。所以引此八子八百者。近则释疑。远则密开寿量。释疑者。乃文殊或恐后人谓疑弥勒补处是大。文殊非补处。则是小。小不应答。大不应问。故举八百。显弥勒宜应有问。妙光昔亲对佛。先复为师。故释疑非谬。乃举八子八百。预释后人之疑。善巧之要也。又云密开寿量者。为八子其最小成佛。号曰然灯。然灯是定光。妙光是释迦九世祖师。孙今成佛。师祖为弟子。师弟无定。将知密显生非生灭非灭。此乃预击时众。密发疑端。岂有伽耶近成。而以师为弟子。两时弟子。何者为尊。二处之师。谁为是实。师弟无定。本迹难凭。终须克核令理有归。密生其端。本门方审。预密表之。若尔利根者。莫自预晓本寿耶。然利根纵其已知。须待弥勒扣发。见本眷属。闻说无疑也。若尔弥勒昔见诸佛。曾闻法华。虽不通利。安可不闻。今为补处。宿智颇忘。何故疑问耶。答。时众机宜。应须扣发。此依权道不从实行。实行何妨曾见六瑞及闻正宗等事。故知实位补处。辅应化佛。示历五味。亦且从权。文中当从权释。

　　弥勒当知。尔时妙光菩萨。岂异人乎。我身是也。求名菩萨。汝身是也。

　　此一节结会古今也。始自从其最后佛。直至此中。是最后一佛。明三同文竟。即已今当三也。然古人但作已同当同。不作今同解释。今寻文云今见此瑞与本无异。此正语今同。云何唤六瑞。作已同释耶。然瑞是今同。谢方名已。云何在定。华地炳然。众喜充怀。毫光溢目。古人称已。殊不体文。唯说法适休。况众犹未散。故从多瑞皆名为今。据文为三同解释。斯方当理。

　　今见此瑞。与本无异。是故惟忖。今日如来。当说大乘经。名妙法莲华。教菩萨法。佛所护念。

　　此一节文。分明判上忖略广答也。今昔六瑞既同。惟忖决定不谬。当知惟忖见已分明。为成答问之仪。先微后着。略曾广曾。皆决定也。今乃明判。显向非疑。今见等言分明判也。当说大乘经。故决定前说瑞也。名妙法莲华。决定前雨华瑞也。教菩萨法。决定前众喜瑞。佛所护念。决定前地动瑞也。入定瑞兼总在中。余瑞由中定有故。分明判答文竟。

　　尔时文殊师利。于大众中。欲重宣此义。而说偈言。

　　然此下有四十五行偈。不颂上惟忖略曾见答。于广曾见中。但颂前后。不颂中间也。

　　我念过去世。无量无数劫。有佛人中尊。号日月灯明。世尊演说法。度无量众生。无数亿菩萨。令入佛智慧。

　　此两行。颂上广曾见中时节同。即初二句是也。次二句颂名号同也。次四句颂上说法等同。此颂广曾见最初一佛。

　　佛未出家时。所生八王子。见大圣出家。亦随修梵行。

　　此上一行。颂广曾见中。最后一佛已同。消经文如长行释竟。下去更颂今当二同也。

　　时佛说大乘。经名无量义。于诸大众中。而为广分别。佛说此经已。即于法座上。跏趺坐三昧。名无量义处。天雨曼陀华。天鼓自然鸣。诸天龙鬼神。供养人中尊。一切诸佛土。即时大震动。佛放眉间光。现诸希有事。

　　此颂上曾见事与今今同。此四行颂此土六瑞同。而长出天鼓自然鸣。表无问自说也。如方便品初从三昧起。告舍利弗。广叹略叹。此土他土。寄言绝言。若境若智。此乃一经之根本。五味之要津。此事不轻。故须先表。即十二部中之一也。初一行颂说法。次一行颂入定。次二句颂上雨华。但加天鼓以助妙因。次半行颂众喜。次半行地动。次一句颂放光。次现诸希有事一句。总结颂上诸瑞故也。

　　此光照东方。万八千佛土。示一切众生。生死业报处。有见诸佛土。以众宝庄严。琉璃玻璃色。斯由佛光照。及见诸天人。龙神夜叉众。乾闼紧那罗。各供养其佛。

　　已上三行。颂上曾见事与今今同中。此是颂见他土六趣众生同。初半行重明总瑞。次一句正举六趣。故云一切。次一句中总明生死因果及处。生死两字总标。业字明生死之因。报是明生死之果。处即二十五有。亦是与此土同。次一行明所依土。前长行及问答。皆不云光色。至此方云。准前应有。土同秽故。由光照乃净耳。次一行明诸趣供养。虽云供养。意表机成。准此前文亦应有。

　　又见诸如来。自然成佛道。身色如金山。端严甚微妙。如净琉璃中。内现真金像。

　　此一行两句。颂见佛同。云自然成佛道者。若方便道位中。则加心修习。即藏教四善根。通教性地。别圆地住之前。皆名方便道。若发真道。即自然。任运与理合也。上明所照六道。即所化之机。须具四种。当知四教之机。既遍于诸趣。即有四佛。遍赴于物情。是故四教各有真道。一坐任运。三十四念。一念相应。不加功力。别圆妙觉。本得自然。他不见之。大小混乱。上明六道。须有四机。辨能化佛。四教不同。自然亦尔。

　　世尊在大众。敷演深法义。

　　此半行。颂上纯一无杂。无杂七善顿教同。但云深法。不语菩萨。祗将法约人。须之法既深玄。必运大机。开顿教。

　　一一诸佛土。声闻众无数。因佛光所照。悉见彼大众。或有诸比丘。在于山林中。精进持净戒。犹如护明珠。又见诸菩萨。行施忍辱等。其数如恒沙。斯由佛光照。

　　此颂上开渐三乘同。但云声闻。不云四谛。将人约法。须之人既二乘。必知开三藏说也。虽不颂出缘觉。摄在其中。又见菩萨等。即颂上六度大乘。又初二行约声闻。初直明所见人。次明所修行。次一行明菩萨。以施辱等余四度。

　　又见诸菩萨。深入诸禅定。身心寂不动。以求无上道。又见诸菩萨。知法寂灭相。各于其国土。说法求佛道。

　　此颂上见他土菩萨。种种因缘行行同。此中略不答颂上起塔也。盖上问中不见他土法华相。故次见起塔。今答出法华相。故起塔入灭事。在后答也。已同毕。

　　尔时四部众。见日月灯佛。现大神通力。其心皆欢喜。各各自相问。是事何因缘。

　　此颂上昔佛四众疑念。今同毕。

　　天人所奉尊。适从三昧起。赞妙光菩萨。汝为世间眼。一切所归信。能奉持法藏。如我所说法。唯汝能证知。世尊既赞叹。令妙光欢喜。

　　从此乃至毕偈。即颂曾见与今当同也。此两行二句偈文。颂上昔因人同。既云从三昧起。即赞妙光。赞后方始说经。故知正是对告。故不可依古作流通解之。况复但云证知。不云流通故也。

　　说是法华经。

　　此一句。即是颂上说法同也。

　　满六十小劫。不起于此座。所说上妙法。是妙光法师。悉皆能受持。

　　此一行一句。颂上时节同。约不思议延促劫智义也。妙光皆悉受持。亦如身子受佛付嘱也。

　　佛说是法华。令众欢喜已。寻即于是日。告于天人众。诸法实相义。已为汝等说。我今于中夜。当入于涅槃。

　　此二行。即是曾见当同。唱灭他土入灭意。

　　汝一心精进。当离于放逸。诸佛甚难值。亿劫时一遇。

　　此颂当同有嘱累也。如此土遗教。嘱累同。

　　世尊诸子等。闻佛入涅槃。各各怀悲恼。佛灭一何速。

　　此颂当同。有悲泣。如此土涅槃。弟子涕泣盈目。遍体血现。如波罗奢华。此即是恭法慕人之志故也。

　　圣主法之王。安慰无量众。我若灭度时。汝等勿忧怖。

　　此一行。是同此土慰喻。亦如遗教。汝等比丘勿怀悲恼。乃至已作得度因缘等。

　　是德藏菩萨。于无漏实相。心已得通达。其次当作佛。号曰为净身。亦度无量众。

　　此一行半。即是颂上授记事同。

　　佛此夜灭度。如薪尽火灭。分布诸舍利。而起无量塔。比丘比丘尼。其数如恒沙。倍复加精进。以求无上道。

　　此上二行。颂昔灭后时节。四众得益已。如薪尽火灭者。小乘佛以果报身为薪。智慧为火。慧依报身。身灭智亡。大乘佛以机为薪。逗应为火。生尽应灭。倍加精进者。以灭得度也。

　　是妙光法师。奉持佛法藏。

　　此上二句。颂上佛灭后。弘经之人同。

　　八十小劫中。广宣法华经。

　　此颂昔佛灭后。行经时节同也。

　　是诸八王子。妙光所开化。坚固无上道。当见无数佛。供养诸佛已。随顺行大道。相继得成佛。转次而授记。最后天中天。号曰然灯佛。诸仙之导师。度脱无量众。

　　此上三行。颂上所益已成弟子同也。

　　是妙光法师。时有一弟子。心常怀懈怠。贪著于名利。求名利无厌。多游族姓家。弃舍所习诵。废忘不通利。以是因缘故。号之为求名。亦行众善业。得见无数佛。供养于诸佛。随顺行大道。具六波罗蜜。今见释师子。其后当作佛。号名曰弥勒。广度诸众生。其数无有量。

　　此上五行。即是颂上当成弟子。即弥勒也。

　　彼佛灭度后。懈怠者汝是。妙光法师者。今则我身是。

　　此偈一行。即是颂上结会古今之文。

　　△此后四偈。颂上分明判答。文为三。初我见灯明下。初有一行。颂上当说大乘经。次今相如本瑞下。第二两行。颂教菩萨法。次诸求三乘人下。第三一行。颂上佛所护念。在文可解。此后四行。即是颂上分明判答也。不同旧作结成为剩。又阙颂上判文矣。当知后四行偈。通二义消之。至下笺经。但作文殊释弥勒四伏疑解释。然四伏疑者。何耶。又由前文弥勒菩萨。先释文殊师利四种伏难竟。令文殊菩萨。必定有答。以释众疑。此中却是文殊述此四偈。断弥勒四种伏疑。使弥勒不复更问也。然四伏疑者。弥勒一疑其名。二疑名下之体。三疑其宗。四疑其用。且第一弥勒疑名者。因上长行文殊广引先佛曾说法华。分明判答。故弥勒潜疑欲问云。诸佛赴缘机。缘人时各异。古佛虽名法华。未知今释迦定起何必如此仍说法华耶。此因上广答。故弥勒疑今佛定起说法名同。此初伏疑。

　　我见灯明佛。本光瑞如此。以是知今佛。欲说法华经。

　　此一偈。文殊断上弥勒潜疑其名也。弥勒因文殊此偈。断疑其名。因此弥勒又疑名下之体。自有名同体同。自有名同体异。未审此佛说法华之名。名下体何所显召耶。弥勒次疑名下之体也。

　　今相如本瑞。是诸佛方便。今佛放光明。助发实相义。

　　文殊即以此一偈。断弥勒疑名下之体。故云助发实相义。即名下之体也。弥勒因此断疑其体。复疑其宗。未知实相何人会之耶。

　　诸人今当知。合掌一心待。佛当雨法雨。充足求道者。

　　文殊以此一行之偈。断弥勒第三伏疑其宗。故云佛当雨法雨。弥勒因此。又疑其用。佛雨法雨。唯祗洽菩萨。亦润二乘耶。

　　诸求三乘人。若有疑悔者。佛当为除断。令尽无有余。

　　文殊即以此一偈。断弥勒疑用。故云诸求三乘人等。然弥勒联翩构疑。文殊频繁为断。既事穷理尽。即得之于怀。可谓善于问答。具二庄严。光宅但知前述钊师弥勒释文殊四种伏难。使文殊必答。显弥勒之美。而不见此中文殊释弥勒四种伏疑。令弥勒不问。不见此义。乃成抑妙德之能也。章安师云。释此四伏疑文。出自天台。非传他疏。寄语后贤。勿遏人长。自钊师已后。数百年中。讲法华者。溢路颇有斯见。非长何谓也。此乃别序文毕。然佛世之机。闻此别序。有获实利否。答序正流通。俱有种熟脱三。获利大益。盖闻者所从获种熟等故。别序五中节节益异。如说无量义。密得种等三益不同。故睹定见光觉动蒙华。乃至问答俱有种等。如其久远蒙佛善巧。合种佛道因缘。中间相值。更以异方便。助显第一义。而成熟之。今日雨华动地。以如来灭度而灭度之。即其相也。若祗云是序未得论种等益者。则昧序中种等过未因果。并上通序。总是大段序分竟。

　　妙法莲华经入疏卷第一
卍新纂续藏经第 30 册 No. 0600 法华经入疏


　　妙法莲华经入疏卷第二

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经方便品第二

　　释此品题有略广。略为二。先略。次料简。方者法也。便者用也。法有方圆。用有差会。三权是矩是方。一实是规是圆。若智诣于矩。则善用偏法。逗会众生。若智诣于规。则善用圆法。逗会众生。譬如偏举指。以目偏处。是举偏法以目智。宜用法以释方。将用以释便。若总举指。以目圆处。宜将秘以释方。妙以释便。举偏法释方便。盖随众生欲。非佛本怀。如经令离诸着。出三界苦。是故如来殷勤称叹方便。此义可释他经。非今品意。又方便者门也。门名能通。通于所通。方便权略。皆是哢引。为真实作门。真实得显。功由方便。从能显得名。故以门释方便。如经开方便门。示真实相。可释他经。非今品意。又方者秘也。便者妙也。妙达于方。即是真秘。点内衣里无价珠。与王顶上。唯有一珠。无二无别。指客作人。是长者子。亦无二无别。如斯之言。是秘是妙。如经唯我知是相。十方佛亦然。止止不须说。我法妙难思。以秘释方。以妙释便。正是今品之意。故言方便品也。料简者。初番释是体外方便。化物之权。随他意语。次释亦是体外方便。自行化他之权。亦是随自他意语。后释是同体方便。即是自行权。随自意语。初释方便。非能入。非所入。次释方便。是能入。非所入。后释方便。是所入。非能入。故知名同。其义大异。世人不见此意。浪释方便品。问。方便与权云何。答。四句分别。自有方便破权。权破方便。方便修权。权修方便。方便即权。权即方便。方便破权者。四种皆是秘妙方便。此方便破随他意权。权破方便者。权是同体之权。破于体外之方便。相修相即亦可解。三句可释他经。第四句今品意也。故正法华名善权品。权即方便。无二无别。低头举手。皆成佛道。方便善权皆真实也。略释竟。广释者。破古文广。略而不注。如天亲列十七名。第十三名大巧方便。又大乘方便经明方便十种。第九名善巧。移二乘。令入大乘。方便波罗蜜。当知今品是如来方便。摄一切法。如空包色。若海纳流。岂可以诸师一枝一流。释法界之大都耶。今明权实者。先作四句。谓一切法皆权。一切法皆实。一切法亦权亦实。一切法非权非实。一切权者。如文云诸法如是性相体力本末等。介尔有言。皆是权也。一切法实。如文如来巧说诸法悦可众心。众心以入实为悦。又诸法从本来常自寂灭相。又云如来所说皆悉到于一切智地。又云皆实不虚。又大经。四句皆不可说。一切法亦权亦实者。如文所谓诸法如实相。是双明一切亦权亦实。例如不净观亦实亦虚。一切法非权非实者。文云非如非异。又云亦复不行上中下法有为无为实不实法。非虚非实如实相。若一切法皆权。何所不破。纵令百千种师。一一师作百千种说。无不是权。如来有所说。尚复是权。况复人师。宁得非权。如前所出。悉皆权也。若一切法实者。何所不破。唯此一事实。余二则非真。但一究竟道。宁得众多究竟道耶。如前所出诸师。皆破入实。宁复保其巢窟耶。若一切法亦权亦实。复何所不破。一切悉有权实。那得自是一途。非他异解。一一法中皆有权实。不得一向权一向实。若一切法非权非实。复何所不破。何得纷纭强生建立。直列名尚自如此。遥观玄览。旷荡高明。为若此。况论旨趣耶。今就有权有实句。更开十法。就十法中。为八番解释。一列十名。二生起。三解释。四引证。五结十。为三种权实。六分别三种权实。照三种二谛。七约诸经判权实。八约本迹判权实。一列名者。谓事理。理教。教行。缚脱。因果。体用。渐顿。开合。通别。悉檀。即是十种名也。二生起者。从无住本。立一切法。无住者理也。一切法者事也。由理事故有教。由教故有行。由行故缚脱。由脱故成因果。由果故体显。体用故有渐顿之化。由开渐顿故有开合。开合故有通别之益。分别两益故有四悉檀。是十章次第也。三解释者。理是真如。真如本净。有佛无佛。常不变易。故名理为实。事是心意识等。起净不净业。改动不定。故名事为权。非理无以立事。非事不能显理。事有显理之功。是故殷勤称叹方便。理教者。总前理事。皆名为理。例如真俗俱称为谛。诸佛体之而成圣。圣者正实也。欲以己法。下被众生。因理而设教。教即权也。应知非教无以显理。显理由教。是故如来称叹方便。教行者。依教求理。则生正行。行有进趣深浅之殊。故行名权。教无进趣深浅之异。故教名实。非教无以立其行。非行无以会教。会教由行。故如来称叹方便。缚脱者。为行。违理则缚。缚是虚妄。故称权。为行顺理则生解。解冥于理。故称实。非缚无由求脱。得脱由缚。如因尸渡海。尸有济岸之力。故称叹方便。因果者。因有进趣暂用。故名权。果有克终永证。故为实。无果因无所望。无因果不自显。是以二观为方便道。断惑成因。得入中道解脱之果。若非二观。岂契中道。果由因克。故称叹方便。体用者。前方便为因。正观入住为果。住出体用。体即实相。无有分别。用即立一切法。差降不同。如大地一生种种芽。非地无以生。非生无以显。寻流得源。推用识体。用有显体之功。故称叹方便。渐顿者修因证果。从体起用。俱有渐顿。今明起用。用渐为权。用顿为实。若非渐引。无由入顿。从渐得实。故称叹方便。开合者。从顿开渐。渐自不合。亦不合顿。故名为权。渐令究竟。还合于顿。故名为实。由开故合。开有合力。从开受名。故称叹方便。通别益者。通则半字无常之益。别则满字常住之益。然常益道长。喜生退没。故化城接引。生安隐想。然后息化。引至宝所。若无半益。不得会常。半有显满之功。故称叹方便。四悉檀者。三是世间。是故为权。第一义是出世。是故为实。非世不得出世。由三悉得第一义。是故如来称叹方便。当用四句。释十番权实。三番是他经意。一番是此品意。四引证者。此十义通大小教。亘一切法。且引今经。不如三界见于三界。三界是事。不如三界见者。理也。诸法寂灭。不可言宣。是理。方便力为五比丘说。是教。若闻此经。是善行菩萨道。证教行也。又汝等所行。是菩萨道。佛子行道已。来世得作佛。又种种因缘。而求佛道。但离虚妄。名为解脱。未得一切解脱。尽行诸佛所有道法。道场得成果。我以佛眼。观见六道众生。始见我身。闻我所说。即皆信受。入如来慧。除先修习学小乘者。穷子初逃。中间客粪。后则付财。初息化城。后引宝所。种种欲。种种性。相忆念等。此通引一部为证。今别引一品。虽不次第。十文具足。诸佛智慧甚深无量。其智慧门难解难入者。一切事理境智等。悉名为实。施设诠辩。阿含言教。悉是智慧门。此证理教论权实。难解难入。一切声闻支佛不能知者。即是缚脱论权实。所以者何佛曾亲近。至名称普闻。即是教行论权实。成就甚深。至意趣难解。即体用论权实。吾从成佛已来者。成佛即是果。果必有因。即是因果论权实。种种因缘譬喻。至令离诸着。即是渐顿论权实。所以者何。如来方便知见。皆已具足。是开合论权实。诸佛为大事因缘故出现于世。为令众生开示悟入佛之知见故。是为利益论权实。取要言之佛悉成就。即是三悉檀成就也。止止不须说。即第一义悉檀。是四悉论权实。所以者何。佛悉成就第一希有。至诸法实相。即是理。所谓诸法如是相者。即是事。是为事理论权实。此一段长行。明五佛权实。佛佛皆尔。次引法华论五种甚深。八种示现。五种成就。证此方便品题。委如疏文。五结权实者。此十种通四教。合四十权实。每教自行化他。自行化他各三种。三四成百二十种权实。委如疏记。别结三语。结成四句。结成三番。历五时。最后结云。上两意用方便。从方便。此一意即方便。即真实。真实即圆因。圆因即自行之方便。如此自行方便。今始证入。上释品云。方便者即是真实。从自行方便得名。故言方便品。六分别照谛。七约诸经判权实。乃至第八本迹。广如疏文。若从佛迹说。是化他之权实。亦称方便品。若从身子迹权。亦是方便品。从身子迹入实。亦是方便品。为诸义故。称方便品。释题竟。从此下讫分别功德品十九行偈。或至偈后现在四信弟子文尽。名正宗分。此据第九疏。准南北二师。作此两解。无失故并存之。天台正取一部三分分节。即正宗一段义也。若作本迹各三。从此下讫授学无学人记品。是迹门正说分。今且逐近。就迹门正说一段。消经更为两。一从此下。略开三显一。二从告舍利弗汝已下。广开三显一。略又为二。初从尔时世尊下。是略开三显一。二从尔时大众下。是动执生疑。略开有长行偈颂。长行为二。一寄言叹二智。二绝言叹二智。

　　尔时世尊。从三昧安详而起。告舍利弗。

　　此乃阿难欲述如来正说。经家先提起其由也。尔时者。即现瑞后。正说之初。当尔之时也。世尊者。即指释迦十号极之一也。从三昧安详而起者。即出定威仪。佛常在定。何故言起耶。此有所示。往古诸佛。说此经时。必前入无量义。即入法华。今佛亦尔。此示世界悉檀慈从定起。履历法缘。二俱审谛。说必不谬。出入称理。增长物信。此示为人悉檀慈从定起。又佛寂而常照。尚须入定方乃说法。况复散心。妄有所说。此是对治悉檀慈从定起。入定缘理。安心实相。出定令他安心实相。此是第一义悉檀慈从定起。愍物之方。必内四悉。故定起化他。由安此四法。故言安详而起也。疏作此释。亦与天亲论合。然唯告舍利弗。不告余声闻者。为智慧第一故。将欲因其破小智显大智。有十种义。如妙玄辨。不告诸菩萨者。有五意。一为声闻所作事故。二回趣大菩提故。三令无怯弱故。四发余人善思念故。五令不起所作已办心故。当知此五意兼异他经。昔显露教。不云声闻得入佛智也。故知告舍利弗四字。全属经家之语。理应更着舍利弗三字。集者省繁。此乃经家提起正说文竟。

　　诸佛智慧。甚深无量。

　　此文始是如来金口正说分。此初释迦叹诸佛实智也。简昔日三种化他权实之智。故标诸佛也。显自行之实。故言佛智慧也。此智慧体。即一心三智。圆中自行。故属实也。甚深无量者。即称叹之辞也。明佛实智竖彻如理之底。故言甚深。横穷法界之边。故言无量也。譬如根深则条茂。源远则流长。实智既然。下释权智。亦应准此也。

　　其智慧门。难解难入。一切声闻辟支佛。所不能知。

　　此次释迦叹诸佛权智也。所言其者。乃指上实果之前因智也。此智慧即门。门是属权。权即是佛智为门也。盖是自行道前方便。有进趣之力。故名为门。自十地以去名为道前。妙觉为道中。证后为道后。从门入到道中。道中称实。道前为权。故知文意在因之位。除真如外。凡有修入者。余皆属权也。唯以果位真如究满。为清凉池。此文正是以初住佛智为门。入佛果智。说此圆因开示悟入。皆名智慧门。故将此中圆因之门。立方便品名。即是自行观智为门。即是今经圆教四门。为佛称叹也。难解难入者。称叹道前因位始末之辞。此约自行因果相望。因皆属权。故佛称叹诸佛实果之前。真因之位也。又真因之用。不谋而了。无方大用。七种方便不能测度。十住始解。解是开之异名。十地为入。举初后。中间难示难悟可知。而别举其声闻缘觉所不能知者。为执重故。乃别破之耳。

　　所以者何。佛曾亲近百千万亿无数诸佛。尽行诸佛无量道法。

　　此是释迦释上二智。初释实智也。所以者何者。此则佛征起释上二智之言。须以此一句示冠下权智之文。然从佛曾亲近。至尽行道法。是此佛释上诸佛实智也。良由外值佛。多禀承至要故。实智甚深也。良由内行纯厚。尽行道法。故实智无量。以无量则释横广。以甚深则释竖高。此释上诸佛实智。

　　勇猛精进。名称普闻。

　　此二句。是此佛释上诸佛实因权智。即释其智慧门难解难入也。良由勇猛精进。能入难入之门。既入门已。泽被无疆。物钦胜德。入已恩沾百界。界虽有限。益物不穷。故得名称普闻。又亦可分句。勇猛精进一句。是能入法门。此释权智深也。名称普闻一句。即标权智广也。观权文。虽无深广之语。例实智此义则成矣。岂有不尽行道法。不勇猛精进。而能令二智横广竖深耶。此释权智竟。

　　成就甚深未曾有法。

　　此二句。此佛结上实智也。称理究竟。故言成就。到彼岸底。故言甚深。实必成就。此二句可结自行权实二智。以自行不专于实故也。

　　随宜所说。意趣难解。

　　此二句。佛结上权智也。称机适会。故言随宜。非七方便所知。故言难解。此结成权智也。此随宜亦兼因果。以由因权用横俱名权故。以用权中。复通因果故也。此之二句。亦可结化他权实二智。以利他不专于权耳。始从诸佛智慧至此。是诸佛二智叹释结三段文竟也。

　　舍利弗。吾从成佛已来。

　　此下是释迦自叹权实二智也。此中舍利弗。方是佛语亲告。下告亦然。吾从成佛已来。正是释迦。自叹实智。若实智不圆。则佛道不成。既云成佛。则一成一切成。即是叹究竟实智也。

　　种种因缘。种种譬喻。广演言教。无数方便。引导众生。令离诸着。

　　此是释迦自叹权智也。良由众生理具及宿善根为感佛因。如来果满。能应众生之缘故。四十余年。以三种化他权实。逗会众生。故言种种因缘也。种种譬喻者。小乘中以芭蕉水沫等譬。大乘中以干城镜幻等譬也。广演等者。能于一法。出无量义也。无数方便者。通而言之。则无量也。总而言之。则七种方便也。引导至离著者。说散十善。离三途着。说定十善。离欲界着。说三藏法。离见思着。说三教菩萨法。离涅槃着。说佛法。令离顺道法爱无明之着故。

　　所以者何。如来。

　　此是佛自释上叹实智也。欲释上二智。即征起。言所以有何者。此一句。亦须冠下释权之文。如来半句。即是释实智。良由如来从真如实相中来。乃得成佛道。故名如来。即是释成上叹实智明矣。

　　方便。知见波罗蜜。皆已具足。

　　此方便二字。即是此佛释上权智。何者。由于方便善巧故。能种种因缘。即释上权智明矣。言知见波罗蜜者。即是双举权实知见也。一切种智名实知。佛眼名实见。道种智名权知。法眼名权见。当知权实知见。悉到事理边底。故悉名波罗蜜也。皆已具足者。以佛权实之智。悉皆究竟也。

　　舍利弗。如来知见。广大深远。

　　此是释迦结上实智也。如来知见。如前解。言广大者。结上叹释实智横该无际也。深远者。亦结叹释实智竖彻无极也。此释迦实智既然。横智例亦深广耳。如此实智。非横非竖。且寄究竟言音。往叹论其横竖。照无限极。如函大盖大故也。

　　无量无碍力无所畏。禅定解脱三昧。深入无际。成就一切未曾有法。

　　此是释迦自结上权智也。无量者。即佛地四无量也。亦名四等。无碍。即佛地四辩也。力者即佛十力。畏者即佛四无所畏。禅者即佛究竟尽禅之实相。定者即首楞严本性健相定也。解脱者亦穷八脱之源也。三昧者究竟王三昧也。上诸法门。其名或通大小乘菩萨所行。须解。今经诸法唯在佛地。究竟道前方便。自行之权。自等觉已还。皆所不及。深入无际者。结上诸权法门。并在佛地究竟竖深也。成就一切至有法者。结成横广。当知一切无量。种种法门。以皆果德。究竟称理。横竖不二。此自行之权。全指圆因。是结上权智明矣。

　　△从舍利下。正用起后。将欲绝言。更举权实为绝叹之由。文为二。初举绝叹之由。次指绝叹之境。

　　舍利弗。如来能种种分别。巧说诸法。言辞柔软。悦可众心。

　　将欲绝言。此中重举权实。为绝言叹之由也。然前诸佛与释迦。各有叹释结三。乃成六重权实竟。何此由中。又明两重权实耶。当知所叹之法。一代所无。故佛郑重以表殷勤也。况西方重闻以表不轻。不同此土重闻生慢。乃郑重以表勤重言。如来能善分别。巧说诸法者。即举权也。言辞柔软。悦可众心者。即举实也。问既云言辞悦可众心。此是赴物。应是举权。那云举实耶。答众心以入实为悦。如上见他土说顿。云其声清净出柔软音。下身子领解。云闻佛柔软音深远甚微妙。据前后两文。知是举实智明也。问。前叹中前实后权。今何前权后实耶。然前欲寄言。故从实而舒权。今欲绝言。须卷权归实。各有意。

　　舍利弗。取要言之。无量无边未曾有法。佛悉成就。

　　此又指权实绝言之境也。从取要言之一句。是指实境。要者莫过于实也。无量无边未曾有法。是权境也。又举要。是创指之瑞。以此一句冠下。权实取要。不过权实二文故也。以无量无边。是指权境也。未曾有法。是指实境也。言此二法佛悉成就者。由修道究竟。双得权实。故言悉也。此双指二境。其意明矣。

　　止舍利弗。不须复说。

　　此正绝言叹也。只云止者。指止之字。为绝言叹也。良由此经妙法深寂。言语道断。体不可说。故如来绝言。但止而叹之。有三意故。一以此理妙叵说故止。二欲说妙理。止而叹之。令生钦慕。三设慈悲为说。五千在座未起。如来知五千未脱。闻不能解。伤其善根。将护物机。似止未说。知佛言音妙赴众心。是故止而叹之。不须复说者。但对告之辞也。

　　所以者何。佛所成就。第一希有难解之法。

　　此是佛自释出止叹之意。上云止不须复说。今征起云。所以者何。不须复说也。此中就佛是最上人。成就修得权实。究竟横满最上法故。止之不可说也。既佛自释云佛所成就。乃是以果对其因人。自他相对。辨佛横满也。以佛成就。对其因人。始自三教。乃至圆人等觉。皆未成就。故又须以今经成就时会对昔。始自华严。终至般若。四时诸会。皆未成就也。又第一者。以今经佛修得第一。对昔人教时部。未名第一。又以今经佛修得之希有。对昔人教时部。未名希有。又以今经佛修得之难解。对昔人教时部。未名难解。既以佛自得之果。对他昔未解等。即是横明显佛成就等修道究竟横满最上人法故。故不可说也。以由今经圆中极果。一切诸经皆所不及故也。

　　唯佛与佛。乃能究尽。

　　此是佛释最上人。已证权实。竖深不可说故止。前句既以成就等。对他为横满也。今有究尽之言。此乃对已因。显果竖深也。唯佛者即释迦也。与佛者三世十方诸佛也。乃能究尽者。初中分获。未尽其源。如十四夜月光用未普。未极究尽。独佛与佛。究尽边底。如十五日之月体无不圆。光无不遍。如此竖深。故不可说。上人修得故。止而叹之也。

　　诸法实相。

　　此是如来欲广释甚深境界。先标权实章也。既云诸法。即是今经妙权。既云实相。即是今经妙实理也。此权实体。以十如是。约十法界。谓六道四圣。收诸凡圣理性。无漏失也。此十界十如。作三转读文。即是真俗中。又是三谛之文。理无漏失。然法虽无量。数不出十界十如。始自地狱极至佛界。收无不尽。一一界中。虽复多派种种差别。不出十如。罄尽因果也。又下经云。世间相常住故。今文如是等常住。就三种世间。一一各具十界十如。一法界十如。具九法界。各具十如。成百界三千。收一切善恶依正。三世佛法无所漏失。以一中有无量法故。虽无量法。不离一心。一心既尔。乃至内外六尘。虚空大地。莫不皆然。无非实相。如何一法界。具九法界性相耶。如毗昙婆沙第七云。地狱界中。成就他化天法。小乘尚尔。况圆顿大教耶。即是其例。余九法界亦如是。以理准知。一一界中。皆具九界十如。是但举一法。即具无量法。无量法即一法。不可以一说。不可以多说。不可以权说。不可以实说。若因果。善恶。空有。大小。凡圣。渐顿。开合。心法。依正。一多。自在。一切诸法。互融遍入。皆是实相。如此妙法。说在今经。昔诸圆经并未曾说。以未谈十如实相故也。是知谈法界者。未穷斯妙理。应须先了今经十如是。广约十句。释上诸法实相。明文显此。是能开妙法。方异诸经。当知十如。乃是法华之理本。诸教之端首。释义之关键。众生之依止。发心之凭仗。权谋之用体。迷悟之根源。果德之理本。一化之周穷。五时之终卒。所以先叹诸佛能依之智。即五佛权实。权实何依。所谓妙境。若迷此意。诸教之蹊径。任运失趣。一化之条流。于兹枯竭。天台玄疏。及以止观。以此为主。一家用义。大括包富。莫不由兹十如实相。此是最上终穷巧妙。显示实相三千明文也。世间之相。即三种世间诸法实相之相。当约时味部教委判粗妙。方显此境。文广更不具录。今欲消通下文十句。广释权实明文。今具依南岳天台三部中。释十如文。约三法释义。谓众生法佛法心法之义。令经文显然。更用文句四释点之。初约十界。次约佛界。三约离合。四约位释点。与论一十八重释十如等。使一一法摄事理周足。贵文易了。此是一代极说。无嫌文繁。何名众生十如法妙耶。如经云。为令众生开示悟入佛之知见。若众生无佛知见。何所论开。当知十如实相佛之知见。蕴在众生也。又经云。但以父母所生眼。即肉眼。彻见内外弥楼山。即天眼。洞见诸色而无染着。即慧眼。见色无有错谬。即法眼。虽未得无漏。而其眼清净。具足诸眼用。即是佛眼。此是今经明众生法妙。大经云。学大乘者。虽是肉眼。名为佛眼。一根既尔。余根亦然。又央掘云。所谓彼眼。根于诸如来常。具足无减修。了了分明见。又大品般若云。六自在王性清净。又云。一切法趣眼。是趣不过。乃至意亦如是。此即诸经明众生法妙也。若佛法妙者。如经云。止止不须说。我法妙难思。佛法不出权实。是法甚深妙。难见难可了。一切众生类。无能知佛者。即佛实智妙。及佛诸余法。无能测量者。即佛权智妙也。如是二法。唯佛与佛。乃能究尽诸法实相。是名佛十如妙。佛岂别有法。只百界千如。为佛所究也。三心法妙者。如安乐行云。修摄其心。观一切法。不动不退。又一念随喜等。又普贤观云。我心自空。罪福无主。观心无心。法不住法。又心纯是法。净名云。诸佛解脱。当于众生心行中求。华严云。心佛及众生。是三无差别。破一心尘。出大千经卷。是名心法妙。是则心法十如皆妙也。然天台又约十界三种世间。成不思议三千实相。示人非缘生数法。即三佛性。又依南岳读下十句释文。皆以如为句末。即依真谛读文。今依南岳通皆称十如也。若天台作三转。读下十句。初云是相如是性如等。即真谛读也。二云如是相如是性等。即俗谛读文也。三云相如是性如是等。如于中道实相之是。即中谛义也。此约分别门示人。令易解故。明空假中。乃以得意为言。约如明空。一空一切空。点如明相。一假一切假。就是论中。一中一切中。非一二三。而一二三。如八相迁物。物在相前。物不被迁。相在物前。亦不被迁。前亦不可。后亦不可。祇物论相迁。祇相迁论物。非纵非横。非一非异。玄妙深绝。非识所识。非言所言。名为实相。唯佛究尽。此之十法。摄一切法也。若依义便。应作三意分别。若依读便。当依下偈文如是大果报种种性相义。今且从读便。以相为句末。非但云实相。亦须云实性实体乃至实本末。此释略标权实境界竟。下佛以十句明文。广释实相。

　　所谓诸法。

　　此先征起指法所由。故云所谓诸法也。佛既以十如转释诸法。当知如无别体。全依于界。须约十法界释。方无漏失也。十法界三字。亦作三转读之。方称经旨。

　　如是相。

　　夫相以据外。览而可别。释论云。易知故名为相。如水火相异。则易可知。如人面色具诸休否。览外相则知其内。众生相隐。弥勒相显。若言有相。闇者不知。若言无相。占者洞解。当随善相者。信人面外具一切相。心亦如是。具一切相。如来善知。近远皆记。不善观者。不信心具一切相。当随如实观者。信心具一切相。此从心法释也。二从众生释相者。众生既该十界相广。避繁束为四番。取气类相似。以释其相。初四趣相者。即是恶相。表墯不如意处。即四趣众生相也。二人天表清升。为乐即善相也。三二乘表涅槃为相。四菩萨有四种菩萨不同。初小乘三藏教菩萨。以事六度为相。次大乘初门通教菩萨。以有余无余为相。三大乘别教菩萨。从空出假。以恒沙佛法为相。四大乘圆顿教菩萨。佛以约中道不可分别。而论相则一切众生皆菩提相。不可复得。此即缘因为佛菩萨相也。三约佛法者。佛界非相非不相。而名如是相。即佛法相也。故经云。众宝庄校。即其义也。然虽有十界之相不同。来至今经。悉入佛之一实相。仍用三无差别。此之一句须见。即一而三谛。即三而一谛。三一俱不可分别。言语道断。心行处灭。不可思议。方名实相。下性等例皆如此。

　　如是性。

　　心法释如是性者。性以据内。总有三义。一不改名性。无行经称不动性。性即不改义也。性名性分。种类之义。分分不同。各各不可改也。又性是实性。实性即理性。极实无过。即佛性异名耳。初不动性扶空。次种性扶俗。次实性扶中道也。今明内性不可改。举一即三也。如竹中火性虽不可见。不得言无。燧人干草遍烧一切。心亦如是。具十法界一切五阴性。虽不可见。不得言无。以智眼观见心具一切性也。二约众生十法界法明性者。亦束为四番。初四趣定恶聚为性。黑自分性。纯习黑恶难可改变。如木有火遇缘即发。大经云。有漏之法。以有生性故。生能生之。此恶有四趣生性。故缘能发之。即四趣性也。二人天性。表白法定乐善聚为人天性也。三二乘性者。是非白非黑。以解脱法为性也。四约菩萨佛界。亦四。初小乘三藏菩萨。以人天善为性。次大乘通菩萨。以无漏慧为性。三别菩萨定。入生死为性。四圆顿菩萨与佛法界。以中道一切智愿。犹在不失。智即了因为性也。十法界众生性。一切诸性。悉入今经一实究竟性海中。名今经性也。三约佛法者。佛即非性。非不性。而名如是性。故经云。有大白牛。即究竟智慧了因性也。此句须约三谛义。如相中说。

　　如是体。

　　初约心法释。如是体者。主质故名体。一切阴入。俱用色心为体质也。二约众生法释体。初四趣体者。揽被摧折粗恶色心。以为体质也。复次此世先已摧心。来世果报。亦摧色心。故以被摧色心。为四趣体也。二人天以升出安乐色心为体也。三二乘体。以五分法身为体者。一无作为戒体。二无漏净禅为定体。三无漏慧为慧体。四尽知为解脱体。五无生智为解脱知见体。即二乘体也。四菩萨体。复为四。初小乘三藏菩萨。以三十二相为体。二大乘通菩萨。以胜应色心为体。三别菩萨。以变易色心为体。四圆顿菩萨与佛。以中道自性清净心。即正因为体也。至今经须不转十界体。即一实不可思议实相体也。三约佛法释体者。佛法非体非不体。而名如是体。即指究竟实相正因。为佛法体。经云。其车高广。即其义也。亦更准相中三谛说之。

　　如是力。

　　初约心法释力者。堪任力用也。如王之力士有千万技能。病故不能。谓之无。病差还有此用。心亦如是。具有一切诸功力故。以烦恼病故。不能运动。如实观之。心见一切十法界力也。二约众生法。释力亦四。初四趣力者。有登刀上剑。吞铜啖铁。强者伏弱。牵车挽重。皆是恶力也。二人天堪任善器受乐。为人天力也。三二乘能动能出。堪任道器。择灭无系为力也。四菩萨亦四。初小乘三藏菩萨。以生灭四弘为力。二大乘通菩萨。以无生四弘为力。三别菩萨。以无量四弘为力。四圆顿菩萨与佛。以无作四弘。初发菩提心。即超二乘上。名为菩萨佛力也。三约佛法者。佛非力非不力。而名为力。即指究竟菩提道心。慈善根力等。故经云。又于其上张设幰盖。亦复如前。三谛说之。

　　如是作。

　　初约心法者。运为建立名作。若离心者。更无所作。故知心具一切作也。二约众生亦四。初四趣作者。构造经营。运动三业。建创诸恶。起十不善。名四趣作也。二人天作者。起五戒十善。造止行二善之作也。三二乘作者。精进勤䇿道品为作。四菩萨亦四。初小乘三藏菩萨。以事六度行为作。大乘通菩萨。以无生六度为作。三别菩萨。以无量六度为作。四圆顿菩萨与佛。以六度万行。四弘誓愿。要期为作也。三佛法作者。佛非作非不作。而名如是作。指究竟任运无功用道。故经云其疾如风。即佛法作义也。亦须约三谛例前说之。

　　如是因。

　　初心法因者。招果为因。亦名为业。十法界业。起自于心。但使有心则诸业具足。故名如是因也。二约众生法。释亦四。初四趣因者。有漏恶业习恶为因。自种相生。习续不断。以习发故。为恶易成。故名四趣因也。二人天。即白业为因。三二乘。以无漏慧行正智为因。四菩萨亦四。初小乘三藏菩萨。善业为因。二通菩萨。以无漏习因为因。三别菩萨。以真无漏慧为因。四圆顿菩萨与佛。即智慧庄严为因也。三约佛法为因者。佛非因非不因。即指四十一位真因。故经云乘是宝乘游于四方也。亦须准三谛说之。

　　如是缘。

　　初心法释者。缘名缘由。助业皆是缘义。无明爱等。能润于业。即心法为缘也。二约众生释缘。亦四。初四趣缘。即缘助。所谓诸恶我我所所有恶具度。皆能助成习业。如水润种。故用报因为四趣缘也。二人天缘。以善我我所所有善具度。为人天缘也。三二乘。是行行助道为二乘缘也。四菩萨亦四。初小乘三藏菩萨。以烦恼为缘。二通菩萨。以生灭助道为缘。三别菩萨。以助假观为缘。四圆顿菩萨与佛。即以福德庄严为缘也。三约佛法者。佛法非缘非不缘。而名如是缘。指一切助菩提道。经云又多仆从而侍卫之也。亦须三谛如前说之。

　　如是果。

　　初心法释者。克获为果。习因习续于前。习果克获于后。为心之果也。二众生法亦四。初四趣习果。如多欲人受地狱身。见苦具谓为欲境。便起染爱。谓此为四趣习果也。二人天。以任运酬善心生为果。三二乘。以证四果为果。菩萨亦四。初三藏菩萨。三十四心断结尽为果。二通菩萨。断余残习尽为果。三别菩萨。假观成为果。四圆顿菩萨与佛。即一念相应。大觉朗然。无上菩提为习果也。三约佛法者。佛非果非不果。而名如是果。指究竟妙觉朗然圆因所克。经云直至道场。即佛法论果。亦须举一即三。全三是一。悉入今经一佛果法也。

　　如是报。

　　初心法为报者。酬因曰报。习因习果。通名为因。牵后世报。心即此报酬于因。二约众生法亦四。初四趣报者。如多欲人在地狱中。趣欲境时。即受铜柱铁床之苦。是四趣报也。二人天。以有为自然受乐为报。三二乘论报。小乘本教。果证无生。既二乘不生。是故无报也。若尔何故发真是果。而不论报耶。然果名仍通。报名则别。是故凡夫有果。则定有报。若二乘人亦通名果。而不论报。无漏是损生。非牵生法。且据小乘本教。不说生处。故无报也。若尔三果位。亦得本教无漏。何得有七生一生。及上界生。岂非报耶。然三果去有报者。由残思未尽为漏缘。而受生非无漏报。二乘本教。定无报义。若依大乘见。此无漏犹名有漏。以不损别惑。犹受变易之生。则无漏为因。无明为缘。生变易土。大判二乘即有报也。四菩萨亦四。初小乘三藏菩萨。犹有正使。故报在三界。二通菩萨。六地已下。断疑与二乘同。亦不论报。三别教菩萨。约修中道行次第观。此人虽断通惑。自知有生。受变易报。则具十法也。四圆顿大乘菩萨与佛。报即大涅槃。果果断德。禅定三昧。一切具足。为报果也。三约佛法者。佛法非报非不报。而名如是报。指究竟大涅槃。经云得无量无漏清净之果报也。又佛损生义足。那得论报。唯佛一人居净土。不受后身。则无报。约现则亦有。未来则无。

　　如是本末究竟等。

　　初心法释者。相为本。报为末。本末悉从缘生。缘生之心空。故本末皆空。此就心法空为等也。又相本但有字。报末亦但有字。悉假施设。又本末互相表帜。览初相表后报。睹后报知本相。初后相在。此就心法。约假论等。又相无相。无相而相。非相非无相。报无报。无报而报。非报非无报。二皆入如实之际。此就心法中论等也。二约众生法者。亦四。初四趣。当知四趣本末皆痴为等。若恶本空故。末亦空。此就空为等也。又恶果报在本相性中。此末与本等。本相性在恶果报中。此本与末等。若先无后事。相师不应预记。若后无先事。相师不应追记。初后相在。此假事论等也。黑恶四趣。皆有中实理。心与佛果不异。一色一香。无非中道。此约理论四趣等也。二人天本末。皆清升白法为等。初本空末亦空。即空等。又善果报在本相性中。此末与本等。本性相在善果报中。此本与末等。初后相在。此就假等。善中实理心与佛果不异。无非中道。即中说等也。三二乘与菩萨及佛。本末随教说之。可解。三约佛法者。佛法非本非末。而言本末。非本非末。究竟空等。初后相在。究竟俗等。悉入中道。究竟实相中等。究竟三谛。非等非不等。而究竟等。指于实相。故标云实相也。此是如来自行权实。最为无上。无相乃至无上果报。横广竖深。极边彻底。而无有上。故标章言诸法实相也。唯有如来。遍照此十如法。横竖悉周。如观掌果。祇为凡夫如双旨。二乘如眇目。菩萨如夜视朦胧不晓。不可得说。唯独自明了。余人所不见。不可宣示。止止绝言。其在此耳。且依天台广演。南岳师举法。谓三种。略示不委。天台更自立四释。明理摄遍。约十界释。明自证极。约佛界释。明佛化用。约离合释。明三德遍。约诸位释。此但语正。正必收依。故经云诸法。用十法界释之。一一界互具九界。一中无量。无量中一。舒之则充满法界。不知从何而来。卷之则一法不存。莫知所在。不知从何而去。但凡夫虽具。绝理情迷。二乘虽具。舍离求脱。菩萨虽具。照则不周。唯有诸佛如来。照十法界。十如因果。洞见了了。唯佛与佛。乃能究尽者。良由此也。二者经云佛所成就。第一希有难解之法。故用佛法界释。如自行权实。最为无上。无上相乃至无上果报。横广竖深。而无有上。故标章诸法实相。唯佛成就也。三经云止止不须说。我法妙难思。既云难思。方能遍逗。故约离合释。若佛心中十界十如。皆无上相。乃至无上果报。唯是一佛法界。如海总万流。若千车共一辙。此即佛自行权实合也。若随他意。则有九法界十如性相等。即是化他权实离也。化他虽有实。对佛皆束为权。佛自行虽复有权。望他皆束为实。随他则开。随自则合。横竖周照。开合自在。虽化他开无量法。无量而一。虽合为一。一而无量。虽无量一。而非一非无量。虽非一非无量。而一而无量。唯佛究尽也。四经云唯佛与佛乃能究尽。须约六即位释。如是相者。一切众生。皆有实相。本自有之。乃是如来藏之相貌。以由众生为菩提相。即是缘因相也。如是性即是本具性德智慧第一义空。一切智愿犹在不失。语本性德。即取烦恼即菩提了因也。如是体即是本具中道。自性清净理体也。是为三德。通十法界。界界三德。同在理性。故十法界之言。亦唯在理。六即之位。位位皆有。即理性三德。位定在凡。理即之位。合名正因也。若研此三德。入五品位。名力。入十信名作。入住已上真修缘了。名因名缘。若入佛位。菩提名果。涅槃名报。初三名本。后三名末。初后同是三德。故言究竟等。故理性三德。其文在斯。今见此文应贯诸说。初位三德。通恶通善。通贤通圣。通小通大。通始通极也。虽在恶而不沈。在善而不升。在贤而不下。在圣而不高。在小而不窄。虽在大而不宽。虽在始而非新。虽在极而非故。虽有十界相性权实开合差别若干。以平等大慧如实观之。究竟皆等也。若迷此境。即有六界相性。名为世谛。若解此境。即有二乘相性。名为真谛。若达此境非迷非解。即有菩萨佛界相性。中道第一义谛。若以此慧等于俗谛。俗谛非迷。若等于真谛。真谛非解。非迷非解。双非迷解。但名平等大慧。此权实不二之境。七种方便。不能以不二智。等不二之境。唯有诸佛。能以不二智。等不二境。天台四释。冠绝古人。如此消文。方称经旨。此十如法。为佛所叹。下文身子三请由此。十方三世诸佛开显由此。释迦仰同。无复异趣。大车譬此。宿世示此。久本证此。根败适复获记由此。菩萨除疑。损生增道。始初发心。终讫补处。并讫于此。药王十喻。称叹于此。菩萨发誓。流通于此。若得此意。广演于八年。不出乎一念。经五十小劫。讵动于刹那。例知一代逗机。居于心性。法华一部方寸。可知十方佛事宛然瞩目。法界根性。览而易通。随宜所说。咸指藏理。论中约二十句。十八番释上十如。与今四释。冥会经旨。论文丰富。人莫知之。此且略撮疏文。粗消经旨。广细委释。具在疏文。

　　尔时世尊。欲重宣此义。而说偈言。

　　夫偈与长行。互广略。令义易显。如下颂十如则略。欲举不知之人则广耳。

　　世雄不可量。诸天及世人。一切众生类。无能知佛者。

　　此四句。颂上诸佛寄言。叹权实二智也。初世雄者。颂上诸佛智慧也。不可量者。颂上甚深无量。此一句。颂上诸佛叹实智也。上文不分四佛。但云诸佛故。今但云世雄。即当诸佛。祇云世雄。似非诸佛。然以字义。分既云世。字可属三世。三世必有十方。知是颂诸佛也。次三句。颂上叹诸佛权智也。此中颂之文。与上长行。而有三异。一上长行举人。又标法云诸佛智慧。此合颂但云世雄。将人以美法。二者上诸佛二智开叹。各有叹释结。此合颂但云人者。以人总故。人必兼法。有无双只之异也。有此开合之异者。盖长行二佛权实各叹。表化缘异故也。此颂中。合上诸佛寄言叹权实二智。示二智理同。成三异。

　　佛力无所畏。解脱诸三昧。及佛诸余法。无能测量者。

　　此四句。颂上寄言叹释迦二智也。佛者颂上吾从成佛已来也。正颂实智。力无畏等。颂诸功德。是用权之由。即颂权智也。余法者。即指化他之权。是实之余助耳。正颂上叹种种因缘。即果用之权也。此但云佛力。不云吾今者。但以前文中释迦权智。具有力无畏等。知是颂释迦权实二智也。

　　本从无数佛。具足行诸道。甚深微妙法。难见难可了。

　　此四句。合颂上诸佛释叹结叹二文也。本从下二句。颂上释叹佛曾亲近。至尽行道法。即正颂实智也。既云尽行道法。须由勇猛精进。亦义兼颂释权也。甚深微妙法。颂上结叹诸佛实智。成就甚深未曾有法文也。难见难可了。颂上结叹诸佛权智。随宜所说意趣难解文也。

　　于无量亿劫。行此诸道已。道场得成果。我已悉知见。

　　此四句。颂上释迦释叹结叹知见波罗蜜皆已悉具足等也。初两句举因具足。即释权也。次句举果具足。兼颂释实智也。我已悉知见一句。颂上结释迦二智如来知见广大之文。既云悉知。验知双颂结文也。从偈初至悉见。颂上寄言叹释结二智三文竟。

　　如是大果报。种种性相义。

　　此二句。颂上长行绝言叹不可思议境。但举初后。中间可知。义字兼颂究竟等三谛义也。大即大多胜。如前辨。

　　我及十方佛。乃能知是事。

　　此二句。追颂上取要言之乃至佛悉成就。即绝言之由。文中所指境是也。正绝言叹文。在后颂是也。

　　是法不可示。言辞相寂灭。

　　此二句。追颂上正绝言叹止舍利弗不须复说文也。以由实相非方所故不可示故。非言语可道。故云言辞相寂灭也。

　　诸余众生类。无有能得解。

　　此二句颂总简不入者。即七方便人也。

　　除诸菩萨众。信力坚固者。

　　此二句颂。拣能入者。即圆教十信。故言信力坚固者。能知入也。若尔。长行明唯佛能知入。云唯佛究竟。何故颂云明初信能知入耶。若据圆入初心名字。发心便自毕竟不二。此由进举似位。何疑。但初发互举耳。

　　诸佛弟子众。曾供养诸佛。一切漏已尽。住是最后身。如是诸人等。其力所不堪。

　　此六句颂。通拣二乘不知。后身者。但果缚在耳。

　　假使满世间。皆如舍利弗。尽思共度量。不能测佛智。

　　此四句。颂别举身子利智。遍一方世界。亦不能知也。

　　正使满十方。皆如舍利弗。及余诸弟子。亦满十方刹。尽思共度量。亦复不能知。

　　此六句颂。广举身子等满十方。亦不能知。

　　辟支佛利智。无漏最后身。亦满十方界。其数如竹林。斯等共一心。于亿无量劫。欲思佛实智。莫能知少分。

　　此八句。颂支佛亦不能知。

　　新发意菩萨。供养无数佛。了达诸义趣。又能善说法。如稻麻竹苇。充满十方刹。一心以妙智。于恒河沙劫。咸皆共思量。不能知佛智。

　　此十句。举发心菩萨。不能知也。发心语通。或可六度菩萨。三僧祇。未断惑。名发心者。或可指上人天中。自摄得六度。而发心之语。别拟大乘通别等发心。

　　不退诸菩萨。其数如恒沙。一心共思求。复亦不能知。

　　此四句。拣不退菩萨。亦不能知也。通教不退。断界内惑。是故不知别理。别教地前。亦有证位行不退。亦所不知。

　　又告舍利弗。无漏不思议。甚深微妙法。我今已具得。唯我知是相。十方佛亦然。

　　此六句。颂上难解法。佛能知实相境也。初无漏不思议一句。颂上绝言之由。结要举权实所止境也。次甚深一句。颂上最上果人横满不可说。即第一希有难解之法文也。次从我今下三句。颂上最上人权实竖深不可说。即唯佛与佛乃能究尽也。更明诸佛道同。同皆究竟。故云唯我知是相十方佛亦然。又不思议者。不决定也。如如意珠无毫𨤲之有。能雨众宝。实相不生。能生般若。又天台依此六句颂。结要出四种解释十如实相。一依无漏半句为本。作十法界释。以十界十如。收诸凡圣理性无漏。又收三谛无漏失。又收权实无漏失。二依不思议半句。为开合作本。即权而实。即实而权。是开合不思议。三依甚深微妙法二句为本。作佛法界释。四依唯我知是相二句为本。作约位释。当知。四释解甚深境界。引证及与作本。皆依佛语。验契经旨。偈从始至此。颂上寄绝二叹文毕。

　　△此后三行半文。孤起颂。正当略开三显一。动旧执。生新疑。为腾疑致请之由也。

　　舍利弗当知。诸佛语无异。

　　此二句颂。明彼此诸佛化道是同也。

　　于佛所说法。当生大信力。

　　此二句劝信也。佛既如实语劝信。何事闻略开三显一。却复生疑耶。为防因疑起谤者故。须劝信耳。

　　世尊法久后。要当说真实。

　　此二句。正明诸佛显实。即一真也。身子闻此所以疑。其实未曾闻。动昔之执。生今之疑。将非魔作佛。正由闻此语故。

　　告诸声闻众。及求缘觉乘。我令脱苦缚。逮得涅槃者。

　　此正明释迦开三。即施开也。上诸佛但明显实。此释迦但明开三者。颂略显互明一边耳。此一行将明二乘之非。故言逮得涅槃者也。又初二句。明开二乘。我令二句。即拟六度菩萨乘之自行。何以知之。修六度行。即免四趣缚。未能入灭度。三祇百劫。乃得涅槃。逮之言远及耳。又六度行。先度他。故言我令脱苦缚。后方自取无漏。故言逮得涅槃。此义推之。知是六度乘也。又据下数。推之云佛以方便力示以三乘教。若不指此。将何为三。不应重数二乘。以为三乘也。

　　佛以方便力。示以三乘教。

　　此二句。正斥三乘皆是虚伪也。由闻三伪一真。是诸声闻。闻三乘皆是方便。方便即伪。既方便是伪。何故如来定起。却称叹方便耶。故下腾疑由闻此。故乃疑叹二智方便也。

　　众生处处着。引之令得出。

　　此二句。出立三之意。意是权引离诸苦。故非是真实。但是方便。此正颂略开三显一经竟。

　　△此下即是第二腾疑致请。

　　尔时大众中。有诸声闻漏尽阿罗汉。阿若憍陈如等。千二百人。

　　从尔时大众下。并名腾疑致请。此一节文。即是结集经家。叙千二百疑也。

　　及发声闻辟支佛心。比丘比丘尼优婆塞优婆夷。

　　此亦是经家。叙四众疑也。

　　各作是念。今者世尊。何故殷勤称叹方便。

　　此亦经家。叙其当机正疑。此是总疑佛权实二智也。

　　而作是言。佛所得法。甚深难解。

　　此疑佛实智也。

　　有所言说。意趣难知。一切声闻辟支佛。所不能及。

　　此疑权智。以由闻诸佛语无异。要当说真实。从此疑生。何者。佛昔说三乘智慧。同证不差。但余习有尽不尽耳。今总称叹如来二智。非我所及。是故四众。疑佛二智。

　　佛说一解脱义。我等亦得此法。到于涅槃。而今不知是义所趣。

　　此是身子自疑所得。三乘圣道。是真出要。我修此理。亦到涅槃。而今忽言皆是方便。未知何者真实。故言而今不知是义。此因上斥三为伪。而生是疑。上斥三乘皆是方便。叙疑但在二乘者。以其执重疑深偏举。若至下除疑中。即云大数有八万。求佛诸菩萨。亦皆有疑。故三乘佥疑。但举二乘耳。此叙身子生疑竟。

　　尔时舍利弗。知四众心疑。自亦未了。而白佛言。世尊。何因何缘。殷勤称叹。诸佛第一方便。甚深微妙难解之法。我自昔来。未曾从佛闻如是说。今者四众。咸皆有疑。

　　此一节。是身子正陈自他皆疑称叹二智也。

　　惟愿世尊。敷演斯事。世尊何故。殷勤称叹甚深微妙难解之法。

　　此一节。是初番陈请。为自他求所决也。

　　尔时舍利弗。欲重宣此义。而说偈言。

　　慧日大圣尊。久乃说是法。

　　此二句。颂上疑实智也。

　　自说得如是。力无畏三昧。禅定解脱等。不可思议法。道场所得法。无能发问者。我意难可测。亦无能问者。无问而自说。称叹所行道。智慧甚微妙。诸佛之所得。

　　此十二句。颂上疑权智。释权如前。

　　无漏诸罗汉。及求涅槃者。今皆墯疑网。佛何故说是。其求缘觉者。比丘比丘尼。诸天龙鬼神。及乾闼婆等。相视怀犹豫。瞻仰两足尊。是事为云何。愿佛为解说。

　　此十二句。颂三乘四众疑也。初一句。明罗汉。次一句。称及求涅槃者。此中称及者。此菩萨自求涅槃。又以及他。故异二乘。定是菩萨也。今皆至解说。是即疑相。其求下有八句。明缘觉请。

　　于诸声闻众。佛说我第一。我今自于智。疑惑不能了。为是究竟法。为是所行道。

　　此六句。明身子自疑。

　　佛口所生子。合掌瞻仰待。愿出微妙音。时为如实说。

　　此四句。颂佛子疑也。以真慈悲。能绍佛种。故言佛也。

　　诸天龙神等。其数如恒沙。求佛诸菩萨。大数有八万又诸万亿国。转轮圣王至。合掌以敬心。欲闻具足道。

　　此八句。颂总述同疑致请。夫偈颂长行。可以意推。如其非颂上。即是长出。或广略互明。于义非急者。不能繁文。此是初番为自他。求决疑请竟。

　　尔时佛告舍利弗。止止不须复说。若说是事。一切世间。诸天及人。皆当惊疑。

　　此一节。对上止叹中。乃是第二止也。其止意者。若更说者。恐其当机惊疑不信。故止之也。亦表下第二周之意。

　　舍利弗重白佛言。世尊。惟愿说之。惟愿说之。所以者何。是会无数。百千万亿。阿僧祇众生。曾见诸佛。诸根猛利。智慧明了。闻佛所说。则能敬信。尔时舍利弗。欲重宣此义。而说偈言。

　　法王无上尊。惟说愿勿虑。是会无量众。有能敬信者。

　　从舍利弗重白讫偈。此一节文。是身子第二腾众宿植利根故。久植必解。更牒致请。

　　佛复止舍利弗。若说是事。一切世间。天人阿修罗。皆当惊疑。增上慢比丘。将坠于大坑。尔时世尊。重说偈言。

　　止止不须说。我法妙难思。诸增上慢者。闻必不敬信。

　　此从佛复止讫偈。明佛第三番止。为护上慢闻说必谤墯恶故止。亦表下第三因缘周也。

　　尔时舍利弗。重白佛言。世尊。惟愿说之。惟愿说之。今此会中。如我等比。百千万亿。世世已曾从佛受化。如此人等。必能敬信。长夜安隐。多所饶益。尔时舍利弗。欲重宣此义。而说偈言。

　　无上两足尊。愿说第一法。我为佛长子。惟垂分别说。是会无量众。能敬信此法。佛已曾世世。教化如是等。皆一心合掌。欲听受佛语。我等千二百。及余求佛者。愿为此众故。惟垂分别说。是等闻此法。则生大欢喜。

　　从尔时重白。是身子第三述慧益多。牒疑更请。此六段第三腾疑请竟。始从定起。讫此偈。总是正说分中。初略开三显一文竟。

　　次下当广开三显一也。此一节文。下经从尔时佛告舍利弗。汝已殷勤三请。岂得不说。下去凡有七品半经。是正广明开三显一。此段文有三。一为上根人法说。二为中根人譬说。三为下根人宿世因缘说。亦名理事行三。此正说经文。自古多有纷诤。今依天台评判。以十义料简。因为十门。故撮录此。冠下经文。使无惑矣。

　　一明通别者。初周别名法说。通则具三。如优昙华时一现耳。即譬说。若我遇众生。尽教以佛道。即因缘说也。二中周别名譬说。通则亦三。我先不言皆为化菩萨故。又合譬。于一佛乘分别说三。即是法说也。于二万亿佛所。常教化汝。即因缘说。若谓此文属法说者。可长者闻已。惊入火宅。方宜救济。即因缘也。三下周别名宿世因缘。通亦具三。我涅槃时到。众又清净。令入佛慧。是法说也。有一导师。是譬说。而作三周者。从多从正。从略从傍。欲令名字不滥。各据一意耳。问。三周为三根人。一周通有三说者。一说应具三根否。答。法说非止逗上中之上。又有中下。但法说自被法说中三。余二周亦尔。欲明所被之人。先明能益之法。故先譬三周通别也。

　　二明有声闻无声闻者。不可偏执。若从长者实智往观。则无客作人。若就穷子根性。自谓作人。依经望论。应有几种声闻。一久习小。今世小道熟。闻小教证果。如论决定者是也。二本是菩萨。积劫修行大道。中间疲厌生死。退大取小。是别异善根。佛且成其小教。断结取果。为退大未久。习小来近。理应易悟。论名退菩提者是也。三以有此二故。诸佛菩萨。内秘外现。成就引接。令入大道。论名应化者是也。四为见权实两种能出生死。欣乐涅槃。修戒定慧。微有观慧。未入似位。薄有所得。便谓证果。此名未得谓得。论名增上慢者是也。五者今教开前权实两种声闻。故以佛道声。令一切闻。即五种声闻也。若从小决定退大两种。即有声闻。若从大乘。理无灰断永住化城。终归宝所。实者既尔。则无有权。若增上慢。则非权实二种摄也。次明大乘应化佛道有无者。若权作应化。外现小迹。内隐大德。从隐德说。则无大乘声闻。若自行发迹显本。则言有大乘声闻。彰言发迹。仍示声闻。名为大乘也。今经开三显一正意。为决定退大声闻。令成大乘声闻也。今经若未闻未记之前。则有实行声闻也。若从开已记了说之。则此经无声闻。后云声闻而退即闻。安通序之义。乃集经者从昔安名。论云前二未熟不记。后二与记。天台四种相望。近远皆记。论据在座得记。今据通途被开。既彼此闻经。必彼此与记。一开之后无所间然。论涉有余之说。无以经意雷同。为所被观实有无。故二明之也。

　　三明惑有厚薄者。前明实行中得入之人。三周不同。由惑厚薄故。明根有利钝。皆论大乘根性。别惑有厚薄者。即为四句。一别惑轻大根利。一闻即悟。二惑重根利。再闻方晓。三惑轻根钝。三闻乃决。四根钝惑重。止为结缘众耳。复次初品无明三重。覆初住中道。初闻法说。上根之人。三重一时俱尽。开佛知见。入菩萨位。得记。中根断二重。下根断一重。次譬说时。中根闻断三重尽。开佛知见。入菩萨位。得记。下根进断二重。次闻因缘说时。下根方断三重尽。开佛知见。入菩萨位。得记。既三周入住。前后不同。须辨根之利钝。惑有轻重也。

　　四明根转不转。夫众生心神不定。遇恶缘转利为钝。遇善缘转钝为利。若先值佛闻法。自有转下中为上。初闻法说便悟。自有转为中。闻譬说得解。下者不转。三周乃了。由宿生转已成三根。致使今闻三说。前后悟入也。譬三刀斫木。利一。中二。钝者三下。利钝之名不失。木断之处是同。问。三根若入初住位。犹有利钝否。答。真修体显。则无差降。问。若尔初住已上。更起缘修。有优劣否。答。此同位人。无复胜负。真修体融。宁得有异耶。先虽明惑厚薄。须由宿根。故明也。

　　五明有悟不悟。前根虽成。要须有悟。经中多明菩萨为上根。缘觉为中根。声闻为下根。若菩萨并是上根。应并在法说中得悟。缘觉并在譬说中得解。声闻并在因缘中得悟耶。然经中一往。释出三根。至于悟解。义未必然。当知三周一一皆有三乘悟解。若尔今经何意。但见声闻得解。不见支佛得入者。何耶。以由支佛乃是中根。既值佛出世。入声闻数。随根得悟故。不别标缘觉耳。故身子请偈云。其求缘觉者。比丘比丘尼。依此文。即知缘觉入四众摄。又法师品云。比丘比丘尼。优婆塞优婆夷。求声闻者。求辟支佛者。岂无缘觉得解耶。当知菩萨三周。亦得悟解矣。

　　六明有领解无领解者。若三乘同悟。何意但见声闻领解。不见缘觉菩萨领解耶。今明无佛出世。名独觉。既闻佛说十二因缘。乃名缘觉。既入声闻数中。得悟领解。皆不别出也。菩萨不领解者。声闻之人。前不明得佛。今经开其归大之路。自恐解谬。故对佛述。菩萨不尔。故无领解。又其意有三。一菩萨本意求佛。设有异执。而执轻。终归取佛。无有不得之虑。今闻三周之说。但是正其观慧。故不须领解。二菩萨悟大。处处有文。二乘作佛。始自今教。逐要流传。故略耳。胡文或有。汉略不书。三菩萨。位行深绝。诸新小菩萨。不敢领解。至说寿量竟。弥勒都总领解。初从无生法忍。终讫余有一生在。则是今经具足。有三乘领解也。

　　七明得记不得记者。若三乘同皆领解。何故但见声闻得记。不见缘觉菩萨受记耶。若缘觉既入声闻数。故不记别也。若菩萨亦有三意。一者昔明二乘入正位。不能发心。何由得记。今既悟入大。欣斯别决。故为记劫国名也。菩萨发心求佛。行成自满。故不欣急求。佛亦不促授。又前教处处授菩萨记。亦是逐要传译。如上所说。二菩萨亦有别记。如调达龙女。岂非别记耶。又法师品云。求声闻者。求辟支佛者。求佛道者。如是等类。咸于佛前。闻法华经一句一偈。我皆与授记。当得三菩提。岂非三乘同记耶。三二乘昔来未曾得八相记。故记其劫国。菩萨先已曾记。故不重明耳。浅近之记。初住已得。非菩萨所欣。菩萨所欣。乃是圆极妙觉远记耳。故寿量中。始从发心。讫一生得。妙因斯满。极果顿圆。此乃授法身记莂。故知今经三乘具记也。

　　八明悟有浅深者。一往同破无明。入证初住。细寻必应明晦。初闻法说。尚入佛慧。更闻譬说。岂不重明。又闻因缘。理自增进。更闻寿量。弥复优深。如听法人。重闻胜前。单复厚薄。方之可知也。

　　九明权实得益不同者。古人云。三乘实行获益。权行止为接引影响。不论其益。天台不尔。若至寿量。权实悉得益。增道弥高。损生弥尽。邻圆际极。唯一生在。岂非权者益耶。所以初为影响。共熟实行。后说极果。则自道明。文云出入息利乃遍他国。息利在他。即是己利。实行得益。由于权引。化功归己。权亦得益。若宜密闻久远寿量。一音演说法。众生随类各得解。何必须待本门耶。又我自欲得此真净大法。即是自益。当知今经权实皆益也。

　　十明待时不待时。尔前不悟。必待法华悟者。名为待时。法华前教已解者。名不待时。何故尔。佛有显密二说。若显说为论。法华之前。二乘未悟大道。要须五味调熟。会在法华。故云说时未至故今正是其时决定说大乘。此即待时也。若密教为论。未必具待五味。在法华方会。尔前密有入者。故名不待时。此乃今昔大判时不时。若就三周。亦是待时不待时。迹本二门。亦是待时不待时。致有前后悟入。即此意也。问。本论中。明决定性非密非显。二时不摄者。应是失时永不得悟耶。答。余经或谓此为失时。今经不尔。此虽于密显不悟。而生灭度之想。入于涅槃。而于彼土。求佛智慧。得闻是经。故无失时。乃是待彼土之时耳。问。下五千起去应是失时否。答。此等应以如来灭度后弘经人受益。或在涅槃得度也。问。身子初周为四众三根请。譬周为中下请。云何言佛各为三根人。三周说法耶。答。此语不便。请则普请。说亦普说。但上根智利。闻法得悟。中根处中。闻譬得悟。下根居下。闻三得悟。鉴物机情。理须预照。及至为说。何择中下。闻者未悟。自在物机。汝当随义。云何随语。已上十门。出天台法华经疏。预出此义。贵临经不惑。记中释此委悉。避繁不录。须者寻之。

　　尔时世尊。告舍利弗。汝已殷勤三请。岂得不说。

　　此一节是如来顺许。汝已等顺也。岂得不说。是许也。

　　汝今谛听。善思念之。吾当为汝分别解说。

　　此一节。是诫许也谛听是闻慧。善思是思慧。念之是修慧。此是三慧。大经明四善法。为大涅槃因。此经一善知识。即如来也。三句即三慧。故佛诫之。是近因缘。

　　△此下第三简众许。经分为五科。

　　说此语时。会中有比丘比丘尼。优婆塞优婆夷。五千人等。即从座起。礼佛而退。

　　此正是简众许。五千在座。故如来三止。今将许说。威神遣去。故名简众也。

　　所以者何。此辈罪根深重。及增上慢。未得谓得。未证谓证。有如此失。是以不住。

　　二明简众所以。五浊障多名罪重。执小翳大名根深。但五浊障罪。其根犹未名深。更加执慢。方名为深。未得三果。未证无学。未得谓得。名增上慢也。有如此失者。谓障执慢三种之失也。

　　世尊默然。而不制止。

　　三明去住化仪。而不制止者。上闻开三显一。言略义隐。犹未生谤。足作系珠因缘。去则有益。若闻广开三显一。乖情起谤。住则有损。是故如来不制止也。

　　尔时佛告舍利弗。我今此众。无复枝叶。纯有贞实。

　　四叹当机之美。言枝叶细末。不任器用。此等执方便之方便。于大非器。大品云。攀附枝叶。弃于根本。是人为不黠。即是此义也。

　　舍利弗。如是增上慢人。退亦佳矣。汝今善听。当为汝说。

　　此庆喜退座。退亦佳矣者。既以小自翳。复妨他大光。今退无谤法之愆。复无障他之过。故云佳矣。上枝叶未去。如来三止。贞实愿闻。故身子四请。师弟鉴机。非徒靳固也。问。佛大慈悲。何不神力使其住而不闻。如华严聋哑。何不增状毒鼓。如喜根胜意。答。各有所以。华严末席。始开于渐。未破小执。故在座而隔应。彼末席者。此且一往寄结集说。旧经三十七云。时舍利弗祇园林出。不见如来自在。庄严变化。及师子吼。妙功德等。不见诸大菩萨等。亦无智眼能见觉知。及生意念。亦不乐说。亦不赞叹。以声闻人出三界故。此即如聋如哑之文。于彼末会。即当渐初。然亦寄于娑婆一期。设化渐教。以说用通。今意应知。华严尽未来际。即是此经常在灵山。何殊十方更互主伴。至三十八入佛境界品。文殊从善住阁出。与诸天龙等。至如来所。头面礼足。设供养已。辞游南方。时舍利弗。承如来力。见文殊从祇洹出。而作是念。今与俱行。时舍利弗有六千弟子。从自房出。礼佛足已。至文殊所。此六千等。皆新出家。已曾亲近过去诸佛。皆是文殊之所化度。舍利弗为诸比丘。广赞文殊。文殊语诸比丘。汝等善能成就十种大心。则得佛地。况菩萨地。自古皆云华严时长。若尔乃是结集后教至般若来。方可得云令诸比丘。成十大心。此乃义当转教时也。结此等文意。入华严中。故云时长。当知以法界论之。无非华严。以佛慧言之。无非法华。道理虽尔。若约次第部类不便。则鹿苑诸教。皆应结取。但大小不同。机见不等。故令教主说亦不一。验舍利弗。已有六千弟子。故似方等般若教时。何但鹿苑耶。今文复云。未破小执。即似鹿苑之始。准下释信解品中长者之文。但是机见着脱前后。今亦且寄渐教。大末小初。为释。今诸佛法。久后要当说真实。正欲灭化破庵。宜须拣遣。若去住俱谤。宜如喜根强说。今去则有结缘之益。为当来得度之因。那忽令住。住则有必谤之损。那忽不遣。喜根以慈故。强说如来以悲故发遣。今汝善听。即是结许也。从汝已殷勤。讫此三节。总许说竟。

　　舍利弗言唯然。世尊。愿乐欲闻。

　　此是身子等受旨也。愿乐欲。义当一请。并前为四请。

　　△此后正是广说五佛开权显实也。何名广开耶。对上略开有三。一上经文句逗少。是文略。此中章句多。是文广。二上总云诸佛。是人略。此中广明五佛。是人广。三上但略开三显一。是义略。此中广明六番。是义广。有此三意。故名广开。六番者。一叹法希有。二说无虚妄。三开方便。四示真实。五举五浊释权。六拣伪敦实。然此五佛章中。并以三四为今经正意。余四番彼此存没。共成一意。六番故也。又略开有通有别。通则始从定起。讫此偈终。别则略开。在偈后三行半孤颂是也。

　　佛告舍利弗。如是妙法。诸佛如来。时乃说之。如优昙钵华。时一现耳。

　　此是第一总明诸佛开权显实。章句中初佛叹法希有。法譬双叹。时乃说之者。诸佛同出五浊。必前开三。如今世尊四十余年。始显真实。久久稀疏。故言时乃说之。久不说者。为昔人未堪故。时未至。故五千未遣故。今何说耶。为今人已堪。时已至。五千已去。决定说大乘。故言时乃说之。问。且如华严方等般若诸部圆经。皆谈佛慧。何名稀疏耶。答。此约二乘钝根菩萨。及时部说。初于华严而不闻。次于鹿苑而入小。后于二味而不取。今始得闻。则成稀疏。若诸利根菩萨。何尝不闻。但以增进为今经益。约教。尔前非无圆中。约时。待绝俱妙。指独显说。故云稀疏也。优昙华者。此言灵瑞。三千年一现。现则金轮王出。表三乘调熟已后。方说妙法。授法王记。闻此妙法。照心即中。必获佛记。名为灵瑞。此华定表当来果位。故譬先兆也。

　　舍利弗。汝等当信。佛之所说。言不虚妄。

　　汝等当信者。劝信无虚妄法也。此理至深。理与昔异。此言至妙。言与昔反。此行至普。行与昔乖。此人至胜。胜于昔劣。至者实之极也。何故劝信。欲明昔粗即今妙。故恐物生疑。故预劝信。如何即粗。还指客作之粗。全成长者之子。故四一妙。更无所改。全成妙四。故云汝等所行是菩萨道。恐物生谤。故劝信也。信无虚妄人。说无虚妄法也。

　　舍利弗。诸佛随宜说法。意趣难解。

　　此明第三诸佛开方便。欲开显实相。先叙所开。即所施是。意为显实之所。故叙施权之意。初明佛道随三种机。宜说方便教。故言随宜。佛知物机未纯。悉莫能解。故言意趣难解也。当知为实施权。意在于实。是法皆为一佛乘也。开权显实。意在于权。汝等所行是菩萨道。声闻之法。是诸经王客作贱人。是长者子。治生产业。即常住之理。若昔以实为权。权名隐实。今开权显实。实外无余。潜之与显。利在物情。常住本源。未尝增减。故未开之。前非但不说显实之名。都无施权之语。故说宜权之言。即须显实故也。须知此是法华之宗致。实教之源由。释义之指归。众行之府藏。若不体之。徒施徒运。善须解此。

　　所以者何。我以无数方便。种种因缘。譬喻言辞。演说诸法。

　　此释上施权意也。举今佛之权能。释诸佛之方便。以巧慧同故。借此释彼。如我以无数方便者。诸佛开权。亦如我也。正意引诸佛证此。故且以此释彼。意明彼此道同。悉皆施开权故。须释出也。亦可指下是法非思量分别之所能解。唯有诸佛。乃能知之。一节结上开权。即以是法两字。指向说诸法。开权意者。佛意难知。唯佛能了。禀教当机。昔谓为三。诸佛知一耳。即用下是法等。结此中文。亦是法等正属下显实者如此。两句意显权是即实之权。下正显实。实是即权之实。佛意经语。深有妙旨。此叙诸佛施开权意。

　　是法非思量分别之所能解。唯有诸佛。乃能知之。

　　此是诸佛正广显中。初先标胜人法也。举无分别法。唯是佛所知。佛以无分别智。解知无分别法。即是显实法也。指向是法之权。即是显实法也。

　　所以者何。诸佛世尊。唯以一大事因缘故。出现于世。

　　此第二标出世意也。一大事者。即是今妙法华经也。夫诸佛觉如实之相。乘此实道。出现于世。祇令众生得此实相。唯为此事。出现于世。曾无他事。除诸法实相。余皆魔事。又一则一实相也。非五非三。非七非九。故言一也。其性广博。能博三五七九。故名为大也。诸佛出世。以此威仪法式。教化众生。故名为事。自行化他。俱名为事也。又一即法身。大即般若。事即解脱。诸佛出世意。令众生显此三法即一不可决定。是秘密藏。故云唯以一大事也。因缘者。众生有此一乘之机。能感故。故名为因也。佛承机而应。故名为缘。是为出世一乘之本意。而昔施三者。为此一弄引耳。如人欲取。先当与之。虽说种种道。其实为一乘。即此义也。

　　舍利弗。云何名诸佛世尊。唯以一大事因缘故。出现于世。

　　此第三重更标起者。将欲分别。更重提起。为解释之端。又此大事。佛所尊重。故数言之。表法尊不轻易也。

　　△下从诸佛世尊欲令众生开佛知见。至一切十方诸佛法亦如是。正明总诸佛正显实文。此之真实妙理。何人能知见之。佛乃约开等。方能知见。良以开等并是证佛知见位也。故佛约人理教行四一。释出今经所依谛理。实相境界也。故法华论约四义释之。谓证不退地。知如来能证实。法身同义。及不知究竟处也。四种释开示等。天台顺经依论。四种一中。一一约位智门观四义。消此一段。正显实文。约横竖。皆是显于一实也。若云显实。即无量法。皆一法也。广则一切心尘。行法入理等。无非一实。此所照妙境。唯一乘实法。何四之有。理虽如是。就解释门。太成通漫。但可览照己心而已。消经且约四义释之。当知此之一乘实理。理不独显。须以智门观三。历所涉位。共方显理。故佛以位教行人四种。是能释此实理。故天台顺经论旨。四义消之。使佛出世。为令众生佛之知见。不妨高位。不弃凡夫。罄尽经意。所以四释者。见理由位。位立由智。智发由门。门通由观。观故则门通。门通故智成。智成故位立。位立故见理。见理故名为理一。是以一一四义。方见经文矣。此一乘谛境。不可知见。约于智眼。乃能知见。此之一乘。何种人能知见之。当知四眼二智。万象森罗。不能知见。唯以佛眼种智。真空冥寂。则能知见。然四眼二智。与佛眼种智。虽体相即。显胜须分。经云为令众生开佛知见。不论佛果自知自见。若偏语佛果。即失众生。若唯语众生。则无佛知见。故不可偏取。所以众生义兼。佛果唯极。极果知见。令物即得。故异诸经。若三教行人。虽是众生。未有佛眼佛智。不能知见。则众生开佛知见未成也。唯圆教名字。至相似人。乃能知见。且约解观。犹未灼然名开。故至分真四位。方乃名开。亦是众生。盖分得佛眼佛智。则众生义成。知见义亦成。故佛知见开。定在初住已去也。自非天台委出妙境众生心佛一体无差。岂知众生有佛知见。自古释佛知见。约为众生。其理不显。唯天台大师。约教位人行。判众生佛知见。其理宛然。所以序中瑞相。预表天雨四华。表万善同归。得。入四位华。以趣佛果。故至下消文。乃用四义。当以此冠。消经文。四一义显。此下正理一也。

　　诸佛世尊。欲令众生开佛知见。使得清净故。出现于世。

　　诸佛者。不独五佛而已。须谈一切十方刹尘诸佛出世。莫不皆为众生开佛知见。一乘妙法。是佛佛之本意也。开者。一约位。即是十住。初破无明。开如来藏。见实相理。何者。性德之理。而为通别两惑之所染着。此通别两惑。同在一念。念体即是。是体非理。是事非是。是非一如。同体为障。难可了知。初心名字能圆信。五品能圆受。相似能圆伏。而未能断。不名为开。内加观行。外藉法雨。助破通别两惑。显出如来藏。修性知见。朗然开发。譬如日出闇灭。眼目有用。故名为开。缘修破惑。故名便得清净也。仁王云。入理般若名为住。住于十住小白华位也。二约智者。即是圆顿道慧。见道实性。实性圆中得开。故名开佛知见也。三圆教门者。即是空门。一空一切空。故名开佛知见也。四约观心者。观于现前妄念。即三谛之理。不可思议。此观明净。名之为开也。此位智门观四义之中。先明位者。以见理亲故。是以先列。经文亦然。须晓一一位智门观。各各具四。亲疏互摄。能所映显。方见体圆理一也。

　　欲示众生佛知见故。出现于世。

　　示者约位释。则惑障既除。知见体显。体备万德。法界众德。显示分明。故名为示。即是十行大白华位也。约智者。即道种慧知十法界诸道种别。解惑之相。一一皆显示佛知见也。约门者。即是有门。一有一切有。即示佛知见也。约观者。然上开中。明净虽不可思议。而能分别空假中心。宛然无滥。名为示佛知见。理一也。

　　欲令众生悟佛知见故。出现于世。

　　悟者约位。则障除体显。法界行明。事理融通。更无二趣。即圆顿理量不二。故名为悟。即十回向小赤华位也。约智者。即是一切智。知一切法一相寂灭。寂灭即悟佛知见也。约门。即是亦空亦有门。一切亦空亦有。即悟佛知见也。约观心者。即是空假中心。即三而一。即一而三。名为悟佛知见。理一也。

　　欲令众生入佛知见道故。出现于世。

　　入者约位。则事理既融。自在无碍。自在流注。任运从阿至荼。入萨婆若海。圆妙如理如量。通达自在。如量知见。能持众德。如理知见。能遮诸惑。即是十地大赤华位也。约智者。即是一切种智。知一切法一相寂灭相。种种行类相貌皆识。即入佛知见也。约门。即是非空非有门。一切非空非有。即入佛知见也。约观者。即空假中心。非空假中。而齐照空假中。名为入也。然始从诸佛开佛知见。讫入佛知见。并是理一也。然此一节。何名理一耶。依义依文。故名理一。依义者。若无理一。众事颠倒。悉是魔说。非复佛经。故须理一释也。依文者。文称佛知见。今取所知见。所见即谛也。所知即境也。境谛即实相之理。故名理一也。然开等四句。句句各别。约位智门观。别释者。欲显如量知见。故且分别四位耳。经云发心毕竟二不别。如是二心前心难。既云难易。即知初心与毕竟心。应有明晦浅深之别。犹如月体。初后俱圆。而有朔望之殊。四位知见。皆明照实相。而说开入之异耳。当知如理知见。实无分别浅深之异。以圆道妙位一位之中。即具四十一地功德。只开即具示悟入等。更非异心也。位释既尔。智门观三。亦约实理。无浅深之别。须一智具四智。一门具四门。观中一义。亦具四义。下释人行教三。亦应准此四释。下更不别出也。

　　舍利弗。是为诸佛。唯以一大事因缘故。出现于世。

　　此即结上理一义也。昔方便教。亦得义论开示悟入。何者。如别教。亦可三贤十圣。对开示悟入。虽证道同圆。而带地前。非佛知见。故别知见不可即为众生开之。通人。见地开。薄地示。离欲悟。已办入。藏中二乘。准通可知。若约菩萨。则初祇为开。二祇为示。第三为悟。百劫为入。若兼圣位。则合第三百劫为悟。三十四心断结为入。此之三教。义说虽有开等。而始终不明佛知见。故并是权也。今约部简。纯一无杂。明佛知见圆融三谛一大事之实。实即理一故。结上理一竟。

　　佛告舍利弗。诸佛如来。但教化菩萨。

　　此明人一。若就昔方便说。谓教化三乘人也。理实而言。但化菩萨。佛意所观。即是己子。无非人一。如彼穷子。自谓客作贱人。今日开显。自知是子。实非作人。故名人一也。

　　诸有所作。常为一事。唯以佛之知见。示悟众生。

　　此明行一也。诸有等者。诸谓三乘众行。名之为诸。常为等者。昔设诸行。为圆故诸。即是一事。此行何所至到。唯趣佛之知见。即行一意也。

　　舍利弗。如来。但以一佛乘故。为众生说法。无有余乘。若二若三。

　　此明教一也。即圆顿之教。名一佛乘。纯说佛法一乘教也。自偏小三教。皆名有余之说。俱不了义。非一佛乘。言无余乘者。须约部消。何者。既云无余。则已简偏小。又云若二若三者。约部纯圆故也。当知无余之外。复无二三。无余乘者。今教无华严中带别方便有余之说也。若无二者。即无般若中之带二也。无三者无方等中所对之三也。既无三昧。无鹿苑小则可知。今以教部消经。妙义显矣。

　　舍利弗。一切十方诸佛法。亦如是。

　　此即总结上显实一段文也。当知一切十方诸佛。皆为开示一佛上乘故也。始从如是妙法时乃说之。讫此。是总明诸佛章开权显实竟。

　　舍利弗。过去诸佛。以无量无数方便。种种因缘。譬喻言辞。而为众生。演说诸法。

　　此明第二过去佛章。正明施开权教之法。然此过去章。及下未现二佛章。文理亦如前总佛章。具足六义。此但有开权显实二义。阙叹法希有与说无虚妄二义。义有指前即具。又后阙举五浊释权。与拣伪敦实。此二指后释迦章中。即三世佛章。具足六义。经为避繁。前后显映。至下释现在未来二章。准此可解。此明过去开权也。

　　是法皆为一佛乘故。是诸众生。从诸佛闻法。究竟皆得一切种智。

　　是法者。即指权是也。实此正明过去显实文也。言须过去之中。自具三世。且举其总耳。此显实例上具四一者。一佛乘即是教一。从诸佛闻法。是谁闻法。法被众生。兼得人一。究竟皆得一切种智。所知即是理一。能知即行一。文虽不次。四一兼足。过去佛章竟。

　　舍利弗。未来诸佛。当出于世。亦以无量无数方便。种种因缘。譬喻言辞。而为众生。演说诸法。

　　此明第三未来佛亦先施开权法也。未来佛章。亦须自论三世。亦且举总耳。如前说也。

　　是法皆为一佛乘故。是诸众生。从佛闻法。究竟皆得一切种智。

　　此明未来佛。后乃显实。但具二章。须具六义。如前说。

　　舍利弗。现在十方无量百千万亿佛土中。诸佛世尊。多所饶益安乐众生。

　　此一节。明第四现在佛开显章。此中正是化主。初标佛出之意。如前诸佛章中。唯以一大事因缘出现于世。此亦如是。唯为饶益安乐众生。而出于世也。

　　是诸佛。亦以无量无数方便。种种因缘。譬喻言辞。而为众生。演说诸法。

　　此明现在十方佛。亦先施开权法也。

　　是法皆为一佛乘故。是诸众生。从佛闻法。究竟皆得一切种智。

　　此明现在佛正显实也。一佛乘则教一。众生所被人一。究竟皆得一切种智。所知理一。能知是行一。文具四一。现在章竟。

　　舍利弗。是诸佛但教化菩萨。欲以佛之知见。示众生故。欲以佛之知见。悟众生故。欲令众生。入佛知见道故。

　　此一节。总明上诸佛入理。上文诸佛但有教行二文。义兼四一。此总出人理。三世四一义足。焉知此文是总耶。以初文云是诸佛等。故知是总。三世佛开显毕。

　　舍利弗。我今亦复如是。知诸众生。有种种欲。深心所著。随其本性。以种种因缘。譬喻言辞。方便力故。而为说法。

　　此明今释迦正施开权法也。我即现在释迦。自指所谓也。先三后一。如上四佛不异。故言亦复如是。知诸众生至本性。即感也。言众生有种种欲者。即是五乘根性欲也。现在名欲。此欲由过去之根。宿种难转。随习不舍。名为深心所著。即是其根也。随其本性者。即未来名性也。根者以能生为义。由根习种。成于现欲。欲以取境为能。以能取于五乘教故。习欲成性。故性望欲。性名未来。未来望今。名为本性。然以根欲性三。为感佛机也。以种种因缘。预测即应。随宜开三乘权法故。

　　舍利弗。如此皆为得一佛乘。一切种智故。

　　此正明释迦显实也。如此即指权为实。故名显实。何者。在昔施权。尚无权名。何况有实。故今开权。权即是实。故云如此。当知述其施权。意在开也。此是显实也。佛乘是教一。种智所知理一。一切是行一。能禀是人一。当知如上五佛开权显实。佛佛出世。莫不皆为一佛乘故。三世既然。十方亦同。十方若同。则尘刹一切国佛。皆先施方便。次乃显实。斯经约部。纯圆无杂。故云无有余乘若二若三。是知今经永超一代。诸大乘经。皆所不及。经文旨趣。灼然明白。当依佛语。显实文竟。

　　舍利弗。十方世界中。尚无二乘。何况有三。

　　此明释迦第三举五浊释权。将举五浊。先标其意。由上佛佛虽明开权显实。而未明隐实施权之意。当知一乘妙法。其法清净。湛一如空。尚无带二带三之权。况有鹿苑单三单五之权。祇为五浊障重根钝。实不得宣。我若赞佛乘。众生没在苦。作是思惟时。十方佛皆现。梵音慰喻我。须施单五单三之权。方施带二带三之权。故言于一佛乘分别说三。说于带二带三。单五单三之三。恐不了所施之意。故先以一实。况无二三也。

　　舍利弗。诸佛出于五浊恶世。

　　上已标施权意。今欲释出。先唱数。为下释之本。

　　所谓劫浊。烦恼浊。众生浊。见浊。命浊。

　　此即列五浊名。

　　如是。

　　此即指体也。五浊体相不可具颁。但云如是也。然五浊之体者。劫浊以何为体。劫无别体。劫是长时。但约四浊。立此假名也。如下云劫浊乱时。即其义也。众生浊亦无别体。揽见慢果报上。立此假名。文云众生垢重。即此义也。烦恼浊。指五钝使为体也。见浊。指五利使为体也。命浊。指暖息识三相续不断。故曰连持色心而为体也。此略出浊之体也。

　　舍利弗。劫浊乱时。众生垢重。悭贪嫉妒。成就诸不善根故。

　　此略举其浊相也。初经云劫浊乱时者。即劫浊之相。何故劫乃得浊。以由四浊增剧。聚在此时。故名劫浊。劫有大中小三。亦空成坏住四种。俱名为劫。四劫之中。空成坏三。而无劫浊。浊在住劫。悲华经云。于住劫中。从八万减至三万。亦未有浊。至二万岁。为五浊始。广明劫义。浅近易知。出经论文。不烦具录。若瞋恚增剧刀兵起。贪欲增剧饥饿起。愚痴增剧疾疫起。由此贪瞋烦恼痴等故。起小三灾。由三灾起故四浊增。烦恼倍隆。由劫浊。由劫烦恼二浊故。致诸见转炽。由前三故。众生乃浊。揽粗弊恶五阴。成恶众生。表恶名秽称。成浊众生。由前四故。其命则浊。积年成寿。年摧寿减。年寿相逼。故曰命浊。当知四浊与劫。更互相由。故名劫浊。如水奔昏。风波鼓怒。鱼龙搅挠。无一憀赖。时使之然。是名劫浊相。经云众生垢重者。即众生浊。由揽五阴色心。立一宰主。譬如黐胶无物不着。流宕六道。处处受生。如贫如短。名长名富。是为众生浊相也。经云悭贪嫉妒者。即烦恼也。贪海纳流。未曾饱足。瞋虺吸毒。挠诸世间。痴闇顽嚚。过于漆墨。慢高下视。陵忽无度。疑网无信。不可告实。由此五钝使故。是为烦恼浊相。经云成就诸不善根故者。即是见浊相也。以无人谓有人。有道谓无道。十六知见。三世一世。或六十二。或六十五。乃至遍一切处。及一切法。犹如罗网。又似稠林。缠缚屈曲不能自出。是为见浊相也。命浊者。朝生暮殒。昼出夕没。波转烟回。瞬息不住。是为命浊相也。然浊相众多。不能具说。且依略释。粗陈大纲。当知五浊并以烦恼见为根本。皆从二浊。成于众生。从众生有连持命。此四经时。谓为劫浊也。问。若云为众生有五浊。而障于大者。且如华严中。有未除五浊凡夫。而得闻大法者。何耶。答。此应四句分别。一大乘根利。障重以根利故。重障不能障。此土华严初闻大者是。二根利障轻。三根钝障轻。他方净土闻大乘者是。四根钝障重。如此土身子之流。除浊方闻大故。故云五浊障大也。五浊遮鹿苑方等般若等。如天台疏委释。根遮障重。四悉及一十四门分别。须者当寻彼疏明矣。

　　诸佛以方便力。于一佛乘。分别说三。

　　此总结上第三施权意也。

　　舍利弗。若我弟子。自谓阿罗汉辟支佛者。不闻不知诸佛如来。但教化菩萨事。此非佛弟子。非阿罗汉。非辟支佛。

　　从此至下决了一节。总是释迦第四拣伪敦实。此明不闻不知。拣非真弟子。如世弟子。随顺师法。继嗣传灯。若不闻不知。则无法可顺。何谓弟子。如来昔说五浊开三。汝随顺得涅槃。得闻得知。名为弟子。今五浊既除。为汝说一。若不闻不知此一乘法。自谓已证。则非真弟子也。问。前经文。佛自云唯有诸贞实。即是真弟子。今何言非真弟子耶。答。前云贞实。即真弟子也。今言非真弟子者。以大逼小。小谓是真。大判非真。故以大敦逼时众。令信受解。若自谓真。则不闻不知也。不闻者即不闻教一。不知即不知行一。非真非理一。非弟子即非人一也。此乃以大乘。密而斥之。故云非佛弟子等。

　　又舍利弗。是诸比丘比丘尼。自谓已得阿罗汉。是最后身。究竟涅槃。便不复志求阿耨多罗三藐三菩提。当知此辈。皆是增上慢人。所以者何。若有比丘实得阿罗汉。若不信此法。无有是处。

　　此明若不志求。不信此者。成增上慢也。上以不闻知。斥非真弟子。今以不信为增上慢。此敦其现座时众。即席必信。何者。汝等若保小真。自谓后身。身尚有变易。处处受生。实非后身。汝自谓究竟。犹有余二百由旬。实非究竟。未得谓得。岂非增上慢耶。若真罗汉。须信此法。浊除根利。知非究竟。既信今实。知身非后。不起上慢也。知非究竟。信于究竟。即信理一。无增上慢。即成行一。信即信教。是为教一。是佛弟子。则是人一。拣伪敦实文竟。

　　除佛灭度后。现前无佛。

　　此明开除。若佛在世正说是经。不信不受。非真罗汉。成增上慢。若佛灭后。方得罗汉者。偏执权经。不信圆法。听许非增上慢也。

　　所以者何。佛灭度后。如是等经。受持读诵。解其义者。是人难得。

　　此明佛灭后。好人难得。深经难解。亦不成上慢。佛虽入灭。此经尚在。不信不受。应是上慢耶。即开除。佛灭度后。虽有此经。解其文义者。此人难遇。致令罗汉不信不解。亦应听许非增上慢也。

　　若遇余佛。于此法中。便得决了。

　　此即释疑。若佛灭后。解经人难遇。得罗汉者。即永入涅槃。一向不闻。永不成佛耶。即释疑云。是人虽生灭度之想。舍命已后。便生界外方便。有余之国。值遇余佛。得闻此经。即便决了。释论假设问云。罗汉受先世身。身必应灭。住在何处。而具足佛道。答。罗汉三界漏因缘尽。更不复生三界。出三界外。有净佛土。无烦恼名。于是国土佛所。闻法华经。具足佛道。故法华云。有罗汉。若不闻法华。自谓得灭度。我于余国。为说是事。汝皆作佛。论既引经为证。今释经还用论解。又南岳师云。余佛者。四依也。罗汉若遇之。闻经决了。又罗汉修念佛定。见十方佛为说此经。便得决了。当知罗汉念十方佛者。则从已发大心者说。若唯释尊。乃因小感大。亦是机发。使之然耳。小乘中诸部不同。亦有信有十方佛者。即小乘人。修第四禅边际定力。见十方佛等。念佛观成。感佛为说此经决了。又凡夫行人。苦祷忏悔。见十方佛为说。亦得决了。

　　舍利弗。汝等当一心。信解受持佛语。

　　此明释迦第五用无虚妄者。止物谤心。以劝信也。此劝信释迦实说。故云汝等当一心信解受持佛语。但云佛者。即释迦佛也。

　　诸佛如来。言无虚妄。

　　此劝信诸佛实说。故云诸佛言无虚妄。诸佛道同。弥加信受也。

　　无有余乘。唯一佛乘。

　　此结成上之实说。言无虚妄。故云唯一佛乘。当生实信也。

　　尔时世尊。欲重宣此义。而说偈言。

　　比丘比丘尼。有怀增上慢。优婆塞我慢。优婆夷不信。如是四众等。其数有五千。不自见其过。于戒有缺漏。护惜其瑕疵。是小智已出。众中之糟糠。佛威德故去。斯人鲜福德。不堪受是法。

　　此颂上许答中。五千拂席者。正颂拣许。然上慢。我慢。不信。此之三失。四众通有。但出家二众。多修道得禅。谬谓圣果。偏起上慢也。在俗矜高。多起我慢也。女人智浅。多生邪僻。不自见其过者。有上三失覆心。藏疵扬德。不能自省。是无惭人也。若自见过。是有羞僧也。于戒有缺漏者。即大论大经十戒之中。即前不缺不穿不破不杂等。即律仪之戒有缺。故云缺也。漏者定共道共有失。名之为漏。护惜其瑕疵者。以无道定等故。内起恶觉。如玉含瑕。以无律仪故。外动身口。如玉露瑕。覆罪自得。故名护惜也。是小智等者。不得学与无学之智。而但有世间小智。妄谓有漏以为无漏。小中之小。故言小智也。众中之糟糠者。是五千等。但有世间之禅如糟。无无漏禅定润之酒。五千但有文字之解如糠。而无理慧之米。以无无漏禅定及以理慧二德加之。三失覆心。佛威令去。是人鲜福。不堪闻法。故须拣遣。

　　此众无枝叶。唯有诸贞实。

　　此二句。颂上众已清净。枝叶譬其非好器。悉不任用。故佛遣之。

　　舍利弗善听。

　　此一句颂上诫许。即前诫令善思念之。已上颂上许说竟。

　　△下当颂上如来正答。五佛开权下文颂前诸佛门。与长行凡有四异。一彼此互无者。上长行诸佛中。有叹法希有。而无五浊。颂中但有五浊。而无叹法。二前后间出。上先叹法。次明不虚开权显实。今先开权显实。后明不虚。三开合不同者。上劝信与不虚合说。今颂中分。劝信在前。不虚在后。中隔五浊文也。四上以释迦方便。释成诸佛之权。偈中以释迦之实。释成诸佛显一。故颂与上长行。有此四异。虽有此异。不出六义也。六义是同。于理无妨。事须辨之。故此先明。贵临下文不惑矣。

　　诸佛所得法。无量方便力。而为众生说。众生心所念。种种所行道。若干诸欲性。先世善恶业。佛悉知是已。以诸缘譬喻。言辞方便力。令一切欢喜。或说修多罗。伽陀及本事。本生未曾有。亦说于因缘。譬喻并祇夜。优波提舍经。

　　此四行一句。颂上诸佛正施权。言诸佛所得法者。修道得于诸权法也。自行因满所感权法。正当自行体内权也。无量力便力已下。颂上诸佛随宜说法乃至演说诸法文也。此中广颂随宜之相。即是照九界机。说七方便法也。诸佛所得。即法体亦不可说。以方便故为众生说。成化他权也。众生心所念者。现起希望名念。念则且语内心。种种所行道者。化他权行法门不同名种种也。若干诸欲性者。说七被九。七九之中。随何等机。闻何等法。遇机便逗。不可定判。故言若干诸欲也。现在欣乐名欲。过去所习名性。或可习欲成性。成性生习欲也。先世善恶业者。七方便通途传传为善恶也。佛悉至舍经者。佛以权智。照诸方便性欲。然后以诸因缘譬喻。随其所宜。设九部经也。或说十二部。文中且出九部尔。当知五佛章章。皆立一施之言。于今乃成二意。一者腾昔施权。二为显实之所。不指所开。无由说实。况指权是权意。今当机知非究竟。既显实已。权全是实。唯一佛乘也。

　　钝根乐小法。贪著于生死。于诸无量佛。不行深妙道。众苦所恼乱。为是说涅槃。

　　此一行半。结施权意。乃是长颂。上无此出。互现要列也。前世根钝。今世无机。不堪闻大。故言不行深妙道。前世贪着障重。今世众苦所恼。唯可闻小。故为是说涅槃也。此颂上诸佛施权文竟。

　　我设是方便。令得入佛慧。未曾说汝等。当得成佛道。所以未曾说。说时未至故。今正是其时。决定说大乘。我此九部法。随顺众生说。入大乘为本。以故说是经。

　　此下是颂上诸佛显实。此初三行。颂上理一。令得入佛慧。颂上一大事因缘也。决定说大乘。总颂上开示悟佛知见也。入大乘为本。颂上入佛知见也。经文多云是说。那云是理。此是以能显所。准前可知也。

　　有佛子心净。柔软亦利根。无量诸佛所。而行深妙道。为此诸佛子。说是大乘经。我记如是人。来世成佛道。以深心念佛。修持净戒故。此等闻得佛。大喜充遍身。佛知彼心行。故为说大乘。声闻若菩萨。闻我所说法。乃至于一偈。皆成佛无疑。

　　此四行半。颂上诸佛如来。但教化菩萨。以明人一。上直云教化菩萨。颂中广出诸方便人。皆成实人也。言有佛子心净。至故为说大乘者。即别教之人。为此佛子说大乘经。得记心喜。即成圆教真实之人。声闻若菩萨者。声闻须该两教。兼得藏通缘觉。以缘觉有值佛者。若菩萨者。亦是藏通等诸菩萨。闻佛所说。乃至一偈。皆成佛无疑。即是七种方便人。到今经无非佛子。即是颂人一也。又诚言成佛无疑。当知此是极圣诚说。弥须信受三乘作佛。

　　十方佛土中。唯有一乘法。无二亦无三。除佛方便说。但以假名字。引导于众生。说佛智慧故。

　　此一行三句。颂上如来但以一佛乘故为众生说法无有余乘等也。若十方佛唯说一法。即是教一。假名引导。即方便教也。教本一实。故三是假。为物假设三藏等权。今既显实。重举所除以示佛慧。经牒假名三教。显佛慧一教。教一之方转明。更取上文。无有余乘者。显唯一。无别教中圆入别之余也。无二者。无通教中半满相对之二也。无三者。无三藏中三也。如此等二三。皆是假名字引导于众生。今但一佛圆教乘也。此指乳及二苏三味等。并为所除罄尽矣。

　　诸佛出于世。唯此一事实。余二则非真。终不以小乘。济度于众生。佛自住大乘。如其所得法。定慧力庄严。以此度众生。自证无上道。大乘平等法。若以小乘化。乃至于一人。我则墯悭贪。此事为不可。

　　此三行三句。颂上诸有所作常为一事。即颂行一也。事即是行。终不以小乘济度于众生。即是颂上常为一大事之意。佛自住至度众生。颂上唯以佛之知见示悟众生。后一行释不以小乘度之意。此四节颂上诸佛显实经竟。

　　若人信归佛。如来不欺诳。亦无贪嫉意。断诸法中恶。故佛于十方。而独无所畏。

　　此颂上诸佛劝信。上云汝等当信佛之所说。此一行二句。举果人内心劝信。明佛心清净。无明悭垢众恶已断。净心中说。是故可信。

　　我以相严身。光明照世间。无量众所尊。为说实相印。

　　此一行。举果人外色。更劝信。佛外色身相炳着。光好端严。内无闇惑。外有光明。则口无欺诳。为众所尊。说大乘印。则可信受。举果劝信毕。

　　舍利弗当知。我本立誓愿。欲令一切众。如我等无异。

　　此一行。举本因时昔誓劝信也。

　　如我昔所愿。今者已满足。化一切众生。皆令入佛道。

　　此一行。明昔愿今满也。我昔誓愿。非但自誓菩提。亦誓众生同入佛慧。今酬愿故说。是亦可信。今菩提既满。众生亦入。汝既自证佛慧。亦验我愿不虚。结成举因劝信也。问。佛初立誓。誓度一切。今众生尚多。愿云何足。答佛有三世益物。今且从一期现在。总而说之。但令众生得入佛乘。即名愿满。经云如我无异。颂劝信毕。

　　若我遇众生。尽教以佛道。无智者错乱。迷惑不受教。

　　此去长颂五浊。上明五浊。在释迦章后。今颂文在总佛门末。至释迦门中。又更重出。意明诸佛同出五浊。须皆先三后一也。此一行。总明五浊障大。若论浊不障大。遇者盖令入于佛道。众生根钝。无智不受。故云障大。言众生者。中含经云。劫初光音天下生世间。无男女尊卑。众共生世。故言众生。此据最初。对他。得名也。若揽众阴。而有假名众生。此据一期受报。从自立称。若言处处受生。故名众生者。此据业力五道流转。即是功能彰名。故云众生也。正法念经云。十种众生。谓长短方圆三角。青黄赤白紫。如是等众生。若与佛相遇。众生以苦恼自煎。诸佛以大悲济物。悲苦相对。故言相遇。又佛如。众生如。一如无二如。天性相关。故言我遇众生也。尽教以佛道者。夫佛大悲。恒愍众生。若以人天教。我则墯闇惑。止免青黄赤白紫方圆楞角等生死。非教佛道。若遇众生。令修小乘。我则墯悭贪。此事为不可。祇出二十五有。若遇众生。教令通别。我则墯偏僻。失佛知见。并非佛道。来至今经。普令众生得实相妙慧。体达一切皆是佛法。无非正道。此名尽教以佛道。生死苦永尽。我常如是说。云无智等者。但众生根钝罪重。不肯受教。不可如愿也。过去有佛。号住无住。发愿。使己国众生。同日同时成佛。即日灭度。又贤劫前有佛。号平等。亦愿。己国及十方众生亦同一日成佛。即日灭度。今日有佛。复有众生。云何通耶。佛言。止止。我前所言得人身者耳。复问云。颇有发愿令五道众生。同日成佛不。佛言。不可以非器身。成无上道。要先化三趣。令得人天身。然后乃可如愿。三趣非善道。何能成佛。如人求宝聚。不于空中求。若尔。龙畜等那有成佛者耶。此当乘戒缓急四句。辨之无惑。此明总五浊毕。

　　我知此众生。未曾修善本。坚著于五欲。痴爱故生恼。以诸欲因缘。坠墯二恶道。轮回六趣中。备受诸苦毒。

　　此去别明五浊。此二行。明众生浊也。善本。真如实相也。不依此种善根。故不感大也。坚着五欲。即诸恶之本。从痴有爱。则我病生。备受苦毒也。

　　受胎之微形。世世常增长。薄德少福人。众苦所逼迫。

　　此一行。明命浊也。受胎之微形者。形即五阴。阴名世。寿命连持诸阴入世。从初薄酪。乃至老死。故名世世增长。是命浊相。受胎之相。委如疏引受阴身经说。

　　入邪见稠林。若有若无等。依止此诸见。具足六十二。

　　此一行。别明见浊。五见交加。如稠林密茂。若有是常见。若无是断见。因此二见。生六十二。或云。外道计我。有四句。五阴一一四句。为二十见。约计三世。成六十。及根本二见。为六十二见等。如大品中说。

　　深着虚妄法。坚受不可舍。我慢自矜高。谄曲心不实。

　　此一行。颂上烦恼浊文也。

　　于千万亿劫。不闻佛名字。亦不闻正法。如是人难度。

　　此一行。颂劫浊也。长时无佛法。即劫浊。又上来四浊。集在时中。故名劫浊。如是人难度者。五浊障故。不信一乘。则不可度。由劫浊使然。

　　是故舍利弗。我为设方便。说诸尽苦道。示之以涅槃。

　　此一行。明权为说小。由上五浊障故。

　　我虽说涅槃。是亦非真灭。诸法从本来。常自寂灭相。佛子行道已。来世得作佛。

　　此一行半。明即终令入大。折三界妄尽。灭色取空。则非真灭。若体达无明本无常寂。即是真灭。本无虽寂。若不修道。无由契会。故言佛子行道已来世得作佛也。此颂上五浊章竟。

　　我有方便力。开示三乘法。

　　此颂上不虚中。初二句。先明释迦开三。故云我有等。

　　一切诸世尊。皆说一乘道。

　　此次二句。即明诸佛后显实。彼此互现耳。

　　今此诸大众。皆应除疑惑。诸佛语无异。唯一无二乘。

　　此一行。正明诸佛皆先权后实。诚言不虚。勿生疑也。颂总诸佛章竟。

　　△此下二十七行半。颂过去佛门。

　　过去无数劫。无量灭度佛。百千万亿种。其数不可量。如是诸世尊。种种缘譬喻。无数方便力。演说诸法相。

　　此初二行。颂上过去佛章开三施权文也。

　　是诸世尊等。皆说一乘法。化无量众生。令入于佛道。

　　此去颂上过去佛显实。上显实中。只有教理两一。兼得人行。今颂中有二十五行半。具颂四一。初一行。略颂上三文也。皆说一乘法。即是颂教一。化无量众生。颂人一。令入于佛道。即理一。所趣是理。能趣是行。兼得行一。此略颂竟。下广约五乘显一。

　　又诸大圣主。知一切世间。天人群生类。深心之所欲。更以异方便。助显第一义。

　　初此一行半。总明五乘。以显一。天人群生类。是举诸乘以明人一。更以异方便。举诸行以显行一。兼得教一。第一义即是理一。异方便下。正因佛性。即第一义理也。若用圆妙正观。此即实相方便。不名为异。若用七方便观。助显第一义者。名异方便。令开归一方便也。

　　若有众生类。值诸过去佛。若闻法布施。或持戒忍辱。精进禅智等。种种修福慧。如是诸人等。皆已成佛道。

　　此去别约五乘显一。此二行别开菩萨乘。若作五乘释者。此菩萨但是六度菩萨乘。若作七方便释者。兼得通别菩萨乘。何者。三教大乘。皆行六度。而运心有异。若相心行六度。即三藏菩萨。无相即通教菩萨。非相非无相。次第行六度。即别教菩萨。今但列六度。未知定判属谁。寻上文云更以异方便者。非独五乘中六度菩萨。即七方便中。三教菩萨方便也。若五乘之称。但有鹿苑。七方便名。通于三味。六度之行不局一教。故知此文可通三教菩萨也。若昔闻法者。皆已成教一。昔六度行。皆已成行一。如是诸人等。皆已成人一。皆已成佛道。即已成理一。若菩萨不开。何须引昔令成教一。今正语昔闻权者。故须开。

　　诸佛灭度已。若人善软心。如是诸众生。皆已成佛道。

　　此一行。开声闻缘觉。皆入一乘。何以得知是开声闻缘觉。大品叹阿罗汉心调柔软。又净名云。住调伏心。是贤圣行。是以知之。昔善软心。皆成行一。诸众生是人一。成佛道是理一。兼得教也。此开二乘竟。此下当开人天乘。成佛道也。

　　诸佛灭度已。供养舍利者。趣万亿种塔。金银及玻璃砗磲与码瑙。玫瑰琉璃珠。清净广严饰。庄校于诸塔。或有起石庙。栴檀及沉水。木榓并余材。砖瓦泥土等。若于旷野中。积土成佛庙。

　　从佛灭度已供养舍利去。并是人天成缘因种也。此三行半。约造塔明天乘。因时至心倾财舍宝。果时自然受乐。故是天乘也。金光明云。以佛舍利如芥粟许。置小塔中。三十三天。已有自然果报。即是天业义也。

　　乃至童子戏。聚沙为佛塔。如是诸人等。皆已成佛道。

　　次一行。明童子戏沙作塔。即是人业。因时泛泛悠然作善。果报时须作意勤求得乐。故是名人业。至今开此人业。即成佛道缘因种也。问。天人小善。应住果报。云何皆言已成佛道。答。此应明三佛性义。故大经言。复有佛性。善根人有。即是人天小善低头举手。为山始篑。合抱初毫。昔方便未开。谓住果报。今经开方便行。即是缘因佛性。能趣菩提。如火𦦨向空。理数咸灭。水流趣海。法尔无停。但由愿智未资。便封果报。故待今开。方是缘因。若据佛化意。何待此开。苟顺凡情。立以近称。今开近执。法界本如。岂由凡情。局彼流𦦨。应知曾昔酬者。其因已谢。未酬者毫善不亡。若曾发心。如水寄海。酬局因者。如果酬华。故今于彼未酬之因。开其局情。及曾趣向权乘道者。今以一实观一大弘愿。体之导之。悉成佛道。若不然者。徒云说开。若不观者。则应善体自至菩提。何须佛说修菩萨行愿耶。问。若尔何故天亲法华论。云童子戏沙等。谓发菩提心。行菩萨行者。所作善根。能证菩提。非诸凡夫及决定声闻未发心者之所得耶。答。论中乃从开竟说之。非语本善。故知定性声闻。及凡夫未发心时。纵有宿善。如恒河沙。终无自成菩提之理。故云非其能得。若未开顷。则往已成非。今若被开。宿作成种。故知善体本妙。随执者心。是故今经开人天宿作小善。咸遂佛因。童稚戏沙。乱心歌咏。指微即着。如凡夫度海不可思议。经中分明广会五乘。毫善不漏。横收童稚之广。竖显微着之深。经旨佛心罄无不尽。若恐童子事微不称佛道。散心一唱。如何消融。举手低头。须应理释。下去诸文。并准此意。

　　若人为佛故。建立诸形像。刻雕成众相。皆已成佛道。或以七宝成。鍮鉐赤白铜。白镴及铅锡。铁木及与泥。或以胶漆布。严饰作佛像。如是诸人等。皆已成佛道。彩𦘕作佛像。百福庄严相。自作若使人。皆已成佛道。

　　此四行。约志心造像。明天业今开成佛也。

　　乃至童子戏。若草木及茟。或以指爪甲。而𦘕作佛像。

　　此一行明人业也。

　　如是诸人等。渐渐积功德。具足大悲心。皆已成佛道。但化诸菩萨。度脱无量众。

　　此一行半。结成上之显实。如是诸人等。成人一也。渐渐积功德。具足大悲心。即成行一。皆成佛道。即理一。既已成佛。复能四一。但化诸菩萨。即是教一也。

　　若人于塔庙。宝像及𦘕像。以华香幡盖。敬心而供养。若使人作乐。击鼓吹角贝。箫笛琴箜篌。琵琶铙铜钹。如是众妙音。尽持以供养。或以欢喜心。歌呗颂佛德。乃至一小音。皆已成佛道。

　　此三行半。约诸尘供养佛像。以明天业也。

　　若人散乱心。乃至以一华。供养于𦘕像。渐见无数佛。

　　此一行。约散心。用尘供养。重明人业。

　　或有人礼拜。或复但合掌。乃至举一手。或复小低头。

　　此一行。约身业供养。明人天报。礼拜一句。五体着地。是上礼即天业。合掌低头。是中礼。即是人业也。

　　以此供养像。渐见无量佛。自成无上道。广度无数众。入无余涅槃。如薪尽火灭。

　　此一行半结成。非但显实自成佛道。亦能开权。薪尽涅槃也。

　　若人散乱心。入于塔庙中。一称南无佛。皆已成佛道。

　　此一行。约口业供养。例上约专散。具天人业也。南无此云度我。五戒经云归命。那先经云。人临死时。一称南无佛。得免泥犁。报恩经云。华林园第三大会。九十二亿人。是释迦遗法中。称南无佛人。得见弥勒。今开此善。即成缘因。

　　于诸过去佛。现在或灭后。若有闻是法。皆已成佛道。

　　此一行。明了因种子。若至心闻一句。是天业。散心闻一句。是人业。若例上。皆有相无相。非有相非无相。至心散心等。五乘种子。今皆开入一实。然亦须知开之所以。若心粗境妙。但开其心。如以相心持法华经。及闻一句一偈等。若境粗心妙。境已随转。不须论开。若心境俱粗者。必须俱开。亦可但开其心。境无不转道理必须知善体性。方乃名开。总而言之。心境并开。尚开久远四恶粗智。况人天智。若不开之。则佛知见。永埋四恶。长没人天。问。何意约过去佛门显实中。广明开五乘耶。答。三世佛皆有开五乘权。但未来未起。现在始行。于证义弱。过去开权已久。受化之人。皆成四一。并于十方。施权显实。证义事强。构之虚言。不如验之以实。故开彼过去微善。正击现在执心。过去既尔。我岂不然。故广明五乘也。此释过去佛章竟。

　　△此下有六行半。颂未来佛章。

　　未来诸世尊。其数无有量。是诸如来等。亦方便说法。一切诸如来。以无量方便。

　　此一行半。颂上未来佛中施权文也。

　　度脱诸众生。入佛无漏智。若有闻法者。无一不成佛。

　　此去并是显实也。此一行。颂上人一文也。

　　诸佛本誓愿。我所行佛道。普欲令众生。亦同得此道。

　　此一行。颂上行一文。

　　未来世诸佛。虽说百千亿。无数诸法门。其实为一乘。诸佛两足尊。知法常无性。佛种从缘起。是故说一乘。

　　此一行。颂教一也。初行三句。指七方便。一切权说同成了因。其实为佛乘一句。明说权之意。诸佛两足尊一行。明说一之所由。由知无性而修净缘。令得成就。能演此乘也。言知法常无性者。实相常住无自性。乃至无无因性。无性亦无性。是名无性。此即一实理上。本自不思议之二空也。言佛种从缘起者。中道无性。即是佛种。立本无性。为本性德。故知今种即性家之种。种者能生为义。即十界界如理性。俱性并种也。若迷此理者。由无明为缘。则有众生起。即是性种从迷缘。故起于众生。即是真如随于染缘也。若解此理者。由教行为缘。则有正觉起。即佛果种。从净缘起。欲起佛种。须一乘教。此即颂教一。又无性者。即正因佛性也。佛种从缘起者。即是缘了。以缘资了。正种得起。一起一切起。如此三性名为一乘。故云教一。

　　是法住法位。世间相常住。于道场知已。导师方便说。

　　此一行。颂理一也。是法者。众生。正觉。染净之法。皆名是法。法不出如。染谓众生。净谓正觉。众生正觉。是能住法。染净一如。是所住位。分局定限。故名为位。位无二称。同立一如。不出真如。故唯局此。此局即通。遍一切故。局之极也。通之盛也。相殊性一。故众生正觉。一如无二如。悉不出如。皆如法为位。故言是法住法位也。世间相常住者。出世正觉。以如为位。亦以如为相。位相常住也。世间众生。亦以如为位。亦以如为相。岂不常住。世间相既常住。岂非理一也。当知相可表帜。位可久居。众生正觉相位无二。显迷即理。理即常住。佛已证常。众生理是。故众生正觉相位常住。染净相位既同一如。是故相位其理须等。佛依世间。修成极理。验知世间本有斯理。问。位可一如。相云何等耶。答。位据理性。决不可改。相约随缘。缘有染净。缘虽染净。同名缘起。如清浊波。湿性不异。若同以湿性为波故。皆以如为相也。若同以波为湿性故。皆以如为位。所以相与常住。其义虽同。染净既分。如位须辨。今且以悟显迷。将净显染。则净悟得于常事。迷染但名常理也。又世间之名。通收依正。常住之称。不碍二途。故云理一也。若单约众生。释世间者。即阴界入也。此乃的示理境所在。故以阴入对正因说。九界阴入位。本常住。即正因也。然此正因不即六法。缘了不离六法。正因常故。缘了亦常。故言世间相常住也。即是众生性德。正因六法。与修得缘了。不即不离。是故修六性六。一体无殊。当知阴入。祇是常住也。言于道场知已。此举果释成开权显实。道场朗然。斯理久畅。物情障重。方便施三。今说时既至。悉开是实。此未来佛开权显实竟。

　　△此下有四行半。颂现在佛章也。

　　天人所供养。现在十方佛。其数如恒沙。出现于世间。安隐众生故。亦说如是法。

　　此去颂上现在佛开显也。此一行半。是佛为化之意。正为安隐众生也。

　　知第一寂灭。以方便力故。虽示种种道。其实为佛乘。

　　此一行颂上显实。知第一寂灭。即颂理一。其实为佛乘。或颂教一。或颂行一。即正显实也。

　　知众生诸行。深心之所念。过去所习业。欲性精进力。及诸根利钝。以种种因缘。譬喻亦言辞。随应方便说。

　　此二行。颂上开权文也。现在佛章竟。

　　△此下毕卷。颂上明释迦佛章也。

　　今我亦如是。安隐众生故。以种种法门。宣示于佛道。

　　然此释迦一章。有颂上本下之义。盖迹门大意。正是开三显一。前直说法。上根悟解。更有中一之机。未悟如来善权。更为作譬。譬此法说开三显一。令得悟了。前法说中。既略广开三显一。后譬说中。亦应略广许三赐一。因缘周亦应引三入一。故下之譬说。既譬此中法说之文。须于此法说中。示其作譬之本。颂上本下。承蹑有由。法譬相成。圣说符契。譬不孤起。法亦齐等。三周之文虽异。一乘之唱无差。十方佛土中。唯有一乘法。此之谓也。又复须知。此之一章。颂上凡有两殊。本下则有四义。且颂上有两殊者。初偈与长行。有无之殊。长行有五。一开三。二显一。三五浊。四真伪。五不虚。偈亦有五。但长行有真伪。偈则无也。偈有叹法。长行则无。此是映显互现耳。二者是次第之殊。长行先开三后显一。偈先显一后开三。此偈与长行之殊也。言本下者。四义。初是开合义者。开三显一。为下总譬本。二偈合而不开。次离五浊文。为下见火中三譬之本。开而不合。不虚为下不虚譬本。不合不开也。二明取舍者。以别见火等四譬四段经文。为下六譬之本。取而不舍也。若叹法一章。非六譬本。故舍而不取也。三论总别者。初开三显一。总叙释迦一化教门。从五浊去。皆属别譬也。四本迹义者。总叙佛教。总含本迹。从五浊去。别明本迹。五浊一章。正明居法身本。见众生苦。起大悲。从一乘化不得者。垂迹也。又须当知。承上本下。若作略广二颂。及约广颂中。更开四意。颂上本下。俱通三周及信解中。文义不阙也。若于四中。细开为下譬者。但在法譬二周。不通信解及因缘文也。盖由下文。譬喻及因缘等。皆譬上法说为要。上下文义相冠。故须依天台进退盈缩三节分经。深有妙旨。非是谩作。此预叙示。至下消文。以此照之。今义可晓。然上从今我。至佛道一行。是颂上释迦显实章中。如此皆为得一佛乘一切种智文也。今我亦如是。如于诸佛之是。同以一实教化众生。此总颂上显实也。安隐者。涅槃秘藏。是安隐处。佛自住其中。亦安置众生。入秘密藏也。安隐处即颂理一。众生颂人一。种种法门入于佛道。即颂行一。宣示即是颂教一也。

　　我以智慧力。知众生性欲。方便说诸法。皆令得欢喜。

　　此一行颂上开权。我今亦如是。乃至言辞方便力而为说法文也。言智慧力者。即权智力也。知众生性欲者。鉴小机也。方便说诸法者。正施权也。皆令得欢喜。随宜称机也。然上二行偈文虽略。收佛一化。开权显实。原始要终。罄无不尽。故称略颂。此明颂上竟下总譬六义作本者。初今我亦如是。我即释迦是一化之主。为下长者譬本也。二安隐者。即大涅槃常乐住处。此处寂静。无五浊障。故名安隐。即对不安隐。不安隐即三界生死。行化之所。有五浊障。名不安隐。即为下火宅譬本也。三众生者。即五道受化之徒。为下五百人譬本也。四又安隐者。即是安隐法。还对不安隐法。不安隐法。即五浊法。为下火起譬本也。五种种法门。即对不种种。为下唯有一门譬本也。六知众生性欲。即是五道根性。有三乘差别之机。为下三十子譬本也。向上即是颂略。向下即是总譬本。本末相承。文义整足。此上二行。亦名合而不离。为下总譬本故。略颂权实文竟。

　　舍利弗当知。我以佛眼观见。

　　此去毕卷。是释迦章中。第二广颂上权实。大分六段不同。是第一颂上五浊开三。别四譬中。初见火中。自分为三。初十一字。明能见眼。为下能见人。长者譬本。下文长者在门外立。以下验上知。佛在法身之地。以常寂眼。圆照群机。若根利浊轻。则以卢舍那像。说一乘法。若根钝浊重。则脱璎珞。以老比丘像。惊入火宅。方便开三。祇是于时鉴机。故言我以佛眼观见也。问。观色法应用天眼。若分别根机。应用法眼。云何言以佛眼见耶。答。佛眼圆通。举胜兼劣。故言佛眼也。又四眼入佛眼。故皆名佛眼也。

　　六道众生。贫穷无福慧。入生死险道。相续苦不断。深著于五欲。如牦牛爱尾。以贪爱自蔽。盲瞑无所见。不求大势佛。及与断苦法。深入诸邪见。以苦欲舍苦。

　　此二行三句四字。是五浊开三中。第二明所见五浊也。六道因果报。如上疏广释。言六道众生贫穷无福慧者。贫故由无福。痴故由无慧。痴贫众生。聚在一处。故名众生浊也。入生至不断二句。此颂上命浊也。深着至所见一行。颂上烦恼浊也。不求至苦法二句。颂上劫浊也。深入至舍苦二句。此颂上见浊也。或云五热炙身。欲望舍苦。反得苦报。或云诸见即是受。则有三受。见家之受。三受皆苦。行此苦因。望欲舍苦。岂可得耶。此明颂上竟。若为下譬作本。此二行三句四字。是别四初中。第二所见五浊。为下所见火譬本。

　　为是众生故。而起大悲心。

　　此二句。是初五浊开三中。第三悲济也。初举能见眼。次明所见火。今此二句。明大悲熏心。应入三界。施设方便。引趣佛慧也。若作譬本。为下长者惊入火宅譬本。始从我以佛眼观。至此三段。总是颂上五浊开三显一文竟。上所明三譬本。总是四譬中。初见火譬中三譬文竟。

　　我始坐道场。观树亦经行。于三七日中。思惟如是事。我所得智慧。微妙最第一。

　　我始下有十七行半。是广颂中第二大科。颂上施方便化意也。此科有六行半。明念用大拟不得。是别四第二寝大施小也。此一行半。明用大拟宜。始坐道场者。至理无时。假时化物。为化之初。故言始也。若事释者。初在此处。修治得道。故言道场。坐此树下。得三菩提。故名道树。感树覆恩。故观察。念地载德。故经行。道成赛泽之时。欲以大法拟宜众生。故言始也。又观心十二因缘之大树也。深观缘起。自成菩提。欲以无漏法林之树。荫盖众生。故言观树也。经行者。大乘三十七品。是行道法。自以道品。履一切地。得成佛道。欲以此法。化度众生。故起经行表之也。问。树地无有分别。岂须报恩耶。答。未曾有经云。祇以通化传法。名报恩耳。言三七日思惟等者。明佛在法身之地。寂而常照。恒以佛眼。洞览无遗。岂始至道场淹留。三七方思此事。言三七日者。明有所表。表佛初欲三周说法。故假言三七耳。初七思法说。次七思譬说。后七思因缘说。皆无机不得。是故息大施小也。此唯就圆教大乘为释。以今经是终穷极教故。且依之。若通途约大乘释者。初七思惟欲说圆教大乘。次七思惟说别教。后七思惟说通教大乘。皆无机不得。是故息大。说三藏三乘。为方便之化也。因果经云三七日。四分律并萨婆多。皆云六七。兴起行等经云七七。五分八七。大论五十七。地论等皆二七。此并机见不同。不须和会。此明用大拟宜毕。此下明无机。

　　众生诸根钝。着乐痴所盲。

　　此去至请我转法轮三行。明无机。此半行。众生障重。

　　如斯之等类。云何而可度。

　　此半行。明机不堪闻。

　　尔时诸梵王。及诸天帝释。护世四天王。及大自在天。并余诸天众。眷属百千万。恭敬合掌礼。请我转法轮。

　　此二行明诸梵虽请说大。佛知无机。所以不说。问。焉知梵王请说大耶。答。据下佛酬云若但佛赞乘。验知请大也。明无机毕。

　　我即自思惟。若但赞佛乘。众生没在苦。不能信是法。破法不信故。坠于三恶道。

　　此一行半。明无机强说。闻则有损。故息化。

　　我宁不说法。疾入于涅槃。

　　此半行。正明无机息化。若作本下者。即为寝大舍凡譬本也。故下譬此云。是长者作是思惟。我身手有力。当以衣裓。若以几案。从舍出之。视父而已。譬此中也。即是四譬第二开三譬中。初譬舍几也。即颂上施方便化。念用大拟宜不得竟。下去有十一行。明念同诸佛。用三乘化。拟宜可得也。

　　寻念过去佛。所行方便力。我今所得道。亦应说三乘。

　　此一行。正明三乘拟宜。颂上于一佛乘方便说三。言寻念者。念彼虽无大机。不容永舍。要以方便而诱济之。非是如来都不知方便。思后方能。意欲引同诸佛。亦先以方便开三。诸佛皆尔。我岂不然。故云寻念。使物必信。寻念表之也。

　　作是思惟时。十方佛皆现。梵音慰喻我。

　　此去六行半。明有小机。上欲大化。于彼无机。故诸佛不叹。今欲说小曲会根缘。若不先小。则大小俱失。若先用小。则终必大益。巧逗机缘。念同往圣。所以十方佛叹也。此上三句。乃是释迦自叙诸佛现在佛也。由念方便力故现。现由拟法会机二义故现。

　　善哉释迦文。第一之导师。得是无上法。随诸一切佛。而用方便力。

　　此一行一句。明诸佛正叹释迦。能隐实设权。故云。善哉。为一施三。引入佛慧。即是第一导师。得是无上法者。即是得实智微妙第一也。而用方便力者。随诸一切佛。隐实用权故。诸佛称叹也。

　　我等亦皆得。最妙第一法。为诸众生类。分别说三乘。

　　此一行。明诸佛亦隐实用权也。

　　少智乐小法。不自信作佛。是故以方便。分别说诸果。

　　此一行。双释上隐实施权二义也。为众生少智不堪闻大。所以隐实。而复乐小。所以施权。故释上二义也。

　　虽复说三乘。但为教菩萨。

　　此半行双结二义。虽复说三。终为显实也。从作是思惟。讫此明诸佛叹毕。

　　舍利弗当知。我闻圣师子。深净微妙音。喜称南无佛。

　　此一行。明释迦发言酬顺。既闻诸佛叹。释迦对曰。乃称南无。南无此云敬从也。此佛对佛。不同上文机称南无义也。

　　复作如是念。我出浊恶世。如诸佛所说。我亦随顺行。

　　此一行。即念顺物机。是释迦酬顺竟也。

　　思惟是事已。即趣波罗柰。诸法寂灭相。不可以言宣。以方便力故。为五比丘说。

　　此一行半。正明施教也。诸法寂灭相不可以言宣者。即是前法说中道无性佛种之理。非数。数是三权。权则可说。一实寂理。即不可说。今以方便作三乘说也。又此妙法非生非灭。而以方便作生灭说也。又小真之理。亦非说示。以方便故。作四门说。大理亦尔。虽方便可说。佛意在大。众生于实。并非其宜。故思方便。作生灭等。为五人说无常有门。言五比丘者。如前通序中略释也。

　　是名转法轮。便有涅槃音。及以阿罗汉。法僧差别名。

　　此一行。机受行悟入也。机会名受。随闻观转。即暖法去名行也。入世第一位名悟。获初果名入。转佛自证心中化他之法。度入他心。名转法轮。陈如初得见谛。即断见惑。分证灭谛。亦是分得有余涅槃。涅槃之音。起由于此。得成无学。由弟子受行。烦恼断处。涅槃名生。音者声教。众教之始也。能说三乘法者名佛。所说三乘即法。见谛罗汉名僧。三宝是以现世间也。

　　从久远劫来。赞示涅槃法。生死苦永尽。我常如是说。

　　此一行释疑也。由上佛说寻念施权。机则证果。故此一偈双释二疑。先疑佛不能自鉴机。寻念诸佛。始知根性。故即释云。非我不知用方便法。特欲引同。故念诸佛。非始念方知。从久远劫来。先自见汝等乐其小道。已为赞示令尽众苦。所以闻小即得解脱。释其疑师也。二疑诸弟子。云何凡夫众生。一世暂闻即证罗汉。乃即释云。从久远劫来。为其赞示。今称本习故。速得证果。此释弟子疑也。若本下者。始从寻念讫此。为下设三车施小譬本。故下譬云。尔时长者即作是念。此舍已为大火所烧。乃至争出火宅。譬此中法说文也。从我始坐道场。讫此。总是广颂上施三方便化竟。

　　舍利弗当知。我见佛子等。志求佛道者。无量千万亿。咸以恭敬心。皆来至佛所。曾从诸佛闻。方便所说法。

　　此去六行。颂上显实也。此二行颂上人一也。若作本下。即是为下第三等赐大车譬中。初大机动索车本也。志求佛道者。即是索大也。索有三意。一大机有感果之义。机中论索。二情中密求。为得为不得。即此意。三发言索。即是殷勤三请也。当知昔教之中。已有二求。但未发言。至于今日。具此三索。从强属口。机情亦殊。若在昔。但潜伏居怀。于今乃助彰于口。应知此文义涉二酥。但是机情求佛尔。问。下文索三小车。今文佛道求大。何得以大为小本耶。答。下口虽于索三车。而情求于大。将昔许三。以求异意耳。曾从诸佛闻方便所说法。此中初味调伏。受行三藏六度通别等三教方便。由此调熟故。使障除机发。而求于大也。

　　我即作是念。如来所以出。为说佛慧故。今正是其时。

　　此一行颂理一。为说佛慧。即是上一切种智知见也。

　　舍利弗当知。钝根小智人。著相憍慢者。不能信是法。今我喜无畏。于诸菩萨中。正直舍方便。但说无上道。

　　此二行颂教一。但说无上道。若作本下。我即作至无畏。为下观喜免难本。然上二行一句。明障除佛喜。盖如来为佛慧故出。为昔机障重。未发大心故。不得即说。而中间二味。虽障除又未得说。今大机发。故云正是说时也。昔时小智。恐闻其谤法墯恶。故未曾说。今根利志大。闻必信解。故佛欢喜也。无畏者。不畏机熟。谤大起罪。墯恶故。言无畏也。即是为下欢喜免难本也。从于诸菩萨至上道。即为下等赐大车譬本。此二譬本。总是三等赐中第二第三本也。

　　菩萨闻是法。疑网皆已除。千二百罗汉。悉亦当作佛。

　　此一行颂上行一。既悉亦当作佛。故云行一。即是受行悟入。六度通二菩萨。初闻略说。动旧执。致新疑。今上闻五佛开权显实。新旧两疑俱遣。非独菩萨。二乘亦除疑尽。而云声闻作佛者。昔教不说二乘作佛。今行与授记。授记不独二乘。除疑岂独菩萨。乃互存两备矣。问。菩萨何故疑耶。答。如来昔说六度三祇未断惑。一断即入真。通教说菩萨断正使留习。习尽即成佛位。今初闻略说。如来斥云悉是方便。则疑我向所禀。昔真昔成。教理安在耶。又疑三乘同学一道。菩萨既得记已。今亦斥云非。别菩萨。中实在后。初带方便。闻斥亦疑。今日开显。闻法华妙。扫荡诸疑。无复遗芥。作佛无疑。当知此中通记千二百人。故知法说获益。不独身子。故下身子领解中云。佛于大众中。说我当作佛。闻如是法音。疑悔悉已除。故千二百皆记成佛。但身子领解。诸皆亦然。此颂行一毕。若作本下。此之行一。乃是第三等赐中第四。为下诸子得一大车欢喜譬本。故下譬云。是时诸子各乘大车。得未曾有。非本所望。即譬此文。从我见佛子等志求佛道讫此。颂第三显实文竟。又从上我以佛眼观至此。亦名离而不合作譬本。

　　如三世诸佛。说法之仪式。我今亦如是。说无分别法。

　　此去五行半。颂上叹法希有。此一行。颂上如是妙法。妙法者权实也。如三世者。引同诸佛用权。权是引物之仪式。说无分别法。引同诸佛显实。实则言语道断。岂存仪式。又权实本无分别。为钝根小智。分别权实。今还悟入。一三不二。即知佛说三一无分别也。诸佛皆尔。何独我耶。皆显权实不二。

　　诸佛兴出世。悬远值遇难。

　　此举人难。上亦举昙华。颂中还说。诸佛兴出世两句。久久悬远。时有佛出。举人难也。六四二万佛。卒难值故。

　　正使出于世。说是法复难。

　　此二句。举说法难。如今佛出世。四十余年。始显真实。

　　无量无数劫。闻是法亦难。

　　此二句。举闻法者难。如五千之流。梵音盈耳。起席而去。闻岂不难乎。

　　能听是法者。斯人亦复难。

　　此二句。举信受者难。初周普说。唯身子等前达。中下虽闻。犹未能了。

　　譬如优昙华。一切皆爱乐。天人所希有。时时乃一出。闻法欢喜赞。乃至发一言。则为已供养。一切三世佛。是人甚希有。过于优昙华。

　　举昙华譬上四难。但合闻者难。余例可解。颂上叹法文竟。

　　汝等勿有疑。我为诸法王。普告诸大众。但以一乘道。教化诸菩萨。无声闻弟子。

　　此去颂上不虚。此一行半。勿于可信人而生疑也。况汝。王者。凡为人王。言则不二。况佛是法王。岂容虚说。是可信也。

　　汝等舍利弗。声闻及菩萨。当知是妙法。诸佛之秘要。

　　此一行。勿于可信法起疑也。夫方便可是权假。真实宁应是妄。闻法王说法。勿生疑也。然昔权教引物而施已复废。终归真实。今已说实。故劝勿疑。始从汝等勿有疑讫此。颂上不虚竟。为下不虚譬本。正文也。故下譬云。于汝意云何。是长者等与诸子珍宝大车。宁有虚妄否。譬此中文也。亦为不离不合譬本也。

　　以五浊恶世。但乐着诸欲。如是等众生。终不求佛道。

　　此去毕经。颂上拣众敦信也。此一行。颂上拣非佛弟子。何者。若乐诸欲。是行魔业。上云。若我弟子自谓阿罗汉辟支佛者。乃至非辟支佛。著于涅槃。尚非佛弟子。此文着生死。那为佛弟子。以生死涅槃。上下互拣非耳。终不求佛道者。颂上拣增上慢。盖上慢者。未得谓得。是故其人不求佛道。乃颂上拣非佛弟子显矣。亦可释秘要。为障重之人。终不能解。故使如来秘不妄宣。

　　当来世恶人。闻佛说一乘。迷惑不信受。破法墯恶道。

　　此一行。颂如来灭后解义者是人难得也。上云。除佛灭度后现前无佛。所以者何。佛灭度后。如是等经。受持读诵解义者。是人难得也。亦可明不善人勿为说是经也。

　　有惭愧清净。志求佛道者。当为如是等。广赞一乘道。

　　此一行。颂上若遇余佛便得决了。始从五浊讫此。是总颂上简众。此亦明善人当可为说。

　　舍利弗当知。诸佛法如是。以万亿方便。随宜而说法。其不习学者。不能晓了此。

　　此一行半。敦信于权。双结二义。初一行结秘要。明此法如是。先以万亿方便。然后乃示真实。次两句结弘经体。其不习学者。不能晓了。此正结不善者勿为说也。兼对习学者则能晓了。乃可为说也。

　　汝等既已知。诸佛世之师。随宜方便事。无复诸疑惑。心生大欢喜。自知当作佛。

　　此一行半。敦信于实。实权无疑。自知作佛。颂上敦信竟。又始从如三世诸佛。为非离非合譬本。始从方便品初讫此。是初正法说文竟。余四在后。

　　妙法莲华经入疏卷第二
卍新纂续藏经第 30 册 No. 0600 法华经入疏


　　妙法莲华经入疏卷第三

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经譬喻品第三

　　然此譬喻品题。应在下诸天说偈之后。火宅譬喻之前。而置此中法说领解之前者。乃是译经者。调卷置领解之初耳。不可云发起中根。指法说领解得记等。为譬说作序。此是人情耳。若置法说之后。岂中根人可不悟耶。然此品初。虽兼第一周文。今释品题。乃依第二周意。而消别目。题譬喻品者。盖由前广明五佛开权显实上长行偈颂。上根利智。圆闻获悟。为中下之机。抱迷未达。大悲不已。巧智无边。更动树训风。举扇喻月。使其悟解。故言譬喻也。此品乃如来亲唱。不同世人只喻近事。喻下所表法有权实。不可率尔。今先总释。次乃别释。先总释。譬者以类比况。谓之譬也。喻者开晓令悟。谓之喻也。既两字双题。义有小别。故以此界内人中车宅。比况界外佛乘深义。晓训时众。托此比彼。寄浅训深。此总释也。若别释者。以世法比出世法。因于曾有世间父子。今闻出世未曾有慧。成佛真子。踊跃欢喜。故经以世间父子。譬出世师弟。良由声闻等与佛天性不殊。唯在今经说未曾有。何以知之。所以密遣之日。尚无佣作之心。领财之时。岂生己物之念。特由天性相关。遂荷领知之泽尔。前忧悔至此方除。中下之徒。闻譬说时。始名真子。今方得悟。踊跃弥加。盖由闻譬生于实喜。此即信解欢喜之文。题总别文。此约欢喜。世界悉檀故设譬喻也。又以世生法。比出世生法。使蒙佛音教。不失大乘。如经父知诸子先心。各有所好珍玩之具。故以世生法资具。譬出世三乘生法。故今经指昔三车。妙珍玩摄。故云汝等所行是菩萨道。既知诸子所好。乃设三车。即是为人悉檀故设譬喻也。又以世灭法。比出世灭法。昔虽得无漏。犹墯诸疑悔。今闻一大车。始尽除忧恼。如经我为其父应拔其苦。令免烧煮。然昔破见思。通论。于今莫非除恶。别论。拔苦本在大车。今乃得之。除恶之极。莫过于此。即是对治悉檀故说喻也。又以世大车不生不灭。比出世本有性德不生不灭。令住实智中。我定当作佛。如经乘是宝乘。直至道场。即是第一义悉檀。为设譬喻品。当知法说实相。何隐何显。若长风靡息。空月常悬。但中下之流。大机未启。蔽情犹拥。谓月隐风停。逗兹二途。更动树举扇。使风月意彰。虽法喻异说。为四悉檀因缘。故作譬喻品说。若直消两字。何足题品。当知佛以遮那一音。说于譬喻。一音唯实。巧喻兼权。权引归实。若约教者。佛意本赞一乘。为物不堪。寻念先佛大悲方便。即趣鹿园。称赞三车。于是二乘以中下。自济恩不及人。菩萨驾牛运他出火。即三藏譬喻又三人同畏烧煮。声闻如獐直去不回。缘觉如鹿母并顾并驰。菩萨如大象身捍刀箭。合群而出。涅槃云免马象。此通教中譬。又三乘发心近。菩萨发心久远。理深智强。断别惑。穷源尽性。大品云。二乘如萤火。菩萨如日光。此别教譬。又始见我身。闻我所说。入如来慧。即华严时。如斯之人。易可化度。不须譬引。为未入者。四十余年。经历三味。更以异方便。助显第一义。今日王城。决定说大乘。普令一切开示悟入佛之知见。不令一人独得灭度。如今如始。如始如今。华严法华。无二无异。上根利智。闻即能解。不须譬喻。只为中下未悟。故迷法说权实岐道。动执生疑。自谓我昔与彼同居无学。亦与菩萨同契一真。彼蒙记述。我犹未沾。初闻略说。已怀进退。为是极果。为何方便。为永在小。为当成大。重闻五佛。疑仍未除。故须今日更以大车诱之。而得获益。是名圆譬。更以五味及以时部。委简方显今譬也。问。今经既是独圆之教。但直约一圆教。释义已足。何须烦重而约四教。烦文义壅耶。答。此则不然。盖由今经大旨。部意正在开权。功超一代。不约所开。无由说实。是故譬既三车一车。今昔相对。法亦若权若实。并列偏圆。若不尔者。开何所开。若直用一圆消经。何殊华严及诸味中圆耶。是故若释余经。但用藏等。若释法华。用顿等八。举旨不错。广解本迹。委在妙玄。今闻经者。观心。空如白牛。假如具度。中如车体。已上释题。并从譬喻。正文之义。至下消经。还依法说四段。

　　尔时舍利弗。踊跃欢喜。

　　此去毕偈。是法说第二大章身子领解段。言领者。领其所闻。即外领佛说。故云领也。言解者。述其所闻。即内受佛意。故云解也。上二句。乃是经家。叙身子内解。良以内解在心。名意喜也。喜动于形。名踊跃。即身喜也。从妙人。闻妙法。得妙解。三业俱喜也。若值一幸。尚复欣抃。况三喜具足。宁不踊跃。下文云。今从世尊。闻此法音。心怀踊跃。内外和合。即世界益也。又改小学大。弃贫事草庵。受富豪家业。文云今日乃知真是佛子。即为人益。又忧悔双遣。疑难并除。内外妨障。廓然大朗。文云我已得漏尽闻亦除忧恼。即对治益。又佛子所应得者皆已得之。文云安住实智中我定当作佛。即第一义益也。由身子等闻五佛广开权显实。得四悉益。又复应知。若欢喜。喜于入位。而阿罗汉出三界樊笼。破四住子果。对害不戚。逢利不欣。苦忍明发。究竟无学。即三藏喜先已得之。今不应重喜。若三人同以无言说道。体折虽异。证空一致。一致之道。即通教久已得之。亦不重喜。若二空观为方便道。用假观遣二乘之隘陋。用空观荡凡夫之喧湫。过二边恶。得大欢喜。即别教复非所拟。当知今之欢喜。乃依圆悟。初发心住名欢喜。或进行向名欢喜。或超初地亦名欢喜地。既三因开发。与初地不殊。俱名欢喜。良由身子上根利智。必是超入。亦名欢喜。故约前三教。比并方见。今经欢喜异昔。故须教释。二本迹解者。身子久已成佛。号金龙陀。迹助释迦。为右面智慧弟子。始从外道。拔邪归正。示乳味欢喜。生苏熟苏。利益菩萨。今作醍醐入佛知见欢喜。喜其利益学佛道者。如此等欢喜。皆迹所为。故名欢喜踊跃。即内解也。问。若云身子本佛。迹示声闻。若尔且法说。唯见身子一人得记。则初周全无实行得记。岂非如来徒施初周耶。答。不然。如身子领解重颂云。佛于大众中。说我当作佛。既颂上长行千二百罗汉。非独身子一人。但经中初说。唯记身子。无记他劫国等文者。梵文或有。汉略不书。如下四众欢喜。云我等亦如是。即如身子之领解。如身子被述成。如身子得记。故四众但见身子领解。今我同闻。亦应共得尔。前未记身子者。秪缘实行未熟。权行同生。故四十余年。不显真实。才闻五佛开显。妙理豁然。即破无明。寻堪与记。岂一代化功。全任实行者耶。

　　即起合掌。瞻仰尊颜。

　　此二句。叙外解也。即起合掌。名身领解。昔权实为二。如掌不合。今解权即实。如二掌合。掌合必须向佛。昔权非佛因。昔实非佛果。今解权即实。成大圆因。因必趣果。故言合掌向佛也。瞻仰尊颜者。表解实。实即佛境。非方便法。瞻仰尊颜。无余思念。表闻佛知见。以表意解。合掌表身。领于权。亦领于实。瞻仰意解于实。亦表解于权也。然合掌瞻仰等。何教所无。而今所表。非但外仪睹佛。亦乃意无异思。表睹他实境。而开自知见也。此是经家叙内外解竟。次身子自陈。

　　而白佛言。今从世尊。闻此法音。心怀踊跃。得未曾有。

　　此标三喜。乃是身子自陈领解也。今从世尊。标我身见佛身。故名身喜。闻此法音。依于佛口。闻而欢喜。故标口喜。得未曾有。是我意解佛意。名意喜。此是标三喜也。领必具三。非独口领也。

　　所以者何。我昔从佛。闻如是法。见诸菩萨授记作佛。而我等不预斯事。甚自感伤。失于如来无量知见。

　　此释上三喜也此提昔身失。显今身领之喜也。言昔从闻法等者。华严如聋哑。鹿苑显无。二时密有。则非其时。闻如是法。秪是方等中。闻大乘实慧。与今不殊。故言闻如是法也。授记者。亦是方等中。与菩萨记。二乘不预斯事。甚自感伤。思益净名中。闻褒大斥小。内疑外鄙。名为感伤。失于知见者。失佛眼之见。失佛智之知也。此并提昔不见。为失也。昔不见佛。故无身喜。显今身领喜也。

　　世尊。我常独处山林树下。若坐若行。每作是念。我等同入法性。云何如来以小乘法。而见济度。是我等咎。非世尊也。

　　此是提昔口失。显今口解之喜。良以昔身处山林。心执小道。则不闻大法。故无口喜。我常独处山林者。思过之所。即山林也。今思昔日。处仪及心无非是失也。言同入法性者。正提昔过相。良以昔日身子等不知小法性外。别有大乘妙理。纵方等般若闻大菩萨事。自谓但是我本教六度菩萨。而执所入之一理。疑三乘之能门由。佛昔说三乘虽异。所证真理俱同。一理既同。而我失于知见。不预授记。菩萨得之。故获记莂。固执音说。是实不解权施。故疑一理。为失不失耶。若失者。我证理得果何失。若不失者。何故不记我耶。又疑莫三教异。证理不同耶。以菩萨得记。而我亦是佛子。何故如来有偏。以小济我耶。所以成过。今述此失。故今悔过。乃云是我等咎。由我迷权。何关理教。由惑一实。何关佛偏。追述昔非。仰谢如来。是为引过自归。故言非世尊也。

　　所以者何。若我等待说所因成就阿耨多罗三藐三菩提者。必以大乘。而得度脱。然我等不解方便随宜所说。初闻佛法。遇便信受。思惟取证。世尊。我从昔来。终日竟夜。每自克责。

　　此是提昔意失。显今意解之喜也。良以不待说所因。则无实解。又不识方便。故无权解。无权实二解。故无意喜。昔失既彰。今得自显也。不待所因。有二义故。一昔不受待对于前。如初华严。日照高山。明三谛之慧。是得佛因。以此待对于我。而我不受。失之于前。名不待所因。次诸佛法。久后要当说真实。我不停待于后。而却于两楹之间。鹿苑二苏。匆匆取小。不解方便。权实随宜。我不待对。过不属他。故每自责。言大乘者。语通诸教。非别大乘。乃是圆顿大乘也。应知所因不出因果及以愿行。行即六度。愿即四弘。

　　而今从佛。闻所未闻未曾有法。断诸疑悔。身意泰然。快得安隐。

　　此一节。结上三喜也。从佛结身喜。闻法结口喜。断诸疑悔。是结意喜。

　　今日乃知。真是佛子。从佛口生。从法化生。得佛法分。

　　此一节结三成。乃知真是佛子。近佛义成也。从佛口生。结口成也。从法化生。是结意成。经有标释结三。如此消文。文尽。释理理彰。言得佛法分。分即初住分真位也。又此一段长行。可作四悉益解之。从今从世尊下。是世界欢喜。从所以者何我昔去。提昔失显今得。是为人喜。从世尊我从昔来。即对治喜。从今日乃知去。是第一义喜也。又若约喜心明四悉。喜动悦。世界。未曾有。即所得喜。是为人喜。动觉观。即对治。动于形。明别理显。即第一义。已上身子自陈长行竟。

　　尔时舍利弗。欲重宣此义。而说偈言。

　　此即结集经家之语。

　　我闻是法音。得所未曾有。心怀大欢喜。疑网皆已除。

　　此一行。颂上通标三喜也。我闻标口喜。能说即兼身喜。以近佛故。余之三句。颂标意喜。我闻即领也。心大喜即解也。

　　昔来蒙佛教。不失于大乘。佛音甚希有。能除众生恼。我已得漏尽。闻亦除忧恼。

　　此一行半。颂身喜也。初一行身领。次半身解。即见佛喜。长行明失知见。颂中明不失大乘。上论失论远。颂论近论得者。互现耳。

　　我处于山谷。或在林树下。若坐若经行。常思惟是事。呜呼深自责。云何而自欺。我等亦佛子。同入无漏法。不能于未来。演说无上道。金色三十二。十力诸解脱。同共一法中。而不得此事。八十种妙好。十八不共法。如是等功德。而我皆已失。我独经行时。见佛在大众。名闻满十方。广饶益众生。自惟失此利。我为自欺诳。我常于日夜。每思惟是事。欲以问世尊。为失为不失。我常见世尊。称赞诸菩萨。以是于日夜。筹量如此事。今闻佛音声。随宜而说法。无漏难思议。令众至道场。

　　此有十一行偈。颂上不闻法。此九行。颂上身远故不闻。初八行。颂身远明口领。明昔失显今得也。后今闻佛一行。颂身远不闻明口解。明昔失显今也。言金色三十二者。疏文不释。今依法界次第。略示名相。至论法身灵寂。岂有形声心识之可见闻乎。但以慈悲之力。随有应见得乐免苦者。即现端严相好。然此三十二通云相者。相名有所表。发揽而可别。名之为相。如来应化之体。现此三十二相。以表法身众德圆极。便见者爱敬。知有胜德可崇。人天中尊。众圣中主。故现三十二相也。今直列名。不暇委释。一足下安平如奁底。二足下千辐轮相。三手足指长胜余人。四手足柔䎡。胜余身分。五足跟具足满好。六手足指合缦网胜余人。七足趺高好跟相称。八伊泥延鹿𨄔纤好。九立手摩膝。十阴藏如马王。十一身纵广等。十二一一毛孔生青色柔䎡。十三毛上向青色柔䎡右旋。十四金色光其相微妙。十五身光面各一丈。十六皮肤薄滑。不受尘垢。不停蚊蚋。十七两足下。两手。两肩。项中七处满。十八两腋下满。十九上身如师子。二十身端直。二十一肩圆好。二十二四十齿具足。二十三齿白净齐。密而根深。二十四四牙最白而大。二十五颊车如师子。二十六咽中津液得味中上味。二十七舌大薄覆面。至发际。二十八梵音深远。如迦陵频伽声。二十九眼色如金精。三十睫如牛王。三十一眉间白毫相。如兜罗绵。三十二顶肉髻成。此之三十二名。通于四教所见。须知今经三十二。非前三教。乃是开权显实三十二。故龙尊所赞。深达罪福相。遍照于十方。微妙净法身。具相三十二。即今经相也。言八十种好。准大经云。佛好无量。此应色中。唯八十者。世间众生。事八十神。故佛具之。以生尊敬。今经文意。总言叙昔失耳。然八十好。各具四悉。利他。不必全为八十神。故一一好无非好海。今闻开权。正领昔失。不失不思议好也。我常于日夜者。生死为夜。涅槃为日。以藏对衍。而为中外。为生死中有涅槃。为生死外有邪。若生死中有。即大乘意。若生死中无。即小乘意。若得悟时。二疑双遣。当知是诸圣者。若只以昏晓。而为昼夜。于此思惟。何足可述。此中应从所表。约在昔教二味时。机情中任运冥有此疑。未得彰言作如此说。但叙昔失显今得。又若圆别对于藏通。以生死涅槃俱为夜。此疑得除名为日也。日若出时。二疑俱遣。又世人二种。一草创学大乘者。二习小入大乘者。捔其事相。直入者劣。例如从阿毗昙中入者胜。菩萨亦尔。于华严中入者。化道应弱。五味入者胜。昔谓无漏但至无余。今乃方知。至实道场。此明昔身远故不闻法失。显今近佛闻法。口领解也。

　　我本着邪见。为诸梵志师。世尊知我心。拔邪说涅槃。我悉除邪见。于空法得证。尔时心自谓。得至于灭度。

　　此第二两行。颂上入法性故不闻法也。邪见是凡人着。入法性是二乘人着。俱不闻法。明口领解昔失显今口领解焉。始从我处于山谷讫此。颂上口喜领解毕也。

　　而今乃自觉。非是实灭度。若得作佛时。具三十二相。天人夜叉众。龙神等恭敬。是时乃可谓。永尽灭无余。

　　此去九行半。颂上心得妙解意喜也。此二行。领昔非实。显今方实。明待所因。闻下当作佛。是所因也。验知昔不待所因也。

　　佛于大众中。说我当作佛。闻如是法音。疑悔悉已除。

　　此一行。正颂闻于初周妙解。即颂方便中显实。

　　初闻佛所说。心中大惊疑。将非魔作佛。恼乱我心耶。

　　此一行。却前颂上法说周初。闻略说之时。而生疑悔。

　　佛以种种缘。譬喻巧言说。其心安如海。我闻疑网断。

　　此一行。颂上诸佛章门也。种种者颂上开权也。譬喻颂上昙华妙法也。闻五佛道同。解魔非魔。是解方便。故心安如海也。

　　佛说过去世。无量灭度佛。安住方便中。亦皆说是法。

　　此一行。颂过去佛章。

　　现在未来佛。其数无有量。亦以诸方便。演说如是法。

　　此一行。颂现未来佛章门。

　　如今者世尊。从生及出家。得道转法轮。亦以方便说。

　　此一行。正颂上释迦章开权也。

　　世尊说实道。波旬无此事。以是我定知。非是魔作佛。我墯疑网故。谓是魔所为。

　　此一行半。悔过自责。知初疑过在于我。颂上意喜领解。始从上昔来蒙佛至此。颂上释三领竟。

　　闻佛柔软音。深远甚微妙。演畅清净法。我心大欢喜。疑悔永已尽。安住实智中。

　　此一行半。颂上结三喜也。初三句结佛音声。即口喜。次三句结意喜。还以闻佛。用兼于身。结三喜足也。

　　我定当作佛。为天人所敬。转无上法轮。教化诸菩萨。

　　此一行。颂上三喜成。始从经初踊跃讫此偈。颂是法说身子领解竟。

　　△下从尔时佛告去。是第三如来述成段。今如来述成身子领解非虚。文有三。一昔曾教大。二中忘取小。三还为说大。所以引昔曾教。述其见佛之缘。若中忘取小。述其忧悔闻法之缘。还为说大。述其悟解不虚。述成上三意也。

　　尔时佛告舍利弗。吾今于天人沙门婆罗门等大众中说。我昔曾于二万亿佛所。为无上道故。常教化汝。汝亦长夜。随我受学。我以方便。引导汝故。生我法中。

　　上由身子叙已领解故。今如来述成。印证身子所叙三喜悟解不谬也。然此中是如来明昔曾教大。为今见佛之缘。述成身子领解身喜也。言为无上道者。十住毗婆沙云。身无上者。谓相好属果也。受持无上者。谓自利利他也。具足无上者。谓命见戒也。智德无上。谓四无碍也。不思议无上。谓六波罗蜜也。解脱无上。能坏烦恼所知也。行无上。谓圣梵二行。此六属因无上也。又唯约果论。身无上者。名大丈夫。受持无上。名大慈悲。具足无上。名到彼岸。智无上。名一切智。不思议无上。名阿罗诃。解脱无上。名大涅槃。行无上。名三藐三佛陀。言道者。菩萨璎珞云。道当清净。秽浊非道。道当一心。多想非道。道当知足。多欲非道。道当恭敬。憍慢非道。道当捡意。放逸非道。道当显曜。自隐非道。道当连属。无行非道。道当觉悟。愚惑非道。道当教化。悭吝非道。道近善友。习恶非道。如是种种明无上道。故道义无量。诸教自论。各有多义。今经开显圆妙实相。为无上道。即是无上佛乘之道。名无上道。一一无上。皆具诸道之无上也。言长夜随我受学者。昔虽大化。未曾破界内无明。在惑闇心中。随佛受学。昔是大机观行位人。圆闻一句。纳种在识。永劫不失。了因虽远。犹尚不灭。况今真悟宁虚。故举昔曾教大。述今见佛不谬也。言我以方便生我法中者。此义两牵。若昔以大化。今生大解。即为见佛之缘。若令免恶道。权以小引。此为闻法之缘。

　　舍利弗。我昔教汝。志愿佛道。汝今悉忘。而便自谓已得灭度。

　　此述成闻法口喜也。乃是如来明身子中忘取小。述上口领中间忧悔。而为引诱。得闻妙法之缘。自有中途废大习小。名中途悉忘。若而今自谓已得灭度。即是而今悉忘。由汝忘若大愿。致即习小忧悔。而得闻法不虚也。

　　我今还欲令汝忆念本愿所行道故。为诸声闻。说是大乘经。名妙法莲华。教菩萨法。佛所护念。

　　此明如来还为说大。述成上悟解意喜不虚。不虚者。昔元闻大。信今不虚。我今还欲令汝忆念本愿故。述成得意领解不虚。先施权教。成其中途小善。后显真实。遂其本愿大心。此乃如来述上身子领解三喜毕也。始从吾今至此。法说大科。第三如来述成竟。

　　△从下舍利去毕偈。是法说第四佛授记段。前自陈领解。次如来印竟。是故与记。

　　舍利弗。汝于未来世。过无量无边。不可思议劫。

　　此正是明舍利弗第一授记时节也。问。若得大解。自知作佛。何俟须记耶。答。记有四意。一昔未记二乘。而今须记。二中下未悟。以记勉励之。三令闻者结缘。四满其本愿。是故记也。又此之四意。具在三周。中周亦具四意。但第二意中除中一字。只可云为下根未悟等。至第三周。但有三意。全除第二一意。故知三周具此四意。但于第二意中。次减后除异耳。

　　供养若干千万亿佛。奉持正法。具足菩萨所行之道。

　　此一节。是第二授记身子行因。文中有供佛。有修行。

　　当得作佛。号曰华光如来。应供。正遍知。明行足。善逝。世间解。无上士。调御丈夫。天人师。佛。世尊。

　　此是第三授记。身子得果。从当得至华光。是别号。应供等并通号。然释十号甚众。且依一种消之。无虚妄名如来。良福田名应供。知法界名正遍知。具三明名明行足。不还来名善逝。知众国土名世间解。无与等名无上士。调他心名丈夫。为众生眼名天人师。知三聚名为佛。能坏波旬名婆伽婆。

　　国名离垢。其土平正。清净严饰。安隐丰乐。天人炽盛。琉璃为地。有八交道。黄金为绳。以界其侧。其傍各有七宝行树。常有华果。

　　此一节。是第四授国土也。离垢是名。其土等明国净相。此是同居净土也。无高下曰平。不偏曰正。安隐等是土用。琉璃下重明土之胜相。

　　华光如来。亦以三乘。教化众生。舍利弗。彼佛出时虽非恶世。以本愿故。说三乘法。

　　此是第五授记身子说法中。有三乘一乘也。准今释迦。故云亦以三乘等。然释迦出五浊。故说三乘。身子净土。何须施三。故经舍利弗下。释出施三意。土净只说一乘。为酬愿说三。即施即废。问。身子本在何时。愿说三乘耶。答。准大悲空藏经。于六十劫。行菩萨道。因婆罗门乞眼。与之足践。因此退大。志愿众生难化。我成佛时应说三乘。问。既得记已。何故更经若干劫耶。答。若记菩萨。但通途云得无生等。今记声闻。须约劫国。应佛成处。须有机缘。此诸声闻。昔未曾有净土之行。蒙记已后。与物结缘。物机不同。致劫多少。龙女虽畜。以乘急故。先习方便。若据权迹。此复别论。又诸声闻。时不同者。为逗物宜。随机长短。机缘不等。初住何殊。世人睹声闻受记。则嫌劫数长远。见龙女作佛。乃疑时节短促。或疑少过获罪太广。或思小善招功自多。或讥佛说回或不定。或责菩萨示迹参差。或闻胜行多劫。疑教门虚构。或闻诸佛神变。谓世术相兼。或疑六十小劫以为半日。或迷一刹那经无数劫。如是邪言。不可知数。乃由邪见种强宿熏力弱。端拱守弊。空谈是非。但信教仰理。何须臆度。赴缘益物。非世所知。当知是人。岂了初住得八相记。十方作佛。种种示现。虽种种示现。与法身记殊。若不为物修净土行。成佛之处。为谁取土。

　　其劫名大宝庄严。何故名曰大宝庄严。其国中以菩萨为大宝故。

　　此是第六授记身子劫数。其劫名下标。何故名曰下释也。

　　彼诸菩萨。无量无边。不可思议。算数譬喻。所不能及。非佛智力。无能知者。若欲行时。宝华承足。此诸菩萨。非初发意。皆久植德本。于无量百千万亿佛所。净修梵行。恒为诸佛之所称叹。常修佛慧。具大神通。善知一切诸法之门。质直无伪。志念坚固。如是菩萨。充满其国。

　　此是第七授记身子众数。然有人有行也。

　　舍利弗。华光佛寿。十二小劫。除为王子未作佛时。其国人民。寿八小劫。

　　此是第八授记身子寿量也。单论成佛后寿。故云除为王子时。是佛寿也。八小劫所化人寿也。

　　华光如来。过十二小劫。授坚满菩萨。阿耨多罗三藐三菩提记。告诸比丘。是坚满菩萨。次当作佛。号曰华足安行。多陀阿伽度。阿罗诃。三藐三佛陀。其佛国土。亦复如是。

　　此是第九授记身子据补处记也。华足安行记补处别号也。多陀阿伽度此云如来。阿罗诃此云应供。三藐三佛陀此云正遍知也。十号之中。文语从略。且举三号。从华光至佛陀正报。其佛下语依报。

　　舍利弗。是华光佛。灭度之后。正法住世。三十二小劫。像法住世。亦三十二小劫。

　　此是第十授记。身子法住像正。舍利弗正法。三十二小劫者。三灾饥病刀灭众生者名小劫。又直是时节名小劫。如说法华经六十小劫。亦是时节数耳。故知身子国净。非三灾灭外物。为小劫也。

　　尔时世尊。欲重宣此义。而说偈言。

　　舍利弗来世。成佛普智尊。号名曰华光。当度无量众。

　　此一行。超颂上第三得果也。言普智尊者。即通号也。普即正遍知。尊即世尊。乃十号中略二耳。华光即别号也。

　　供养无数佛。具足菩萨行。十力等功德。证于无上道。

　　此一行。是追颂上第二行因也。

　　过无量劫已。劫名大宝严。

　　此半行。超颂上第六劫名。

　　世界名离垢。清净无瑕秽。以琉璃为地。金绳界其道。七宝杂色树。常有华果实。

　　此一行半。颂上国净。

　　彼国诸菩萨。志念常坚固。神通波罗蜜。皆已悉具足。于无数佛所。善学菩萨道。

　　此一行半。亦是超颂上第七菩萨众数也。

　　如是等大士。华光佛所化。

　　此半行。追颂上第五法说。佛所化他。必须说权实法。

　　佛为王子时。弃国舍世荣。于最末后身。出家成佛道。华光佛住世。寿十二小劫。其国人民众。寿命八小劫。

　　此二行。颂上寿量也。

　　佛灭度之后。正法住于世。三十二小劫。广度诸众生。正法灭尽已。像法三十二。

　　此一行半。颂上法住久近。

　　舍利广流布。天人普供养。

　　此半行。长颂舍利也。

　　华光佛所为。其事皆如是。其两足圣尊。最胜无伦匹。彼即是汝身。宜应自欣庆。

　　此一行半。乃如来结叹上授记身子。宜应自欣庆者。初入欢喜位之解也。初住能百佛世界作佛。身子或超入行地。用即倍是。授记段毕。

　　△此下毕偈。是初周法说。第五大科四众欢喜段。

　　尔时四部众。比丘。比丘尼。优婆塞。优婆夷。天龙夜叉。乾闼婆。阿修罗。迦楼罗。紧那罗。摩睺罗迦等大众。见舍利弗于佛前。受阿耨多罗三藐三菩提记。心大欢喜。踊跃无量。

　　此上一节。即经家叙众喜。释四众名。如前通序。

　　各各脱身所著上衣。以供养佛。释提桓因梵天王等。与无数天子。亦以天妙衣。天曼陀罗华。摩诃曼陀罗华等。供养于佛。所散天衣。住虚空中。而自回转。诸天伎乐。百千万种。于虚空中。一时俱作。雨众天华。

　　此上一节。是陈供养。通语四众八部出家二众也。言上衣者。即大衣也。若论三衣。俱不可舍。以西方法多但三衣。如大品中三百比丘。闻般若已。皆以僧伽梨。而用供养。论中或云亡相为法故也。或当日便得。若通说之。以兼俗故。言而自回转者。表闻身子得记。法性自然而转。因果依正自他。悉皆转故也。

　　而作是言。佛昔于波罗柰。初转法轮。今乃复转无上最大法轮。

　　此一节。是四众八部。陈领解。而作至初转法轮。领昔鹿苑开权。但略中间二味。从今乃下。正领今日显实也。言最大法轮者。最是今经超八。开权之圆名为最也。大者人理等四。或境妙等十。或心佛众生等三。今经开已。纯一圆乘妙法之轮。名妙法轮也。

　　尔时诸天子。欲重宣此义。而说偈言。

　　昔于波罗柰。转四谛法轮。分别说诸法。五众之生灭。

　　此一行。颂上领开权。五众者即五阴等也。

　　今复转最妙。无上大法轮。是法甚深奥。少有能信者。

　　此一行。颂上领显实。

　　我等从昔来。数闻世尊说。未曾闻如是。深妙之上法。

　　此一行。即四众自述得解。

　　世尊说是法。我等皆随喜。大智舍利弗。今得受尊记。我等亦如是。必当得作佛。于一切世间。最尊无有上。佛道叵思议。方便随宜说。

　　此二行半。明随喜等。言我等亦如是者。如身子之领解。如身子被佛述成。如身子之得记故也。

　　我所有福业。今世若过世。及见佛功德。尽回向佛道。

　　此一行。明回向也。言此明回向。上明随喜。于五悔只此二者。由此众等已预记莂。无罪可悔。已获分记。故无劝请。已有所至。略无发愿。故无余之三悔。经但明二尔。若望极果。唯除忏悔。余四非无也。问。迦叶善吉诸大声闻尚未得解。四众八部。为是何人。而先于迦叶等获悟耶。答。四众八部。亦具三品。上根同身子得解。即如此中者是。中根之者。乃随后二周。得悟可知。又复迦叶等。并是权行。为引中下之机。未开悟故。所以迦叶满愿等。示同不解。非谓迦叶等。不及四众。为示权行。如释前身子中说。从尔时四部长行讫偈。是法说。第五欢喜文竟。经从方便品始。自尔时世尊告舍利弗。汝已殷勤三请顺许。讫此。是迹门正宗中。广开三显一中初。为上根法说五段经文竟。

　　△下从尔时去。是迹门正宗广开中第二为中根人。正作譬喻说也。若据经首譬喻品题。须安此中尔时之前。是正譬说故。而译经家调卷。将此品题。安法说四段文初。此是第二为中根。正譬喻说开权显实。此又有四品。此一品。正是譬喻开三显一。信解一品譬喻。四大领解。药草一品譬喻述成。授记一品明与决。此四品经并属中周。皆约譬说。今此正譬说文二。一请。二答。请有三段。

　　尔时舍利弗白佛言。世尊。我今无复疑悔。亲于佛前。得受阿耨多罗三藐三菩提记。

　　此上一节。身子致请自述无疑尔。

　　是诸千二百心自在者。昔住学地。佛常教化言。我法能离生老病死。究竟涅槃。是学无学人。亦各自以离我见。及有无见等。谓得涅槃。而今于世尊前。闻所未闻。皆墯疑惑。

　　此是第二身子述同辇有惑。同辈是同行怀旧。故须为请。佛常教化言下。执昔三乘教也。而今于世尊前下。执昔理一也。昔说三是究竟。今又说一为真实。矛盾相攻。故云皆墯疑惑。问。凡夫亦有一听便悟。已闻略广五佛开权。及闻身子领述得记。龙鬼尚能引例领解。中下实行何顿犹迷。答。此有二义。一者久执。二者入位。证果若解。即破昔执。执破入住。凡夫未必入住。又无执故。或当易领。声闻之人。以二义故。虽闻未证。于执久中。自有根性不同。故分三品。言闻所未闻等者。闻身子四段。昔教所无。准五佛章门。我非佛知见。验昔所得。知无真实。今昔真实。同异莫辨。故云疑惑也。

　　善哉世尊。愿为四众。说其因缘。令离疑悔。

　　此是第三身子普为四众请。盖身子入位。今新运大悲。更须修净土行。是菩萨行之基。四众是所化境。故普为四众请也。言说其因缘者。说前开三后显一。大事之因缘也。此是身子请文竟。

　　△下明如来答。文为三段。一发起。二譬喻。三劝请。初发起又为二。一抑。二引。

　　尔时佛告舍利弗。我先不言诸佛世尊。以种种因缘。譬喻言辞。方便说法。皆为阿耨多罗三藐三菩提耶。是诸所说。皆为化菩萨故。

　　此是如来答请中先抑也。此中抑令愤勇。下乃引令速进。我先不言下。指上不说权是方便耶。责抑之言也。皆为菩提者。即指上显实责之。皆为化菩萨者。若权若实。皆令众生入于佛道。无住涅槃。上已分明言向汝竟。云何犹执昔教。迷闇不解。佛如此责。谓是抑文也。

　　然舍利弗。今当复以譬喻。更明此义。诸有智者。以譬喻得解。

　　此上一节。即是引接安慰也。前斥既切。恐中下当机。鄙劣自沉。今许其譬喻。更明此义。若能解者。犹称智人。此明发起竟。

　　△此下正明譬说。有长行偈颂。长行又二。初开譬。二合譬。开中又二。初总。二别。初总中为六。

　　舍利弗。若国邑聚落。

　　此下至在此宅中。是总譬也。上偈中略开权显实。有其六譬。俱名总譬。从若国下。至僮仆。是初长者譬。长者譬中。复有三义。一名行。二标位号。三叹德。初名行。上法说偈中。今我亦如是。我即释迦化主也。若国邑聚落者。乃举处以显长者名行。遍于三处也。夫名如实。行如主。行在我己。名从他传。行有亲疏。名有远近。实行则亲。权行则疏。行亲名远。遍于三土。行疏名近。唯在同居。方便实报。迭为远近。虽复亲疏。更互相显。名行相称。他无谬传。所以行高名远。名厚必行亲。故以处表之。验名行不滥。封疆为国。最远。以譬如来果德。居实报土为国也。宰治为邑。譬如来有余土也。聚落居邑之中邻闾。最近譬佛处同居土。为聚落也。长者名行遍此三处。近不见其细陋。远但挹其高风。口无择言。身无择行。意无择法。名行相称。真实大人。内合如来三业。随智慧行。称机施化。名称普闻。德周法界。极果既成。必遍三土。今从土用。唯得竖论。宽狭不等。以显居遍。以依显正故也。从本垂迹者。今日之前。从寂光本。垂三土迹。至法华会。摄三土迹。归寂光本。行所契理本也。名所及处迹也。理遍三土。化境必周。终无行劣而名广也。即体用相称。无宾主之异。彪炳洋溢。迹遍三土。释名行竟。

　　有大长者。

　　此正标长者位号。以世间长者。譬出世长者也。世间长者。须具十德。方称长者。出世亦尔。一姓贵。二位高。三大富。四威猛。五智深。六年耆。七行净。八礼备。九上叹。十下皈也。今一一以世合出世长者。共帖释之。一世间姓贵者。则三皇五帝之裔。左貂右插之家。辨出世姓贵者。则佛从三世真如实际中生。经云国邑聚落。三处称誉为大。岂非姓贵也。二世间位高者。则辅弼丞相。盐梅阿衡。譬出世。则功成道着。十号无极。经云长者。岂非位高也。三世间富者。则铜陵金谷。丰饶侈靡。譬出世富。则万德悉皆具足。经云财富无量。岂非丰足也。四世间威猛者。则严霜隆重。不肃而成。譬出世威。则十力雄猛。降魔制外。经云多有僮仆。岂非威势。五世间智深者。则胸如武库。用之则行。舍之则藏。譬出世。一心三智无不通达。经云多有田宅。即部分权略。周瞻大度。岂非智深也。六年耆。则苍苍棱棱。物仪所伏。譬出世。早成正觉。久远若斯。经云衰迈。即耆老也。七世间行净者。则白圭无玷。所行如言。譬出世三业。随智运动无失经云其家广大。即德行也。八世间礼备者。则节度庠序。世所式瞻。譬出世具佛威仪。心大如海。经云唯有一门。即礼节训人一路也。九世间上叹者。则天子一人所敬。譬出世则为十方正觉。所共称誉。经阙此德。今以大字兼之。大人国王所知故称大。即上人所敬也。十世间下皈者。则为四海所皈。譬出世七种方便而来依止。经云多诸人众。即是下为四海人之所归也。世具十德。譬出世长者十德具足。乃名长者。此用世间长者之号。譬出世长者之名。能出长者。由何而成。莫不须修于观。方成果德。今须于目前行者心中观此十德。修于十乘。不离凡夫所见。成等正觉。且一心中十德者。一令忘念能观心智。从实相出。生在佛不思议境。种姓之家。是心姓贵也。二于一念中。缘理发誓。三惑不起。虽未发真。是着如来衣。称寂灭忍。是观心位高也。三一念中三谛。含藏一切功德。巧安称理。是心大富也。四于一念正观之德。降伏爱见。除三谛惑。得破遍名。是心威猛也。五一念中道双照。权实并明。无塞不通。是心智深也。六一念心中。久积善根。能修此观。无作道品。过七方便。是心年耆也。七一念观中。能观心性。名为上定。使三业于理无过。是观心行净也。八一念依真之位。历缘对境。威仪无失。是心礼备也。九一念深信。能如此观。安忍不动。诸佛皆欢喜。叹美持法者。是观心上敬也。十于一念中。不生法爱。致感下供。天龙四部。恭敬供养。是心下归也。下文云。佛子住是地。即是佛受用。经行及坐卧。既称此人为佛。是名观心长者十德也。故知果上十德。并因心本具。帖经对法。文理契合。上法说云。我今亦如是。今譬长者。佛德灼然。

　　其年衰迈。财富无量。多有田宅。及诸僮仆。

　　此第三明长者譬中。叹长者德业也。德有内外。内则智略。外则赀财也。年高博达今古。譬佛智德也。衰迈根志纯熟。譬佛断德。此其年衰迈一句。譬佛内有智断二德也。从财富至僮仆。譬佛外德。有总有别也。财富无量一句。总譬如来外有万德也。多有田宅者。别譬如来福慧。田能养命。譬禅定以福德田。资般若命也。宅可栖身。譬实境为佛智所讫也。以禅定田。栖实境宅。资养般若身命也。而云多有者。以佛福德无行而不修。其田乃多。若论智慧。无境而不照。宅则甚众。故云多有田宅也。门有种种。略则十八空门。广则无量空门。一宅一门。其门尚多。况家富宅广。一宅多门。理合无量。门谓出宅之路。此之宅门。即大车门也。言及诸僮仆者。即给侍使人。譬方便知见。皆已具足。和光六道。曲顺万机。即实智之僮仆也。从若国至此。是总譬六中。初长者譬。上法说释迦显实中。今我亦如是一句文毕。长者譬竟也。

　　其家广大。

　　此一句。即总譬六中。第二舍宅譬也。舍宅譬上释迦显实中。安隐众生故一句文也。安隐对不安隐。不安隐譬三界火宅。众生冗冗不出三界。久而居之。此三界火宅。众生迷谓。各着颠倒浊火所焚。此三界火宅。为佛所统也。如来已住安隐。对彼五浊不安之法。机应相遇。应对所化众机义边。统而家之。故言广大也。

　　唯有一门。

　　此一句。是总譬六中第三。一门譬上法说释迦显实中。以种种法门。宣示于佛道。对不种种。今作一门譬也。即是理为教所诠。故以理家之教为门。理既是一。教应不二。须明理家之教。为今一门。即大一门。以由对不种种。是大故也。又门者。有宅门车门。二种之异。宅者即三界生死也。门者出要之路。是方便教之能诠。故曰宅门也。三车者大乘法也。门者圆教之诠也。故知宅门。是所出火宅之路也。车门是所入实相之路也。当知二门若今昔对辨。则车宅永殊。若从开说。则二门不异。宅与车一。二门何殊。是故三乘具有二义。承教出宅。不见小车。中间已经诸味调熟。乃从父索先所许车。既索须与。开彼小门。无非大教。门下小理。终无别途。绝理无二。粗妙体一。法住法位。世间相常。三界尚如。何别之有。若不先异。何所论同。没苦之人。于今咸会。即是大车一门。故云唯有一门也。

　　多诸人众。一百二百。乃至五百人。止住其中。

　　此是总譬中。第四五百人譬也。譬上众生。即通譬五道取机之处也。

　　堂阁朽故。墙壁隤落。柱根腐败。梁栋倾危。

　　此是总譬六中。第五火起中所烧宅相。即六道果报也。譬上安隐对不安隐法。即五浊法也。堂譬欲界。阁譬色无色界。墙壁譬四大。此墙壁应通三界。无非减损。无色虽无四大造色。定果所为。皆是墙壁。三界皆以意识维持也。若约诸宗。无色非全无四大色。雅合经旨也。隤落譬减损。倾危譬迁变。柱根譬命。梁栋譬意识。腐败譬危殆不久。此约三界。通说己他。约事明所烧宅相也。欲令易解。作观释之。堂譬身之下分。阁譬头等上分。墙壁譬皮肉。隤落譬老朽。柱根譬两足。腐败譬无常。梁栋譬背骨。倾危譬大期。探取下重颂。云周障屈曲。譬大小腹。亦譬六根六识六尘等心也。

　　周匝俱时。欻然火起。焚烧舍宅。

　　此是总譬中。第五火起中能烧之火。即是八苦之火。遍在四大四生。故言周匝也。并皆无常。故云俱时。欻然譬本无今有。本无此苦。无明故有。且附大乘。理净本无。从迷今有。故云欻然。此意须晓即生死之涅槃。即涅槃之生死义也。

　　长者诸子。若十二十。或至三十。在此宅中。

　　此是总譬中。第六三十子譬。譬上知众生性欲也只云众生。语通五道。若取知众生性欲。即别指三乘。上云五百。通是生机之处。五百皆有正因。为长者家中之人。今若十二十等。别在缘了。以昔曾习佛法。天性相关。则是子义也。三乘根异。性欲不同。若十是菩萨子。二十是缘觉也。三十是声闻也。从十至三十。意明三乘各十而已。文从合说。言各十者。悉有十智之性。谓世智。他心智。苦集灭道智。法比智。尽智。无生智。如此十智。三藏三乘。始末俱修。故三乘人。乘此出宅。故云十也。言或者。以支佛出没不同。或小乘摄。或中乘摄。以由值佛不值佛不同故云或也。此是总六譬竟。

　　△此下别譬也。有四。初是长者见火譬。二舍几用车譬。三等赐大车譬。四不虚譬。初中有四。一能见人。二所见火。三惊怖。四广前所见之火。

　　长者见。

　　此初长者见三字。是第一长者譬中。初标出能见人也。譬上我以佛眼观见之文。即能见人也。

　　是大火。从四面起。

　　此明初长者譬中。第二所见火相也。身受心法。即宅之四边。从此四边。起净乐四种之倒。致有八苦倒果之火。众苦皆集。即是所见火也。此譬上法说云。六道众生贫穷无福慧。乃至以苦欲舍苦。二行三句四字文也。若知身不净苦无常等。即烦恼火灭。

　　即大惊怖。而作是念。我虽能于此所烧之门。安隐得出。

　　此是长者譬中。第三惊怖也。譬上法说。为是众生故。而起大悲心文也。即大惊怖者。长者念其子退大善心。故惊。即是如来大悲小应。与其退大之心。同时而起也。子既退大。忧子将起重恶。故怖。长者自行。实无惊怖。化他为子边云惊怖也。又惊即对慈。念其无乐。怖即对悲。忧其有苦。我虽能于此所烧之门安隐得出者。即是释成上惊怖慈悲之义。言虽等者。长者先已安隐得出。虽安而惊。虽出而入。为子之故。方知如来恒住大悲。安处涅槃。而不离三界故以安隐得出。释成惊怖也。若就机说。虽安者先见子有大志。如久已安隐。由退墯苦。安隐不久。故名为虽。若就应论。如来以智慧力。禀先佛所施正教。能寻所诠见谛。不为五浊八苦所危。故名安。四倒暴风所不能动。故名稳。肃然累外。故名得出。而众生不尔。为火所焚。由是如来慈悲。独为忧火所烧。故经云所烧之门安隐得出。问。既为所烧。云何而言安隐得出耶。答。夫门有楗有空。非楗无以标门。非空无以通致。楗可灰烬。空不可烧。此从小乘立譬也。当知教有能诠所诠。若非诠辨之门。无以为教。若非所诠空理。何以得出。以由小乘诠辨之教。不谈中道法界。可是无常。能诠磨灭。譬若门楗被烧。故言所烧之门。所诠空理。理不磨灭。得小教下之所诠。故名安稳得出。若不从所烧之门。何用安稳得出。藉于言教。契于所诠。以佛教门。出三界苦。得涅槃证。故云于此所烧之门安隐得出。烧与安隐二义俱成。大经云。因无常故。而果是常也。又若小乘无常教门。此从所烧门出。若大乘衍门教门。常住文字。即解脱者。此教即理。体达即烧无烧。而安隐得出。又若就如来权智。即是从所烧门出。若就实智。体于所烧。安隐得出。故经云。先作衣裓几案。出之不得。复以无常出之。即此之意也。是故如来惊怖也。

　　而诸子等。于火宅内。乐着嬉戏。不觉不知。不惊不怖。火来逼身。苦痛切己。心不厌患。无求出意。

　　此是长者譬中。第四广前第二所见之火。亦还是重释成惊怖之义也。而诸至宅内。是牒前人处也。乐着嬉戏四字。此应两解。初分字释之。嬉者着见名嬉。即游乐也。游名遍乐。譬着见惑。遍于三界。故名嬉也。戏者着爱名戏。亦乐也。戏虽亦乐。随处别。故非遍三界。以譬思惑所系别故也。二合字释者。耽湎四见名嬉。唐丧其功名戏。此是嬉戏合释着见也。又耽湎五尘名嬉。空无所获名戏。空生徒死。而无厌离。如被儿戏。此以嬉戏。合释着思也。何以分合二释耶。答。由嬉戏二字。义通名乐。故俱通见修。故须合解。又乐有随处与遍乐之异。故譬见修不同。次约分字解释也。言不觉不知不惊不怖者。此应三释。初约凡夫释不觉者。众生全不觉三界五浊五阴八苦。都不言是能烧之火。不识苦谛。名不觉也。不知者。众生全不觉四倒三毒之火。本是能烧。是不解火是热法。如集谛。名不知也。不惊者。由众生不知火热。不畏伤身。既不识惑。云何忧虑。既不识集。则不虑苦。惑侵于法身。失道谛。名不惊也。不怖者。众生既不惊失于道谛身。而不怖断于灭谛慧命。故云不怖也。如是凡夫。不觉于苦。不知于集。不惊伤道。不怖失灭。故经云不觉。是约凡夫不知四谛释竟。次约小贤圣位释。以不闻四谛教。则无闻慧。名不觉。不得思慧。名不知。又不得见解。名不觉。不得思惟解。名不知。无见谛故。名不惊。无思惟故。名不怖也。第三约三世释见者。不觉现苦由过去集。不知未苦由现在集。既迷苦集。故无道灭。而不惊不怖。此约三世释也。虽约凡等三释。总而言之。并是迷于四谛。以迷谛故。八苦逼身。故言不觉等也。言逼身切己者。即五识逼身。逼者近也。浊在五识。名之为近。以切己故。名为逼身。同时意识。俱受苦境。非初刹那未分别时。又秪此五识体是异熟八苦。近岂过此。心不厌患者。心乃意识心王也。身为八苦所逼。而心不厌恼。故此心王心所。不能以此意识成观。唯能分别。以成三受。三受义成。故云切己。逼甚故切。故一一苦。皆由五识。以对于境。次至第六。而重分别。复立苦因。何能生厌。故无求出意也。又此一节文。既广上所见火。即譬五浊也。嬉譬见浊。戏譬烦恼浊。不觉不知不惊不怖。此四句秪是迷四谛。以迷谛故。譬众生浊。火来逼身苦痛切己。譬五阴盛寿命浊。心不厌患无求出意。譬劫浊。始从长者见讫此。是别四譬中。第四长者见火四譬竟。

　　舍利弗。是长者。作是思惟。我身手有力。当以衣裓。若以几案。从舍出之。

　　从此讫视父而已。总是别譬中。第二舍几用车譬。譬上寝大施小。上六行半。大拟不得中三。一拟宜。二无机。三息化。今譬为二。谓诫劝两门。各有三义。此上云。是长者至出之。一节之文。是明初劝门中初拟宜。譬上念用大化。我始坐道场。于三七日中。思惟如是事等文。言身手等者。准下佛自合譬云。但以神力及智慧力。以释此譬。身譬神通荷负。手譬智慧提拔。依三昧断德。则有神通。依智慧智德。则有说法。智断之力。能成法身。以智断二德。还从劝诫两门入。劝即为人悉檀。诫即对治悉檀。此二悉檀。为第一义方便。如来初欲劝门拟宜众生。令众善奉行。成就十力无畏。一切种智。而众生不堪。次欲以诫门拟宜。令诸恶莫作。证大涅槃。众生不堪。无机息化。故知念用大乘。秪是劝诫两悉檀。神通智断耳。故上文云。定慧力庄严。以此度众生。即此义也。前叹长者。其年衰迈。即譬智断。智断即身手力也。言当以衣裓若以几案等者。衣裓者。三藏法师云。是外国盛华之器。贡上贵人。用此贮之。或云衣襟者非也。岂救火以袖盛子耶。衣裓者。亦准下佛自合譬云。若我赞如来知见力无所畏者。众生不能以此得度。如来以神通。发动此三。以智慧宣说此三。无机息化。当知衣裓几案。乃是略中广之异耳。衣裓譬如一乘知见。知即一切种智知。见即佛眼名见。知见二字。名略义玄。譬如衣裓一足多含。故譬云衣裓也。几者即处中譬说。乘四无所畏。用对四谛。如几于法小广。于物小安稳。故云几也。案者譬一乘十力。广说十力横竖该括。如案多足。则无倾覆。于法则广。于物则安。于三七日中思惟。欲作如此广略佛法说之。而众生不堪。故言衣裓几案。拟宜意说也。

　　复更思惟。是舍唯有一门。而复狭小。诸子幼稚。未有所识。恋着戏处。

　　此是劝门中。第二明子不受劝。譬上法说无机。云众生诸根钝。乃至云何而可度。无机文。复更思惟。一门狭小者。此更通别释之。别释。即约一与门及狭小三义。分字释之。一谓一道清净也。门谓一乘正教。通于所通也。狭小谓诸子以无大机。不容断常及七方便。入此实教之理。故言狭小。别释竟。通释者。一门狭小。通理教行三也。初约理释一门狭小者。实理无杂。唯一法界。故云一也。由此一理。遍通一切。令至此理。故言门也。此实门理。微妙难知。诸子不入。故言狭小。此理释一门狭小也。二约教释。十方谛求。更无余乘。唯一佛乘。故言一也。此教能通。即是解脱。故云门。此之理教玄妙。凡夫不知出处。是不知权。又不知入处。是不知实。名一门狭小。又两教二乘。因闻少知出要。而永不知入。菩萨虽自知出。亦不知入。夺七方便皆不知入出。上文云。若我赞佛乘众生没在苦。不能以教自通。将谈无机。故言狭小。此约教论一门狭小也。若约行明者。圆因自行。行大直道。无留难故。故名为一也。善行菩萨道。直至道场。故名为门。妙行难行。方便无机。故言狭小耳。言诸子幼稚未有所识者。昔二万佛所。教无上道。大乘善根微弱。名幼稚。若闻大乘。必生谤毁。以大善种弱故。名未有所识也。恋着戏处者。此明恶强。即是初退大。因时深着见爱。后受八苦。果时深着依正。于欲界着六尘。色界着禅味。无色界着定。上文云。众生诸根钝着乐痴所盲。不堪闻大乘。故云无机也。

　　或当墯落。为火所烧。

　　此二句第三息化。名放舍善诱也。为上无机故。即息化法说。云我宁不说法。疾入于涅槃文也。譬言墯落者。有二。一者幼稚忆本戏处。故墯落。二都无识执物不坚。故墯落。譬着五欲。墯在三途。二者善弱无识。谤毁大乘。墯落三途也。劝中三义文毕。

　　我当为说怖畏之事。此舍已烧。宜时疾出。无令为火之所烧害。作是念已。如所思惟。具告诸子。汝等速出。

　　此下讫视父而已。第二明对治诫门也。此上一节。是拟宜对治。诫怖令出。对治之相。如大品中。说四念处等。皆是摩诃衍。以不可得故。此大乘对治。不同小乘。如观不净等。能所俱忘。皆不可得。上既见子。恋着戏处。故说怖事。令子得免。五浊火烧五阴舍覆。宜应舍离。若久住着。必断善根。故云无令为火之所烧害。若久住着。则大小俱失。故诫拟宜。

　　父虽怜愍善言诱喻。而诸子等。乐着嬉戏。不肯信受。不惊不畏。了无出心。亦复不知何者是火。何者为舍。云何为失。

　　此一节。是子不受诫也。不惊不畏者。不生闻思。如前广释。不识八苦五浊能烧善根。如不知火。不识阴界入法。是诸苦器。如不识舍。不知丧失法身之由。如不知云何为失。此即诫门无机也。

　　但东西走戏。视父而已。

　　此二句。为诫门放舍也。皆背明向闇。如东西。譬苦集也。若能明见苦集。如东西向明。以不知苦故。而起于集。如日东而西走。不识集故。而招于苦。如日西而东驰。生死往还速疾。如驰走。死如往。生如还。还已复往。生死不绝。无彼变易二土之寿。故如疾速。即驰走也。于中起见爱如戏也。虽用大拟。不从大教。故言视父。而已。虽见父。怖畏逃走。失闻见利。故云而已。又机扣于应。故名视。机生不受。故云而已。明舍几譬竟。

　　尔时长者。即作是念。此舍已为大火所烧。我及诸子。若不时出。必为所焚。

　　从此讫争出火宅。明用车也。譬上用小乘。拟得四段文也。此一节。明拟宜三车譬。譬上法说念欲作三乘施化。上云寻念过去佛所行方便力也。从尔时至必为所焚者。盖大乘化功为父命。众生有大乘善根。为子命。子若久住不出。流转生死。大善若尽。即子命断。子命若断。则化功亦废。即父命断。故云我及诸子必为所焚。然大乘善根。理实无断。意令速出。以必死逼之。虽大救未得。而种不可亡。所以虽欲小化。为在大乘慧命故。不废化功。又前云诸子。但言苦痛切己。犹是未死。今云必焚。即以死义逼之。若不受小化。义同于死。问。上文云我于所烧之门安隐得出。今言若不时出必为所焚。此义云何。答。前云得出。今云焚者。法应不同。二善各别。前出即是法身。今言若不时出。即是应身同疾。众生有大乘善根。与应身时出。众生若久住。不受化者。大乘必断。大善若断。佛无由应。机息应谢。灰断入灭。众生与应。不能时出。即是但为所焚。焚故义当子父命断。以此拟宜。而权逼之。问。前云得出。是法身者。大之与小。法并无烧。何须言出耶。答。只以无烧名之为出。然则法应并皆无烧。应本同物。从物云烧。从理则法应无坏。从事则物烧佛出。今说俱烧。意在同出。故云若不时出。必为所焚也。

　　我今当设方便。令诸子等。得免斯害。

　　此一节。即譬上法说云我今所得道亦应说三乘。欲设权化也。

　　父知诸子先心。各有所好。种种珍玩。奇异之物。情必乐着。

　　此一节。明父知诸子先心所好譬。譬上法说作是思惟。十方佛现等文也。此是小拟宜得中。第二明有得度之机。故以小接。开一为三。随子各好。由子昔日曾习小道。佛知先心。性欲不同。三乘种别。故云各好。又知诸子昔曾习大。习大未浓。是为大弱。厌老病死。故以小接。是为小强。知身子六心中退。即此义也。本曾习大。名知先心。中间退大。厌老病死。小强有二。一者厌苦。二者是治。各有所好。故说三乘。

　　而告之言。汝等所可玩好。希有难得。汝若不取。后必忧悔。

　　从此讫皆当与汝。是小拟得中。第三叹三车希有譬。譬上正转法轮施三化也。有其三义。谓劝转。示转。证转。上节即是初劝转文也。

　　如此种种。羊车鹿车牛车。今在门外。可以游戏。

　　此即是示转也。

　　汝等于此火宅。宜速出来。随汝所欲。皆当与汝。

　　此明证转。皆与之言。正当己证亦令他证。故名为与也。已上三转之文。譬上法说。云思惟是事已。即趣波罗柰。诸法寂灭相。不可以言宣。以方便力故。为五比丘说文也。

　　尔时诸子。闻父所说珍玩之物。适其愿故。心各勇锐。互相推排。竞共驰走。争出火宅。

　　此是第四适子所愿譬。譬上法说受行悟入。前偈本略。但云是名转法轮便有涅槃音。至法僧差别名等。今譬事广。广明修因至果。依六句释之。一从尔时至适其愿故者。机教相称。即闻慧也。言心各勇锐。即是思慧。思心动虑。思慧方便也。此四念同为一句也。互相推排者。推四真理。排伏见惑。邪正未决。名为互相。此入修慧。属暖顶位。为第二句也。言竞者。竞取胜理也。此是忍法位。竞取胜理。初观三十二谛。竞趣真道。后缩观趣苦法忍。以不出观为第三句也。共者。是世第一法位。同观一谛。与苦法忍四观不别。为第四句也。驰走者。入见道十五心。速疾见理。譬上便有涅槃音。见道之中。分得涅槃。为第五句也。争出火宅。思惟道也。争出三界。成无学果。断思惟尽。方出火宅。即譬上偈及以阿罗汉法僧差别名。为第六句也。若依今经大乘圆观心性释者。只于现前一心。用中道正观。直观实相。心法相称。名适所愿也。境无边故。观亦无边名勇。如境研心利名锐也。心境相研。名互相推排也。心王心数。缘境速疾。名竞共驰走也。遍历一切阴界入等。无非实相。名出火宅也。始从是长者作是思惟我身手力讫此。是别譬第二舍几用车譬竟。

　　是时长者。见诸子等安隐得出。皆于四衢道中露地而坐。无复障碍。其心泰然。欢喜踊跃。

　　从此讫后非本所望。是别譬中第三等赐大车一譬。譬上法说显真实相。于中文有四段。此上一节。是初见子免难欢喜譬。譬上我即作是念。所以出于世。至今我喜无畏。两行一句偈也。然此中譬。与上法说中。虽有前后之异。并是互现。共成一意。如上法说中。先明机发。次说障除佛喜无畏。今譬中先明免难。后明索车。又上法说明佛喜无畏。此中说子欢喜。以子喜故。其父亦喜。此亦互现。共成一意也。所言免难欢喜者。若子未免难。父则忧念。若得离火。心即泰然。故免难欢喜。得为一譬。以子喜故。其父亦喜。得譬佛喜也。言安隐得出四衢道者。衢道正譬四谛。四谛观异。名为四衢。四谛同会真理见谛。如交路头。若见惑虽除。思惟犹在。不名露地。三界思尽名露地。住果不进。故云而坐。不为见思所局。故云泰然。生灭度安隐想。故言欢喜踊跃也。

　　时诸子等。各白父言。父先所许玩好之具。羊车鹿车牛车。愿时赐与。

　　此是等赐中。第二诸子索车譬。譬上法说先大机动。我见佛子等志求佛道者。至皆来至佛所等文也。言索车之义。古人不云菩萨索车。索车但在二乘。今章安私以总别驳斥。广在疏文。须者寻之。今释索车。应明三义。初明能索人。二明所索车数及体。三正明索车义也。且初明能索人者。当知五乘俱索。应四句分别。自有不断惑不索。自有断惑索车。有亦断惑亦不断惑。亦索亦不索。自有非断惑非不断惑非索非不索。又历五味。随教多少。论断与索。又于一一句。一一意复各四句。谓障除机动。障未除机动。障亦除亦未除机动。障非除非未除机动。成十六句。显能索之人竟也。次明所索车数。有开合不同者。如此经引。昔佛为声闻说四谛。缘觉说十二因缘。菩萨说六度。今佛亦说三乘。又如华严等。说声闻缘觉菩萨及佛。即四乘。又如地论。教五十种善。集为五乘。又如璎珞。说三乘九乘悉入平等大慧。经论圣说诸乘不同。但是开合之异耳。不出三乘。即是三车义也。今更约教分别。若说三乘各异。而真谛同者。三藏教。三乘同真谛亦同者。通教也。若说三乘三三九乘或四乘浅深阶级各各不同。后入平等大慧者。别教也。若说三乘九乘四乘一一初后皆与平等相应。圆教也。当知经中只云羊鹿牛三。与诸经论名异。而不出三车。此明数竟。次明所索车者。若从诸子情口。假索昔实。小车之体。则是因中以十智教行为佛。至果以真理为小车体也。若从诸子实意。机情索大及三索俱索大车之体者。则正以诸法实相。以为实索大车之体也。一切众宝庄校。皆庄严具。此略明体竟。三明索义者有三。谓机情口也。机者。昔日依尽无生。能入无余。而于方等。见菩萨不思议。闻净名弹斥。若我所得是实。大士不应折挫。若我非实。佛那云是实。故云茫然不知等。即机索也。二至大品中。领知大法。乐大心起。欲进修习大。又疑得与不得。故身子叙云。欲以问世尊。为失为不失。即情中已索大乘之义也。三今加口索者。因闻方便品。初闻略开三并是方便。即复执今方便。疑昔未极。故云我今不知是义所趣。动宿疑情。故发言请。即口请也。当知通而言之。方等亦有机情二索。般若亦具二索。但无口索。若别论者。方等但机。般若唯情。法华方口。口必具三。法华机情。不同昔索。明索义竟也。又复应知。此中譬文。譬短含长。义至法华之始。故鹿苑出宅。复经二味。今方口索。将下信解譬文。显此含长。方开体命之义。将下显此。此中索车。义含三索。故上法说。譬本志求佛道之言。亦含三索。以义求之可解。此别第二索车譬竟。

　　舍利弗。尔时长者。各赐诸子。

　　从此讫非本所望。是别四譬中。第三等赐大车譬。譬上于诸菩萨中正直舍方便但说无上道文。有标广释三义。此文是标等子章也。以子等故。则心等也譬一切众生。等有佛性。心即心性。其心若等。其子必等。以由佛性等故。其子皆等也。而言各赐者。本习不同。诸位不一。至此所说无非一乘。若一人不遍。不名子等。当知一法不与。不名等赐。所谓色心。逆顺。依正。行理。因果。自他。解惑。小大。慧福。故知等赐秪是开彼三乘六道。无非一如。故一一如。无不遍摄遍具遍入。一切众生。谁无四方道场之分。谁不理有。大车具度。待时待缘。故至今日。方云各赐也。

　　等一大车。

　　此标车等章。车等者。以法等故。无非佛法。譬一切诸法。开显皆摩诃衍。摩诃衍同故。等是大车。车等之意者。由所赐不二。是故云等。但点所习。无非妙乘。秪缘性同。赐义则等。标大车竟。

　　其车高广。众宝庄校。周匝栏楯。四面悬铃。又于其上。张设幰盖。亦以珍奇杂宝。而严饰之。宝绳交络。垂诸华缨。重敷[紵-丁+死]綖。安置丹枕。

　　从此讫而侍卫之。是广叙车体。中有三。初叙车高广。譬说假名车有高相。以譬如来知见深远。横周法界之边际。竖彻三谛之源底。故譬云其车高广。即正体也。众宝庄校者。譬万行缘因修饰也。周匝栏楯者。譬总持即了因般若。持万善。遮众恶也。四面悬铃者。譬四辩下化也。张设幰盖者。譬四无量。众德之中。慈悲最高。普覆一切也。珍奇杂宝而严饰之者。真实万善。严此慈悲。大经云。慈若具足十力无畏。名如来慈。慈中行布施等也。宝绳交络者。譬四弘誓坚固大慈心也。垂诸华缨者。譬四摄神通等悦动众生也。亦譬七觉并以无缘。而为所依。譬七宝妙鬘也。重敷[紵-丁+死]綖者。譬观练熏修一切诸禅重沓柔耎也。安置丹枕者。有外有内二枕。且外枕者。车若驾运。随所到处。须此支昴。恐昴须支故也。譬即动而静。即静而动。如车行枕闲。车息枕用。用时常静。闲时常动。实体亦尔。自因至果。法性不动。所以如风不移。寂然而到。万行无作。众智莫观。此则三德俱不二也。以三即一。故使尔耳。车内枕者。休息身首。行如身。智如首。以一行三昧之枕。息一切智一切行。所息得理而然。丹者即赤光。譬智屯无闻。喻无分别法。以朱正紫间故。以赤表无杂之光。以譬智也。南山注经音云。西方无木枕。皆以赤皮内绵毛为枕。赤而且光。内枕也。

　　驾以白牛。肤色充洁。形体姝好。有大筋力。行步平正。其疾如风。

　　此释白牛体也。譬真实修得。无漏般若。能导权教谛缘度法。悉至究竟萨婆若海。白是色本。即与本净无漏相应。体具万德如肤充。烦恼不染如色洁。又约境以释行相。即四念处为白牛。四正勤中。二世善满如肤充。二世恶尽如色洁。四如意足称行者心。如形体姝好。筋譬五根住立能生义也。力譬五力摧伏斡用义也。行步平正以譬定慧均等。又譬七觉调平也。其疾如风者。八正道中行。速疾到萨婆若故。问。经文大车。等赐诸子。诸子得已。始至初住。乃至犹在名字观行。如何解释纯以果义释耶。答。以证示人。人行差别。明因等果。举事示理。故但示云汝等所行是菩萨道。心佛众生三无差别。是故理赐行位等赐。即果赐也。果理在行。方可云赐。岂可理果与众生邪。

　　又多仆从。而侍卫之。

　　此又多仆从者。譬方便波罗蜜。能屈曲随人。给侍使令。众魔外道。二乘遍行。皆随方便智用也。故净名云皆吾侍者。又果地神通运役随意。即仆从。与下偈傧从。名异义同。故今习大乘者。自量己心。一句观足。还与此经所列同异何如。若一句即是。为是何句。若一句足。何须诸句。岂佛谬说强骋文辞。繁列车仪。衍惑迦叶。此大罗汉。久为僧首。四十余年。不受真化。才闻方便通叹二智。略开显已。动执生疑。情方犹豫。殷勤三请。广闻五佛十番开权。又睹身子三业领解。八部引例。四众酬恩。如来述成。分明与记。经斯重叠。宿种未开。才闻大车。便堪授记。故知此经观法具足。天台依止。备立十乘。若此车譬。一句徒设。则显佛有绮语之辜。或举集人添糅之咎。及责译者混杂之愆。若属对有由。则行仪可轨。岂学大观。顿尔全弃。既失大检。小径莫从。大小咸亡。恐随邪济。乘坏驴车。为向何所。此不可具。委在疏文也。广叙车体竟。

　　所以者何。是大长者。财富无量。种种库藏。悉皆充溢。

　　此一节。佛自释有车之由也。上广大七宝妙车。由何而得耶。故释出其由。长者财富藏溢。譬如来果地。福德圆满。行理之极也。福成行也。慧趣理也。自行化他。遍一切法。故云财富无量。皆具二德。故云种种也。藏者不出行藏理藏。一切法趣檀尸等六度万行。是趣不过者。是约行为如来藏。又一切法趣阴入界根尘等。是趣不过。即是约理。明如来藏。故云诸藏也。悉皆充溢者。约权实体用释。自行实智体德备名充。化他权智用德具名溢。又入中道名充。双照故名溢。非但藏多。又皆充溢。何法不是摩诃衍。故大乘无量。释出有车之由也。从其车讫此经。广释等车文竟。

　　而作是念。我财物无极。不应以下劣小车。与诸子等。今此幼童。皆是吾子。爱无偏党。我有如是七宝大车。其数无量。应当等心。各各与之。不宜差别。

　　此一节。标广心等文。何故长者心等无偏。有其三义。所以心等。一者财富故。云我财物无极。自行财物既多。不应与小。是故心等也。二者三乘根性。皆是吾子故。故心等也。三者既等是子。所以长者无偏。是心等。若富而非子。亦不等与。若是子而贫。亦不得等。三义具足。是故等赐。经云应当等心也。当知若教若行。一切皆摩诃衍。即是财多。故云七宝大车其数无量。言各各与之不宜差别者。不移本习。而示真实。如身子即于智慧。开佛知见。具一切佛法。目连于禅定。开佛知见。具一切佛法。余人例尔。又约法者。方等般若念处。正勤根力觉道。种种异名。皆开示实相。历一切法。亦复如是。故云无量也。

　　所以者何。以我此物。周给一国。犹尚不匮。何况诸子。

　　此一节。佛自释上子等心也。故以财等况于子等。又以处等而况子等。由子本一家也。初释财多。尚周一国。况复诸子。譬大圆因。尚遍该善恶。况佛知见耶。一国者寂光土也。遍益法界。理亦不穷。况同居土结缘人耶。此举广处。以况略人。言国中人非子尚充。况是子耶。言非子者。且贬正因。不同缘了。故抑言非子。譬佛无缘者尚度。况有缘耶。故以无缘对本有理。无非吾子。寄化他说。且以未结缘者。而为非子。如来常给。子自不归。无缘通覆。故云周给。人天善恶。与法界同。故父果车。是子理车。但开其情。假名等赐。众生无尽。车亦不穷。不穷故不匮。不匮故无偏。望迷为开。悟本非闭。缘了之子。先已结缘。今熟脱之。正因之子。未结缘者。今为下种。故以种者。况结缘人。

　　是时诸子。各乘大车。得未曾有。非本所望。

　　此是大车譬中第四。适愿得车欢喜。譬上法说。受行悟入。菩萨闻是法。疑网皆已除。千二百罗汉。悉亦当作佛文也。本求羊鹿水牛。期出分段。今得白牛。尽于变易。过本所望。岂不欢喜。始从各赐诸子等一大车讫此。是别譬中。第三大车譬竟。

　　舍利弗。于汝意云何。是长者等与诸子珍宝大车。宁有虚妄不。

　　从此讫后善哉如汝所言。总是别四譬中。第四不虚文也。此上一节。是佛问身子云。本但许三。而今与一。非虚妄不。欲令身子领实。故以虚妄问之也。

　　舍利弗言。不也世尊。是长者但令诸子。得免火难。全其躯命。非为虚妄。

　　此是身子答如来不虚之问也。答有二意不虚。一是免难故不虚。二不乖本心故不虚。此上一节。是标免难不虚章也。

　　何以故。若全身命。便为已得玩好之具。

　　此释免难不虚意也。大乘命重。五分身轻。昔行三乘。全五分身。已得免火。今获大宝。济于重命免难。岂应有虚妄耶。

　　况复方便。于彼火宅。而拔济之。

　　此况结免难也。初用小济。免八苦之火。存五分之身。已得珍玩。况常于火宅。方便教小。是子不虚。本意在大。岂虚妄耶。此中方便济拔。似譬断德神通之力。义亦兼于智德也。况二万佛所大乘慧命。今乃圆因成就。佛知见开。宁是虚妄。此答许三免难不是虚妄也。

　　世尊。若是长者。乃至不与最小一车。犹不虚妄。

　　次明不乖本心。此先标不乖本心章。本知无三。意令不谤。不谤者已不乖本心故也。

　　何以故。是长者先作是意。我以方便。令子得出。以是因缘。无虚妄也。

　　此是身子释不乖本心也。本知无小。意令不毁墯恶。既无毁因。不墯恶果。不与小车。不乖本意。非虚妄也。

　　何况。长者自知财富无量。欲饶益诸子。等与大车。

　　此上一节。结不乖本心。自知财富无量。欲饶益其子。与一大车。过本所望。是故不虚也。此中结云财富无量。似譬智德辩说之力。义亦兼断德也。此是结财等。故不虚也。从上不也讫此。是身子答不虚妄竟。

　　佛告舍利弗。善哉善哉。如汝所言。

　　此是叹述也。有二善哉者。述二不虚也。第四别譬不虚竟也。问。佛何不自说不虚。答。佛许三与一。自说为难。身子说不虚。取信为易也。始从若国邑聚落有大长者讫此。是如来正作总别二譬。譬上法说略广二章开三显一竟。

　　○从此至偈。是合上总别二譬也。小不次第耳。此上一节。至三藐三菩提。合上总譬六文也。

　　舍利弗。如来亦复如是。

　　如来亦复如是者。此先合上长者譬中。第二位号也。如来有无量德号。略举十义中一也。如上法说中。今我喜无畏文也。

　　则为一切世间之父。

　　此节合上长者譬中。第一名行若国邑聚落文。上云国邑聚落。今合直云一切世间者。通指同居有余自体三土。皆是妙色妙心果报之处。既云一切世间之父。故知三土皆是证道色心报处。寂光既遍。遮那亦等。诸身既与法身量同。诸土亦与寂光不异。一切众生无不具此。但果报未满。全局在迷。迷故阴质局彼太虚。如来果满。与法界等量。应遍三处。即一切世间。即合上国邑聚落也。

　　于诸怖畏。衰恼忧患。无明闇蔽。永尽无余。而悉成就无量知见。力无所畏。有大神力。及智慧力。具足方便智慧波罗蜜。

　　此一节。合上长者譬中。第三叹德。其年衰迈。财富无量。多有田宅。及诸僮仆文也。于诸怖畏至无明永尽。合上衰迈根志纯熟。显成断德也。且约界内。以对诸子是所畏故也。而悉成就无量知见。合其年高博达古今显智德也。力无所畏。合上外德财富无量也。有大神力者。深修禅定。能得神通。合上多有田也。及智慧力者。智必照境。如身之托处。合上宅也。具足至波罗蜜等者。合上诸仆从也。

　　大慈大悲。常无懈倦。恒求善事。利益一切。

　　此合上总中第四五百人譬也。慈悲是施化之本。一切是五道。恒为慈悲所被。合取机之所也。

　　而生三界朽故火宅。

　　此合上总中。第二舍宅譬中其家广大。法说云安隐文也。

　　为度众生。

　　此合上总中。第六三十子譬。别在缘了之机也。法说云知众生性欲文也。

　　生老病死。忧悲苦恼。愚痴闇蔽。三毒之火。

　　此合上总中。第五欻然火起譬。譬上法说安隐文也。

　　教化令得阿耨多罗三藐三菩提。

　　此合上第三唯有一门。良以教能诠理。寻理起行。即得菩提。故知教理共用合上唯有一门譬。此合上总六譬文竟。

　　△下去是合上别譬。上别譬中有四。今合亦有四意。但譬中惊怖在前。诸子恋着戏处在后。合中不觉不惊在前。拔苦与乐在后。互现辨其不定意耳。对上可见。

　　见。

　　此是合上别譬中初合能见之眼。即是如来寂照智眼能见也。合前譬云长者见。法说云当知我以佛眼观见文也。

　　诸众生。为生老病死。忧悲苦恼。之所烧煮。亦以五欲财利故。受种种苦。又以贪着追求故。现受众苦。后受地狱畜生饿鬼之苦。若生天上。及在人间。贫穷困苦。爱别离苦。怨憎会苦。如是等种种诸苦。

　　上一节。合上别譬第二所见之火。前云是大火从四面起。又法说云六道众生。贫穷无福慧。乃至以苦欲舍苦等文也。此中八苦为火。生老病死四苦如文。贪着追求。是求不得苦。后受地狱天上人间。是五盛阴苦。爱离怨会二苦。如文。此之八苦。从四倒四面而起。此所见之火也。

　　众生没在其中。欢喜游戏。不觉不知。不惊不怖。亦不生厌。不求解脱。于此三界火宅。东西驰走。虽遭大苦。不以为患。

　　上一节。合上第四所见火譬。即前诸子不觉不知等也。不观苦集。故不厌也。不观道灭。故不求解脱。虽遭大苦。不以为患。合上心不厌患无求出意等文。

　　舍利弗。佛见此已。便作是念。我为众生之父。应拔其苦难。与无量无边佛智慧乐。令其游戏。

　　上一节。合上第三。即起惊怖。而作是念。我虽能于此所烧之门安隐得出文是也。亦法说云。为是众生故而起大悲心文也。应拔其苦难者。即大悲之力。与无量乐者。即大慈之力。慈从化意。悲从用小也。已上合上别譬四中初所见火。一譬四段文毕也。

　　△下去合上别譬四中。合第二舍几用车譬。上譬有劝诫二门。今但合劝不合诫。上法说中。劝善不明诫恶。故劝修为正。诫恶是傍。亦是劝善即诫恶。诫恶即劝善。今合劝善。即知合诫恶也。上劝文有三。谓拟宜无机息化也。

　　舍利弗。如来复作是念。若我但以神力。及智慧力。舍于方便。为诸众生。赞如来知见力无所畏者。众生不能以是得度。

　　上一节。合前譬中。是长者作是思惟。我身手有力。当以衣裓。若以几案。从舍出之文也。初法说即云。我始坐道场。于三七日中。思惟如是事。我所得智慧。微妙最第一文也。但以神力者。合上身力文也。及智慧力者。合上手力文也。赞如来知见。合上衣裓也。力无所畏等。合上几与案也。若佛初出即用此拟。众生不能以此得度。此合初拟宜文。

　　所以者何。是诸众生。未免生老病死。忧悲苦恼。而为三界火宅所烧。何由能解佛之智慧。

　　此一节。释不得度。合上第二无机诸子不受劝譬。正由五浊障重。未免生死等火也。大乘微妙。不能得入。故言何由能解佛之智慧。此一句。即合上唯有一门。而复陋小。小故不能解佛智慧。不解智慧。即是行为门意也。前譬云。复更思惟。是舍唯有一门。而复狭小。诸子幼稚。未有所识。恋着戏处。初法说云。众生诸根钝。着乐痴所盲。如斯之等类。云何而可度文是也。此中合向无机文毕也。

　　舍利弗。如彼长者。虽复身手有力。而不用之。

　　此讫后如来亦复如是。虽有力无所畏。而不用之合上第三放舍善诱无机息化文也。即合前或当墯落为火所烧文是也。此息化一段。经文有二。先牒前后三譬。次方正合息化。牒前一譬。正帖合息化。牒后两譬。傍成息化也。言虽复身手有力。而不用之。此牒前身手有力。救子不得譬。以合息化也。如来亦寝大化。此上文牒救子不得。即拟宜文是也。

　　但以殷勤方便。勉济诸子火宅之难。

　　此牒前文中后用拟宜施三车之譬。即初法说云。寻念过去佛。所行方便力等文。譬云。尔时长者即作是念。此舍已为大火所烧。我及诸子若不时出。必为所焚。牒此者。傍成息化义也。

　　然后各与珍宝大车。

　　此亦牒前文中后第三等赐大车譬也。前云尔时长者各赐诸子等一大车。亦傍成息化意尔。

　　如来亦复如是。虽有力无所畏。而不用之。

　　此十六字。正合上第三息化。譬云或当墯落为火所焚文也。初法说。我宁不说法。疾入于涅槃文是也。从上如来复作是念。若我但以神力等。讫此。合上舍几譬文竟也。

　　△从此讫下如彼诸子为求牛车出于火宅。合上用车四段文也。

　　但以智慧方便。于三界火宅。拔济众生。

　　此正合上第一拟宜三车小化得也。譬前云。长者即作是念此舍已为大火。至乃令诸子得免斯害。

　　为说三乘声闻辟支佛佛乘。

　　此正合上第二。知子先心各有所好。种种珍玩奇异之物。情必乐著文是也。言佛乘者。即菩萨乘。从果而名耳。

　　而作是言。汝等莫得乐住三界火宅。勿贪粗弊色声香味触也。若贪着生爱。则为所烧。汝等速出三界。当得三乘声闻辟支佛佛乘。

　　此合上第三叹三车希有。自有三段。此合上第二示转。即前云。如此种种羊车鹿车牛车。今在门外。可以游戏文是也。言汝等莫得乐住三界火宅者。是示其尽无生处。三界即是示苦谛也。勿贪粗弊。乃至生爱则为所烧者。是示集谛也。汝等速出三界。示其灭道二谛。灭道即是示其三界外有其智断三乘之果。故令速出三界。当得三乘。三乘正取道灭为体也。

　　我今为汝。保任此事。终不虚也。汝等但当勤修精进。如来以是方便。诱进众生。

　　此合上第三必与证得不虚文也。前云。汝等于此火宅。宜速出来。随汝所欲。皆当与汝。是合此文也。

　　复作是言。汝等当知。此三乘法。皆是圣所称叹。自在无系。无所依求。乘是三乘。以无漏根力。觉道禅定。解脱三昧等。而自娱乐。便得无量安隐快乐。

　　此是合上第一劝转叹车希有。即前云。而告之言。汝等所可玩好。希有难得。汝若不取。后必忧悔文是也。言如此三乘。非我如是。诸佛方便。引物仪式。法皆如是。故云圣所称叹也。言自在者。是得无生智也。言无系者。是得尽智也。言无所依者。即我生已尽。不受后有也。言无所求者。即所作已办。梵行已立也。言无学四智应须。初是我生已尽。二是所作已办。三是梵行已立。四是名无所求。今从经次第略释。前后亦无妨尔。上合叹车三转之文也。若法说总云。思惟是事已。即趣波罗柰。乃至以方便力故。为五比丘说文是也。此合叹三车文毕也。

　　△下去合上适子所愿譬。上云尔时诸子闻父所说珍玩之物。乃至争出火宅文也。即初法说云。是名转法轮。便有涅槃音。乃至法僧差别名文是也。但法譬经文。是总明三乘。今合下文。乃别开三乘。一一乘中自各为四。初闻思为一位。二修慧为一位。此二在贤位。三见道开为六句释之。今开三。前譬中总明六句。释之。今开三乘。但合六句为四位释也。

　　舍利弗。若有众生。内有智性。从佛世尊。闻法信受。殷勤精进。欲速出三界。自求涅槃。是名声闻乘。如彼诸子。为求羊车。出于火宅。

　　此合声闻乘也。若有众生。内有智性者。通明宿习三乘乐欲。成三乘智性。故佛施三乘之教也。此文内有智性。乃至从佛闻法信受。此合上譬中云。是时诸子。闻父所说玩好之物。适其愿故。合上闻慧也。殷勤二字。合上心各勇锐思慧。即闻思一位也。精进二字。合上第二互相推排。推是推理。排是排恶。恶去故精。理明故进。合上修慧一位也。欲速出三界。自求涅槃者。合上竞共驰走。是前开三句释之。今合为见道一位也。以由不出故。是名声闻乘。至羊车出于火宅者。合上第四争出火宅。修道无学一位也。当知三乘修行。皆有此四位也。

　　若有众生。从佛世尊。闻法信受。殷勤精进。求自然慧。乐独善寂。深知诸法因缘。是名辟支佛乘。如彼诸子。为求鹿车。出于火宅。

　　此合缘觉乘也。辟支佛求自然慧者。辟支是法行人。从他闻法。少自推义多。故取譬鹿。鹿不依人故也。自然者。从十二缘门入。此门本自有之。非佛天人所作。名自然慧。如大论云。有一道人问佛。大德。十二因缘。佛作耶。佛言。我不作。又问余人作耶。佛言。亦非余人作。有佛无佛。本性有之。故曰自然慧。又不从他闻。复名自然慧也。又闻法信受殷勤。即闻思也。精进即修慧也。求自然慧。至诸法因缘。是见道也。是名辟支佛至鹿车出宅。是修道位也。此即支佛四位。

　　若有众生。从佛世尊。闻法信受。勤修精进。求一切智。佛智。自然智。无师智。如来知见。力无所畏。愍念安乐无量众生。利益天人。度脱一切。是名大乘。菩萨求此乘故。名为摩诃萨。如彼诸子。为求牛车。出于火宅。

　　此合菩萨乘也。而菩萨称一切智者。不同二乘。乃是佛智。菩萨望此修因。即大乘兼运之意。此就人说大乘也。闻法信受勤修。即闻思二慧一位。精进二字。即修慧一位也。求一切智。乃至度脱一切。是见道一位也。是名大乘菩萨。乃至为求牛车出宅。是修道位也。上譬支佛与菩萨四位。一一准释声闻乘中例。合上譬文。今晓此上三乘文。即是初法说云。是名转法轮。乃至法僧差别名文。此合上第二舍几用车譬文毕。

　　△下去是合上第三等赐大车譬文。上大车譬中有四。一免难。二索车。三等赐。四欢喜。今略不合第二第四。但合免难。义兼索车。合等赐。义兼欢喜。以此四中二正二傍。当知由免难故索车。由等赐故欢喜。所以但合二也。今合中。先双牒起免难赐车二譬。然后双合二譬文也。

　　舍利弗。如彼长者。见诸子等。安隐得出火宅。到无畏处。

　　此先牒起免难喻文。

　　自惟财富无量。等以大车。而赐诸子。

　　此先牒起等赐喻也。

　　如来亦复如是。为一切众生之父。若见无量亿千众生。以佛教门。出三界苦怖畏险道。得涅槃乐。

　　此一节。正合上初免难譬文也。上云。是时长者见诸子等。安隐得出。皆于四衢道中露地而坐。初法说云。我即作是念。如来所以出。为说佛慧故。乃至今我喜无畏文也。言以佛教门者。门有三义。谓入门义。出门义。别门义也。若以三界为宅。五阴为舍。此由迷色心。而入色心。即是入三界宅。生死之门也。论入门者。欲说出门故。义立入门。门是经游为义。但未出名入。从一入一。义言为入。实非外来。经中正说出别之门。而释约入门解者。欲说出门故也。言出门者。是乘从三界出。即是禀佛藏通教下所诠为门。若别义为出门者。即是禀佛别教下所诠为门也。若独以教为门。不明所诠。则门义不成。教必须对理也。今言佛教门者。正是藏通二教。教下所诠之理。共为门。得出三界。而免苦难也。亦可义通别教门义。此合上免难欢喜文竟。

　　△从此讫能生净妙第一之乐。是合上第三等赐大车譬也。上等赐中。先列二章门。次广说三释。今合阙略。文小不次第也。

　　如来尔时。便作是念。我有无量无边智慧。力无畏等。诸佛法藏。

　　此上一节经文。正合上第四释有车之由。上云财富无量。种种库藏。悉皆充溢文是也。初法说即云。于诸菩萨中。正直舍方便。但说无上道文是也。

　　是诸众生。皆是我子。等与大乘。不令有人独得灭度。皆以如来灭度。而灭度之。

　　此一节。合上第五广等心。上云我财物无极。不应以下劣小车。与诸子等。乃至不宜差别。今合云。不令有人独得灭度。皆以如来灭度而灭度之。岂非合上广等心义也。

　　是诸众生。脱三界者。

　　此合上第一标等心章门。上云各赐诸子文是也。

　　悉与诸佛禅定解脱。娱乐之具。

　　此一节。合上第二标等车门。上云等一大车文是也。

　　皆是一相一种。圣所称叹。能生净妙第一之乐。

　　此一节。合上第三正广大车文也。通合上其车高广。众宝庄挍。乃至而侍卫之文是也。言一相者。是实相即法身德也。一种者是种智。般若德也。能生净妙之乐。乐即无苦。名为解脱。三德高广。具足庄严。收罗众德。名摩诃衍。此合上第三等赐大车文竟。

　　△此至偈。前是合上别譬第四无虚妄文也。上合有二。一全身命。二不乖本心。此二各有三别。今不合全身命文。但合不乖本心。兼得全身命。何者。佛意本为除其五浊。五浊既尽。大善自全。故不合全身命也。上不乖本心中。有标释结三。今但合释合结二文尔。

　　舍利弗。如彼长者。初以三车。诱引诸子。然后但与大车宝物庄严。安隐第一。然彼长者。无虚妄之咎。

　　此上一节文。是牒三车诱引。后与大车譬。此先通牒起不乖本心文。下去方正合释。

　　如来亦复如是。无有虚妄。初说三乘。引导众生。然后但以大乘。而度脱之。

　　此正合上如来初说三乘诱导。然后但以大乘。此合上解释不乖本心文也。上云。先作是意。我以方便。令子得出文是也。

　　何以故。如来有无量智慧。力无所畏。诸法之藏。能与一切众生。大乘之法。但不尽能受。舍利弗。以是因缘。当知诸佛方便力故。于一佛乘。分别说三。

　　此一节。合上第三况释出不虚。即是上云。长者自知财富无量。欲饶益诸子。等与大车。合许三与一。非是虚妄也。此中合文与小况释。小异于前。前意为令诸子得出。意不在三。故云欲饶益诸子等与大车。既出不与。亦非虚妄。今文明如来出世。本欲说大。但为小智乐着三界故。以方便诱引。既得出已。还与大乘。即称本心。故言能与众生大乘之法。但不尽能受也。若华严中。能受即为与大。不俟开一为三。不能受者。以方便力。于一佛乘。分别说三。三由众生。非佛本意。故用此释成不乖本心不虚妄也。始从上见诸众生。为生老病死。讫此。是合上别四譬文竟。

　　佛欲重宣此义。而说偈言。

　　此去讫品。第二重颂上文。偈有一百六十五行。分为二。前有一百行。颂上长行。后有六十五行。明通经方法。前上长行。有开譬合譬。偈颂亦二。初有六十五行半。颂开譬。次有三十四行半。颂合譬。又初六十五行半。复为二。初三十三行偈。颂总譬。次有三十二行半偈。颂别譬。上总颂有六意。今六意中。止颂其四。兼得其二。颂家宅。兼得一门。颂五百人。兼得三十子也。此分经竟。

　　譬如长者。

　　此一句颂明长者。即颂上位号。即兼得名行叹德。既有长者之德。即知名行遍为国邑所崇。亦知内外年德俱高也。内合婆伽婆。即位号自知。具足智断慈悲万德也。此一句。颂上初长者譬文云。若国邑聚落有大长者。其年衰迈。财富无量。多有田宅。及诸僮仆文是也。

　　有一大宅。

　　此一句。颂上宅广大。兼颂唯有一门。委释如前。

　　其宅久故。而复顿弊。堂舍高危。柱根摧朽。梁栋倾斜。基陛隤毁。墙壁圮圻。泥涂褫落。覆苫乱坠。椽梠差脱。周障屈曲。杂秽充遍。

　　此三行。广颂出宅体。明所烧之相。上云。堂阁朽故。墙壁隤落。柱根腐败。梁栋倾危。故知此颂宅体文是也。其宅久故者。三界之宅。众生无始。具三界因。惑种不亡故。无始为久。非今所造为故。无常毕鄙。名复顿弊。堂舍高危者。亦云。头殿腹堂。背覆如舍。念念相续。无常迁谢。名为高危。一云。色界为堂。欲界为舍。不免墯落。名曰高危也。柱根摧朽者。命根支持如柱。过去行业为基陛也。亦云。两足为柱根。三相所迁名摧朽也。梁栋倾斜者。意识纲维。以为梁栋。为诸苦所坏。如倾斜。亦云。脊骨为梁栋也。基陛隤毁者。髋为基陛。衰老形困。名为隤毁。墙壁圮圻者。如皮肤皴朽。泥涂褫落者。壮色鲜净。如初泥涂也。充色枯悴。如彼褫落。覆苫乱坠者。如发髭朽老。则皆脱落也。筋骨老弱。支节不援。如椽梠差脱。又云。四大为墙壁。皮肤如其泥涂。四威仪不正为乱坠。五识不聪。不相主境。为差脱也。周障屈曲杂秽充遍者。周障是六识。屈曲是六根。又六识缘六根。取境艰关。故言屈曲。六尘遍染六根。故言杂秽充遍。因缘观心二释如疏。颂宅体竟。

　　有五百人。止住其中。

　　此二句。颂上五百人譬。兼颂三十子文也。以三乘根性。为五道所摄。

　　△此颂上第五火起。有二十九行。正颂火起。明所烧之类。初有二十二偈。明地上事。譬欲界火起。自为四。初十七偈半。明欲界所烧之类。譬众生十使。次有六句。明火起之由。譬起五浊所由。第三六句。正明火起势。譬正起五浊。第四六句。明被烧之相。譬受八苦五浊。下更随文细分。

　　鸱枭鹫雕。乌鹊鸠鸽。

　　此去讫其状如是。有六行偈。譬五钝使众生也。此上两句。以八鸟。都譬慢使众生。使者为慢所使之人也。以自举轻他。如鸟为性陵高下视。八鸟譬人八种之慢也。文殊问经明八憍。今用配八鸟。当知以憍释慢。但能所之别。陵他为慢。自贵为憍。故以慢释慢也。初盛壮憍如鸱。譬我慢壮故我强也。二姓憍如枭。譬大慢。如云于他胜谓己胜。如世寡姓尚未谢于崔卢。如枭尚食于母。况贵姓耶。故枭譬大慢也。三富憍如雕。譬过慢。如于他胜谓己等。如世贫者尚不下于石崇。况实富耶。四自在憍如鹫。譬邪慢。如云于有德中。谓己有德。如薄祐者尚无屈于有德。况有自在耶。五寿命憍如乌。譬增上慢。如云未得谓得。寿高计常。如少尚未肯尊老。况实寿高耶。六聪明憍如鹊。譬憍慢。如云于他等谓己等。于等而轻。如力虽劣。尚欲轻彼。况实齐耶。七行善憍如鸠。譬不如慢。如云于多分胜。谓己少劣。德业天隔。谓稍下于高踪。况少劣耶。八色憍如鸽。譬憍慢。如云色不如他。亦谓己等。陋者自得。未肯劣于潘安。况美貌乎。此八种憍慢之名。出自经论。用配八鸟。此譬欲界起慢一使。为慢火所烧。众生之类也。

　　蚖蛇蝮蝎。蜈蚣蚰蜒。

　　此二句偈。譬起瞋使。众生。为火所烧之类也。瞋有三种。一非理自生瞋。不触而吸。譬蚖毒之盛。故知蚖譬非理生瞋也。蚖即黑蛇。汉书曰玄蚖。二是执理瞋。触则而螫。以譬蝮蝎其牙毒鼻上有针是也。三是戏论瞋。以譬蜈蚣蚰蜓也。颈赤者谓蜈蚣。不赤者谓蚰蜓。即蝍蛆。此譬众生瞋使也。

　　守宫百足。鼬狸鼷鼠。诸恶虫辈。交横驰走。屎尿臭处。不净流溢。蜣螂诸虫。而集其上。

　　此上二行偈。譬痴使众生所烧之类也。痴有独起。有相应起。守宫等兀然。譬独头无明痴也。在舍为守宫。在泽名蝘蜒。鼬者似鼠兽。若𤜴字似猿也。又似狸。亦啖鼠也。鼷者小鼠。有毒螫人及兽。至尽不痛。即甘口鼠也。此等并譬相应痴也。诸恶虫辈者。从痴根本。备起诸结使也。交横驰走者。明诸使相缘。或缘三界如交横。起之速疾。如驰走也。屎尿臭处下一行。明痴心所著之境。皆是无常苦无我不净。由痴不了。于中妄计净等。而生染着。贪爱不息。譬如蜣螂诸虫。而集其上。此譬起痴使众生所烧之类竟也。

　　狐狼野干。咀嚼践蹋。䶩啮死尸。骨肉狼藉。由是群狗。竞来搏撮。饥羸慞惶。处处求食。

　　此上两行偈。譬起贪使众生。为火所烧之类也。贪有二种。一有力贪。二无力贪。有力者。以威势取。如狐狼等。无力者。但能从他乞索粗弊。如野干等。咀嚼下。明贪取秽境。以譬死尸也。引物向己如咀嚼。不以道理如践蹋。亦云贪心取境。有用不用。有用而取如咀嚼。不用而取如践蹋。又少则咀嚼。多则践蹋也。贪心取境。或取一城。或取一国。其有齐畔如䶩啮也。骨肉狼藉者。积聚五尘。不知止足也。又爱心贪。贪五尘之肉。见心贪。贪道理之骨。推求知见。遂多所解。即是多骨。故须骨之狗。竞来撮之者。此有力贪。搏撮无力之者。谓大势豪贵恶党贼等也。饥羸慞惶者。常不知足如饥。求不能得如羸。种种营觅如慞惶。此土儒宗庄老。亦计天命自然气等。皆钝使摄。比之西方。道理天隔。经云。多欲之人。虽富而贫也。又诸见心中。未得正法之食名饥。不能伏断见惑名羸。处处求解名为慞惶。又即是贪人希求念望。故曰处处求食。此譬贪使众生。为火所烧之类竟。

　　斗诤揸掣。啀喍嗥吠。

　　此二句偈。譬起疑使众生。所烧之类也。犹豫二边名疑。未决是非。斗诤。意谓为是名掣。复谓为非名揸。又向前曰揸。向后为掣。啀喍者。犬之聚唇露齿也。嗥吠者。出声大吼也。即是发言论决是非之理。此明疑使众生所烧类竟。

　　其舍恐怖。变状如是。

　　此二句偈。都结上五钝使文毕。

　　△从此讫后至叫唤驰走十行偈。明五利使所烧众生类也。

　　处处皆有。魑魅魍魉。

　　此上二句。是先总五利使。以利使遍缘五阴四谛下惑。故言处处皆有也。夫鬼神有通有智。以譬利使。上禽兽则无。故以利使喻鬼神也。魑者山泽之怪。谓之魑也。又山神也。虎形曰魑。魅者宅神也。猪头人形曰魅。魑魅物之精也。魍魉者木石变怪。又云水神也。此总譬五利使也。

　　夜叉恶鬼。食啖人肉。毒虫之属。诸恶禽兽。孚乳产生。各自藏护。夜叉竞来。争取食之。食之既饱。恶心转炽。斗诤之声。甚可怖畏。

　　此三行偈。明初邪见一利使也。夜叉是捷疾鬼。譬邪见拨无因果也。人是善报。譬出世因果不杂烦恼。拨无此理。如食人肉也。毒虫之属等。是恶报。如世间因果杂诸烦恼。邪见之者。亦拨无此理。如啖毒虫之属也。孚乳产生者。伏卵曰孚。乳者养也。兽生曰乳。世间之法。从自类因生自类果也。即同类因得等流果。以子似父故以喻之。曰同类因相似。自部地前生。即五部九地也。各自藏护者。因能有果名藏。必得不失名护也。又孚乳产生。总说善恶并有因果相生之用也。人肉是善。毒虫是恶。邪见之人。心拨无善恶因果等事。如夜叉竞来争取食也。食之既饱者。见心成就也。恶心炽盛者。邪见之心增广也。斗诤之声者。内心成就。外彰言教。宣于无因无果之法。能令闻者不信因果。毁障佛法。墯落三途。故言甚可怖畏。此譬邪见利使所烧之类也。

　　鸠槃荼鬼。蹲踞土埵。或时离地。一尺二尺。往返游行。纵逸嬉戏。捉狗两足。扑令失声。以脚加颈。怖狗自乐。

　　此两行二句颂。譬戒取一使也。鸠槃荼是鬼胜者。如有漏善能胜诸虫也。蹲踞土埵者。信十善戒。能生六天。是欲界高处。事如土埵也。又外道持戒。能修禅定。初得欲界定。或得未来定。未来定未脱欲界。欲界之顶如土埵也。或离一尺二尺者。得色界定如一尺。得无色处定如二尺。得升上界为往。退墯为迅也。起此戒取见障。如纵逸嬉戏也。捉狗两足者。狗譬贪欲。一云。谤无苦因。如捉狗足。拨无苦果。如脚加颈。集本招果。如狗之声。邪见之人。拨言无集无得苦之理。令其失声也。此约事解。多在断见。义释也。若观解者。修六行观。伏贪。贪不行。似如被断。为失声。欲贪是狗也。觉观为狗两足也。觉观往还。常在贪境。数息止心。是能缚义。为捉觉观之足也。扑者。贪觉若强。向不净境。依不净观。伏贪觉。贪觉摧伏。如狗被扑。困不能出声。又云。作不净观。如扑狗。能生禅定。如被扑失声也。脚加颈者。如狗虽被扑。扰动不伏。更以脚加。贪虽知不净止。贪犹未甚静。更以无常观脚。加保常之颈。则生怖畏。贪觉不起也。又云。一往制心。如向地扑。常系在缘。如脚加颈令不得起也。怖狗自乐者。以修无常。觉悟贪心。如怖狗。因得禅味。名自乐也。此之观解。义通常见及以邪正。此譬戒取利使众生。被火所烧类也。

　　复有诸鬼。其身长大。裸形黑瘦。常住其中。发大恶声。叫呼求食。

　　此一行半偈譬身见也。如六十二见等。竖入三世。计我名长。横遍五阴。计我名大。如二十身见。一阴四句。四句相望。无复优劣。故横遍五阴。计我名大。计我自在。不修善法。即无惭愧。故言裸形。以恶业法。而自庄严。故言黑也。无正法功德资养。故言瘦也。以计我者。不能出于三界。故言常住其中。计我在心。发言宣说有我之相。故言发大恶声。冀因此说。望得道果。故言叫呼求食也。此譬身见利使所烧之类也。

　　复有诸鬼。其咽如针。

　　此二句。以譬见取也。即非果计果。如非想非是涅槃之果。计之为常。无色唯心。名为咽细。非想是三界寿极之处。名为命危。而计之为常。名为保寿。正常计果之义也。此譬见取利使众生所烧之类也。

　　复有诸鬼。首如牛头。或食人肉。或复啖狗。头发蓬乱。残害兕险。饥渴所逼。叫唤驰走。

　　此两行颂譬边见也。计我如牛头。依我推断常二边。如牛头二角也。世以牛力为大自在。计我亦尔。为身是我。为我是身。依于我见。而起边见。互执能所等。如以五阴计一阴为我。余皆我所。谓僮仆璎珞窟宅。成六十五见。由计常断之过。能断出世善。如食人肉。能断世善根。如或时啖狗。或时计常。或复计断。前后回转。如头发蓬乱也。计常即破断。计断即破常。互相是非。强者伏弱。弱者从强。皆破他从己。如残害兕险也。无有智定饮食自资。如饥渴所逼驰走也。此譬边见利使所烧类也。

　　夜叉饿鬼。诸恶鸟兽。饥急四向。窥看牕牖。如是诸难。恐畏无量。

　　此一行半颂。总结上欲界所烧之类。烦恼之相也。亦是结利钝众生之相也。并是有漏之心。常无道味。故饥。由饥故。死生速疾。故云急也。四向者。见惑虽多。不出四句。利钝并有饥急之义也。窥看牕牖者。明其邪观空理。仰慕道味。虽复观察。而滞着心多。不会正理。如窥牕见空。不得无碍也。由隔牕故。见空乃偏。空无偏正。由从牕窥。理无是非。计者成过。故知邪正谁不各谓仰慕至道耶。饥急四向窥看牕牖二句。通结上利钝二使。后二句。收广结非也。

　　是朽故宅。属于一人。其人近出。未久之间。

　　此一行。颂欲界失火之由也。言朽故者。从生以说。故前后文国城家等。随其义势。或优或劣。无不属生。咸归长者。一色一香。一切皆然也。当知三界是佛化应之处。发心已来誓愿度脱。故云属于一人也。良由长者在宅。能令慎火。由出去后。诸子无知。故令火起。内合正由如来大通佛时。常教是等。令伏五浊。众生感尽。如来舍应。此等于后。便起五浊。他土赴缘。非是永去。故言近出。又云。从得无生忍。不生三界。故名出也。不久应来。故言近也。下寿量品云数现涅槃。即是出宅之意也。

　　于后宅舍。忽然火起。四面一时。其𦦨俱炽。栋梁椽柱。爆声震裂。摧折墯落。墙壁崩倒。

　　此两行。正颂欲界火起之势。有二种。一者势分。二者威势也。势分通非非想。威势烧无不坏。今当界二势。亦复如是。三界为宅。则宽。五阴为舍则陋。忽然起义。如前释。四面一时者。四面即是处所。身受心法等。起四倒五浊八苦。故云一时。诸苦相续。渐增为炽。名𦦨俱炽。栋梁椽柱。亦如前释。命根断为爆。风刀解体为裂。又云。受苦悲痛呻吟声名为爆。诸根破坏为裂。气断骨离筋绝。为摧折墯落。四大解散。为墙壁崩倒也。

　　诸鬼神等。扬声大叫。雕鹫诸鸟。鸠槃荼等。周慞惶怖。不能自出。

　　此一行半。颂欲界六天被烧之相也。初二句属见。次一句属修。次三句明不出所以。专由于见故。重云槃荼也。又初二句通列。故云鬼神等。等取虫兽。次一行别列。故更云鸠槃荼等。初二句中。下句正明烧相。故云大叫。次一行中。下二句明愚不知出。正由不出故烧。烧故不出。故总属烧相。云诸鬼等者。例上利使以譬神鬼。利使之人。或计断常。若计常者。谓法定空。已有还无。无即常也。计断之人。谓法定断。唯此一死。更无复续。皆唱言定说。其事已显。故云扬声大叫也。若是钝使及诸戒取。本不计断。今见无常。但生疑怖。不知出离之方。故言慞惶不能自出。始从上鸱枭雕鹫鸠鸽等讫此。总譬欲界火起文竟也。

　　△此下去讫后四面充塞。颂穴中事。譬色界火起也。诸部解义。瞋通三界。即此文也。此文又为四。

　　恶兽毒虫。藏窜孔穴。毗舍阇鬼。亦住其中。

　　此上一行。明色界所烧之类。初二句譬钝使。次二句譬利使也。色界四禅之定。譬如孔穴也。虽复不及门外敞豁。犹得免于猛𦦨。入禅定中。犹得免于欲界粗恶也。利使众生。亦得禅定。如毗舍阇鬼亦住其中。此譬色界十八天。利使众生所烧类也。

　　薄福德故。

　　此一句。明色界火起之由也。由少福故。近恶遇苦也。

　　为火所逼。

　　此一句。明色界火起之势。色界如孔穴之中。虽无猛𦦨。犹有热恼。四禅虽无欲界粗恶。亦有爱味细苦。故言为火所逼。

　　共相残害。饮血啖肉。野干之属。并已前死。诸大恶兽。竞来食啖。臭烟蓬㶿。四面充塞。

　　此两行颂。明色界被烧之相也。明利钝相夺。色界诸使众生。得禅是同。所计各异。异故互相是非。如相残害也。既于禅中起诸见。则不能生无漏定慧。但着默然。如饮血也。又着五支。如啖肉也。野干者譬欲界贪。未来定已断。故言并已前死也。亦名食啖。禅定之贪。如大恶兽。能吞欲界贪。故四倒八苦。如猛𦦨也。色界四倒。此苦如臭烟也。亦通身受心法。四大皮肉等。故言四面充塞。此譬色界火起竟。

　　蜈蚣蚰蜒。毒蛇之类。为火所烧。争走出穴。

　　此一行。譬无色界火起所烧之类。厌色界定。出向无色。厌色界粗境。而观无色法。如毒蛇类。火烧出穴。前云藏穴。譬色界。今乃出穴。譬无色界。是明空中事也。言空中者。非谓虚空。既以舍内譬欲。入穴譬色。今以穴外空地为空。以譬无色界天。前欲界以蜈蚣等譬瞋。此中例之。则瞋通三界也。小乘云上界无恚。知非尽理。此所烧之类也。

　　鸠槃荼鬼。随取而食。又诸饿鬼。头上火燃。饥渴热恼。周慞闷走。

　　此一行半。譬无色所烧之相也。若得无色定。必灭下缘。寻生着上。故云随取而食也。非想最顶。犹尚不免颠倒诸苦。如其头上火然。非想禅定。亦有八苦之火。所烧之相也。心生异念。名生苦。念念不住。名老苦。行心扰扰。妨定名病苦。退定是死苦。求定不得。是求不得苦。求定不得。必有于障。即怨憎会苦。有四阴心。即五盛阴苦。失定之时。即爱别离苦。有此八苦之火。不能即断有顶之种。故云头上火然也。无无漏慧。故饥渴所恼。犹是轮回。故曰周慞闷走也。

　　其宅如是。甚可怖畏。毒害火灾。众难非一。

　　此一行偈。总结上三界众难非一也。从偈初讫此。总是颂上总譬竟。

　　○下是时去。有三十二行半偈。颂第二别譬。别譬有四。今颂但三。初有二行半。颂上初长者见火。第二有十三行。颂上舍几用车寝大施小譬。第三有十七行。颂赐大车譬。初二行半。颂见火。有三。一能见。二所见。三起惊怖。此中具颂也。

　　是时宅主。在门外立。闻有人言。

　　此三句。颂上别四譬中。初能见之人。上明见。今云闻。以闻代见也。闻必从他也。言在门外立者。正颂上我虽能于此所烧之门安隐得出也。立者。在法身地。常怀大悲。欲救众生。不处第一义空座也。然第一义空为智。理合与悲同体。今言。不住无悲之智。恒居有智之悲。故云立也。当知无缘慈悲。方可与智同体也。闻有人言者。法是佛师。谓三昧法也。此法为师。即他人也。若入三昧。则能见机。三昧令佛能见。故云闻有人言也。问。真如法界。可是佛师。观机三昧。纵名为法。祗是照俗。如何名师。答。观者属智。智即是佛也。依三昧起照。故得是师。虽云观机。照体是法。如佛眼观等。故有此眼。方能观机。义之如遣。又云大悲是他人也。他义更亲。汝义稍切。以无缘慈。望于应身。故无缘慈告于应身。令起化物。此乃分譬。但令法正焉。

　　汝诸子等。先因游戏。来入此宅。稚小无知。欢娱乐着。

　　此一偈一句。颂上所见之火也。问。子本未出。云何言因游戏来入。答或曾发心。名出三界。而复退还。名之为入。如人举足欲出。门侧而返亦名为出。亦名还入也。此约事解。又理性本净。非三界法。因无明故。而起戏论。便有生死。故云先因游戏来入也。当知约理解。戏论即是三界见思。见思即理故出。理即见思故入。故实相外。皆名戏论也。又大善未着为稚小。以无明所覆。为无知也。

　　长者闻已。惊入火宅。

　　此二句。颂上即大惊怖而起大悲心也。从上是时宅讫此。颂上别譬四中。初长者见火三譬竟。

　　△此下十三行偈。颂上别譬四中。第二大段舍几用车二譬也。

　　方宜救济。令无烧害。告喻诸子。说众患难。恶鬼毒虫。灾火蔓莚。众苦次第。相续不绝。毒蛇蚖蝮。及诸夜叉。鸠槃荼鬼。野干狐狗。雕鹫鸱枭。百足之属。饥渴恼急。甚可怖畏。此苦难处。况复大火。

　　此上四行半。颂上我当说怖畏拟宜。即诫门拟宜也。细分为六。初方宜至毒虫一行。正明拟宜。方宜者。拟宜大教也。告喻即是说众患难。诫教之义也。次恶鬼毒虫一句。总立所烧。即是见思。三灾火蔓莚一句。总明烧势。四众苦至不绝二句。略明烧相也。五毒蛇至百足之属一行半。广明所烧也。文中杂列见思二类。不复次第耳。六饥渴至大火一行况结。初二句举所况。次二句正况。由无定慧。是故饥渴。已可怖畏。况复更为浊火所烧。如得上界有漏定时。无无漏定。已为小火之所焚烧。况堕下欲。大火所烧。即指饥渴。已为此苦。是故应求大乘永离也。此颂诫门拟宜竟。

　　诸子无知。虽闻父诲。犹故乐着。

　　此三句。颂上诫门无机。即子不受。是稚小无知故也。经文略故。但云无知也。言犹故乐著者。既无大志。复不习小。已无大小。复着三界。乃云犹故乐着。

　　嬉戏不已。

　　此一句。颂上视父而已。放舍苦言之义也。正颂息化。见思不已。故息大化。若见思不已。尚有大机。如来于时亦不吝大。但缘大小俱失。唯有见思。故于大小二途。且令出浊。先施小乘耳。

　　是时长者。而作是念。诸子如此。益我愁恼。今此舍宅。无一可乐。而诸子等。耽湎嬉戏。不受我教。将为火害。即便思惟。设诸方便。

　　此三行颂上拟宜。上文云。尔时长者。即作是念。乃至得免斯害文是也。初一行明拟宜意也。今此去一行。明用小之由。由着见思故。唯施小也。不受等半行。明用小之意。若不用小。则大小并亡。故云将为火害。害故丧身失命。当小济之。次半行正思用小应也。

　　告诸子等。我有种种。珍玩之具。妙宝好车。

　　此颂上而告诸子至后心忧悔文。是颂上初劝转也。妙宝者。仍属方便教。如灭止妙离。阿含云妙中之妙等。此小乘之妙也。若妙宝是大。何故下文。皆诣父所。而索车耶。

　　羊车鹿车。大牛之车。今在门外。

　　此三句颂上示转。上云如此羊车。至可以游戏文也。言在门外者。如示四谛。令知出世间。故云门外也。

　　汝等出来。

　　此一句。重颂劝转也。

　　吾为汝等。造作此车。随意所乐。可以游戏。

　　此一偈。颂上证转。上云汝等于此火宅。至皆当与汝。经文意者。吾善造车。以给一切。验知自必不乏于车。引自无谬。证赐不虚。故知以己所用之车。劝其令得。举己例彼。故云在外吾为汝等。

　　诸子闻说。如此诸车。即时奔竞。驰走而出。到于空地。离诸苦难。

　　此一行半偈。颂上适子所愿。今总颂上六句。驰走颂上见谛也。空地颂上无学也。从方宜救济讫此。颂上第二大科舍几用车文竟。

　　△从此下。是别四譬中。第三等赐大车譬也。上文有四。今颂亦四。初五行颂免难欢喜。第二三行颂索车。第三七行半。颂等赐。第四一行半颂得车欢喜。初免难文二。

　　长者见子。得出火宅。住于四衢。坐师子座。

　　此一行。颂前免难。前云是时长者见诸子等。至无复障碍。是也。言四衢者。即四谛也。坐师子座者。有二释。一云。诸子坐座。得出三界。以自证小无畏。故云师子座也。二云。是长者坐座。长者见子免难。即父得无畏。何也。为父初在门外。犹有忧畏。故云父立。今子得出门外。故父方坐无畏之座。长者无畏。故上经云今我喜无畏。免难文竟。

　　而自庆言。我今快乐。此诸子等。生育甚难。愚小无知。而入险宅。多诸毒虫。魑魅可畏。大火猛焰。四面俱起。而此诸子。贪乐嬉戏。我已救之。令得脱难。是故诸人。我今快乐。

　　此四行。颂上长者欢喜。前云其心泰然欢喜踊跃是也。而自庆下一行半。明得所化机是庆快。二万亿佛所。教其大缘。是故云生也。中间小熟。是故云育。经此多时。数数成熟。将养不易。故云甚难。大机微弱故。名愚小也。起浊由于无知。由因招果。故云入宅也。次多诸至可畏二句。述其所起见思之火也。次大火至俱起二句。述被烧火势也。次而此至嬉戏二句。合见思之火也。次我已至脱难二句。明欢喜之由。次是故至快乐二句。结欢喜意也。此大车譬中。颂初免难欢喜譬竟。

　　尔时诸子。知父安坐。皆诣父所。而白父言。愿赐我等。三种宝车。如前所许。诸子出来。当以三车。随汝所欲。今正是时。惟垂给与。

　　此上三行。颂上第二索车譬也。初二句明索车时也。次从皆诣至宝车一行。正明索车也。次如前至所欲一行。述元许车也。次二句结索车。如疏广辨。一十六句。如前释。此是大车譬中。第二诸子索车竟。

　　△下从长者大富去。正颂等赐大车。上文有二章二广二释。后合只有五。今但颂四。不颂广等心。不颂释等心。二文颂亦不次。故预示之耳。

　　长者大富。库藏众多。金银琉璃。砗磲码瑙。

　　此一行。超颂第四释有大车之由也。屋盛称库。地盛曰藏。一地一行。具足一切法。名之为藏。以含藏众义故也。眼耳等六根。具一切法名库。以藏宽库狭。亦可互论。但约盛贮。诸库不同。如六根各异。虽异各具互具。故于诸根。具一切行。以行历根。即是根行。皆具诸法。即藏深库近。如行远根浅。虽有远近。皆具诸法。约根论行。无复差别。谁知以根以行为藏为库。各备诸法。此颂有车之由也。

　　以众宝物。造诸大车。庄校严饰。周匝栏楯。四面悬铃。金绳交络。真珠罗网。张施其上。金华诸璎。处处垂下。众彩杂饰。周匝围绕。柔软缯纩。以为茵蓐。上妙细氎。价直千亿。鲜白净洁。以覆其上。有大白牛。肥壮多力。形体姝好。以驾宝车。多诸傧从。而侍卫之。

　　此六行偈。颂上第三广大车也。以众宝二句。正颂车体。因果所有。总名众宝。约教修得。义之如造。性修不同。权宜名造。行多子多。故车非一。是故所造。诸而复大也。又须示方知。子修名造。以性泯修。造还本有。即大车体也。从庄校。至以覆其上四行。明车中具度。初一行如前释。今言真珠等者。出幰盖相。慈门非一。犹如网孔。一一孔中。皆一真珠。如众慈门。并称于实。前文但云垂诸华璎。秪是直令见者忻悦。今云处处垂下。乃众机遍悦也。众彩杂饰一句。明垂化之处。设应不同也。周匝围绕一句。明摄物之宜。无所阙少。柔软等者。前直云重敷。今加叹柔软。又以贵氎而覆其上。诸禅自在。故云柔软。以妙冠粗。如细覆上也。茵者。说文云。车中重席。具足事禅。有异凡小。故云鲜白净洁。以覆乃至卫之。已如前释。

　　以是妙车。

　　此一句。颂上第二大车章门也。上第三等赐中。第二等大车章门。即前云等一大车文也。

　　等赐诸子。

　　此一句。颂上等赐中第一等心章门。即前云各赐诸子。始从长者大富讫此。是颂上大科第三等赐譬竟。

　　诸子是时。欢喜踊跃。乘是宝车。游于四方。嬉戏快乐。自在无碍。

　　此一行半。颂上得车欢喜。前云。是时诸子。各乘大车。得未曾有。非本所望文也。然游于四方者。乘中道慧。横游四种四门。四种四谛。竖游四十一位。究竟常乐我净之德。故言嬉戏自在也。言横竖四十一位等。具如法说理一。四释中。位门二释。已上偈颂初正譬说竟。

　　△此下去颂上合总别譬文也。从此下去。有三十四行半偈。即是颂合譬也。初四行颂合总譬。但作四譬。兼得六譬也。

　　告舍利弗。我亦如是。众圣中尊。世间之父。

　　言我亦如是一行。颂总合上长者譬也。上半行。颂上合位号。下半行。颂上合名行。兼叹德义也。七种方便。贤圣中尊。九种世间之父也。

　　一切众生。皆是吾子。深着世乐。无有慧心。

　　此一偈颂上合五百人譬。即是五道。义兼三十子也。言三十子者。乃是缘因之子。一切众生。即正因之子也。言无慧心者。通语无其实慧耳。即前云大慈大悲。常无懈倦。恒求善事。利益一切文也。

　　三界无安。犹如火宅。

　　此半偈。颂上合家宅。兼得一门。以宅必有门故也。即前云而生三界朽故火宅文也。

　　众苦充满。甚可怖畏。常有生老。病死忧患。如是等火。炽然不息。

　　此一偈半。颂上合火起譬。即前云。生老病死忧悲苦恼。愚痴阇蔽。三毒之火文也。从上我亦如是。讫此。颂上合总譬经竟。

　　△此下去有三十行半。第二颂上合别譬文也。上颂开无不虚。今颂合则有。下初三偈。颂上见诸众生。为生老病死。乃至种种诸苦等文。颂上合见火中三譬。今颂合亦三譬也。

　　如来已离。三界火宅。寂然闲居。安处林野。

　　此一偈。颂上合别四譬中。初合长者能见火。科中初能见人譬。即前云见之一字也。上如来能见。正由寂然闲居。在王三昧。用智能见五浊诸子也。即合上闻有人言也。

　　今此三界。皆是我有。其中众生。悉是吾子。而今此处。多诸患难。

　　此一偈半。颂上所见诸众生。为生老病死之所烧煮。合别四譬初中。第二所见火譬也。经如前引。

　　唯我一人。能为救护。

　　此半偈。颂佛见此已。便作是念。乃至令其游戏文也。此颂上合别初见火中。第三惊入火宅也。

　　△此下去有四行。颂上合别譬中。第二大科。舍几用车譬。为二。初一行颂舍几等。合上譬有三。拟宜。无机。息化也。今颂上。此一偈亦有三意。但总略耳。

　　虽复教诏。

　　此一句。颂上初合拟宜。前云。舍利弗。如来复作是念。若我但以神力。及智慧力。乃至众生不能得度等文是也。

　　而不信受。

　　此一句。颂上合无机。前云。所以者何。是诸众生。未免生老病死。乃至何由能解佛之智慧文也。

　　于诸欲染。贪着深故。

　　此二句。颂上合息化也。前云。如来亦复如是。如彼长者。虽有力无所畏。而不用之文是也。或可此二句颂上合无机。此上四句。乃颂上合舍几譬竟。

　　△此下从是方便。去有三偈。颂上合无机用车救子得譬。上文有四。今但颂三。合亦三。略不颂合知子先心文也。

　　是以方便。

　　此一句。颂上合用车拟宜三车。前云但以智慧方便。于三界火宅。拔济众生。欲拟宜文也。

　　为说三乘。令诸众生。知三界苦。开示演说。出世间道。

　　此一偈一句。颂上合第三叹三车希有。前云。而作是言。汝等莫得乐住三界。乃至便得无量安隐快乐。即前三转示证劝文也。

　　是诸子等。若心决定。

　　此半偈颂上合第四适所愿。前云。若有众生。内有智性。乃至欲速出三界。自求涅槃也。若心决定者。从苦法忍。已上是真决定。此之一句。总颂三乘驰走之位文也。

　　具足三明。及六神通。有得缘觉。不退菩萨。

　　此一行。各颂上三乘争出火宅。前云。是名声闻乘。如彼诸子。为求羊车。乃至为求牛车。出于火宅。亦兼三藏等文是也。此颂上合中。第三用车文竟。

　　△此下去有八行。颂别譬合第三等赐大车譬。上长行不合索车及与欢喜。今合等赐欢喜。不颂合免难索车。以由傍正故。有去取存略也。

　　汝舍利弗。我为众生。以此譬喻。说一佛乘。

　　此一行。颂上合第三等赐譬中。大车。第二标等车门也。上云悉与诸佛禅定。至娱乐之具文也。

　　汝等若能。信受是语一切皆当。得成佛道。

　　此一行偈。颂上合等心章门。上云是诸众生脱三界者之文也。

　　是乘微净。妙清第一。于诸世间。为无有上。佛所悦可。一切众生。所应称赞。供养礼拜。

　　此二偈。颂上合正广大车。上云。皆是一相一种。至第一之乐文是也。义如前释。

　　无量亿千。诸力解脱。禅定智慧。及佛余法。

　　此一行偈。颂上合第一有车之由也。前云。如来尔时便作是念。我有无量无边。乃至诸佛法藏文是也。从汝舍利弗讫此。颂上合等赐大车文竟也。

　　得如是乘。令诸子等。日夜劫数。常得游戏。与诸菩萨。及声闻众。乘此宝乘。直至道场。

　　此二偈。颂上合得车欢喜。明各得大车。前云。是时诸子。各乘大车。得未曾有。非本所望。今云日夜者。初得佛知见。中道智光。如日。分仍有无明在如夜。自得中道智如日。慈悲入生死如夜。常行二法。故言游戏。三乘之人。同入佛智。故云与诸菩萨及声闻众。又此明自行化他。自获是乘。故言日夜游戏。以此化他。故言与诸菩萨及声闻众。能化三乘。同乘宝乘。直至道场故也。

　　以是因缘。十方谛求。更无余乘。除佛方便。

　　此一偈。结劝信也。所说一乘无三因缘。于十方土。审实而求。唯一无二。除佛方便。则不在言耳。他云菩萨不索车。今文何因菩萨乘车欢喜耶。从汝舍利弗讫此。第三颂合文等赐大车譬竟。

　　△此下从告舍利弗去。有十五行半偈。是颂上第四合不虚。也。上合不虚有二。先举云舍利弗如彼长者。次譬后合不虚云。初以三车等。乃至云如来亦复如是等。合也。今文但颂合中。次譬。后正合文。及颂合。后况释之文尔。不合先牒举等文。今颂合不虚。十五行半为二。初三行半。正颂合不虚章门为二。次若有菩萨下。十二行偈。颂合上况释出不虚也。当知上身子作称本心不虚譬。父本欲令子得出难故。乃设三车。既得免难。乃至不与小车。亦不违先心。是故不虚。佛颂其譬。则明不虚。明佛本意即欲说一。但为五浊不肯信受。故说于三。浊障既除。还说一大。即称本心。故颂合不虚也。

　　告舍利弗。汝诸人等。皆是吾子。我则是父。

　　此一行。颂合不虚中。先定父子。明本欲与大。故云皆是吾子。理应平等与大也。即上文云。如来亦复如是。无有虚妄。

　　汝等累劫。众苦所烧。我皆济拔。令出三界。

　　此一行。颂合不虚中。明说三乘意为除障。故云汝等累劫众苦所烧。即上文云初说三乘引导众生是也。

　　我虽先说。汝等灭度。但尽生死。而实不灭。今所应作。唯佛智慧。

　　此一行半。颂合不虚中。还为说大。初一行明障除。次半行遂本心。既已障除。还遂本心。与大乘法。故云今所应作唯佛智慧也。即上文云然后但以大乘而度脱之。此三节颂合不虚竟。

　　△此下从若有菩萨去。颂上合况释出文也。还释前三意。文为三。

　　若有菩萨。于是众中。能一心听。诸佛实法。诸佛世尊。虽以方便。所化众生。皆是菩萨。

　　此二行。颂上合释不虚中。初释同皆是子。理应平等也。言若有菩萨者。方便三乘所化众生。皆是昔日结缘佛子。亦皆同真如佛性。故云皆是菩萨也。此下从若人小智去。颂上合释不能信受乃三乘。此下七行为五。

　　若人小智。深着爱欲。为此等故。说于苦谛。众生心喜。得未曾有。佛说苦谛。真实无异。

　　此二行。说三乘中。初明苦谛也。初一句标说苦由。由小智故。但有世智。唯堪说小。次一句明以集重故。须明苦谛。次一句重指苦由。次一句正明说苦也。从众生心喜去一行。明称本习。于中初二句明机。次二句明应。应中言无异。如遗教云。苦谛实苦。不可令乐。言小智为说苦谛者。声闻于三乘中最小。复以苦谛为初门。众生心喜者。称其本习则喜。本厌生死。自求涅槃。今闻出难。即会宿习。故欢喜。

　　若有众生。不知苦本。深着苦因。不能暂舍。为是等故。方便说道。诸苦所因。贪欲为本。

　　此二行明集谛。初一行正明集谛。次半行显集谛能治。次半行正明集谛过患本也。

　　若灭贪欲。无所依止。灭尽诸苦。名第三谛。

　　此一行。明灭谛也。初二句明灭谛功能。次二句明得灭谛名也。

　　为灭谛故。修行于道。

　　此半行。明道谛也。此中正是明有作四谛。

　　离诸苦缚。名得解脱。是人于何。而得解脱。但离虚妄。名为解脱。

　　此一行半。明此四法脱非究竟。初二句重举解脱。次二句征起。次二句释离界系。但明小脱也。

　　其实未得。一切解脱。佛说是人。未实灭度。斯人未得。无上道故。我意不欲。令至灭度。我为法王。于法自在。安隐众生。故现于世。

　　此三行释离障。初一行半。以无上道法斥。次一行半。出佛本心。此三偈。释障既除。情根又利。还遂本心。与大乘法。佛本欲与一切解脱。今汝始断分段。非大涅槃。以其未得一切故。终是未称本心。故言我意不欲令至灭度。今则还令得无上道。入大涅槃。乃是究竟称佛本心。一切解脱即是无作灭谛也。无上道即是无作道谛。用二谛破无作苦集。昔欲说此。而此众生不堪。今既障已除。还说此也。佛为法王。于权实法。已得自在。开三显一实。岂有虚妄也。始从上我亦如是众圣中尊。讫此故现于世。是颂上合喻总别譬竟也。

　　△下去从汝舍利弗我此法印下。有六十五行偈。劝信流通。信者信佛说不说也。劝者劝可通不可通。有此二义。故言劝信。文为二。一标两章。二释文。

　　汝舍利弗。我此法印。为欲利益。世间故说。

　　此初一行偈。标说不说者。如来说此法。即为利益世间故说也。不说者。四十余年。未是说时。五千未去。是故不说也。

　　在所游方。勿妄宣传。

　　此半行。标可通不可通章者。勿妄宣传也。恶者强说。令其墯苦。善者不说。误其失乐。若大悲愍恶。则不为通。若大慈念善。则应为通。是名标可通不可通章也。

　　若有闻者。随喜顶受。当知是人。阿鞞䟦致。若有信受。此经法者。是人已曾。见过去佛。恭敬供养。亦闻是法。若人有能。信汝所说。则为见我。亦见于汝。及比丘僧。并诸菩萨。斯法华经。为深智说。浅识闻之。迷惑不解。一切声闻。及辟支佛。于此经中。力所不及。汝舍利弗。尚于此经。以信得入。况余声闻。其余声闻。信佛语故。随顺此经。非己智分。

　　此八行。释可说不可说。明如来利益世间之相也。通论三世利益。别论令二乘入信。阿惟越致。是观现在益为说也。是人已曾见过去佛者。观过去善为说也。信汝见我者。观未来善为说也。下文云。若深信解者。见佛常在灵鹫山。即其义也。斯法华经一行。结上开下。如来观知三世利益。是故为说。浅智不解。则不为说。此释如来说不说章也。

　　△下从憍慢去。双释二章门。有二。初三十六行半。明若用大悲门。莫为恶人说。自分三。先引恶数。次必起恶谤因。后必定获恶果报。是故如来大悲不可为说也。

　　又舍利弗。憍慢懈怠。计我见者。莫说此经。凡夫浅识。深着五欲。闻不能解。亦勿为说。

　　此二行。先引恶数因。

　　若人不信。毁谤此经。则断一切。世间佛种。或复颦蹙。而怀疑惑。汝当听说。此人罪报。若佛在世。若灭度后。其有诽谤。如斯经典。见有读诵。书持经者。轻贱憎嫉。而怀结恨。此人罪报。汝今复听。

　　此四行半。明必起恶谤。由恶谤因。获下文恶果报也。

　　其人命终。入阿鼻狱。具足一劫。劫尽更生。如是展转。至无数劫。

　　此一行半。明初获地狱恶果报。

　　从地狱出。当墯畜生。若狗野干。其形𩑔瘦。黧黮疥癞。人所触娆。又复为人。之所恶贱。常困饥渴。骨肉枯竭。生受楚毒。死被瓦石。断佛种故。受斯罪报。若作馲驼。或生驴中。身常负重。加诸杖捶。但念水草。余无所知。谤斯经故。获罪如是。有作野干。来入聚落。身体疥癞。又无一目。为诸童子。之所打掷。受诸苦痛。或时致死。于此死已。更受蟒身。其形长大。五百由旬。聋騃无足。踠转腹行。为诸小虫。之所𠯗食。昼夜受苦。无有休息。谤斯经故。获罪如是。

　　此十行半偈。乃明后恶果报。墯畜生中。言断世间佛种者。正当破坏缘了二因佛种也。言佛种者。净名以烦恼为如来种。此取境界性也。大品以一切种智学般若。此取了因性为佛种。今经明小善成佛。此取缘因为佛种。若不信小善成佛。即断世间佛种也。当知此经遍开六道佛种。若谤此经。义当断也。问。谤经生罪。岂非经为罪缘。答。罪福由心。经乃缘助。其犹四大损益斯成。然从佛元意。唯为生福。是迷者过。非路咎也。

　　若得为人。诸根闇钝。矬陋𤼣躄。盲聋背伛。有所言说。人不信受。口气常臭。鬼魅所著。贫穷下贱。为人所使。多病痟瘦。无所依怙。虽亲附人。人不在意。若有所得。寻复忘失。若修医道。顺方治病。更增他疾。或复致死。若自有病。无人救疗。设服良药。而复增剧。若他反逆。抄劫窃盗。如是等罪。横罗其殃。

　　此七行。总明余报贱人也。下去明三展转余报。

　　如斯罪人。永不见佛。众圣之王。说法教化。如斯罪人。常生难处。狂聋心乱。永不闻法。于无数劫。如恒河沙。生辄聋哑。诸根不具。

　　此三行。明余报不值佛也。

　　常处地狱。如游园观。在余恶道。如己舍宅。驼驴猪狗。是其行处。谤斯经故。获罪如是。

　　此二行。明复入恶道。

　　若得为人。聋盲喑哑。贫穷诸衰。以自庄严。水肿干痟。疥癞痈疽。如是等病。以为衣服。身常臭处。垢秽不净。深着我见。增益瞋恚。淫欲炽盛。不择禽兽。谤斯经故。获罪如是。

　　此四行。明复得为人。

　　告舍利弗。谤斯经者。若说其罪。穷劫不尽。以是因缘。我故语决。无智人中。莫说此经。

　　此二行。结上莫与无智不信恶人说经也。已上三十六行。大悲门莫为恶人说妙经文竟。

　　△下从若有利根下十九行。释弘经时用大慈门。善人应为宣说令不失法乐。弘通之要。谐和两门。令其得所。是善流传。若不得所。是妄宣传。文为二。初十七行。有五双十双善人之相。可为宣说也。

　　若有利根。智慧明了。多闻强识。求佛道者。如是之人。乃可为说。若不曾见。亿百千佛。植诸善本。深心坚固。如是之人。乃可为说。

　　此三行。第一明过现善人一双乃可为说也。利根是现在一双。植善是过去一只。强识是现在一只。曾见亿百千佛。是过去一只也。

　　若人精进。常修慈心。不惜身命。乃可为说。若人恭敬。无有异心。离诸凡愚。独处山泽。如是之人。乃可为说。

　　此二行半。明第二善人上下一双乃可为说也。修慈是愍下。恭敬是尊上。

　　又舍利弗。若见有人。舍恶知识。亲近善友。如是之人。乃可为说。若见佛子。持戒清洁。如净明珠。求大乘经。如是之人。乃可为说。

　　此三行。是第三明内外善人一双。乃可为说。舍恶亲善。是外求也。持戒如珠。是内护也。

　　若人无瞋。质直柔软。常愍一切。恭敬诸佛。如是之人。乃可为说。复有佛子。于大众中。以清净心。种种因缘。譬喻言辞。说法无碍。如是之人。乃可为说。

　　此三行半。是第四自行化他一双。乃可为说。质直敬佛。是自行。譬喻说法。是化他也。

　　若有比丘。为一切智。四方求法。合掌顶受。但乐受持。大乘经典。乃至不受。余经一偈。如是之人。乃可为说。如人至心。求佛舍利。如是求经。得已顶受。其人不复。志求余经。亦未曾念。外道典籍。如是之人。乃可为说。

　　此五行偈。是第五始终善人一双。可为说经。四方求法。请益之始。顶受专修。是归凭之终也。

　　告舍利弗。我说是相。求佛道者。穷劫不尽。如是等人。则能信解。汝当为说。妙法华经。

　　此两行总结。善信甚多。略举上来五双。以示流通方法。显慈悲两门。可通不可通之大要也。从上我此法印讫此。是第三大段。劝信流通科意。始从尔时舍利弗白佛言。世尊。我今无复疑悔。长行偈颂。总广合譬。讫此。总是为中根人譬说四段中。初正譬说竟。次品当第二四大声闻。闻譬领解段也。

　　妙法莲华经入疏卷第三
卍新纂续藏经第 30 册 No. 0600 法华经入疏


　　妙法莲华经入疏卷第四

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经信解品第四

　　此品。因上如来为中根善吉四大等。作譬喻正说竟。此当第二四大声闻。作譬喻领解段也。如何领解。下发希有心。是心领解。即从座起。是身领解。而白佛言。是口领解。当知四大声闻。三业俱领。故名领解段也。领解之义。具如前身子领解中委示。可知此品是近领火宅譬说。远领方便法说。既闻譬解已。必解于法。岂有悟后而迷前法。故须领解法譬双悟也。良由根有利钝。惑有厚薄。说有法譬。悟有前后。故法华会前。声闻犹若豌豆。如云闻如来说法既久。我时在座身体疲懈。但念空无相愿。于菩萨法。都无一念好乐之心。此即昔时未能信解。来至此经。初闻略说。动执生疑。次广闻五佛。蒙笼未晓。今闻譬喻。方能欢喜踊跃。信发解生。疑去理明。欢喜是世界。信生是为人。疑去是对治。理明是第一义。况理善生破恶获证。圆融四悉。一时俱得。即分证之第一义。以此四悉俱实者。由闻妙法得解故也。此是因缘释尔。若约教释信解者。以位言之。中根之人。闻说譬喻。初破疑惑。入大乘见道。即初住见理。故名为信。初住必有加功。进入大乘修道。即二住。故名为解也。文云。无上宝聚不求自得。我等今日真是声闻。以佛道声令一切闻。当知闻圆教入圆位。故名信解品也。若本迹释者。四大弟子。久入大乘。成就佛法。迹引中根示初信解。故名信解品也。此一品经为二。一经家先叙欢喜。二白佛自陈。于初叙欢喜中。先叙内心。次叙外敬。

　　尔时慧命须菩提。摩诃迦旃延。摩诃迦叶。摩诃目犍连。从佛所闻未曾有法。世尊授舍利弗。阿耨多罗三藐三菩提记。发希有心。欢喜踊跃。

　　此一节。是集经者。先叙内心。言善吉独称慧命。三人同云摩诃者。通论皆大皆慧。别论则善吉解空。空慧为命。此约行说。故名慧命。诸慧人中佛慧第一。佛于般若。命其转教。其为慧人所命。故云慧命。此约教释也。三弟子通论。虽大虽慧。被命少故。不以空为行宗。非不蒙转教。且从多少为论也。摩诃等三弟子。具如前释竟。然得喜之由。远闻方便品五段法说。今始悟前。故欢喜也。经家但叙闻希有法。及闻授记二种者。或可闻希有法叙四段。见授记是第五段也。如此闻见。昔未曾有。欢喜之由也。发希有心者。叙近闻譬喻长行偈颂。各有总别等四番之说。希有心发。心发故名之为信。以信故入。入欢喜位。即信解品意也。

　　即从座起。整衣服。偏袒右肩。右膝着地。一心合掌。曲躬恭敬。瞻仰尊颜。

　　此一节。是经家叙外敬。前云发希有心。是心领解。此从座起。是身领解。并下白佛。三业领解。此经家叙竟。

　　△下去是迦叶白佛自陈。初长行及七十三偈半。正陈得解。次有十三偈。叹佛恩深。此解由佛故。先陈次叹。长行又二。初略法说。二譬广说。略说又二。初正法说。次略举譬。初正法说又二。先明昔禀三故不求大。二明今会一故自得。初不求中。有标有释。标为三。初居僧首故不求。二俗年迈故不求。三执己证得故不求。临文更明。

　　而白佛言。我等居僧之首。

　　此标居僧首故。述昔失不求者。我法腊既高。晚学以我为轨。忽改途易辙。弃小求大。为后来所嫌。自固护彼。所以不求。则有三失。执小腊则大法全阙。不弃小由未识开三。自固则小执未移。护彼乃迷大轨。此三不求故。述昔之失也。

　　年并朽迈。

　　此标俗年迈故不求者。若作菩萨。当专任大道。广度众生。今既朽老。无所堪任。是故不求。良以一生断证。是故自鄙年高。败种未袪。不任之见仍在。

　　自谓已得涅槃。无所堪任。不复进求阿耨多罗三藐三菩提。世尊往昔说法既久。我时在座。身体疲懈。但念空无相无作。于菩萨法。游戏神通。净佛国土。成就众生。心不喜乐。

　　此一节。标执已证故不求也。昔已得涅槃无为正位。不能发大乘心。以昔迷义旨。徒计正位之功。由斯固情。大心难发。譬如高原陆地。不生莲华。尽无生智已立。无所依求。此是标昔禀小三失不求竟。

　　△此下释上文标。

　　所以者何。世尊令我等。出于三界。得涅槃证。

　　此释上第三得证涅槃不求也。

　　又今我等。年已朽迈。于佛教化菩萨。阿耨多罗三藐三菩提。不生一念好乐之心。

　　此释上标第二年迈。及居僧首。或可指昔说法既久。身体疲懈。心不喜乐。释居僧首不求。既言在座。复道年朽。知释僧首义也。

　　我等今于佛前。闻授声闻。阿耨多罗三藐三菩提记。心甚欢喜。得未曾有。不谓于今。忽然得闻希有之法。深自庆幸。获大善利。

　　此一节。陈得解之由。由远闻五佛章略广开三显实。是故庆幸也。言获大善利者。正陈得解。是近闻四番总则譬喻希有之法。而得开悟。即今获大善利。

　　无量珍宝。不求自得。

　　此略举譬。譬昔不求。而今自得希有法宝。在昔般若领教。谓为菩萨。岂图于今全蒙等赐。始从而白讫此。是略法说文竟。

　　世尊。我等今者。乐说譬喻。以明斯义。

　　从世尊去。下是广喻领解。有开譬合譬。欲开譬说。故先咨发。亦如世礼也。

　　△下广开喻说中。大分五段。初从舍父逃逝下。名父子相失譬。近领上火宅总譬。远领上方便品略颂。二从穷子佣债下。名父子相见譬。近领上火宅见火。远领上方便我以佛眼观见。三从即遣傍人急追将还下。名追诱譬。近领上火宅舍几用车。远领上方便寝大施小。四从过是已后心相体信下。委知家业譬。此非领上近远。乃追取方等弹呵。大品转教意耳。五从复经少时父知子意下。名付家业譬。近领上火宅赐一大车。远领法说正直舍方便。又合第四第五。共为一领付譬。在下更明其意。此总分广譬。大分五段文竟。就初父子相失中。又为四段。一子背父去。二父求子中止。三子遇到本。四其父忧念。此四中一一各两。初子背父去为二者。一背父而去。领总譬中五百人。昔结大乘子父。寻复失解。流浪五道。故言或十二十至五十岁。通是佛子。子义微弱。故言幼稚。非结缘己界。故言久住他国。二者向本而还。领总譬三十子。此缘有微着之义。故言长大。缘既经苦。关佛大悲。故言遇到本国。此是二义毕。下三科中。各有二科。至下更明。

　　譬若有人。年既幼稚。舍父逃逝。久住他国。或十二十。至五十岁。

　　此初譬若有人者。即二乘人也。领上二十子。譬二乘人尔。何意不领菩萨耶。菩萨位行难知。且齐二乘自己分量领也。年既幼稚者。以无明厚重。䨱障元结大乘圆顿解心。解心无力。故言幼稚。幻稚有二义。一痴少故。二未遭苦故。则不知还。盖幼稚也。舍父逃逝者。依文附义。若释穷子逃去。取二乘人半字法门消文。若释父。取卢舍那佛。满字法门消文。何者。宅内长者。脱璎珞着垢衣。衣璎在殊。人秪是一。譬卢舍那佛。隐无量神德。示丈六金辉。执持粪器。设三乘教尔。当知父即舍那也。二乘退大为舍。无明自覆。曰逃。趣向生死为逝。此并从机说耳。若从佛辨。佛岂舍物。物隔故不见。义当于逃也。问。佛舍应后众生起惑。是父离子。非是子舍于父。答。由众生不感。佛则去世。还成子舍父义也。言久住他国者。涅槃法界。是佛自国。生死五欲。是为他国。本求出离。而退堕不返。故久住他国也。言或十至五十岁者。或十是天道。五十是五道。约于一人备轮诸道也。此释子背父去。领上五百人譬竟。

　　年既长大。加复穷困。驰骋四方。以求衣食。渐渐游行。遇向本国。

　　此子背父去中。第二向本国而还。领上三十子。言长大者。善根熏被。稍稍欲着。名长大。今习业冥熏。微知向道。遭苦失乐。思求出要。为长大也。在三界中。不见佛父。为穷。不得出要之术。又名为穷。被八苦火烧。名加复困也。驰骋四方以求衣食者。佛既未出。诸凡夫人。身受心法。起于四见。于中求正道。如求食。求助道如求衣。以厌苦求理。为可化之缘。渐渐游行遇向本国者。明其厌苦希脱。邪求涅槃。虽非本意。亦蒙值佛。故云遇向也。本国者。义如上释。问。下文明城舍。与上国云何分别。答。一切佛法为国。此义则宽。城语小密。以断德涅槃。防非御恶为城。似狭。舍语又亲。同体大悲为舍。对子更近。但约取机。以国望城。以城比舍。义立疏密。同是长者实慧所依。同是应身权智所托。起应之前。机先扣此。故先国乃至城舍也。从譬若有人至此。是初父子相失中。初子背父去文竟。下去第二明父求子中止譬。亦二。先明求子不得。次明中止。

　　其父先来。求子不得。

　　此明父求子不得。初从退大已后。求机不会。不会故名求子不得也。

　　中止一城。其家大富。财宝无量。金银琉璃。珊瑚琥珀。玻璃珠等。其诸仓库。悉皆盈溢。多有僮仆。臣佐吏民。象马车乘。牛羊无数。出入息利。乃遍他国。商估贾客。亦甚众多。

　　此明父求子不得。第二中止一城者。不为一子而废家业。譬佛不以一处无机。而废余方施化。同居机既未熟。且止方便土中。言中止一城。其家大富者。方便有余为国。在同居实报两中间。名为中也。以有余涅槃为城。住此涅槃名止。所依实相为家。起于二应。劣应应声闻。唯在鹿园。胜应应菩萨。胜兼两处。五人断通惑者。同生其土。皆为菩萨。佛以胜应应之。纯以大乘家业。训令修学。故父长者。中止于此。伺觅同居子机。非但中义得合。国城家业皆悉分明。大富财宝等者。实相境为家。具足万德。名为富。五度福德名财。般若智慧为宝。能导一切。悉摩诃衍。名无量。金银珠等。是大乘三十七道品。此领上长者大富义也。仓库盈溢者。盛米曰仓。仓譬禅定。禅生百八三昧。盛物为库。库譬实相。能发十八空慧故。在内自资为盈。在外化物为溢。此领上多有田宅义也。僮仆臣佐吏民者。僮仆即是方便知见波罗蜜皆悉具足。屈曲随机。称事称理。此领上又多仆从。若就位为语。二乘及通菩萨。别三十心。悉名僮仆。臣者亦可别教教道十地。及圆教十地名臣。十向位名佐。十行位如吏。十住位如民。以初入佛境界故也。又十地辅佛行化。降魔制敌。故如臣。十向事理稍深。职近王边。如佐。十行历别。修习禅法。种种驱驰如吏。率土之宾。无非王民。虽得为民。比吏佐等。犹为疏远。此浅深意耳。象马车乘牛羊无数者。一心三观。圆顿大乘。如象之运。次第三观。别教大乘。如马之运。通教菩萨。即空大乘之观。如牛之运。藏教二乘之观自行。如羊鹿之运。已上并就僮仆臣佐吏民所乘。不出诸观故也。无数者。权实诸法。皆是所乘车乘也。权实智观。即能导名象马牛羊。当知权实教法。教教四门。门门有观。非但教法甚多。观智亦复不一。故名无数也。出入息利者。二而不二是入。不二而二是出。又不二而二是入。二而不二是出。此两解。约三谛释。又无量还一是入。一中无量是出。此就二谛释。上之三释。并从行义。又化他用为出。自行用为入。此从利物释。然此文意。并是圆家所用也。又是长者圣位所用自他。文义含富。故须众解也。出法益于众生为息。化功归己为利也。乃遍他国者。法性之外。皆名他国。从法性土出。益三土众生。行于非道。通达佛道。即其义也。唯法性是己国耳。商估贾客亦甚众多者。诸菩萨是商人。又遍入三土。以求法利。故云众多。此土菩萨。往他方听法。他方大士。来此闻经。如世往还采利也。诸经十方菩萨。彼此受益。利及众生。即其类也。又应化二身如贾客。将实法遍入三土。化益众生而归法身。故云甚多。当知佛自化物无边。亦令菩萨化境周遍。菩萨化利。犹资佛本。如世间人令他捉财兴生。亦自兴生。往来诸国。具如诸经十方菩萨来往受益。华严大集即其例也。已上明求子中止竟。下去第三是子还近父譬。此亦二。一求衣食。二到父城。领上初火起中堂阁朽故乃至欻然火起文也。

　　时贫穷子。游诸聚落。经历国邑。

　　此是父子相失中。第三明子到父城。以求衣食也。此内合退大乘解已。备遭诸苦。深起厌患。欲求出离。取理不中。致成邪僻。因此邪慧历心。易可入正。以求出世。为感佛由。以此邪慧冥资于正。成见佛由。还以断常邪观。观历五阴为聚落。十二入为邑。十八界为国。历此求理。名游诸聚落以求衣食。

　　遂到其父所止之城。

　　此正到父城者。由向邪慧观察苦境。助成正机。感佛大悲。名为到城。城即涅槃。然外道苦因。应招苦果。今取机发。由带正种。熏邪慧心。故感佛正慧。名到涅槃。涅槃通半满。众生习解。可有得涅槃之义。涅槃名同体异。并现所居。化物名殊。佛境无别。故子所到二义双成。机熟若证。证父所证。名到父城。此乃小机。先扣大应。义立则大小双得也。下去是第四其父忧念子譬。此譬亦二。

　　父每念子。与子离别。五十余年。而未曾向人。说如此事。但自思惟。心怀悔恨。自念老朽。多有财物。金银珍宝。仓库盈溢。无有子息。一旦终没。财物散失。无所委付。是以殷勤。每忆其子。

　　此第四其父忧念中。初念失子苦也。前虽机渐扣圣。今明圣渐收机。化导之仪。且云忧念。然念失子之苦。自子退大之后。如来从昔至今。恒思子大机。故言每念。与子离别。自子舍大。寻复忘失。墯在五道。机既未熟。佛在方便土中。且云离别。五十余年者。即五道也。开鬼出修罗。故言余也。未曾说者。未向方便有余土中臣佐吏人。说有此子机缘也。然彼方便土中。非但唯有地前住前。亦有垂迹登地登住。即臣佐等。岂全不知穷子机性。但约穷子。说时未至。主伴相与覆实未宣。权从物机。故云不说。又应世已来。自昔华严。方等大品诸座。四十余年。未曾向诸大士。说此声闻本是大乘子。既非佛子。不解佛法。或如聋哑。华着拜座。弃钵茫然。及无希取。种种不逮。故由未说也。但自思惟心怀悔恨者。却释远由。远由即是不说之缘。良由昔结大时。未入相似。是我昔日不勤教诏。致令无训逃逝。故云悔也。恨子不惟恩义。疏我亲他。且云怀恨。专指于子。非但悔应早息。亦乃恨子机生。致令疏我正法。亲他六尘。内合如来诲不殷勤。令入内凡。遂使退失本解。故言悔也。恨其无心。不能精进固志。逃迷不返。故言悔恨。佛无悔恨。化仪以说尔。自念老朽者。化期将毕。无传大法之人。如老朽而无子也。即准后意。从应世来。至法华前。云老朽尔。亦可以初结缘。望今为老。顿渐之前。大机未发。名为无子也。问。法身所化诸菩萨等。悉堪补处。何遽此忧耶。答。法身所化。本无兴废谁谈老朽此非所论。今明化身眷属。则有二种。一法身大士。共相影响。迹虽弟子。本或是师。亦不约此自念老朽也。二取今同居凡夫。始从化佛。初发道心者。名此为子也。子继父业。令胤族不断。若身子受决。作华光佛。则一方佛种。相续不断。大乘家业。递相传付。若身子无可化之机。则大乘法财。现无付嘱。后来众生佛种安寄。老朽兴叹正为此也。仓库等如前释。一旦终没。即指涅槃时也。亦可云机退则应息。顿渐之前。亦名终没尔。

　　复作是念。我若得子。委付财物。坦然快乐。无复忧虑。

　　此第二念得子为乐。可度之机。名为得子。与授佛记。名付法财。称于本心。复言快乐。始从上譬若有人讫此。是领上总譬竟。下去领别譬文也。

　　△下从尔时穷子佣赁去。是领第二大科别譬文中。父子相见譬。近领火宅中见火。远领方便中五浊意。为三。初明穷子佣赁。领火宅所见之火。法说所见五浊也。二父见子。领火宅长者见。法说中佛眼见也。三欢喜适愿。领火宅中惊怖。法说中起大悲心也。然法譬二处。并明父前见子。此中明子前见父。若就佛。则灵智先知机后起应。故言父先见子。若约众生。必先机而后应。故言子先见父。机应不可思议。不前不后。故前后互举也。今取文便。但为二段。一子见父。二父见子。此两段中。各复为四。初子见父四者。一见父之由。由求衣食。二见父之处。处在门侧。三见父之相。踞师子床。四生畏避。悔来至此。分科示意竟。

　　世尊。尔时穷子。佣赁展转。遇到父舍。

　　此是子见父中。初见父之由也。由子厌苦欣乐。邪推求理味。见修二性。俱有厌义。修推理弱。见生夺钝。诸见互兴。皆能推理。如佣赁之法。以力易财。本起邪见。还悕脱苦。虽复邪求。冥资正道。故使世间厌若。渐渐积习。遂成出世善根。世易出世。故云佣赁。从一至一。故云展转。以此善根。有转至之理。能叩佛慈悲。故言遇到父舍。不期而会。故名为遇。不意因于世法。忽感出世慈悲。又不期世间邪推。而生正见感佛。又不意小善之内。冥入大乘圆门。故云遇也。父喻道后法身。舍喻无缘大慈悲。大小二机。双扣此舍。有大机故。故下言遥见其父。有小机故。下言住立门侧。若唯小无大。则应不见尊特之身。父不应言我财物库藏今有所付。若唯大无小。不应住立门侧。子不应言非我佣力得物之处。当知大机未熟。正见而遥。小感稍亲。门侧而近。所以从退从末。义当双扣。从本从大。独在于圆。从近而谈。偏机先熟也。

　　住立门侧。遥见其父。

　　此是第二子见父处譬也。前云大小双叩。此那独指门侧耶。然以小亲。先遂故也。处即门侧。二观为方便。如门二边。俱有得见之理。圆中之机。当门正见。二乘偏真。故言门侧。但空三昧。偏真慧眼。傍窥法身耳。遥见其父者。正见有二种。一近见。二远见。今言大机始发。扣召事远。是故言遥。又机微非应赴。名之为遥也。

　　踞师子床。宝机承足。诸婆罗门。刹利居士。皆恭敬围绕。以真珠璎珞价直千万。庄严其身。吏民僮仆。手执白拂。侍立左右。覆以宝帐。垂诸华幡。香水洒地。散众名华。罗列宝物。出内取与。有如是等种种严饰。威德特尊。

　　第三子见父相譬。踞师子床者。即所表。如华严中圆报法身。安处空理。无复通别二惑八魔等畏。故云踞师子床也。华严说第一义空四无所畏。为床。表处理也。若事师子座。亦无师子之形。但有所表。故大论云。佛为人中师子。故佛所坐。名师子座。佛之所说。名师子吼。华严部虽兼别。从胜从本。且曰圆报。此乃取机之本也。宝几承足者。定慧为足。实谛为几。无生定慧。依真如境也。诸婆罗门至围绕者。良由胜应应菩萨。即卢舍那尊特身。大机所扣者也。若劣应应小乘。丈六弊衣。小机所扣者也。今明常住醍醐。与涅槃等。法身圆顿。与华严等。所譬长者威德。侍卫。刹利。婆罗门。恭敬围绕。悉指华严中眷属。皆无异也。所说法相。如彼所明。亦复无别。当知今经之意。意在结会始终。设论法相。如彼圆说。今经非无。但文相存略。华严部内。不出四十二位。依正自在。近善知识。今经明位。具如四华开示悟入。知识具如观音妙音药王严王。依正具如分别功德宝塔神力。但广略少异。举一例诸。且如此经十方之言。何所不摄。实相之理。无事不收。见佛常在等人。此土不毁等事。堂阁种种庄严。众生种种游乐。乃至迹门因果诸相。多以华严文消。算数孔目。藏在此典。行头取与。散在诸经。大本若亡。徒论小利。言婆罗门。名净行。贵族高洁。即等觉离垢菩萨也。刹利即是王种。九地已下初地已上也。居士富而不贵。即三十心也。真珠璎珞者。即戒定慧陀罗尼三昧四璎珞。须从究竟。四是能严。身是所严。价直千万者。即四十地功德。以严法身也。吏民僮仆者。异门明义。即禀方便教。断通感者。名为民。禀别教断通惑者。名为吏。若同门明义者。还是方便波罗蜜。内与实智同。外与机缘同。喻如吏民有内奉外役之义也。白拂者。即是权智之用。侍立左右者。右即入空智用。拂四住尘。左即入假智用。拂无知尘。此二为中道方便。故言侍立。当知此文。明父与中止。虽同是他受用报。此既示入忍界。于菩提道场。为诸教之始。故加之以破尘白拂。覆之以慈悲宝帐。前叙长者所居所有。今明穷子所见所有也。覆以宝帐者。真实慈悲也。垂诸华幡者。华即四摄。幡即神通。香水洒地者。降注法水。洒诸菩萨心地。以淹惑尘。亦是定水洒散心地也。散众名华者。布以七净华。谓戒。定。慧。断疑。道非道。知见净。断知净也。戒者。摄律仪等三种戒也。定即首楞严等。慧者实智慧。断疑者。已度二谛之疑。道非道净者。行于非道。通达佛道也。知见净者。智德圆满。了了见佛性。断知净者。断德成就。无明永尽。罗列宝物者。罗列诸地真实功德也。出内如前释。威德特尊者。光明无边。色像无边。相海巍巍堂堂。此义须作舍那之佛。岂得作余释耶。即十莲华藏世界海微尘数相好释也。

　　穷子见父。有大力势。即怀恐怖。悔来至此。窃作是念。此或是王。或是王等。非我佣力得物之处。不如往至贫里。肆力有地。衣食易得。若久住此。或见逼迫。强使我作。作是念已。疾走而去。

　　此第四畏避悔来也。言大力势者。智大故名大力。神通大故名大势。如上身手有力义也。即怀恐怖者。小机劣弱。怯惧大道也。悔来至此者。佛本欲以大乘拟之。应不称机。但有退大之意。故言悔来至此也。窃作是念者。机中潜密。冥有此事。非是显对见胜应身也。或是王王等者。波旬是王。徒辈为等。此约在外释也。又小机灰断无言说道。绝于色像。既见胜应之像。非天人所及。所说法相。迥异二乘。小智薄德。未曾见闻。便谓是魔是魔所说。若以后显前。闻略说开三显一。身子狐疑。将非魔作佛。恼乱我心耶。若初便用大逗小。疑佛为魔。有过今日也。复次胜应譬长者。长者即表报身佛。故是王等。法身是报师。师即如王。诸经多名是经王。智契于法。即是智与法等。故名报佛为等。此乃大乘法报。非小乘得益之处。故云或是王等。诸经纵有诸经之王。不云已今当说也。非我佣力得物之处者。小机不能受大化也。不如往至至衣食易得者。净名云。能以贫所得法。度斯下劣也。但空之理。不含万德。非如来藏。故言贫里。偏空称于小智。故言肆力有地也。肆者放。泄。申也。衣食易得者。能得有余涅槃无漏衣食。行行衣也。慧行食也。若久住此或见逼迫强使我作者。行大乘道。经无量劫。故言久住。我本厌怖生死。若修大乘。必入生死。广学万行。故言逼迫。我本乐小。而今令我发大乘菩提心。是为强使。舍大取小。故言疾走也。始从上世尊尔时穷子佣赁讫此。近领上别譬中。见是大火从四面起。远领上法说中。六道众生贫穷无福慧。至以苦欲舍苦文也。已上四段经文。总是别譬中。第二所见火文竟。

　　△下从时富长者去。第二明父见子譬。远领法说我以佛眼观见。近领火宅中初能见人。云长者见文也。今领有四。一父见子处。二见子便识。三见子欢喜。四见子适愿。然诸声闻。向施子见父譬。巧喻领小遇大。而机中不受。今设父见子譬。妙喻领佛见机。而不谋恒了。示意分文竟。

　　时富长者。于师子座。

　　此初父见子处也。即师子床也。如来法身居第一义空无畏之境。明照机也。

　　见子便识。

　　二见子便识者。如来知是往日结缘众生也。

　　心大欢喜。

　　此第三见子。欢喜者佛恒伺子机。今机来称慈。是故欢喜。即是远领法说为是众生故而起大悲心。近领火宅即大惊怖而作是念。至安隐得出。彼明如来兴慈。惊其墯苦。故言惊怖。此譬诸子领受。荷佛与乐。故言欢喜也。当知如来拔苦。本在与乐。子领与乐。已知拔苦。二处义同。随文互出耳。

　　即作是念。我财物库藏。今有所付。我常思念此子。无由见之。而忽自来。甚适我愿。我虽年朽。犹故贪惜。

　　此第四父见子适愿也。昔见众生退大取小。贫里求食。资生艰难。常欲与财。无机不得。此述退大已来。既入五尘。大法非治。寻谋用小。小亦未遂。与财不得。今日小机渐发。故施方便。小机既至。知大非遥。称大悲心。是故欢喜。付财有地。故财物等今有所付也。我常思念。释出诸子退大。非但贫无大财。又流转生死。众苦所逼。为大悲所痛。故言常思念之。虽欲救拔。无机叵济。故云无由见之。今有可度机生。故云而忽自来。称大悲心。故云甚适我愿。我虽年朽犹故贪惜者。释于适愿之由。由一期化毕。故言年朽。未见大机。法无委付。将来之徒。从谁得脱。为可度者。故言贪惜。今机自来。无此忧念。故适我愿耳。

　　△下从即遣傍人去。此中第三明追诱譬。近领上火宅开譬中。第二舍几用车。远领法说我始坐道场等。即寝大施小也。此文为二。初遣傍人追。次遣二人诱。前追领上身手有力而不用之。但方便品总诫劝为一。释文为三。次火宅开劝出诫。释各为三。而放舍文略。长行合劝不合诫。而息化文广。偈中但颂诫不颂劝。又不颂息化。皆有出没。火宅长行。诫劝释各有三。今文则并领。即遣傍人疾走往捉。领上劝门之拟宜。穷子惊愕。领上劝门之无机。强牵将还。领上诫门之拟宜。穷子自念无罪。至闷绝躄地。领上诫门之无机。从父遥见下。并领劝诫之息化。此探取佛意。虽劝门拟宜无机。意犹未息。更作诫门拟宜。事不获已。然后息化。此分科对法竟。

　　即遣傍人。急追将还。尔时使者。疾走往捉。

　　此是第三傍追二诱中。初领上劝门拟宜。智是能遣。教是所遣。理义为正。教义为傍。从佛出大乘十二部经。拟宜众生。无机不受。于其如乳。故言遣傍人。此约教释也。又傍人者。傍即臣佐等也。即是遣法身菩萨。为说大乘。如华严中令四菩萨说四十位。即是遣傍人也。疾走往捉者。大乘明义。显露正直。用此赴机。疾趣菩提。故大车中云其疾如风。此即正也。今以菩萨为傍人者。菩萨自有神力。又被佛加。亦能令彼疾入菩提。此约劝门拟宜竟。即上譬云长者作是思惟。乃至从舍出之也。法说云我始坐道场。观树亦经行。乃至微妙最第一文也。

　　穷子惊愕。称怨大唤。我不相犯。何为见捉。

　　此是第三傍人追中。初劝门中二无机也。既现无机。纵昔曾发废久不忆。卒闻大教。乖心故惊。不识故愕。称怨大唤者。小乘以烦恼为怨。生死为苦。若劝烦恼即菩提。即大唤称怨枉。若闻生死即涅槃。即大唤称苦痛。大乘无机故。不受劝门也。我不相犯者。我不干求。何意用大化我。此领劝门二意。未领息化。即上譬云。复更思惟。唯有一门。而复狭小。法说云。众生诸根钝。着乐痴所盲文也。

　　使者执之愈急。强牵将还。

　　此是第三傍追中。第二领解诫门中初拟宜文也。前明劝善。犹是容豫。我当为说怖畏之事。即是急切也。强牵将还者。诫以苦言。令其远恶。内既无机。外逼大化。即是强牵将还也。前云。我当为说怖畏之事。此舍已烧。宜时疾出文也。

　　于时穷子自念。无罪而被囚执。此必定死。转更惶怖。闷绝躄地。

　　此是第三傍追中。第二领诫门中二无机也。罪者慈悲也。众生罪故。入生死狱。菩萨亦同罪入狱。二乘无大悲心。名为无罪。令入生死。即是而被囚执。无大方便。而入生死。必当永失三乘慧命。故言必死。思此等事。故言转更惶怖也。强以大教。小智不解。故言闷绝。即起诽谤。必墯三途。故言躄地。亦是迷闷。溺无明地也。即上父虽怜愍而诸子等。乃至云何者为舍云何为失。领上无机文竟。

　　△下从父遥见之。即是第三并领上劝诫二门息大乘化也。就此为四。初思惟息化。二释息化。三正息化。四息化得宜。初有两意。一知大志弱。二知小志强。分文竟。

　　父遥见之。而语使言。不须此人。勿强将来。

　　此傍追中第三息化中。初思惟息化。知大志弱也。父遥见者。小去大远。故名为遥。是结缘子。故言为见。而语使者。约教为使者。智本说教。智知无机。智息故教息也。约人为使者。语诸菩萨。不须现汝尊妙之身。令二乘见。净名中。摄汝身香。无令彼诸众生而起惑着。普贤入此娑婆。促身令小。皆是此义。勿强将来者。既无大机。恐伤其善根。故云勿强。又不须此人者。思惟息劝门拟宜。勿强将来者。思惟息诫门拟宜文也。

　　以冷水洒面。令得醒悟。莫复与语。

　　此是小志强也。冷水洒面者。宜以灰断理水。除见思之热也。面者以向释之。厌生死名背。有向涅槃之机。如面。非谓洒彼涅槃名面。醒悟者。开施小教。逗机称宜。得离烦闷悟四真谛也。莫复与语者。决定应息大乘教化也。此是初思惟息化二文竟。

　　所以者何。父知其子志意下劣。自知豪贵。为子所难。审知是子。而以方便。不语他人云是我子。

　　此是释息化之意。正厌苦欣空。亲狎下劣。无慈悲心。即畏难大法。且任其小志。抑佛本怀。所以息化。审知二万亿佛所。曾发大道心。非都无大机也。且息大化。佛意未已。更俟后期。不语他人者。于昔偏小教中。随他意语。方便䨱护。称是声闻。不说随自意语。云是菩萨也。即上劝门息化。云或当墯落为火所烧文也。

　　使者语之。我今放汝。随意所趣。

　　此正明息化也。我今放汝。即是知大机弱。随意所趣。即是知小善强。以此二缘。故息大化。即上法说我宁不说法。疾入涅槃也。

　　穷子欢喜。得未曾有。从地而起。往至贫里。以求衣食。

　　此是第四息化称机。不为大教所逼。是故欢喜。无谤大罪。得免三途。故言从地也。有小善生。故言而起。又前拟宜大法。迷闷不解。卧无明地。今逗以小。可得醒悟。故言从地而起。于四谛中。欲求道法。故言往至贫里以求衣食。或于四见之中。求道法。故言贫里也。即前诫门息化云但东西驰走视父而已文也。从上冷水讫此。息化文毕。始自即遣傍人。至此。领傍人譬竟也。

　　△下从将欲诱引去。是二人诱中。初齐教。近领火宅三车救子。远领法说波罗柰施权。次从又以他日下。取意领法身地上。久照方便。非道树始知用小。早鉴众生致难尊特。亲狎垢衣。故追领往前。以成今解。问。四大弟子。何因能知法身久照。答。推近知远。若始道树知无大机。不应兜率降神。正慧托胎。乃至现有烦恼。纳妃生子。三十四心后身断结。验知脱大小相海。微妙璎珞。更着粗弊丈六垢衣。其已久矣。今此下初且释齐教领者。譬喻品文有四。一用方便拟宜。二知先心。三叹三车。四适所愿。方便品亦四。今领亦四。分科示意毕。

　　尔时长者。将欲诱引其子。而设方便。密遣二人。形色憔悴。无威德者。汝可诣彼除语穷子。此有作处。倍与汝直。穷子若许。将来使作。若言欲何所作。便可语之。雇汝除粪。我等二人。亦共汝作。

　　此第二明二人诱文。初齐教领中。初念小拟宜也。言将欲诱引者。既息大化。不容孤弃。将设方便。故言将欲等也。密遣二人者。四弟子齐已分领。不涉菩萨。故言二人。若约法是因缘四谛。约理是真俗。约人是声闻缘觉二人也。当知此云密遣。是初拟宜大乘也。若傍人自表一实谛。一大乘教。一菩萨人尔。今明方便。隐实为密。指偏真为遣。约教。隐满字为密。指半字言遣。约人。内秘菩萨行。故言密。外现是声闻。故言遣。形色者。二乘教中。不修相好。但说苦无常不净。即是形色憔悴也。约人。则诸菩萨隐其本色。示以迹形。非了义说。无有十力无畏。名无威德也。汝可诣彼者。即以小教。拟小机也。大教明理真实。故言疾走往捉。小教明理迂隐。故言徐语。此有作处者。见修两道。是断惑作处也。倍与汝直者。五戒十善。止出三途。今四谛十二因缘。能出生死。是为一倍。又外道六行。但能伏惑。今修四谛。则能断惑。得至涅槃。是为二倍也。穷子若许者。有机是许。即设教。无机是不许。不设教。欲何所作者。二乘唯欲除惑取证。不论净佛国土成就众生。所以言雇汝除粪也。我等二人亦共汝作者。二乘钝根。凭教行行。方能修业。约理者。即是智谛相资也。约人。即权人共实人修行也。即领前譬中。我今当至得免斯害。法说中寻念过去佛。乃至我今所得道文也。

　　时二使人。即求穷子。既已得之。

　　此是齐教领中。第二领知子有机。审知有机。故言既已得之。领譬中父知诸子先心各有所好情必乐着也。

　　具陈上事。

　　此是齐教领中。第三领上正施方便叹三车也。除苦集之粪。取道灭之价。即领上譬中。汝等所可玩好希有。至皆当与汝。法说中云。思惟是事已。即趣波罗柰文也。

　　尔时穷子。先取其价。寻与除粪。其父见子。愍而怪之。

　　此是第四齐教领。受行悟入。穷子先取其价等。领上适愿争出火宅也。二乘慕果行因。所以先取也。其父见子愍而怪之者。怪不求佛道。愍其取阿罗汉果。所失者大。所得者寡。故言怪也。齐此领法譬中齐教文竟。应知齐教领。且领渐初。以所禀小。名齐教领也。即上譬中。诸子闻父所说玩好。至争出火宅。法说中是名转法轮至法僧差别名。此是二人诱中。初齐教文竟也。

　　△下去名探领。谓取意领。佛灵智先照。久设权谋。崎岖随逐。非止树下始见因缘。已如上说。此文为四。一从又以他日。取意领先以权智久欲拟宜。二见子憔悴。是久知方便是其玩好。三脱妙着粗。领久知须叹三车。四亲教子作。久知适愿受行。此分文竟。

　　又以他日。于牕牖中。遥见子身。

　　此探领中。初领佛在法身地上。先以权智。久欲拟宜也。今初又者郑重辞也。将欲取意领法身之地。久知大小之机。一三施化。重述佛意。故标章称又也。他日者二乘自谓方便为己。非二乘法为他。即拟法身名他也。日者。时也。亦智也。依法身之时。用智照机。故言他日。若从此义。实智照实为自。权智照方便为他。此分字释。若更合字释者。齐教领。领化身用事。为己日。非化身用事。为他日。此约化他指齐教者。即法譬二文。但至鹿苑。依教所有。故云齐教也。又更约自行及以化他。而释他日者。若就如来。自行权实之智。皆名为己。如来化他权实之照。皆名为他。又如来自他权实之照。照实为己。照权为他。此探领法身之时。用化他之权智。照于权机若有若无。照用权事若可若否。皆是权智所照。故言他日。若从此义。齐教领。领化他之权事。故二乘称己事也。若探领。领自他之权。非二乘事。故称为他。虽有两意。他日俱成。今依二乘所领。又逐他日之文。以探领领法身中照机。故云他日也。牕牖者。偏见则小。表权智照彼偏机也。遥者。小去大悬。故名为遥。见子者。昔曾种大。称之为子。以大拟之。故言为见。牕牖偏狭。未宜大化。故息大而施小也。须知因子隔牖之外。何关长者偏视之非。况是长者欲取偏机。于圆仍远。故名遥。又探领者。亦应云齐教。皆指法身取机故也。

　　羸瘦憔悴。粪土尘坌。污秽不净。

　　此第二探领先知有小玩好也。修因智力少为羸。修因福力少为瘦。内怖无常为憔。外遭八苦为悴。四住为粪土。无知为尘坌。

　　即脱璎珞细软上服严饰之具。更着粗弊垢腻之衣。尘土坌身。右手执持除粪之器。状有所畏。

　　此第三。是探领先知须叹三车希有也。脱妙服。譬隐报身无量功德。四十二地戒定慧陀罗尼等。璎珞。寂灭忍细软上服。大小相海。严饰之具。容服若盛。子则惊畏。二乘不宜见此相好。是故脱之。更着粗弊者。现丈六形。是粗也。生忍法忍是弊也。尘土坌身者。现有烦恼有为有漏也。执除粪器者。但治见思有漏之法。不论诸地清净智慧也。左手喻实。右手喻权。权用便易。自以此法。断结成佛。又用此化人也。状有所畏者。示同怖生死。又有寒风马麦七九十恼之报耳。

　　△下语诸作人。第四亲教子作譬。受行外凡位。即是道品中七科法门。以显除粪之相。领上诸子心各勇锐。互相推排。竞共驰走。争出火宅文。有七段。一者语作人譬。譬四念处。是外凡位。二令勤作勿得懈息譬。譬四正勤。三咄男子勿复余去譬。譬四如意足。四好自安意下。名安慰譬。譬其五根也。五所以者何下。名无五过譬。譬五力。此前四句。是第二内凡位。六即时长者字以为子譬。譬八正。七虽欣此遇下。名教常令除粪譬。譬七觉。此二句。是第三圣位也。

　　语诸作人。

　　此初语诸作人者。即是说三藏。示四念处。是除粪之器。断结之境。故遗教云。常依念处行道。能破四倒。领火宅中适愿心各勇锐。即是闻慧外凡。

　　汝等勤作。勿得懈息。以方便故。得近其子。

　　第二勿得懈息者。即是令勤修四念处也。若起懈息。不能灭二恶。不能生二善。以二勤故。能发暖火。对火宅互相推排。入修慧暖位也。以方便故得近其子者。念处未得理火温心。犹为疏外。不可附近。以初得暖方便。则可附近。

　　后复告言。咄男子。汝常此作。勿复余去。当加汝价。诸有所须。瓮器米面。盐酢之属。莫自疑难。亦有老弊使人。须者相给。

　　第三。咄是惊觉。亦是责数也。上正勤中纷动。即是智法。如男子是阳性。如意足。是定法。如女人是阴性。良以正勤不得与真相应。故咄惊责数。令舍散入静。故云咄男子也。汝常至余去者。念处正勤。动不专一。不名为常。四如意中。定不异缘。思惟则定。思惟则断。定断专一故常一。常不纷动。故云勿复余去。此犹在互相推排中。即是顶法位也。当加汝价者。暖法观中。不能发真。如意观中。能发无漏。故言如价。若有所须者。漏无漏善。助道正道。皆从如意观求。欲须即得。四禅体含枝林。如盆器。生空粗如米。法空细如面。此即正道。四谛下十六谛观无常如盐。苦如酢。此即助道。如米面难食。须加盐酢和之。正道难显。须助道助之也。莫自疑难者。结上正助。审在如意观中。故令勿疑。决定可办。如己物想。故言勿难。亦有老弊使人者。若欲直取通。以代手足。如使人驱役者。如意观中亦有此通。但通劣弱。事同老弊。虽不丁壮。亦堪运役。又以正道求理。正道弱未能发真。欲须助道。九想。十想。八背舍助道使人者。如意观中亦有此法。若得助助正。即成共解脱人。已上譬四如意足。

　　好自安意。我如汝父。勿复忧虑。

　　第四好自安意者。得五根。安固难坏也。我如汝父者。忍解邻真。似像未实。故言如父。亦是如子。勿复忧虑者。令其安意。破坏见思也。

　　所以者何。我年老大。而汝小壮。汝常作时。无有欺怠瞋恨怨言。都不见汝有此诸恶。如余作人。自今已后。如所生子。

　　第五我老汝少者。佛居道终。已具智断。故言老大。汝居道始。未有智断。名为少壮。此即忍法位也。无五过者。得五力。离五恶法也。得信力故不欺。精进力故不怠。念力故不瞋。定力故不恨。慧力故不怨。言余作人者。远指外道诸见求理。名余作人。近指暖顶四位。未免五过。亦名余作人。此文无五过。即五力也。自今已后如所生子者。下忍十六刹那。时节犹长。中忍虽复缩观。亦未是一刹那。若上忍世间。最后一刹那心。邻真逼圣。故名此位为如所生子。即世第一法位。内凡四位毕。

　　即时长者。更与作字。名之为儿。

　　第六即时至为儿者。得八正。入见道。竞共驰走。故言名之为儿。世第一法与真不久。故言即时。阿含说五种佛子。四果及辟支佛名佛真子也。菩萨不断结。子义不成。若望二乘。有慈悲。亦得名子。

　　尔时穷子。虽欣此遇。犹故自谓客作贱人。由是之故。于二十年中。常令除粪。

　　第七常令佣作譬。譬虽为子。思惟未尽。犹居学位。未得无难。故二十年常令除粪。亦复自知不任绍大。正是依教修行尽苦耳。故云犹故自谓客作贱人。若得初果。厌小乐大。大乘机发者。即应授以大乘。又不须进断其余残结。正由不舍小志。大机不发。以是且令依教尽漏。故言由是之故二十年中常令除粪。言二十年者。见谛一解脱。一无碍。思惟九无碍。九解脱。故名二十年也。此约合数释。又云。见思二道中断结。名二十年。又云。五下分五上分为二十年也。又云犹于二乘法中。断思惑故。名二十年。又云。依二使人。共断余结。故名二十年也。又从有二乘之机。而来感佛。故云自见子来已二十年。若住二乘位。转大乘教。名为于二十年中执作家事也。二十语同。各有所以。指此一句。即是争出三界火宅。即修道位也。从上语诸作人。讫此七文。总是领久知第四亲教子作适愿受行一譬毕。始从上即遣傍人急追至此。是领解中第三追诱。领法譬寝大施小。舍几用车文竟也。

　　△下从心相体信去。是大科第四领付家业譬。未入文先。预示四义。初分章对上法譬。过是已后下。是第四领付家业譬。近领火宅等赐大车。远领法说中无上道。就此为二。初领后付。又各为二。共领火宅等赐大车中四意。亦是方便品。显实四意。初章二者。一心相体信。即领上免难。二委以家业。渐以通泰。成就大志。即领上索车。后章二者。一付家业。即领等赐大车。二得付。领得车欢喜。然既合四五为一段。则使鹿苑文后。不入方等之文。大章虽尔。细开仍有免难等文。以应一代五时之说。今犹存开。标领及付。领谓领业。指方等般若也。付财在法华中。此分对法譬毕。二明下生起者。由心相体信故。得委以家业。家业既谙。悉备知见。则成就大志。由意志通泰故。得付与家业。是故欢喜。生起毕。三释付财由者。由有远近。若不先教佣作。与一日之价。岂得相体委业付财。内合由三藏断结。堪并闻大集。受折净名。转教般若。而致付财。当知佣作取价。即是远由。体信委业。即是近由。此释付财由毕。四约五味。示探领始终之相者。又前诱引譬中。有齐教领。始自道树。终讫出宅。又有探领。始自法身。终讫思尽。此两合为一始终。今领亦二。始探领慈悲四味调熟。终领付财究竟一味。远近始终。合论五味。何者。即遣傍人。傍人所说。乃譬华严圆顿。此教最初。傍人譬牛。所说譬乳。内合从佛出十二部经。即初味也。以此拟二乘人。无机不受。迷闷躄地。于其全生。如乳味也。次明密遣二人。说除粪法。此譬息大之后。鹿苑说三。于小即信。革凡成圣。如转乳为酪。内合从十二部出修多罗。即第二味也。次明心相体信入出无难。譬三藏之后说方等。净名扬大折小。二乘闻大不谤。折小不退。良以三藏断结。取一日之价。故得恣其褒贬。若未断结。不堪闻扬大。如前不受劝门。亦不堪闻折小。如前不受诫门。而今不谤不退者。心相体信故也。亲既证小。则信大不虚。得涅槃价。故体折不瞋。虽非己事。而不疑谤。此心淳熟。如从酪出生酥。内合从修多罗出方等经。第三味也。次明长者自知将死不久。下譬方等心相体信入出无难已后。委以家业。使其领教。为大菩萨。说摩诃般若。既领知众物。贯统法门。心明口辨。弥益慕乐。但恨住小。非是己分。脱更开许。岂不乐哉。于是心渐通泰。成就大志。如似生酥出于熟酥。是从方等出摩诃般若。第四味也。次临欲终时。而命其子者。此譬般若之后。判天性。定父子。会三归一。付财与记。说法华之教。开佛知见。示真实相。菩萨疑除。声闻作佛。悉以如来灭度而灭度之。如从熟酥出于醍醐。是从摩诃般若出大涅槃。即第五味也。四大弟子。深得佛意。探领一化。五味之教。始终次第。经文显然。明文出此。约五味。示探领始终毕。就初领家业文。为二。一相体信。二命领业。就体信复二。先明心相体信。二犹居本位。已上分文竟。

　　过是已后。心相体信。入出无难。

　　此初领家业。领心相体信。即第三方等时也。相者互相信也。谓于三藏中。得涅槃价。此既不虚。今为菩萨。说此大乘。亦复非虚。此即子信父也。佛知此等见思已断。闻大必不谤。无漏根利。闻微生信。此即父信子也。由此见方等尊特之身。闻大乘教。名此为入。复被呵折。犹见丈六说小乘法。名此为出。大小出入。而无疑难也。

　　然其所止。犹在本处。

　　此领心相体信中。第二领。犹在本处者。虽复入出无难。而谓是菩萨之事。非己智分。不肯回小向大。犹居罗汉。不言未来当得作佛。此亦领大集净名生酥之教也。

　　△从世尊尔时长者有疾下。第二委以家业。此领大品佛命。转教般若。熟苏时教也。就此为二。一命知家事。二受命领知。二章各为四。初四者。一明时节。二正命知家事。三诫令体我心。四敕令无漏失。分科示章竟。

　　世尊。尔时长者有疾。自知将死不久。

　　此是初命知家业四中。初明时节也。将死不久者。有机则应为生。机尽应谢为死今佛化机将毕。应谢非久也。

　　语穷子言。我今多有金银珍宝。仓库盈溢。其中多少。所应取与。汝悉知之。

　　此第二正命知家事也。金即别教理。银即通教理。大品所明真谛。不出此二。但语通别理。已摄余二。复二乘人。至此多成通别。而云多有者。理则非多。约种种门。亦得言多。例如空非十八。约破十八法。名十八空也。珍宝者。劝学中道。若解中理。则一切法门。皆是珍宝也。仓是定门。即百八三昧。库是慧门。十八空境也。通别两种定慧仓库。包藏一切禅定智慧。无所阙少。内充外溢。故云盈溢。其中多少者。说于般若。则有广略二门。菩萨行般若。应知略广相。略则为少。广则为多。自行为取。化他为与。大品中云。汝当为菩萨说。故云汝悉知之。

　　我心如是。当体此意。所以者何。今我与汝。便为不异。

　　此第三诫。体我心者。佛以般若为心。汝今传灯。当随佛意说也。又二乘人。本解是折法空。命当体此意者。命令转教。用诫令同我。是体法空。实理无二也。昔时被命。谓传灯与他。今乃知佛令我识体之门。故言当体此意。今我与汝便为不异者。释此有三。一被加令说。与佛不异。二就理以诸法皆如。故得不异。善吉如。如来如。一如无二如。故言便为不异。三就今时。始悟父子天性。本来不异。而二乘人。自谓被加耳。由机未转故也。

　　宜加用心。无令漏失。

　　此第四敕无令漏失也。一者汝为菩萨。说般若教。无令漏失。二者就理。此即汝法。后时当用。是故无令漏失。从上长者有疾讫此。命知家业竟。

　　△此下受教第二受命领。又为四。

　　尔时穷子。即受教敕。领知众物。金银珍宝。及诸库藏。

　　此初正受命领知也。

　　而无希取一䬸之意。

　　此第二无希取。善吉虽说般若。自谓我无其分。

　　然其所止。故在本处。下劣之心。亦未能舍。

　　此第三犹居本处也。住罗汉位。虽复慕大。亦未定言欲作菩萨也。未舍下劣心者。虽复耻小。亦未定言舍于小证也。

　　复经少时。父知子意。渐已通泰。成就大志。自鄙先心。

　　此第四父知子意也。即是领上索车譬。鄙弃先心。欲求大道。大机发也。问。何时名少时。答。一云。说般若竟。于异处游观。寻思所领大乘法门。生心贪乐。为失不失。如此等寻思。即是大乘机发时也。此时去法华未远。故言少时。又当说无量义时。大乘机发。何以知然。无量义中。明七种方便。无量渐顿。从一法生。既闻此说。思惟昔之三藏三乘。悉从一法生。如是三乘。亦应入一。则极近极少时也。如是思惟。渐已通泰。四味之终。故云渐已。机无隔异。故云通泰。大心即发。故言成就大志。正发在三请时也。始从上过是已后心相体信。讫此。总是第四领付中。初领家业文竟。

　　△下从临欲终时下。第二正付家业。又为二。谓一付业。二欢喜。初有四。一付业时。二命子聚众为证。三结会父子。四正付家业。分文毕。

　　临欲终时。

　　此初付时也。临欲终者。是明时节。化缘将讫。灵山八载。说法华经。唱入涅槃时也。法界性论云。佛成道后。四十二年。说法华经。

　　而命其子。并会亲族。国王大臣。刹利居士。皆悉已集。

　　此付业中。第二命子聚众也。而命其子者。即是二万亿佛所。受化之徒。名之为子。大机熟人。十方云集也。上四众围绕者。是也。并会亲族者。十方法身菩萨影响者。为亲族。影响之众。多是释迦昔日同业。并共如来。于二万亿佛所。共开化之。于其悉是伯叔之行。故用此为亲族。国王者。一切渐顿诸经。无不称所诠之处为经王。当机益物。兴废有时。部部不同。名之为国。皆言第一。即是王。须知今乃废诸小王。唯立一主。是故法华名王中王。又复须知。此经会通诸教。岂非聚集国王。故无量义中。先已收集。彼云。初说四谛十二缘生。次说方等十二部经。次说摩诃般若华严海空。此则普集诸经。融通渐顿。会入此典。故名会国王也。以今经中部无余教。部即部中尊极为王。教即部内教主为王。既教分大小。王亦尊卑。国界宽狭。民有多少。资产各异。所出不同。故部内教。通别二辙。别则当界施恩。通乃须归大国。故知部教俱须会通。在昔未会。如一国内二三小王。各理苍品。未归大国。故方便教主。王名不无。但兼部中。圆极主弱。若会已后。同沾一化。民无二主。国无二王。自尔已前。或归不归。仍是小王被辅。不护已而统之。小王本无背长。良由民心未归。民若归从。王本一统。以此会法。义可比知。大臣等者。弥勒等诸大菩萨。皆是等觉。名为大臣。初地至九地。为刹利。法王种性中生。三十心为居士。此等皆从释迦受化也。

　　即自宣言。诸君当知。此是我子。我之所生。于某城中。舍吾逃走。竛竮辛苦。五十余年。其本字某。我名某甲。昔在本城。怀忧推觅。忽于此间。遇会得之。此实我子。我实其父。

　　此第三结会父子也。实从我受学。实是我子。从我起解。是我所生。我实曾于二万亿佛所。常教大法。故我实是父也。于某城中者。此经西国文多。度此甚少。或可说昔名字国土。如大通智胜因缘。今简略名字。直言某甲耳。是诸众生。背此大乘。起无明闇。遁入生死。故言逃走。备经六趣。故云五十余年。昔在本城怀忧推觅。自昔法身地中。常以二智。观觅可化之机也。始于今日。感应道交。故云忽于此间遇会得之也。

　　今吾所有。一切财物。皆是子有。先所出内。是子所知。

　　此第四正付家业。一切大乘万行之因。万德之果。故云一切所有也。先所出内是子所知者。追指昔日大品领教。所委有广略般若。共不共法。是汝所知。即是汝有。故法华但明佛之知见。不更广说一切行相也。付家业竟。

　　世尊。是时穷子。闻父此言。即大欢喜。得未曾有。而作是念。我本无心有所希求。今此宝藏。自然而至。

　　此是付业中。第二得付欢喜。领上各乘大车得未曾有。自顾无心希望佛道。而今忽闻得记作佛。故云不求自得也。三藏中。本心不求。方等中。耻小望绝故不求。般若中。虽领非己分故不求。如此不求。而今自得也。已上第四大段领付家业譬毕。始从世尊尔时穷子备赁讫此。第二大科领开譬文竟。下去合文。

　　△下从世尊大富长者。即第二合上譬说也。光宅合之。或前或后。释之甚略。今依文点意。不复子派。经合譬略者。贵在得意。不俟费辞。下文大富长者。合上父子相失譬。上譬文有四。一子背父去。二父求子中止。三子遇到本。四其父忧念。今但合父子。总得余意。

　　世尊。大富长者。则是如来。我等皆似佛子。

　　此合上第一父子相失譬也。则是如来。合上父也。我等皆似。则合上子也。言似者有二义。一取大机为子。昔未逃逝。既非真位。犹居外凡。故云似也。二取小机为子者。小机似像大乘根性耳。虽大小俱似。由结缘不坏。子义不亡。子既逃父。贬之曰似。若论正因。不似亦子。况复似耶。既曾结缘。谁非真子。据曾逃逝。父且贬之。由位浅迷深。斥之云似。问。初释品云已得入真。此那言似。答。此合子逃父时。是故言似。品初明子今日开悟时。此问非也。

　　如来常说我等为子。

　　此合上第二父子相见喻。上见父有四。谓由。处。相。逃。父见子有四。一见子处。二见便识。三见子欢喜。四见子适愿。今但合见子便识一句。即含前来八文。文虽前后。意必同时。岂非子见父时。即父见子。见故便识。虽复逃走。机在不久。故父亦喜。故知一句即摄于八。

　　△下从我等以三苦去。合上第三傍追二诱譬。上有傍追二诱。今合亦二。上初遣傍追。次再追次放舍。

　　世尊。我等以三苦故。于生死中。受诸热恼。迷惑无知。

　　此合上初遣傍追譬中二门无机也。上劝诫两门。先各论拟宜无机。后合论二门息化。今三双合领也。即是合上劝门何为见捉。及诫门中自念无罪也。言三苦者。由三苦故。五浊加重。所以二门并无大机。但堪小化。五浊逼故。即是三苦。无明覆故。即是无知。正合上劝诫二门无大机也。不合二门拟宜者。即以二门无机兼之。

　　乐着小法。

　　此一句。合上劝诫二门息化中。合有小志也。上譬文息化有四。一思惟息化。二释息化。三正息化。四息化得宜。初文有二。一知大弱。二知小强。今但合上第二。即摄下三及初第一。故上文正放舍。云我今放汝。随意所趣。已知有小志故。于大放舍。放舍即是息化尔。

　　△下去合上二诱譬。上有齐教探领。今合二意。

　　今日世尊。令我等思惟。蠲除诸法戏论之粪。

　　此合上齐教中。第三具陈上事。即叹三车。上齐教有四。一小拟宜。二知先心。三叹三车。四适所愿。今合上叹车。兼得余二。

　　我等于中。勤加精进。得至涅槃一日之价。既得此已。心大欢喜。自以为足。便自谓言。于佛法中。勤精进故。所得弘多。

　　此合上齐教中。第四先取其价。即适愿也。合齐教领竟。

　　然世尊。先知我等。

　　此初合上探领中见子喻拟宜。上譬有四。今但合三。不合正教作。指上勤加除粪兼之。上言遥见。今言先知尔。合上喻拟宜也。

　　心着弊欲。乐于小法。

　　此第二合上喻有机也。上言羸瘦憔悴。今言心着弊欲尔。

　　便见纵舍。不为分别汝等当有。如来知见。宝藏之分。

　　此第三合上脱妙着粗。是叹三车也。上言即脱璎珞更着粗弊。今言便见纵舍不为分别宝藏之分尔。此合上探领竟。从上我等以三苦故。讫此。合傍追二诱譬竟。

　　△下从以方便力去。合上付家业譬。上有由有付。今合亦二。由为两。一相信。二委业。今合亦二。一相信。有二。

　　世尊以方便力。说如来智慧。

　　此初合上心相体信近由也。此明带三乘方便。说大乘实相。故言以方便力。出辨二乘。以佛智力。入明实相。若不体信。岂于我前明佛慧耶。

　　我等从佛。得涅槃一日之价。以为大得。于此大乘。无有志求。

　　此合上近由犹在本处竟。

　　△下又因去。合上正领家业。上有命有受。今但合受。受又四。一受命。二无希取。三不舍下劣。四渐通泰。今但合二。受命与无希取。

　　我等又因如来智慧。为诸菩萨。开示演说。

　　初合上般若受命领业也。

　　而自于此。无有志愿。

　　合上无希取。兼得三四也。无志愿者。明佛加威力。令如佛心而说也。故我不志愿。

　　所以者何。佛知我等。心乐小法。以方便力。随我等说。而我等不。知真是佛子。

　　此释上无希取意。以方便力。随小乘心。说言无分。由此不知真是佛子。所以不取。佛以方便力。随我等说者。佛带方便力。以实相法。共二乘说。我等不识不共之意。故非佛子。释合委业毕。

　　△今我等方知下。合付家业。上有二。有付有喜。今合亦二。上付业有四。今则总合付与。付与有二科。

　　今我等方知。世尊于佛智慧。无所吝惜。

　　初明佛本于大无吝。

　　所以者何。我等昔来。真是佛子。而但乐小法。若我等有乐大之心。佛则为我。说大乘法。今此经中。唯说一乘。而昔于菩萨前。毁訾声闻。乐小法者。然佛实以大乘教化。

　　此释无吝。正由乐小。不早付大耳。言此经中下。举今证昔。今理唯一。故知昔三非实。但为未堪。故于大前。毁呰小心。欲令舍伪取真。定知非吝。然佛实以大乘。而教化我也。合付家业。

　　是故我等。说本无心。有所悕求。今法王大宝。自然而至。如佛子所应得者。皆已得之。

　　此合上欢喜。亦是于三不求之意也。始从大富长者则是如来。讫此。合上譬中四科竟。

　　尔时摩诃迦叶。欲重宣此义。而说偈言。

　　偈有八十六行半。初七十三行半。颂上。次十三行。叹佛恩深。初又二。初二行颂法说。后七十一行半。颂上譬说。

　　我等今日。闻佛音教。欢喜踊跃。得未曾有。佛说声闻当得作佛。无上宝聚。不求自得。

　　初颂上法说中。但颂自得。不颂不求。

　　△此下譬说。颂上开譬。又二。初四十一偈。颂开譬。次三十行半。颂合譬。上开譬有四。初父子相失。二父子相见。三追诱。四委业。今皆颂。初十三行。颂父子相失。上相失譬有四。一子背父去。二父求子。三子渐还。四父念子。今颂亦四。但不次第。初一行半。颂第一子背父去。次第二七行。颂第二父求子不得。第三二行。超颂第四忧念转深。次第四二行半。追颂第三渐还近父。上四文各二。

　　譬如童子。幼稚无识。舍父逃逝。远到他土。周流诸国。五十余年。

　　今初譬如下一行半。但颂子背父而去。不颂向国而还也。上火宅中。明长者所王。国邑聚落语宽。此中明穷子轮回六道。三界名诸国。六道名五十余年也。

　　△其父忧念下。第二七行。是颂父求子不得。上亦有二。今颂亦二。

　　其父忧念。四方推求。

　　初半行。颂上觅子不得也。四方推求者。不同于上。上四方。是约四谛推理。今四方。是观四生中。觅可度之机也。

　　求之既疲。顿止一城。造立舍宅。五欲自娱。其家巨富。多诸金银。砗磲码瑙。真珠琉璃。象马牛羊。辇舆车乘。田业僮仆。人民众多。出入息利。乃遍他国。商估贾人。无处不有。千万亿众。围绕恭敬。常为王者。之所爱念。群臣豪族。皆共宗重。以诸缘故。往来者众。豪富如是。有大力势。

　　此六行半偈。颂不以失一子。废家业事也。言顿止一城者。顿谓顿乏。示迹之相。义同于乏。又顿止也。即不行也。只于此中。求觅子机也。造立舍宅者。有余国中有余涅槃也。起慈悲舍。依性空宅也。往来者众者。诸土菩萨来往听法也。

　　而年朽迈。益忧念子。夙夜惟念。死时将至。痴子舍我。五十余年。库藏诸物。当如之何。

　　此二行。超颂第四忧念转深也。上文有二。此但颂先失子之苦。无所委付。是故忧耳。当知子背父去。即失子之苦。而无得子之乐。失苦得乐。俱在父怀。是故失时。已怀于乐。必知后时还来故也。远鉴机缘。未若于佛。夙夜者。有人云。自行为夜。利他为夙。此不应尔。夙早也。谓晨起。夜暮也。谓黄昏。夙即化初。夜即化末。大化始末。准说可知。若丈六佛。常说无常。化欲终时。节节唱灭。若言自行为夜。不可自行亦云死时将至也。

　　△下尔时穷子去。第四二行半。追颂上第三渐还向父。上文有二。今颂亦二。

　　尔时穷子。求索衣食。从邑至邑。从国至国。或有所得。或无所得。饥饿羸瘦。体生疮癣。

　　此二行。先颂近父之由。由求衣食也。从邑至邑者。根尘相涉如邑。十八界如国。修有漏善。如有所得。修二乘善。如无所得。不得大乘法食。为饥饿。无大力用为羸。无大功德为瘦。有无善上起见思。如疮癣也。

　　渐次经历。到父住城。

　　此二句。颂正近父城也。始从上譬如童子讫此。是颂上开譬四中。初父子相失四譬文竟。

　　△下从佣赁去。七行半偈。颂上第二父子相见譬也。上文有二。今颂亦二。初六行半。颂子见父。次一行。颂父见子。上子见父文有四。今但颂三。

　　佣赁展转。遂至父舍。

　　此初半行。颂上见父之由。由佣赁遂至父舍也。

　　尔时长者。于其门内。施大宝帐。处师子座。眷属围绕。诸人侍卫。或有计算。金银宝物。出内财产。注记券疏。

　　此第二二行半。颂上第三见父之相也。上明见父之处。处是门侧。今言长者于其门内者。兼得处也。施大宝帐等。正见父相。处。踞师子座也。报应是长者者。报是胜应故也。以广显略。如华严中广明身相国土行愿。本欲以此广佛知见。显实相体也。注记者。即是授记华严前文。无授记之语。入法界品中。傍论授记。亦得名为授记也。券者。即四弘誓许利他。如有倦约。弘誓及行。彼最委悉。疏者。即是修行。随修随偿。如疏随还。讫至菩提。偿之方毕。又华严中。菩萨行愿。多明事数。名为算计也。

　　穷子见父。豪贵尊严。谓是国王。若国王等。惊怖自怪。何故至此。覆自念言。我若久住。或见逼迫。强驱使作。思惟是已。驰走而去。借问贫里。欲往佣作。

　　第三三行半。颂上第四生畏避之心也。法身是王是师也。报应是长者。如王王等。已上明子见父相竟。

　　△下长者去一行。颂上第二父见子也。上文有四。一见子处。二见子即识。三见子欢喜。四者适愿。今但颂上二。不颂后二。

　　长者是时。在师子座。

　　此半偈。颂上见子之处也。

　　遥见其子。默而识之。

　　此半偈。颂上见子便识文也。已上第二颂父子相见譬竟。

　　△下从即敕去。十行半。颂上第三开譬追诱文也。今初三行。颂上傍追。上傍人追文有三。初唤子不来。二再唤不来。三放舍。

　　即敕使者。追捉将来。穷子惊唤。

　　初三句。颂上唤子无机不来。是劝门拟宜无机二义也。

　　迷闷躄地。

　　次一句。颂上再唤不来。是诫门拟宜无机二义。

　　是人执我。必当见杀。何用衣食。使我至此。长者知子。愚痴狭劣。不信我言。不信是父。

　　第三二行。颂上无机也。此乃重牒前二门无机。以无机故。方乃息化。即是上释放舍意也。已上三行颂傍追譬竟也。

　　△下即以去。第二七行半。颂密遣二人诱引。上文有二。今颂亦二。初三行颂雇作譬。即上齐教领也。齐教之意。自道树来。以取小机。义为雇作也。次四行半。颂上教作譬。即探领文意。法身地时。无时不愍。何尝不教。岂待雇作耶。初雇作文有四。一设方便。二求之即得。三陈雇作。四取价除粪。今但颂初后。

　　即以方便。更遣余人。眇目矬陋。无威德者。汝可语之。云当相雇。除诸粪秽。倍与汝价。

　　此二行。颂上第一设方便也。眇目是偏空。矬者竖短。不穷实相之源。陋者横狭。无摩诃衍众善庄严也。非四无畏。名无威。异常乐我净。名无德也。

　　穷子闻之。欢喜随来。为除粪秽。净诸房舍。

　　此一行。颂第四取价除粪。净六根房五阴舍也。已上颂齐教竟。

　　△下长者去。第二四行半。颂上教作。上文有四。今颂亦为四。

　　长者于牖。常见其子。

　　此半偈。颂上又以他日。至遥见子身。

　　念子愚劣。乐为鄙事。

　　此半偈。颂羸瘦憔悴。乃至污秽不净。

　　于是长者。着弊垢衣。执除粪器。往到子所。

　　此一偈。颂上脱妙着粗也。

　　方便附近。语令勤作。既益汝价。并涂足油。饮食充足。荐席厚暖。如是苦言。汝当勤作。又以软语。若如我子。

　　此二偈半。颂上正教作也。上有七科法门。语者。即合四念处也。令勤作者。即四正勤也。既益汝价下一行。颂四如意足也。油涂足。能履深水。如神通。又油能除风。定是无乱也。饮食充足。即上米面也。席厚暖。即是观练熏修定。能除散动也。如是苦言汝当勤作半行。总颂上第四安慰第五无五过。根力既成。乃堪苦言。又以软语半行。总颂第六作字第七令常作。并是子位也。颂探领竟。已上颂追诱大科毕。

　　△下从长者去。第四十行。颂上第四领付家业。上文有二。今颂亦二。今初三行半。颂付业之由。次有六行半。颂正付业。初由中有二。今亦二。

　　长者有智。渐令入出。

　　初半偈。总颂心相体信。即上入出无难也。

　　△下去第二颂上由中委领家业也。上委业有命有爱。今但颂受命。上受命有四。今但颂三。

　　经二十年。执作家事。示其金银。真珠玻璃。诸物出入。皆使令知。

　　此一偈半。先颂上受命也。云二十年者。不得同上。上除见思。名二十年。此明执作家事。或言转大乘教。教诸菩萨。断大乘别惑见思。名二十年。或言说般若时长。凡二十年。或言住二乘位。转大乘教。为二十年。仁王般若云。二十八年。说摩诃般若。委如上释。

　　犹处门外。止宿草庵。自念贫事。我无此物。

　　此一偈。颂上犹居本处未舍劣心也。

　　父知子心。渐已旷大。

　　此半偈。颂上通泰大志。大乘机动也。已上颂上付业由毕。

　　△下从欲与去。第二六行半。颂上第二正付家业。上文有二。今颂亦二。初四行半。颂正付家业。次二行。颂得付欢喜。上正付业有四。今颂但三。不颂时节。

　　欲与财物。即聚亲族。国王大臣。刹利居士。

　　初一偈。颂聚会亲族乃至已集。

　　于此大众。说是我子。舍我他行。经五十岁。自见子来。已二十年。昔于某城。而失是子。周行求索。遂来至此。

　　第二有二偈半。颂上第三结会定父子天性也。

　　凡我所有。舍宅人民。悉以付之。恣其所用。

　　第三一偈。颂上第四正付与也。已上付业三科竟。

　　子念昔贫。志意下劣。今于父所。大获珍宝。并及舍宅。一切财物。甚大欢喜。得未曾有。

　　此是第二。二偈颂上得付欢喜也。始从长者有智讫此。颂开譬中第四领付家业竟。

　　△下从佛亦去。三十偈半。颂上合四譬也。上初父子相失有四。次父子相见有二。先子见父又四。二父见子亦四。今合文略。下文应以佛亦如是句。与下知我乐小句。上下借势。相成方显。二句合上二譬总摄也。若单以佛亦如是一句。与知我乐小一句。各合相见相失。其意不显也。

　　佛亦如是。

　　此一句。合上颂第一父子相失譬也。此一句须借下句成之。由知乐小故。义当相失也。

　　知我乐小。

　　此一句。合上父子相见譬也。此一句须借上句成之。由佛知乐小故。得相见也。当知乐小。由退大故。所以相失。退大由乐小故。所以相见。故须二句相成。摄上八句也。知乐小句。义当便识也。

　　未曾说言。汝等作佛。

　　此是上第三追诱二譬中。此二句是合上初傍追齐教领譬也。上合有二。一合再唤不来。二令放舍。今文总颂其意。秪一追唤。即具上二义也。

　　而说我等。得诸无漏。成就小乘。声闻弟子。

　　此一偈。颂上合密遣二人诱引譬。上合有齐教探教二章。上二章各四段。拟宜有机。叹车适愿。今此一行。但总颂其意耳。既但说于成就无漏。以小乘教中无漏之言。通于诸果。言成就者。唯在后位。故亦总摄二四。合追诱譬毕。

　　△下佛敕去。二十八行半。颂合第四领家业。上合有二。相信委业。今初十八行半。但颂合委业。次十行。颂合正付也。上受命中。唯有二。一受命。二无希取。

　　佛敕我等。说最上道。修习此者。当得成佛。

　　今初一偈。长颂命领知。上领所无也。最上道。即是空般若。更无过其上也。

　　△我承下十七行半。颂正领受命及无希取等。无不舍及通泰也。

　　我承佛教。为大菩萨。以诸因缘。种种譬喻。若干言辞。说无上道。诸佛子等。从我闻法。日夜思惟。精勤修习。是时诸佛。即授其记。汝于来世。当得作佛。一切诸佛。秘藏之法。但为菩萨。演其实事。而不为我。说斯真要。

　　此五行。颂上般若正受命时。佛子闻法得记者。明转教益他也。尔时谓转教教化菩萨。不言为我也。

　　△下如彼去。十二行半。颂无希取。此文广上。又二。

　　如彼穷子。得近其父。虽知诸物。心不悕取。

　　此一偈。牒前譬帖合。

　　△下从我等。第二有十一行半。正合无希取。又为三。

　　我等虽说。佛法宝藏。自无志愿。亦复如是。

　　此一偈。正颂无希取。

　　△次我等下九行半。具智断故无希取。又为三。谓标释结。初为二。

　　我等内灭。自谓为足。唯了此事。更无余事。

　　初第一一偈。标断德具故。无希取也。言内灭者。内即惑体。三界惑尽。故云内灭。乃属断德也。

　　我等若闻。净佛国土。教化众生。都无欣乐。

　　次一偈。标智德具故。无希取也。既云若闻。闻教属智。故云智德。以小智具故。不欣大智。此二并举失显过。标竟。

　　△下去六偈。第二双释上智断二章尔。

　　所以者何。一切诸法。皆悉空寂。无生无灭。无大无小。无漏无为。如是思惟。不生喜乐。

　　初二偈。释自住小断。

　　我等长夜。于佛智慧。无贪无著。无复志愿。而自于法。谓是究竟。

　　此一偈半。释失大智。

　　我等长夜。修习空法。得脱三界。苦恼之患。住最后身。有余涅槃。

　　此一偈半。重释小断。

　　佛所教化。得道不虚。则为已得。报佛之思。

　　此一偈。重释失大智。

　　我等虽为。诸佛子等。说菩萨法。以求佛道。而于是法。永无愿乐。

　　此一偈半。结释自无希取。已上即释具智断竟。

　　导师见舍。观我心故。初不劝进。说有实利。

　　第三一偈。明佛见舍我。合上无希取也。始从佛敕至此。颂合上般若中家业竟。

　　△下从如富长者下十行。颂正付业。上合有二。初正付业。二得付欢喜。今颂亦二。初三行颂正付。次七行颂得付欢喜。初三行中。上总合正付业。今亦总颂也。

　　如富长者。知子志劣。以方便力。柔伏其心。然后乃付。一切财宝。

　　此一偈半。牒譬帖合。

　　佛亦如是。现希有事。知乐小者。以方便力。调伏其心。乃教大智。

　　此一偈半。正颂合付。

　　我等今日。得未曾有。非先所望。而今自得。如彼穷子。得无量宝。世尊我今。得道得果。于无漏法。得清净眼。我等长夜。持佛净戒。始于今日。得其果报。法王法中。久修梵行。今得无漏。无上大果。我等今者。真是声闻。以佛道声。令一切闻。我等今者。真阿罗汉。于诸世间。天人魔梵。普于其中。应受供养。

　　此七偈。颂上付业中。第二得付欢喜也。世尊至得道者。得实相道也。得果者。分得大乘习果也。习果。得初住时。破一品无明。名为习果。此二句明开佛知也。于无漏至净眼者。此二句明开佛见。见实相理也。昔日见无漏。不落凡夫。今日见无漏。不落二乘也。昔日慧眼见空。今净眼见中道也。我等长夜至果报者。昔持戒梵行。共显无漏。灰身灭智。无人受此果报者。法王法中至大果者。今日梵行。能得无漏。即了因取果义。持戒缘因义。清净眼所见理。即正因义。我等真是等者。即大乘真位也。十信。以一音。遍满三千界。似道非真。入十住。即是真也。真阿罗汉有三义。此中但举应供一义也。若不生变易。杀通别惑。是不生杀贼义。堪为十法界福田。即应供养。应供杀贼。互相显也。已上颂上法说竟。

　　世尊大恩。以希有事。怜愍教化。利益我等。无量亿劫。谁能报者。手足供给。头顶礼敬。一切供养。皆不能报。若以顶戴。两肩荷负。于恒沙劫。尽心恭敬。又以美膳。无量宝衣。及诸卧具。种种汤药。牛头栴檀。及诸珍宝。以起塔庙。宝衣布地。如斯等事。以用供养。于恒沙劫。亦不能报。诸佛希有。无量无边。不可思议。大神通力。无漏无为。诸法之王。能为下劣。忍于斯事。取相凡夫。随宜为说。诸佛于法。得最自在。知诸众生。种种欲乐。及其志力。随所堪任。以无量喻。而为说法。随诸众生。宿世善根。又知成熟。未成熟者。种种筹量。分别知已于一乘道。随宜说三。

　　此十三行。是迦叶陈领解毕。叹佛恩深难报也。私谓。世尊大恩难报者。且言十种。一佛始建慈悲。拔六道苦。与四圣乐。普十法界。入四弘中。此如来室恩。此一是通遍被之恩。乃四弘之始也。二如来行菩萨道。示教利喜。曾教我大乘。虽复中忘。智愿不失。盖如来室。清凉温暖。大慈与乐恩也。三众生遭苦。视父而已。佛伺其宜。如犊逐母。备行六度。以利众生。盖如来室。遮寒障热。大悲拔苦恩。此二恩。是别拔与之恩。别被是填愿中终。则发心后起行之来。自成道前。处处蒙益。蒙益之相。不出与拔。与拔之泽。知何可报。所以难报者。初以自行之真。令我修习。自禀教后。退大轮回。慈悲不离。处处与拔。此室恩三也。四佛成道已。应受无为寂灭之乐。而隐其神德。用贫所乐法。示人天乘五戒十善。冷水洒面令得醒悟。盖是佛衣遮贫欲热恩也。五于鹿苑中。示老比丘像。方便附近。与一日价。盖佛衣除见寒爱热恩。六施方等会。过是已后。心相体信。弹诃眨斥。令耻小慕大。盖佛衣遮丑陋恩。七至般若中。命领家业。金银库藏。皆悉令知。盖是佛衣与我庄严恩。此四恩者。始我受教已来。大小并忘。处处调停。知我机遂。即于此界。顿渐道成。虽先正为大机。兼亦忧我善种。故于顿后。便垂小化。弹斥涛汰。锤砧锻炼。贬之以贫事草庵。诱之以富豪家业。宿萌稍剖。尚未敷荣。长远之恩。何由可报。此是衣有四恩也。八会亲族。定父子。付以家业。无上宝聚。不求自得。盖如来座恩。九十既坐座已。身意泰然。快得安隐。以佛道声。令一切闻。一切天人。普于其中。应受供养。盖如来座。令我具足自行化他恩。此三恩者。至法华时。始获妙益。兼能利物。化道初成。难报之恩。良有以也。所以三者。室得衣故。有覆育之恩。室有座故。成与拔之用。座假衣室。令自他行成。衣假座室。令初后理显。是故三义合成大恩。此始终恩。将何以报。两肩荷负。所不能报。此之谓也。已上长行偈颂。总是中周领解段竟。

　　妙法莲华经入疏卷第四
卍新纂续藏经第 30 册 No. 0600 法华经入疏


　　妙法莲华经入疏卷第五

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经药草喻品第五

　　通题已如初释。药草喻别目。今当委解。此品。是为中根譬说中。第三述成段文也。初约世界悉檀释者。夫此品中。具有山川云雨等。何故独以药草标名者。须知土地是能生。云雨即能润也。草木是所生所润也。以所生所润。通皆有用。而药草用强。又土地约今。草木兼昔。当知药草有通有别。通言。昔之药草。俱能治病。别则唯在今经。方名是药之草。故名药草。是药之草。名为瑞草。又此药草。若从所述义边。无非是药。若从迦叶能领。中草为名。则秪应云中草品耳。应知三草二木。是瑞非瑞。在昔虽元一地所生。一味之泽。而不自知。故至今经。忽蒙开显。莫非祥瑞。乃使弹指散华通成妙因。生无生。慧。咸成种智。故从用强。名药草品也。地雨复是述其领实。故不别说有漏诸善。悉能治恶。无漏为最。无漏众中。四大弟子。以譬领佛譬。深会圣心。故今佛又以药草。述成领解。经赞善哉甚为希有。述其得解。以喻其人。故称药草喻品。须解品名。言通意别。故云药草。言别意通。且指声闻。佛意虽通。述其得解。别在迦叶。述其不及。及以复宗。若通若别。皆成药草。世界释竟。若为人释者。夫药草丛育日久。经二万亿。犹在方便。今始开显。一蒙云雨。草木敷荣。牙茎丰郁于外。力用充润于内。譬诸无漏。住最后身有余涅槃。更不愿求无上佛道。今得闻经。自乘佛乘。兼以运人。文云。我等今日。真是声闻。以佛道声令一切闻。内外自他。具胜力用。故称药草喻品。为人释竟。若对治释。并第一义者。夫药草者。世药三品。下治四大。中益五藏。上可还年。譬昔除四住病。但养五分身。还真理年。驻变易色。俱非药王。是此药草。至今经时。荫以无缘慈云。洒以无私法雨。使其远种获益无偏。使其无常微草乃成常住药王。自行兼人。悉除三惑。但成常身佛大仙也。譬诸无漏。闻经破无明惑。开佛知见。文云。我等今日。真是佛子。无上宝聚。不求自得。佛子所应得者。皆已得之。面于佛前。得受记莂。嘉着而称微。故言药草喻品也。此约对治第一义释毕。已上四解。总是约因缘释也。二约教释者。草木即三教也。地雨即圆教。待绝判之。以显今妙。若本迹释者。本住智地。曾施云雨。迹为草木。引彼增长也。观心解者。例上可解。此品是都述其周遍领解。始天性结缘。中间追诱。终于付财。自微自着。无量无边诸大恩德。释品题竟。此品文为二。初略述成。二广述成。略述又二。初一双述善哉。二明领所不及也。

　　尔时世尊。告摩诃迦叶及诸大弟子。善哉善哉。迦叶。善说如来真实功德。诚如所言。

　　此是如来先略述成二处领佛权实也。此应二解初约因缘者。一善哉。述其方便。火宅领实也。又一善哉。述其两处领其权也。善说如来真实者。是述其领实也。功德者。述其领权也。又若约教者。华严之拟宜。领实也。三藏之诱引。领权也。方等之体信。般若之领教。俱领权实也。法华之付财。专论实也。上迦叶设譬领解。具领五时。辞致曲巧。故言善说。皆是佛法。故言真实。诚如所言者。印定述成之旨也。

　　如来复有无量无边阿僧祇功德。汝等若于无量亿劫。说不能尽。

　　此是述其迦叶领所不及也。云何不及。谓退进横竖。亦横亦竖。非横非竖。皆所不及。所以者何。大云普覆。遍荷清凉。大雨俱沾。无不蒙泽。咸令世间皆得知见未曾有法。汝迦叶等。即忽齐教止领二乘得益。不说人天小草。是为退所不及。又菩萨名上草。亦名小树及大树。敷荣郁茂。自他饶益。而复不领。是为进所不及。又十法界。同成佛法界。那忽止领二乘。余八法界。都不涉言。是为横所不及。又七方便。从浅至深。皆入真实。余五方便。都不曾领。是为竖所不及。又三世利益。未曾暂废。是亦竖。世世遍于十方十界。是亦横。是亦横亦竖。领所不及。又山川溪谷。总言一地能生。未曾拣择。攘彼受此。草木种子。皆依于地。更无余依。一云叆叇。无处不密。一雨一味。不隔枯荣。普润既同。普得增长。如来平等。不可思议。实不先顿后渐。初三末一。如龙兴庆云。普雨于一切。身心不降雨。除热得清凉。是五乘七方便。十方三世。平等广大。甚深博远。不可思议。无有差别。是为非横非竖。领所不及。然不及之旨。非都顿夺。特以初心望后心。未穷极地。故云说不能尽耳。此是因缘释不及也。又初悟即阿。亦具后荼功德。但齐教之领。未暇进领横竖周遍。此是约教释也。又权行是如大士。宜应如此。已上两节经文。乃是略述成竟。

　　△下去是如来广述成又二。有长行偈颂。长行又二。初述成开三显一。次最后汝等迦叶下结叹。初有法譬合。法中又二。初先举法王者。不虚劝信也。次于一切法下。正述开三显一。

　　迦叶当知。如来是诸法之王。若有所说。皆不虚也。

　　此是广述中初法说。是举法王。劝信文也。夫人王外无所畏。内不二言。法王亦尔。众恶已尽。发言诚谛。当知佛法虽多。不出权实。权实之外。更无别法。而言无量无边。此意难信。故举法王以劝迦叶所不及者。弥须信受。又为大云譬作本。

　　于一切法。以智方便。而演说之。

　　此是约教明开权也。一切法者。谓七方便为横也。对一实为竖也。若言不尔。何故二万亿佛所。初发大心。中间取小。又流转五趣。岂非竖也。又十法界。一人尚具。况七方便耶。当知此法虽多。方便波罗蜜照之。罄无不尽。以随其类音说之。无不逗会。为人天说戒善。为二乘说谛缘。为三藏说事度。为通说无生。为别说次第。皆为开如来藏。是名述成迦叶领其开三施权之意也。

　　其所说法。皆悉到于一切智地。

　　此明约教。述其显实领也。其所说者。指施权法即实也。意令众生到此智地。究竟非二。故名为一。其性广博。故名为切。寂而常照。故名为智。无住之本。立一切法。故名为地。地即实相也。例如大品广历诸法。皆摩诃衍。即大乘实相。实相即一切智地。上文云。唯此一事实。指此地也。余二则非真。乃指七方便也。此乃约渐顿二教。述成开权显实故也。

　　如来观知一切诸法之所归趣。亦知一切众生。深心所行。通达无碍。

　　此约权智。述开权以释教也。如来观知至归趣者。是识药。深心所行者。是知病。病药俱是权法。各有归趣。如戒善等。近趣人天。若作缘因开。低头举手。远趣佛果。念处道品等。近趣涅槃。若作庄严。汝等所行。是菩萨道。远趣宝所。乃至六度通别。菩萨近远归趣。途辙不同。如来洞了。又戒善是人天乐。谛缘六度。三乘人药。乃至通别六度。大乘菩萨药。如来能了。故云知所归趣。言深心所行者。有二种深心。一着依正者。起深重十恶。障人天乘。二着所执法者。起四倒。三道。六蔽。四住。五住等。障诸圣之乘。当知深心病相不同。如来权智。照之通达无碍。此举权智。释权教也。

　　又于诸法。究尽明了。示诸众生。一切智慧。

　　此以实智所照。约教实知也。一切权法。无不入实。故言究竟。佛眼所见。故言明。实智所知。故言了。能示众生。如此圆境智。故言一切智慧也。又若此智。照此药此病。不照彼药彼病。又彼智照彼。不能照此。种别不同者。权智也。一智遍照一切药一切病。实智照也。又更通上合释。一切法者。谓十法界也。十法各各相欲不同。各获果报。归趣亦异。知此诸法尽者。名知病也。知一切深心所著。名知药。药有深浅。如大品云。如实智知贪欲心。瞋痴心。若戒善谛缘度等一切法药。悉用如实智者。通达无碍。又权智文中。通达无碍者。约权论实。实智文中。云又于诸法。诸法者。约实论权。二文互现者。此明实是权实。权是实权也。当知二智所照。遍圆两境。通达无碍。故能说权实二教。乃举智释教也。复若究竟。非权非实。非差别。非不差别。以智方便。权有差别也。悉到智地。则无差别。如地无差别。而草木若干。此若干无若干。即无若干而若干。譬如约心论法。约法论心也。心有诸数。法无诸数。又心不离法。法不离心。又约无数而数。数而无数耳。权实亦尔。此重合释也。总前法说述成竟。

　　△下去是如来作譬喻。述成迦叶领解文为二。初是譬说。次复宗称叹。亦名结叹。初譬说有开合。开为二。一差别譬。譬上述权教智。有六。二无差别譬。譬上述实教智也。三草二木。纤浓不等。故名差别。一地一雨。普载普润。故无差别。若观其末派。谓各各不同。若究其根荣。莫非地雨。内合方便智照七五各异也。若实智往照。终归一实。一实七五。七五一实。差别无差别。无差别差别。此预示。至下易晓。然又须知六譬相生。由有五阴众生故。有五乘卉木。有五乘种子故。密云应世。应必说法。说必有润。润必增长故也。言复宗者。此品大意。本述成迦叶领解。于中却广。叹如来能知二智。似唯如来自叹。恐未了者。谓迦叶未解二智。故如来最后。云汝等迦叶甚为希有。更复前宗。以述迦叶。故云复宗。虽叹如来。意在迦叶。故名复宗。

　　迦叶。譬如三千大千世界。山川溪谷土地。

　　此是差别喻权教智六譬中。初土地譬。此有总别二释。总释言三千大千世界。譬众生世间也。山川溪谷土地。譬五阴世间也。何以故。世界无别法。为山川溪谷土地所成。众生无别法。为五阴所成众生也。土地譬识阴。山川溪谷譬四阴。为能依也。后有草木等。又依土地等五。如众生。机中有三乘根性。即有草木受润增长之义也。当知土地等。非即草木。草木质斡。但名草木。草木种子。更无别名。但所能生之功名种子。所生质斡。名草木。皆植根于地。地则为本。内合习因习果。虽依五阴。五阴非即因果。要依于阴。得有习因。增长成办。名习果。果因依阴而起。如此则山川土地譬成。草木种子受润增长譬悉成也。总释竟。又若一一乘。各各别显譬者。山虽高峻。亦有洿隆等五相。乃至地虽平。亦有丘池等五相。即譬五乘五阴。山高譬菩萨五阴。川譬友佛。溪声闻。土地譬天。谷下譬人乘五阴等。一一五阴。皆有习因习果所依。犹如山川溪谷土地。皆为种子质干等所依也。又约正因报果义者。用三千大千世界。譬正因之理。通为一切所依。山川溪谷土地。譬众生阴界入果报色心也。草木丛林。譬众生习因。此三法不相离。习因依阴入。阴入不出法性。习因为缘了。阴习与正三法。而不即不离故也。问。土地与下一地。何别。而此中譬差。下譬无差耶。答。用譬各别。下譬实理。今譬报阴。故不同也。

　　所生卉木丛林。及诸药草。种类若干。名色各异。

　　此是差别中第二所生卉木譬。卉是草之都名。木是树之总称。众草成丛。众树成林。治病力用胜者。称为药。如善法中。皆能治恶。而无漏善治惑义。胜下卉木中。树林枝斡覆荫广。器用大故。喻二菩萨。种类若干者。五乘七善因果种子。故言若干。即是种类。各有称谓。即是名也。各有体相。即是色法也。

　　密云弥布。遍覆三千大千世界。

　　此是第三密云譬。云有形色覆荫也。下颂中。有雷声远震。覆荫譬佛慈悲。形色譬佛应世。雷声譬佛言教。密云即三密也。慈悲即意密。雷声即口密。形色即身密。弥布者遍也。既密又遍。故言弥布也。以慈悲熏。应身说法。遍十法界。故言弥布也。经律异相云。云有五色。青者风多。赤者火多。黄白地多。黑即水多。有四电师。东身味。南百主。南阿竭罗。北阿祝蓝。四电斗诤。是故有雷。又水火风地斗。故有雷。又有五事。无雨。当知云譬应身。雷譬名称。电譬放光。雨譬说法。然此中无雷电。取下颂映现合法。电必有雷。雷必有云。云必澍雨。今不取无电无雷之雨。及无雨之云为譬。须以此意。合身云等。然云譬应色。应色非一。且泛引五色。譬应五乘也。又佛为教主。譬如电师。众生机缘。亦如电师。相扣犹电师斗。随机有感。应之以光。又五事无雨者。且以无五乘机。法雨不澍。用释有机法雨俱降。显于密云。问。此中六譬。本譬差别。何以密云一雨。为无差别譬耶。答。下文云雨。秪是此中云雨譬耳。但今从所雨。得差别名。若尔与草木何别。答。草木唯从草木立名。云雨乃从所显为能。是故不同。

　　一时等澍。

　　此一句。第四澍雨譬。譬用口密八音四辨。宣澍法雨。利润众生故也。

　　其泽普洽。卉木丛林。及诸药草。小根小茎。小枝小叶。中根中茎。中枝中叶。大根大茎。大枝大叶。

　　此第五沾润譬。法云普雨七种众生心地。所有习因种子。即生闻慧。名为沾洽。枝叶根茎者。信为根。戒为茎。定为枝。慧为叶。次第相资。故譬此也。小根茎等。即人天信戒。中根茎等。即二乘信戒。大根茎等。即菩萨信戒也。当知虽说五乘。本被一实。岂受润时。离实地耶。然信戒等。唯有人乘。阙于定慧。以心所当之。四义足也。

　　诸树大小。随上中下。各有所受。一云所雨。称其种性。而得生长。华果敷实。

　　此是第六增长譬。文复略牒。明其草木随分受润也。习报两因善法。既蒙法雨。习报两果。各得增长也。言称其种性者。明施权称机。小者不过分。大者不减少。即是七种习报两因也。华果敷实者。习报二果也。华如习果。果如报果。此隔字对。应言华敷果实。亦有华而未敷。果而未实。亦可譬二因也。今取已敷已实。为两果也。而得增长即三义。一称其种性。即是增长之由。由设教称机故。增长也。二各得增长。正明增长也。三华果敷荣。即增长之相也。已上六譬。是初差别喻。权教之智文竟。

　　△下虽一地去。大段第二。一地一雨。是无差别譬。显于一实也。此文复有三。

　　虽一地所生。

　　此明一地所生道前心地所生。终因道后智地而发。当知道前后之名。名有通别。道后定在果后。道前通至凡夫。故方便品中。亦以等觉已前。为道前。此中须以博地凡夫。无戒善者。为道前。以五乘为道中。所以道前道后真如之理。等皆是地。地体无别。然皆能生。故知众生道前心地。奚尝不有能生之性耶。而不能成者。必假道后极果智地。令生令成。发心已后。究竟已前。皆假智地而成熟之。然本由一地也。

　　一雨所润。

　　此第二一雨所润。一云所雨。一音所宣。一乘法门。开发道中五种善根。终是一音平等之教。被物虽五。化意唯一也。

　　而诸草木。各有差别。

　　此草木差别。三草二木。禀教不自觉知。五种善根。蒙佛法雨。随分增长。而自不知五种之因。皆依一佛性。亦不自知五乘之教。皆是大乘。亦不自知同归佛慧。唯有如来能知故也。此是无差别譬。上譬如三千下讫此。是如来正作譬说述成竟。

　　△下从迦叶当知去。合上譬说也。合差别譬为二。先正合。次提譬帖合。差别譬有六。今合不次第。机应前后尔。虽不次第。今合生起。自有其由。先明如来应世。则有八音说法。说法即有受化众生。众生闻法。各沾道润。得润是同。不无差别增长。下先合差别六譬。

　　迦叶当知。如来亦复如是。出现于世。如大云起。以大音声。普遍世界。天人阿修罗。如彼大云。遍覆三千大千国土。

　　此合上第三密云譬。亦兼合第一世界譬也。合密云者。先举佛身密。合云有形。后举佛口密。合云有声也。如来亦复如是。出现于世。即是正合应身出世也。如大云起。即举譬帖合。明如来大慈现身。覆育一切也。以大音声者。即是举佛口密。合云有声也。天人阿修罗者。别举三善道禀口密之益也。即是三乘根性。三十子别禀声益也。如彼大云。即是举譬帖合云有声也遍覆三千大千者。通举一切皆是佛子。俱蒙口密之益也。或可但合五譬。将普遍世界下。兼合上世界土地譬也。世界即是国土世间也。天人修罗。即是假名五阴世间。假名合上世界。五阴合上山川溪谷也。

　　△下从于大众中。是第二合上第四澍雨譬。先标章门次劝听受。标章有六。

　　于大众中。而唱是言。我是如来。应供。正遍知。明行足。善逝。世间解。无上士。调御丈夫。天人师。佛。世尊。未度者令度。未解者令解。未安者令安。未涅槃者。令得涅槃。今世后世。如实知之。我是一切知者。一切见者。知道者。开道者。说道者。

　　此合上澍雨譬中。先标六章门也。一十号。谓如来应供等。二四弘。谓未度令度等。三三达。谓今世后世等。四一心三智。谓知者具足。五五眼。谓一切见者。六三业共智慧行。知道。谓意不护。开道。谓身不护。说道。谓口不护。亦称为导师。谓知道者等也。当知此六种法门。始自十号。终至三业。诸教所明。一切果地。神用法门。此六摄足。故经合喻。乃略举之。况此六门。一一互摄。此六次第者。由具十号故。有四弘。故云未度者令度也。虽用四弘。若无三达。照机不遍。三智具足。方乃名达。智必有眼。二法既以定慧为因。而获眼智两果。故有智必有眼。如此五科。无不三业随智慧行。故略举六科。以示能应。佛自称此。以显能澍也。

　　汝等天人。阿修罗众。皆应到此。为听法故。

　　此是次劝物听受。佛八音诠吐六种法门。从多为论。劝三善道。宜应往听法。信受佛之语故也。

　　尔时无数千万亿种众生。来至佛所。而听法。

　　此是第三。合上第一山川譬也。揽果报而有众生。如依山川。得有世界等。百千万亿。即十法界众生也。今正语七方便众生差别。配如上说也。

　　如来于时。观是众生。诸根利钝。精进懈怠。

　　此是第四。合上第二卉木譬也。于时者。若论渐初。即鹿苑初说三乘时。若论中间。处处得论于时也。利钝者。总判。三途因恶果苦。不能受道。名为钝。七种方便。闻教得益。名为利。别释。天人但受果报。不肯受道。名为钝。三乘根性。断惑出界。名为利。又声闻观生灭。名为钝。菩萨观不生灭。名为利。通别圆利钝。例知也。三途放逸名怠。人天持五戒十善为精。人天不厌苦为怠。二乘怖畏无常为精。又二乘贪证。不求作佛。为怠。菩萨志求佛道为进。当知利钝之言。通三四味十界故也。

　　随其所堪。而为说法。种种无量。皆令欢喜。快得善利。

　　此是第五。合上第五受润譬也。随其所堪。即是称会机宜。无增减之失。如人机授以十善为增。天机授以五戒为减。乃至菩萨展转相望。增减亦然。欢喜得利。即是各蒙法雨。普皆沾润。一时受益故也。

　　是诸众生。闻是法已。现世安隐。后生善处。以道受乐。亦得闻法。既闻法已。离诸障碍。于诸法中。任力所能。渐得入道。

　　此是合上第六增长譬也。现世安隐后生善处者。即是报因感报果。合上华敷增长也。亦得闻法乃至入道者。即是习因牵习果。合上果实增长。闻是法已。合上增长之由。现世安隐。正合上增长。后生善处者。合上增长之相也。此是略释也。广解者。佛如大云普覆一切。三途亦得受润增长。如说般若方等。明地狱得益也。又诸经中。亦说龙鸟鬼神等。闻法得道。若火灭汤冷。即是现世安隐。或生天上人中。即是后生善处。于天人中修道。即是以道受乐。此约三途释也。又若约人天。闻法持戒。福德扶身。鬼神不犯。即是现世安隐。或天还生天。人还生人。或天人互生。即是后生善处。生能悟解。即是以道受乐也。若约二乘闻法。得有余涅槃。是现世安隐。生彼国闻经。即是善处受乐也。若约生身菩萨。闻卢舍那佛说法。得无生忍。即是现世安隐。后生净满世界。为法身眷属。即是善处。以道受乐也。言离诸障碍者。即是现世安隐。任力所堪。渐得入道。即后世受乐也。当知九界。闻五乘法尔。五戒乘出三途苦。十善乘出人道八苦。声闻乘出三界无常苦。缘觉乘出从他闻法苦。菩萨乘出内无利智。外无相好苦。是为五乘也。始从迦叶当知如来讫此。是正合上差别六譬竟。

　　如彼大云。雨于一切。卉木丛林。及诸药草。如其种性。具足蒙润。各得生长。

　　此是第二。提譬帖合上六意也。大云帖合第一形声两益之譬也。雨于一切。帖合第二六章法门。卉木丛林。帖合第四受化。众生利钝。怠进习因浅深。兼得山川等也。如其种性具足蒙润。帖合第五受润得法利也。各得生长。帖合第六现世安隐增长譬也。合差别譬竟。

　　△从如来说法去。第二合无差别譬。上开譬有三。今合亦三。但不次第。

　　如来说法。一相一味。

　　此是双标。合上一地一雨也。言一相者。众生之心。同一真如之相也。一相即无住本。立一切法。无住无相。即无差别也。立一切法。即有差别也。差别如卉木。无差别如一地。地虽无差别。而能生桃梅卉木差别等异。桃李卉木虽差。而同是一坚相。若知地具桃李。即识实中有权。解无差别即是差别也。若知桃李坚相。即识权中有实。解差别即是无差别。以是义故。以一相合上一地譬也。一味者。一乘之法。同诠一理。是一雨也。即是实教。纯一无杂。例一相思之。昔于一实相。方便开为七相。于一乘法。分别说有七教。佛知究竟终归一相一味。即无差别故也。

　　所谓解脱相。离相。灭相。究竟至于一切种智。

　　此双释上一相一味也。众生心性。即是性德三种之相也。如来一音。说此三法之相。即成三味。是双释上业也。言解脱相者。无生死之相。又无分段变易二边业因。故名解脱。即于业道。是解脱德也。言离相者。无涅槃之相。又得中道智慧。能远离二边。无所著。故名离相。即于烦恼。是般若德。无相亦无相也。灭相者。二边因灭。得有余涅槃。二边果灭。得无余涅槃。故名灭相。即于苦道。是法身德也。此三相则以为境界缘。生中道之行。终则得为一切智果。故言究竟至于一切种智也。又究竟至于一切种智者。若得二边灭相。即是通别二惑尽。入佛知见。以一切种智心中行般若。初发心毕竟二不别。故言究竟。此即佛之智慧。故言一切种智也。双释竟。

　　△从其有下。明闻如来法。不自觉知。即明差别义。众生是山川假实之差别。亦是种子之差别。如来即是云。闻法即是雨。读诵修行即是润。功德即是增长。此等差别。皆不能知。就文为五。

　　其有众生。闻如来法。若持读诵。如说修行。所得功德。不自觉知。

　　此是第一。众生不知。举不知之人也。法谓闻一音之法。持说者是正明不知。持说不同。修行各异。人天作戒善之解。三乘作谛缘度解。解既不同。即是差别。所得功德不自觉知者。明五人各禀教。不知佛是一味。无差别教。亦不知七种方便。各各作解。而各执己见为实。此则不知于权。亦不识实。即是差别不自觉知。本无差别故也。

　　△下从如来能知去。明如来能知。略减数。举十境。合为四意。一约四法知。二约三法知。三约二法知。四约一法知。约四法者。所谓种相体性四法是也。

　　所以者何。唯有如来。知此众生种相体性。

　　此明如来能知。众生本有佛种相等。言种者。三道是三德种。净名云。一切烦恼之俦。为如来种。此明由烦恼道。即有般若也。又云。五无间皆解脱相。此由不善。即有善法解脱也。一切众生。即涅槃相。不可复灭。此即生死为法身也。当知此三道。即是性种。有能生性。故名为种。此就敌对相翻论种。即事理因果。迷悟缚脱。始终理一。故名为性种也。若就类论种。一切低头举手。悉是解脱种。一切三乘解心。即般若种。夫有心者。皆当作佛。即法身种。此法身种。与上性种法身。离合有异尔。诸种差别。如来能知。一切种秪是一种。即是无差别也。如来亦能知。差别即无差别。无差别即差别。如来亦能知。相体性约十法界十如释。不具记。例种说之。如来悉能知也。

　　△从念何事下。约三法能知。三法者即三慧。仍有三重。一三慧境。二三慧体。三三慧因缘也。

　　念何事。思何事。修何事。

　　此初明三慧境也。念何事。是明三慧用。念取于所念之事。即是三慧境。当知有取境之慧。方有所取之事。即所闻所思所修也。

　　云何念。云何思。云何修。

　　此明三慧体。即是能闻能思能修。念是记录所闻之法。正是念慧之体也。

　　以何法念。以何法思。以何法修。

　　此明三慧因缘也。即是三慧取境。闻法能所和合。是其因缘也。又三慧境智。因缘合故。得三慧法。复名因缘也。如此三乘三慧。在昔谓境体因缘有异。即是差别。若入今经圆妙三慧。即无差别。此有差别无差别。如来亦能知也。

　　以何法。得何法。

　　此约二法。明如来能知。以何法即是因。得何法即是果。五乘之因。各得其果。即是差别。众生如。佛如。一如无二如。唯是一因一果。即无差别。差别无差别。如来亦能知。差即无差。无差即差。如来亦能知。

　　众生住于种种之地。唯有如来。如实见之。明了无碍。

　　此是约一法。能知。七方便住于七位。故言种种之地。此是差别。如来用如实佛眼见之。如众流入海。失于本味。则无差别。随他意语。以智方便。而演说之。则如来能知差别。其所说法。皆悉到于一切智地。则如来能知无差别也。

　　如彼卉木丛林。诸药草等。而不自知上中下性。

　　此是第三。举譬帖合上众生不自觉知也。

　　如来知是一相一味之法。所谓解脱相。离相。灭相。究竟涅槃。常寂灭相。终归于空。

　　此第四牒前。总结上如来能知也。一相一味等。如前已释。当知此一相等为缘分别。即是一中无量。究竟涅槃终归于空。即是无量中一。此是牒前重释上无差别也。何者。此一相一味。解脱离灭。若是二乘法体。犹是差别言宣。今作大乘究竟涅槃。终归于空。即通无差别。究竟涅槃。结前诸句。皆非二乘有余。无余乃是圆究竟涅槃也。常寂灭相者。结前诸句。非是小乘寂灭。乃是常住寂灭。故上文云。诸法从本来。常自寂灭相。即此义也。终归于空者。非是灰断之空。乃是中道第一义空也。经文举两究竟。初究竟至于一切种智。此举智果。对二乘智。非究竟也。二举究竟涅槃。常寂灭相。终归于空。此举断对二乘断。非是究竟。究竟之文。知非小乘空也。此是牒前结释文竟。

　　佛知是已。观众生心欲。而将护之。是故不即为说一切种智。

　　此是第五断物疑也。佛昔既知始末皆一。何不鹿苑即为说实。故今佛自释疑云。观众生心欲。随三悉檀。而将护之。恐其诽谤。故不即说也。从上其有众生闻如来法。讫五节经文。是无差别中。第三合草木差别。不知显佛能知。三科合上第二无差别譬文竟。

　　○下从汝等迦叶去。是第二复宗称述。欲释物疑。疑者闻佛无量功德。谓四弟子齐教领解。何必是实。恐此时众闻佛述其迦叶所领不及。不晓佛旨。而谓迦叶所领不当。故佛自述己权实。以叹迦叶能知如来随宜说法。虽自领已。实兼一切。虽未及佛地究竟尽了。得受记已。即分真佛。自鹿苑后。具领权实。至醍醐时。领业不虚。当知前叹释迦。本欲称叹迦叶。故今释疑。称叹复宗。然复宗者。如前文。移添于此。此更不出也。

　　汝等迦叶。甚为希有。能知如来随宜说法。能信能受。

　　此先叹希有者。凡有反复闻能得益。菩萨是己事。解不多奇。此诸声闻已得无为正位。能舍证入实。甚为希有。能知随宜说法。述其能领开三。次言能信能受者。即是述其领解显实文也。

　　所以者何。诸佛世尊。随宜说法。难解难知。

　　此是释述复宗之意也。明佛于一道说三。深玄难解。而汝能信受。故亦堪叹甚为希有。章安解云。前文如来复有无量功德。汝等说不能尽。后文却云汝等甚为希有者。佛恩普被。犹如云雨靡不覆润。佛恩普载。犹如大地靡不生成。岂有为一机一方而已。故言汝等说不能尽。佛恩虽普。众生日用。不自觉知。如三草二木。值根乎地。禀润乎雨。而不能知。汝等能知始终十恩。甚为希有。未度令度等。述其佛四弘誓恩。甚为希有。众生现世安隐。后生善处。以道受乐。述其大慈与乐恩。甚为希有。既闻法已。离诸障碍。任力所能。渐得入道。述其大悲拔苦恩。甚为希有。下轮王释梵。是小药草。述其知劝善除热恼恩。甚为希有。知无漏法。能得涅槃。及缘觉证。是中药草。述其知除诸热见爱恩。甚为希有。上草小树。是为耻小慕大。述其知遮丑之恩。甚为希有。大树是述其庄严之恩。甚为希有。说最实事。一地一雨。述其知付财坐座。身心财法。自在安乐之恩。甚为希有。当知佛述其差别叹者。叹十恩文尽。若述其无差别叹者。即是一大恩也。若不尔者。迦叶于前品。云如来大恩何所主耶。须知章安但重作述前品十三偈。叹佛恩深。即是当界能知随宜。当界事理。遍收一切。问。此中述前叹佛恩深。与古人何别。答。古人直云恩深。不辨恩之近远。故前以十三偈。具领始末。今佛具述。方名述成。此是章安助成智者之深致也。若依此义。佛本遍述迦叶始末。时众不解。故须除疑。是故释云迦叶能知。若寻章安之意。何得以四伏难。与此同互耶。此明第二复宗称叹竟。初是述成。开三显一。二段总是长行广述成竟。

　　△下去偈有五十四行半。颂上广述成。文中开显有法譬。今皆颂初四行。颂法说。次五十行半颂譬说。法说复二。先举法王。二则开显。

　　尔时世尊。欲重宣此义。而说偈言。

　　此是经家叙也。

　　破有法王。出现世间。

　　此初半偈。颂上广述法说中。初举法王不虚劝信也。上文迦叶当知如来乃至皆不虚文是也。

　　△下去有三行半。颂开。上文有二教二智。今亦具颂。初一行半。颂二教。后二行。颂二智。

　　随众生欲。种种说法。

　　此半行。颂上权教也。即上文云。于一切法。以智方便。而演说之。

　　如来尊重。智慧深远。久默斯要。不务速说。

　　此一行。颂上实教也。上文云。其所说法。皆悉到于一切智地也。

　　有智若闻。则能信解。无智疑悔。则为永失。

　　此一行。颂上释权智也。上文云。如来观知一切诸法。乃至通达无碍。

　　是故迦叶。随力为说。以种种缘。令得正见。

　　此一行。颂上释实智。随种种缘。说种种教。悉为令得大乘正见。自此之前。皆名邪见也。上文云。又于诸法究尽。乃至一切智慧。是也。又此颂是如来四悉檀意。破有法王。即对治意。又随众生欲。即世界意。有智至永失。是为人意。令得正见。是第一义意。三悉檀。即颂上以智方便而为演说。令得正见。颂上到于一切智地也。颂上劝法说竟。

　　△下从迦叶当知去。五十行半。颂上譬说。初十行半。颂开譬。次四十行。颂合譬。上开譬有二。今初九行半。颂差别譬。次一行。颂无差别譬。上差别有六。今具颂。而不同长行开譬次第。但与合中次第同也。于初差别中。而先三行。颂上第三云雨譬。余临文示。

　　迦叶当知。譬如大云。起于世间。遍覆一切。慧云含润。电光晃曜。雷声远震。令众悦豫。日光掩蔽。地上清凉。叆叇垂布。如可承揽。

　　此颂上开譬中。第三云譬也。云譬应身。应身随智慧行。故言慧云。能具十二部法。故言含润。若应身不说法。如须扇多佛及多宝者。此云不含润也。身放大光如电曜。口震四辨如雷声也。九十五种邪光不现。故言掩蔽。除九十八种热。如地上清凉也。如可承揽者。应身降世。似同三有。有心往取。实不可得也。即上文云。密云弥布。遍覆三千大千世界文是也。

　　其雨普等。四方俱下。流澍无量。率土充洽。

　　此颂上第四澍雨譬也。八音四辨宣澍法雨。四方俱下。一时俱闻。亦云四等也。凡有心者。皆蒙利润。故言率土充洽也。此则成上。又成下山川譬也。即上文云一时等澍文也。

　　山川溪谷。

　　此颂上第一土地譬也。即是七方便众生五阴。今蒙法雨。身口柔软。如土地得泽也。即上文。迦叶。譬如三千。乃至溪谷及土地等文是也。

　　幽邃所生。卉木药草。

　　此颂上第二卉木譬也。众生习因差别。譬众生久远所植习因。隐在阴界入内。故言幽邃。今蒙法雨。悉得开发。故言所生。即上文云所生卉木。乃至名色各异等文是也。

　　大小诸树。百谷苗稼。甘蔗蒲萄。雨之所润。无不丰足。干地普洽。药木并茂。其云所出。一味之水。草木丛林。随分受润。

　　此颂上第五受润譬也。言百谷语。通取五谷。譬五乘尔。因由百善。能生五乘谷果也。当知五乘各以百善为本。大小乘因。岂过十善。更互庄严。乃成百善也。问。人无百善。答。酒防意地。通说非无也。甘蔗譬定。体皆一故。乃约所缘也。蒲萄譬慧。慧约所破。非一如蒲萄尔。干地普洽。譬未信者令信也。余例上消之。即上文云。其泽普洽。乃至大枝大叶文是也。

　　一切诸树。上中下等。称其大小。各得生长。根茎枝叶。华果光色。一雨所及。皆得鲜泽。

　　此是颂上第六增长譬也。即上文云。诸树大小。乃至华果敷实。此颂上差别中六譬文竟。

　　△此下如其体者。颂上第二无差别譬。上文有三。此中略不颂一地。而所生兼之故也。

　　如其体相。性分大小。所润是一。而各滋茂。

　　此颂上第二无差别譬也。初二句颂所生所润。次一句颂能润。则无差别也。而各滋茂。须差别不自觉知也。即上文云。虽一地所生一雨所润。而诸草木。各有差别。无差别譬竟。已上总是颂开譬竟也。

　　△下从佛亦如是下去。四十行。颂上第二合譬。初三十五行偈。颂合差别。次如是迦叶下五行。颂合无差别。上合差别譬。前正合。后譬帖。今文亦先合。次便举譬帖合也。

　　佛亦如是。出现于世。譬如大云。普覆一切。

　　此一行。颂合密云譬也。初二句以身合云。下两句举譬帖合。上文云。如来亦复如是。乃至大千国土文也。

　　既出于世。为诸众生。分别演说。诸法之实。大圣世尊。于诸天人。一切众中。而宣是言。我为如来。两足之尊。出于世间。犹如大云。

　　此颂上合第二澍雨譬中。先标六章门中。初十号文也。然此十号。文略义含。何者。出世即无上士及佛也。为诸即正遍知明行足。世尊即第十号。于天人中。即调御丈夫。及天人师。如来即第一号。来善去善。兼于善逝。又出于世。即世间解。虽略义含于十。

　　充润一切。枯槁众生。皆令离苦。得安隐乐。世间之乐。及涅槃乐。

　　此颂上六章中四弘章也。充润一切。即初弘誓。皆令离苦。即第二誓。离于因果苦也。得安隐乐。即第三誓。及涅槃乐。即第四誓。五乘咸有世间之乐。皆令得于第一之乐。

　　诸天人众。一心善听。皆应到此。觐无上尊。我为世尊。无能及者。安隐众生。故现于世。为大众说。甘露净法其法一味。解脱涅槃。以一妙音。演畅斯义。常为大乘。而作因缘。

　　已上四行。颂上劝听受也。上文云。汝等天人。乃至为听法故文是也。此初二行。先叹佛。次为大众下。能说人尊故所说法妙。七善无不皆归一乘。故劝听受。此举无差以释于差也。从上既出于世讫此。颂上合第三澍雨譬文竟。

　　我观一切。普皆平等。无有彼此。爱憎之心。我无贪着。亦无限碍。恒为一切。平等说法。如为一人。众多亦然。常演说法。曾无他事。去来坐立。终不疲厌。充足世间。如雨普润。

　　此上四行。颂上合中。第三合山川譬。七种五阴众生。如雨澍不择溪谷。佛平等说。故无彼此。有机为此。无机为彼。植善为爱。增逆为憎。佛事为自。魔事为他。应初为来。应后为去。入实为坐。出权为立。佛观众生。为若此。即是等雨山川之意。当知佛憎爱永尽。而无彼此。不于是佛机者爱。是余机者憎。此颂上合文云。尔时无数千万亿种众生。来至佛所。而听法文是也。

　　贵贱上下。持戒毁戒。威仪具足。及不具足。正见邪见。利根钝根。等雨法雨。而无懈倦。

　　此二行。颂上合中第四合卉木譬也。贵贱乃至利钝。约七方便。传传说之。贵贱上下。乃是约位分。持戒毁戒。是约行说。利钝是约习辨。上云。如来于时乃至精进懈怠文是也。

　　△下从一切众生。第五有十一行。颂上第五合受润譬。为三。初一行。总明受润。次或处人天下七行。第二明受润。次三行。结所润能润文也。

　　一切众生。闻我法者。随力所受。住于诸地。

　　此一行。总明受润也。下去是别明受润。为五也。

　　或处人天。转轮圣王。释梵诸王。是小药草。

　　此初一行。明人天。俱未断惑。合为小草也。

　　知无漏法。能得涅槃。起六神通。及得三明。独处山林。常行禅定。得缘觉证。是中药草。

　　此二行明二乘。俱有断证。合为中草也。

　　求世尊处。我当作佛。行精进定。是上药草。

　　此一行。明三藏六度。志求作佛。化他胜二乘。独为上草也。既云行精进定。于六度中。精进为最。大论云。施戒忍。世间常法。欲修定慧。必须精进。况复通进。遍入五中。为是义故。举进摄六。故知不可下文二木。唯在三僧祗也。

　　又诸佛子。专心佛道。常行慈悲。自知作佛。决定无疑。是名小树。

　　此一行半。明通教菩萨。已断通惑。誓扶余习。涉有化他。比上为劣。望下为优也。既云常行慈悲自知作佛。若六度菩萨。第三僧祗。方乃定知。故不及通。但过二地。必知作佛。故与前异。乃从胜标。故名小树也。

　　安住神通。转不退轮。度无量亿。百千众生。如是菩萨。名为大树。

　　此一行半。明别教。自行化他也。既云转不退轮。别人初地能转法轮。是念不退。藏通至果。方转法轮。岂得名为如是菩萨。故在别教菩萨。高广为胜。故名大树。又可约三菩萨。各作三树。六度约三僧祗。通教约七八九地。别教约三十心。故正法华。初列则云三木二草。后颂云三草二木。此乃通方之见。

　　佛平等说。如一味雨。随众生性。所受不同。如彼草木。所禀各异。

　　此一行半。结所润。举譬帖释所受润也。虽明七种。七种为少。故下云如海一渧。

　　佛以此喻。方便开示。种种言辞。演说一法。于佛智慧。如海一渧。

　　此一行半。结能润。明佛智多如海也。从上一切众生闻我法者。讫此。是颂上合受润也。即上文云。随其所堪。乃至快得善利也。

　　△下从我雨法雨去八行半。颂上第六合欢喜增长。又二。初两行总颂增长。又二。

　　我雨法雨。充满世间。一味之法。随力修行。

　　此一行。总颂上合增长譬也。上文云。是诸众生闻是法已。乃至渐得入道。

　　如彼业林。药草诸树。随其大小。渐增茂好。

　　此一行。颂上提譬帖释也。即上文云。如彼大云。乃至各得生长也。此颂上合增长譬竟。

　　△下从诸佛之法。六行半。别明增长也。

　　诸佛之法。常以一味。令诸世间。普得具足。渐次修行。皆得道果。

　　此一行半。明人天增长。普得具足。是颂上现世安隐。渐次修行。是颂上后世。以道受乐。即合人天增长也。

　　声闻缘觉。处于山林。住最后身。闻法得果。是名药草。各得增长。

　　此一行半。明显二乘增长也。住最后身。有二解。一云。二乘此身若不值佛。未必无后。由见佛故。成最后身。即是增长义。此约小释也。若约大论。二乘得有余涅槃。住最后身。得佛五味调熟。得入法华。闻大乘得解。即是增长。小说最后。且任小教。权名为无。非永无也。若得法身等觉一转。当入妙觉。是故乃云最后身也。

　　若诸菩萨。智慧坚固。了达三界。求最上乘。是名小树。而得增长。

　　此一行半。别颂通教增长。坚固。是体法慧。了达三界。是断惑尽。

　　复有住禅。得神通力。闻诸法空。心大欢喜。放无数光。度诸众生。是名大树。而得增长。

　　此之二行。是别颂别教增长。别颂合上差别譬竟也。

　　△下从如是迦叶去。有五行。颂上合第二无差别譬。又为二。

　　如是迦叶。佛所说法。譬如大云。以一味雨。润于人华。各得成实。

　　此一行半。颂合上无差别之差别也。譬如大云。如一味雨。即颂合上一味雨无差别并别。润于人华。各得成实。即是颂上差别。

　　迦叶当知。以诸因缘。种种譬喻。开示佛道。是我方便。诸佛亦然。今为汝等。说最实事。诸声闻众皆非灭度。汝等所行。是菩萨道。渐渐修学。悉当成佛。

　　此三行半。即是差别无差别也。迦叶当知以诸因缘下。即是明权。权即差别。合上所生也。今为汝等者。即是显实。实即无差别。合上一地也。非灭度者。未度变易也。独言二乘。为其保证强也。人天不计果为涅槃。菩萨不向中间取证也。是菩萨道者。菩萨行道。亦须断通惑。汝已断尽。即是菩萨道。法华论谓。发心退已还发。前所修善不灭。同后得果。又二乘智断是菩萨道者。二乘执其果。故斥言是菩萨道。道即因也。问。菩萨亦有果。信解云。得道得果。大品云。有法是菩萨道。无法是菩萨果。何故不言是菩萨果。答。此义应得。今言若道若果。皆是佛因。因即是道也。颂合上无差别譬竟。始从品初长行及偈。讫此。总是为第二中根作譬说中。第三如来述成四大弟子领解段文毕。

　　妙法莲华经入疏卷第五
卍新纂续藏经第 30 册 No. 0600 法华经入疏


　　妙法莲华经入疏卷第六

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经授记品第六

　　此品。是为中根人作譬说中。第四如来授记段也。良由中根闻法譬二周开三显一。具足领解。如来述成。虽自知作佛。而时事未审。若蒙佛诚言。授其当果。劫国决定。近远了莂。则大欢喜。今从佛授与得名。故言授记品也。梵音和伽罗。此云授记也。言授记者。亦云受记。受决。受莂。授是与义。受是得义。记是记事。决是决定。莂是了莂。皆授记义也。然诸经破受记。如净名云。从如生得记耶。从如灭得记耶。如无生灭。则知无授记也。又思益云。愿不闻记名。又大品云。受记是戏论。今经云何有授记耶。答。若见有记记人。此见须破。云无记也。若菩萨誓记。此记须与。不可专执净名也。又世谛故记。第一义故无记。又三悉檀故记。第一义悉檀故无记也。不可以真难俗事。而守思益大品也。若约今经论破。须具五义。一破方便教所得近记。二破始记者生染着心。三为显实理记无记相。四为未合记者。息希望心。五为宜闻破着得益者。故皆须破记。又衍门破小。以圆破偏。皆可论破义。但此品机应具足领解。佛述成竟。令时事决了。闻记获益。八相诱物。悉檀逗会。是故明记也。当知今经有通途之记。如法师品初一句之记。若别与记。如三周后说者是也。又此经有三因之记。若正因记。如常不轻。若缘因记。如法师品十种供养。若了因记。如授三根人也。若正因记。名广记。缘了记。名狭记也。又有迟记。如声闻。速记如龙女。又有佛记。如此品文。或菩萨记。如常不轻。又有悬记。如化城品未来现在弟子是也。然他经。但记菩萨。不记二乘。但记善。不记恶。但记男。不记女。但记人天。不记畜。今经十界俱记。畅佛本怀也。若首楞严经。有四种记。今经具之。未发心与记。如常不轻品。发心。现前。无生。三种之记。三周是也。又璎珞第九。有八种记中。今经有己众俱知。近觉远不觉。及近远俱觉三种记尔。以由今经实义已畅。化圆显露故也。又元诸佛本为大事因缘法华经故。出现于世。普令众生。开示悟入佛之知见。至今经。大事已显。佛已说竟。众生已入。畅佛本怀。众生愿满。法应与记。如父遇子。岂不付财。又行人无量世行愿。愿在今佛。文云。其本愿如此。故获斯记。此两缘是世界悉檀故记。又二乘闻经。改小入大。圆因已足。因必招果故。如来与记。时众咸知发愿。愿为生身法身内外眷属。或愿但生彼土饶益众生。此两是为人悉檀与记。又授二乘记。破欲退大入小菩萨。何者。若定有二乘。可退为小。今无二乘。何所可退。又破欲发二乘心者。彼证自舍。我何为取。又破未改小执者。闻便改小。又将证小。即不取证。此四是对治悉檀也。又无生现前。必由实解。开佛知见不谬。又明了佛性。故与授记。小乘入实。决定作佛。若尔一切众生。亦有佛性。何不与记耶。然众生但正无缘。今闻经信解。缘正具足。开佛知见。知佛性。见佛法。见佛性。此两是第一义悉檀与记。故知此四记。摄上诸受记尽。上三段。皆以譬喻说之。此中授记请文。亦设譬喻也。此品大分为二。初正与中根三人授记。二许为下根宿世之说。初又二。先授迦叶。次授三人。并皆有长行偈颂。迦叶长行为六段。

　　尔时世尊。说是偈已。告诸大众。唱如是言。我此弟子。摩诃迦叶。于未来世。当得奉觐三百万亿诸佛世尊。供养恭敬。尊重赞叹。广宣诸佛无量大法。

　　此是第一明行因也。

　　于最后身。得成为佛。名曰光明如来。应供。正遍知。明行足。善逝。世间解。无上士。调御丈夫。天人师。佛世尊。

　　此明第二明得果也。

　　国名光德。劫名大庄严。

　　此是第三明劫国也。

　　佛寿十二小劫。

　　此是第四明寿命也。

　　正法住世。二十小劫。像法亦住。二十小劫。

　　此是第五明正像久近也。

　　国界严饰。无诸秽恶。瓦砾荆棘。便利不净。其土平正。无有高下。坑坎堆阜。琉璃为地。宝树行列。黄金为绳。以界道侧。散诸宝华。周遍清净。其国菩萨。无量千亿。诸声闻众。亦复无数。无有魔事。虽有魔及魔民。皆护佛法。

　　此一段是第六明国净也。

　　尔时世尊。欲重宣此义。而说偈言。

　　告诸比丘。我以佛眼。见是迦叶。于未来世。过无数劫。当得作佛。而于来世。供养奉觐。三百万亿。诸佛世尊。为佛智慧。净修梵行。供养最上。二足尊已。修习一切。无上之慧。

　　此四行。颂上行因也。

　　于最后身。得成为佛。

　　此半行。颂上得果也。

　　其土清净。琉璃为地。多诸宝树。行列道侧。金绳界道。见者欢喜。常出好香。散众名华。种种奇妙。以为庄严。其地平正。无有丘坑。诸菩萨众。不可称计。其心调柔。逮大神通。奉持诸佛。大乘经典。诸声闻众。无漏后身。法王之子。亦不可计。乃以天眼。不能数知。

　　此六行明国净。

　　其佛当寿。十二小劫。

　　此半行。即颂上佛寿。

　　正法住世。二十小劫。像法亦住。二十小劫。

　　此一行。偈颂正像也。

　　光明世尊。其事如是。

　　此半行总结。无劫国名耳。授迦叶记竟。次授三人记。

　　尔时大目犍连。须菩提。摩诃迦旃延等。皆悉悚栗。一心合掌。瞻仰尊颜。目不暂舍。即共同声。而说偈言。

　　大雄猛世尊。诸释之法王。哀愍我等故。而赐佛音声。

　　此一行偈。三人正请。

　　若知我深心。见为授记者。如以甘露洒。除热得清凉。如从饥国来。忽遇大王膳。心犹怀疑惧。未敢即便食。若复得王教。然后乃敢食。

　　此二行半。开譬请也。

　　我等亦如是。每惟小乘过。不知当云何。得佛无上慧。虽闻佛音声。言我等作佛。心尚怀忧惧。如未敢便食。若蒙佛授记。尔乃快安乐。

　　此二行半。合上譬请也。

　　大雄猛世尊。常欲安世间。愿赐我等记。如饥须教食。

　　此一行结上请。下三人记。各有行因得果。劫国寿命。法住数量。但旃延中无劫国名。余并同也。

　　尔时世尊。知诸大弟子心之所念。告诸此丘。是须菩提。于当来世。奉觐三百万亿。那由他佛。供养恭敬。尊重赞叹。常修梵行。具菩萨道。

　　此明善吉行因相也。

　　于最后身。得成为佛。号曰名相如来。应供。正遍知。明行足。善逝。世间解。无上士。调御丈夫。天人师。佛世尊。

　　此明善吉得果之相。

　　劫名有宝。国名宝生。

　　此明劫国。

　　其土平正。玻璃为地。宝树庄严。无诸丘坑。沙砾荆棘。便利之秽。宝华覆地。周遍清净。其土人民。皆处宝台珍妙楼阁。声闻弟子。无量无边。算数譬喻所不能知。诸菩萨众。无数千万亿那由他。

　　此明善吉国净。

　　佛寿十二小劫。

　　此明善吉寿命。

　　正法住世。二十小劫。像法亦住。二十小劫。其佛常处虚空。为众说法。度脱无量菩萨。及声闻众。

　　此明善吉法住也。

　　尔时世尊。欲重宣此义。而说偈言。

　　诸比丘众。今告汝等。皆当一心。听我所说。

　　此一行。颂上诫听也。

　　我大弟子。须菩提者。当得作佛。号曰名相。当供无数。万亿诸佛。随佛所行。渐具大道。

　　此二行。颂上行因也。

　　最后身得。三十二相。端正姝妙。犹如宝山。

　　此一行。颂上得果也。

　　其佛国土。严净第一。众生见者。无不爱乐。佛于其中。度无量众。其佛法中。多诸菩萨。皆悉利根。转不退轮。彼国常以。菩萨庄严。诸声闻众。不可称数。皆得三明。具六神通。住八解脱。有大威德。其佛说法。现于无量。神通变化。不可思议。诸天人民。数如恒沙。皆共合掌。听受佛语。

　　此六行半。颂上国净。

　　其佛当寿。十二小劫。

　　此二句。颂上佛寿也。

　　正法住世。二十小劫。像法亦住。二十小劫。

　　此一行。颂上正像。授善吉记竟。

　　尔时世尊。复告诸比丘众。我今语汝。是大迦旃延。于当来世。以诸供具。供养奉事八千亿佛。恭敬尊重。诸佛灭后。各起塔庙。高千由旬。纵广正等。五百由旬。以金银琉璃。砗磲码瑙。真珠玫瑰。七宝合成。众华璎珞。涂香。末香。烧香。缯盖幢幡。供养塔庙。过是已后。当复供养二万亿佛。亦复如是。供养是诸佛已。具菩萨道。

　　此上旃延行因之相。

　　当得作佛。号曰阎浮那提金光如来。应供。正遍知。明行足。善逝。世间解。无上士。调御丈夫。天人师。佛世尊。

　　此明旃延得果之相。

　　其土平正。玻璃为地。宝树庄严。黄金为绳。以界道侧。妙华覆地。周遍清净。见者欢喜。无四恶道。地狱饿鬼畜生阿修罗道。多有天人。诸声闻众。及诸菩萨。无量万亿。庄严其国。

　　旃延国净。

　　佛寿十二小劫。正法住世。二十小劫。像法亦住。二十小劫。

　　佛寿像正。

　　尔时世尊。欲重宣此义。而说偈言。

　　诸比丘众。皆一心听。如我所说。真实无异。

　　此一行。诫听也。

　　是迦旃延。当以种种。妙好供具。供养诸佛。诸佛灭后。起七宝塔。亦以华香。供养舍利。

　　此二行。颂上行因也。

　　其最后身。得佛智慧。成等正觉。

　　此三句。颂旃延得果。

　　国土清净。度脱无量。万亿众生。皆为十方。之所供养。佛之光明。无能胜者。其佛号曰。阎浮金光。菩萨声闻。断一切有。无量无数。庄严其国。

　　此三行一句。颂上旃延国净。授旃延记竟。

　　尔时世尊。复告大众。我今语汝。是大目犍连。当以种种供具。供养八千诸佛。恭敬尊重。诸佛灭后。各起塔庙。高千由旬。纵广正等。五百由旬。以金银琉璃。砗磲码瑙。真珠玫瑰。七宝合成。众华璎珞。涂香末香烧香。缯盖幢幡。以用供养。过是已后。当复供养二百万亿诸佛。亦复如是。

　　此明目连行因之相。

　　当得成佛。号曰多摩罗䟦栴檀香如来。应供。正遍知。明行足。善逝。世间解。无上士。调御丈夫。天人师。佛世尊。

　　此明目连得果之相。

　　劫名喜满。国名意乐。

　　此明劫国也。

　　其土平正。玻璃为地。宝树庄严。散真珠华。周遍清净。见者欢喜。多诸天人。菩萨声闻。其数无量。

　　此明目连国净。

　　佛寿二十四小劫。

　　此明佛寿。

　　正法住世。四十小劫。像法亦住。四十小劫。

　　此明目连法住久远。

　　尔时世尊。欲重宣此义。而说偈言。

　　我此弟子。大目犍连。舍是身已。得见八千。二百万亿。诸佛世尊。为佛道故。供养恭敬。于诸佛所。常修梵行。于无量劫。奉持佛法。诸佛灭后。起七宝塔。长表金刹。华香伎乐。而以供养。诸佛塔庙。

　　此四行半。颂目连行因相。

　　渐渐具足。菩萨道已。于意乐国。而得作佛。号多摩罗。栴檀之香。

　　此一行半。颂上得果。兼颂国名。

　　其佛寿命。二十四劫。

　　此半行。颂上佛寿也。

　　常为天人。演说佛道。声闻无量。如恒河沙。三明六通。有大威德。菩萨无数。志固精进。于佛智慧。皆不退转。

　　此二行半。颂国净相。

　　佛灭度后。正法当住。四十小劫。像法亦尔。

　　此一行偈。明正像法住。已上如来与四弟子授记文竟。

　　我诸弟子。威德具足。其数五百。皆当授记。于未来世。咸得成佛。我及汝等。宿世因缘。吾今当说。汝等善听。

　　此二行半。许为下根。更说宿世。此人已闻法譬。复见上中受记。而犹疑不了。深生愧耻。欲增进其道。先许总记。更说宿世因缘。已上从第二卷经。尔时舍利弗白佛言世尊。我今无复疑悔。讫此文。是如来为中根人。作譬喻说中。四段文竟。后品。为下根作宿世说也。

　　妙法莲华经化城喻品第七

　　释化城喻品者。夫化者神力所为也。以神力故。无而欻有。名之为化。防非御敌。称之为城也。当知内合二乘涅槃者。权智所为也。以权智力。无而说有。用教为化。防思御见。名为涅槃也。此乃如来权巧苏息。方便引入。实未究竟。而言灭度耳。故知权假施设。故言化城喻品。此中四悉。若通方义立。乃从于权智也。若从机说。无而欻见。见已生喜。即世界益。得入苏息。即为人益。防非御敌。即对治益。而言灭度。第一义益也。又若从能引。权立此城。即世界化。为生小善。即为人化。且除见思。即对治化。终引入大。即第一义化。此约因缘释题也。若约教者。初三藏二乘。于斯涅槃。生安隐想。生灭度想。为是极也。若通教二乘。与三藏同。菩萨不尔。释论云。如父过险。一脚入城。一脚门外。忆妻子故。从城入险。誓愿扶余习入生死。而不以空为证也。别教不道城如化。用城防险。从城门径过。将城作方便。断见思惑。不道此为极也。圆教知无贼病。亦不须城。故言化城也。今是圆教意。故题为化城喻品。从破计。故且云化。若开显已。无非真实。在昔则斥夺。但云不堪。亦未曾云涅槃是化。故至今教。动执开权。方云是化。乃至显实。化乃成真。即宝渚故。故知藏通谓极非化。别教非极非化。圆教非极是化。亦可是极是化。亦可是极非化。与藏通教。言同意别也。此约教释竟。若本迹释。本住三德涅槃之城。迹入化城。若从化主。迹示说化。观心例知。问。此品说因缘事。下根得悟。应名宿世品。答。品初广说因缘。末则结譬化城。若从前。应称宿世。经家从末。故言化城也。又上根疑薄。但取道树三七思惟。以明机缘。中根疑浓。加以譬喻。探取二万亿佛所。教无上道。以为机缘。下根疑复厚。则明宿世久远机缘。此就通论三时者。从宿世之始。明久远因缘。语其中间。言其化城。明其究竟。言其宝所。经家处中标品。收得初后。从此义便。故言化城品也。问。化城是权。宝所是实。何意弃实从权立品耶。答。由知城是化。则知宝所是实。故标化不失实。此释品目竟。次当示此品章节者。从此品及后品。是迹门中第三周。如来为下根。作因缘说。开权显实。令入一乘开示悟入佛之知见也。此周三品经文。例前亦应四段。但领解述成。皆在授记段中。何者。若不领解。安得授记述成。故兼得二意。又领解。述成。得记。或前后不定。领解。或念默发言不同。其文少。不足分品。但入他段中耳。此品正说因缘。后两品授记。初又二。一先明知见久远。二明宿世因缘。即由如来三达远明如见今日。所引往事。决定不虚。然后说宿命也。此二各有长行偈颂。初长行为三。

　　佛告诸比丘。乃往过去。无量无边。不可思议。阿僧祇劫。尔时有佛。名大通智胜如来。应供。正遍知。明行足。善逝。世间解。无上士。调御丈夫。天人师。佛世尊。其国名好成。劫名大相。诸比丘。彼佛灭度已来。甚大久远。

　　此一节文。是初明佛知见久远三科中。初出所见事。即是大通智胜佛。好成。大相。三事耳。

　　譬如三千大千世界。所有地种。假使有人。磨以为墨。过于东方千国土。乃下一点。大如微尘。又过千国土。复下一点。如是展转。尽地种墨。于汝等意云何。是诸国土。若算师若算师弟子。能得边际。知其数不。不也世尊。诸比丘。是人所经国土。若点不点。尽抹为尘。一尘一劫。彼佛灭度已来。复过是数。无量无边。百千万亿阿僧祇劫。

　　此是第二举譬明久远也。

　　我以如来知见力故。观彼久远。犹如今日。

　　此是第三结见昔如今也。经中应具出前渐后顿之相。文略耳。

　　尔时世尊。欲重宣此义。而说偈言。

　　我念过去世。无量无边劫。有佛两足尊。名大通智胜。

　　此一偈。颂上初所见事也。

　　如人以力磨。三千大千土。尽此诸地种。皆悉以为墨。过于千国土。乃下一尘点。如是展转点。尽此诸尘墨。如是诸国土。点与不点等。复尽抹为尘。一尘为一劫。此诸微尘数。其劫复过是。彼佛灭度来。如是无量劫。

　　此四偈。颂上次譬久远也。

　　如来无碍智。知彼佛灭度。及声闻菩萨。如见今灭度。诸比丘当知。佛智净微妙。无漏无所碍。通达无量劫。

　　此二偈。颂上三结见昔如今也。从品初讫此。是因缘周中。初明如来知见久远文竟。

　　△下文从长行佛寿五百去。是第二正明宿世因缘。文为两。初结缘由。二正结缘。由中又两。一远由。二近由。远由又二。初大通智胜佛成道。次明十方梵请法。初成道为五。

　　佛告诸比丘。大通智胜佛。寿五百四十万亿那由他劫。

　　此是正明宿世因缘中。结缘由中。初远由二。初大通成道中五科。初明佛寿长远。下不颂此文。

　　其佛本坐道场。破魔军已。垂得阿耨多罗三藐三菩提。而诸佛法。不现在前。如是一小劫。乃至十小劫。结加趺坐。身心不动。而诸佛法。犹不在前。

　　此是远由第二。明佛坐道场。所经时节。成道前事也。但诸佛道同。为缘事异。释迦苦行六年。草生攒䏶至肘不觉。诸天哭唤动地不闻。移坐得道。弥勒即出家日得道。彼佛十劫。犹不现前。非根有利钝。道有难易。缘宜奢促。应示长短耳。然其佛破魔军等。一切八相垂迹之处。皆先破魔。准说法华。亦应先渐。复云破魔。似同秽土。若准寿长。复非秽土。故知同居净秽。其相盖多。故成道等。不可全同此土三藏。故知不可苦引小教。以消彼文。

　　尔时忉利诸天。先为彼佛。于菩提树下。敷师子座。高一由旬。佛于此坐。当得阿耨多罗三藐三菩提。适坐此座时。诸梵天王。雨众天华。面百由旬。香风时来。吹去萎华。更雨新者。如是不绝。满十小劫。供养于佛。乃至灭度。常雨此华。四王诸天。为供养佛。常击天鼓。其余诸天。作天伎乐。满十小劫。至于灭度。亦复如是。

　　此明成道前经时节。诸天供养。

　　诸比丘。大通智胜佛。过十小劫。诸佛之法。乃现在前。成阿耨多罗三藐三菩提。

　　此是远由第三。明大通佛正成道也。

　　其佛未出家时。有十六子。其第一者。名曰智积。诸子各有种种珍异玩好之具。闻父得成阿耨多罗三藐三菩提。皆舍所珍。往诣佛所。诸母涕泣。而随送之。其祖转轮圣王。与一百大臣。及余百千万亿人民。皆共围绕。随至道场。咸欲亲近大通智胜如来。供养恭敬。尊重赞叹。到已头面礼足。绕佛毕已。一心合掌。瞻仰世尊。以偈颂曰。

　　大威德世尊。为度众生故。于无量亿岁。尔乃得成佛。诸愿已具足。善哉吉无上。世尊甚希有。一坐十小劫。身体及手足。静然安不动。其心常憺怕。未曾有散乱。究竟永寂灭。安住无漏法。今者见世尊。安隐成佛道。我等得善利。称庆大欢喜。众生常苦恼。盲瞑无导师。不识苦尽道。不知求解脱。长夜增恶趣。减损诸天众。从冥入于冥。永不闻佛名。今佛得最上。安隐无漏法。我等及天人。为得最大利。是故咸稽首。归命无上尊。

　　此是远由中第四。明佛成道后。眷属供养。

　　尔时十六王子。偈赞佛已。劝请世尊转于法轮。咸作是言。世尊说法。多所安隐。怜愍饶益诸天人民。重说偈言。

　　世雄无等伦。百福自庄严。得无上智慧。愿为世间说。度脱于我等。及诸众生类。为分别显示。令得是智慧。若我等得佛。众生亦复然。世尊知众生。深心之所念。亦知所行道。又知智慧力。欲乐及修福。宿命所行业。世尊悉知已。当转无上轮。

　　此远由中第五。明十六子请转满教法轮。如今佛说华严也。已上明大通佛成道毕。下去明十方梵请。为二。

　　佛告诸比丘。大通智胜佛。得阿耨多罗三藐三菩提时。十方各五百万亿诸佛世界。六种震动。其国中间。幽冥之处。日月威光。所不能照。而皆大明。其中众生。各得相见。咸作是言。此中云何忽生众生。又其国界。诸天宫殿。乃至梵宫。六种震动。大光普照。遍满世界。胜诸天光。

　　此明远由。诸梵请文中。初威光照动也。言威光者。过去因果经云。萨婆悉达处胎时。三千国土。朗然大光。日月所不照处大明。其中众生。各得相见。初成道时。亦复如是。朝为色天。中为欲天。晡为鬼神说法。夜亦如是。若闻经人。习观解者。忽生。众生如自心性本净。阴入界覆之则闇。若修观慧。本性理显。见自心大明。又两山是二谛。其中间是中道。日月光是二智。佛光是中道无分别智光。照本有三谛洞明也。

　　△下从尔时东方下。第二十方梵请。文为二。先九方。后上方。九方为四。一东。二东南。三南。四总明六方。前三方梵。文各有七。如下节经者是。然列十方梵文。正本中。先四方。次四维。次上下。此则并是随译者意。故正本列数。与此多异。未知梵本次第如何。

　　尔时东方。五百万亿诸国土中。梵天宫殿。光明照曜。倍于常明。

　　此是初九方。初东方梵请。先睹瑞也。

　　诸梵天王。各作是念。今者宫殿光明。昔所未有。以何因缘。而现此相。

　　此东方第二明梵惊骇也。

　　是时诸梵天王。即各相诣。共议此事。而彼众中。有一大梵天王。名救一切。为诸梵众。而说偈言。

　　我等诸宫殿。光明昔未有。此是何因缘。宜各共求之。为大德天生。为佛出世间。而此大光明。遍照于十方。

　　此第三相问决。

　　尔时五百万亿国土诸梵天王。与宫殿俱。各以衣裓。盛诸天华。共诣西方。推寻是相。见大通智胜如来。处于道场菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。

　　此是第四寻光见佛。

　　即时诸梵天王。头面礼佛。绕百千匝。即以天华。而散佛上。其所散华。如须弥山。并以供养佛菩提树。其菩提树。高十由旬。华供养已。各以宫殿。奉上彼佛。而作是言。惟见哀愍饶益我等。所献宫殿。愿垂纳处。时诸梵天王。即于佛前。一心同声。以偈颂曰。

　　世尊甚希有。难可得值遇。具无量功德。能救护一切。天人之大师。哀愍于世间。十方诸众生。普皆蒙饶益。我等所从来。五百万亿国。舍深禅定乐。为供养佛故。我等先世福。宫殿甚严饰。今以奉世尊。惟愿哀纳受。

　　此是第五明三业供养。问。此及下去。时诸梵天。雨众天华。其华如山。树座犹下。其相如何。答。不思议事。彼此无碍。

　　尔时诸梵天王。偈赞佛已。各作是言。惟愿世尊转于法轮。度脱众生。开涅槃道。时诸梵天王。一心同声。而说偈言。

　　世雄两足尊。惟愿演说法。以大慈悲力。度苦恼众生。

　　此是第六东方梵。请转半字教。如今佛说三藏教也。与下东南方同。

　　尔时大通智胜如来。默然许之。

　　此是第七大通默许。已上七段。东方梵请文竟。

　　又诸比丘。东南方五百万亿国土。诸大梵王。各自见宫殿光明照曜。

　　此明东南方梵请。亦有七。此是初明睹瑞。

　　昔所未有。欢喜踊跃。生希有心。

　　此是第二惊骇。

　　即各相诣。共议此事。时彼众中。有一大梵天王。名曰大悲。为诸梵众。而说偈言。

　　是事何因缘。而现如此相。我等诸宫殿。光明昔未有。为大德天生。为佛出世间。未曾见此相。当共一心求。过千万亿土。寻光共推之。多是佛出世。度脱苦众生。

　　此是第三相问决也。

　　尔时五百万亿诸梵天王。与宫殿俱。各以衣裓。盛诸天华。共诣西北方。推寻是相。见大通智胜如来。处于道场菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。

　　此明第四寻光见佛。

　　时诸梵天王。头面礼佛。绕百千匝。即以天华。而散佛上。所散之华。如须弥山。并以供养佛菩提树。华供养已。各以宫殿。奉上彼佛。而作是言。惟见哀愍饶益我等。所献宫殿。愿垂纳受。尔时诸梵天王。即于佛前。一心同声。以偈颂曰。

　　圣主天中天。迦陵频伽声。哀愍众生者。我等今敬礼。世尊甚希有。久远乃一现。一百八十劫。空过无有佛。三恶道充满。诸天众减少。今佛出于世。为众生作眼。世间所归趣。救护于一切。为众生之父。哀愍饶益者。我等宿福庆。今得值世尊。

　　此明第五三业供养。

　　尔时诸梵天王。偈赞佛已。各作是言。惟愿世尊哀愍一切。转于法轮。度脱众生。时诸梵天王。一心同声。而说偈言。

　　大圣转法轮。显示诸法相。度苦恼众生。令得大欢喜。众生闻此法。得道若生天。诸恶道减少。忍善者增益。

　　此明第六请法。初东方与此东南。请转半字教。如今佛说三藏教也。

　　尔时大通智胜如来。默然许之。

　　此是第七明默许也。已上东南方梵请七段竟。

　　又诸比丘。南方五百万亿国土。诸大梵王。各自见宫殿。光明照曜。

　　此去即明南方梵请。亦七段。此是初睹瑞也。

　　昔所未有。欢喜踊跃。生希有心。

　　此是第二明惊骇也。

　　即各相诣。共议此事。以何因缘。我等宫殿。有此光曜。而彼众中。有一大梵天王。名曰妙法。为诸梵众。而说偈言。

　　我等诸宫殿。光明甚威曜。此非无因缘。是相宜求之。过于百千劫。未曾见是相。为大德天生。为佛出世间。

　　此是第三明相问决也。

　　尔时五百万亿诸梵天王。与宫殿俱。各以衣裓。盛诸天华。共诣北方。推寻是相。见大通智胜如来。处于道场菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。

　　第四明寻光见佛也。

　　时诸梵天王。头面礼佛。绕百千匝。即以天华。而散佛上。所散之华。如须弥山。并以供养佛菩提树。华供养已。各以宫殿。奉上彼佛。而作是言。惟见哀愍饶益我等。所献宫殿。愿垂纳处。尔时诸梵天王。即于佛前。一心同声。以偈颂曰。

　　世尊甚难见。破诸烦恼者。过百三十劫。今乃得一见。诸饥渴众生。以法雨充满。昔所未曾睹。无量智慧者。如优昙钵华。今日乃值遇。我等诸宫殿。蒙光故严饰。世尊大慈愍。惟愿垂纳受。

　　第五明三业供养也。

　　尔时诸梵天王。偈赞佛已。各作是言。惟愿世尊转于法轮。令一切世间。诸天魔梵。沙门。婆罗门。皆获安隐。而得度脱。时诸梵天王。一心同声。以偈颂曰。

　　惟愿天人尊。转无上法轮。击于大法鼓。而吹大法螺。普雨大法雨。度无量众生。我等咸归请。当演深远音。

　　此明第六请法也。

　　尔时大通智胜如来。默然许之。

　　此是第七明默许。已上明南方梵请文毕。下文经家避繁。例上总明六方也。

　　西南方乃至下方。亦复如是。

　　此乃总明六方也。此中六方。与前南方。共七方。请转对半明满。如今佛说方等耳。已上并明九方请赞毕。

　　○此下去明上方请。只有六段。世尊即说。故无默许也。

　　尔时上方五百万亿国土。诸大梵王。皆悉自睹所止宫殿。光明威曜。

　　此初明睹瑞也。

　　昔所未有。欢喜踊跃。生希有心。

　　第二明惊骇也。

　　即各相诣。共议此事。以何因缘。我等宫殿。有斯光明。而彼众中。有一大梵天王。名曰尸弃。为诸梵众。而说偈言。

　　今以何因缘。我等诸宫殿。威德光明曜。严饰未曾有。如是之妙相。昔所未闻见。为大德天生。为佛出世间。

　　此是第三明相问决也。

　　尔时五百万亿诸梵天王。与宫殿俱。各以衣裓。盛诸天华。共诣下方。推寻是相。见大通智胜如来。处于道场菩提树下。坐师子座。诸天龙王。乾闼婆。紧那罗。摩睺罗伽。人非人等。恭敬围绕。及见十六王子。请佛转法轮。

　　第四明寻光见佛也。

　　时诸梵天王。头面礼佛。绕百千匝。即以天华。而散佛上。所散之华。如须弥山。并以供养佛菩提树。华供养已。各以宫殿。奉上彼佛。而作是言。惟见哀愍饶益我等。所献宫殿。愿垂纳处。时诸梵天王。即于佛前。一心同声。以偈颂曰。

　　善哉见诸佛。救世之圣尊。能于三界狱。勉出诸众生。普智天人尊。愍哀群萌类。能开甘露门。广度于一切。于昔无量劫。空过无有佛。世尊未出时。十方常闇瞑。三恶道增长。阿修罗亦盛。诸天众转减。死多墯恶道。不从佛闻法。常行不善事。色力及智慧。斯等皆减少。罪业因缘故。失乐及乐想。住于邪见法。不识善仪则。不蒙佛所化。常墯于恶道。佛为世间眼。久远时乃出。哀愍诸众生。故现于世间。超出成正觉。我等甚欣庆。及余一切众。喜叹未曾有。我等诸宫殿。蒙光故严饰。今以奉世尊。惟垂哀纳受。愿以此功德。普及于一切。我等与众生。皆共成佛道。

　　第五明三业供养也。

　　尔时五百万亿诸梵天王。偈赞佛已。各白佛言。惟愿世尊转于法轮。多所安隐。多所度脱。时诸梵天王。而说偈言。

　　世尊转法轮。击甘露法鼓。度苦恼众生。开示涅槃道。惟愿受我请。以大微妙音。哀愍而敷演。无量劫习法。

　　第六明请法。准此偈文。上方梵。请带半明满。如今佛说般若。始从前佛成道寿长远讫此。明结缘远由竟。

　　△下从尔时大通智胜受十方下。结缘近由。文为二。一先转半字法轮。二诸子请转废半明满字法轮。初为三。一受请。二正转。三闻法得道。然此中应说三乘。如序品文。而今不说者。正为下根论结缘开显等。略不言六度耳。

　　尔时大通智胜如来。受十方诸梵天王。及十六王子请。

　　初佛受请也。由佛受请说法。故后得覆讲正作结缘近由也。

　　即时三转十二行法轮。若沙门婆罗门。若天魔梵。及余世间。所不能转。谓是苦。是苦集。是苦灭。是苦灭道。及广说十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。

　　第二正明三转法轮。谓示劝证也。示谓示其相状。劝谓劝其令修。证谓引己证彼。今略辨三转之相。示者。谓此是苦乃至此是道。劝者。谓苦应知。集应断。灭应证。道应修。证者。苦我已知。不复更知。乃至道我已修。不复更修。委释如大论俱舍。若以大小经论转法轮义同异之相。尽着此中。纸数盈百。尚不可尽。但令知彼先小后大。同此土耳。故不多述也。亦对见谛思惟无学也。又为声闻三转。为缘觉再转。为菩萨一转。此约所为也。何故尔。由根利钝。此一往说耳。通方例皆三转。何故三转。诸佛语法。法至于三。为众生有三根故。大论及婆沙。委作此说也。问。初为五人。云何作三根耶。复有八万诸天。何故无三根耶。答。人天通有三义故也。为生三慧三根三道故。若闻等不同。是三慧。悟有前后。即三根。见修无学。即三道也。无色般。义准亦有。但非因转法轮得耳。此释三转竟。言十二行者。一约四谛教。二约十六行。初教十二者。四谛各用示劝证。为教主也。行十二者。三转皆生眼智明觉四法。为行十二也。又教十二为能转。四皆佛说故是能也。行十二是所转者。度入彼心。故言所也。又行十二是轮者。轮以摧惑。十二教非轮者。教从化主故。况佛知时知机。亦不无行而徒转尔。此且一往也。若作二轮义。眼智明觉者。约四十八法。开此四心。成十六心。谓苦法忍为眼。苦法智为智。比忍为明。比智为觉。余三谛亦尔。故成十六心。三根人各得十六心。故成四十八行也。十二谛是教法轮。十二行是行法轮。故作二轮。教行相修。共能摧惑。况复教行俱由佛转。是故教行俱得名轮。又教轮则能转轮。唯是一权智。所转则有十二教也。若行法轮。能转之教有十二。所转之行亦十二。或通三人。或约一人。今就见谛道三人。利根闻示转。即生眼智明觉。三人合举。故言十二行。当知初转法轮。得见谛解。三乘之人。方有十二也。此释十二行竟。释所不能转者。沙门不闻。尚不能知名。何况能转。支佛虽悟。口不能说。婆罗门虽闻其名。不解其理。魔梵亦尔。故法轮名唯从佛得。佛若不说。尚不知名。岂能转耶。夫转者。转此经。度入他心。令彼得悟。破六十二见。乃名转法轮。为无此义。魔梵等所不能转也。此略释不能转人毕。四谛者。且约大小一化卷舒明之。若大乘四谛。初转二谛。次转一谛。次转无谛。当知从无四谛舒四。卷四归无。舒卷秪是开合异名耳。若小乘四谛。以生灭为体。大乘以无生为体。释四谛毕。十二因缘者。还是别相。细观四谛也。即是因二果五。因三果二耳。若总相而离三世也。约苦集。即有无明乃至老死。约道灭。即有无明灭乃至老死灭也。此别名也。又通论者。通观十二缘。二乘生灭十二因缘。为菩萨无生十二缘。又三乘亦通论四谛。二乘有量四谛。为菩萨无量四谛。又三乘人亦可通论皆修六度。故大品发趣品云。阿罗汉支佛。因六波罗蜜。至彼岸。摄大乘云。凡夫二乘。皆有六度。但不同耳。

　　佛于天人大众之中。说是法时。六百万亿那由他人以不受一切法故。而于诸漏。心得解脱。皆得深妙禅定。三明六通。具八解脱。第二第三第四说法时。千万亿恒河沙那由他等众生。亦以不受一切法故。而于诸漏。心得解脱。从是已后。诸声闻众。无量无边。不可称数。

　　此是第三闻法得道也。初少。中多。不受者。不受四见。悟初果也。得解脱者。以初显后。即脱子果两缚。得无学也。深妙定者。即俱解脱人也。已上三科。是名初转半字法轮竟。

　　△下从尔时十六王子皆出家去。第二重请满字法轮。文为七段。

　　尔时十六王子。皆以童子出家。而为沙弥。诸根通利。智慧明了。已曾供养百千万亿诸佛。净修梵行。求阿耨多罗三藐三菩提。

　　初明王子出家。诸根者六根也。六根清净。故言通利。即相似位也。又六根互用。故言通。入佛境界。故言利也。智慧明了者。开示悟入也。彼佛初说圆顿。诸子大乘功德。悉皆具足。愍诸方便。重请佛开权显实也。

　　俱白佛言。世尊。是诸无量千万亿。大德声闻。皆已成就。世尊。亦当为我等。说阿耨多罗三藐三菩提法。我等闻已。皆共修学。世尊。我等。志愿如来知见。深心所念。佛自证知。

　　第二明请法也。言声闻皆已成就者。明其障除。机动。是故为请也。我等志愿如来知见者。此妙法华经。但明佛之知见。唯志于此。即正请满字。废半之文。明显若此也。

　　尔时转轮圣王。所将众中。八万亿人。见十六王子出家。亦求出家。王即听许。

　　第三明所将众亦随出家。

　　尔时彼佛。受沙弥请。过二万劫已。乃于四众之中。说是大乘经。名妙法莲华。教菩萨法。佛所护念。

　　第四明佛受请说法也。言过二万劫者。上开三既久。不容中间无事。望下文意。二万劫中。必说方等般若。文云。说六波罗蜜。及诸神通事。般若是行。神通是事。诸方等经。多明不可思议事行也。颂中又云分别真实法者。分别故。始自色心。终至种智。皆不出实相。故云真实。二苏之后。即说法华满教也。

　　说是经已。十六沙弥。为阿耨多罗三藐三菩提故。皆共受持。讽诵通利。说是经时。十六菩萨沙弥。皆悉信受。声闻众中。亦有信解。其余众生。千万亿种。皆生疑惑。

　　第五时众有解不解。言十六沙弥信受。及二乘即信。得解者。其余千万。皆生疑惑。是不解众。即与十六子。结法华之缘者也。

　　佛说是经。于八千劫。未曾休废。

　　第六明说法时节也。

　　说此经已。即入静室。住于禅定。八万四千劫。

　　第七明说法已入定也。然诸佛奚尝不与定俱。但由物机在十六子。结缘齐限。故尔许时。此正是结缘之近由。由佛入定不出。诸疑惑众。无所咨问。十六子。于后为不解者。覆讲说经也。文中明入定处所。即是静室。正入定。即是住于禅定。入定时节。即是八万四千劫。已上始从佛告诸比丘。大通智胜佛。寿五百四十万亿那由他劫。讫此经文。是明远近结缘之由竟。

　　△下从是十六菩萨知佛入室下。第二正明结缘。就此有二。先法说结缘。次譬说结缘。就法说复有三。第一明昔日共结缘。二明中间更相值遇。第三明今还说法华。于第一中。复有四。一者知佛入室。所以得说。佛知一化将毕。不复熟此一段之人。故令王子共其结缘。又知此等必出王子。究竟得度。所以入定。久而不出。分科总示毕。

　　是时十六菩萨沙弥。知佛入室。寂然禅定。

　　第一知佛入定。

　　各升法座。亦于八万四千劫。为四部众。广说分别妙法华经。

　　第二诸王子覆讲法华结缘也。

　　一一皆度六百万亿那由他恒河沙等众生。示教利喜。令发阿耨多罗三藐三菩提心。

　　第三说法时众获益也。皆发菩提心。故云度。若初发心时。誓愿当作佛。已过于世间。即是度七方便彼岸义也。

　　△下第四佛从定起。称叹劝信。复有二。

　　大通智胜佛。过八万四千劫已。从三昧起。往诣法座。安详而坐。普告大众。是十六菩萨沙弥。甚为希有。诸根通利。智慧明了。已曾供养无量千万亿数诸佛。于诸佛所。常修梵行。受持佛智。开示众生。令入其中。

　　此初正称叹菩萨也。

　　△下是第二劝信。有二。

　　汝等皆当数数亲近。而供养之。

　　此先劝物亲近也。

　　所以者何。若声闻辟支佛。及诸菩萨。能信是十六菩萨所说经法。受持不毁者。是人皆当得阿耨多罗三藐三菩提如来之慧。

　　第二释劝意。已上从知佛入定讫此。初明昔结缘三科毕。

　　佛告诸比丘。是十六菩萨。常乐说是妙法莲华经。一一菩萨所化。六百万亿那由他恒河沙等众生。世世所生。与菩萨俱。从其闻法。悉皆信解。以此因缘。得值四万亿诸佛世尊。于今不尽。

　　此第三明中间常相逢。值有三种。若相逢遇。常受大乘。此辈中间皆已成就。不至于今。若相逢遇其退大。仍接以小。此辈中间犹故未尽。今得还闻大乘之教。三但论遇小。不论遇大。则中间未度。于今亦不尽。此人始自初闻小时。为初结缘。复于中间。唯习于小。今遇王子。初且闻小。此第三类人。未曾闻大。便即流转。今方受大。乃至灭度后得道者是也。人见释迦一代教中。一分声闻。未发心者。便即判云永灭无发。是则不知如来长远之化。问。如上尘数。多许时节。今始得罗汉。当知无生法忍。何易可阶耶。答。一云。大圣善巧。依四悉檀。作如是说。或说佛道长远。或说佛果易得。若对治厌道长远。说短。若对于道生轻易想者。说长。或为发生宿善。或随世间所欲。或为闻说长短。即得入第一义。当知言如许多劫。方今得罗汉者。此是权行四悉檀。引诸实行。令入道耳。问。此经何文。赴其乐短。答。龙女是也。法师品中。虽无时节。计应非远。小乘教中。尚乃只云六十百劫。出界但经八六四二。虽大小有殊。犹在权教。故实教中。六根五品。一世可期。乃至金光明经。一生十地。故南岳用普贤观意云。六根极迟。不出三生。虽四悉赴机。随好长短。论其自行。终无端拱。问。法华实教。只应实说。何故劫数犹短说长。答。言权实者。论所行法。时节乃是诱进疲夫。应知权教。一向说长。如婆沙三祇。及诸大乘经无量劫。此则定不可短。虽实教中有长有短。若依实道。定短为正。如常不轻轻毁之众。只经四千亿佛。皆悉得度。岂有必经多尘劫耶。虽然长短在机。理岂尔耶。既长短约人。但不笃自勤。何须论他时节长短。此明中间相遇。

　　△下从诸比丘去。第三明今日还说法华。此文复二。先会古今。后明还说法华。先会古今复二。一结师之古今。二会弟子古今。

　　诸比丘。我今语汝。彼佛弟子。十六沙弥。今皆得阿耨多罗三藐三菩提。于十方国土。现在说法。有无量百千万亿菩萨声闻。以为眷属。其二沙弥。东方作佛。一名阿閦。在欢喜国。二名须弥顶。东南方二佛。一名师子音。二名师子相。南方二佛。一名虚空住。二名常灭。西南方二佛。一名帝相。二名梵相。西方二佛。一名阿弥陀。二名度一切世间苦恼。西北方二佛。一名多摩罗䟦栴檀香神通。二名须弥相。北方二佛。一名云自在。二名云自在王。东北方佛。名坏一切世间怖畏。第十六我释迦牟尼佛。于娑婆国土。成阿耨多罗三藐三菩提。

　　初结师古今也。十六沙弥是古。八方作佛是今。

　　△下第二会弟子古今。复为二。一会现在。二会未来。现在中自为四。

　　诸比丘。我等为沙弥时。各各教化无量百千万亿恒河沙等众生。从我闻法。为阿耨多罗三藐三菩提。

　　此第一会现在。不退住菩提也。

　　此诸众生。于今有住声闻地者。我常教化阿耨多罗三藐三菩提。是诸人等。应以是法。渐入佛道。

　　第二明退者。今住声闻也。

　　所以者何。如来智慧。难信难解。

　　第三释退住意。

　　尔时所化。无量恒河沙等众生者。汝等诸比丘。

　　第四正结会古今。已上四段。总是初现在弟子文毕。

　　△下去第二会未来弟子。复为二。

　　及我灭度后。未来世中。声闻弟子是也。

　　初正会也。

　　我灭度后。复有弟子。不闻是经。不知不觉菩萨所行。自于所得功德。生灭度想。当入涅槃。我于余国作佛。更有异名。是人虽生灭度之想。入于涅槃。而于彼土。求佛智慧。得闻是经。唯以佛乘。而得灭度。更无余乘。除诸如来方便说法。

　　第二释疑也。疑者云。现在者得闻佛说法华。得入一道。可是结缘之流。未来者不闻法华。而入灭度。此岂能舍小得入一乘耶。故经释云。虽灭度之后。终会得闻。我于余国作佛。得闻是经。余国者。三乘通教有余国也。此乃横竖二对。横论土体与教相当。竖论约土用教多少。则二乘人。于彼有余。已成通人也。亦有于此已成通人。谓从鹿苑。至方等部。重入通教。成无生人。亦非更用此教断惑也。除诸如来方便说法者。断疑也。三是方便说也。其实无三。会古今毕。

　　△下从诸比丘去。第二正明今日还说法华。就此复三。一时众清净。二正说法华。三释前开三意。

　　诸比丘。若如来自知涅槃时到。众又清净。信解坚固。了达空法。深入禅定。

　　初明众清净也。涅槃时到者。诸佛出世。教化将毕之时。即说此经。如迦叶佛日月灯明等。说此经竟。即入涅槃。释迦说法华经竟。仍唱当灭。言众又清净者。化道欲毕。众机当熟。熟谓智断二德具足。故清净言。表烦恼尽。即断德也。信解坚固者。信即四不坏信。俱舍论云。经说有四证净。谓佛法僧戒。此四即是所证也。若见三谛时。得法戒二也。若见道谛时。兼得佛僧。则是见四谛。证四净信也。解即无漏正解。了达真谛。具诸禅定。此智断立也。尔时堪教大道。闻必信受也。此以鹿苑。对涅槃时。此释乃应方得譬喻品意也。复次众又清净者。得三藏教益免难也。信解坚固者。于方等教。心相体信也。了达空法。闻般若教说法。于空法中。心得了达。即转教意。此应信解品意释之也。

　　便集诸菩萨。及声闻众。为说是经。世间无有二乘而得灭度。唯一佛乘。得灭度耳。

　　第二正说法华也。集诸菩萨。即聚会亲族等。是说此经也。上释亲族。法身大士。影响众者。以此文验之。其义明矣。集诸菩萨。是会亲族。及声闻众。是命其子也。

　　比丘当知。如来方便。深入众生之性。知其志乐小法。深着五欲。为是等故。说于涅槃。是人若闻。则便信受。

　　第三释开三意也。问。若世无二乘得灭度者。何故如来。前说权教耶。故经释云。比丘当知。如来方便。深知众生有小性欲。著于五尘。弊于五浊。故先说三。令破弊免难。后说一也。经文既云无有二乘而得灭度。岂可必立定性者也。已上从是十六菩萨沙弥知佛入室。是明正结缘中。初法说文毕。

　　△下从譬如去。是正结缘中。第二譬说也。譬有开合。此文难见。故委分判对上二周也。初开譬为二。第一导师譬。譬上覆讲。共结大缘。即拟火宅之总譬。方便之略颂也。第二将导譬。譬上中间相遇。今还说法华也。若中间相逢。从我闻法。皆为三菩提者。不为此人设譬。若中间相逢。于今有住声闻地者。正为此人。设第二譬。即拟火宅之别譬。方便之广颂也。初导师譬。即拟火宅总譬。方便略颂中之六意也。就此其文有五。问。此中作譬。但云始终。那不作信解中。父子相失。长者惊入火宅。不虚等名。譬既不同。应与上二周永乖。如何对法同耶。答。凡作譬名。各逐义便。上取机感有无。故言父子相失。父子相见。若取感应。始赴机故。言惊入火宅。此中明将导众人。世世相值。那得言相失。先久结缘。那得言始应。为此义故。不作相失惊入名耳。文不合用。而其意则通。何者。相失相见。既是中根得悟已后。领于今日未有大小化前。名为背父。及明见父不识之咎。譬中云惊入者。我虽背父。而父不舍。恒思我机。机至之初。故有惊入之义。若论机应。结缘已后。奚尝不随如今文耶。此中既云中间相遇。乃至今日相见得度。故知中间不无相失惊入也。当知随逐由惊入。惊入故相见。相见由相失。各举一边。大旨无别也。问。既云随逐。不云失等。今既得益。何故不作不虚譬。答。上来已四处。合二十二番开权显实。其义已彰。不虚本欲劝信。下根信在不久。故不须也。

　　譬如五百由旬。

　　此明导师中。初五百由旬譬。然释此五百。人师及经论异出。多解不同。委在疏辨。今依此经释之。三界果报处为三百。有余国处为四百。实报国处为五百。此约生死处解也。下文合譬云知诸生死。生死即是处所明矣。但佛旨难知。更须广解。见惑为一百。五下分为二百。五上分为三百。尘沙为四百。无明为五百。下文合譬。云烦恼险难恶道。义相扶。此约烦恼释也。又入空观。能过三百。入假观。能过四百。入中观。能过五百。下文合譬云。善知险道通塞之相。即双知因果二种五百。义相扶。此约能度观智释也。

　　险难恶道。旷绝无人。怖畏之处。

　　第二险难恶道者。譬生死因果。分段变易。此即果险难也。见思五住。即因险难也。由此因果。故言恶道也。无人者。道有二种。一旷绝有人可依。二无人可依。譬生死中有涅槃。烦恼中有菩提。虽复旷绝。则有人可依。若生死烦恼无菩提。药中无病。病中无药。是则旷绝无人可依。若有依无依。俱行旷路。此即藏通二乘也。若别圆二教。非旷有人也。此即譬上未度之众。烦恼重故。于如来智慧。难信难解。经云。此诸众生。于今有住声闻地者。我常教化。至难信难解文也。即拟上火宅中火起譬。柱根腐败。梁栋倾危。至欻然火起文也。方便品中安隐。对不安隐法文是也。

　　若有多众。

　　第三若有多众者。此譬王子所化。未度之众也。

　　欲过此道。至珍宝处。

　　第四欲至宝所也。欲过此险道。求至种觉。故言至珍宝处也。譬上覆讲法华。拟药草喻中。一味雨一门等。

　　有一导师。聪慧明达。善知险道通塞之相。

　　第五正明导师。即第十六王子也。眼耳清净曰聪。意清净曰利。总而言之。即六根清净也。智即一心三智也。明即具足五眼。又三明为明。十力为达。即药草中密云。火宅中长者。方便中今我亦如是。上是第一导师譬中四譬竟。

　　△下去是第二。将导众人譬。此与火宅方便中别譬广颂意同也。就此为三。

　　将导众人。欲过此难。所将人众。

　　初明所将人众譬者。通是结缘之众也。若别论者。昔得大益。被将已竟。未得大益。正是所将。若约五百人。三十子中。未得开悟之人。本缘不失。而为导师所将。同上火宅长者。见火惊怖。方便品见五浊。而起大悲心也。

　　△第二中路懈退喻为二。一退大。拟上息一。二接小拟上施三。初退大自为三。

　　中路懈退。

　　初明中路懈退譬也。初中路者。非是半途名中路。但以发心为始。至佛为终。此两楹间。而起退意。故名中路懈退。即拟上无大机也。

　　白导师言。我等疲极。而复怖畏。

　　第二白导师譬也。白导师言者。自有通途慈悲导师。如文云。有一导师。将导众人者是也。自有结缘导师。如文云。所将人众。白导师言是也。自有权智导师。如文云。导师多诸方便是也。自有实智导师。文云。导师知此人众是也。今言白导师者。正白结缘之导师也。以其退大则大灭。接小则小生。一生一灭。感于法身。呼此为白。王子知其退大。即是闻其所白。善根微弱。无明所翳。故言疲极。惮生死名为怖畏。即拟上不受劝诫。我等疲极。即是不受劝门。而复怖畏。即不受诫门也。

　　不能复进。前路犹远。今欲退还。

　　第三不能复进譬也。不能复进前路犹远者。见思尘沙无明。难可卒断也。然用小乘接之。不令顿还本处。亦有进义。即拟上息化也。已上是第二中路。懈退中初退大。拟上息一中三科文。总是譬上中间相值。退大乘心。即以小接。与火宅中不用身手。而叹三车希有。方便品息大乘化。念用方便意同也。已上三文。拟上息一毕也。

　　△下去是中路懈退譬中。第二即以小接。上施三。上火宅方便。开三乘法。皆有四意。此中具足也。

　　导师多诸方便。

　　此初喻拟宜。即火宅云。此舍已为大火所烧。我及诸子若不时出。必为所焚。我今当设方便。至得免斯害。法说云。寻念过去佛。至亦应说三乘。

　　而作是念。此等可愍。云何舍大珍宝。而欲退还。

　　第二喻伤其失宝譬。知有小无大也。譬喻云。父知诸子。乃至云情必乐着。法说云。作是思惟时。至我亦随顺行。

　　△此下是第三化作城譬。自为二。先作化。后说化。正施方便也。

　　作是念已。以方便力。于险道中。过三百由旬。化作一城。

　　此先作化也。上车譬云。吾为汝等造作此车。今城是有。故须先作也。

　　告众人言。汝等勿怖。莫得退还。今此大城。可于中止。随意所作。若入是城。快得安隐。若能前至宝所。亦可得去。

　　次说化。即化城譬。拟上劝示证也。汝等勿怖莫得退还者。劝转。令前进入城也。今此大城可于中止。随意所作者。是示转。示城可住也。若入去。是证转。赞城安隐也。前至宝所亦可得去者。三藏教中。未论前进。义在衍门。约共菩萨。然上作化说化者。前虽云化作一城。乃是意轮。故知说化。即口轮也。非意无以说。说必身轮。身轮但据示为丈六。先须意轮不谋而运。故知三轮未尝暂离。

　　是时疲极之众。心大欢喜。叹未曾有。我等今者。免斯恶道。快得安隐。于是众人。前入化城。生已度想。生安隐想。

　　此是第四入城喻。受行悟入也。大欢喜即闻慧。未曾有即暖位。免恶道即顶位。快安隐即忍位。前入城即见谛位。已度想即无学位。此与火宅适子愿。勇锐推排。出宅同也。生已度想。如得尽智。安隐想如得无生智。又具智德如已度。证断德如安隐想。已上四文。是接小。拟上施三。文毕。

　　△下去是第二将导喻中。第三灭化城。至宝所。此中有二。一知息已。二向宝所也。

　　尔时导师。知此人众。既得止息。无复疲倦。

　　初知众息已也。既得止息无复疲倦者。譬上涅槃时到。众又清净。免难大机发也。

　　即灭化城。语众人言。汝等去来。宝处在近。向者大城。我所化作。为止息耳。

　　次引向宝所也。即灭化城。引向宝所。譬上正说法华。示真实相。宝所有二义。若用究竟。则以极果为宝所。上文云。唯佛与佛。乃能究尽诸法实相也。若分入。即以初发心住为宝所。故上文云。无上宝聚不求自得。又云。得佛法分。佛子所应得者。皆已得之。大经云。须陀洹者。八万劫到。到初发菩提心处也。此取钝根任运。用八万十千等至。若如三藏中四果。不经少时。皆得入大。岂须八万之与十千耶。验知八万等。其教是权。未至界外者。尚于此生。法华即发。岂定界外必尔许耶。当知诸教长远之位。多是教道。岂有出界闻胜应说。必须更经八六四二。虽尔。若不释此开权妙经。岂可专辄泛有此说。令浅根者便生疑谤。佛世尚经四十余年。不显真实。言宝所在近。向者大城。我所化作。即举废权譬。以帖显实譬也。上文云。如来智慧。难信难解。是诸人等。应以是法渐入佛慧。拟方便中云。我令脱苦缚。逮得涅槃者。佛以方便力。示以三乘教也。当知此中文。只云灭化即至宝所。不云城中经诸味者。准信解品文。理必须有也。古师对中间料拣。车城有无三一动静。车城皆譬无生智。车何故无。城何故有。而车三城一。车城动静耶。今师答释。约众生心。车城俱有。约佛智明。亦有亦无。权智所明为有如城。实智所明为无如车。又实智所明。说城如化。故亦无。权智所明。为子造车。故亦有。又若约能设教故。俱有。约所证理故。俱无。覆实故有。开权故无。施权故有。废权故无。俱是造作故有。俱是化他故无。故知法华非但化城。亦是化车。皆逐便耳。又约今化城。更与上二周。对论同异。当知化城正意。为退大取小人。傍为发轸学小人。上二周正意。为发轸学小人。傍为退大人也。以文云前路犹远今欲退还。上二周未有此语。但云没苦及以所烧。此亦一往。亦可退大者利。通上二周。元小者钝。应在第三。又应明车城今昔之义。三车。通今昔。昔指三味。今谓法华。故二教中。俱有三车。但昔正用。今述昔耳。又化城唯今。至今经中。初设之时。即云化作者。以是声闻大机动时。得说教意。云城是化。正施小时。云是实故。故未道是化。又化城在昔。对人亦三。三车在昔。对理亦一。问。车城二果。俱在涅槃。城有化名。车岂非化。忽若许化。同异云何。答。三车为说法轮作譬。化城为神通轮作譬。一往二轮虽复小异。论其施化。大旨仍同。今从便易。通且从化。说宜从教。不可互执。又车约声作譬。诸子闻而不见。城乃为色作譬。又可车亦通色。说城是教。城既有教。城还是动。问。城与二使云何。答。使能指示。如教诠理。城为息患。教动而城静。教即四谛十二缘有异。城是二智入无余不异。教通因果。城车但在果。教通有为无为。城车但在无为。权智谓车是无。名教施设故。实智谓车是有。无离文字说解脱故。权智照城为有。引众生故。实智照城是无。偏真非实故。权智照车是三。逗三缘故。实智照车是一。俱会一乘故。权智照城为一。是偏真故。实智照城为三。如来藏故。权智照城为静。是灰断故。实智照城为动。灭此化故。权智照车为运。运入无余故。实智照车为静。不动不出故。如此释。与旧不同。旧只在小尔。问。凡五处开三显一。为有何异。答。通论无异。别论有差。方便品约教。开三显一。文云。如来但以一佛乘故。为众生说法。无二亦无三也。火宅约行开三显一。车是运义。运则譬行。文云。各乘大车。游于四方。嬉戏快乐也。信解中。约人开三显一结会。佣作之人。即是长者之儿。我等昔来真是佛子也。药草喻中。约差别。即知权。同依一理。无差别。即知实。差别无差别。无差别而差别。令知此意耳。终不说言无一有一。此约自行权实二智。随自意语故。佛能知而众生不知也。亦是通前通后。知不知明权实也。今化城。正约理开三显一。宝所化城。皆是小大两理。破除二乘化理。显于宝所真实一理也。然虽各明教行人理。及知不知。且随文相。一往而说。故一一文。皆须并具四一等。下去五百领解。举珠为譬。亦是约理也。此乃第三周将毕。具录料简要释通方。此是喻说中。第二将导文毕。

　　△下去第二合譬。先正合。后举譬帖合。而不次第耳。

　　诸比丘。如来亦复如是。

　　初合上第五导师譬。

　　今为汝等。作大导师。

　　第二合上第三多诸人众譬。此以能将。显多所将也。

　　知诸生死烦恼。恶道险难。

　　第三合上第二险恶道譬。

　　长远。

　　此是第四合上第一五百由旬譬也。

　　应去应度。

　　第五合上第五正明导师聪慧明达。亦是合上第四欲过险道。至于珍宝所也。

　　△下从若众生去。合第二将导譬。譬本有三。今亦合三。

　　若众生。

　　此一句合上第一将导人众也。

　　△下但闻去。合上第二退大接小譬。若众生住去。合上第三灭化将至宝所也。第二譬本。有退大接小。今具合之。上退大有三意。

　　但闻一佛乘者。

　　初合上中路懈退无机意也。

　　则不欲见佛。不欲亲近。

　　此第二不欲见佛。不欲闻法。合上白导师不受诫劝也。

　　便作是念。佛道长远。久受勤苦。乃可得成。

　　此第三合上不能前进息化意。此合退大三喻文毕。

　　△下从佛知去。合上小接退。譬本有四。今合但三。

　　佛知是心。

　　初合上导师多方便拟宜意也。

　　怯弱下劣。以方便力。

　　第二合上此等可愍知有小机也。

　　而于中道。为止息故。说二涅槃。

　　合第三现作化城。众人入城譬也。而于中道。说二涅槃者。三界惑尽。尘沙无明未破。于此两楹。判有余无余二涅槃。此约惑也。亦是声闻缘觉涅槃。此约二乘智也。又分段已尽。变易未除。二死之间。判为有余无余。此约生死。二死中间名为中道。亦可作空有二边。共不共。真俗。权实。大小等说之。此合接小三喻毕。

　　△下去合上第三将至宝所。上文有二。今合亦二。

　　若众生。住于二地。

　　此是合将导师譬中。第三灭化。至宝所中。初合上知止息已譬也。

　　如来尔时。即便为说。汝等所作未办。汝所住地。近于佛慧。当观察筹量。所得涅槃。非真实也。但是如来。方便之力。于一佛乘。分别说三。

　　次合上将向宝所譬也。正合文毕。

　　△下去是第二牒譬帖合也。

　　如彼导师。为止息故。化作大城。

　　初牒接退譬。来合施三也。

　　既知息已。而告之言。宝处在近。此城非实。我化作耳。

　　此牒灭化譬来。合上显一。即上文云。即灭化城。乃至为止息耳。

　　尔时世尊。欲重宣此义。而说偈言。

　　第二偈颂四十九行半偈。颂上。上有二。今初二十二行半。颂结缘之由。次二十七行。颂第二正结缘。上由有近远。今初十二行。颂上远由。次无量慧世尊下十行半。颂近由。上远由有二。今初六行。颂大通成道。次六行颂十方梵请转法轮。上成道中有五。

　　大通智胜佛。十劫坐道场。佛法不现前。不得成佛道。诸天神龙王。阿修罗众等。常雨于天华。以供养彼佛。诸天击天鼓。并作众伎乐。香风吹萎华。更雨新好者。

　　今初三行。颂上第二将成道前事也。

　　过十小劫已。乃得成佛道。诸天及世人。心皆怀踊跃。

　　此第二一行。颂上第三正成道。

　　彼佛十六子。皆与其眷属。千万亿围绕。俱行至佛所。头面礼佛足。而请转法轮。圣师子法雨。充我及一切。

　　此第三二行。颂上第五十六子请转法轮。兼颂上第四成道已。眷属申供养。略不颂第一佛寿长远也。

　　△下去六行。颂上十方梵请。上文有二。

　　世尊甚难值。久远时一现。为觉悟群生。震动于一切。

　　初一行。颂上威光动耀也。

　　东方诸世界。五百万亿国。梵宫殿光曜。昔所未曾有。诸梵见此相。寻来至佛所。散华以供养。并奉上宫殿。请佛转法轮。以偈而赞叹。佛知时未至。受请默然坐。

　　此三行。别颂东方也。

　　三方及四维。上下亦复尔。散华奉宫殿。请佛转法轮。世尊甚难值。愿以大慈悲。广开甘露门。转无上法轮。

　　此二行。总颂九方也。已上颂初远由毕。

　　无量慧世尊。受彼众人请。

　　此半行。颂上第一受请也。

　　为宣种种法。四谛十二缘。无明至老死。皆从生缘有。如是众过患。汝等应当知。

　　次一行半。颂上第二正转二乘法轮。

　　宣畅是法时。六百万亿垓。得尽诸苦际。皆成阿罗汉。第二说法时。千万恒沙众。于诸法不受。亦得阿罗汉。从是后得道。其数无有量。万亿劫算数。不能得其边。

　　第三三行。颂上第三时众。闻法得道也。

　　△此下五行半。第二王子。重请转满字法轮。有七。

　　时十六王子。出家作沙弥。

　　初二句。颂第一王子出家。

　　皆共请彼佛。演说大乘法。我等及营从。皆当成佛道。愿得如世尊。慧眼第一净。

　　次一行半。颂上第二正请转大乘法也。

　　佛知童子心。宿世之所行。以无量因缘。种种诸譬喻。说六波罗蜜。及诸神通事。分别真实法。菩萨所行道。

　　此第三二行。颂上过二万劫文。即是中间说方等般若也。

　　说是法华经。如恒河沙偈。

　　此第四半行。正颂第四受请说法华。

　　彼佛说经已。静室入禅定。一心一处坐。八万四千劫。

　　第五一行。颂第七说经已入定。略不颂第三父王所将八万求出家。及第五闻经之众有解不解。并第六说经时节长远。已上明结缘近由竟。

　　△下去二十七行。颂上正结缘。上文有二。今初八行。颂法说。次十九行。颂譬说。上法说有三。今初三行。颂上第一昔结因缘。次一行。颂上第二中间相值。次四行。颂第三今日还说华也。二昔结缘。有四。

　　是诸沙弥等。知佛禅未出。

　　初半行。颂佛入定也。

　　为无量亿众。说佛无上慧。各各坐法座。说是大乘经。于佛宴寂后。宣扬助法化。

　　第二一行半。颂上正覆讲法华也。

　　一一沙弥等。所度诸众生。有六百万亿。恒河沙等众。

　　第三一行。颂上闻法得益。略不颂第四佛起定称叹也。已上三文颂结缘毕。

　　彼佛灭度后。是诸闻法者。在在诸佛土。常与师俱生。

　　第二一行。颂中间相值遇。

　　△下去第三四行。颂上今日还说法华。上文有二。

　　是十六沙弥。具足行佛道。今现在十方。各得成正觉。尔时闻法者。各在诸佛所。其有住声闻。渐教以佛道。我在十六数。曾亦为汝说。是故以方便。引汝趣佛慧。

　　初结会古今。上有现在未来。今此三行。颂结会现在师弟。今不颂第二弟子未来中不退。明退住小。释退意。正结会及未来释疑。并阙颂。

　　△下去是第二一行。颂上说法华。上文有三。

　　以是本因缘。

　　初一句。颂上第一时众清净。以是本因缘。今日时众。免难机发也。

　　今说法华经。令汝入佛道。慎勿怀惊惧。

　　次三句。颂上第二为说是经也。略不颂第三释开三意也。从是诸沙弥等。讫此。是颂上法说竟。

　　△下去第二有十九行。颂上开合譬。初十一行半。颂开譬。后七行半。颂合譬。上开譬为二。今初三行。颂五百由旬譬。次八行半。颂将导譬。上五百譬有五。但不次第。及不颂第四宝所。

　　譬如险恶道。迥绝多毒兽。又复无水草。人所怖畏处。

　　初一行。颂上第二险恶道喻也。

　　无数千万众。欲过此险道。

　　次半行。颂上第三多诸人众喻。

　　其路甚旷远。经五百由旬。

　　第三半行。颂上第一五百由旬。

　　时有一导师。强识有智慧。明了心决定。在险济众难。

　　第四一行。颂上第五有一导师聪慧明达。此颂初导师开譬毕。

　　△下第二有八行半。颂上第二将导譬。上文有三。今颂亦三。

　　众人。

　　初二字。颂上第一所将导人众譬也。

　　△第二中路懈退。权立化城譬。次导师知已下。第三二行半。颂第三灭化。引至宝所譬。上第二文有二。初懈退。次接退。

　　皆疲倦。而白导师言。我等今顿乏。于此欲退还。

　　此初三句三字。颂上懈退第二白导师譬也。上懈退中有三。今略不颂第一中路。又不颂第三不能复进。

　　△次下有五行。颂作化。上接退化作有四意。今文具颂。

　　导师作是念。此辈甚可愍。如何欲退还。而失大珍宝。

　　初一行。颂第二伤失大譬。

　　寻时思方便。当设神通力。

　　次二句。颂初作念拟宜。即上导师多诸方便也。

　　化作大城郭。庄严诸舍宅。周匝有园林渠流及浴池。重门高楼阁。男女皆充满。

　　此初一行半。颂正作化譬。诸舍宅者。诸空观境也。园林者。二乘总持。无漏法林也。九次第定为渠流。八解脱为浴池。重门是三空门。又是重空三昧。尽无生智为楼阁高出也。男女是定慧也。观心解者。智体周备。如城隍。善法圆足。如郭之围绕。毕竟空为舍宅。真善能成自行。如男子能干家事。慈悲外化。如女外嫡也。

　　即作是化已。慰众言勿惧。汝等入此城。各可随所乐。

　　次一行。颂上说化也。

　　诸人既入城。心皆大欢喜。皆生安隐想。自谓已得度。

　　此第四一行。颂上第四入城也。中路譬竟。

　　△导师知息已下。第三两行半。颂第三灭化。引至宝所。上文有二。

　　导师知息已。

　　今初一句。颂上第一知息已也。

　　集众而告言。汝等当前进。此是化城耳。我见汝疲极。中路欲退还。故以方便力。权化作此城。汝今勤精进。当共至宝所。

　　次两行一句。颂灭化引向宝所也。始从譬如险恶道讫此。颂上开譬竟。

　　△下去第二有七行半。颂第二合二譬。初半行。颂合第一五百譬。次七行。颂合第二将导譬。

　　我亦复如是。为一切导师。

　　初半行。颂合上第一五百由旬譬。即导师譬。五百由旬。从所行说。上合五百有四。今但半行总颂而已。

　　△第二合将导譬。

　　见诸求道者。中路而懈废。不能度生死。烦恼诸险道。

　　此一行。合中路懈退。上颂开譬。不颂中路。亦不颂不进。今合中路。又无余二。

　　故以方便力。为息说涅槃。言汝等苦灭。所作皆已办。

　　此一行。颂合接退作化也。

　　△下去五行。颂第三合灭化引至宝所。上文合二。今颂亦二。

　　既知到涅槃。皆得阿罗汉。

　　初半行。颂第一知息已也。

　　尔乃集大众。为说真实法。诸佛方便力。分别说三乘。唯有一佛乘。息处故说二。今为汝说实。汝所得非灭。为佛一切智。当发大精进。汝证一切智。十力等佛法。具三十二相。乃是真实灭。

　　次三行半。颂第二合灭化引向宝所也。合息化偈中。即有三德秘密藏义。汝证一切智。即是般若。具三十二相。即是法身。乃是真实灭。即是解脱。三法不纵不横。即是见佛性也。

　　诸佛之导师。为息说涅槃。既知是息已。引入于佛慧。

　　此一行。颂帖合也。已上长行偈颂。总是为下根。第三周正因缘说中。广开三显一竟。

　　妙法莲华经入疏卷第六
卍新纂续藏经第 30 册 No. 0600 法华经入疏


　　妙法莲华经入疏卷第七

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经五百弟子受记品第八

　　此品中。具记千二百。而标五百者何。然从得记名同。五百口陈领解。故以五百标品耳。又五百且从数等。非谓从要标也。前品与四弟子记。品题安授。此那云受。盖此先标五百。故须作受字目品也。受记之义。具如前品已说。此品乃是第三周为下根。作宿世因缘说中。第二受记段中。初授千二百中二。一授满愿。二授千二百。初满愿复二。一经家序嘿念领解。领解中。先叙其得解欢喜中。初叙其得解之由。中复有四。分文竟。

　　尔时富楼那弥多罗尼子。从佛闻是智慧。方便随宜说法。

　　此是经家叙满愿得解欢喜由中。初闻法喻二周开三显一也。言从佛闻是智慧。即领解上方便火宅中显实。方便随宜说法。即领解两处开权也。

　　又闻授诸大弟子。阿耨多罗三藐三菩提记。

　　此是由中。第二叙由闻上授身子。并四大弟子得记故解也。诸大弟子。即领上开权也。授菩提记。即是领上显实也。

　　复闻宿世因缘之事。复闻诸佛有大自在神通之力。

　　复闻宿世因缘之事。是由中第三之一句。即领显实也。复闻诸佛神通之力。是由中第四。即领开权也。如来三达无碍。观彼久远。犹若今日。即是大自在神通之力。斥异二乘止齐八万劫也。已上明得解之由竟。

　　△下从得未曾有去。经家叙其得解欢喜。先明内解欢喜。次明外形恭敬也。

　　得未曾有。心净踊跃。

　　此明内解欢喜。良由未闻开权显实。而今得闻。故言得未曾有。除涅槃爱。断破别惑。故言心净。开佛知见。是故踊跃也。

　　即从座起。到于佛前。头面礼足。却住一面。瞻仰尊颜。目不暂舍。

　　此叙外形恭敬。得解由佛。故起恭敬也。若约本迹者。庆诸实行耳。此叙得解欢喜竟。

　　△下正明默念领解二。初明默念领解。次明默求发迹请记。

　　而作是念。世尊甚奇特。所为希有。随顺世间若干种性。以方便知见。而为说法。拔出众生。处处贪着。我等于佛功德。言不能宣。

　　此正明默念领解也。问。上二周得悟。皆发言领解。此何默念耶。答。上为下根未悟。事须彰言劝动。今下根已悟。无所劝动。故默念不言。即世界欢喜益。三品异故。又上来但领解。不求显迹。言则不嫌。今则亦解亦发。亦解故念也。避物讥嫌故默也。默念允宜矣。即对治益。除嫌恶故也。又默念领解。是大领解。如净名默然。是真入不二门。即为人益生大善故也。又权实不可思议。非言非念。而言而念。若非言而言。故上来口陈领解也。非念而念。今则默念领解。即第一义益。理非言念故也。为此等义故。但默念也。世尊甚奇特。所为希有者。领实智也。随顺世间若干种性而为说法。即领权智也。是七种方便之根性。此领方便品中开权显实意也。拔出众生处处贪著者。即是领火宅中开权显实也。我等于佛功德言不能宣者。领上药草喻中如来有无量功德。汝等所不能及也。既云言不能宣。亦是念所不及也。然上中根之人。闻譬具领五时及法身地中。止方便。见胜应身。如来犹斥领所不及。况我今闻此。虽欲领会。岂能逾于四大弟子。当知所领之外。不及处多。是故亦云所不能宣。然闻迦叶身子具领。如来委述。非全昧旨。但仰佛法高深。未敢逾于先悟耳。

　　唯佛世尊。能知我等深心本愿。

　　此明默念第二求发迹请记也。我等者。通念请发诸人迹也。深心是本也。今现作是迹。言本愿者。大慈誓愿也。大慈下化故。我为誓也。上求作佛。故我有愿也。请上求。即是求记也。请说下化。即求发迹也。又从深心故。明其三世。助佛宣化。从本愿故。即与授记也。问。上来何意。不求发迹耶。答。为下根未悟。是故不求发迹也。今下根已解。权化事足。故求发迹。若下根发迹。则知中上亦权。若约上中。则于下不便。已上总是经家叙满愿等默念领解文竟。

　　△下去是第二如来述成与记段。有长行偈颂。长行有二。一述本迹。二与授记。初有三。一就释迦世行因发迹。二约过去世行因显本。三就三世佛所修因行满。就释迦佛所行因发迹。复三。一举示其人。二总标本迹章。三别释本迹。分文竟。

　　尔时佛告诸比丘。汝等见是富楼那弥多罗尼子不。

　　此是第一明满愿于今释迦世。行因发迹中初示人。此标言汝等见否。有其二意。一见其迹为小否。二见本功德否。而众人但见其迹为声闻。而不能知本是菩萨。故云汝等见不。

　　我常称其。于说法人中。最为第一。

　　此是标其迹。今迹为说法人中最为第一。若非法身妙本。无以垂于第一。胜迹昔来但言于迹中说法第一。今则不尔。于无上法。久得第一。此举迹以显本也。

　　亦常叹其种种功德。

　　此标本地。福慧万行法门。故云种种也。本地既有种种法门。亦复何但迹为二乘耶。此举本以明迹也。下文云护持助宣者。即此文叹功德也。已上总释本位竟。

　　精勤护持助宣我法。能于四众。示教利喜。具足解释佛之正法。而大饶益同梵行者。自舍如来。无能尽其言论之辩。

　　此明别释本迹也。言助宣我法者。即是迹中助宣半满之法。迹示为下根声闻。即是护持助宣酪法。迹在方等。示受弹诃。即是护持助宣生酥法。迹领般若。即是护持助宣熟酥法。迹在法华得悟。即是护持助宣醍醐之法。上总本中云。我常称叹种种功德者。即此意也。具足权实功德。而迹起五味。助佛调熟实行众生。岂非精勤助宣之意也。别释本迹功德者。能于四众示教者。分别半字教也。具足解释者。助宣满字般若教也。而大饶益者。助佛饶益半满之众生也。同梵行者。是迹所化半满弟子也。自舍如来下。别述本地功德也。自舍者。降妙觉已来也。无能知者。七种方便也。又若从本望迹。岂不曾于过去佛所。或助单半单满等。而必须满中相带及开等耶。约对今佛出五浊世。宜引开权废会等化。是故从同类以说。如文殊引往。光照东方。岂无余途。引同例耳。

　　汝等勿谓富楼那。但能护持助宣我法。亦于过去九十亿诸佛所。护持助宣佛之正法。于彼说法人中。亦最第一。又于诸佛所说空法。明了通达。得四无碍智。常能审谛清净说法。无有疑惑。具足菩萨神通之力。随其寿命。常修梵行。彼佛世人。咸皆谓之实是声闻。而富楼那。以斯方便。饶益无量百千众生。又化无量阿僧祗人。令立阿耨多罗三藐三菩提。为净佛土故。常作佛事。教化众生。

　　此是如来述成与记中。第二述满愿于过去佛世行因显本也。非直止于我所助宣半满之法。久远佛所亦复助宣半满。取今日助宣。为发迹。取过去助宣。为显本。显本有二意。一远本。二近本。远本冥邈。为信良难。故略而不述。今但举九十亿近本。众有宿命智者。能知近本。故举近以证远也。更就九十亿文。具明助佛宣扬五味之教。调熟众生。言护持助宣者。即拟助宣半字酪味法也。佛之正法者。即拟助宣方等生酥味法。又于空法明了者。即拟助宣熟酥味法。亦如今佛转教。说于般若。明六波罗蜜。互相收摄。旋转无碍也。九十亿佛所。亦助宣扬。如今无异。彼佛世人。咸皆谓之实是声闻者。于时既未发迹。但谓被加命转般若。不言是大菩萨也。化无量众生令立三菩提者。即是助宣醍醐味法。明文可解。

　　诸比丘。富楼那。亦于七佛说法人中。而得第一。今于我所说法人中。亦为第一。于贤劫中。当来诸佛说法人中。亦复第一。而皆护持助宣佛法。亦于未来。护持助宣无量无边诸佛之法。教化饶益无量众生。令立阿耨多罗三藐三菩提。为净佛土故。常勤精进。教化众生。

　　此是如来述成与记满愿中。第三约三世佛所修因。如文可解。此文例前释中。助宣半满五味之法。利益大小也。已上总是述成满愿本迹竟。

　　△下去明如来正授满愿记。为七。

　　渐渐具足菩萨之道。

　　此明满愿中。初行因圆也。

　　过无量阿僧祗劫。当于此土。得阿耨多罗三藐三菩提。号曰法明如来。应供。正遍知。明行足。善逝。世间解。无上士。调御丈夫。天人师。佛世尊。

　　此明果满。

　　△下去明满愿国土广净。文复自为五。

　　其佛以恒河沙等三千大千世界。为一佛土。七宝为地。地平如掌。无有山陵溪涧沟壑。七宝台观。充满其中。诸天宫殿。近处虚空。人天交接。两得相见。

　　此明国土广净五中。初国太严净。言地平如掌者。经直言如掌。不言手掌。手掌不平。则非所引。海底有石。名掌。此石无有一微尘许不平。当是类如海掌耳。又贤劫经。正明如佛手掌。非引人掌也。

　　无诸恶道。亦无女人。一切众生。皆以化生。无有淫欲。

　　此是国净中。第二纯是善道也。

　　得大神通。身出光明。飞行自在。志念坚固。精进智慧。普皆金色。三十二相。而自庄严。其国众生。常以二食。一者法喜食。二者禅悦食。

　　此是第三明人天福慧具足。月藏第九云。法食。喜食。禅食。今但总言二食也。言法食者。即闻法也。如安养界下品生人。在莲华中。常闻弥陀观音说法。法喜食者。闻法欢喜。正闻属法食。闻已为喜食。禅食者。谓以禅法自资。不须段食。

　　有无量阿僧祗千万亿那由他诸菩萨众。得大神通。四无碍智。善能教化众生之类。其声闻众。算数校计所不能知。皆得具足六通三明。及八解脱。

　　此第四明菩萨声闻众数甚多也。

　　其佛国土。有如是等。无量功德。庄严成就。

　　此是第五总结上国土广净。然国净因者。如月藏第五经中敬信品云。戒清净平等所谓十善业道休息。休息杀生。获十功德。何等为十。一者于诸众生得无所畏。二者于诸众生得大慈心。三者断恶习业。四者少病决断。五者长命。六者非人所护。七者无诸恶梦。八者无怨。九者不畏恶道。十者命终生善道。若以此不杀善根。回向菩提。必到菩提。成无上智。到菩提时。彼离诸害杖。长寿众生。来生其土。不盗。不淫。不妄语。不两舌。不恶口。不绮语。不贪。不瞋。不邪等九善。名获十种功德。故菩萨因时。行于不杀等十善。为净土因。而自不杀。教他不杀等四法具足。后成佛时。十类众生。同生其土。故感国土广净也。亦如净名云。十善是菩萨净土。意同。故成佛时。命不中夭等众生。来生其土。明国净文竟。

　　劫名宝明。国名善净。

　　此第四明劫国名字。

　　其佛寿命。无量阿僧祗劫。

　　此第五明寿量。

　　法住甚久。

　　此第六明法住甚久。

　　佛灭度后。起七宝塔。遍满其国。

　　此第七明灭后供养舍利。

　　尔时世尊。欲重宣此义。而说偈言。

　　下去偈有二十一行半。颂上发迹授记。初十四行。颂发迹。次七行半。颂授记。初复二。前七行。颂总发诸声闻迹。颂上我等之意也。后七行。颂上发满愿迹。总中自为五段也。

　　诸比丘谛听。佛子所行道。善学方便故。不可得思议。

　　此一行。是初总标佛子为行难思。已得垂迹之法也。

　　知众乐小法。而畏于大智。是故诸菩萨。作声闻缘觉。

　　此一偈。是第二明垂迹之由也。

　　以无数方便。化诸众生类。自说是声闻。去佛道甚远。度脱无量众。皆悉得成就。虽小欲懈怠。渐当令作佛。

　　此二偈。是第三明垂迹利益也。

　　内秘菩萨行。外现是声闻。少欲厌生死。实自净佛土。示众有三毒。又现邪见相。我弟子如是。方便度众生。

　　此二偈。是第四明内怀大道。外现小失。非但示为声闻。亦作外道三毒凡夫。如身子示瞋。难陀示贪。调达示痴。

　　若我具足说。种种现化事。众生闻是者。心则怀疑惑。

　　此一偈。是第五指略抑广。总发竟也。

　　△下去第二七行。颂发满愿迹本。上文三。今略颂二耳。

　　今此富楼那。于昔千亿佛。勤修所行道。宣护诸佛法。为求无上慧。而于诸佛所。现居弟子上。多闻有智慧。所说无所畏。能令众欢喜。未曾有疲倦。而以助佛事。已度大神通。具四无碍慧。知众根利钝。常说清净法。演畅如是义。教诸千亿众。令住大乘法。而自净佛土。

　　此五偈。是初颂上显过去本也。

　　未来亦供养。无量无数佛。护助宣正法。亦自净佛土。常以诸方便。说法无所畏。度不可计众。成就一切智。

　　此二行。是第二颂上三世中佛所行因。略不颂七佛及现佛文也。已上颂发迹显本竟。

　　△下去七偈半。颂上授记文也。上有七。今颂但四。

　　供养诸如来。护持法宝藏。

　　此半偈。是初颂上因圆也。

　　其后得成佛。号名曰法明。

　　此半偈。是次颂上果满也。

　　其国名善净。七宝所合成。劫名为宝明。

　　此三句。是追颂上第四劫国名号也。

　　菩萨众甚多。其数无量亿。皆度大神通。威德力具足。充满其国土。声闻亦无数。三明八解脱。得四无碍智。以是等为僧。其国诸众生。淫欲皆已断。纯一变化生。具相庄严身。法喜禅悦食。更无余食想。无有诸女人。亦无诸恶道。富楼那比丘。功德悉成满。当得斯净土。贤圣众甚多。如是无量事。我今但略说。

　　此追颂上第三国净也。初二句。颂上第四眷属。次二偈。颂人天福慧。次二偈。颂上纯是善道。次一偈半。颂上总结。兼颂上国净也。始自品初终此。是初授满愿记竟。

　　△下第二授千二百记为三。一念请。二与记。三领解。

　　尔时千二百阿罗汉心自在者。作是念。我等欢喜。得未曾有。若世尊各见授记。如余大弟子者。不亦快乎。

　　此明初念请也。

　　△下去正明授记。长行为三。

　　佛知此等心之所念。告摩诃迦叶。是千二百阿罗汉。我今当现前。次第与授阿耨多罗三藐三菩提记。

　　此总许千二百记也。

　　于此众中。我大弟子憍陈如比丘。当供养六万二千亿佛。然后得成为佛。号曰普明如来。应供。正遍知。明行足。善逝。世间解。无上士。调御丈夫。天人师。佛世尊。

　　此第二明别授陈如。陈如最初悟道。居首上座。故别授记。问。若其居首别记。何不初周记耶。答。大小缘别。两初不同。引物希向。二意各异。垂迹之法。不可一准。

　　其五百阿罗汉。优楼频螺迦叶。伽耶迦叶。那提迦叶。迦留陀夷。优陀夷。阿㝹楼䭾。离婆多。劫宾那。薄拘罗。周陀莎伽陀等。皆当得阿耨多罗三藐三菩提。尽同一号。名曰普明。

　　此是第三别记五百。五百名同。须别与记也。问。何故但见五百得记。不见记千二百耶。答。此五百即千二百数。颂中末后一行半。总授七百。故是千二百也。又下持品云我先总说一切声闻皆已授记。即指今一行半。非但只是授七百声闻。故知千二百俱得记也。

　　尔时世尊。欲重宣此义。而说偈言。

　　△此下偈有十一行。为三。初六行颂陈如。次三行半。颂五百记。三有一行半。总授一切声闻记。上陈如记中。记行因得果。余并略不出。今偈有国劫正像寿命等。

　　憍陈如比丘。当见无量佛。

　　此二句颂行因。

　　过阿僧祗劫。乃成等正觉。常放大光明。具足诸神通。名闻遍十方。一切之所敬。常说无上道。故号为普明。

　　此一行。颂上得果也。

　　其国土清净。菩萨皆勇猛。咸升妙楼阁。游诸十方国。以无上供具。奉献于诸佛。作是供养已。心怀大欢喜。须臾还本国。有如是神力。

　　此二行半。明国净所化事。

　　佛寿六万劫。正法住倍寿。像法复倍是。法灭天人忧。

　　此一行。明佛寿命。及法住像正。已上颂陈如得记竟。

　　其五百比丘。次第当作佛。同号曰普明。转次而授记。我灭度之后。某甲当作佛。

　　此一行半。明五百比丘授记得果转记也。

　　其所化世间。亦如我今日。国土之严净。及诸神通力。菩萨声闻众。

　　此一行一句。颂国净及所化也。

　　正法及像法。寿命劫多少。皆如上所说。

　　此三句。颂例上正像寿命劫时也。颂五百记毕。

　　迦叶汝已知。五百自在者。余诸声闻众。亦当复如是。其不在此会。汝当为宣说。

　　此一行半。颂总授一切声闻记也。已上千二百讫此。明授记竟。

　　△下去明五百领解。文有长行偈颂。长行先经家叙其欢喜。次自陈领解。经家先庆今得解欢喜。次愧昔不解。故自责。庆中先明内心庆喜。后明外形恭敬也。

　　尔时五百阿罗汉。于佛前得授记已。欢喜踊跃。

　　此是经家叙得解欢喜。初内心喜也。

　　即从座起。到于佛前。头面礼足。

　　此是经家叙外形恭敬也。

　　悔过自责。

　　此是经家叙其愧昔不解。已上经家叙竟。

　　△下去是第二自陈领解有二。一法说。二譬说。法说中二。初悔得少为足。次责根钝难悟。分文竟。

　　世尊。我等常作是念。自谓已得究竟灭度。

　　此是初悔责昔迷得少为足。不知求大也。

　　今乃知之。

　　此是责根钝难悟。今始得悟。不早知之。今知小非是究竟。大乘始为真实也。此约法说陈领解。

　　△此下约譬说。自陈领解二。初略。次正举譬说也。

　　如无智者。

　　此略举喻况也。

　　所以者何。我等应得如来智慧。而便自以小智为足。

　　此释出无智之意也。略举譬喻竟。

　　△下去正譬说有二。一者醉酒譬。譬法说自悔得少为足。不知求大。领前法譬宿世中施权意。二者亲友觉悟譬。譬法说自责根钝难悟。今乃知之。领前法譬宿世中显实文也。故前开譬本中。直作开权显实。则应三周及信解五百领解之文。上作三节开文。意在于此。今就初醉酒譬。领前施权中。复三。一系珠譬。领上王子结缘。二醉卧不觉譬。领上遇其退大。三起已游行譬。领上接之以小也。分文竟。

　　世尊。譬如有人。至亲友家。醉酒而卧。是时亲友。官事当行。以无价宝珠。系其衣里。与之而去。

　　此是醉酒譬中。初系珠譬。领前法譬。宿世三周施权意也。言譬如有人者。即诸声闻。昔在大时。有二乘小机当发时也。至亲友者。昔日第十六王子也。家者。即大乘教为家也。醉酒而卧者。当于尔时。大机暂发。无明暂伏。以得闻经。内心微解。似醍未醉。以无明重故。还复迷失。如醉酒而卧。醉有二义。一重醉都不觉知。如前墯落中。初幼稚譬。着五欲。但如法师常不轻等。或一句结缘者。二轻醉微觉寻忘。亦名不觉。如前墯落中次善弱。或五品初。未入相似。故云善根弱耳。虽有二义。终成系珠。如毒鼓耳。当知贫人本来先醉。加蒙肴膳。下偈云具诸肴膳等。受已而卧。三教助道。犹如肴膳。更以异方便。助显第一义也。肴膳食已便消。如方便教非究竟益。往在大通佛所。未结大缘已前。历诸味中。并闻三教。及至法华。虽闻圆顿。但成结缘。如系珠也。是时亲友官事当行者。明王子余处机兴。逗缘往应。故云当行。弘法化他。此非私务。故云官事。无价宝珠者。一乘实相。真如智宝也。此是约教。乃以了因。而为系珠。教中诠理。故云真如。教是智用。故云智宝。若约受化者。教能生智。亦名为智也。宝是智义。俱是智家之宝也。系其衣里者。惭愧忍辱。能遮瞋恚。及防外恶。即是外衣。信乐之心。内裹善根。即是内衣。于时闻法。微信乐欲。即了因智愿种子也。当知初结缘时。具足二衣。具惭愧。故有信乐。故方能结缘。中间退大堕恶。而起惭愧。则无外衣。若约现无信乐。乃似内衣亦无。且据当时所系。内种仍存。与本信俱。义如内衣犹在。但是衣弊。非全无衣。故亲友示时。还示衣里。即是示本惭信时也。据此而言。无衣系身。理亦无失。此领上王子结缘云。是时十六菩萨沙弥。知佛入室。乃至为四部众。广说分别妙法华经也。

　　其人醉卧。都不觉知。

　　此是醉酒中。第二醉卧不觉。无明心重。寻复不忆。此领中间懈退。不受大法也。上云。所将人众。中路退还。至今欲退还也。

　　起已游行。到于他国。为衣食故。勤力求索。甚大艰难。若少有所得。便以为足。

　　此是醉酒喻中。第三起已游行喻者。领上接之以小。受三乘化也。善根欲发。厌苦求乐。故云起已游行。无明覆解。不知向本求大乘衣食。故言到于他国。求于小乘衣食。又若魔佛相望。以生死魔界为他国。佛法大小皆为本国。又就小大相望。小乘未免生死。犹是他国。大乘永免生死。乃为本生。究竟还源也。应当更求宝衣天馔。而但求蔽身之衣。劣充躯之食者。由向他国故也。此明背大乘国。往小乘土。不知从珠取给。而但佣作自资。获一日价。故云得少为足也。上经云。导师多诸方便。乃至以方便力。于险道中。过三百由旬。化作一城也。

　　△下于后会遇去。是第二亲友发觉譬也。领上以是因缘。今说法华经。等赐大车也。此文为三。先呵责。二示珠。三劝贸。应知珠虽价直无数众宝。必须贸易方有济用。了因内解。虽复究竟。必以种易现。以昔一解一切解。而贸一行一切行。珠体不竭。贸亦无穷。故须更听更修。方显宝之功用。如华严中得摩尼珠。十种莹治。方能雨宝。解行相称。方堪佛记。从是已后。则具有寂灭忍衣。首楞严食。自行化他。无量众宝。无功用位。彼此不穷。先呵责者。譬上动执生疑。次示珠。譬宿世因缘。三劝贸譬。得记作佛。三周皆有此意。如下释中。

　　于后亲友。会遇见之。而作是言。咄哉丈夫。何为衣食。乃至如是。我昔欲令汝得安乐。五欲自恣。

　　此是亲友发觉中。初呵责也。法说中云我令脱苦缚。譬中云我先不言皆为菩提。宿世中云汝等善听。三周并呵责文也。

　　于某年日月。以无价宝珠。系汝衣里。今故现在。而汝不知。勤苦忧恼。以求自活。甚为痴也。

　　此是发觉第二示珠也。某年日月者。指大通佛所也。法说中。五佛章。即是开示。譬说中。三车一车。即是示珠。宿世因缘中。覆讲结缘。还为说大。即是示珠。此即三周俱有示珠义也。

　　汝今可以此宝。贸易所须。常可如意。无所乏短。

　　此是第三劝贸譬。法说中身子得记。譬说中。中根得记。宿世中。下根得记。此即三周并有劝贸也。始从上如无智者讫此。是开譬自陈领解竟。

　　△下从佛亦如是去。是第二合上譬说。上譬本有二。今合二。中各有三意。

　　佛亦如是。为菩萨时。教化我等。令发一切智心。

　　此合上初醉酒中。第一系珠也。上云。世尊譬如有人至亲友家。乃至与之而去文也。

　　而寻废忘。不知不觉。

　　此合上醉酒中。第二醉不觉知。上文云。其人醉卧。都不觉知也。

　　既得阿罗汉道。自谓灭度。资生艰难。得少为足。

　　此合上初醉中。第三起已游行。上云起已游行。乃至若少有所得。便以为足。已上三文。合上初醉酒譬竟。

　　△下去是合后亲友觉悟譬。上譬有三。今合亦三。

　　一切智愿。犹在不失。今者世尊。觉悟我等。作如是言。诸比丘。汝等所得。非究竟灭。

　　此合上游行中。初呵责譬也。上云。于后亲友。至乃至如是。

　　我久令汝等种佛善根。以方便故。示涅槃相。而汝谓为实得灭度。

　　此合上游行中。第二示珠譬也。上云。我昔欲令汝得安乐。乃至以求自活。甚为痴也。

　　世尊。我今乃知。实是菩萨。得授阿耨多罗三藐三菩提记。以是因缘。甚大欢喜。得未曾有。

　　此合上游行中。第三劝贸所须也。上云汝今可以此宝贸易。乃至无所之短。长行竟。

　　尔时阿若憍陈如等。欲重宣此义。而说偈言。

　　下去第二偈颂。有十二行半。为二。初一行半。颂上内心得解。又为二。

　　我等闻无上。安隐授记声。欢喜未曾有。礼无量智佛。

　　此初一行。颂上庆喜。上云尔时五百阿罗汉。至头面礼足文也。

　　今于世尊前。自悔诸过咎。

　　此半行。颂上悔过自责。颂初内解竟。

　　△次于无量下。第二有十一行。颂自陈领解。上文有二。

　　于无量佛宝。得少涅槃分。

　　此初半行。颂上法说中。悔责得少为足。略不颂难悟。今乃知之。即上云世尊我等常作是念。至究竟灭度文也。

　　如无智愚人。便自以为足。

　　此半行。颂上譬中。初略举譬。便自以为足。及颂上释无智意。上云如无智者。乃至而便自以小智为足。颂略譬文竟。

　　△下去颂正譬文开合。初六行颂开譬。后四行颂合譬。上开有二。

　　譬如贫穷人。往至亲友家。其家甚大富。具设诸肴膳。以无价宝珠。系着内衣里。默与而舍去。

　　此一行三句。颂上广譬中。初系珠譬。上云世尊譬如有人。乃至与之而去文也。

　　时卧不觉知。

　　此一句。颂上其人醉卧都不觉知也。

　　是人既已起。游行诣他国。求衣食自济。资生甚艰难。得少便为足。更不愿好者。不觉内衣里。有无价宝珠。

　　此二行。颂上起已游行。已上四行。总是颂上舍宝不知。下去二行。颂上亲友觉悟譬。

　　与珠之亲友。后见此贫人。苦切责之已。

　　此三句。颂上呵责文。

　　示以所系珠。

　　此一句。颂上示珠。上文云。我昔欲令汝得安乐。乃至甚为痴也。

　　贫人见此珠。其心大欢喜。富有诸财物。五欲而自恣。

　　此颂上劝贸已觉悟譬。已上颂上六行。总是颂亲友开譬竟。

　　△下去颂合譬有二。初合醉酒喻。

　　我等亦如是。世尊于长夜。常愍见教化。令种无上愿。

　　此一行。颂上合醉酒中。初系珠譬也。

　　我等无智故。不觉亦不知。

　　此二句。颂上合醉酒中。第二醉卧不觉也。

　　得少涅槃分。自足不求余。

　　此二句。颂上合醉酒中。第三起已游行也。已上二行。总是颂合初醉酒譬竟。

　　△下去是颂合譬中。第二亲友觉悟譬。

　　今佛觉悟我。言非实灭度。

　　此二句。颂上合觉悟中。初呵责文也。

　　得佛无上慧。尔乃为真灭。

　　此二句。颂上合中。第二示珠也。

　　我今从佛闻。授记庄严事。及转次受决。身心遍欢喜。

　　此一行。颂上合中。第三劝贸文也。已上二行。总是颂第二亲友觉悟譬竟。

　　妙法莲华经授学无学人记品第九

　　此品。是授记文中第二段也。初因缘释者。研真断惑。名为学。真穷惑尽。名无学。研修真理。慕求胜见。名之为学。学位在三果四向。真无漏慧也。阿罗汉果。研理已穷。胜见已极。无所复学。故名无学。学无学别。即世界悉檀。见道位即为人。修道位即对治。无学位即第一义。此因缘释品也。若约教者。析法研真。名之为学。惑尽真穷。名为无学。三藏也。体法研真。名之为学。无真无惑。名为无学。通教也。自浅之深。名之为学。通别惑尽。权实理穷。名为无学。别教也。研如来藏。有学无学。法性实相。非学非无学。而学而无学。即圆教也。若观心者。六即之中。究竟即为无学位。余四即名为学。理即非学非无学。又六即者。通皆非学非无学。分真已去而学而无学。此约观心解竟。品文为二。一请记。二授记。请中复二。一者二人请。二者二千人请。二人请记。复二。

　　尔时阿难罗睺罗。而作是念。我等每自思惟。设得授记。不亦快乎。

　　此初明二人默念也。

　　即从座起。到于佛前。头面礼足。俱白佛言。世尊。我等于此亦应有分。唯有如来。我等所归。

　　二明发言请记中。初引例。亦应有分故也。

　　又我等。为一切世间。天人阿修罗。所见知识。阿难常为侍者。护持法藏。罗睺罗是佛之子。若佛见授阿耨多罗三藐三菩提记者。我愿既满。众望亦足。

　　此是发言请记中。次引望请也。二人最亲。时众所望。罗云是佛子。俗中亲重。阿难持佛法藏。道中亲胜。胜重两人不蒙别记。则众望不足也。问。若重若胜。应同上流。何意在此方记。若如列众。二人在上周数中获记。何意居下耶。答。总与千二百记。二人已同下根上流。虽有多人所识。意为引于下根故也。今更索别记耳。阿难是学人。罗云是弟子位。入在学无学章耳。二人请竟。

　　尔时学无学声闻弟子。二千人。皆从座起。偏袒右肩。到于佛前。一心合掌。瞻仰世尊。如阿难罗睺罗所愿。住立一面。

　　此明二千请记。但有默念引例。二意同故。言如阿难愿耳。无发言者。无重无胜等事故也。请毕。

　　△下去如来授记。为二。一先记二人。后记二千。阿难记中。复五。一长行。二偈颂。三八千菩萨生疑。四如来发迹释疑。五阿难显本述叹。

　　尔时佛告阿难。汝于来世。当得作佛。号山海慧自在通王如来。应供。正遍知。明行足。善逝。世间解。无上士。调御丈夫。天人师。佛世尊。

　　此明得果。

　　当供养六十二亿诸佛。护持法藏。然后得阿耨多罗三藐三菩提。教化二十千万亿恒河沙诸菩萨等。令成阿耨多罗三藐三菩提。

　　此明行因所化。

　　国名常立胜幡。其土清净。琉璃为地。劫名妙音遍满。其佛寿命。无量千万亿阿僧祗劫。若人于千万亿无量阿僧祗劫中。算数校计。不能得知。正法住世。倍于寿命。像法住世。复倍正法。

　　此明国劫名号佛寿法住时节。

　　阿难。是山海慧自在通王佛。为十方无量千万亿恒河沙等。诸佛如来。所共赞叹称其功德。

　　此明为佛护念也。已上总是初长行文毕。

　　尔时世尊。欲重宣此义。而说偈言。

　　我今僧中说。阿难持法者。当供养诸佛。然后成正觉。号曰山海慧。自在通王佛。其国土清净。名常立胜幡。教化诸菩萨。其数如恒沙。佛有大威德。名闻满十方。寿命无有量。以愍众生故。正法倍寿命。像法复倍是。如恒河沙等。无数诸众生。于此佛法中。种佛道因缘。

　　此五偈。颂上行因得果所化寿命。法住久远。已上是第二偈颂也。

　　尔时会中新发意菩萨。八千人。咸作是念。我等尚不闻诸大菩萨。得如是记。有何因缘。而诸声闻。得如是决。

　　第三八千生疑也。疑者通疑。声闻方始今日发心。即蒙佛记。国净若此。昔方等中。记诸菩萨。经无量劫行。方乃得佛记耶。

　　尔时世尊。知诸菩萨心之所念。而告之曰。诸善男子。我与阿难等。于空王佛所。同时发阿耨多罗三藐三菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法。亦护将来诸佛法藏。教化成就诸菩萨众。其本愿如是。故获斯记。

　　第四如来释疑。由上菩萨生疑。佛即发迹释疑。昔日与我同发大心。即是同学。由我精进。前超得佛。由彼多闻。犹故持经。迹为侍者。本地如此。今授妙记。何足可疑耶。

　　阿难面于佛前。自闻授记。及国土庄严。所愿具足。心大欢喜。得未曾有。即时忆念过去无量千万亿。诸佛法藏。通达无碍。如今所闻。亦识本愿。尔时阿难。而说偈言。

　　世尊甚希有。令我念过去。无量诸佛法。如今日所闻。我今无复疑。安住于佛道。方便为侍者。护持诸佛法。

　　第五明阿难显本述叹。授阿难记竟。

　　尔时佛告罗睺罗。汝于来世。当得作佛。号蹈七宝华如来。应供。正遍知。明行足。善逝。世间解。无上士。调御丈夫。天人师。佛世尊。当供养十世界微尘等数诸佛如来。常为诸佛。而作长子。犹如今也。是蹈七宝华佛。国土庄严。寿命劫数。所化弟子。正法像法。亦如山海慧自在通王如来。无异。亦为此佛。而作长子。过是已后。当得阿耨多罗三藐三菩提。尔时世尊。欲重宣此义。而说偈言。

　　我为太子时。罗睺为长子。我今成佛道。受法为法子。于未来世中。见无量亿佛。皆为其长子。一心求佛道。罗睺罗密行。唯我能知之。现为我长子。以示诸众生。无量亿千万。功德不可数。安住于佛法。以求无上道。

　　已上长行偈颂。授罗云记竟。

　　△下去授二千人记。长行偈颂。得记欢喜。

　　尔时世尊。见学无学二千人。其意柔软。寂然清净。一心观佛。佛告阿难。汝见是学无学二千人不。唯然已见。阿难。是诸人等。当供养五十世界微尘数诸佛如来。恭敬尊重。护持法藏。末后同时。于十方国。各得成佛。皆同一号。名曰宝相如来。应供。正遍知。明行足。善逝。世间解。无上士。调御丈夫。天人师。佛世尊。寿命一劫。国土庄严。声闻菩萨。正法像法。皆悉同等。

　　此明授二千人记。行因得果。国名法住等。如文。

　　尔时世尊。欲重宣此义。而说偈言。

　　是二千声闻。今于我前住。悉皆与授记。未来当成佛。所供养诸佛。如上说尘数。护持其法藏。后当成正觉。各于十方国。悉同一名号。俱时坐道场。以证无上慧。皆名为宝相。国土及弟子。正法与像法。悉等无有异。咸以诸神通。度十方众生。名闻普周遍。渐入于涅槃。

　　此五偈文。颂上可见。

　　尔时学无学二千人。闻佛授记。欢喜踊跃。而说偈言。

　　世尊慧灯明。我闻授记音。心欢喜充满。如甘露见灌。

　　长行偈颂。明二千人得记欢喜也。始从方便品讫此。是迹三周正说。领解受记。正宗分竟。

　　妙法莲华经法师品第十

　　此下五品。是迹门流通分也。非止荫益当时。复津洽来世。故有五品流通。细科如下辨。释此品题。应总别二释。初总释。次减数解也。此品五种法师。一受持。二读。三诵。四解说。五书写。然五法师者。未有一文着一二等言。古今共立称。为五种法师。故依经论所立。多少不同。所以此品通名法师。若大论明六种法师。信力故受。念力故持。看文为读。不忘为诵。宣传为说。圣人经书。难解解释。成六种法师。今经合受持为一。合解说为一。开读诵为二。足书写为五。经意如此。与论异。名有离合之殊。更通别判之。若别论。四人是自行。一人是化他。大经分九品。前四人无解。即是弟子位。熙连三恒也。从四恒十六分中。有一分解义。至八恒具足人解。此五人并能说。俱是师位。此别约师弟。分法师。若通论者。自轨五法。则自行之法师。若教他五法。则化他之法师。自轨故通称弟子。化他故通称法师。今从通义。故名法师品。初总释品竟。次减数释者。有四。初束五种法师。即安乐行。四种法师。如后释。第二束四为三法师者。初约三业。二约三门。三约三法。初受持是意业。读诵解说是口业。书写是身业。别论。口业是化他。身意是自行。通论。三业自轨。即是自行之师。三业教诏。即化他之师。故言法师品。此约三业释也。次三门释者。行此五法。以自熏修。福德门。弘宣五法广利益者。即化他门。自修益彼。皆顺佛教。即报恩门。别论者。自修报恩。名自行法师。益彼即化他法师。通论。自轨轨他。皆称法师。故言法师品也。三约三法释法师者。读诵书写。是外行。即如来衣。受持是内行。即如来座。解说益他。是如来室。如来室别论。是匠他。衣座别论。是自匠。通论不尔。慈悲覆物。慧利归己。名之为室。遮彼恶。障己丑。名之为衣。安心于空。方能安他。安他安己。名之为座。此则自轨三法。亦名法师。若利物。必以慈悲入室为首。涉有。忍辱为基。济他。以忘我为本。能行三法。大教宣通。即世间依止。故名法师品也。第三束三为二法师者。即自行化他。如前可解。亦有通别。别论各别。通论互通。自他皆互堪任故也。今通从化他。名法师品也。第四束二为一法师者。谓如来行具一切行。悲。拔一切苦。谓四趣。三界。二乘。菩萨等苦。慈。与一切乐。谓人天。涅槃。常住等乐。柔和衣。障一切丑。谓四住。无知。无明等丑。空座。亡一切相。谓有相。无相。非有相非无相。此如来行者。依大经圣行品文。所谓大乘大般涅槃。涅槃秪是三德秘藏。故以室衣座三。以释三德。三德秪是一大涅槃。此大涅槃遍一切处。遍一切法。故名为一。此则通意也。别意者。慈悲生一切善。柔和遮一切恶。坐座荡一切相。此对善恶荡相释法师。又慈忍立一切福德。空座成一切智慧。智慧是目。所谓五眼。福德是足。所谓六度。此对福慧释法师。又慈悲胜一切声闻缘觉。柔和胜一切凡夫外道。空座胜析体遍等菩萨。故净名云。譬如胜怨乃可为勇。此对斥偏邪释法师。又慈悲破天魔。柔和破阴魔。空破烦恼魔死魔。大品云。化一切众生。观一切空。魔不得便。此对破四魔释法师也。又慈悲故能问。空座故能答。约具二严释法师也。又慈忍能种能立能资。空慧能耘能破能导。此约喻释法师。又慈悲故何所隔。柔和何所碍。坐座何所诤。此约体用释法师。出三谛故。名为胜幢。包含普摄。名摩诃衍。是如来行。故称三昧王。此约名不同释。经言。一切善法。慈为根本。忍辱第一道。无相最为上。若论圆行法师。说不可尽。具如玄文明圆五行摄一切行。乃至四种三昧收一切行。一切行秪是一行。释一法师。此减数释毕。问。何致约三法。明法师。答。事而往论。必须登堂整服坐座。乃可敷弘。故约三耳。又若事理合论。盖迷惑不出三种。一约苦果起惑。故用悲门。二约结业起惑。故用忍门。三约谛理起惑。故用空门。用法三门。而示导之。又约理。迷真堕苦。故用慈悲门。迷俗沈空受乐。故用和忍门。迷中道成智障。故用空门。故约三谛三法释法师。已上总释品竟。次别释者。法轨则也。师训匠也。法虽可轨。体不自弘。通之在人。五种通经。皆得师称。举法成其自行。皆以妙法为师。师于妙法。自行成就。故言法师。又五种人。能以妙法。训匠于他。故举法目师。故称法师品也。若自轨法。若法匠他。俱名法师者。则因缘释品也。上文凡多种解。皆约圆教法门。而释此品。此总别释题竟。

　　△此去五品流通。法师宝塔两品。明弘经功深福重。流通未闻。利益巨大。达多一品。引往弘经。彼我兼益。以证功德深重。持品。八万大士。忍力成者。此土弘经。新得记者。他土弘经。安乐行一品。旧云接退流通。或当如此。未必全然。外凡初心。欣斯胜福。见声闻畏惮。闻菩萨摈辱。顾己力弱。无益自他。便生退没。佛为此人。说安乐行。依此法弘。不虑危苦。又法师品。释尊自说弘经功福。命觅流通。宝塔品。多宝分身。且证且助。劝觅流通。此示五品流通。大章意竟。此法师品。初长行偈颂。叹美五种法师能持法人。后长行偈颂。叹美所持之法。又示通经方轨。初又二。一就禀道弟子门。功深福重。二授道师门。初又二。初佛世弟子。二灭后弟子。初又二。

　　尔时世尊。因药王菩萨。告八万大士。药王。汝见是大众中。无量诸天。龙王。夜叉。乾闼婆。阿修罗。迦楼罗。紧那罗。摩睺罗伽。人与非人。及比丘。比丘尼。优婆塞。优婆夷。求声闻者。求辟支佛者。求佛道者。如是等类。

　　此明佛世弟子中。初出人类也。因药王告八万者。因乃凭寄也。欲以妙法。凭寄药王。使其领受。告语八万。皆流通也。此流通初。告八万大士者。大论云。法华是秘密。付诸菩萨。如今下文。尚得本眷。验余未堪也。若于佛前。当机妙悟者。是多闻深解。向二千五百者是。皆已现前。与总别记竟。今所拣类。或是八部之类。或是四众三乘之类。在法华座席者。今指人问其见不者。的示持经得福之人也。

　　咸于佛前。闻妙法华经。一偈一句。乃至一念随喜者。我皆与授记。当得阿耨多罗三藐三菩提。

　　此第二简出得记之缘。明其时节。值佛在座。此应通二解。言一句一偈者。闻法极少也。乃至一念者。时节最促也。皆与记当得菩提者。明闻经极少。时极促。随喜之功。遂得佛果。何况具足得闻。尽形受持。五种流通。三业供养。乘此一念。必得菩提。远因不亡。藉兹而发。不同余善。是故简之。闻一偈一句者。闻少解浅之类。今皆与记。少者尚记。况复多深。以少况多。普广若此。究而论之。必须尽行诸佛道法。二乘记已。尚经劫数。然若晓经旨者。与具足何殊。但自行化他。令始末耳。又闻一句一偈者。通论。但云闻极少法。举经功深。部内随取一句一偈。此通论也。若别论者。但令义合权实本迹。十妙四一之流。功福皆尔。下周四众八部既然。中上亦尔。可以意知。不俟更说。此义亦通大小也。见实三昧经。别与四天王记。同名火持。三十三天。同名因陀罗幢。炎天同名净智。兜率同名释法王。上两天亦通与记。不显别名。梵天同名大智力。已上等是闻多解深之类。今品皆与闻少解浅之类耳。言皆与记者。必由此经成菩提故。虽无劫国。当得理同。应须以闻约行。广明供养。宣通益他。岂可端拱唯仰初心耶。旧云此经支佛菩萨无受记。此文三乘皆记。不须疑也。通解毕。次别解者。一偈一句者。先引小经论释。增一集云。随取经要偈。如四谛之流者是也。十住毗婆沙云。恶贱名厌。不求名无欲。心无垢名解脱。舍檐名涅槃。恶贱于集。不求于苦。无垢是道。舍檐是灭。又云。佛告满宿曰。我有四句。所谓四念等是。若观心者。以一一句。以一一偈。无句无偈而不一者。此乃以一实观。贯其所诵。故名为一。无一句偈不入实者。应明一观之相。乃至大师。诵经观法。还约诵持。以成观相。若取迹门中要句。开示悟入。乘是宝乘。游于四方。四安乐行。劝发四意等是也。已上释通别二解句偈竟。经云一念随喜者。自未有行。但随喜法及人。功报尚多。况行到耶。言随喜心有二。一竖论自为三。初若开权显实。乃即权而实也。次即于一念心中。深解非权非实之理。信佛知见。须指一心法名为一念。非一念也。三又能双解权实。事理圆融。虽具烦恼性。能知如来秘密之藏。况前云信佛知见者。于初心中。深信妙理。此理是己佛知见境。境非权实。故上双非。以理望闻。闻浅理深。故名为竖。此初随喜位相也。次横论者。又若闻开权显实之意。即于一心广解一切心。即以一心望于余心。名之为横。即是一心。无复余心。及一切法皆是佛法。无有障碍。以一切法。望一切心。亦名为横。一心一法皆横缘故。法纯是心。心纯是法。法既皆佛法。理合横竖不二。若欲分别。辨说无穷。月四月至岁。旋转不尽。且约观行位说。虽未得真初随喜心。能如此解。法既如此。人亦如是。此约横论随喜。即横而竖。即竖而横。故大经云。宁愿少闻多解义味。即此意也。俟至第六经初更说。已上是明初佛世弟子竟。

　　△下从佛告药王去。明佛灭后弟子。亦为二。

　　佛告药王。又如来灭度之后。若有人闻妙法华经。乃至一偈一句。一念随喜者。

　　初出灭后弟子类。略举于人。例上可知。

　　我亦与授阿耨多罗三藐三菩提记。

　　二明授记。功报如上说。可解。已上并是禀道弟子门。功深福重。命觅流通也。

　　△下从若复去。明第二授道五种师门。功深福重。有长行偈颂。长行有二。先别。次总。别者。人谈下上。时谈现未。次总者。无论下上及现未。通明。逆之得罪。顺之得福。就别复二。一明现世。二明来世。就现复二。先明下品师。后明上品师。上下品师为二。初明师相。次明师功报。科毕。

　　若复有人。受持读诵。解说书写。妙法华经。乃至一偈。于此经卷。敬视如佛。种种供养华香璎珞。抹香涂香烧香。缯盖幢幡。衣服伎乐。乃至合掌恭敬。

　　初明现在下品师相也。即是五种法师。十种供养也。一华。二香。三璎珞。四末香。五涂香。六烧香。七幡盖。八衣服。九伎乐。十合掌恭敬。

　　药王当知。是诸人等。已曾供养十万亿佛。于诸佛所。成就大愿。愍众生故。生此人间。药王。若有人。问何等众生。于未来世。当得作佛。应示。是诸人等。于未来世。必得作佛。何以故。若善男子善女人。于法华经乃至一句。受持读诵。解说书写。种种供养经卷。华香璎珞。抹香涂香烧香。缯盖幢幡。衣服伎乐。合掌恭敬。是人一切世间。所应瞻奉。应以如来供养而供养之。当知此人。是大菩萨。成就阿耨多罗三藐三菩提。哀愍众生。愿生此间。广演分别妙法华经。

　　次药王当知是诸人等已曾供养下。明下品功深也。曾供养者。先因深也。愍众生故生此人间。明现功大也。若有人问下。明未来报重也。

　　△从何况下。明上品师。亦二。

　　何况尽能受持。种种供养者。

　　先况出上品师相也。

　　药王当知。是人自舍清净业报。于我灭度后。愍众生故。生于恶世。广演此经。

　　次明上品功报也。是人自舍清净者。悲愿牵故。仍是业生。未有通应。愿兼于业。此现在师竟。

　　△次明灭后师。亦有下上。下品二。

　　若是善男子。善女人。我灭度后。能窃为一人。说法华经乃至一句。

　　先明下品师相者。即是但竖得其意。有慧无闻。止堪窃说。未可处众。故是下品师。窃为一人说一句者。虽得一句之之解。既不广闻多学异义。不可众中而说。一切问难。有所不通。便令正理不得宣弘。如释论明。有慧无闻。譬如小雨无雷。若欲申此一句正言。且当窃说耳。故知亦许于内教中。广习异义。以助正教。世有习俗典而云助正者。反沦至理。

　　当知是人。则如来使。如来所遣。行如来事。

　　第二明灭后下品师功报也。经是如智所说。说于如理。此能遣是教也。今日行人。乘此如教。宣于如理。即是如来所使。如王使传命。若赴主心。故得名使。得所遣名也。行如来事者。如智照如理为事。此约自行。佛无他事。唯照理也。今日行人。依如教行如理。即是行如来事。当知真如是理。照即名事。故知大悲还依如理。照如说如。名如来事。更约化他释者。一如智。一如理。化众生为事。今日行人。能有大悲。以此经中真如之理。为众生说。令得利益。亦名行如来事也。若观心解如来使者。智心观境。境即真如。境来发智。智为如所使也。如来所遣者。观智从如中来也。行如来事者。历一切法。无不真如。即佛事也。

　　何况于大众中。广为人说。

　　此次况灭后上品师。略不格量功报。此意则可知也。已上别明二世师竟。

　　△此下第二总明五种法师。逆者得罪。顺者得福也。

　　药王。若有恶人。以不善心。于一劫中。现于佛前。常毁骂佛。其罪尚轻。若人以一恶言。毁訾在家出家。读诵法华经者。其罪甚重。

　　初明逆之得罪也。此中罪福。不论福田浓瘠。但约初后心。明其轻重。初心学人。既具烦恼。若加障碍。则所学事废。故获罪多也。佛则平等。恶不干逼。岂能障碍。故言罪轻。供养亦尔。此在家出家持经者。此人有待。若得供养。所修事成。故施者其福最胜也。佛则无待。众事满足。虽复献供。于佛无益。故言报劣。譬如王子在难。供奉所须。其功甚大。若辱王种。获罪不轻。罪福俱重。若献大王衣食。为要事微。汝欲侵陵。不能致损。故罪福俱薄。若尔供佛无福。何须供佛。毁佛无罪。何须制罪耶。答。实如所问。但为成校量。故向云不论福田浓瘠也。若从田论。凡瘠圣浓。故应毁供重于凡也。今且约初心易成坏说。如八福田。看病第一。人多厌弃故。看者福增。亦约初心难易为胜。若约田就事。岂一病人。比于大圣及妙法耶。如济匹夫。与献王天隔。匹夫恩不自蔽。王泽沾及万民。四悉适时。不可一准。约此经功高理绝。得作此说。其余群经。不可例然。

　　药王。其有读诵法华经者。当知是人。以佛庄严。而自庄严。则为如来肩所荷担。其所至方。应随向礼。一心合掌。恭敬供养。尊重赞叹。华香璎珞。抹香涂香烧香。缯盖幢幡。衣服肴馔。作诸伎乐。人中上供。而供养之。应持天宝而以散之。天上宝聚。应以奉献。所以者何。是人欢喜说法。须臾闻之。即得究竟阿耨多罗三藐三菩提故。

　　此明顺五种法师。即得福也。明读诵如佛庄严。佛以定慧庄严。此人亦能修定慧故也。为如来肩荷者。在背为荷。在肩为担。修非权非实法身之体。即是如来荷。能权能实二智之用。即是如来担。随所至方应向礼者。上明以法为师。今明堪为物师。此人有趣向。悉与实相相应。皆可敬顺。顺即是向。敬即是礼。敬而顺之。及兴供养等。又为如来肩等者。佛得权实及非权实。我亦得之。乃称佛得。是则义当在佛肩背。亦是用佛权实等法。名在佛肩背。亦是众生。常在肩背。日用不知。余经不然。故须说之。若不尔者。岂得持经者。尽为如来肩背荷担。是故此文须废事释。若迷今文权实施开。纵作权实之名消之。亦未会此妙旨。总释竟。

　　尔时世尊。欲重宣此义。而说偈言。

　　下偈有十六行。为三。

　　若欲住佛道。成就自然智。常当勤供养。受持法华者。其有欲疾得。一切种智慧。当受持是经。并供养持者。

　　此二偈。不是颂上长行。乃是别奖劝自行利他。

　　△次下十三行。颂上师门别通。后一行叹经也颂别总中。又二。初七行颂上别。后六行颂总。上别门有现未。今初四行颂现。后三行颂未。上现未二师。各有上下。初一行颂下品。

　　若有能受持。妙法华经者。

　　此半行。颂下品师相。

　　当知佛所使。愍念诸众生。

　　此半行。颂下品功报也。

　　△此下三行。颂现在上品师。为二。

　　诸有能受持。妙法华经者。

　　此半偈。颂上品师相。

　　舍于清净土。愍众故生此。当知如是人。自在所欲生。能于此恶世。广说无上法。应以天华香。及天宝衣服。天上妙宝聚。供养说法者。

　　此二行半。颂上品功报。颂现竟。

　　△此下三行。颂未来。初二行超颂况出。为二。

　　吾灭后恶世。能持是经者。

　　此初半行。颂未来上品师相。

　　当合掌礼敬。如供养世尊。上馔众甘美。及种种衣服。供养是佛子。冀得须臾闻。

　　次一行半。超颂未来上品师功报也。

　　△此下追颂下品师。为二。

　　若能于后世。受持是经者。

　　初半行出师相。

　　我遣在人中。行于如来事。

　　次半行颂功报。别颂竟。

　　△此下颂总。为二。

　　若于一劫中。常怀不善心。作色而骂佛。获无量重罪。其有读诵持。是法华经者。须臾加恶言。其罪复过彼。

　　此二行。颂逆之得罪。

　　有人求佛道。而于一劫中。合掌在我前。以无数偈赞。由是赞佛故。得无量功德。叹美持经者。其福复过彼。于八十亿劫。以最妙色声。及与香味触。供养持经者。如是供养已。若得须臾闻。则应自欣庆。我今获大利。

　　次四行。颂顺之得福。

　　药王今告汝。我所说诸经。而于此经中。法华最第一。

　　此第三一行。叹经尊妙也。

　　△此下是授道师门中。第二叹所持法。及弘经方法。所持法是自轨法。弘经法是轨他法。有长行偈颂。长行。初叹经法。次方轨。初叹为五。一约法叹。亦是格量叹。二约人叹。三约处叹。四约因叹。五约果叹。法妙故人贵。人贵故处尊。处尊故因圆。因圆故果极也。

　　尔时佛复告药王菩萨摩诃萨。我所说经典。无量千万亿。已说今说当说。而于其中。此法华经。最为难信难解。药王。此经是诸佛秘要之藏。不可分布妄授与人。诸佛世尊之所守护。从昔已来。未曾显说。而此经者。如来现在。犹多怨嫉。况灭度后。

　　初叹经法中。初约法叹者。已今当说。此经为最。言已者。大品已上渐顿诸说也。今者。同一座席。谓无量义经也。当者。谓涅槃也。大品等渐顿。皆带方便。取信为易。今无量义。一生无量。无量未还一。是亦易信。今法华经。论法。一切差别融通归一法。论人。则师弟本迹俱皆久远。二门悉与昔反。难信难解。当锋难事。法华已说。涅槃在后。则易可信也。秘要之藏者。隐而不说为秘。总括一切为要。真如实相包蕴为藏。不可分布者。法妙难信。深智可授。无智益罪。故不可妄说也。从昔已来未曾显说者。于三藏中。不说二乘作佛。亦不明师弟本迹。方等般若。虽说实相之藏。亦未说五乘作佛。亦未发迹显本。顿渐诸经。皆未融会。故名为秘。此经具说昔所秘法。即是开秘密藏。开其权也。亦即是秘藏。此经显实。如此秘藏。未曾显说。如来至怨嫉者。四十余年。不得即说。今虽欲说。而五千寻即退席。佛世尚尔。何况未来。理在难化。又怨嫉者。思宿恶为怨。忌现善曰嫉。故障未除者为怨。不喜闻者名嫉。今通论。迹门以二乘及钝菩萨。为怨嫉。五千起去。未足可嫌。本门以菩萨中乐近成者。而为怨嫉。阖众不识。何得为怪。今仍在迹。意则可见。

　　药王当知。如来灭后。其能书持。读诵供养。为他人说者。如来则为以衣覆之。又为他方现在诸佛之所护念。是人有大信力。及志愿力。诸善根力。当知是人。与如来共宿。则为如来。手摩其头。

　　第二约人叹。此法在人。则人尊贵。如来衣覆者。即是修学大忍为衣也。上文云如来庄严也。佛护念者。实相为佛也。实智为子。尊崇实相。发生实智。即为诸佛所护念也。四信为信力。谓三宝及戒也。此四信须约圆乘。一体三宝。一念十戒。即不穿波罗蜜等十戒也。方为圆门。四弘为愿力。大智为善根力。信则信理。理即法身也。志愿是立行。行即解脱也。善根根固难动。此则般若也。当知三宝力。即是三德秘密之藏。若不尔者。安为此界他方佛之所念。初心栖此。与佛不殊。故名与如来共宿。又信力修毕竟空。如来智。如来栖毕竟空为舍。此人信力亦学毕竟空。故与如来共宿。此约所表。若不尔者。色身共宿。乃至摩不净头。于理何益。然手摩头者。此人以愿力善力自行权实。以为机感。机感名头也。如来以化他权实二智。名手。开发前人自行权实之头。感应道交。故言摩头。摩头即授记也。

　　药王。在在处处。若说若读。若诵若书。若经卷所住之处。皆应起七宝塔。极令高广严饰。不须复安舍利。所以者何。此中已有如来全身。此塔应以一切华香璎珞。缯盖幢幡。伎乐歌颂。供养恭敬。尊重赞叹。若有人得见此塔。礼拜供养。当知是等。皆近阿耨多罗三藐三菩提。

　　第三约处叹经。此法在处。即处贵也。夫佛生处。得道。转法轮。入涅槃等处。法王所游。皆应起塔。此经是法身生处。得道之场。法轮正体。大涅槃窟。此经所在。须塔供养。不复安舍利者。释论云。碎骨是生身舍利。经卷是法身舍利。此经是法身舍利。不须更安生身舍利。生法二身。各有全碎。生身全碎。如释迦多宝。法身二者。诸方便。教法身碎也。法华一实。法身全也。四教五时。委简方显。故知诸经全碎相半。唯此法华。法身全身。更无余法。皆入实故。刘虬注云。向以人为鱼兔。故与丈六齐功。今以辞为筌罤。故与舍利等妙。此则不然。若其不简辞之粗妙。还与丈六色身齐功。此经何殊阿含婆沙。故知注家。不晓持者与法佛共宿。不知所持与法身界齐。故十七名中。名坚固舍利。当知碎身身界。不受坚固之名也。

　　药王。多有人。在家出家。行菩萨道。若不能得见闻读诵。书持供养。是法华经者。当知是人。未善行菩萨道。若有得闻是经典者。乃能善行菩萨之道。

　　此第四举因叹。若未善行菩萨道者。禀前三教。即是碎散法身舍利。未能巧度。若入圆教。即是全身舍利。则巧度。巧度为善行道也。

　　△下其有众生去。叹经法中。第五举果叹。文自为五。一明近果。二开譬。三合譬。四释迦。五拣非。

　　其有众生。求佛道者。若见若闻是法华经。闻已信解受持者。当知是人。得近阿耨多罗三藐三菩提。

　　初明近果。当知必得近三菩提果者。安乐行中。名为近处。此菩提果。佛眼佛智知见处为体。则有二种。一者初心菩提。二者后心菩提。今言近者。正近初住菩提。又望圆果。而修圆因。得似解者。名之为近。前约因叹。修通别因也。即是未善。去圆果远。若修圆因。即是善行。去圆果近也。今以圆如实智为因。还以此为果。道前真如。即是正因。道中真如。即为缘因。亦名了因。道后真如。即是圆果。故普贤观云。大乘因者。即是实相。大乘果者。亦是实相。释论云。初观实相名因。观竟名果。就理而论。真如实相无当因果。亦非前后也。若约众生修行。则有前后及以因果也。又前云道前缘了等者。此以修得。对彼正因。正中缘了。同成正因。修中正因。同成缘了。此乃约真之缘了。亦曰即真之缘了。并可云真如缘了。全性成修。即此义也。唯有此法。世法不染。魔不能坏。二乘不能灭。皆即是故。此以博地为道前。发心已后为道中。于道中位。分为二。初住已前为缘。登住已去为了。一位为二。故云为亦。妙觉证后。名为道后。与前小异。

　　药王。譬如有人。渴乏须水。于彼高原。穿凿求之。犹见干土。知水尚远。施功不已。转见湿土。遂渐至泥。其心决定。知水必近。

　　第二开譬为二释。一约观门。二约教门。观门者。众生之心。具诸烦恼。名高原。修习观智。名穿掘。方证理味。如得清水。依通观。干慧地如干土。性地为湿土泥。见谛为得清水。别观从假入空。但见空不见不空。断四住。如凿干土。去水尚远。从空出假。先知非假。今知非空。因是二观。得入中道。能伏无明。转见湿土。去水则近。圆观中道非空非假。而照空假。如渐至湿泥。四住已尽。无明已伏。已得中道相似圆解。故言如泥。若入初住。发真中解。即破无明。如泥澄清。得见中道。如见清水。法华论云佛性水。当知次第。故水如佛性。取之不同。施工久远。故云次第。即诸教观相。浅深不同。须了其意。意在法华圆极故也。次约教门者。土譬经教。水喻中道。教诠中道。如土含水。三藏教门。未诠中道。犹如干土。方等般若。带于方便。说中道义。如见湿土。法华教。正直显露。说无上道。如见泥。因法华教。生闻思修。即悟中道。真见佛性。所发真慧。不复依文。如获清水。无复土相。故华严云。十住菩萨。所有慧身。不由他悟。此即获水同也。古有五师解。不当如疏。

　　菩萨亦复如是。若未闻未解。未能修习是法华经。当知是人。去阿耨多罗三藐三菩提尚远。若得闻解思惟修习。必知得近阿耨多罗三藐三菩提。

　　此第三合譬。于法华中。获闻思修。即是圆观三慧。方能近果。非干湿等教中闻思修。

　　所以者何。一切菩萨。阿耨多罗三藐三菩提。皆属此经。此经开方便门。示真实相。是法华经藏。深固幽远。无人能到。今佛教化成就菩萨。而为开示。

　　第四释近意者。此段经。正是迹门大旨。此旨若倾。将何流通。所以广引古料简。次方今家正释。光宅释云。昔鹿苑机杂。盛说三藏。未明一理。尔时以权隐实。一理为权教所闭。今王城赴大机。显于真实。真实既显。则废除昔教。昔教被废故。方便门开。一理既彰。真实相显。章安云。此解乃是破方便也。当知光宅云废除昔教。不云即是。开义不成。又由光宅语昔别指鹿苑。故知消释言不容易。由除之一字。便为臧否。有人解。开教身两方便。示教身两真实。三世佛唯有形声权实。约此开示。十二八万。焕然了矣。章安云。此还窃龙印之义。还是破方便意。非开义也。河西道朗云。直名三为方便。即是开方便门。昔不言三是方便。故方便门闭。今名三为方便。即示一为真实也。章安云。此释符文。古人立义。采用实难。问。方便当体是门。为通实相故为门。章安答。具二义。为实相门可解。当体是门。如华严寻善知识。得种种法门。算沙观海等。此二门各有开闭。昔不言三是方便。故其门掩。今说一是真实。故门开。二者此方便复通实相。故三乘方便。为一乘门。实相亦二义。一当体虚通。故名之为门。如净名不二门。华严法界门等。二能通方便作门。刘虬云。通物之功。乃由乎一。故一为方便之门。汲引之效。颇赖于三。故三为真实之相。言非三。则方便之门得开。语唯一。则真实之相可示。此释非不与今称会。但语略意沈。经旨难显。疏更广料简。乃至以三显一。以一显三。以三显三。以一显一。更引一十五处。明门义等。此不具引。叙古释竟。今师正释开方便门者。昔所不说。今皆说之。昔说一切世间治生产业。何曾是于方便耶。今皆开之。即是实相不相违背。昔说小乘方便。若小乘果。小乘果尚非实相门。况小方便。而当是门。今皆开之。即是实相。汝等所行。是菩萨道。决了声闻法。是诸经之王。昔说二为方便门者。今皆开之。即是实相。宁复是门。咸令众生开示悟入佛之知见。一色一香。无非佛法。若门若非门。悉皆开之。示真实相。显佛性水。若不开者。则深固幽远。无人能到。而今开之。即得见水。无干土也。又作三慧更释。一切皆属此经。即圆闻慧也。此经开方便。即圆思慧也。示真实相者。即圆修慧也。此三幽远。佛今开示。即得睹真。

　　药王。若有菩萨。闻是法华经。惊疑怖畏。当知是为新发意菩萨。若声闻人。闻是经惊疑怖畏。当知是为增上慢者。

　　此第五拣非。若菩萨闻此说。而惊疑。声闻上慢。悉是干土。尚非湿土。况见水耶。此叹经法文毕。

　　△此下第二略示弘经方法。又为二。一示方法。二明利益。方法三。

　　药王。若有善男子。善女人。如来灭后。欲为四众。说是法华经者。

　　初标章门。

　　云何应说。是善男子。善女人。入如来室。着如来衣。坐如来座。尔乃应为四众。广说斯经。

　　第二解释。

　　如来室者。一切众生中。大慈悲心是。如来衣者。柔和忍辱心是。如来座者。一切法空是。安住是中。然后以不懈怠心。为诸菩萨及四众。广说是法华经。

　　第三劝修也。修如来室。是大慈悲。若就同体。即是法身也。若被众生。即是解脱。能令众生会于同体。即是般若。修如来衣者。若就所覆。即法身也。若就能覆严身。即寂灭忍也。若就和光利物。即解脱也。如来座者。若就能坐。即般若也。若就所坐。即法身也。身座相称。即解脱也。又大慈安乐。即资成轨也。柔和伏瞋断惑。即观照轨也。坐座即法身。真性轨也。安乐行中。还广此三法。上文如来庄严。即衣也。上云如来肩所荷担。即此座也。担者即担运义。是入室也。然此劝修。住于三法。仍劝不懈怠心。然后说者。知此是观行位中初二位耳。故劝弘圆经以利于他。化功归己。至相似位。任运妙音。遍满三千。不待劝也。是则三法相望。各具此三德三轨。大般涅槃。虽复各具。秪是一三。三尚非三。岂离为九。当知菩萨。常观涅槃。故佛劝弘经者。而常观之。愿弘经者。观而弘之。不观能弘之心。焉晓所弘之理。故佛令入我室。着我衣。坐我座。若无三法。何谓弘经耶。

　　△下我于余国。是第二举五利益。劝奖流通。一遣化人。二遣化四众。三遣八部。四见佛。五与总持。

　　药王。我于余国。遣化人。为其集听法众。

　　初遣化人也。若初心未淳。止可遣化人。未可遣化四众八部。若见天龙。倚此自高。妨损其道。故不可令见也。若心无倚着。则堪见佛。况复天龙。况得总持自证利益。

　　亦遣化比丘。比丘尼。优婆塞。优婆夷。听其说法。是诸化人。闻法信受。随顺不逆。

　　第二遣化四众。

　　若说法者。在空闲处。我时广遣天龙鬼神。乾闼婆。阿修罗等。听其说法。

　　第三遣化八部。

　　我虽在异国。时时令说法者。得见我身。

　　第四见佛身也。

　　若于此经。忘失句逗。我还为说。令得具足。

　　第五与总持也。明弘经方轨竟。

　　△下去偈有十八行半。为三。先经家叙。

　　尔时世尊。欲重宣此义。而说偈言。

　　欲舍诸懈怠。应当听此经。是经难得闻。信受者亦难。

　　此初一行偈。不是颂长行。乃是总劝颂也。

　　△颂上叹经法偈。有十六行半。后一行结劝。上约果叹。有五。

　　如人渴须水。穿凿于高原。犹见干燥土。知去水尚远。渐见湿土泥。决定知近水。

　　初一行半。颂其上文开譬。

　　药王汝当知。如是诸人等。不闻法华经。去佛智甚远。若闻是深经。决了声闻法。是诸经之王。闻已谛思惟。当知此人等。近于佛智慧。

　　次二行半。颂上合譬。从菩萨至尚远也。略不颂余三近果。释近意拣非也。已上二段经。但颂上叹经法五文中。第五约果叹文也。又略不颂前法人处因四文。

　　△下去颂上通经方轨。中有二。初方轨。次利益。今初三行半。颂上方轨。中三。谓标释劝。

　　若人说此经。应入如来室。著于如来衣。而坐如来座。处众无所畏。广为分别说。

　　初一行半。颂上初标三章。

　　大慈悲为室。柔和忍辱衣。诸法空为座。处此为说法。

　　次一行偈。颂上解释。

　　若说此经时。有人恶口骂。加刀杖瓦石。念佛故应忍。

　　三一行。颂上劝修也。

　　△下有九行。颂上第二利益。

　　我千万亿土。现净坚固身。于无量亿劫。为众生说法。

　　此上一行。总明如来以五事利益之意。正由应身遍满十方。能为五事。守护行人。不是颂上。

　　△下去颂上利益五事。文虽不次。五意宛然。

　　若我灭度后。能说此经者。我遣化四众。比丘比丘尼。及清信士女。供养于法师。

　　此一行半。颂上第二遣化四众。

　　引导诸众生。集之令听法。若人欲加恶。刀杖及瓦石。则遣变化人。为之作卫护。

　　此上一行半。颂第一遣化人也。

　　若说法之人。独在空闲处。寂寞无人声。读诵此经典。我尔时为现。清净光明身。若忘失章句。为说令通利。

　　此上二行。颂上第五令得总持。

　　若人具是德。或为四众说。空处读诵经。皆得见我身。

　　此一行。颂上第四令得见我身。

　　若人在空闲。我遣天龙王。夜叉鬼神等。为作听法众。是人乐说法。分别无挂碍。诸佛护念故。能令大众喜。

　　此二行。颂上第三遣八部。

　　若亲近法师。速得菩萨道。随顺是师学。得见恒沙佛。

　　此一行。颂上第三结劝竟。此是五品单流通中。初是法师品。释尊自说功福。命觅流通竟。

　　妙法莲华经见宝塔品第十一

　　此品亦是明弘经功深福重。以劝流通中。明多宝分身。且证且助。劝觅流通。先释别目。次释经文。初释题目中。先约因缘。次约教本迹。后约观心释。初翻名。次释证表意。初翻名者。梵语塔婆。或偷婆。此翻方坟。亦言灵庙。又言支提。是无骨身者也。此塔既有全身不散。则不称支提。阿含明四支征(知荷反)。谓生处。得道。转法轮。入灭。四处起塔。今之宝塔。是先佛入灭支征。普贤观经云。佛三种身。从此经生。诸佛于此而坐道场。诸佛于此而转法轮。诸佛于此而般涅槃。秪此法华。即是三世诸佛之四支征。先佛已居。今佛并坐。当佛亦然。本论亦云此经。为三身菩提。故知此经。已说师弟因果。故古佛证。集分身佛。彼华严经。加四菩萨。说菩萨因果。能加者。但是迹佛主伴。故不假集佛。但云十方互为主伴。仍不云伴是佛分身。但云眷属而已。文中诸品。皆云集诸菩萨耳。今此塔出来。明显此事。四众皆睹。悉皆欢喜。故言见宝塔品。此约世界释品。注家云。道非存亡。古今一揆。然则裂地涌塔。以表双林不灭。交筵接影。微显丈六非生。故云见宝塔品。此解不然。今谓古佛塔。今佛坐。则表古今实道不生。未必预表双林不灭。一往观之。谓今现佛入古灭佛之塔。表灭而不灭。今谓不然。古佛塔现。示灭而不灭。释迦入塔。示生而不生。不生不灭。故并坐表之。集分身。召本属。乃显舍那非成。岂唯丈六示灭耶。璎珞经。善吉问。生身全身碎身功德等耶。佛答。供养一佛舍利。起塔满一四天下。不如供养生身。由色身有舍利故。又起塔满大千。供养色身。不如供养法身。由法身有色身故。当知见色。不及闻经。以由闻经有法身故。故经偏圆。即法身全碎。功德不等。问。顶王如来。十二那衍劫。说法教化。舍利亦尔。此应是等。佛言。皆顶王如来。神力所作耳。今经格生身全碎舍利。法身偏圆舍利。皆从经出。显此经功德。弘持力大。从地涌来。证明此事。四众皆睹。故言见宝塔品。此为人悉檀故出也。北地师云。佛为身子说经。时宝塔已现。为作证明。若说经竟。来证何等。经家作次第。安置三周后耳。师曰。此乃人情。则不可信。今依萨云分陀利经云。佛说法华无央数偈。时有七宝塔。从地涌出。中有金床。床上有佛。字袍休兰罗。汉言大宝。叹释尊言。我故来供养。愿坐我金床。更为我说萨云分陀利。依此经证。即是说三周后。更请寿量。明文圣说而不肯用。人之穿凿。那可承耶。此塔正为证前请后。从地涌出。四众皆睹。故言见宝塔品。此约对治释品。地师说。多宝是法身佛。释论说。多宝誓愿。化身来证经。此文亦尔。师言。法身无来无出。报身巍巍堂堂。应身普应一切。若即此谓是三佛者。未尽其体也。当知今品秪是表示而已。多宝表法佛。释尊表报佛。分身表应佛。三佛虽三。而不一异。应作如此说。如此信解。此约第一义释品也。古人问云。大众见塔。为根为识。为塔令见。广约譬类。以破自他。此深不晓经之大旨。三周之后。纵有凡夫。咸殊凡见。然中论观法。被末代钝根。佛世当机。何劳设此。消经观行。理合如然。凡诸释经。若无通见。致令后学不闲宗途。今正为证经。旁论所表。古人问。召古佛集分身。身何故多。塔何故一。今为答之。证经义足。故宝塔不多。合多宝愿。故分身不一。假令证经。须集多塔。塔岂不多。既能应现十方。信知塔亦非一。故分身是化。塔亦权宜。然今从所表。今佛一身。而集多身。密表迹用之非一。古佛多塔。但示一塔。显表实理之不二。况从地在空。及诸挍饰。悉非徒尔。又塔出为两。一发声以证前。二开塔以起后。证前者。证三周说法皆是真实。若略言真实者。皆与实相相应也。若广言真实者。离四句绝百非也。若处中说者。八不名真实。塔从地涌。示不灭。分座共坐。示不生。入塔示不常。现塔示不断。分身示不一。全身示不异。多宝让座。示不来。释迦坐半座。示不出。八不显然。故是真实。塔证中经。故以八不叹实。故塔涌事。复表八不。义同。又证迹门流通。持经功深。弘宣力大。皆真实也。问。平等大慧者。与般若云何。释论云。般若是三世诸佛妙法。如一城门四方皆入。当知般若亦称妙法。此经称平等大慧。二文相指。其意可知。起后者。若欲开塔。须集分身。明玄付嘱。声彻下方。召本弟子。论于寿量。久远之塔。从地涌出。开自在神通之力。显过去世益物也。发大音声。开师子奋迅之力。显现在十方开权显实也。有大誓愿。未来诸佛。若说此经。我之宝塔。皆到其所。为作证明。开大势威猛之力。显未来常住不灭也。又塔在空中。亦证前起后。七方便人。藏理未开。无明所隐。如塔在地。闻三周开三显实。开佛知见。显出法身。如塔涌空。此即证前。修得法身。久已明着。如塔在空。无能开者。表本地久成。众所不识。若发迹显本。了达无疑。此即起后也。若塔从地出。表法身显。与余经亦同亦异。菩萨显法身则同。二乘显法身则异。若塔在空。开门见佛。表发迹显本。与余经永异。若塔来证前。事已彰。盖不须疑。塔来起后。密有其意。众所未知。今正取后义。预作此释。亦复无咎。此约本迹释品。观心解者。依经修观。与法身相应。境智必会。如塔来证经。境智既会。则大报圆满。如释迦与多宝同坐一座。以大报圆故。随机出应。如分身皆集。由多宝出故。则三佛得显。由持经故。即具三身。普贤观云。佛三种身。从方等生。即此义也。荆溪云。当知经经皆可修习。奈他章疏都不涉言。故此宗徒。行解无废。消文理观。二义无亏。冀怀道者。尊之尚之。每睹斯旨。恨己所未沾。盘桓经思。顶戴永永。已上四释品题毕。

　　△次释经。有长行偈颂。长行有三。一明多宝涌现。二明分身远集。三明释迦唱募。初又六。一塔现之相。二诸天供养。三多宝称叹。四时众惊疑。五大乐说问。六如来答。

　　尔时佛前。有七宝塔。高五百由旬。纵广二百五十由旬。从地涌出。住在空中。种种宝物。而庄校之。五千栏楯。龛室千万。无数幢幡。以为严饰。垂宝璎珞。宝铃万亿。而悬其上。四面皆出多摩罗䟦栴檀之香。充遍世界。其诸幡盖。以金银琉璃。砗磲码瑙。真珠玫瑰。七宝合成。高至四天王宫。

　　初明塔相。七宝为塔者。明法身地。以性德七觉七圣。而为财宝。塔者实相之境。法身所依处也。高五百由旬者。是二万里。竖表因中万行。果中万德也。广二百五十由旬。即是一万里。横用万善庄严也。地者无明心地也。以无所破。破于无明。以无所住。住第一义空。种种宝物者。众多定慧。而庄校也。栏楯是总持。龛室千万者。无量慈悲之室。亦是无量空舍。幢幡是神通胜相。垂宝璎珞者。四十地功德。上庄严法身。下被众生也。宝铃万亿者。八音四辩也。四面出香者。四谛道风。吹四德香也。高至四天王宫者。穷四谛理也。

　　三十三天。雨天曼陀罗华。供养宝塔。余诸天龙夜叉。乾闼婆。阿修罗。迦楼罗。紧那罗。摩睺罗伽。人非人等。千万亿众。以一切华香璎珞。幡盖伎乐。供养宝塔。恭敬尊重赞叹。

　　第二诸天供养塔事可知。更复约理。三十心为三十。十地为一。等觉为一。妙觉为一。合为三十三。同依实相地境也。雨天曼陀罗者。初心亦具四十二地功德。后心亦尔。皆以四十地所有因华。归向法身也。余诸天龙下。即是内外凡人。亦依实相。向果行因也。

　　尔时宝塔中。出大音声叹言。善哉善哉。释迦牟尼世尊。能以平等大慧。教菩萨法。佛所护念。妙法华经。为大众说。如是如是。释迦牟尼世尊。如所说者。皆是真实。

　　第三多宝称叹。正证前开权显实不虚也。平等大慧者。即是诸佛智慧。如前行步平正义也。平等有二。一法等。即中道理。二众生等。一切众生。同得佛慧。大者如前高广义也。又同得者。皆用因理。以至果也。若所观理。与众生异。不名大慧也。约观心者。空观竖等。假观横等。中观横竖平等。平等双照。即是平等大慧也。如是如是者。一如法相是。二如法根性是也。皆是真实者。如法相说。故言真实也。又一如法相是者。叹佛所说称于实故。二如根者。至第五时不差机故。

　　△下第四四众惊疑。文有二。

　　尔时四众。见大宝塔住在空中。又闻塔中所出音声。皆得法喜。

　　一得法喜。

　　怪未曾有。从座而起。恭敬合掌。却住一面。

　　二疑怪也。

　　△尔时有菩萨下。第五大乐说因疑请问。若望下答意。应为三问。一问何因有此塔。二问何故塔从地出。三问何故发是声。

　　尔时有菩萨摩诃萨。名大乐说。知一切世间天人阿修罗等。心之所疑。而白佛言。世尊。以何因缘。有此宝塔。从地涌出。又于其中。发是音声。

　　第五大乐说问。

　　△第六佛答。有三。

　　尔时佛告大乐说菩萨。此宝塔中。有如来全身。乃往过去。东方无量千万亿阿僧祗世界。国名宝净。彼中有佛。号曰多宝。其佛本行菩萨道时。作大誓愿。若我成佛。灭度之后。于十方国土。有说法华经处。我之塔庙。为听是经故。涌现其前。为作证明。赞言善哉。

　　初答第二问。此佛有愿。为证法华故。从地涌出。

　　彼佛成道已。临灭度时。于天人大众中。告诸比丘。我灭度后。欲供养我全身者。应起一大塔。

　　次追答第一何故有塔。佛今答。由彼佛命令造此塔。

　　其佛以神通愿力。十方世界。在在处处。若有说法华经者。彼之宝塔。皆涌出其前。全身在于塔中。赞言善哉善哉。大乐说。今多宝如来塔。闻说法华经故。从地涌出。赞言善哉善哉。

　　第三。答为作证明故。发是音声也。释论明多宝佛不得说法。而取灭度。师解不尔。彼佛告诸比丘。比丘即是受化之人。何谓不说。当是多宝。亦得开三。不得显实。故释论云不得说法耳。以是义故。虽复灭度。在在处处。有说法华经。便随喜作证也。

　　△下第二分身远集。就此为七。一乐说请见多宝。二应集分身。三乐说请集。四放光远召。五诸佛同来。六严净国界。七与欲开塔。

　　是时大乐说菩萨。以如来神力故。白佛言。世尊。我等愿欲见此佛身。

　　初乐说请见多宝。云承佛神力者。欲开须集佛。集佛即付嘱。付嘱即召下方。下方出即应开近显远也。此是大事之由。岂非佛神力令问也。

　　佛告大乐说菩萨摩诃萨。是多宝佛。有深重愿。若我宝塔。为听法华经故。出于诸佛前时。其有欲以我身。示四众者。彼佛分身诸佛。在于十方世界说法。尽还集一处。然后我身乃出现耳。大乐说。我分身诸佛。在于十方世界说法者。今应当集。

　　第二应集分身。

　　大乐说白佛言。世尊。我等亦愿欲见世尊分身诸佛。礼拜供养。

　　第三大乐说请集也。

　　△第四放光远照。三变土净。正由三昧。三昧有三。

　　尔时佛放白毫一光。即见东方五百万亿那由他。恒河沙等国土诸佛。彼诸国土。皆以玻璃为地。宝树宝衣以为庄严。无数千万亿菩萨。充满其中。遍张宝幔宝网罗上。彼国诸佛。以大妙音。而说诸法。及见无量千万亿菩萨。遍满诸国。为众说法。南西北方。四维上下。白毫相光所照之处。亦复如是。

　　第四远照。

　　尔时十方诸佛。各告众菩萨言。善男子。我今应往娑婆世界。释迦牟尼佛所。并供养多宝如来宝塔。

　　诸佛同来。

　　时娑婆世界。即变清净。琉璃为地。宝树庄严。黄金为绳。以界八道。无诸聚落。村营城邑。大海江河。山川林薮。烧大宝香。曼陀罗华。遍布其地。以宝网幔。罗覆其上。悬诸宝铃。唯留此会众。移诸天人。置于他土。是时诸佛。各将一大菩萨。以为侍者。至娑婆世界。各到宝树下。一一宝树。高五百由旬。枝叶华果。次第庄严。诸宝树下。皆有师子之座。高五由旬。亦以大宝。而校饰之。尔时诸佛。各于此座。结加趺坐。如是展转。遍满三千大千世界。而于释迦牟尼佛一方所分之身。犹故未尽。

　　此初变娑婆。是背舍。能变秽为净。又初变净。表净除四住。

　　时释迦牟尼佛。欲容受所分身诸佛故。八方各更变二百万亿那由他国。皆令清净。无有地狱饿鬼畜生。及阿修罗。又移诸天人。置于他土。所化之国。亦以琉璃为地。宝树庄严。树高五百由旬。枝叶华果。次第严饰。树下皆有宝师子座。高五由旬。种种诸宝。以为庄校。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔。遍覆其上。悬诸幡盖。烧大宝香。诸天宝华。遍布其地。

　　次变八方。各变二百那由他。是胜处转变自在。亦表净除尘沙。

　　释迦牟尼佛。为诸佛当来坐故。复于八方。各变二百万亿那由他国。皆令清净。无有地狱饿鬼畜生。及阿修罗。又移诸天人。置于他土。所化之国。亦以琉璃为地。宝树庄严。树高五百由旬。枝叶华果。次第庄严。树下皆有宝师子座。高五由旬。亦以大宝。而校饰之。亦无大海江河。及目真邻陀山。摩诃目真邻陀山。铁围山。大铁围山。须弥山等诸山王。通为一佛国土。宝地平正。宝交露幔。遍覆其上。悬诸幡盖。烧大宝香。诸天宝华。遍布其地。尔时东方释迦牟尼佛。所分之身。百千万亿那由他恒河沙等国土中诸佛。各各说法。来集于此。如是次第。十方诸佛。皆悉来集。坐于八方。尔时一一方四百万亿那由他国土。诸佛如来。遍满其中。

　　此第三复变八方。变二百那由他。是一切处。于境无碍。表净除无明。

　　△下是时诸佛坐师子座。第七与欲开塔。复五。一诸佛问讯说欲。二释迦开塔。三四众皆同见闻。四二佛分座而坐。五四众请加。

　　是时诸佛。各在宝树下。坐师子座。皆遣侍者。问讯释迦牟尼佛。各赍宝华。满掬而告之言。善男子。汝往诣耆阇崛山。释迦牟尼佛所。如我辞曰。少病少恼。气力安乐。及菩萨声闻众。悉安隐不。以此宝华。散佛供养。而作是言。彼某甲佛。与欲开此宝塔。诸佛遣使。亦复如是。

　　初问讯说欲。诸佛同与欲开塔。如僧中作法与欲意也。大集明若干佛与欲。华严亦说十方若干佛同说华严。大品亦云千佛同说般若。皆不云是释迦分身。准今经者。应是分身。彼带方便故。时中不显说耳。今经非但数多。亦直说是分身佛。咸来与欲故也。

　　尔时释迦牟尼佛。见所分身诸佛。悉已来集。各各坐于师子之座。皆闻诸佛与欲同开宝塔。即从座起。住虚空中。一切四众。起立合掌。一心观佛。于是释迦牟尼佛。以右指开七宝塔户。出大音声。如却关钥。开大城门。

　　第二开塔者。即是开权。见佛者。即是显实。亦是证前。复将开后。如却关钥者。却障机动也。

　　即时一切众会。皆见多宝如来。于宝塔中。坐师子座。全身不散。如入禅定。又闻其言。善哉善哉。释迦牟尼佛。快说是法华经。我为听是经故。而来至此。尔时四众等。见过去无量千万亿劫灭度佛。说如是言。叹未曾有。以天宝华聚。散多宝佛。及释迦牟尼佛上。

　　此第三四众见闻兴供养。

　　尔时多宝佛。于宝塔中。分半座。与释迦牟尼佛。而作是言。释迦牟尼佛。可就此座。即时释迦牟尼佛。入其塔中。坐其半座。结跏趺坐。

　　此第四二佛分座也。

　　尔时大众。见二如来。在七宝塔中。师子座上。结跏趺坐。各作是念。佛坐高远。惟愿如来。以神通力。令我等辈。俱处虚空。即时释迦牟尼佛。以神通力。接诸大众。皆在虚空。

　　第五四众请佛威加。此是分身远集文毕。

　　△下是第三释迦唱募觅流通人。为三。

　　以大音声。普告四众。谁能于此娑婆国土。广说妙法华经。今正是时。

　　一是大声唱募。

　　如来不久。当入涅槃。

　　第二明付嘱时至也。

　　佛欲以此妙法华经。付嘱有在。

　　第三明付嘱有在。有在者。若佛在世。随机利物。自说正法。无待他人。今佛化缘机尽。欲令此法利益无穷。故须付嘱流通也。付嘱有在。此有二意。一近令有在。付八万二万旧住菩萨。此土弘宣。二远令有在。付本弟子下方千界微尘。令触处流通。又发起寿量也。已上长行三科毕。

　　尔时世尊。欲重宣此义。而说偈言。

　　偈有四十八行。颂上三意。初有三行半。颂多宝灭度。第二有八行半。颂分身集。第三有三十六行。颂释迦佛付嘱也。

　　圣主世尊。虽久灭度。在宝塔中。尚为法来。诸人云何。不勤为法。此佛灭度。无央数劫。处处听法。以难遇故。彼佛本愿。我灭度后。在在所往。常为听法。

　　初三行半。明多宝现。

　　又我分身。无量诸佛。如恒沙等。来欲听法。及见灭度。多宝如来。各舍妙土。及弟子众。天人龙神。诸供养事。令法久住。故来至此。为坐诸佛。以神通力。移无量众。令国清净。诸佛各各。诣宝树下。如清凉池。莲华庄严。其宝树下。诸师子座。佛坐其上。光明严饰。如夜闇中。然大炬火。身出妙香。遍十方国。众生蒙熏。喜不自胜。譬如大风。吹小树枝。以是方便。令法久住。

　　第二八行半。颂上分身远集。释义如长行中解。

　　△下告诸去。第三释迦付嘱。有二。初八行半。举三佛。以劝流通。此又为三。次有二十七行半。举难持之法。以劝流通。又为二。初正举劝。二释劝意。

　　告诸大众。我灭度后。谁能护持。读诵斯经。今于佛前。自说誓言。

　　初一行半。募觅其人。

　　其多宝佛。虽久灭度。以大誓愿。而师子吼。多宝如来。及与我身。所集化佛。当知此意。诸佛子等。谁能护法。当发大愿。令得久住。

　　三偈举三佛。劝持经流通。

　　其有能护。此经法者。则为供养。我及多宝。此多宝佛。处于宝塔。常游十方。为是经故。亦复供养。诸来化佛。庄严光饰。诸世界者。若说此经。则为见我。多宝如来。及诸化佛。

　　第三四行。颂能持此经。即是供养三佛。及见三佛。以释劝意也。

　　△举难持之法。以欢流通。复二。初二十行。正举劝。二七行半。释劝意。初复三。

　　诸善男子。各谛思惟。此为难事。宜发大愿。

　　初一行明诫劝。

　　△下有十七行。正举难持法。以劝流通。细科为七。

　　诸余经典。数如恒沙。虽说此等。未足为难。若接须弥。掷置他方。无数佛土。亦未为难。若以足指。动大千界。远掷他国。亦未为难。若立有顶。为众演说。无量余经。亦未为难。若佛灭度。于恶世中。能说此经。是则为难。

　　初五行偈。举能说者为难。

　　假使有人。手把虚空。而以游行。亦未为难。于我灭后。若自书持。若使人书。是则为难。

　　第二二偈。举书持难。

　　若以大地。置足甲上。升于梵天。亦未为难。佛灭度后。于恶世中。暂读此经。是则为难。

　　第三二偈。举暂读难。

　　假使劫烧。担负干草。入中不烧。亦未为难。我灭度后。若持此经。为一人说。是则为难。

　　第四二偈。明略说难。

　　若持八万。四千法藏。十二部经。为人演说。令诸听者。得六神通。虽能如是。亦未为难。于我灭后。听受此经。问其义趣。是则为难。

　　第五三偈。明问义难。

　　若人说法。令千万亿。无量无数。恒沙众生。得阿罗汉。具六神通。虽有是益。亦未为难。于我灭后。若能奉持。如斯经典。是则为难。

　　此第六三偈。明奉持为难。

　　我为佛道。于无量土。从始至今。广说诸经。而于其中。此经第一。若有能持。则持佛身。

　　第三二偈。释上难持意。若有能持。即持佛身。此意岂易也。

　　△第二诸善下去。有七行半。明能持难持。能成胜德。以释劝意。就此为三。

　　诸善男子。于我灭后。谁能受持。读诵此经。今于佛前。自说誓言。

　　初一行半。重募持经之人。

　　此经难持。若暂持者。我即欢喜。诸佛亦然。如是之人。诸佛所叹。

　　第二一行半。明能持难持。则诸佛喜欢也。

　　是则勇猛。是则精进。是名持戒。行头陀者。则为疾得。无上佛道。能于来世。读持此经。是真佛子。住淳善地。佛灭度后。能解其义。是诸天人。世间之眼。于恐畏世。能须臾说。一切天人。皆应供养。

　　第三四偈半。明能持难持。即成胜行。胜行有自他也。恐畏世者。天竺云颰陀。此云贤。劫之异名也。亦云沙悖。此云恐畏也。

　　妙法莲华经入疏卷第七
卍新纂续藏经第 30 册 No. 0600 法华经入疏


　　妙法莲华经入疏卷第八

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经提婆达多品第十二

　　第二达多一品。引昔弘经。彼我兼益。以劝流通。先释品目。次消经文。释品目。具注四释。初因缘者。生时人天心热。因此立名。即因缘感应也。问。恶人出世。何名感应。答。令无量人。不敢造恶。则世界益也。因行逆而理顺。即圆顿教意也。本地清凉。迹示天热。同众生病也。故大经云。达多必不破僧。报恩经云。若有人言达多实恶人入狱者。无有是处。大云经云。达多不可思议。所修行业。同于如来。并本迹意也。宝唱经目云。法华凡四译。两存两没。昙摩罗刹。此言法护。西晋长安译。名正法华。法护仍敷演。安汰所承者是也。鸠摩罗什。此翻童寿。龟(音丘)兹国人。以伪秦弘始五年。四月二十三日。于长安逍遥园。译大品竟。至八年夏。于草堂寺。译此妙法莲华。命僧睿讲之。睿开为九辙。当时二十八品。长安宫人。请此品淹留在内。江东所传。止得二十七品。梁有满法师。讲经一百遍。于长沙郡烧身。仍以此品。安持品之前。彼自私安。未闻天下。陈有南岳禅师。次此品在宝塔之后。晚以正法华勘之。甚相应。今四渎混和。见长安旧本。故知二师深得经意。嘉祥三义。全不可依。委如记释。言提婆达多。亦名达兜。此翻天热。其破僧。将五百比丘去。身子厌之眠熟。目连擎众将还。眠起发誓。誓报此怨。捧三十肘石广十五肘掷佛。山神手遮。小石迸伤佛足。血出。教阇王放醉象蹋佛。拳华色比丘尼死。安毒十爪。欲礼佛足。中伤于佛。是为五逆。生时人天心热。从是得名。故言天热。此迹也。若作本解者。众生烦恼故。菩萨示热。同其病行。而度脱之。此品来意。引古弘经传益非谬。明今宣化事验不虚。举往劝今。使流通也。文为二。一讫生佛前莲华化生。明昔日达多通经。释迦成道。二从于时下方多宝所从菩萨下。明今日文殊通经。龙女作佛。禀教尚然。宣通之功。益岂不大矣。故提婆达多受记。文殊可以意知。第一有三。一明往昔师弟持经之相。二结会古今。三劝信。第一有长行偈颂。长行有四。一明求法时节。二于多劫中下。正明求法。三时有仙人下。明求得法师。四王闻下。明受法奉行。

　　尔时佛告诸菩萨。及天人四众。吾于过去无量劫中。求法华经。无有懈倦。

　　初明求法时节。

　　于多劫中。常作国王。发愿求于无上菩提。心不退转。

　　此上是第二正求法中。初明发愿也。

　　为欲满足六波罗蜜。勤行布施。心无吝惜象马七珍。国城妻子。奴婢仆从。头目髓脑。身肉手足。不惜躯命。

　　第二修行中。初明欲满檀那。勤行布施也。

　　时世人民。寿命无量。为于法故。捐舍国位。委政太子。击鼓宣令。四方求法。谁能为我。说大乘者。吾当终身。供给走使。

　　次明为满般若。推求妙法。

　　时有仙人。来白王言。我有大乘。名妙法莲华经。若不违我。当为宣说。

　　三明求法得师。

　　王闻仙言。欢喜踊跃。即随仙人。供给所须。采果汲水。拾薪设食。乃至以身。而为床座。身心无倦。于时奉事。经于千岁。为于法故。精勤给侍。令无所乏。

　　第四受法奉行。

　　尔时世尊。欲重宣此义。而说偈言。

　　偈有七行半。颂上长行。为五。

　　我念过去劫。为求大法故。

　　初二句。颂上求法时节。

　　虽作世国王。不贪五欲乐。推钟告四方。谁有大法者。若为我解说。身当为奴仆。

　　第二一行半。颂上正求法。

　　时有阿私仙。来白于大王。我有微妙法。世间所希有。若能修行者。吾当为汝说。

　　第三一行半。颂上求得说法师。

　　时王闻仙言。心生大喜悦。即便随仙人。供给于所须。采薪及果蓏。随时恭敬与。情存妙法故。身心无懈倦。普为诸众生。勤求于大法。

　　第四二行半。颂上受法奉行。

　　亦不为己身。及以五欲乐。故为大国王。勤求获此法。遂致得成佛。今故为汝说。

　　第五一行半。结正劝信。

　　△下去第二结会古今。复二。

　　佛告诸比丘。尔时王者。则我身是。时仙人者。今提婆达多是。

　　初正结会古今。

　　△下去是第二明师弟功报俱满。初明弟子。中复为三。

　　由提婆达多善知识故。令我具足六波罗蜜。慈悲喜舍。

　　初明弟子因满也。言具六度者。度义甚多。委如大论。故知诸家取舍。不任证据。不知何者是释迦所行具足。今一家立教。则体相可识。迹示四相。本行唯圆。初明三藏中略释。直明六相。舍依正名檀。防止七支名戒。打骂不报名忍。为事始终名精进。四禅八定名禅。分地息诤名般若。次约束十善为六度者。不杀至不妄语是檀。不两舌是尸。不恶口是忍。不绮语是进。不贪瞋是禅。不邪见是般若。又约分别。初明对治。菩萨善戒第十云。六波罗蜜有三种。一对治。谓悭。恶。瞋。怠。乱。痴。即所治。二谓相生。谓舍家持戒。遇辱须忍。忍已精进。进已调根。根调知法界。三谓果报。富。具。色。力。寿。安。辩。又余经云。施报富。戒报善道。忍报端正。进报神通。禅报生天。智报破烦恼。如是等例。皆三藏小菩萨六度也。次约大乘衍门。若施。受。财物。三事皆空名檀。不见持犯名戒。能忍所忍不可得名忍。身心不动名精进。不乱不味名禅。非智非愚名般若。如此流例。皆通教中六度也。又约别教世外菩萨六相者。若言檀有十利。伏悭烦恼。舍心相续。与众生同资产。生豪富家。生生施心现前。四众爱乐。处众不怯畏。胜名遍布。手足柔软。乃至诣道场。恒值善知识。此乃檀中十利。次戒有十利者。满一切智。如佛所学。智者不毁。誓愿不退。安住于行。弃舍生死。慕乐涅槃。得无缠心。得胜三昧。不乏信财。此是戒十利。忍有十利者。火。刀。毒。水。皆不能害。非人所护。身相庄严。闭恶道。生梵天。昼夜常安身。不离喜乐。精进有十利者。他不能折伏。佛所摄。非人所护。闻法不忘。未闻能闻。增长辩才。得三昧性。少病恼。随食能销。如优钵华增长。禅有十利。安住仪式。行慈境界。无悔热。守护诸根。得无食喜。离爱欲。修禅不空。解脱魔罥。安住佛境。解脱成熟。般若十利者。不取施相。不依戒。不住忍力。不离身心精进。禅无所住。魔不能扰。他言论不能动。达生死底。起增上慈。不乐二乘地。又四事应修檀。一修道者破悭贪故。二庄严菩提故。三自他利益。欲施。施时。施已。皆欢喜名自利。饥渴者得除。是名利他。四得后世大善果。后世获大尊贵饶财。四事应持戒。自修善法灭恶戒。庄严菩提摄众生。卧觉安不悔恨。于众生无害心。后受人天。得涅槃等乐。四事应修忍。修忍除不忍。庄严菩提摄众生。彼此离怖畏。后世无瞋。眷属不坏。不受苦恼。得人天涅槃乐。四事应修精进。进破懈怠。庄严菩提。摄众生。增长善法。是自利。不恼他是利他。后得大力致菩提。四事应修禅定。定破乱心。庄严菩提。摄众生。身心寂静。是自利。不恼众生是利他。后受清净身。安隐得涅槃。四事应修般若。智慧破无明。庄严菩提。摄众生。智慧自乐。是自利。能教众生。是利他。能坏烦恼及智障等。是大果。如此流例。是别教明六度。后约圆教者。月藏第一云。若众生唯依读诵。求菩提。是人为着世俗。尚不调己烦恼。何能调他。是人着嫉妒。名利。富贵。高心自是轻慢毁他。尚不得欲界善根。况色无色善根。况二乘菩提。况无上菩提。如星火不能干海。口气不能动山。藕丝不能称岳。何者。世俗心不能满菩提。何者是第一义。谓造一切福事。若修身。修心。修慧。以第一义熏修。则速满六波罗蜜。若行若坐。舍攀缘想。是檀。舍攀缘不犯是尸。于境界不生疮疣是羼。不舍于离是进。于事中不于逸是禅。于诸法体性无生是般若。复次于阴舍是檀。不计念阴是尸。于阴无我想是羼。于阴不起怨想是进。于阴不炽然是禅。于阴毕竟弃是般若。于界舍是檀。于界不扰浊是尸。于界舍因缘是羼。于界数数舍是进。于界不起发是禅。于界如幻想是般若。如是等是名第一义谛。善巧方便。甚深法要。能满六波罗蜜。以此法自为为他。三世菩萨。悉修是法。成菩提。故非世俗也。此法息众生烦恼道苦道。安置菩提道。华严七地。方明念念具十波罗蜜。修习一切佛法。以求佛道。善根与一切众生。是檀。能灭一切烦恼热是尸。于一切众生无所伤是忍。求善无厌是进。修道心不散。常向一切智是禅。忍诸法不生门是般若。能起无量智门是方便。求转胜智是愿。魔邪不能阻是力。于一切法相如实说。是智。是十波罗蜜具故。四摄道品。三解脱。一切助菩提法。于念念中皆具足。诸地皆念念具足。此地胜故。此借华严教道深位。以证今经圆人初心。验知华严。存于教道。别义明矣。若圆极说。岂至七地。方具十耶。故知地持中。念念具十。六之与十。开合不同。若念念具十。何行何念。而不具十。一行一切行。斯之谓也。经中以持般若校量。过舍恒沙身。乃以实行。对事舍耳。若六皆法界。此则不然。故不可以三事皆空。及以次第出生诸行而比之。又此六度。上下诸文。非不略释。观其文意。随事各别。若序中横见。但是现相。发弥勒疑。文殊引古。种种之言。为引同耳。过去佛章。为开五乘。菩萨之文。六度甚略。药草喻中。三菩萨位。不语行相。意在辨于差与无差。分别功德。略举五度。为校量本。亦非正意。故无行法。唯此中经。文虽略列。而正明行因趣果之相。故释者委列。使一切行会入一乘。方是此中释迦所行。圆教本迹六度之相也。

　　三十二相。八十种好。紫磨金色。十力。四无所畏。四摄法。十八不共神通道力。成等正觉。广度众生。皆因提婆达多善知识故。

　　次明释迦为弟子果圆也。然三十二相。诸教所列。修得不同。多在教道。若实道者。但是发得。不须各修。如下龙女叹佛偈中。自非深达。安能具相。委如止观第一见相中说。三十二相者。足下平如奁底。足趺隆如龟背。两相共一修。坚固布施。千辐轮但一修。安慰怖者。足跟长。手足指长。圆直身。三相共一修。谓不杀戒。七处满。肩。颈。臂。脚。一修。恒作施主。手足合缦。及柔软两相一修。谓四摄。足跟直。踝不现。毛右旋。三相共一修。恒以善法。饶益众生。鹿腨(市兖)肠相一修。以经书教人不吝。皮肤不受尘垢相一修。如问而答。黄金色相一修。忍辱好衣施。阴马藏相一修。和合诤讼。梵身圆等相。手摩膝相。共一修。慈心等教导。肩圆。项光。师子臆。三相共一修。恒令施得增长。万字相一修。不恼众生。绀眼。牛王睫。二相共一修。不恙爱视众生。顶髻。青发。二相共一修。诸功德。在众人前。一孔一毛。白毫。二相共一修。不妄语。四十齿。白齐。二相共一修。不两舌。广长舌。梵音声。二相共一修。不粗恶语。师子颊一修。不绮语。四牙一修。离邪命。一切众生功德。等佛一毛。佛诸毛功德。等一好。诸好等一相。诸相等白毫肉髻。白毫肉髻百千万亿。乃成梵音声。三十二相。因虽各各。论其真因。持戒精进。精进无戒。尚不得人天身。况余相耶。此则三藏教佛相本也。空无生。是通教相本。道种智。是别教相本。实相。是圆教佛相本。八十种好者。二十指。手足表里八处平满。踝。膝。䏶。六处好妙。肩。肘。腕。六处满。两髂。奇中三处好。髋尻二处。马藏一。两髆二。腰脐二。胁腋乳六。腹胸背项四。上下牙。上下唇腭。两颊。两鬓。两目。两眉。两鼻孔。额。两𩑐。两耳。头圆。是八十好也。若约四教。分别四种八十好。义并准上。

　　△下第二明师妙果当成佛。师中复三。

　　告诸四众。提婆达多。却后过无量劫。当得成佛。号曰天王如来。应供。正遍知。明行足。善逝。世间解。无上士。调御丈夫。天人师。佛世尊。世界名天道。

　　初正果成。分陀利云。调达作佛。号提和罗耶。汉言天王。国名提和越。汉言天地。

　　时天王佛住世。二十中劫。广为众生。说于妙法。恒河沙众生。得阿罗汉果。无量众生。发缘觉心。恒河沙众生。发无上道心。得无生忍。住不退转。

　　第二明在世化度也。

　　时天王佛。般涅槃后。正法住世。二十中劫。全身舍利。起七宝塔。高六十由旬。纵广四十由旬。诸天人民。悉以杂华末香。烧香涂香。衣服璎珞。幢幡宝盖。伎乐歌颂。礼拜供养七宝妙塔。无量众生。得阿罗汉果。无数众生。悟辟支佛。不可思议众生。发菩提心。至不退转。

　　第三明灭后利益也。

　　佛告诸比丘。未来世中。若有善男子善女人。闻妙法华经。提婆达多品。净心信敬。不生疑惑者。不墯地狱饿鬼畜生。生十方佛前。所生之处。常闻此经。若生人天中。受胜妙乐。若在佛前。莲华化生。

　　第三劝修如文。莲华化生者。胎经云。莲华生者。非胎卵湿化之化也。非化而化耳。实不如四生中之化生。如诸天化生。仍在父母膝等生。况同四趣中耶。请观音云。莲华化生为父母。无量寿观云。处华台久者为胎生。实非胎也。例莲华生。亦称湿卵。而非湿卵。今此乃是忽然而有。如净德王家忽然化生。但以莲华在湿未剖。如湿如卵。含在华内。义之如胎。大宝积云。菩萨成就八法。于诸佛前。莲华化生。一者乃至失命不说他过。二者化人令归三宝。三者安置一切于菩提心。四者梵行不染。五者造佛安华座上。六者能除众生忧恼。七者于贡高人。常自谦下。八者不恼他人。宝积虽尔。以诸经论随宜说耳。假使一切经论所列。生莲华缘。并为今文闻品功德之所超过。故华生虽同。本缘各别。

　　△下于时去。第二明今日文殊通经利益。复二。初明文殊通经。二从文殊言我于海中下。明利益。第一复五。

　　于时下方多宝世尊。所从菩萨。名曰智积。启多宝佛。当还本土。

　　初明通经五中。第一智积请退。分陀利经云。下方佛所从菩萨。名般若拘罗。汉言智积也。

　　释迦牟尼佛。告智积曰。善男子。且待须臾。此有菩萨。名文殊师利。可与相见。论说妙法。可还本土。

　　第二释迦止之。令待通经利益之证。智积谓。多宝为证经故出。劝物流通既讫。是故请还。释迦止者。虽迹门事讫。本门未彰。故托在文殊。以留多宝。佛之密意。非菩萨所知。密意之言。诸师不知也。

　　尔时文殊师利。坐千叶莲华。大如车轮。俱来菩萨。亦坐宝莲华。从于大海娑竭罗龙宫。自然涌出。住虚空中。诣灵鹫山。从莲华下。至于佛前。头面敬礼二世尊足。修敬已毕。往智积所。共相慰问。却坐一面。

　　第三文殊寻来。有人问。序中在座。今云何海来者。今为答之。岂以凡情。而度圣境。不起此会。于海化物。义亦何辜。亦可在序一期益讫。去时岂要白知。来时大利方生。与众自海而至。若例地涌菩萨赞辞。此经甚略。或当彼有广文。具有出会之语。而传至此者略耳。问。三千大千之外。各辰四百万亿国土清净琉璃。无后大海。文殊何故仍云海来。答。事释未爽。况不思议。今三义通之。一者既移人天。及变大海。从所移处来。应无远弊。二者众海纵移。龙宫不动。龙谓不动。而所居已变。从变而不变处来。有何不可。三者无缘者被移。有缘者今来。此不思议山海。宛然令众不见。但是变见。非谓改体。文殊既不起而往。其土亦即秽而净。故净名云。移置他土。都不使人有往来想。此中乃使有往来想。而本不移。故知应有机者。则土变。众移而尚来。其无缘者。土复众来而不至。所以理虽无动。化事成规。故使所见不同。往来时异。菩萨化仪尚尔。岂佛设变同凡。问。不起而往。何故云来。答。示彼此众。知经功力。识禀教益。故须云来。不往而往。不来而来。皆为利物。何须此难。故知他土。未必见来。彼不见来。此不见去。不来不去。而移事宛然。如净名足指按地。是时大众。自见坐宝莲华。而土秽如故。此并记文。荆溪料简显义。

　　智积菩萨。问文殊师利。仁往龙宫。所化众生。其数几何。

　　智积发问。

　　△第五文殊答。非口所宣。第五复为七。

　　文殊师利言。其数无量。不可称计。非口所宣。非心所测。且待须臾。自当有证。

　　第一文殊答利益甚众也。

　　所言未竟。无数菩萨。坐宝莲华。从海涌出。诣灵鹫山。住在虚空。

　　第二蒙益者皆集证。

　　此诸菩萨。皆是文殊师利之所化度。具菩萨行。皆共论说六波罗蜜。

　　三明文殊所化。

　　本声闻人。在虚空中。说声闻行。

　　第四先禀权教。住二乘道。分陀利经云。莲华从池出者。本发菩萨心。其华在空中。说摩诃衍事。本发声闻心者。华在空中。但说断生死事。

　　今皆修行大乘空义。

　　第五明今闻实教。悉住大乘法。

　　文殊师利。谓智积曰。于海教化。其事如此。

　　第六文殊师利结益。

　　尔时智积菩萨。以偈赞曰。

　　大智德勇健。化度无量众。今此诸大会。及我皆已见。演畅实相义。开阐一乘法。广导诸群生。令速成菩提。

　　第七智积偈叹。

　　△从文殊去。第二明利益。文为九。

　　文殊师利言。我于海中。唯常宣说妙法华经。

　　第一文殊自叙。

　　智积菩萨。问文殊师利言。此经甚深微妙。诸经中宝。世所希有。颇有众生。勤加精进。修行此经。速得佛不。

　　第二智积发问。

　　文殊师利言。有娑竭罗龙王女。年始八岁。智慧利根。善知众生诸根行业。得陀罗尼。诸佛所说。甚深秘藏。悉能受持。深入禅定。了达诸法。于刹那顷。发菩提心。得不退转。辩才无碍。慈念众生。犹如赤子。功德具足。心念口演。微妙广大。慈悲仁让。志意和雅。能至菩提。

　　第三文殊正答。

　　智积菩萨言。我见释迦如来。于无量劫。难行苦行。积功累德。求菩萨道。未曾止息。观三千大千世界。乃至无有如芥子许。非是菩萨舍身命处。为众生故。然后乃得成菩提道。不信此女。于须臾顷。便成正觉。

　　第四智积执别教而为疑。

　　△第五龙女明圆释疑。初长行。次偈。自为三。

　　言论未讫。时龙王女。忽现于前。头面礼敬。却住一面。

　　初是经家叙忽现申敬也。

　　以偈赞曰。

　　偈复为三。

　　深达罪福相。遍昭于十方。

　　初半偈。明持经得解也。罪福者。约七方便传作。今偈深达无罪无福。入一实相。名为深达。十方即十法界。同以实慧朗之。故言遍照。

　　微妙净法身。具相三十二。以八十种好。用庄严法身。天人所戴仰。龙神咸恭敬。一切众生类。无不宗奉者。

　　次二偈。明成就二身。具三十二相者。深得法身之理。即备相好。如大品明。欲得一切法。当学般若。如得如意珠。二乘但得空。空无相好也。

　　又闻成菩提。唯佛当证知。我阐大乘教。度脱苦众生。

　　第三引佛为证。

　　△第六身子狭小三藏权难。为二。

　　尔时舍利弗。语龙女言。汝谓不久。得无上道。是事难信。

　　初身子复难。先总明难信。

　　所以者何。女身垢秽。非是法器。云何能得无上菩提。佛道悬旷。迳无量劫。勤苦积行。具修诸度。然后乃成。又女人身。犹有五障。一者不得作梵天王。二者帝释。三者魔王。四者转轮圣王。五者佛身。云何女身。速得成佛。

　　此是第二身子释有五碍。

　　尔时龙女。有一宝珠。价直三千大千世界。持以上佛。佛即受之。

　　第七龙女以实除疑。现成明证中。初献珠。表得圆解。圆珠表其修得圆因。奉佛是将因克果。佛受疾者。获果速也。此即一念坐道场。成佛不虚。明证若此。

　　龙女谓智积菩萨。尊者舍利弗言。我献宝珠。世尊纳受。是事疾不。答言甚疾。女言。以汝神力。观我成佛。复速于此。

　　次正示因圆果满。胎经云。魔梵释女。皆不舍身。不受身。悉于现身得成佛。故偈言。法性如大海。不说有是非。凡夫贤圣人。平等无高下。唯在心垢灭。取证如反掌。问。此龙女为不舍分段。即成佛否。若不即身成佛。此文及胎经云何通耶。答。今龙女文。从同体权说。以证圆经成佛速疾。若实行不疾。权行徒引。是则权实义等。理不徒然。故胎经偈。从实得说。若实得者。从六根净。得无生忍。当知龙女应物所好。容起神变。现身成佛。及证圆经。既证无生。岂不能知本无舍受。何妨舍此往彼。余教凡位。至此会中。进断无明。亦复如是。凡如此例。必须权实不二。以释疑妨。

　　当时众会。皆见龙女。忽然之间。变成男子。具菩萨行。即往南方无垢世界。坐宝莲华。成等正觉。三十二相。八十种好。普为十方一切众生。演说妙法。

　　此是第八中。初时众见闻。住南方者。由被缘熟。宜以八相成道。此土缘薄。秪以龙女教化。此是权巧之力。得一身一切身。普现色身三昧也。况权巧者。不必一向唯作权释。秪云龙女已得无生。则约体用。而论权巧。非谓专约本迹为权巧也。故权实二义。经力俱成。他人释此。或云龙女七地十地等者。不能显经力用故也。

　　尔时娑婆世界。菩萨声闻。天龙八部。人与非人。皆遥见彼龙女成佛。普为时会人天说法。心大欢喜。悉遥敬礼。无量众生。闻法解悟。得不退转。无量众生。得受道记。无垢世界。六反震动。娑婆世界。三千众生。住不退地。三千众生。发菩提心。而得受记。

　　此是第八中。次人天欢喜。彼此蒙益。

　　智积菩萨。及舍利弗。一切众会。默然信受。

　　第九智积身子等。默然信伏。此是文殊通经。龙女作佛竟。此达多品。引往弘经彼我兼益。明今宣化事验不虚。以劝流通。文毕。

　　妙法莲华经劝持品第十三

　　此品。是迹门五品单流通中。第三八万大土。此土弘经。新得记者。他土弘通也。有本云劝持者。义须两存。随题皆得。不及从初。故题持品。二万菩萨奉命弘经。故名持品。重劝八十万亿那由他弘经。故名劝持品。问。何故尔。答。二万是法师品初。别命之数。故奉旨受持。八十万亿那由他等。前无别命。止通觅。今佛眼视。令其发誓。此土通经。证验深重。佛意殷勤。是故蒙劝而弘。故有二意也。就文为二。先明受持。后明劝持。初文复为三。

　　尔时药王菩萨摩诃萨。及大乐说菩萨摩诃萨。与二万菩萨眷属俱。皆于佛前。作是誓言。惟愿世尊。不以为虑。我等于佛灭后。当奉持读诵说此经典。后恶世众生。善根转少。多增上慢。贪利供养。增不善根。远离解脱。虽难可教化。我等当起大忍力。读诵此经。持说书写。种种供养。不惜身命。

　　初二万菩萨奉命。此土持经也。

　　尔时众中。五百阿罗汉。得受记者。白佛言。世尊。我等亦自誓愿。于异国土。广说此经。复有学无学八千人得受记者。从座而起。合掌向佛。作是誓言。世尊。我等亦当于他国土。广说此经。所以者何。是娑婆国中。人多弊恶。怀增上慢。功德浅薄。瞋浊谄曲。心不实故。

　　次五百八千声闻发誓。他国流通也。

　　尔时。佛姨母摩诃波阇波提比丘尼。与学无学比丘尼六千人。俱从座而起。一心合掌。瞻仰尊颜。目不暂舍。

　　此诸尼请记有三。初波阇波提请记也。姨母者。本行经云。释种有长者。名善觉。生八女。时净饭王与三弟。四人各纳二女。净饭王妃。即是摩耶。此云天后。生太子已。七日命终。生忉利天中。次妃即第八女。名摩诃波阇波提。亦云大爱道。即是其姨。故云姨母也。问。此诸声闻。已成大士。何故不能此土弘经耶。答。为引初心始行菩萨。未能恶世苦行通经。复欲开于始行安乐行品也。

　　于时世尊。告憍昙弥。何故忧色。而视如来。汝心将无谓我不说汝名。授阿耨多罗三藐三菩提记耶。憍昙弥。我先总说。一切声闻。皆已授记。今汝欲知记者。将来之世。当于六万八千亿诸佛法中。为大法师。及六千学无学比丘尼。俱为法师。汝如是渐渐具菩萨道。当得作佛。号一切众生喜见如来。应供。正遍知。明行足。善逝。世间解。无上士。调御丈夫。天人师。佛世尊。憍昙弥。是一切众生喜见佛。及六千菩萨。转次授记。得阿耨多罗三藐三菩提。

　　次如来与记也。憍昙弥此云最胜。即是波阇波提。亦云瞿昙弥。姓也。总与波阇及六千授记竟。

　　尔时。罗睺罗母。耶输陀罗比丘尼。作是念。世尊于授记中。独不说我名。

　　二耶输请记。耶输此云名闻也。

　　佛告耶输陀罗。汝于来世百千万亿诸佛法中。修菩萨行。为大法师。渐具佛道。于善国中。当得作佛。号具足千万光相如来。应供。正遍知。明行足。善逝。世间解。无上士。调御丈夫。天人师。佛世尊。佛寿无量阿僧祇劫。

　　次明与记。

　　尔时摩诃波阇波提比丘尼。及耶输陀罗比丘尼。并其眷属。皆大欢喜。得未曾有。即于佛前。而说偈言。

　　世尊导师。安隐天人。我等闻记。心安具足。

　　此是诸尼领解欢喜。

　　诸比丘尼。说是偈已。白佛言。世尊。我等亦能于他方国土。广宣此经。

　　此是诸尼发誓弘经。

　　△第二劝持。有长行偈颂。长行有五。

　　尔时世尊。视八十万亿那由他诸菩萨摩诃萨。是诸菩萨。皆是阿惟越致。转不退法轮。得诸陀罗尼。

　　初佛眼视。即是默劝。而不告者。上来虽不别命。而举持经功德深厚。引证分明。多宝分身。远来劝发。此之殷勤。事已义足。有欲应命。宜即发誓。无复繁言。又将护声闻他方之愿。是故世尊不侯称扬也。

　　即从座起。至于佛前。一心合掌。而作是念。若世尊。告敕我等持说此经者。当如佛教。广宣斯法。

　　第二菩萨请告。

　　复作是念。佛今默然。不见告敕。

　　三明今佛默然。

　　我当云何。时诸菩萨。敬顺佛意。并欲自满本愿。便于佛前。作师子吼。

　　第四菩萨知意。

　　而发誓言。世尊。我等于如来灭后。周旋往返十方世界。能令众生。书写此经。受持读诵。解说其义。如法修行。正忆念。皆是佛之威力。唯愿世尊。在于他方。遥见守护。

　　第五发誓通经。

　　△下去偈文。是孤起偈。诸菩萨等。请护弘经。即是自述弘经方轨故也。何者。以由佛于法师品中。说方轨竟。宝塔慕觅用方轨人。达多引往用方轨者。安乐行。是始行方轨。故云住忍辱地等。具如后品。若不尔者。则弘经无轨。无轨弘经。斯无是处。如赤身入阵。自损不虚。被铠之言。应不徒设。偈有二十行。请护持经。前十七行。被忍衣弘经。次第二一行。入室弘经。次第三一行。坐座弘经。次第四一行。总结请知。

　　即时诸菩萨。俱同发声。而说偈言。

　　下初忍衣中。细科为三。

　　惟愿不为虑。于佛灭度后。恐怖恶世中。我等当广说。

　　初总明时节也。

　　△次所忍境又三。

　　有诸无智人。恶口骂詈等。及加刀杖者。我等皆应忍。

　　初一行。通明俗众。是所忍邪见人也。

　　恶世中比丘。邪智心谄曲。未得谓为得。我慢心充满。

　　次一行。明出家增上慢者。此又过前。

　　或有阿练若。衲衣在空闲。自谓行真道。轻贱人间者。贪着利养故。与白衣说法。为世所恭敬。如六通罗汉。是人怀恶心。常念世俗事。假名阿练若。好出我等过。而作如是言。此诸比丘等。为贪利养故。说外道论义。自作此经典。诳惑世间人。为求名闻故。分别说是经。常在大众中。欲毁我等故。向国王大臣。婆罗门居士。及余比丘众。诽谤说我恶。谓是邪见人。说外道论义。

　　此上七行偈。是第三僭圣增上慢者。此过前最甚。以后后者。转难识故。中阿含第六云。阿兰若。此翻无事。即无诤也。有事必诤。头陀此翻抖擞。宝云经云。阿练儿处也。住阿兰若者。不与世诤。不近不远。便于乞食。有树阴多华果。足净水。无难事。不险阻。易登陟。独无侣。诵所闻。兰若比丘。见王王子婆罗门及一切人来。比丘唱善来善来。可就此坐。彼即共坐。彼不坐。比丘亦不得坐。应种种说法。安慰令喜。佛灭后末。恶世不应戒。比丘虽说戒法而得活。而于戒法不乐行。历五分法身。余一切道法。亦如是说。如齆鼻人。说栴檀。既自无香。亦不自闻。天人龙神。鸠槃荼。终不供养无戒人。余四分亦如是。无有能将妙法来。必由净戒之所起。余定慧解脱亦如是。若遇垂死最重病。痛恼逼迫极无憀。念佛三昧常不舍。一切苦切夺其心。彼人自解是法故。则知一切诸法空。若不尔者。非兰若行。凡居兰若。为调烦恼。自举蔑他。非无诤行。未知端拱意在何之。轻倨师友。傲慢王臣。况令无识者谓圣。使有眼者寒心。罗云之行永乖。空生之德安在。但由内心不实。专以身营外虚。笃论其道。诸无所云。审如宾头卢知王七年矣国。及稠禅师进否为王。故起居适时。安得一向。十住婆沙明。兰若比丘。乃至具五十法。方堪止住。乃至十二头陀。各具十法。不然则且寻师进道。何遽守愚。出家离世。割爱慕道。应以五分而为正则。尚违小乘之式。而反轻于大教者。尤害之甚。若以此名。而均于大。则大乘三学二脱。可以自规。方应出家兰若之式。若着所说。不勤行之。专思自活。如斯等辈。名相似三学。矫三学。贼三学。许三学。而欲轻于通经者。故令弘者。当着忍衣。专弘正法。有戒之人。具增三学。方名增戒。守一不行。信知戒减。戒尚不行。安行定慧。故须历五分勘之。

　　我等敬佛故。悉忍是诸恶。为斯所轻言。汝等皆是佛。如此轻慢言。皆当忍受之。浊劫恶世中。多有诸恐怖。恶鬼入其身。骂詈毁辱我。我等敬信佛。当着忍辱铠。为说是经故。忍此诸难事。我不爱身命。但惜无上道。我等于来世。护持佛所嘱。世尊自当知。浊世恶比丘。不知佛方便。随宜所说法。恶口而颦蹙。数数见摈出。远离于塔寺。如是等众恶。念佛告敕故。皆当忍是事。

　　此第三明着衣意。忍辱铠者。应须四教释忍。初三藏小乘中。阿含第五云。黑齿比丘。诉佛云。舍利弗骂我说我。佛疾唤舍利弗。实骂说不。舍利弗言。心不定者。或说骂。我心已定。云何说骂。如折角牛不触娆人。如残童子耻不恼彼。我心如地水火风。净与不净。大小便利㖒唾。受而不骂心如扫帚。净不净俱扫。又如破器盛脂。置之日中。渧渧恒漏。自观九孔。常漏不净。云何骂说于他。又如死蛇狗等。系净童子颈。惭耻自愧。不骂说他。佛问。如是恶人。汝云何观。答。人有五。一身善口意不善。但念其善。不念不善。如衲衣比丘。见粪聚弊帛。左捉右舒。截弃不净。而取于净。念用其身净。以规我身。弃其口意。以诫我口意。又口行净。身意不净。亦念其口。弃其身意。如热渴者。值多草池。披草掬水。凉身止渴。又意净。身口不净亦念其意。不用其身口。如行路热渴。唯牛迹少水。我若用掬若手。水则浑浊。应两膝跪。两手凭。口就吸之。以除热渴。又三业皆不净者。虽无可用。当痛念之。如路见病人。安置使稳。念此不净。使得值善知识。治其三业。勿令堕落三途。又三种皆净。常念是人。以自训况。念齐愿齐。如清凉池。多诸华草。热渴入中。以自苏息。常念境界。以去我恶。此是三藏教中。用苦无常不净无我真空。为忍辱铠也。毗婆沙第八云。念骂是一语。余皆唤声。终日唤声。于我何为。又此方是卑陋语。他方是称赞语。我若念此卑语。无处得乐。又观此字。骂若颠倒。此字即成赞。又骂是一界少分。一入少分。一阴少分。骂少不骂多。又谁成就骂。骂者成就。成就自彼。于我何为。又骂是一字。一字不成骂。二字成骂。无有一时称二字者。若称后字。前字已灭。又能骂所骂一时。同一刹那俱灭。于我何为。如是等观空如幻如化。用通空为铠。委如止观入空无生观中具说。又婆沙第十七云。凡圣俱有三受。亦云五受。即忧喜苦乐舍。凡圣三受。云何差别。凡夫于苦受有二。一身受苦。二心受忧悲。如三毒箭。失乐则瞋。得乐则喜。不苦不乐则痴。圣人但有身受。而无心受。于苦不瞋。于乐不爱。于不苦不乐不痴。三使不能使。于使得解脱。故有凡圣之异。如此等有无差降者。此用别教。为忍辱铠也。已上三教明铠非妙。今经明铠者。以念佛为忍辱铠。是圆念法身佛。即第一义佛。即是法故。文云念佛告敕。即法也。佛即是僧。僧即事理俱和。毗卢遮那遍一切处。如此之铠。一铠一切铠。即圆教铠也。由能观别。得诸教名。所观五受。其相不别。故持者应观三受。故云能忍诸恶行等。已上从偈初至此。是初明忍衣毕。

　　诸聚落城邑。其有求法者。我皆到其所。说佛所嘱法。

　　第二明入如来室弘经法。

　　我是世尊使。处众无所畏。我当善说法。愿佛安隐住。

　　第三明坐如来座弘法。

　　我于世尊前。诸来十方佛。发如是誓言。佛自知我心。

　　第四总结请知。此持品八万大士奉命此土弘经竟。

　　妙法莲华经入疏卷第八
卍新纂续藏经第 30 册 No. 0600 法华经入疏


　　妙法莲华经入疏卷第九

　　姚秦三藏法师　鸠摩罗什　译

　　天台　智者　疏　并记

　　四明沙门　道成　入注

　　妙法莲华经安乐行品第十四

　　此安乐行品。是迹门流通分中。第四明外凡初心弘经方法也。今古释此品。皆有生起。十缘五缘。及明来意。三意五意。今则不尔。但随品文势。逐义释之。不必一概。故至释此品。应委腾前四品之意。谓法师下。三通以法师室衣座三。为流通之轨。故释前三品题。及以消文。咸依此三。明品元意。若随文相别。生起不同。文起尽耳。以法师是流通之始。是故具列三法为轨。况流通者。演布正说。令说者依三建志。方能光显所弘之典。令物慕仰。法可弘通。冥资显益。是如来使。若不尔者。何故世尊命弘经人。量其功用堪掌任者。故使此土他土。上方下方。进否异辙。若己自行。不长物信。如热病者。而货冷药。是故不可率尔传经。故三周开显。若法若喻。不逾三德。若修若性。准而则之。性德不当开与不开。修得随时。转名赴物。在今同异无非一乘。一乘者佛性也。具如大经佛性三种。即是秘藏。故流通之首。还约此藏。以之为轨。所以法师名室衣座。于敷弘义便故也。宝塔品中。若从塔说。塔涌在空。座也。处处证经。室也。众宝庄严。衣也。若从释迦。在空座也。入塔衣也。命弘室也。又以三佛表于三身。此亦三耳。多宝衣也。释迦座也。分身室也。若从三变所表说者。初变表破见思。座也。次变表破无知。室也。后变表破无明。衣也。故命弘者。令依三法。弘此妙三。若调达中。身为状座。若非深达此三。安能轻生重法。故相好之身。必有法报。法身衣也。报身座也。应身室也。若从调达因行。五波罗蜜。衣也。般若波罗蜜。座也。慈悲喜舍。室也。况师弟成道。具足三身。至持品偈文。彰灼三法。而弘此经。此安乐品。虽为始行。亦以三德。而用题品。以一品内。无非三德及三德行。于中为五。初以三义总释。次明四行来意。三明四行次第。四明四行体异。五正解释。

　　△初三义总释中。自为二。初疏略释题。次广解各三。初依事。二附文。三约三法门。先略释中。初事解者。身无危险故安。心无忧恼故乐。身安心乐故能进行。二业安乐。进于弘经。口业之行也。次附文释者。经云。着如来衣。则法身安。入如来室。故解脱心乐。坐如来座。故般若导行进。此附上文。约三德三轨故也。法身若有二德之行。故使所严法身安也。若法身体素。天龙之所忽劣。故具三法。共导弘经之行。附今文者。下经云。住忍辱地故身安。而不卒暴故心乐。观诸法实相故行进。即进为行。秪由自进。是故弘经。三约法门释安乐行者。安名不动。乐名无受。行名无行。不动者。六道生死。二圣涅槃。所不能动。既不缘二边。则身无动摇。上文云。身体及手足。静然安不动。其心常憺怕。未曾有散乱。则安住不动。如须弥顶。常住不动法门。故曰安也。乐者。不受三昧。广大之用。不受凡夫五受。乃至圆中五受生见。亦皆不受。有受则有苦。无受则无苦。无苦无乐。乃名大乐。无行者。若有所受。即有所行。无受则无所行。不行凡夫行。不行贤圣行。故言无行。而行中道。是故名行。即法门也。今更广事解。夫安乐者。即大涅槃。从果立名也。行者。即涅槃道。从因得名。诸余因果俱苦。如常见外道。行于苦行。还得苦果。若因乐果苦。如断见外道。恣情取乐。后得苦报。若因苦果乐。如折法二乘。无常拙度。加功苦至。方入涅槃。今言安乐行者。因果俱乐。即是大品如实巧度。大经云。定苦行者。谓诸凡夫。苦乐行者。声闻缘觉。定乐行者。谓诸菩萨也。絓七方便。粗因粗果。皆非安乐行。独妙因妙果。称安乐行也。此广事释毕。更广依文释者。安乐行。是涅槃道。涅槃有三义。谓三德秘藏。行有三义。谓止行观行慈悲行。止行者。三业柔和。违从俱寂。即是体法身行。即上文如来衣也。观行者。一实相慧。无分别光。即体般若行。即上如来座也。慈悲行者。四弘誓愿。度一切。即体解脱行。即上文如来室也。总此三行。为涅槃道。总于三德。为行之境。境称安乐。道称为行。故曰安乐行也。大论云。菩萨从初发心。常观涅槃行道。因时用此三行法。导三业为行。二业净故。即是净于六根。六根若净。发相似解。而得入真。果时名佛眼耳等。因名止行。果名断德。因名观行。果名智德。因名慈悲行。果名恩德。又因名三业。果名三密。四时慈悲导三业利他。果时名三轮不思议化。如此观时。无复分别。一切诸法中。悉有安乐性。一切众生。即大涅槃。不可复灭。行于非道。通达佛道。此即绝待明安乐行。此行与涅槃义合。彼云。复有一行。是如来行。如来是人。安乐是法。如来是安乐人。安乐是如来法。总而言之。其义不异。别亦不异。此明寂灭忍法空座如来室。彼明金银宝树。宝树即无漏宝林。无漏与空寂灭忍合。金沙大河。直入西海。即一实慧。与诸法空合。得道女人。则无谄曲。此无缘大慈。与如来室合。彼呼为无余义。此呼为无上道。又五行义。亦与衣座室意同。问。大经明亲附国王。持弓带箭。摧伏恶人。此经远离豪势。谦下慈善。刚柔硕乖。云何不异。答。大经偏论折伏。住一子地。何曾无摄受。此经偏明摄受。头破七分。非无折伏。各举一端。适时而已。理必具四。何者。适时称宜。即世界意。摄受即为人意。折伏即对治意。悟道即第一义意也。广法门释者。应明不动门。不受门。不行门。种种三法。通释此文。具如十种三法。准例可知。略不记也。已上是初三义。总释题竟。次明四安乐行来意者。初明深行不须。次正明始行须者故来。先明深行不须者。即二万八十亿那由他。受命弘经也。深识权实。身不令与二乘共住。恐受权法故。广知渐顿。令口不说渐法之过。令不倚圆蔑偏故。又达机缘。不须第三行。令将护二乘。不令以圆诃别。故又神力自在。不须第四行。令后得神通。方令入实。深行能此方。可浊世恼乱中。不障通经。不俟更示方法。此深行者。持品中世尊。视八十亿诸菩萨等。是深行不须之人也。次明始行须用四安乐者。即初依始心。欲修圆行。入浊弘经。为浊所恼。自行不立。亦无化功。为是人故。须示方法明安乐行。故有此品之来意也。三明四行次第者。此安乐行。有何次第。然法华圆行。一行无量行。不可思议。何定前后。今且寄前法师品。以明次第不同之相一绪。法师品略示弘经。则以益他为本。先明入室。此中辨末法弘经。安诸逼恼。先着如来衣。前后互现耳。若约行次者。诸法从本来。常自寂灭相。若乖寂起相。应先以般若荡累。则初坐座。诸法不生。而般若生。同体慈悲。悯众故行道。次入如来室。既以慈悲化世。必涉违从。决须安忍。次着如来衣。虽作此次第。说时非行时。行时入空。即具一切法。况慈忍即。此明四行次第意毕。四明四行体异者。一身业。二口业。三意业。四誓愿安乐行。此四行中。须以止观慈悲。导三业及誓愿。方称佛意。何者。身业有止。故离身粗业。有观。故不得身。以不得身业。不得能离之身。以无所得故。不墯凡夫。有慈悲故。勤修身业。广利一切。不墯二乘地。此是身不墯二边之过。身有止行故。着忍辱衣。身有观行故。坐如来座。有慈悲故。入如来室。此身具三方轨也。身有止行离过。即成断德。身有观行无著。即成智德。身有慈悲利他。即成恩德。此即身业中。具三德也。又恩德资成智德。智德能通达断德。是名身业安乐行也。余口业。意业。誓愿。三种安乐行。例亦如是。当知三业俱有慈悲。誓愿亦具止观。故知还用前品三轨。为今行相。若不尔者。非善弘经。已上四义。总释题竟。次随释经文。此品文中有问有答。初问又分为二。

　　尔时文殊师利法王子菩萨摩诃萨。白佛言。世尊。是诸菩萨。甚为难有。敬顺佛故。发大誓愿。于后恶世。护持读诵。说是法华经。

　　初文殊先叹前持品二万八十亿那由他。深行诸菩萨。转不退轮。能如此弘经。

　　世尊。菩萨摩诃萨。于后恶世。云何能说是经。

　　次问外凡浅行菩萨。云何末世宣说是经。

　　△上是文殊问竟。下第二佛答。中有三。一标四行章门。二解释修行方法。三总明行成之相。

　　佛告文殊师利。若菩萨摩诃萨。于后恶世。欲说是经。当安住四法。

　　初佛答。先标章。

　　△一者下。第二解释方法。即为四别。初文又二。一释方法。二结行成。修行有长行偈颂。长行又二。初一者下标行近。次文下释其行近。

　　一者安住菩萨行处亲近处。能为众生。演说是经。

　　初双标行近处。

　　△次释中又二。谓行处近处。

　　文殊师利。云何名菩萨摩诃萨行处。

　　佛初总标。今约三法。明其行处。

　　若菩萨摩诃萨。住忍辱地。柔和善顺。而不卒暴。心亦不惊。又复于法。无所行。而观诸法如实相。亦不行不分别。

　　释此行方法。须约三法释之。初约一法明行处。次约二法明行处。三约三法明行处。方称佛意。初一法明行处者。直缘一谛。而立三行。但云一法者。以能从所。但受一名。一谛为一切作所归。为一切作本。而遍无分别。此且列一法功能。言一切所归者。即忍辱地也。地即中道。诸法归之。故名为地。众行休息。故名忍辱。此即行不行之行也。二为一切作本者。如万物得地而生。众行得理而成。若得理本。在刚能柔。在逆能顺。在暴能治。在惊能安。无量功德。从中道地生。地无所生。而生功德。即不行行之行也。三遍无分别者。则不分别不行与行差别之相。故云又复不行不分别等也。即是非行非不行。无三行而三行。故名为行。同一实谛。故名为处。如此行处。合上经文。休息众行。合如来衣。随生功德。合如来室。遍无分别。合如来座。是名一法释行处。明弘经方轨也。次约二法。即生法二忍。二忍即生法二空。二空异二乘。何者。人法二空。约真俗假实。明二空。二忍悉见中道。故不同二乘。若更开者。即四忍。若作五忍。指善字为信忍。若作六忍。指和字为和从忍。若对地。即开四十二忍。一地尚有四十一地功德。一忍宁无四十一忍法耶。今且约四忍消文。谓伏。顺。无生。寂灭忍四也。此四忍与别教异。彼前二忍。是生忍。位则浅。后二忍是法忍。位则深。今圆生法悉通。四忍亦通。何者。二空理即是中道。初住修四忍。入中见二空理。乃至后心。亦穷二空理。大经云。发心毕竟二不别。若约无浅深。判四忍者。从初发心。圆伏五住。至金刚顶。皆名伏忍。初后悉不违实相。名顺忍。初后悉不起二边心。名无生忍。初后悉休息众行。名寂灭忍。闻生死。不忽卒畏苦。闻涅槃。不忽卒证乐。闻佛常与无常。二乘作佛不作佛。闻生死涅槃异与不异。闻佛道长短。难易。非长非短。非难非易等。皆不惊怖。行此行者。从始至终。以二空理。忍诸法。即着如来衣。安住二空理。即坐如来座。愍诸众生。即入如来室。二空四忍。名之为行。理即是处。是名约二法释行处。为弘经方轨也。又复应知。四忍即是二空。真俗假实。通于三教。今意在圆。真谛即法空。俗谛即生空。俗假真实。故玄文云。世谛破性。真谛破假。假破即相空。性破即性空。故真俗不二。二空俱时。为对所破。以分真俗。即不思议之真俗也。通中亦有此之二空。名同义异。俱时不殊。善须斟酌。应知开生法为四忍。以柔和为伏忍。用善顺为顺忍。即以经又复下。为无生忍。亦不下即寂灭忍。成四忍。若约五者。即离顺忍中善字。为善忍成五。若六忍。即离伏忍中和字。余五忍同此。明开合义。若约三法释者。即不思议三谛。住忍辱地。总论三谛。如有地可据。方能忍辱也。柔和善顺者。善顺真谛。能忍虚妄见。爱寒热等。故言善顺也。而不卒暴。心亦不惊者。安于俗谛。忍众根缘。称适机宜。故云不卒暴体忍违从。故心不惊也。于法无所行等者。即安中谛。能忍二边。故云无所行。正住中道。故云观实相。亦不得中实。故云不分别。此则据三谛之地名处。忍五住之辱名行。行亦为三。谓止行即行不行。观行即非不行。慈悲行即不行行。合上衣座室等。是为约三法明行处。辨弘经之方轨也。

　　是名菩萨摩诃萨行处。

　　三结行处。

　　△下第二释近处。文自为三。远十恼乱。即远故论近。亦是附戒门助观。修摄其心。即近故论近。亦是附定门助观。观一切法空。即非远非近论近。亦是附慧门助观。上直缘理。住忍辱地。今戒门广出众辱之缘。应修远离。非持刀杖。亦不弃舍。但以正慧。而远离之。当知远近。广上行所不行也。上直明不暴惊。今定门广出修定心。修定处。修定要门。以定力故。在暴而治。在惊而安。当知即近论近。广上不行行也。上直明无所行。今广观一切空。具历诸境。无量无边。无碍无障。当知非远非近。广上非行非不行也。

　　云何名菩萨摩诃萨亲近处。

　　初明即远而论近。先通标近处。

　　△下正释即远而论近。为十。

　　菩萨摩诃萨。不亲近国王王子。大臣官长。

　　初心菩萨。先须远离豪势。初似小益。久则大损。

　　不亲近诸外道梵志尼犍子等。及造世俗文笔赞咏外书。及路伽耶陀。逆路伽耶陀者。

　　二远离邪人法。外道等法。恐人染习迷于正理。正观未成。切须防断。在家事梵。名为梵志。出家外道。通名尼𤙶。世俗文等。如此土礼仪名教。庄老玄书。及路伽耶。此云恶论。亦名师破弟子论。逆者。逆君父之论。亦名弟子破师论。

　　亦不亲近诸有凶戏。相叉。相扑。及那罗等。种种变现之。戏。

　　三远凶险戏者。恐散逸故。那罗此云力。即是捔力戏。亦是设筋力之戏也。

　　又不亲近旃陀罗。及畜猪羊鸡狗。畋猎渔捕。诸恶律仪。如是人等。或时来者。则为说法。无所希望。

　　四远旃陀罗者。此云杀者。是屠儿之类。令人无仁慈之心。

　　又不亲近求声闻比丘。比丘尼。优婆塞。优婆夷。亦不问讯。若于房中。若经行处。若在讲堂中。不共住止。或时来者。随宜说法。无所希求。

　　五远二乘众者。令人远菩提。故西方不杂。故云或时来者。既未受大。无妨小志。故云随宜。

　　文殊师利。又菩萨摩诃萨。不应于女人身。取能生欲想相。而为说法。亦不乐见。若入他家。不与小女。处女。寡女等共语。

　　六远离欲者。害菩提心故。委如止观。

　　亦复不近五种不男之人。以为亲厚。

　　七远离不男。坏乱菩提志故。五种不男者。谓生剧妒变半。生谓胎中。或初生剧谓截等。妒谓因他。变谓根变。半谓半月。余如论文。不能广释也。

　　不独入他家。若有因缘。须独入时。但一心念佛。

　　八远危害难处者。不合入故。念佛。能除事理障。

　　若为女人说法。不露齿笑。不现胸臆。乃至为法。犹不亲厚。况复余事。

　　九离讥嫌者。谓增他不善心故。

　　不乐畜年少弟子。沙弥小儿。亦不乐与同师。

　　十远畜养等者。妨人正修业故。如是十法。诸教皆然。但离二乘。诸教小异。今弘圆经。须属圆人。此当因缘约教两释。若立本迹。本杂十种二边境界。迹示离十种恼耳。观心十种。应作总别二义示之。若总观十种心者。无非法界。何所可离。何所不离。非离非不离。而论离耳。还同非远非近而论近。初心虽了一切本无。而复数数近于远离也。若别教观者。远离三教教主豪势。二边之行。即是邪行。二边人者。即名邪人。云何二边。分上十种。为二边。九是生死。一是涅槃。二俱远离。即寂灭之异名也。二观神通。名为凶戏。三惑尤害。杀三智命。偏空灭想。名二乘众。偏观真俗。名为欲想。乃至尚离上地法爱。灭色住空。名为不男。方便观智。皆害圆极。一切俗境。名为讥嫌。远离魔外。名不畜养。一一皆以所离为境。皆以三观为近。皆以三惑为远。已上从初远离豪势。止此。释即远论近竟。

　　常好坐禅。在于闲处。修摄其心。

　　二释即近而论近者。即定心。定处。定门三种也。经且从要。列心处二。心谓能期之心。处谓五缘中处。门谓五事调心。未暇广论。故二十五方便。随要列三。近此近法。故云近近等也。

　　文殊师利。是名初亲近处。

　　三结近处。

　　△次明非远非近而论近。为三。一总标境智。二别释。三结成。

　　复次菩萨摩诃萨。观一切法空。

　　此初总标境智也。观者中道观智也。一切法者。十法界境也。若单论智。智无所观。故举一切。以显皆空。然今正明观。何以举一切法耶。举所显能。故空显于观。即一切法家之空观也。又复应知。智即方便品初。五佛智慧。境即方便品初。所叹十如实境。但下空字。随位判之。彼属五佛所显。此属弘经之行也。

　　△二别释境智。下如实相三字。别释境也。不颠倒。别释观也。然境为观中诸句所观。但能观观。部内尚少。故于此中。经文稍广。为初心弘经观故。初直消经文。又作十九句。对十八空释。又作九句约观。体观相释。方妙尽经意。

　　如实相。

　　二边三谛无一异。名如。非七方便。故名实。以实为相。故言实相也。此即第一空。

　　不颠倒。

　　无八倒也。无于常无常等各四。即表中道。然常等之名。名兼界外。以变易中。非但独有无常等倒。望于双非。仍有出假常等四倒。即内空。无六入我我所。

　　不动。

　　不为二边所动。以诸法即中故。无二死。即外空。不为六尘流动。

　　不退。

　　心心寂灭。入萨婆若海。以从圆故。因立果名。即内外空。十二入空故。故言不退。

　　不转。

　　不如凡夫转生死。不如二乘转凡圣也。即是空空。空破诸法。诸法是所破。空是能破。无复诸法。唯有空在。此空亦空。故言空空。空既空故。无复能转。故言不转。

　　如虚空。

　　但有名字。字不可得。中道观智。亦但有字。求不可得。即是大空。执方计破。故如虚空。

　　无所有性。

　　无自他共无因等性也。即毕竟空。诸法无遗余。故名毕竟空。以毕竟空故。无所有性。

　　一切语言道断。

　　不可思议也。即一切空。一切空不可说。故言语道断。

　　不生。

　　惑智理皆不生也。即有为空。有为是因缘和合。既不合。即不生。

　　不出。

　　如来所治。毕竟不复发也。即无为空。无名出离。法空。故名不出。

　　不起。

　　诸方便皆寂灭也。即无始空。求原初。不可得。故无起。

　　无名。

　　名不能名。即性空。理非名故也。

　　无相。

　　相不能相。即相空也。又十境所不相。

　　实无所有。

　　无二边之有。即不可得空也。

　　无量。

　　非阴界入诸数法也。即有法空。有法即有量。有量既空。故言无量也。

　　无边。

　　无方所也。即无法空。无法则是边表。今空故则无边也。

　　无碍。

　　遍一切处。无碍也。即有法无法空也。二不可得。故言无碍。

　　无障。

　　即散空。妨障不可得。故言无障。即无能遮止。已上虽复多句。秪是能观无相无作。与境一合。然十八空。皆是中道正慧。皆名为空。随十八种境。故言十八耳。大经云。如来常修十八空义故。故用十八空。以释十八句也。

　　△上别释境智竟。此下结成非远非近故论近。又有三义。委示三谛等。

　　但以因缘有。从颠倒生。故说。常乐观如是法相。是名菩萨摩诃萨。第二亲近处。

　　但以因缘有者。总结诸句。莫非因缘。上直明中道观慧。今明双照二边。理性毕竟清净。如上所说。非解非惑。而从惑因缘。生生死。从解因缘。生涅槃。今此重释照于二边。用结诸文。以显中观不思议体。中体无作。二边从缘。以无作观。照缘解惑。此约初句。但因缘有。初双照二边境释也。然初义不释颠倒。颠倒即是说由。故不别释。次明重以初句对次句。为双照境者。又因缘有。有于涅槃。从颠倒生者。生于生死。此则双照意显。第三义释者。合前双照二句。同为三谛之境智者。常乐观如是等法者。即三谛等法释也。又但因缘有从颠倒生者。结不思议三谛境也故说者。不思议教也。常乐观者。结不思议三观也。已上是结来意解三义毕。更全作观体观相。作九句释者。又前观一切法空如实相。标观体也。不颠倒去九句。释观相也。又为九句者。不为二边八倒所动。名不颠倒不动一句也。不墯二乘凡夫二地。故云不退不转。二句。如虚空无所有性。理非三世。三句。一切语言道断四句。不生等五句。无名等六句。无量等七句。但以因缘有八句。常乐等九句也。九句与十八空。单复有异。应知上初释。由颠倒故说。次释。由二边故说。第三释。由不思议故说。虽三释不同。共显一致。虽显一致。不无亲疏。初说从机。故云颠倒从机语通。次说渐亲。由二边故。中本无说。第三全约不思议三谛体说。虽有亲疏。观法无别。同观三谛一实之境。故知结文。结上诸句。今总别者。于前九句。除后二句。以余七句。离为十七。进取如实相句。合为十八。以前七中。初之三句。二二为句。第四句单。第五六句。三三为句。第七一句。四句为句。故使句法盈缩不同。此十八空。从所得名。能空秪是大空耳。大无大相。即圆空也。此中疏文甚略。委释相状及以离合。具如止观第五记。若晓妙境及圆十观。方了此中十八观境。若不尔者。彼止观文。乃成徒设。故彼止观。正当安乐行人之观法也。故知始行须达彼止观意已。方可弘经。若其不惬。为利。为名。为众。为胜。复肯同于二乘小道否。大乘进退。审自思之。所以勤勤于弘经者。愿共沾斯大利故耳。故彼境境结成大车。故彼观观皆依实相。四十余年。秘要之教。教已难睹。所诠行理。何由可晓。自非四依弘法之力。末学迷滞。安遇斯文。遇斯教而不求。何异日月于盲者耶。何异雷霆于聋者乎。但今文中观法未周。属在彼部。经虽不委。名相略周。今粗点之。使缘心有在。何者。实相妙境也。慈悲发心也。止观安心也。一切破遍也。十八道品也。亦不分别通塞也。离十恼乱助道也。梦中所见。表后三也。故知经文通括四行。十观略周。通论又以四行助十。若四若十。并涉因果。四总十别。若总若别。俱通横竖。四行事仪。且在于始。十法道理。无不克终。岂涅槃行。独在于始。又此十八。名在大品。大论委释。经通三教。论释复含。但简二乘。而不细辨通别菩萨。是故读者。弥须置心。故须对经一一圆释。

　　尔时世尊。欲重宣此义。而说偈言。

　　此经家语。偈有二十八行三句。为三。初一行。颂标章。次二十二行。颂修行。后五行三句。明行成。长行行近别释。偈中合颂。正言意同。开合互现。广略之解。弥复可依。上行近二文。各有三。今偈合颂。不复次第。

　　若有菩萨。于后恶世。无怖畏心。欲说是经。

　　初一行标章也。

　　△下应入行处去。十四行。颂事远近。上即远而论近。有十种远离。颂中略不次第。在文可见。亦是颂人空行处。取意即兼颂近处三意。故偈云。是则名为行处近处。

　　应入行处。及亲近处。常离国王。及国王子。大臣臣长。凶险戏者。及旃陀罗。外道梵志。亦不亲近。增上慢人。贪着小乘。三藏学者。破戒比丘。名字罗汉。及比丘尼。好戏笑者。深着五欲。求现灭度。诸优婆夷。皆勿亲近。若是人等。以好心来。到菩萨所。为闻佛道。菩萨则以。无所畏心。不怀希望。而为说法。寡女处女。及诸不男。皆勿亲近。以为亲厚。亦莫亲近。屠儿魁脍。畋猎渔捕。为利杀害。贩肉自活。炫卖女色。如是之人。皆勿亲近。凶险相扑。种种嬉戏。诸淫女等。尽勿亲近。莫独屏处。为女说法。若说法时。无得戏笑。入里乞食。将一比丘。若无比丘。一心念佛。是则名为。行处近处。以此二处。能安乐说。

　　常离国王者。比丘亲近国王。有十非法。一阴谋王命。二王诛大臣。三典藏亡宝。四宫人怀妊。五王身中毒。六大臣诤竞。七二国交兵。八王吝不施民。九敛民物。十多疾疫。谓比丘行咒。有此十事。一切臣民。谓是比丘所作。作此谤比丘。即谤法亦谤佛。故佛不令亲近王也。外道梵志者。摩隥伽经云。初人名梵天。造一韦陀。次名白净。变一为四。一名赞诵韦陀。二名祭祀。三名歌咏。四名禳灾。一一各三十二万偈。合成一百二十八万偈。有一千七百卷。乃至广分别。成二十五韦陀。及二十五谛。皆外道法也。又复外道常思佛过。若亲近此。或谓比丘须彼。则佛法不如于彼。故诫内众勿亲近外道法等。委如止观。小乘三藏学者。佛在波罗柰。最初为五人。说契经修多罗藏。佛在罗阅祇。最初为须那提。说毗尼藏。佛在毗舍离猕猴池。最初为䟦耆子。说阿毗昙藏。五百罗汉。初夜集阿毗昙藏。相续解脱经。此为三藏学也。宝积经云。有四法。急走远离百由旬外。一利养。二恶友。三恶众。四同住者。多戏笑。深着五欲者。四天下人。龙。须轮。四天王。皆根相到。俱舍云。六受欲交抱。执手笑视淫。如中阿含。外人问薄拘罗云。汝八十年。起欲想否。答。不应作如是问。我八十年。未曾起欲想。未曾起一念贡高。乃至未曾视女人面。未曾入尼寺。未曾与尼问讯。乃至道路。亦不共语。故知衣食等欲想。一切尚无。况复染欲想耶。弘法之徒。观斯龟镜。世人笑他滥大乘者。以为合杂。在小检者。亦可思详。况今弘经。息讥为本。寡女处女者。阿难问佛。如来灭后。见女人云何。佛言勿与相见。设见勿共语。设共语当专心念佛。及诸不男者。有男女形。不能男女事也。入里乞食者。杂阿含云。有一羊。往粪聚饱食。还群贡高。我得好食。比丘亦如是。得四事已。起染着欲想。不知出要。设不得。恒生想。设得。向诸比丘贡高。毁蔑他人。我得彼不能得。是羊比丘乞食。若师子王。遇大兽即啖。不味不着。得小兽即啖。不鄙不薄。比丘亦尔。得四事供养。不起染着。无有欲想。自知出要。设不得利养。不起乱念。无增减心。是为师子王比丘乞食。乞食。行。役。病。四事。而前后八时。明八精进八懈怠。乞食前。作是念。为修道。补饥疮。乞虽未得。不废念行。乞食得已。为报恩。念道不辍。前后两时。倍加精进。余三事。前后亦如是。反此名懈怠。宝云经明。乞食作四分。一分奉同梵行者。一分与丐人。一分施鬼神。一分自食。

　　△又复不行下。第二八行。颂上非远非近理远近处。

　　又复不行。上中下法。有为无为。实不实法。亦不分别。是男是女。不得诸法。不知不见。是则名为。菩萨行处。一切诸法。空无所有。无有常住。亦无起灭。是名智者。所亲近处。颠倒分别。诸法有无。是实非实。是生非生。在于闲处。修摄其心。安住不动。如须弥山。观一切法。皆无所有。犹如虚空。无有坚固。不生不出。不动不退。常住一相。是名近处。

　　颂上非远非近理。不行上中下等者。约废权说。故前三教名上中下。或指三乘。或三菩萨。

　　△第三颂结行成。五行三句。又三。

　　若有比丘。于我灭后。入是行处。及亲近处。说斯经时。无有怯弱。

　　此一行半。标行成也。事成外仪无失。理成内心无滞。故云无怯弱也。

　　菩萨有时。入于静室。以正忆念。随义观法。从禅定起。为诸国王。王子臣民。婆罗门等。开化演畅。说斯经典。其心安隐。无有怯弱。

　　第二三行。行成而得安乐。入静室下。释安乐之因。因修禅定。止于过恶。得人无我。外则不损。因修智慧。离诸取着。得法无我。内无颠倒。是则心不怯弱。不怯弱名安乐也。

　　文殊师利。是名菩萨。安住初法。能于后世。说法华经。

　　第三一行一句。颂长行总结也。已上总是明身止观。慈悲安乐行竟。

　　△第二明口安乐行。亦长行偈颂。长行又为二。一标章。二释行法。

　　又文殊师利。如来灭后。于末法中。欲说是经。应住安乐行。

　　初标口安乐行章也。

　　△下去释行法。又二。谓止行观行。止为四。一不说过。二不轻慢。三不叹毁。四不怨嫌。

　　若口宣说。若读经时。不乐说人及经典过。

　　初不乐说人及经过者。人听有过。法有何过。七方便法。是随他意语。名不了义。若过其法。则恼其人。非安乐行相也。

　　亦不轻慢诸余法师。

　　二明亦不轻慢者。不倚圆蔑偏。重实轻权也。何者。佛尚以异方便。及余深法。用助正道。后学顺教。岂可固违。习实尚微。而蔑偏小。须顺佛旨将护物机。问。偏圆与权实何别。答。通则不别。别论小异。偏圆约教。权实约法。法即教下所诠。通于理智行等。问。佛世观机。恐物墯苦。先以小接。次以偏引。末代弘法。岂必然耶。答。今云助者。举况而已。恐倚圆蔑偏。然弘经者。随其行位。若始行者。具如今文。不以小答。若深位人。始末弘法。必须生灭等三。方能显于圆顿。具如止观诸文。皆先渐后顿。

　　不说他人好恶长短。于声闻人。亦不称名说其过恶。亦不称名赞叹其美。

　　三不说他人长短者。初不说一切人。次别举声闻。夫人恶闻其失。故不谭短。面誉对毁。故不称长。如对二人偏誉一人。其不誉者。义当对毁。然好誉者。必当善毁。令他怀此。故须并息。面誉如对毁。故智者息之。问。经赞小善。安遮面誉答。好面誉者。未必赞善。赞善通隐显。制面防谕。故安乐行人。自护防彼。不得约张说赵长。赵谓以他长讥己短。寄彼讽此。乃至美恶俱息。大论云。自赞自毁。赞他毁他。如是四法。智者不为。何以故。自赞是贡幻人。自毁是妖惑人。赞他是谄佞人。毁他是谗贼人。若叹小者。令失大故。若毁二乘。或令大小俱失。日藏云。初中后夜。减省睡眠。精进坐禅。诵经修道。背舍生死。向涅槃路。不称他短。不说己长。谦下卑逊。不自憍高。衣食知足。头陀抖擞。不放逸行。系念思惟。心不驰散。于一切众生。起慈悲心。

　　又亦不生怨嫌之心。

　　四不怨嫌者。谓其人法妨害我道。即是怨心。谓其鄙劣。即是嫌心。心机一动。声说即发。杜说过之源。故不生怨嫌也。怨字去声。损己则怨。违情曰嫌。若作平声者。伤己未重。心积大仇。安乐行者。尚去顺己之喜。况构无怨之恨。况安乐行。为弘大典。将护小行。又怨怪嫌责。怨深嫌浅。浅深俱舍。方称正行。此口安乐行中所言心者。为制口故。止行竟。

　　善修如是安乐心故。诸有听者。不逆其意。有所难问。不以小乘法答。但以大乘。而为解说。令得一切种智。

　　第二明观行门。观诸法空。无所取着。心不苟执。不逆人意。不违法相。则不说小乘法答。但以大乘答者。若见无大机。而说小。得方便益。若不见无大而说小。妨其大缘。等是不见。但说大乘无咎。

　　尔时世尊。欲重宣此义。而说偈言。

　　偈有十六行半。为三。初二行颂标章。次九行半。颂前行法。后五行。明行成。

　　菩萨常乐。安隐说法。于清净地。而施床座。以油涂身。澡浴尘秽。着新净衣。内外俱净。

　　初二行。颂上住安乐行。上总称应住。颂中别出行相。行相者有三义。安隐说法者半行。欲令前人得安隐道及果。即入室义。清净地等者半行。即坐座义。油涂身等一行。即着衣义。三法导口业。名安乐行也。

　　△此下九行半。颂行为二。初五行半。颂止行。次四行。颂观行。上止行有四。今具颂。

　　安处法座。随问为说。

　　初随问为说半行。颂不轻慢。慢则不随。颂坐座。

　　若有比丘。及比丘尼。诸优婆塞。及优婆夷。国王王子。群臣士民。以微妙义。和颜为说。若有难问。随义而答。

　　二两行半。颂不说长短。但依义不谭人好恶。若有难问随义答者。有二。一可答。二不可答。问答相难诘。相上下。若胜负。则自知。是为智者语也。自放恣。敢有违者诛之。是王者语也。长短是非。皆不知。唯觅胜而已。是为愚者语。不可答。

　　因缘譬喻。敷演分别。以是方便。皆使发心。渐渐增益。入于佛道。

　　三一行半。追颂不乐说人法过。若说人过。生人毒念。今不说过。故使发心入佛道。从佛道喜生故也。

　　除懒惰意。及懈怠想。离诸忧恼。慈心说法。

　　四一行。颂无怨嫌。怨嫌心起。则懈懒忧恼。今以慈心说法。无怨嫌者。精进无忧。上长行。皆约止善说。颂中皆约行善说也。

　　昼夜常说。无上道教。以诸因缘。无量譬喻。开示众生。咸令欢喜。衣服卧具。饮食医药。而于其中。无所希望。但一心念。说法因缘。愿成佛道。令众亦尔。是则大利。安乐供养。

　　第二四行。颂上观门。上云但以大乘法答。颂云说无上道。上云今得一切种智。颂云愿成佛道。

　　△第三五行。颂口安乐行成。为四。

　　我灭度后。若有比丘。能演说斯。妙法华经。

　　初一行标行成。

　　心无嫉恚。诸恼障碍。亦无忧愁。及骂詈者。又无怖畏。加刀杖等。亦无摈出。安住忍故。

　　二明内无过。则外难不生。如无臭物。蝇则不来。

　　智者如是。善修其心。能住安乐。如我上说。

　　三一行。明内有善法。所以行成。如我上说者。若内无过。如长行中说。若内有善。如偈中说。

　　其人功德。千万亿劫。算数譬喻。说不能尽。

　　四一行。格量功德。已上总是口止观。慈悲安乐行竟。

　　△第三意安乐行。亦长行偈颂。长行又为三。标释结成。

　　又文殊师利。菩萨摩阿萨。于后末世法欲灭时。受持读诵斯经典者。

　　初标章也。

　　△次释中。亦先止次观。止中自分为四。

　　无怀嫉妒谄诳之心。

　　初明不嫉谄。夫二乘欲速出生死。先除贪欲。菩萨先除瞋见。嫉是瞋垢。谄是见垢。嫉忌。违慈悲之心。非化他之法。谄诳。乖智慧之道。非自行之法。智慧被障。将何上求。慈悲苟妨。将何下化。安乐行菩萨。最须弃之。

　　亦勿轻骂学佛道者。求其长短。

　　二不轻骂也。不应以圆行呵别。知机可责。不知勿骂。容有退善根义。

　　若比丘比丘尼。优婆塞。优婆夷。求声闻者。求辟支佛者。求菩萨道者。无得恼之。令其疑悔。语其人言。汝等去道甚远。终不能得一切种智。所以者何。汝是放逸之人。于道懈怠故。

　　三不恼乱。不应以圆行呵通。其本无大机。强以圆呵。乖心成恼。通既被呵。圆复未解。前疑后悔。大小俱失。去道纡回。名甚远。此恼别行人。沈空取证。名不得。此恼通人。厌生死。名懈怠。悲华明小乘者名为懈怠人。

　　又亦不应戏论诸法。有所诤竞。

　　四不诤竞。是制嘲谑之论。妨安乐行耳。不须引中论净名大论。非有非无。是戏论法等。故知释义须望本经。弃浅从深。未为当理也。

　　△起大悲心去。明观行。亦为四。

　　当于一切众生。起大悲想。

　　初于一切起大悲想。违于嫉谄。

　　于诸如来。起慈父想。

　　次违于轻骂。凡求佛道。即是学人。敬学如佛。不得轻骂。诸者通三世。此即未来如来也。

　　于诸菩萨。起大师想。

　　三违于恼乱。理论三乘皆是菩萨。有化训德。皆众生师。应起法师之想。勿言其短也。

　　于十方诸大菩萨。常应深心恭敬礼拜。于一切众生。平等说法。以顺法故。不多不少。乃至深爱法者。亦不为多说。

　　四违于诤论。平等。破偏执诤也。不多不少。量器利钝故也。

　　△三结成止观二行。又为二。

　　文殊师利。是菩萨摩诃萨。于后末世法欲灭时。有成就是第三安乐行者。说是法时。无能恼乱。

　　初由止恶故。恶不能加。故云无能恼乱也。

　　得好同学。共读诵是经。亦得大众而来听受。听已能持。持已能诵。诵已能说。说已能书。若使人书。供养经卷。恭敬尊重赞叹。

　　二由观行。故胜人来集。得好同学也。

　　尔时世尊。欲重宣此义。而说偈言。

　　偈有六行。为二。

　　若欲说是经。当舍嫉恚慢。谄诳邪伪心。常修质直行。

　　初颂止行四中。初一行。颂第一违于嫉谄。

　　不轻懱于人。

　　次一句。颂上第二不轻骂。

　　亦不戏论法。

　　三一句。颂第四不诤竞。

　　不令他疑悔。云汝不得佛。

　　四半行。颂第三不恼乱。止中四行竟。

　　△此下颂观行。又为四。

　　是佛子说法。常柔和能忍。慈悲于一切。不生懈怠心。

　　一行。颂观行中第一起大悲想。

　　十方大菩萨。愍众故行道。应生恭敬心。是则我大师。

　　次一行。颂第三起大师想。

　　于诸佛世尊。生无上父想。

　　三二句。颂第二起慈父想。

　　破于憍慢心。说法无障碍。

　　四二句。颂上第四平等说法。已上明观门四竟。

　　第三法如是。智者应守护。一心安乐行。无量众所敬。

　　此一行颂行成。

　　△下从又文殊去。第四誓愿安乐行。有二。初长行。次偈颂。长行又为二。初明行法。次叹经。就行法为三。标章。行法。结成。

　　又文殊师利。菩萨摩诃萨。于后末世法欲灭时。有受持法华经者。

　　初文标章。

　　△次明行法。为三。

　　于在家出家人中。生大慈心。

　　初明慈誓境。通取曾发方便心者。而未出三界。名在家。断通惑尽。名出家。此摄得两种二乘三种菩萨。此辈亦具无明。亦应是大悲境。但其皆曾发心。与慈誓相应。须与其圆道圆果之乐。故言生大慈心也。

　　于非菩萨人中。生大悲心。

　　二明悲誓境者。非菩萨人。通取未曾发方便心者。名非菩萨。全不归向方便。况复真实。此悲境摄得一切三界内者。此等亦须与乐。但其流转无际。正与悲誓相应。宜拔其罪因罪果。故言生大悲心。应知与乐拔苦。随举一边。故各释妨。令通大旨。

　　应作是念。如是之人。则为大失。如来方便。随宜说法。

　　从应作是念。至随宜说法者。即起慈之由。由诸乐小。执佛方便。以为真实。不会圆道。故言大失。大失是慈誓之由也。

　　不闻不知。不觉不问。不信不解。

　　此下悲誓之由。由未发偏圆心。不闻偏圆二道故。以不闻偏道。无闻慧。不知者无思慧。不觉者无修慧。又是无圆三慧。何者。不问故不闻。不信故不知。不解故不修。偏圆三慧。权实皆无。甚可怜悯。起悲之由。

　　其人虽不问不信不解是经。我得阿耨多罗三藐三菩提时。随在何地。以神通力智慧力引之。令得住是法中。

　　三正发誓愿。彼虽不问不信偏圆二道。菩萨不约偏发誓。但欲与其圆道三慧。故言虽不问不信此经。我得三菩提。引令得入也。誓愿菩提。智慧神通。皆约安乐行得。何者。深观如来座故。得智慧力。四辩庄严。能以慧拔也。深观如来室如来衣。得大善寂力。不起灭定。现诸威仪。神通福德庄严。先以定动也。

　　△三结行成。为三。

　　文殊师利。是菩萨摩诃萨。于如来灭后。有成就此第四法者。说是法时。无有过失。

　　初总结。无过失。则是行成。行云何成。以立大誓愿故。入如来室行成。以其知四众失圆道故。即如来座行成。以其誓制其心。不懈怠故。如来衣行成。三行具立。故言行成。无过失者。慈悲成故。无瞋垢失。如来衣成故。无懈怠。如来座成故。无谄曲。

　　常为比丘。比丘尼。优婆塞。优婆夷。国王王子。大臣人民。婆罗门。居士等。供养恭敬。尊重赞叹。虚空诸天。为听法故。亦常随侍。若在聚落城邑。空闲林中。有人来欲难问者。诸天昼夜。常为法故。而卫护之。能令听者皆得欢喜。

　　第二别结慈悲行成。以慈悲成故。摄得四众人天。供养听法。誓愿成故。感佛神通。诸天作护。如来座成。听者欢喜故也。

　　所以者何。此经是一切过去未来现在。诸佛神力。所护故。

　　第三释誓行成。三世佛尚守护。况诸天耶。

　　△下去第二叹经难闻。又二。法说譬说。法说又二。

　　文殊师利。是法华经。于无量国中。乃至名字。不可得闻。

　　初昔未曾显说。故昔不得。

　　何况得见。受持读诵。

　　二今日乃得也。

　　△次譬说亦二。一不与珠譬。譬昔未曾显说。二与珠譬。譬今日得闻。二譬各有开合。不与珠。开譬为六。

　　文殊师利。譬如强力转轮圣王。欲以威势。降伏诸国。

　　初威伏诸国。轮王。譬如来化世。降伏诸国。譬阴界入诸境。

　　而诸小王。不顺其命。

　　二小王不顺。譬烦恼等。未得无漏调伏。名不顺其命。

　　时转轮王。起种种兵。而往讨伐。

　　三起兵往伐。起种种兵。譬七贤中方法为前军。须陀斯陀中方法为次军。阿那罗汉中方法为后军。所破者是三毒。等分八万四千之寇盗。能破者是八万四千法门之官兵。八万等是昔小乘八万而已。俱舍云。牟尼说法蕴。数有八十千。非关于大。

　　王见兵众战有功者。即大欢喜。

　　四明有功欢喜。

　　随功赏赐。或与田宅聚落城邑。或与衣服严身之具。或与种种珍宝。金银琉璃。砗磲码瑙。珊瑚琥珀。象马车乘。奴婢人民。

　　第五随功赏赐者。出即三昧。宅即智慧。聚落初果二果。邑即三果。城即涅槃。衣服即惭忍善法。严身之具。助道善法也。种种七宝。即七觉等。象马车乘。即二乘尽智无生智也。奴婢即神通。得有漏善法。如人民。即贤位法也。

　　唯髻中明珠。不以与之。所以者何。独王顶上。有此一珠。若以与之。王诸眷属。必大惊怪。

　　第六而不与珠。有出分段机。为小功勋。有出变易之机。为大功勋。惊怪者。未有大勋。忽赐髻珠。诸臣皆怪。譬众生大机未动。忽说此经。二乘疑惑。菩萨惊怪也。

　　△下合六譬。

　　文殊师利。如来亦复如是。以禅定智慧力。得法国土。王于三界。

　　初合上威伏诸国也。

　　而诸魔王。不肯顺伏。

　　第二合上小王不顺。

　　如来贤圣诸将。与之共战。

　　第三合上起兵讨伐。

　　其有功者。心亦欢喜。

　　四合有功欢喜。

　　于四众中。为说诸经。令其心悦。赐以禅定解脱。无漏根力。诸法之财。又复赐与涅槃之城。言得灭度。引导其心。令皆欢喜。

　　第五合上随功赏赐。

　　而不为说是法华经。

　　第六合而不与珠喻。已上开合各六。并昔未与譬竟。

　　△下去是今日与珠譬。开合各二。

　　文殊师利。如转轮王。见诸兵众有大功者。心甚欢喜。

　　初开喻与珠。初有大功勋。

　　以此难信之珠。久在髻中。不妄与人。而今与之。

　　第二正喻与珠也。明珠者。明譬中道智。圆譬于常。在顶者。极果所宗。髻中者。实为权所隐。解髻即开权。与珠即显实。

　　△下去合与珠譬。

　　如来亦复如是。于三界中。为大法王。以法教化。一切众生。见贤圣军。与五阴魔烦恼魔死魔。共战有大功勋。灭三毒。出三界。破魔网。

　　第二合喻中。初有功勋也。见贤圣者。大集云。知苦坏阴魔。断集离烦恼魔。证灭离死魔。修道坏天子魔。今不云天子魔者。以小乘多断三魔。未坏天子魔故。然亦有坏义。云大功等。如来见此小乘贤圣。已除界内因果。名与阴战。至般若后。名大功勋。故知三毒等言。且在昔小乘中为言。

　　尔时如来。亦大欢喜。此法华经。能令众生至一切智。一切世间。多怨难信。先所未说。而今说之。

　　至一切智。智即果名。行一文也。

　　文殊师利。此法华经。是诸如来第一之说。于诸说中。最为甚深。末后赐与。如彼强力之王。久护明珠。今乃与之。

　　第一之说者。是教一文也。

　　文殊师利。此法华经。诸佛如来秘密之藏。于诸经中。最在其上。长夜守护。不妄宣说。始于今日。乃与汝等而敷演之。

　　二合喻与珠也。秘藏是理一。兼得人一。已上开合各二。并今与珠譬竟。

　　尔时世尊。欲重宣此义。而说偈言。

　　偈有十四行半。为二。初四行。颂上行法。次十行半。颂叹经。初颂行法。又为二。

　　常行忍辱。哀愍一切。乃能演说。佛所赞经。

　　初一行。超颂行成也。上总明行成。今颂别显。常行忍辱。颂着衣行成。哀愍一切。颂入室行成。乃能演说。颂坐座行成。即上云。如来灭后成就第四。至所护故。

　　△下第二三行。颂释行法。上有三。境由誓等。今偈具颂为三。

　　后末世时。持此经者。于家出家。及非菩萨。

　　初颂誓愿境也。即上云。于在家出家。生大慈心文也。

　　应生慈悲。斯等不闻。不信是经。则为大失。

　　二颂总愿由也。即上云应作。至不解等文。

　　我得佛道。以诸方便。为说此法。令住其中。

　　三颂正发誓也。即上云其人虽不。至住是法也。已上总是颂行法竟。

　　△次下第二有十行半。颂上叹经难闻。上有法譬合。今但颂譬合。颂譬有二。初开喻。复二。初颂不与珠。为三。

　　譬如强力。转轮之王。

　　初颂第一降伏诸国也。即上云文殊至诸国也。

　　兵战有功。

　　二颂第四有功欢喜也。即上云王见至即大欢喜也。

　　赏赐诸物。象马车乘。严身之具。及诸田宅。聚落城邑。或与衣服。种种珍宝。奴婢财物。欢喜赐与。

　　三颂第五随功赏赐也。即上云随功至人民等文。上开譬有六。今但颂三。其第二第三第六并不颂。

　　△二颂与。珠为二。

　　如有勇健。能为难事。

　　初颂有功勋也。上云文殊至欢喜也。

　　王解髻中。明珠与之。

　　二颂与珠也。上云以此至与之文也。

　　△下第二合喻。有二。初颂合不与珠喻。为三。

　　如来亦尔。为诸法王。忍辱大力。智慧宝藏。以大慈悲。如法化世。

　　初颂上合威伏诸国也。即前云。如来亦复如是。至王于三界也。

　　见一切人。受诸苦恼。欲求解脱。与诸魔战。

　　二颂合小王不顺并往伐。即上云而诸魔王。至与之共战文也。

　　为是众生。说种种法。以大方便。说此诸经。

　　三颂合随功赏赐也。即上云。于四众中为说诸经。至皆令欢喜等文。其第四有功。第六不与珠。并阙颂也。

　　△二颂合与珠。复为六。

　　既知众生。得其力已。

　　初合功勋也。即上云如来亦复。至亦大欢喜也。

　　末后乃为。说是法华。

　　二合与珠也。即上云此法华经。至而今说之也。

　　如王解髻。明珠与之。

　　三合上如彼强力之久王护明珠也。

　　此经为尊。众经中上。

　　四合上诸佛如来秘密之藏也。

　　我常守护。不妄开示。

　　五合上长夜守护不妄宣说也。

　　今正是时。为汝等说。

　　六合上始于今日而敷演之也。已上开合。总是颂叹经难闻竟。

　　△此下二十三行。是品之第三。总结行成感征之相。以劝修行。文为三。

　　我灭度后。求佛道者。欲得安隐。演说斯经。应当亲近。如是四法。

　　初结劝安乐四行也。

　　△次二十行半。举三报以劝。亦名三障清净。以三障净转。现生后世恶业尽。即得现生后胜报。文为三。

　　读是经者。常无忧恼。又无病痛。颜色鲜白。

　　初明报障转。转现报也。灭现世忧恼。即除苦受之报。此转现报心。无病痛等。即转报色也。

　　不生贫穷。卑贱丑陋。

　　二明业障转。转生报。转恶业也。恶业因。应感恶果。经力转恶因。得好果。即转生报。不生。即无恶生业。现在持经。不作贫穷业。来世不生卑贱也。

　　△三明烦恼障转。转后报。又为二。初别明三烦恼障转。有三。

　　众生乐见。如慕贤圣。天诸童子。以为给使。

　　初别明贪障转。多欲者则人忽慢。又障生梵天。欲障转故。人所乐见。天童给使也。

　　刀杖不加。毒不能害。若人恶骂。口则闭塞。游行无畏。如师子王。

　　二别明瞋障转。舍瞋则除内刀箭。入阵则外刃不伤。

　　智慧光明。如日之照。

　　三别明愚痴障转也。

　　△下第二有十六行。总明一切烦恼障转也。亦是后报转。持经现感此相。当知过去久已成就。今藉缘而发耳。又有成佛因果等相。并是后报。故于梦中。见未来后报之相。百千万劫事。在一念梦中。用表妙法不可思议。一中无量。无量中一。是相前现。后当克果。又为六。从初信心。乃至妙觉八相成佛。皆如来庄严。而自庄严。即忍辱报。约初梦。入十信也。此中应明信进念定慧等五根。信根者。于三宝得坚固信。一切不能沮坏。精进根者。得四正勤。念根者。得四念处。观勤方便。调伏贪忧。定根。得四禅。慧根。是解四谛如实知也。又信根。于如来发菩提心。所得净信心。精进根。于如来所。发心所起精进。念根。于如来发心所起念。定根。于如来所。发心所起三昧。慧根。于如来所起智慧。是故梦入也。十信又为二。

　　若于梦中。但见妙事。见诸如来。坐师子座。诸比丘众。围绕说法。又见龙神。阿修罗等。数如恒沙。恭敬合掌。

　　初慈悲报也。梦者。从须陀洹。至辟支佛。悉有梦。唯佛不梦。无疑无习气故不梦。从五事故有梦。如偈说。以疑心分别。学习因现事。非人来相语。因此五事梦。又是所更闻见。及诸患。为七事故有梦。问。现在意识。尚不见色。云何梦中意地见色。答。皆是曾见曾闻故想耳。又是吉不吉相耳。问。梦中无通。无宿命智。云何能见未来世事。答。此非愿智境界。乃是比知。诸人曾有如是梦。如是果。今以比知耳。问。谁眠。答。五道及中阴皆有眠。在胎诸根具者亦是眠。乃至佛亦眠。问。眠是愚是盖。此云何通。答。佛起。现前欲调身故眠。非盖。非愚之眠也。

　　自见其身。而为说法。

　　二正见无痴报。既云慈悲。又云正见及以无痴。慈悲是弘誓似发。正见无痴。是界内真成。即无见修二惑故也。

　　又见诸佛。身相金色。放无量光。照于一切。以梵音声。演说诸法。佛为四众。说无上法。见身处中。合掌赞佛。闻法欢喜。而为供养。得陀罗尼。证不退智。佛知其心。深入佛道。即为授记。成最正觉。汝善男子。当于来世。得无量智。佛之大道。国土严净。广大无比。亦有四众。合掌听法。

　　二梦入十住。证不退智。即为授记者。当知得入初住无生得记之位也。见佛。表自当得八相。即分真无生忍位也。见身处中。表入实也。欢喜。以表入欢喜住。发心见中。与初地等。故亦云喜。得三总持。具三不退。佛智者得记之由。下去得记可知。

　　又见自身。在山林中。修习善法。

　　三梦修十行。见身在山林。知是十行修习善法也。修习云行者。前非无行。不别而别。至此最得行名故也。

　　证诸实相。

　　四梦悟十回向。既证诸实相。知是十回向。正观中道位。又证诸者。诸言正表断三十品也。

　　深入禅定。见十方佛。

　　五梦入十地。深入禅定者。即第十地中。无垢三昧。入金刚定。诸佛摩顶受职也。言无垢者。初住已得。为顺大经。且从初地。若云入金刚定。义当等觉。合在第十地中也。

　　诸佛身金色。百福相庄严。闻法为人说。常有是好梦。又梦作国王。舍宫殿眷属。及上妙五欲。行诣于道场。在菩提树下。而处师子座。求道过七日。得诸佛之智。成无上道已。起而转法轮。为四众说法。迳千万亿劫。说无漏妙法。度无量众生。后当入涅槃。如烟尽灯灭。

　　六梦入妙觉也。梦八相佛。以知妙觉。此中或是初住。能八相成佛之相。仍前次位。寄谈极觉也。

　　若后恶世中。说是第一法。是人得大利。如上诸功德。

　　三总结行成也。结成者。显四行功成。能行此行。兼弘经力。化功皈己。果相先彰。故使大士刹那。梦逾亿世。表一生弘教功超累劫。安乐既是如来之行。故弘经者。预表果成。故知弘功。其力不小。问。何以至此。即叹教耶。答。此在迹门流通之末。前已明佛去世后。弘经功深。古佛证经。今佛成道。二万八十万亿。此土他方宣通之益。不可测量。人获妙功。良由法实。故流通末。重辨所通。所通者何。三周开显。故举轮王威伏。兵众获勋。勋有小大。故所赐不同。已上是第三总结行成感征之相竟。此乃第四安乐行品。外凡初心弘经方法毕。始从法师品至此品。总是第三迹门五品。单流通段竟。

　　妙法莲华经入疏卷第九
卍新纂续藏经第 30 册 No. 0600 法华经入疏


　　妙法莲华经入疏卷第十

　　姚秦三藏法师　鸠摩罗什　译

　　天台　智者　疏　并记

　　四明沙门　导威　入注

　　妙法莲华经从地涌出品第十五

　　此品尽经一十四品。大段是本门。开师门之近迹。显佛地之达本。文分为三。初从此去。至汝等自当因是得闻。即本门序分也。二从尔时释迦告弥勒。乃至分别功德品弥勒说十九行偈。正说段也。三从偈后佛告弥勒其有众生。至不轻三品半。是本门单流通段也。此乃本门序正流通三分。此本序前既无通序。以一部通分三分之义。通冠经首。深有其旨。又分别半品之文。去取不定。况本迹二处流通意别。本门永异诸部。已上本门分序正流通竟。

　　△题云从地涌出者。师严道尊。鞠躬祗奉。如来一命。四方奔踊。故言从地涌出品。此世界悉义。应知师有道故师严。师严故命不可违。道尊故有命必赴。由师具二故。鞠躬祗奉。三世化导。慧利无疆。一月万影。孰能思量。召过以示现。弘经以益当。故言从地涌出品。此为人悉檀。为人悉檀若不开迹。降佛已还。无能知者。今欲显本。先出本属。具有二世善根增长。召本人示现人。令现人生现善。使本人弘现经。令当人生当善。又虚空湛然。无早无晚。惑者执迹而闇其本。召昔示今。破近显远。虚空表理。本迹表事。事有本迹。理无早晚。惑者迷理。而闇本迹。故执近迹。以失远本。本迹尚迷。况不思议一。故本之弟子。居下虚空。本地之师。经久虚空。今之师弟。在今虚空。久空今空。下空上空。虽即体一。然本弟子。元知近迹。今之弟子。犹迷远本。破执近故。召昔示今。今弟子。因疑致请。闻说方破。破执近恶。故是对治也。然寂场少父。寂光老儿。示其药力。咸令得知。寂场舍那。示始成。故父少。寂光菩萨。行久著。故儿老。譬药力者。父何以少。子何以老。准下父子譬意。父久先服种智还年之药。父老而若少。子亦久禀常住不死之方。子少而若老。虽各有服饵之功。而父子久定。此第一义也。然此四悉。虽通释今文。并意兼后品。然初一悉文在今品。第二意兼后品。三四二悉。探用后品。皆是助后。以成显远。善生恶破。见本故也。故知世界即是三悉之由。故涌出品。专在世界也。文云是从何所来以何因缘集。今以诸义释品。显四悉因缘之解。故言从地涌出。释题竟。

　　△初序文为二。一涌出。二疑问。涌出为三。一他方菩萨。请弘经。二如来不许。三下方涌出。

　　尔时他方国土。诸来菩萨摩诃萨。过八恒河沙数。于大众中起立。合掌作礼。而白佛言。世尊。若听我等于佛灭后。在此娑婆世界。勤加精进。护持读诵。书写供养。是经典者。当于此土。而广说之。

　　初他方菩萨。闻通经福大。咸欲发愿。住此弘宣。故请为之。

　　尔时佛告诸菩萨摩诃萨众。止善男子。不须汝等护持此经。所以者何。我娑婆世界。自有六万恒河沙等菩萨摩诃萨。一一菩萨。各有六万恒河沙眷属。是诸人等。能于我灭后。护持读诵。广说此经。

　　此第二如来止而不许。不许凡有三义。一汝等各各自有己住。若住此土。废彼利益。二又他方此土。结缘事浅。虽欲宣授。必无巨益。三又若许之。则不得召下。下若不来。迹不得破。远不得显。是为三义如来止之。召下方来。亦有三义。是我弟子。应弘我法。以缘深广。能遍此土益。遍分身土益。他方土益。又得开近显远。是故止彼而召下也。问。诸佛菩萨共熟未熟。有何彼此。分身散影。普遍十方。而言己住及废彼耶。答。诸佛菩萨。实无彼此。但机有在无。无始法尔。故以第二义。显初义云结缘事浅。初从此佛菩萨结缘。还于此佛菩萨成就也。

　　佛说是时。娑婆世界。三千大千国土。地皆震裂。而于其中。有无量千万亿菩萨摩诃萨。同时涌出。

　　初明涌出。

　　是诸菩萨。身皆金色。三十二相。无量光明。

　　第二身相。

　　先尽在娑婆世界之下。此界虚空中住。

　　三明住处者。常寂光土也。常即常德。寂即乐德。光即净我。是为四德秘密之藏。是其住处。以不住法。住秘藏中。下方者。法性之渊底。玄宗之极地。故言下方。在下不属此。空中不属彼。非此非彼。即中道也。出此不在上。不在此下。不上不下。住在空中。亦是中道也。然本有四德为所依。修得四德为能依。能所并有能依之身。依于能依所依之土。二义齐等。方是毗卢遮那身土之相。若云尘刹重重相入。重重相有。重重事等。重重说等。为未了者。以事显理。若不了此一旨。谁晓十方法界。唯有一佛。亦许他佛。若许他佛。他佛亦身土重重。互现互入互融。当知秪是约一论遍。

　　是诸菩萨。闻释迦牟尼佛所说音声。从下发来。一一菩萨。皆是大众唱导之首。

　　第四叙来之由者。闻命故来。弘法故来。破执故来。显本故来。皆如上说。

　　各将六万恒河沙等眷属。况将五万四万三万二万一万恒河沙等眷属者。况复乃至一恒河沙。半恒河沙。四分之一。乃至千万亿那由他分之一。况复千万亿那由他眷属。况复亿万眷属。况复千万百万乃至一万。况复一千一百乃至一十。况复将五四三二一弟子者。况复单己乐远离行。如是等比。无量无边。算数譬喻。所不能知。

　　第五叙所将眷属者。若人情往望。谓领六万五万恒沙者为多。领三二一者为少。单己者只独。若依文往寻。六万五万者为少。单己者为多。文云。单己独处者。其数转过上。若依法门者。一一皆是导师德。能引众人。至于宝所。当知一己非独。六万非多。一即一道清净。二即定慧。三即戒定慧。四即四谛。五即五眼。六即六度。一一度具十法界。一一界各有十。十即有百。百即具千。十善即有万。一度具万。六度即具六万法门。多不为多。一不为少。非多非少。而多而少。方是圆家观行。行依妙境。故度成万。度实无万。六中各万。秪是一万。无别万也。六全是万。无别六也。一一度行。无非法界。界无界相。秪一刹那。即一道也。一六既然。二三四五。准此可见。是则六中。无不一多一切具足。当知一道至五眼来。一眼一谛。皆具一万。无非三观观法界也。

　　△已上经家叙毕。是诸下去。第二问讯为五。一三业供养。二陈问讯之辞。三佛答安乐。四偈颂随喜。五如来述叹。

　　是诸菩萨。从地出已。各诣虚空。七宝妙塔。多宝如来。释迦牟尼佛所。到已向二世尊。头面礼足。乃至诸宝树下师子座上佛所。亦皆作礼。右绕三匝。合掌恭敬。以诸菩萨种种赞法。而以赞叹。住在一面。欣乐瞻仰于二世尊。是诸菩萨摩诃萨。从地涌出。以诸菩萨种种赞法。而赞于佛。如是时间。迳五十小劫。是时释迦牟尼佛。默然而坐。及诸四众。亦皆默然。五十小劫。佛神力故。令诸大众。谓如半日。尔时四众。亦以佛神力故。见诸菩萨。遍满无量百千万亿。国土虚空。

　　初三业供养。经五十小劫。谓如半日。四众遍见。此乃隐长而现短。借其神力。令狭而见广。俱是不思议。此乃明如来不可思议延促之事。显于如来自在之力。拜绕是身。赞法是口。瞻仰是意。五十小劫与半日者。此是时节不可思议。如来所见。不以二相。下方菩萨。常面称扬。如来默然。常受其赞。解者。即短而长。谓五十小劫。惑者。即长而短。谓如半日。斯为本迹而作弄引。如来未说。闇本而执迹。佛若开显。悟近而达远。亦知不思议一也。四众遍见菩萨者。亦是不思议也。夫肉眼天眼。所见不远。而今所睹充满虚空。见雨猛。知龙大。见华盛。知池深。见应满虚空。则知真弥法界。密表当破无明。故且抑其一分。

　　是菩萨众中。有四导师。一名上行。二名无边行。三名净行。四名安立行。是四菩萨。于其众中。最为上首唱导之师。

　　第二陈问讯之辞。有长行偈颂。初长行中。初标四导师。但举四人者。欲拟开示悟入四十位耳。如华严但举法慧功德林金幢金藏说四十位也。

　　在大众前。各共合掌。观释迦牟尼佛。而问讯言。世尊。少病少恼。安乐行不。

　　初问安乐行否。

　　所应度者。受教易不。不令世尊生疲劳耶。

　　次问众生易可度否。

　　尔时四大菩萨。而说偈言。

　　世尊安乐。少病少恼。教化众生。得无疲劳。

　　初一行。颂问安乐不。

　　又诸众生。受化易不。不令世尊。生疲劳耶。

　　次一行。颂问众生易度不。

　　尔时世尊。于诸菩萨大众中。而作是言。如是如是。诸善男子。如来安乐。少病少恼。

　　第三如来初答我安乐矣。

　　诸众生等。易可化度。无有疲劳。所以者何。是诸众生。世世已来。常受我化。亦于过去诸佛。恭养尊重。种诸善根。此诸众生。始见我身。闻我所说。即皆信受。入如来慧。

　　初根利德厚。世世已来。常受大化。始见我身。即禀华严。入如来慧。果熟易零。是众生易度。问。何指华严。是始见耶。答。彼经自云始成正觉。后文秪是广明因果之相。依正通同。所以一经之内。三处明文。即世主品初。名号品初。十定品初。皆云于菩提场始成正觉。以始成故。见者成初。今略举十意释之。第一始见今见者。初成道时名始见。法华座席久后真实。名今见也。须知今日王城。开佛知见。能见所见。境智何殊。第二开合不开合。华严如日照高山。即说于顿。不开不合。华严望小。且名不开。犹带于渐。故名不合。为不入者。开顿说渐。五味调伏。令渐皈顿。为修入今。更开于小。今经方合。况彼不合。今亦合之。故知彼经开亦不遍。逗机未足。合亦未周。尚存权迹。应知彼开。亦是此开。然亦此合。何殊彼合。一佛化事。同异宛然。但彼无小机。在初名顿。自开小后。名渐归顿。开合虽殊。二顿不别。第三竖广横略。顿直竖入于法界。故言竖广。不历方便。故横略。今经历五味。即是横广。得入佛慧。亦是竖广。第四本一迹多。迹共本独者。一台故本一。千叶故迹多。迹与众经同故共。本与众经异故独。纵令十方互为主伴。十方亦复不离一尘。一尘秪在此台此叶。当知秪是迹中依正。广彼。然已广叙依正融通。何事不明久远之本。若论此经本门。与众经异。华严即彼法华本异。彼虽有久远行因。但是今日一番之因。尚未曾云中间一番之果。况有中间数数成佛。当知此异则异于彼。故知今本与众经异。故言独妙也。若言不异。伽耶尚是。华藏宁非。开则俱开。不思议一。此乃以法华之远本。异华严之近迹。故知教门不得不异。第五彼加四菩萨。说四十位。华严多是加菩萨说。乃至文殊普贤。及入法界。尚是菩萨自说。不见佛印之文。今经本迹正经。皆佛自说开示悟入。不加于他。除序文殊释疑。及流通中有菩萨发誓弘通。皆是佛述。及以对佛。便为有印。虽加不加。皆成佛慧。化仪施设。时处不同。印与不印。其理一也。第六变土不变土。华王世界。故言不变。三变土田。故言变土。然净秽不同。常自差别。今云变者。秽为施权。变表显实。秽属五浊。元在小机。机会权开。土变为表。表开近迹。故显本已。纯诸菩萨。净土不毁。而众见烧。又彼则种种世界不同。净不妨秽。此则宝树华果游乐。秽不妨净。况常寂光土端丑斯亡。寂光所对。咸有净秽。虽变不变。佛慧何殊。岂由初后变不变殊。令佛慧异。若也不信不毁之说。乃固执于见烧之文。而以华严。形斥法华。如人毁訾其身。称赞手臂。故知约迹言变不变。净秽难思。体同名异。第七多处不多处。华严七处八会。是为多处。今经耆阇崛山。远处虚空。故不多处。虽多少不同。所说何别。岂多少异。令佛慧殊。若以同一报土。亦非多处。此中横对四土。处却成多。还以彼多。对此寂光。多亦即一。彼此一体。佛慧何殊。第八斥夺者。灭化城。改客作故。此有斥夺。又彼如聋哑。故有斥夺。彼无此事。故无斥夺。此皆与佛记。故无斥夺也。第九彼行大直道。名直显实。此决了声闻法。名开权显实。第十根利缘熟。始入佛慧。根钝后熟。今入佛慧。缘宜不同。略为十异。种智法界。等无差别。故此经云。始见我身。闻我所说。即皆信受。入如来慧。除先修习学小乘者。今于此经。入于佛慧。明文在兹。不须疑也。诸师见其缘异。逐缘异解。迷不知返。去道转远。若识理同。千车共辙。佛慧则无殊也。问。一切诸经。乃至草木。理无不等。何独法华。答。教之同异。具如玄文。虽一切理同。说在今教。今所叹者。叹能诠教。故诸教中无。委如方便品明。旧云。华严了义满字常住。法华不了义非满非常。今以此经文并之。若始入是了义。今入不了义者。始入是佛慧。今入非佛慧。若佛慧既齐。了义亦等。满字常住悉然。地人呼华严为圆宗。法华为不真宗。今亦用此文并之。

　　除先修习学小乘者。如是之人。我今亦令得闻是经。入于佛慧。

　　第二根钝德薄。世世已来。不受大化。为是人故。须开顿说渐。华严无小。在初名顿。开三藏方等般若三渐。而调伏之。亦令此人今闻法华。入于佛慧。比前虽难。于佛甚易。佛识其宜。方便得所。薄须涂熨。佛慧悟入是同。

　　尔时诸大菩萨。而说偈言。

　　善哉善哉。大雄世尊。诸众生等。易可化度。能问诸佛。甚深智慧。闻已信解。我等随喜。

　　第四菩萨说偈。领解随喜。能问者。即是华严中四大士。法华中身子三请。俱是能问。所问者。即是问佛智慧也。

　　于时世尊。赞叹上首诸大菩萨。善哉善哉。善男子。汝等能于如来。发随喜心。

　　第五如来述叹者。与问硕异。问家随喜能问人。皆是菩萨。及所化人。闻已信行。我等随喜。如来述叹。能化人生随喜者。此义云何。然能问者。皆是古佛。汝能随喜。即是如来。菩萨随喜其迹。如来述叹其本。此亦密表寿量。然密表者。今叹菩萨。尚是古佛。密表今佛非今成也。若非今成。必有远本。未得彰灼。故云密表。已上是集众序毕。

　　△下尔时去。第二本门疑问序。自寂场已降。今座已往。十方大士。来会不绝。虽不可限。我以补处智力。悉见悉知。而于此众。不识一人。然我游化十方。觐奉诸佛。诸佛大众。快所识知。就履历之处。亦所不识。若来若去。如是推之。皆所不识。又彼诸大士。是前进先达。弥勒是后番末学。后不知前。故所不识。又彼等大士。本实相底。应现十方。别头教化。所有真应。非弥勒境界。是故不识。又佛托弘经。召诸大士。大士闻师命故来。密开寿量。非时众所知。故言不识。此约四悉檀。释疑问序毕。疑问为二。一此土菩萨疑。二他土菩萨疑。此土菩萨疑又二。

　　尔时弥勒菩萨。及八千恒河沙诸菩萨众。皆作是念。我等从昔已来。不见不闻如是大菩萨摩诃萨众。从地涌出。住世尊前。合掌供养。问讯如来。时弥勒菩萨摩诃萨。知八千恒河沙诸菩萨等。心之所念。并欲自决所疑。合掌向佛。以偈问曰。

　　初是此土菩萨。长行疑念。为五。

　　无量千万亿。大众诸菩萨。昔所未曾见。愿两足尊说。是从何所来。

　　初一行一句。问是从何所来。

　　以何因缘集。巨身大神通。智慧叵思议。其志念坚固。有大忍辱力。众生所乐见。为从何所来。

　　二一行三句。问何因缘来。

　　一一诸菩萨。所将诸眷属。其数无有量。如恒河沙等。或有大菩萨。将六万恒沙。如是诸大众。一心求佛道。是诸大师等。六万恒河沙。俱来供养佛。及护持是经。将五万恒沙。其数过于是。四万及三万。二万至一万。一千一百等。乃至一恒沙。半及三四分。亿万分之一。千万那由他。万亿诸弟子。乃至于半亿。其数复过上。百万至一万。一千及一百。五十与一十。乃至三二一。单己无眷属。乐于独处者。俱来至佛所。其数转过上。如是诸大众。若人行筹数。过于恒沙劫。犹不能尽知。

　　第三九行。叙其数量。

　　是诸大威德。精进菩萨众。谁为其说法。教化而成就。从谁初发心。称扬何佛法。受持行谁经。修习何佛道。

　　第四两行。问其师谁。

　　如是诸菩萨。神通大智力。

　　第五五行半结请。复五。初半行结叹。

　　四方地震裂。皆从中涌出。世尊我昔来。未曾见是事。愿说其所从。国土之名号。我常游诸国。未曾见是事。

　　第二请答来处。

　　我于此众中。乃不识一人。忽然从地出。愿说其因缘。

　　第三一行。请答来缘。

　　今此之大会。无量百千亿。是诸菩萨等。皆欲知此事。是诸菩萨众。本末之因缘。

　　第四一行半。大会同请。

　　无量德世尊。惟愿决众疑。

　　第五二句。请答师主。

　　△此下是他土菩萨疑。

　　尔时释迦牟尼佛分身诸佛。从无量千万亿他方国土来者。在于八方诸宝树下师子座上。结加趺坐。其佛侍者。各各见是菩萨大众。于三千大千世界四方。从地涌出。住于虚空。各白其佛言。世尊。此诸无量无边阿僧祇菩萨大众。从何所来。

　　初是他方菩萨疑者。分身眷属。横在十方。与弥勒同疑。二土俱不知本地。欲显成道甚久。各各陈疑己佛。

　　尔时诸佛。各告侍者。诸善男子。且待须臾。有菩萨摩诃萨。名曰弥勒。释迦牟尼佛之所授记。次后作佛。已问斯事。佛今答之。汝等自当因是得闻。

　　次佛皆抑待弥勒者。答问之益。不在于我。故不为答。抑待释迦答弥勒问。何者。弥勒所问。事迹不轻。释尊一代未曾显说。因兹答问。广显长寿。此一代玄秘。在佛自开。汝当得闻。我不应答。已上总是二疑问序毕。总是本门二序竟。

　　△此下尔时去。第二本门正宗段。文分为二。先长行次偈颂诫许。后方正说。

　　尔时释迦牟尼佛。告弥勒菩萨。善哉善哉。阿逸多。乃能问佛如是大事。

　　初释迦答。先自叹述。

　　汝等当共一心。被精进铠。发坚固意。

　　次佛诫弥勒等。诫令勿乱勿怠勿退。

　　如来今欲显发宣示诸佛智慧。

　　次佛许中。初标果智。果智者。如来本地知见。知见妙果也。

　　诸佛自在神通之力。诸佛师子奋迅之力。诸佛威猛大势之力。

　　次开三世化教者。宣示也。自在神力者。过去益物也。师子奋迅者。现在十方分身所被之处也。或云。奋迅将前之状。表未来常住益物之相也。大势威猛者。未来益物也。或以此为现在震动十方。随人意用耳。幸依文次第者好。又私谓。如来自在者我也。神通乐也。师子奋迅除垢净也。大势威猛。未来益物即常也。此点四德意也。

　　尔时世尊。欲重宣此义。而说偈言。

　　颂有诫许。

　　当精进一心。我欲说此事。勿得有疑悔。

　　初三句颂三诫。

　　佛智叵思议。

　　次许中。初一句。颂标智慧果也。

　　汝今出信力。住于忍善中。昔所未闻法。今皆当得闻。我今安慰汝。勿得怀疑惧。佛无不实语。智慧不可量。所得第一法。甚深叵分别。如是今当说。汝等一心听。

　　次三行颂三世者。前师子奋迅等。以明三世。文中亦无三世之语。但以义势。同三世耳。今颂亦尔。直以佛无不实语等一偈半文。而用通之。语既不虚。必知三世益亦真实。

　　△下尔时世尊去。第二本门正说段也。文为三。此去尽寿量品。正开近显远。二分别品初。总授法身记。三弥勒总申领解。初又二。先略开近显远。动执生疑。次广开近显远。断惑生信。略又二。初略开。二因疑更请。就略开。有长行偈颂。此中但答二问。不答何因缘集。由不答故。所以重请也。

　　尔时世尊。说此偈已。告弥勒菩萨。我今于此大众。宣告汝等。阿逸多。是诸大菩萨摩诃萨。无量无数阿僧祇。从地涌出。汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心。令发道意。

　　初答第四问师是谁。

　　此诸菩萨。皆于是娑婆世界之下。此界虚空中住。

　　次答第一问何处来。下方空中住者。释论明有底散三昧。即下空也。应四教释。又有者三有也。底者非想非非想也。以深胜故为底。非想是有漏底。又有者名相也。底者空也。以空寂故为底。通义也。又有者二边俗也。底者边际智满。故为底。是俗谛底。别教也。今经以下方空为底。不是上界。不是下界。表中道为底。此是开近显远。圆以中道为底。此约释。

　　△于诸经典下释也。师知弟子备智断两德。初是双修智断。次双证智断也。

　　于诸经典。读诵通利。思惟分别。正忆念。

　　初释双修智断。于经典分别。是修智德。正忆念。是修断德。

　　阿逸多。是诸善男子等。不乐在众多有所说。常乐静处。勤行精进。未曾休息。

　　次释双证智断。不乐在众。是证断。勤行精进。是证智。

　　亦不依止人天而住。常乐深智。无有障碍。亦常乐于诸佛之法。一心精进。求无上慧。

　　二答释住处。人天是二边。不住不着也。深智无碍者。依不思议智也。乐于佛法者。乐不思议境也。境智甚微。非近行菩萨。

　　尔时世尊。欲重宣此义。而说偈言。

　　偈有八行半。初五行半颂答两问。次三行颂双释。

　　阿逸汝当知。是诸大菩萨。从无数劫来。修习佛智慧。悉是我所化。令发大道心。此等是我子。依止是世界。常行头陀事。志乐于静处。舍大众愦闹。不乐多所说。如是诸子等。学习我道法。昼夜常精进。为求佛道故。

　　初四行答师弟。

　　在娑婆世界。下方空中住。

　　初半行正答处。

　　志念力坚固。常勤求智慧。说种种妙法。其心无所畏。

　　次一行叹菩萨德。

　　我于伽耶城。菩提树下坐。得成最正觉。转无上法轮。尔乃教化之。令初发道心。今皆住不退。悉当得成佛。我今说实语。汝等一心信。

　　初二行半颂释师弟。

　　我从久远来。教化是等众。

　　次半行颂释处所。经不云处。但云久远教化之者。前正答中。已云处竟。故但以时而释处也。过去久远。于何处化。化令入实。即空中也。应消经文两问双释之意。已上偈文。是颂略开近竟。

　　△尔时弥勒下。因疑更请。有长行偈颂。长行为二。一疑。二请。

　　尔时弥勒菩萨摩诃萨。及无数诸菩萨等。心生疑惑。怪未曾有。而作是念。云何世尊。于少时间。教化如是无量无边阿僧祇诸大菩萨。令住阿耨多罗三藐三菩提。

　　闻上菩提树下乃教化之。今皆住不退。又闻我从久远来教化是等众。闻此二说。动执生疑也。

　　△白佛下。准下。初腾疑。二请答。初腾疑为二。一法。二譬。法分为三。

　　即白佛言。世尊。如来为太子时。出于释宫。去伽耶城不远。坐于道场。得成阿耨多罗三藐三菩提。从是已来。始过四十余年。世尊云何于此少时。大作佛事。以佛势力。以佛功德。教化如是无量大菩萨众。当成阿耨多罗三藐三菩提。

　　初疑成道近。所化甚多。执近而疑远也。

　　世尊。此大菩萨众。假使有人。于千万亿劫。数不能尽。不得其边。斯等久远已来。于无量无边诸佛所。植诸善根。成就菩萨道。常修梵行。

　　第二所化既多。行位深妙。执远而疑近也。问。弥勒既不知其数。不识一人。云何得知久植善根。答。秪由弥勒不知不识。并由佛叹。住处德业既多又深。岂近成佛之所化耶。

　　世尊。如此之事。世所难信。

　　此第三结请也。经但举难信者。托物不信。拒而击佛。令必有答。

　　譬如有人。色美发黑。年二十五。

　　色美发黑。譬上成道近意。以色等为喻者。总在年少为言耳。

　　指百岁人。言是我子。其百岁人。亦指年小。言是我父。生育我等。

　　此譬上所化甚多意也。淮北诸师。以譬释譬。父服还年药。貌同二十五。子不服药。形如百岁。若知药力。不疑子父。不知者怪之。如来横服垂迹之药。示伽耶始生。诸菩萨直论本地。久发道心。今住不退。若佛及佛。快知此事。自下不达。不得不疑。言如来横服垂应药者。智契深理。由竖服真谛之药也。处处益物。乃由横服垂应之药也。真谛药者。假即空故。权即实故。自行冥故。垂应药者。空即假故。实即权故。化他起故。如是初心。由横竖不二之妙乐也。此之三药。无前无后。真谛药者。以治病故。垂应药者。以还年故。不二药者。以延寿故。以还年故。虽老而少。现不二身也。

　　是事难信。

　　此结譬也。

　　佛亦如是。得道已来。其实未久。

　　初合近譬。

　　而此大众。诸菩萨等。已于无量千万亿劫。为佛道故。勤行精进。善入出住无量百千万亿三昧。得大神通。久修梵行。善能次第习诸善法。巧于问答。人中之宝。一切世间。甚为希有。

　　此合远譬也。观此菩萨。久种善根。非止伽耶发心也。善入出住者。九次第定是善入者。以从禅至禅。无间入故。师子奋迅者是善出。以从禅至禅。皆经散心。以散名出也。超越是善住者。虽经超散。住禅宛然。藏通意也。又从初地至十地。名善入。十地入重玄门。倒修凡夫事。名善出。妙觉遍满。名善住。别教意也。又毕法性三昧。名善入。以穷法性故。首楞严名善出。能现威仪故。王三昧名善住。如王安国故。圆教意也。次第习诸善法者。据因为善习。就果为善入也。善答问难者。具二庄严也。七方便之尊。故云宝也。

　　△今日世尊下请答。又为三。

　　今日世尊。方云得佛道时。初令发心。教化示导。令向阿耨多罗三藐三菩提。世尊得佛未久。乃能作此大功德事。

　　初举佛语请。

　　△下第二明请意。又二。

　　我等虽复信佛随宜所说。佛所出言。未曾虚妄。佛所知者。皆悉通达。

　　此初明为现在请。我虽未达。信而已矣。

　　然诸新发意菩萨。于佛灭后。若闻是语。或不信受。而起破法罪业因缘。

　　第二为未来。浅行喜生诽谤。新发意者。谤墯恶道也。不退者。虽信不谤。不能增道也。佛若为分别。谤者则生信也。信者则增道也。今文并约久成。明信而论增道。增道必损生。

　　△下第三请答。亦为二。

　　唯然世尊。愿为解说。除我等疑。

　　初请除我等疑。

　　及未来世诸善男子。闻此事已。亦不生疑。

　　第二除未来疑。

　　尔时弥勒菩萨。欲重宣此义。而说偈言。

　　偈有十四行。颂上法譬。初五行颂法说。次九行颂譬说。法说中三。

　　佛昔从释种。出家近伽耶。坐于菩提树。尔来尚未久。

　　初一行。颂执近疑远。

　　此诸佛子等。其数不可量。久已行佛道。住神通智力。善学菩萨道。不染世间法。如莲华在水。从地而涌出。皆起恭敬心。住于世尊前。是事难思议。

　　第二两行三句。颂执远疑近。

　　云何而可信。佛得道甚近。所成就甚多。愿为除众疑。如实分别说。

　　第三一行一句。颂结请。法说竟。

　　△下譬说。亦开合。

　　譬如小壮人。年始二十五。

　　初二句。颂上成道近意。

　　示人百岁子。发白而面皱。是等我所生。子亦说是父。

　　此一行。颂上所化甚多也。

　　父小而子老。举世所不信。

　　此两句。颂上难信。释开譬竟。

　　△下七行颂合譬。亦三。

　　世尊亦如是。得道来甚近。

　　初二句颂合近。

　　是诸菩萨等。志固无怯弱。从无量劫来。而行菩萨道。巧于难问答。其心无所畏。忍辱心决定。端正有威德。十方佛所赞。善能分别说。不乐在人众。常好在禅定。为求佛道故。于下空中住。

　　第二三行半。颂合远。

　　我等从佛闻。于此事无疑。愿佛为未来。演说令开解。若有于此经。生疑不信者。即当墯恶道。愿今为解说。是无量菩萨。云何于少时。教化令发心。而住不退地。

　　此三行颂合请答。初二句。颂上为现在请。次一行一句。颂上为未来请。三一行一句。颂上除我等疑及未来疑。已上略开近显远。动执生疑竟。

　　妙法莲华经如来寿量品第十六

　　此寿量品去。是本门正宗中。第二广开近显远。断疑生信。先释题。次消经。题云寿量品者。先通引古释。次今家正释品题。初睿师序云。寿无量劫。未足以明其久。分身无数。不足以异其体。然则寿量。定其非数。分身明其不异。普贤显其无成。多宝明其不灭耳。此师但似不答所问。弥勒问涌出菩萨从谁发心。意疑伽耶成来未久。如何所化身相难思等耶。西河道朗云。明法身。真化不异。存没理一。多宝现明法身常存。寿量明与太虚齐量。此与睿意同而辞劣。道场观云。会三归一。乘之始也。灭影澄神。乘之终也。灭影谓息迹。澄神则明本。故迹无常。而本常也。注者云。非存亡之数曰寿。出修夭之限称量。法身非形年所摄。使大士修践极之照。不以伽耶为成佛。百年为期颐也。竺道生云。其色身佛者。应现而有。无有实形。既形不实。岂有寿哉。然则万形同致。古今为一。古亦今也。今亦古也。无时不有。无处不在。若有时不有。有处不在者。于众生然耳。佛不尔也。是以极谈长寿。云伽耶是也。伽耶是者。非复伽耶。伽耶既非。彼长何独是乎。长短斯亡。长短恒存焉。前代匠者。如向所说。多约无量明常。近世人师多云。寿是量法。前过恒沙。后倍上数。终皈限极。而明无常。又惑者执。品明寿量。量是无常。那作常解。今为答之。品直道寿量。不道寿有量。不道寿无量。尔作无常。他作常解。此复何咎。鹬蚌相扼。我乘其弊。应具四解。谓实有量而言无量。弥陀是也。实无量而言量。如此品及金光明是也。实无量而言无量。如涅槃云唯佛与佛其寿无量。是也。实有量而言量。如八十唱灭是也。品文具有此义。岂可是一而非三耶。疏有问答料简二重。委在疏文。第三问云。义推常可然。征文何据。答。明者贵其理。暗者守其文。但寻诠会宗。是教之正意。苟执糟糠。问桥何益。又教本为缘。缘异说异或随欣随宜。随治随悟。悟则达到已矣。那更盘桓。阡陌何为。故云泥洹真法宝众生种种门入。此之谓也。又文有多少。涅槃以未来常住为宗。其文则多。不以过去久成为宗。其文则少。若随多弃少。则是魔说。非佛说也。此经以过去久成为宗。点尘数界。其文则多。未来常住。其文则少。若从多弃少。头破作七分。如阿梨树枝。譬天子敕若多若少。俱不可违。违之得罪。方便品云。世间相常住。于道场知已。导师方便说。此文则未来常住不灭。又云。我常住于此。又云。常在灵鹫山。及余诸住处。普贤观云。常波罗蜜所摄成处。我波罗蜜所安立处。如此常文。亦复不少。又此经处处明法身。法身岂不常耶。问。既明法身。应论三德。答。权实二智。岂非般若。三世示现。岂非解脱。实相本地。即是法身。三德明文。为若此也。今正释品题。如来寿量者。先通释。次别释。初释如来。次寿量。初通释如来者。十方三世诸佛。二佛。三佛。本佛。迹佛之通号也。且指如来一名。余九非无。俱通三身。并具十号。委如止观第二记。寿量者诠量也。诠量十方三世。二佛。三佛。本佛。迹佛之功德也。今正诠量本地三佛功德。故言如来寿量品。此通释毕。次别释者。如来义甚多。且明二三如来。余例可解。然二如来者。成论云。乘如实道。来成正觉。故名如来。乘是法如如智。实是法如如境。道是因。觉是果。若单论乘者。如如无所知。单论实者。如如无能知。境智和合。则有因果。照境未穷名因。尽源为果。道觉义成。即是乘如实道。来成正觉。此真身如来。以如实智。乘如实道。来生三有。示成正觉者。即应身如来。此约二身。释如来毕。若三身释如来者。大论云。如法相解。如法相说。故名如来。如者。法如如境。非因非果。有佛无佛。性相常然。遍一切处。而无有异为如。不动而至为来。指此为法身如来也。法如如智。乘于如如真实之道。来成妙觉。智称如理。从理名如。从智名来。即报身如来。故论云。如法相解。故名如来也。以如如境智合故。即能处处。示成正觉。水银和真金。能涂诸色像。功德和法身。处处应现往。八相成道。转妙法轮。即应身如来。故论云。如法相说。故名如来也。法身如来。名毗卢遮那。此翻遍一切处。报身如来。名卢舍那。此翻净满。应身如来。名释迦文。此翻度沃焦。是三如来。若单取者。则不可也。大经云。法身亦非。般若亦非。解脱亦非。三法具足。称秘密藏。名大涅槃。不可一异纵横并别。圆揽三法。称假名如来也。梵网经。结成华严教。华台为本。华叶为末。别为一缘。作如此说。而本末不得相离。像法决疑经。结成涅槃。文云。或见释迦。为毗卢遮那。或为卢舍那。盖前缘异见。非佛三也。普贤观。结成法华。文云。释迦牟尼名毗卢遮那。乃是异名。非别体也。总众经之意。当知三佛非一异明矣。近代翻译。法报不分。三二莫辨。自古经论许有三身。若言毗卢与舍那不别。则法身即是报身。若即是者。一切众生。无不圆满。若法身有说。众生亦然。若果满方说。满从报立。若言不离。三身俱然。何独法报。生佛无二。岂唯三身。故存三身。法定不说。报通二义。应化定说。若其相即。俱说俱不说。若但从理。非说非不说。事理相对。无说即说。即说无说。情通妙契。诤计咸失。问。此品无三佛名。那作三释。答。虽不标名。而具其义。下文云。非如非异。不如三界见于三界。此非偏如。显圆如。即法身如来义也。又云。如来如实知见三界之相。即是如如智。称如如境。一切种智知。见即佛眼。此是报身如来义也。又云。或示己身己事。或示他身他事。此即应身如来义也。若但性得三如来者是横。但修得三如来者是纵。先法次报后应亦是纵。即别佛也。今经圆说不纵不横三如来也。拣纵横如来。尚非今义。况三藏通教如来耶。又法华之前。亦明圆如来者。同是迹中所说耳。发迹显本三如来者。永异诸经。问。论中但指报为久远。应指伽耶。法非今昔。如何三佛悉指于本。答。论虽互指。理必咸通。岂昔有报。而无余二。岂今但应。而无法报。以中间今日悉具三身。但自实成。望于中间。今日所现身处。通属应化。故且对之。又法身虽即不当今昔。约修相望。还分近远。下释寿量。可以准知。故今日中间。节节具三。论云。示现成大菩提无上。故示三种菩提。一应佛菩提。随所应现。即为示现。如经出释氏宫故。二报佛菩提。十地满足。得常涅槃。如经我实成佛已来。无量无边劫故。三法佛菩提。谓如来藏性净涅槃不变。如经如来如实知见三界之相故。经具其义。论出其名。不作上释。宁会经论耶。次明寿量者。寿者受义。真如不隔诸法。故名为受。又境智相应。故名受。又一期报得。百年不断。故名受。略释寿竟。次广释量。量者诠量也。量字则通。无的别据。诠量法如来。以如理为命。报如来。以智慧为命。应如来。以同缘理为命。诠量诸命若有量。若无量。若非量非无量。法身如来如理命者。有佛无佛。性相常然。不论相应与不相续。亦无有量及无量。文云。非如非异。非虚非实。盖是诠量法身如理命也。诠量报身如来。以如如智。契如如境。境发智为报。智冥境为受。境既无量无边。常住不灭。智亦如是。函大盖大。文云。我智力如是。久修业所得。慧光照无量。寿命无数劫。此是诠量报身如来智慧命也。诠量应身者。应身同缘。缘长同长。缘促同促。云云自彼。于我何为。文云。数数现生。数数现灭。或复自说名字不同。年纪大小。此是诠量应佛同缘命也。复次更约四句。以释三身。法身非量。非无量。报身金刚前有量。金刚后无量。应身随缘则有量。应用不断则无量。通途诠量。三句在圣。一句属凡。有量无常。都非佛义。旧来所说。乃是增减两谤。如诬于佛。非魔是何。四句诠量。其义已显。为未解者。更常等四句料简。先别次通。别者非常非无常。双非理极。即法身也。常者即报身也。报智境合。亦非常非无常。但取正智圆满。不生不灭。过金刚心之前故。取常为报身耳。亦常亦无常。应身也。应用无尽亦常。数唱涅槃名亦无常。无常者。金刚心已前。智用增进。乃至凡夫生灭出没。皆是无常。三佛各一句。凡夫共一句。此约别教。别分别也。通途圆说者。一一如来。悉备四句。法身四者。非常非无常。双破凡圣八倒故。常者如虚空常故。无常者无凡夫生灭倒故。亦常亦无常者。寂而双照故。此法身四句。报身四者。非常非无常者。智冥境故。常者出过二乘故。无常者。无生灭倒故。亦常亦无常者。能双照故。应身四者。非常非无常者。非报非生死故。常者。常应同故。无常者。同无常故。亦常亦无常者。两存故。此三身四句释也。凡夫既得无常一句。通途亦作四句。但有性得之理。尚无四句名字。况行用耶。可以意得。不俟说也。一身即是三身。不一不异。当知一佛身。即具诸身寿命功德。随缘感见。长短不同。大经云。凡夫二乘。见佛寿命。犹如冬日。菩萨所见。犹如春日。唯佛见佛寿命。无量犹如夏日。所以然者。凡夫博地。翳障朦胧。藏通二乘。虽断四住。不见中道。若舍分段。受法性身。未破无明。彼土所奉。犹是胜应。当知二乘。秪见冬日。若诸菩萨。未登地住。所见同前。若破无明。乃至受分法身。与而为语。得见报身寿命。夺而为语。犹是胜应。未穷报身之源。未尽法性之极。所见佛寿。犹是春日。唯佛与佛。穷性尽源。见法身寿。犹如夏日。大经举三譬譬之。于诸常中。虚空第一。一切寿命。如来第一。此譬法身寿命。无始无终。性相凝湛。不同应报也。二譬如四河皆皈大海。此譬报身所修万善。皆感佛报寿命海中也。三阿耨达池。出四大河。此譬应身寿命。从法报出。同他长短也。此约赴机不定。释三身也。五约身以判本报。此品诠量。通明三身。若从别意。正在报身。何以故。义便文会。义便者。报身智慧。上冥下契。三身宛足。故言义便。文会者。我成佛已来。甚大久远。故能三世利益众生。所成即法身。能成即报身。法报合故能益物。故言文会。以此推之。正意是论报身佛功德也。此结成本报佛也。次广约本迹。示今品意。如是三身种种功德。悉是本时道场树下。先久成就。名之为本。中间今日寂灭道场。所成就者。名之为迹。诸经所说本迹者。取寂灭道场。所成法报为本。从本所起。胜劣两应为迹。今经所明。取寂场及中间所成三身。皆名为迹。取本昔道场。所得三身。名之为本。故与诸经为异也。非本无以垂迹。非迹无以显本。本迹虽殊。不思议一也。肇师之言。意在寂场之本耳。复次寂场本迹。复有多种。或以涅槃为本。从真起应为迹。迹本俱空。言思双断。故不思议一也。或以俗为本。从俗起应为迹。迹本深广。下地不能言思边涯。故言不可思议一也。或以中为本。从中起应为迹。迹本皆言语道断。心行处灭。故云不思议一也。复次此三非三。亦复非一。非三非一为本。而三而一为迹。皆言语道断。心行处灭。不思议一也。未知诸师指何处本迹。不思议一也。今摄亵四番。皆是迹中不思议一耳。远指本地三番四番不可思议。以为其本。从个本而垂迹。将个迹而显本。本迹虽殊。不思议一。如此本迹。何得不异众经。何得不异诸师。问。诸经各说位行。或多或少。华严四十一位。璎珞五十二位。名义皆广。此经始末。都无此事。云何言异。答。譬如世人修种种业。集种种宝。求种种位。若无寿命。用财位为。大经云。譬如长者生育一子。相师占之。有短寿相。不任绍继。父母知已。忽之如草。法门亦尔。行种种因。获种种果。现种种通。化种种众。说种种法。度种种人。总在如来寿命海中。海中之要。法性智应。喉襟目蒵。非异是何。已上释品题竟。

　　△二广开近显远文为二。先诫信。次正答。有长行偈颂。长行法譬为二。法说又三。初三世益物中。初明过去益物。先出执近之情。为三。

　　尔时。佛告诸菩萨。及一切大众。诸善男子。汝等当信解如来诚谛之语。复告大众。汝等当信解如来诚谛之语。又复告诸大众。汝等当信解如来诚谛之语。是时菩萨大众。弥勒为首。合掌白佛言。世尊。惟愿说之。我等当信受佛语。如是三白已。复言惟愿说之。我等当信受佛语。尔时世尊。知诸菩萨。三请不止。而告之言。汝等谛听。

　　初明诫信者。佛旨论诫。众受为信。此文有三诫。三请。重请。重诫。迹门三请一诫。此中四请四诫。前后合五诫七请。奇特大事。殷勒郑重也。诫是忠诚。谛是审实。不欺于物。言则诣真。昔七方便。随他意语。非告诚实。今随自意语。示之以要。故言诚谛。菩萨既奉诚诫。不敢致疑闻必取信信受诚言也。

　　如来秘密神通之力。

　　此出所迷法。秘密者一身即三身。名为秘。三身即一身。名为密。又昔所不说。名为秘。唯佛自知。名为密。神通之力者。三身之用也。神是天然不动之理。即法性身也。通是无壅不思议慧。即报身也。力是干用自在。即应身也。佛于三世。等有三身。于诸教中。秘之而不传。故更应广约诸味。简已更约今昔。简之方显本地三身神通。

　　一切世间天人。及阿修罗。

　　二出能迷众者。一切世间。天人阿修罗。谓今佛始于道树。得此三身。故执近以疑远。此本说中。不复言及二乘。但对菩萨。菩萨摄在天人修罗三善道内。余三恶趣罪重。根钝少智。不知作此谓也。故大品但云摩诃衍胜出天人阿修罗。亦复不言三途也。

　　皆谓今释迦牟尼佛。出释氏宫。去伽耶城不远。坐于道场。得阿耨多罗三藐三菩提。

　　三出所迷之谓者。菩萨有三种。一下方。二他方。三旧住也。下方者。即本日所化。故无执近之谓。他方旧住。俱有二种。一者从法身。应生者。往世先得无生。或已先闻发迹显本。设未得闻。报尽受法性身。于法身地。自应得闻长远之说。是故应生菩萨。多无执近之谓。二者今生始得无生忍。及未得忍者。咸有此执近之谓也。

　　△从然善男子。我实成佛已来下。第二明破执遣迷。以显久远之本。上文诚谛之诫。即是此也。就此复二。一显远。二从自从是来下。明过去益物所宜。就初又为二。一法说显远。二举譬格量。

　　然善男子。我实成佛已来。无量无边。百千万亿。那由他劫。

　　此是破近显远中。初法说显远。破执遣迷。以显久远之本。上文诚谛之诫。即是此也。法说成佛已来。甚大久远。伽耶近谓即破。破近显远。略有十意。委如玄义。此文正用破近显远。破近谓情。废近显远。废于近教也。

　　△下譬说格量。又为三。

　　譬如五百千万亿。那由他阿僧祇。三千大千世界。假使有人。抹为微尘。过于东方五百千万亿。那由他阿僧祇国。乃下一尘。如是东行。尽是微尘。诸善男子。于意云何。是诸世界。可得思惟校计。知其数不。

　　初举喻问。显出长远。余经或明数不可说。尘沙等为喻。方此此则为多。直下尘被点之界。已不可说。况不点。宁当可说。下尘不下尘界。尚不可说。下尘不下尘尘。岂可说耶。况复过是。宁可说耶。当知寿量非说不知。注家云无始之寿。晦而未彰者。此不应尔。何者。此中正明久远之长。以破伽耶近成之短。彰灼显著。何晦之有。又言何佛不然。此亦不尔。久近不同。长短别故。

　　弥勒菩萨等。俱白佛言。世尊。是诸世界。无量无边。非算数所知。亦非心力所及。一切声闻。辟支佛。以无漏智。不能思惟知其限数。我等住阿惟越致地。于是事中。亦所不达。世尊。如是诸世界。无量无边。

　　第二答中。举三人不知。即声闻。辟支佛。弥勒也。

　　尔时佛告大菩萨众。诸善男子。今当分明宣语汝等。是诸世界。若着微尘。及不著者。尽以为尘。一尘一劫。我成佛已来。复过于此。百千万亿那由他阿僧祇劫。

　　第三合譬。僧传云。准罗什旧经。无一尘一劫四字。有齐高僧昙副。诵经感梦。云少一句。后果得之。若金光明云。一切海水。可知滴数。无有能知如来之寿。此亦明未来寿。非过去寿也。若引证此。殊不相关。

　　△下自从去。明益物所宜。又为三。

　　自从是来。我常在此娑婆世界。说法教化。亦于余处百千万亿那由他阿僧祇国。导利众生。

　　初明益物处。然须显处者。上引譬甚久。久居何处。故云常在此土。及于他国。而作佛事。又此之娑婆。即本应身所居之土。今日迹居。不移于本。但今昔时异。见烧者谓近。照本者达远。故经云。我土不毁。常在灵山。岂离伽耶。别求常寂。非寂光外。别有娑婆。

　　诸善男子。于是中间。我说然灯佛等。又复言其入于涅槃。如是皆以方便分别。

　　二明拂执迹上疑。疑因疑果。昔教所说之处处行因。又处处得记。即是果疑。今拂除此疑。指然灯佛者。即拂因疑。又复言其入于涅槃。即拂果疑。如此因果。非复一条。皆我方便。非实说也。故名拂疑。或有人云。方便说然灯佛。是我之师。然实是释迦现作。非生现生。非灭现灭。故言又复言其涅槃。今谓不尔。但取前释。何者。然灯佛。于时缘熟。以佛像化之。我缘未熟。但为菩萨。从佛得记。得记即是果义。行行即是因。消文自足。言其者。即是中间施化之其耳。非谓然灯也。又中间益物。即有形声两益。若言值然灯佛者。此有形益。又复言其入于涅槃者。彼佛灭后。助佛扬化。即有声益。若尔形声两益。皆属中间因耳。既有形声之生。生必有死。死即入涅槃。名此为果耳。不得言中间。已成佛果。何者。法华之前。未说成佛。何得有佛果之疑。旧以然灯。是我现作。此亦非解。法华前经。未论昔已成佛。何教说然灯是我所现。而拂此疑耶。

　　△下去第三益物所宜。又二。

　　诸善男子。若有众生。来至我所。我以佛眼。观其信等诸根利钝。随所应度。

　　初明感应。至我所者。即是过去众生渐顿两机。冥扣法身也。佛眼观者。即是久已成佛。用佛眼鉴照。无有遗差。将欲起于劣胜两应。而利益之。善机凡有二力。一感人天华报。二感佛道果报。若以法眼。观知万善。缘其重轻。各得华报。不能究竟知其终得种智果报。若以佛眼。圆照万善。知其始末。此经一向。明佛眼观知众生。万善究竟得佛。一大事出世之正意也。信等诸根者。信等五根也。慧根即了因。余根即缘因。此二善根。各有利钝。通摄顿渐机缘。顿机利钝。即是圆别根机。渐根利钝。即是藏通机缘。又小乘根名钝。大乘根名利。又小乘根名利。人天乘名钝。十法界众生所有善根利钝为机。不用恶法。要法非缘了二因也。如来悉照十界善机。随所应度。而现形声饶益也。

　　△下第二正明应化所宜。为二。一形声益。二得益欢喜。先形益又二。先明非生现生。次非灭现灭。

　　处处自说名字不同。年纪大小。

　　初非生现生。自说名字不同者。形既其现。则有名字。因名召体。机有优劣。形有胜负。形异故。名则不同。年纪大小者。即形胜负。胜者即胜应。负者即劣应也。名不同者。即二佛现寿。有量无量也。处处者。竖论。则过去之处处行因国土也。横论。即十方国土也。名字不同。约竖处所。亦有生法名字不同。如今之应身。望过去然灯佛等。约横国土。亦有生法名字。如今之应身。望分身。亦如华严十号中所列。释迦异名。若干不同。又诸经所辨。佛有三身名字不同。所召法体皆异。或说毗那。或舍那。或释迦。法身佛或名如如实相第一义般若楞严等比也。此约示现佛法界身。名字不同。若现九法界身。名字不同。则无量无边。可以意得。年纪大小者。此明寿命长短。遂上所现应身。或说寿二万。如迦叶佛时。或说寿八万时。如弥勒佛时。传互明大小。纵横可知。就法报应佛。寿命大小。具如玄义。或三身相望辨大小。或三身各别皆为小。合说名为大。例三点。此皆随所应度。为其现身及寿命长短耳。

　　亦复现言当入涅槃。

　　二明非灭现灭。亦复现言当入涅槃者。应以灭度而得度者。即现灭度也。令其恋仰而得解脱。此义现下譬说中也。

　　又以种种方便。说微妙法。

　　第二明声益。又以种种方便说微妙法者。是现声益也。小身短寿。即是说于渐教。故言种种方便也。大身长寿。即是说顿教。故言说微妙法也。

　　能令众生发欢喜心。

　　二得益欢喜。虽初以渐。终令入大。言皆令得欢喜。仍此欢喜。即是施化得益。佛依四悉檀。施形声两益。众生获于四利。称机则喜。乖机则恼。下文云皆实不虚。即此义也。

　　△次明现在益物。为二。一机感。二应化。

　　诸善男子。如来见诸众生。乐于小法。德薄垢重者。

　　初明机感。是现在师子奋迅益物。此三昧有十功德。一分别他人诸根。熟不熟。清净不清净。二以如来法轮。教未度者。悉入法律。三弘誓遍满十方。音声亦尔。或一音遍满。百千万音。皆亦遍满。普教众类。四转无上轮。化众生。皆取灭度。余人不能转。独佛能转。五能示出家剃发。持净戒。亦能使人乐。六性行合空。七放光示灭。或存或亡。或示相好。或隐相好。八降伏四魔。九令他得入至要。增长止观。十具上十善之本。身三口四等也。如来见者。即佛眼照也。诸众生乐小法者。所见之机也。华严云。大众虽清净。其余乐小法者。或生疑悔。长夜衰恼。悯此故默。偈云。其余不久行。智慧未明了。依识不依智。闻已生忧恼。彼将坠恶道。念此故不说。按彼经。无声闻二乘。但指不久行者。为乐小法人耳。师云。乐小法者。非小乘人也。乃是乐近说者为小耳。今当通说之。所谓贪爱二十五有。即人天之机。来至我所。名小法也。贪乐涅槃。求自解脱。即二乘之机。来至我所。亦名乐小法也。乐于渐次。纡回佛道。即三菩萨机。来至我所。亦名乐小法也。德薄者。缘了二善。功用微劣。下文云诸子幼稚也。垢重者。见思未除也。问。非生现生。备施顿渐二化。七方便等。可是乐小法者。圆顿赴机。是应乐大法者。云何通判为乐小法耶。答。向略其意。今广释。凡为四义。一约往日。虽发大心。不能专精。多着弊欲。不得出世。名弊欲。为小法也。二约现在。如佛未出世。诸天人等。虽有大机。而心染世乐。著于邪见。故名乐小法。此二义。与下譬宛转于地意。同也。三约修行。虽不乐于三界弊欲小法。而乐三乘灰断。亦名小法。虽不乐于三乘近果。而乐历别修于一乘。不能于一心圆顿普修。故名乐小。此三意。约因门。明乐小法。四约果门。乐闻近成之小。出释氏宫。始得菩提。不欲乐闻长远大久之道。故言乐小。此等小心。非始今日。若先乐大。佛即不说始成。说始成者。皆为乐小法者耳。

　　△下第二现在应化。又二。一非生现生。二非灭现灭。现生又二。一现生。二利益。现生又二。一现生。二非生。现生者迹现于生。非生者非始示生也。

　　为是人说。我少出家。得阿耨多罗三藐三菩提。

　　为是人说我始得菩提。前明利钝二机。来感法身。今即现胜劣两应。劣应应钝根。胜应应利根。此两应并有生法二身生。劣应二身生者。以正慧托胎。出生行七步。如迦旃延子所述。乃至六年苦行已还。是名生身生也。法身生者。即三十四心断结尽。所得五分法身是也。胜应生身生者。如华严大经等说。与诸菩萨。处摩耶胎。常说大乘。出行十方。各各七步。是名生身生也。法身生者。于寂灭道场。金刚后心。断无明尽。得妙觉相应慧。穷照法性。万德种智。圆明普备。是名法身生也。出家者。劣应出分段家。胜应出二死家。得菩提者。劣应得有作四谛。所发无漏。尽无生智。名为菩提。胜应即照三谛一实之道。一切种智为菩提也。

　　然我实成佛已来。久远若斯。但以方便。教化众生。令入佛道。作如是说。

　　次明本实不生。即非生也。但人天修罗。见此二种生法二身。谓言始生。此则不然。然我久已得此生法二身。今日之生。非实生也。故云久远若斯。若斯者。如上譬之长久也。但以方便下。明既非实生。何故现生。为利乐小法人。德薄垢重者。使得佛道。故言但以方便教化众生。作如是说者。非生而现生。故云作如是说也。余经但破劣应生身生非生。尚不破劣应法身生非生。今经正破胜应法身生非生。何者。我实成佛已来。久远若斯。故知今日劣胜两法身生皆被破。故生非生。与余经永异也。当知两处相望。不可以乘栴檀楼阁。滥同贯日之精。不可以种智圆明。同正习俱尽。复以十方七步不同。而表胜劣。故知两处皆无久成也。

　　△下第二明现生形声益。先明形声。次明不虚。

　　诸善男子。如来所演经典。皆为度脱众生。或说己身。或说他身。或示己身。或示他身。或示己事。或示他事。

　　初明形声益。说即声教。示即形规。形声不出自他。若说法身。是说己身。若说应身。是说他身。益言值然灯佛。即是说己身。灯明是我师。是说他身。示正报。是自己事。示现依报。是示他事。随他意语。是说他身。随自意语。是说己身。示己他事。亦类如此。

　　△下诸所去。明不虚。又二。先标不虚。次释不虚。初偏据声益不虚释。则双释不虚。

　　诸所言说。皆实不虚。

　　初不虚者。渐顿二机。禀此二种形声。皆益不虚。上过去章。明皆欢喜。似如世界之益。今明皆不虚。胜劣形声。逗于二机。获四悉檀。皆不虚也。大论明。四悉檀并实。世界故实。对治为人故实。笃而为论。三是世间实。此实则虚。缘中亦有世间三实。第一义则虚。若以此虚实。约本迹二门。渐顿益者虚实。昔方便行。未得实道之益。是其因虚。执于近迹。未得本地真实之益。即是果虚。今闻迹门之说。同入实相。即得因中实益。闻本门之说。即除执近之情。得于长远果地之实益。今得二实。对昔二虚。约圆顿众生。于迹本二门。一实一虚。得中道之行。是得因中之实益。而执近果。是于果虚。今闻说因。更不别得真实之益。闻说远果。即得实果之益。昔有一虚。今得一实。故云皆实不虚也。问。今昔大乘所显实相。前后悟者。应有异耶。答。初入次入。乃至坏草庵。通入中道。但入有渐顿。故分二教。例入真谛。钝者依析法无常等观。利者用体法空观。故分藏通耳。

　　△下第二总释益物不虚。先释形益。后释言益不虚。此中六句。显于应身不离法身。法身无形。亦无起灭。众生有起灭之机。感于法身。如来愿力。应同起灭。起灭之见。出自众生。故约三界。以明诸句。又为二。一照理不虚。二从以诸众生下。明称机不虚。达理称机。设教化物。必不虚也。然本迹者寄事以说。如下释如实知见等。论云。如来知见三界相者。谓众生界。即涅槃界。不离众生界。有如来藏故也。无有生死等。论云。常恒清净。不变义故。亦无在世等者。论云。如来藏真如之体。与众生界。不即不离故。非实等四者。论云。离四种相。以四种相是无常故。当知论意。诸句皆圆。是故诸句。皆云与众生界不即不离。故今并作圆常中道佛性释之。不作此释。尚不能见昔教中实。况开显实。况久远实。故此须指本智照境。不见斯旨。徒消本门。

　　所以者何。如来如实。知见三界之相。无有生死若退若出。亦无在世及灭度者。非实非虚。非如非异。不如三界见于三界。如斯之事。如来明见。无有错谬。

　　初释照理不虚中。先释经中前四句。从如来至非如非异也。如实知见。即是实智如理。而照三界之实。实则无三界之因相也。况如来明见。应云法界。何以但云三界相等。为令众生。知垂迹处。无非法界法身常住。故云如实。应无二种三界之因也。直云三界者。能知见者。名之为智。所知见如。如即中境。不出三界故也。于所见中。既通凡圣。今以如来知见皆实。余所见知。望佛皆虚。而犹有因。佛如实见。故云无因。离三界已。无别理故。无有生死者。无有二死之苦也。起集名退。无常果现名出也。此释初一句竟。亦无在生死之世。及入涅槃之灭。此二俱灭。故云亦无在世及灭度者。又无生死。即无二死果也。起集等。即无二死家之因果耳。故有五住集。名退也。有二死果。名出也。此释第二句毕。非于灭度之实。非于生死之虚。故云非实非虚也。此释第三句也。非于世间之隔异。非于出世之真如。故云非如非异。此释第四句毕。此四明中道也。若双非二边。结句定一边者。并属权教。例如非生非死。结句为生。是生是死。结句为死。是退是出。结句为退。非退非出。结句为出。非虚非实。结句为实。是虚是实。结句为虚。如此之流。今皆非之。乃至单复具足亦非之。方显中道意耳。然以句结之。各有所属。故一切见。唯结成有。二乘诸句。唯结成无。此有此无。但成别俗。非此有无。秪成别中。今明圆理。故须细辨。经云如来如实知见。傥以二乘等释。则有毁佛之辜。然此结句。唯在一家。判诸经论一切句法。以辨文义宗趣不同。释第五句。不如三界见于三界者。不如二种三界众生所见三界之相。如者同也。不同余人见于三界。述佛见也。佛必权实二智具足。必不同彼二种三界所见。二边因果之因。应知三界名通。通界内外。若界外立三界名者。以外准内故也。中理未穷。通名见惑。通三界也。变易土中。胜妙五尘。名欲界思。不思议法尘。名上界思。净名疏中。委出其相。释第六句者。即如斯至错谬是也。唯佛一人。如实穷照三界之实。内具实智之用。亦是随自意语。亦是或说己身之事。故大品云。第一义中。无所分别。此约实智释也。如来权智。如量知见三界之相。即如三界众生之见。如实知见。无二死。而随他意。示二死身。说有二死。无退无出。而随他意。说有退有出。亦无在世及灭度者。而随他意。示生世间。示入涅槃。说有在世。有得灭者。无实而说涅槃之实。无虚而说三界之虚。无三世之异。而说有异。无真谛之如。而说有如。同于三界见于三界。皆是随他意语。名为或说他身事示他身事此即权智。如来证权实二智。明审二谛。所以形言两益。皆实不虚。

　　△下第二释称机不虚。又二。

　　以诸众生。有种种性。种种欲。种种行。种种忆想分别故。

　　先明机感。以诸众生。根机利钝。渐顿不同。性欲行智。种种差别。欲令各得增诸善根。故说己他之教。不虚因缘譬喻也。渐顿根性。各有种种。此须用为人悉檀。为人悉檀。正为生诸善根。善根犹是性问。习欲成性。今何故。先性后欲。释云。因有本日根性。能起今日之欲乐。如因烦恼故有五阴。复因五阴更有烦恼。不前不后。性欲亦尔。要因习欲。而成性也。欲者。渐顿二机。若种种欲乐不同。此须用世界悉檀也。行者。起作业行。随乐欲而修诸行也。此须用为人悉檀也。行中好多爱着。致有妨障。此须用对治悉檀。忆想者是智慧。即相似解。由修行故。能得解生。此是方便。犹未称理无言说道。犹是念想之观。渐顿众生。居在内外凡位。有诸善根欲乐。欲乐故修行。修行故得相似解。此须用第一义悉檀也。随其所得忆想之解。更为说法。即得朗悟第一义。乃至初地欲乐修行二地时。亦忆想二地境。即是念想。若发生二地真解。即是念想观除。言语法灭。乃至佛。方得究竟离于忆想。获常寂照耳。

　　欲令生诸善根。以若干因缘譬喻言辞。种种说法。

　　次明施化。正对机施己他形声益。于渐顿种种根机。令生种种善根故。现若干己他身事。若干自他声教。若干因缘譬喻。若对渐机。以三藏中四门。若干因缘譬喻。于一一门中。复有若干。如为懈怠者。说苦忍。为我慢者。说无常忍等。通教四门。亦如是。若对顿机。如别圆等。亦各四门。若干种种。如三十二菩萨。各说入不二法门。华严中种种行类相貌。皆为种种根机。施若干譬喻言辞说法也。

　　所作佛事。未曾暂废。

　　第三总结不虚者。如上若干己他形声。皆令众生入佛知见。不为人天二乘小事。故云所作佛事也。若一人独得灭度。余人不得者。所作佛事。即为有废。废即令众不得实益。岂得会皆实不虚。云何皆实。昔云我坐道场不得一法实。七方便并非究竟灭。二涅槃者方便空拳。故知唯虚。未见皆实。若昔施七权。遂不得入一实者。可言其虚。虚引得出。无有虚出而不入实者。故知昔虚为实故也。皆实不虚。佛事无废。即此义矣。

　　△第二明非灭现灭。又二。一明非灭现灭。二明现灭利益。初又二。先明本实不灭。次从然今下。明迹中唱灭。

　　如是我成佛已来。甚大久远。寿命无量。阿僧祇劫。常住不灭。

　　初明果位常。常故不灭。寄此四字。明未来大势威猛常住益物也。

　　诸善男子。我本行菩萨道。所成寿命。今犹未尽。复倍上数。

　　二举因况果。以明常住旧人。据此以证无常云。前过恒沙。后倍上数。神通延寿。犹是无常。僻取文意。大有所失。当知古师见经中有所成寿命之言。谓为果寿。乃指前文过于尘界。为前过恒沙。以非恒沙可能喻故。乃用世界。以之为喻。于今未尽。为后倍上数。又古人见复倍之言。便为有限。况复不知是实因寿。而云神通。意言。今虽未尽。必有尽时。今谓不然。经举因况果。果非数也。经云久修业所得寿命无数劫。非神通延寿也。何者。佛修圆因。登初住时。已得常寿。常寿叵尽。已倍上数。况复果耶。云何弃所况之果。苟执能况之因。纵令此因。已是于常。非无常也。譬如太子时禄。已不可尽。况登尊极。禄用宁可尽乎。明文在兹。何须回捩。疑误后生耶。

　　然今非实灭度。而便唱言当取灭度。

　　第二迹中唱灭。三身并有非灭唱灭义。如净名云。法本不生。今则无灭。即是法身非灭。又云是寂灭义。即是唱灭也。法本不生故无可灭。是寂灭义。云唱灭者。此唱寂灭。是灭生之灭。非即生之灭。即生之灭是不灭故。当知此灭名为不灭。法身常住。无灭不灭。今言寂灭。义当唱灭。何者。若已了达。不唱寂灭。为未了者。唱言寂灭。若了寂灭。还指于生。若全指于生。于懈怠者无利。故须唱寂耳。若言照寂。即是唱灭。若言寂照。即是唱生。夫法身者。虽非生非灭。亦有生灭。由唱灭故。智生惑灭。此约事理相对论也。若迷心执着。即烦恼生。而智慧灭。若解心无染。即智慧生。烦恼灭。言迷心等者。似同报身。其意则别。此中正明所灭之惑。为法身体。体有生灭。良由于智。故寄能显以彰所显。灭惑生解。此是无常灭。若解生惑灭。即是寂灭。此之生灭。悉约法性而辨。虽俱生灭。悉约理性。若无迷解二缘。则不唱有此生灭也。报身非灭唱灭者。谁有智慧。谁有烦恼。而言智慧能破。此约惑智本无生灭。以为报身无生灭体。此即明暗不相除。即报身不灭义。众生未了。闻此便谓其即是佛。而生憍恣。不复修道。故复唱言道能灭惑。有烦恼时。则无智慧。有智慧时。则无烦恼。岂非智慧能灭烦恼耶。应身非灭唱灭者。应是法报之用。体既无灭。用岂有穷。即应身不灭。但为众生。若常见佛。则生憍恣。故唱我于今夜当取灭度也。已上是约三身非灭唱灭释毕。第二约三身常住不灭解者。夫法身当体。明不灭者。不望余身。以余二身。须望法耳。若将体望用。用却成灭。此明法身常住不灭也。若报身说不灭者。必约法身。法既不灭。报亦不灭。以理而论。智慧能破。为到故破。不到故破。为共为独。如此推理。无有能破之功。即智慧不灭惑义。就有智慧。则无烦恼。即是慧能灭惑。智不名灭。此约事明报身常住不灭也。若应身说不灭者。须约法报。法报常然。应用不绝。众生不尽。即不灭度。今此应身。利物不断。即是不灭。应用不绝者。法报遍故。应体亦遍。机自在无。应法恒尔。若不尔者。虽释圆常。还同生灭。又众生不尽。即不灭度者。灭度之时。生实未尽。其义何耶。应反质云。验生未尽。则不灭度。故唱灭度。为不生难遭想者。非为生尽。故知应身常在不灭。何独法耶。若不了者。法报亦灭。何独应耶。此是应身常住不灭也。第三明三身不生不灭者。若法身当体论不生灭。报身了达无能生灭。应身相续。不生不灭。法身同前。不当生灭。报身者智自了智。无能灭者。智属于能。既不生灭。岂能令惑若生若灭。应身相续故不生。相续故不灭。故知因于应身非灭唱灭一句之文。广开三身有灭不灭。不生不灭。若不尔者。生灭则定。何名三身不即不离。若得此意。遍一代教。但闻一句唱灭之言。即识一切灭不灭义。具身多少。灭不灭异。方达本地本不生灭。方达中间今日化道有灭不灭。以本地化中间今日一切迹教。不出三身四句故也。

　　△下以是去。第二明现灭益物。为二。先不灭。众生有损。二若唱灭。于物有益。初又二。初不灭有损。次广释。

　　如来以是方便。教化众生。所以者何。若佛久住于世。薄德之人。不种善根。贫穷下贱。贪着五欲。入于忆想妄见网中。

　　初明不灭有损也。有损者。如前乐小法人。见佛常在。不种善根。贫穷下贱。不生二善。故无益。见思不断。不断二恶。则是有损。贪着五欲。入于忆想。忆想即是见惑。五欲即是思惑。由此众生垢重。故须唱灭。不唱灭。则二恶生而不灭。二善损而不生。若依四悉檀。现灭则二恶灭。二善生。为灭二恶故。用对治第一义。第一义灭未生恶。对治灭已生恶。世界为人生二善。世界生未生善。为人生已生善。又世界灭已生恶。对治灭未生恶。如禅五阴灭欲界恶。即是世界灭已生恶。为人生已生善。第一义生未生无为之善。既约三身。论灭不灭。故四悉感应。亦须深明。多番释者。良由于此也。

　　若见如来常在不灭。便起憍恣。而怀厌怠。不能生难遭之想。恭敬之心。

　　次广释不灭有损所以。即约三佛。一一正示。若见佛常在。便起憍恣心等故有损。不能生恭敬。故无益。憍恣即增见惑。厌怠即生思惑。不生难遭想。即不能生见谛解。不恭敬。即不能生思惟道。为是义故。宜应现灭。此总标所以也。下更通约三身。明损益者。法身本无寂灭之名。为上慢者计如不殊。便谓众生如。弥勒如。一如无二如。平等即真。由是生于憍心上慢。谓一切烦恼。本自不生。今亦无灭。何须修道。即便恣情放逸。为是唱言是寂灭义。此约法身释出所以也。次约报身者。上慢之人。闻一切众生即菩提相。菩提相即烦恼相。明暗不相除。显出佛菩提。众生闻此。复起慢恣。不复修善。懈怠放逸。为是等故。唱言报身智慧能灭烦恼。无明力大。佛菩提智之所能灭。当知前上慢自谓之如。此自谓之智。二谓俱是大乘上慢。然二上慢不无浅深。谓如者。乃成大无惭人。谓智者。由之须智照惑。由二上慢。以不了故不解即名。凡云即者。以显于离。如冰不离水。理须融冰。义同于离。方能显即。又言离。为成于即。若不离者。众生即佛。何须修道。为不识离。直云即者。故须唱灭。等觉一品。尚唯佛智之所能断。岂以博地谓即是耶。私曰。凡看究斯注者。请再详再审。冥契佛意。此释出报身不灭有损所以也。应身非灭现灭。易解如前。此通约三身。释所以竟。第三别约报身。明益之由者。若唱言法本不生。今亦不灭。要须灭惑。方乃寂灭者。此寄法身以辨须智。经云智慧不灭烦恼者何。答。明时无暗。验知暗时无明。故以智慧断烦恼暗。汝今具足烦恼。何能有慧。当知智慧能灭障惑。众生闻是唱灭。便于三佛。生难遭想。起恭敬心。已上明不灭有损竟。

　　△下第二明唱灭有益二。先叹佛难值。次释难值。

　　是故如来以方便说。比丘当知。诸佛出世。难可值遇。

　　初明难值者。三佛并难得值。众生乐着小法。见思障重。闻三身不灭。则不修道。难得契会也。

　　所以者何。诸薄德人。过无量百千万亿劫。或有见佛。或不见者。以此事故。我作是言。诸比丘。如来难可得见。斯众生等。闻如是语。必当生于难遭之想。心怀恋慕。渴仰于佛。便种善根。是故如来虽不实灭。而言灭度。

　　次释难值也。若见三佛。其人多善少恶。不为其人唱灭。是人见佛常在灵山也。或不见佛。其人障重善轻。为说三身难会。众生闻之便作是念。三佛虽复非生非灭。必须生善灭惑。乃得证见。此事不易。故云难遭。心怀恋慕渴仰者。此明现灭无损。灭于见思。名无损。种善根名有益。已上初明三世益物竟。

　　△下第二大段。总结三世益物不虚。复为三。

　　又善男子。诸佛如来。法皆如是。

　　初明诸佛出五浊。必先三后一。先近后远。

　　为度众生。

　　次明皆是为化众生。

　　皆实不虚。

　　三明皆非虚妄也。已上法说竟。

　　△下第二譬说。有开譬合譬。开譬为二。一良医治子譬。譬上三世应化所宜。二治子实益譬。譬上三世利物不虚。上未来文少。此中具有。就初为三。一良医远行譬。譬过去益物。二还已复去。譬现在应化。三寻复来皈。譬未来应化。过去文为二。一废近显远。二明过去应化所宜。今但譬应化所宜。所宜有三。一处所。二拂迹疑。三正应化。今但譬应化。应化又二。一机感。二正应化。今具譬之。如有良医者。超譬上我以佛眼观。有能应之智也。从多诸子息。是追譬上若有众生来至我所。能感之机也。上应化所宜又二。一益物。二明欢喜。今但譬益物。上益物又二。一非生现生。二非灭现灭。今但譬现灭。

　　譬如良医。智慧聪达。明练方药。善治众病。

　　初开喻中。初良医治子。譬上三世益物。初良医远喻过去益物机应中。初喻应譬也。良医者。医有十种。一者治病。病增无损。或时致死。譬空见外道。恣意行恶。教人起邪。断善根。法身既亡。慧命亦死。二者治病不增不损。譬有见苦行外道。投岩赴火。苦行行善。不得禅定。不能断结。即是无损。亦不能断善。即是不增也。三者治病损而无增。但世医所治。差已还复生。即是修定断结外道也。四者治病能令差已不复发。而所治不遍。即二乘人。止治一两种有缘者。不能遍治一切也。五者虽能兼遍。而无巧术。用治苦痛。释论呼为拙度。即是六度菩萨慈悲广治也。六者治病妙术。治无痛恼。而不能治必死之人。譬通教菩萨体法。但治有反复凡夫。不治焦种二乘也。七者虽治难愈之病。而不一时治一切病。即是别教菩萨也。八者能一时治一切病。而不能令平复如本。即圆教初心十信也。九者能遍治一切病。亦能平复如本。而不能令过本。即圆教后心也。十者一时治一切病。即能平复。又使过本。即是如来。前三种医。即大经中之旧医用乳药也后七并客医无术者。但用无常苦等法。如用辛苦酢药也。有术远来。还令服乳。最后究竟良医也。良者善也。内有三达五眼。即是八术。妙得药性善治者。外识病源。能用药也。智慧者。权实二智。深知二谛也。聪达者。五眼鉴机。顿渐不差也。十二部教。文理甚深。如明炼方药。依四悉檀。治众生病。如善治众病也。无量义云医王大医王。以大医故。称为良医。

　　其人多诸子息。若十二十。乃至百数。

　　第二明喻所化机。若十声闻也。二十支佛。百数菩萨也。菩萨之子。凡有三种子义。一就一切众生。皆有三种性德佛性。即是佛子。故云其中众生。悉是吾子。此文云多诸子息也。约十心数法。即有百子。心王为正因佛性。慧是了因佛性。余九相扶起。属缘因佛性。一数起时。九数扶助。如是成百也。性德佛子。非善非恶。而通善恶。故此十数。及与心王。为通心数。是以性德三因。悉属正因佛子。二者就昔结缘。为佛子。如十六王子。覆讲法华时。闻法者。亦生微解。即成了因性。昔能修行。为缘因性。正性为本。此三因并属缘因。资发今日一实之解。故以昔日结缘。为缘因佛子。即火宅中三十子也。此约十信。一信起时。即具余九。还有百信。故得结缘为佛子也。三者了因之子。即是今日闻法华经。安住实智中。我定当作佛。决了声闻法。是诸经之王。从佛口生。得佛法分。故名真子。此亦有三因性。今既显了。见于佛性。并属了因佛子。百子之义。还将十数。入十善法中。十信入初住中。是故正因通于本末。此文明百子。不取了因子。了因子。属下不失心服药中明之。然修性三因。妙玄止观。俱有此意。唯此疏文。文相显著。为欲望昔闻经力大。故束性三。俱为正因。缘了各合。俱名为一。故知诸文约修以说缘了各三。或但论理性。始终具三。如云三道三德三佛性等。具如修性不二门说。九门共成。方了此旨。若得此意。圆教行理骨目自成。皮肤毛彩。出在众典。故知此经是纪定大纲之教。不可以网目释之。若得此意。则一家教旨。大理可通。欲修习观门。修行有地。闻众怪说。情虑坦然。睹诸权经。捉心不谬。融通名相。豁豁矣无疑。法数增减。离合可见。与夺他释。令皈大途。以前三教无此事故。

　　以有事缘。远至余国。

　　第二譬过去应化中现灭也。

　　诸子于后。饮他毒药。药发闷乱。宛转于地。

　　此良医中。第二还已复去。譬现在应化中。初喻上机应相关。见诸众生德薄垢重。众生于佛灭后。乐着三界邪师之法。故云饮他毒药。即是游行诣他国。轮转诸趣。墯在三界。故云宛转于地。

　　是时其父。还来归家。诸子饮毒。或失本心。或不失者。遥见其父。皆大欢喜。拜跪问讯。善安隐归。我等愚痴。误服毒药。愿见救疗。更赐寿命。

　　此第二喻非生现生中。譬现形益。譬上我少出家。得三菩提。上法说有形声。及利益不虚。今言诸子饮毒去。譬上形益。信受邪师之法。名为饮毒。失心。是无大小机感生也。不失心。是有大小机感生也。又失心者。贪着三界。失先所种三乘善根。为是人。非灭唱灭也。不失心者。虽着五欲。而不失三乘善根。为是人故。非生现生也。善强恶轻。见佛即能修道断结。如子见父。求药病愈。善轻恶重。得见佛亦求救护。而不修道。如子见父求救。不肯服药。父为此子。唱言应死。遥见者。明佛出世时。众生亦见色身。而为见思障隔五分。不得亲奉法身。故云遥也。见闻佛出。皆有喜敬之事。现诸经文。梵王请等。例是求救之辞也。

　　父见子等苦恼如是。依诸经方。求好药草。色香美味。皆悉具足。捣簁和合。与子令服。

　　此第二喻声益中。初譬佛受请转法轮也。经方者。即十二部教也。药草。即教所诠八万法门也。从佛出十二部。乃至出涅槃。此出渐顿药草也。直从佛出十二部。此出顿药草也。从佛出修多罗。此出渐药草也。此准相生。五味并从佛出。今置顿从渐以说。当知药草名通。好义不局。故使顿俱名经方。无非好等。色者譬戒。戒防身口。渐事相彰显也。香者譬定。功德香熏一切也。味者譬慧。能得理味也。此戒定慧。即八正道。修八正道。能见佛性。又色是般若。照了法性之色。分明无碍。香是解脱断德离臭也。味是法身理味也。三法不纵不横。名秘密藏。依教修行。得入此藏也。说三乘空三昧力。如捣。无相如筛。无作如合。一一三昧。具戒定慧也。又空观如捣。假观如筛。中观如合。此三观各不离戒定慧。将此法。与渐顿众生。令修行名服也。

　　此大良药。色香美味。皆悉具足。汝等可服。

　　初喻劝门也。

　　速除苦恼。无复众患。

　　此喻诫门。

　　其诸子中。不失心者。见此良药色香俱好。即便服之。病尽除愈。

　　二喻得益不虚也。上有二。一不虚。二释不虚。今云。其诸子中不失心者。服药病差。即譬上皆实不虚也。此释经中不作不虚譬也。已上喻上应化非生现生竟。

　　△下去第二喻非灭现灭。初又二。

　　余失心者。见其父来。虽亦欢喜问讯。求索治病。然与其药。而不肯服。所以者何。毒气深入。失本心故。于此好色香药。而谓不美。父作是念。此子可愍。为毒所中。心皆颠倒。虽见我喜。求索救疗。如是好药。而不肯服。

　　初现灭由。正由众生薄德。见佛不修行。即是不肯服药也。

　　△我今下。正唱应死。譬非灭唱灭。此中明衰老。复为二。

　　我今当设方便。令服此药。

　　初拟宜去住。譬上住有损。灭有益也。

　　即作是言。汝等当知。我今衰老。死时已至。是好良药。今留在此。汝可取服。勿忧不差。作是教已。复至他国。遣使还告。汝父已死。

　　二唱应死。正譬现灭化期将竟也。死时已至者。当入涅槃也。留教在。故云是好良药今留在此。复至他国者。即是此方现灭。他方现生也。上文云。愿在他方。遥见守护。即其义也。遣使者。或取涅槃中大声普告。为使人。或用神通。或用舍利。或用经教等为使人。今用四依菩萨。语众生云。佛已灭度。但留此法。我今宣弘。汝当受行也。后时众生。若无四依传述经法。岂能自知耶。佛已灭度。故用四依。是使人也。

　　△二是诸下。诸子醒悟。譬现灭利益。上文有二。一明损益。二释损益。今但譬得益。此中自惟孤露下。明灭后得益。如优波笈多所化之流也。又二。

　　是时诸子。闻父背丧。心大忧恼。而作是念。若父在者。慈愍我等。能见救护。今者舍我。远丧他国。

　　初即明现灭利益也。

　　自惟孤露。无复恃怙。常怀悲感。心遂醒悟。乃知此药色香味美。即取服之。毒病皆愈。

　　第二明未来机感。良由灭后众生醒悟。服药修行。以作因缘。能感未来应化。如遗教云。其未度者。作得度因缘。亦有现得感见。普贤观云。精进苦到。得见释迦分身。多宝东方善德等。及七佛世尊。

　　其父闻子。悉已得差。寻便来归。咸使见之。

　　此是第三明未来益物也。威猛之力。父闻子差。即机感也。咸使见之。即是起未来之应化。方将形声两益也。

　　诸善男子。于意云何。颇有人能说此良医。虚妄罪不。不也世尊。

　　此第二治子实益。喻上三世益物不虚。开譬竟。

　　△第二合譬。为三。

　　佛言。我亦如是。成佛已来。无量无边。百千万亿。那由他。阿僧祇劫。为众生故。

　　初合上过去益物也。

　　以方便力。言当灭度。

　　二合现在。

　　亦无有能如法说我虚妄过者。

　　第三合益物不虚也。

　　尔时世尊。欲重宣此义。而说偈言。

　　下偈有二十五行半。颂上法譬。初二十行半。颂法说。次五行。颂譬说。上法说有二。今颂亦二。初十九行半。颂三世益物。次一行。颂皆实不虚。初四行颂过去世益物。为三。

　　自我得佛来。所经诸劫数。无量百千万。亿载阿僧祇。

　　初颂成道已久。

　　常说法教化。无数亿众生。令入于佛道。尔来无量劫。

　　二一行。颂中间益物。

　　为度众生故。方便现涅槃。而实不灭度。常住此说法。我常住于此。以诸神通力。令颠倒众生。虽近而不见。

　　三颂益物住处。

　　△下第二五行。颂现在。为二。

　　众见我灭度。广供养舍利。咸皆怀恋慕。而生渴仰心。众生既信伏。质直意柔软。一心欲见佛。不自惜身命。时我及众僧。俱出灵鹫山。

　　初二行半。颂非生现生也。

　　我时语众生。常在此不灭。以方便力故。现有灭不灭。余国有众生。恭敬信乐者。我复于彼中。为说无上法。汝等不闻此。但谓我灭度。

　　第二二行半。颂非灭现灭。

　　△下第三十行半。颂上未来。上但寄常住不灭四字。今颂则广。文为四。

　　我见诸众生。没在于苦海。故不为现身。令其生渴仰。因其心恋慕。乃出为说法。

　　初一行半。明未来机应。

　　神通力如是。于阿僧祇劫。常在灵鹫山。及余诸住处。众生见劫尽。大火所烧时。我此土安隐。天人常充满。园林诸堂阁。种种宝庄严。宝树多华果。众生所游乐。诸天击天鼓。常作众伎乐。雨曼陀罗华。散佛及大众。

　　二四行。颂上常住不灭。常在灵鹫山。此谓实报土。须指他受用土。若据常在之言。即属自受用土也。及余诸住处者。谓方便有余土。即上有余国义。若准颂文宝庄严言。则非自土。即本时他土也。如华严中。多明他受用耳。又有余且指报土之外。通则亦遍十方若净若秽。天人充满者。三十心是人。十地是天。击天鼓者。无问自说也。曼陀罗华者。说贤圣位也。

　　我净土不毁。而众见烧尽。忧怖诸苦恼。如是悉充满。是诸罪众生。以恶业因缘。过阿僧祇劫。不闻三宝名。

　　第三二行。明不见因缘也。

　　诸有修功德。柔和质直者。则皆见我身。在此而说法。或时为此众。说佛寿无量。久乃见佛者。为说佛难值。我智力如是。慧光照无量。寿命无数劫。久修业所得。

　　第四三行。明得见因缘。修功德者。即指缘了具足。坦然契理。即柔和质直也。则皆见我身。即实报土也。或时为此众者。初地初住也。久乃见佛者。即指五浊重者也。我智力如是。即总结大势力也。

　　汝等有智者。勿于此生疑。当断令永尽。佛语实不虚。

　　次一行颂不虚。已上颂法说竟。

　　△下五行颂譬说。为二。初一行颂开譬。为三。

　　如医善方便。

　　初颂过去益物。

　　为治狂子故。实在而言死。

　　次二句。颂现在益物。

　　无能说虚妄。

　　次一句。颂上不虚。

　　△下第二四行。颂合譬。为三。

　　我亦为世父。救诸苦患者。

　　初半行。颂合过去益。

　　为凡夫颠倒。实在而言灭。以常见我故。而生憍恣心。放逸着五欲。墯于恶道中。我常知众生。行道不行道。随应所可度。为说种种法。

　　第二二行半。颂合现在益。

　　每自作是念。以何令众生。得入无上道。速成就佛身。

　　第三一行。颂合上不虚譬。迹门开三显一。本门开近显远。皆欲令众生速入佛道。此事必得。决不虚也。已上合譬竟。

　　妙法莲华经分别功德品第十七

　　此品具有授记领解流通。分别属记。从初以说。故云分别品也。佛说寿量。二世弟子。得种种益。故言功德。浅深不同。故言分别。然二世者。地踊过去也。灵山现在也。此是本门第二授记段。若据闻经功德。但属余残。今准当得之言。复同授记。论分此文。有法力修行力。法力者有五。一证。二信。三供养。皆如今文也。四闻法。如随喜品。五读诵持说。读诵如法师功德品。持者追指法师安乐行劝持三品。说者如神力嘱累品。修行力者。若行力如药王。教化如妙音。护难如观音陀罗尼。示功德如妙庄严王。护法如普贤品也。光宅及法华论。判释此品。具引不当。委如疏文。今师断云。论前深后浅。光宅前浅后深。二彼相拒。世孰判之。夫无生法忍。经论不同。迦旃延子。明五法成就。获不退转。六度菩萨位也。须陀洹若智若断。是菩萨无生忍者。三乘共位也。登初地得无生忍者。别菩萨位也。登初住得无生忍者。圆菩萨位也。皆圣教明文。不可参滥。光宅游漾。不会经文。天亲以初地为无生忍。专据别义。亦不会经。然光宅未当。信不在疑。论主天亲。岂应徒尔。但恐译者曲会私情。如摄论识分八九。及婆沙一十六字。并进退在人。何关圣旨。记文甚广。此不委示。今分文为三。一经家总序。二如来正分别授记。三时众供养。

　　尔时大会。闻佛说寿命劫数。长远如是。无量无边阿僧祇众生。得大饶益。

　　初经家总序也。然分别者。佛语圆妙。不可用权位释经。故上文开示悟入佛之知见。今本门增道损生。皆约圆位解释也。

　　于时世尊。告弥勒菩萨摩诃萨。阿逸多。我说是如来寿命长远时。六百八十万亿。那由他恒河沙众生。得无生法忍。

　　得无生忍。入十住位也。故华严云。初发心住。一发一切发。得如来一身无量身。清净妙法身。湛然应一切。即此义也。

　　复有千倍菩萨摩诃萨。得闻持陀罗尼门。

　　得闻陀罗尼。入圆十行位也。

　　复有一世界微尘数菩萨摩诃萨。得乐说无碍辨才。

　　此入圆十回向位也。

　　复有一世界微尘数菩萨摩诃萨。得百千万亿无量旋陀罗尼。

　　此入圆初地也。

　　复有三千大千世界。微尘数菩萨摩诃萨。能转不退法轮。

　　此入圆二地也。

　　复有二千中国土。微尘数菩萨摩诃萨。能转清净法轮。

　　此入圆三地也。

　　复有小千国土。微尘数菩萨摩诃萨。八生当得阿耨多罗三藐三菩提。

　　此经八生者。总合四位也。即八生入四地。七生入五地。六生入六地。五生入七地也。

　　复有四四天下。微尘数菩萨摩诃萨。四生当得阿耨多罗三藐三菩提。

　　此四生入八地。

　　复有三四天下。微尘数菩萨摩诃萨。三生当得阿耨多罗三藐三菩提。

　　三生入九地也。

　　复有二四天下。微尘数菩萨摩诃萨。二生当得阿耨多罗三藐三菩提。

　　二生入十地也。

　　复有一四天下。微尘数菩萨摩诃萨。一生当得阿耨多罗三藐三菩提。

　　一生入等觉金刚心也。

　　复有八世界微尘数众生。皆发阿耨多罗三藐三菩提心。

　　此八世界发心者。六根清净人。初入十信位也。故仁王云。十善菩萨发大心。长别三界苦轮海。即此义也。此明十信。十信通皆具足十善。非谓专以人天不杀盗等。用对十信。既云长别三界苦轮。诸经信位。有云长别三界苦轮海者。不可将判住行向位。当知须是断惑十信。自非今家准法华文。判以法师功德六根互用。为十信位。而为内凡。于十信前。以分别功德末。如来灭后已下文。立五品位。为外凡。宁判十信断三界苦。仁王经意。何由可消。若不然者。如何可判华严初住。为圣位耶。若判华严十梵行文。以十信心。功齐极位。复成太过。初住属圣。十信如何非内凡耶。此与地前伏惑。初地见道。永不相关。是故今以圆意消文。各更引经。而为证据。故六即判位。理不可亡。若论增道损生。不如光宅断因生之生。不如天亲断果报之生。但约智德论增。约断德论损。约法身论生。约无明论灭。例如大经月喻。从初一日。至十五日。光色渐增。从十六日。至三十日。光色渐减。约一月体。而论增减。喻约法身而论智断。或可一人时。有八番增损。或可一世或八世或无量世。或可八念或无量念。或可众多。微尘数人亦如是。是故不可以因生果生局之。不可离张智断释之。然本门得道。数倍众经。非但数多。又熏修日久。元本垂迹。处处开引。中间相值。数数成熟。今世五味。节节调伏。收罗结撮。皈会法华。譬如田家春生夏长。耕种耘治。秋收冬藏。一时获刈。自法华已后。有得道者。如捃拾耳。涅槃自指八千声闻。于法华中。得受记莂。如秋收冬藏。更无所作。故知大获须在法华。故大经中得道众者。如梵行品末云。摩伽国无量人。发菩提心。至陈如品末。十千菩萨。得一生实相。五万菩萨。得二生法界。二万五千菩萨。得毕竟智。三万五千菩萨。悟第一义。四万五千菩萨。得虚空三昧。五万五千菩萨。得不退忍。亦名法忍。六万五千菩萨。得陀罗尼。七万五千菩萨。得师子吼三昧。八万五千菩萨。得平等三昧。发菩提心。及二乘心。各云无量恒沙。二万亿人。现转女身。前八节文。始自一生。终至平等。并非地前。虽深虽多。若比今经四天下尘。及大千尘。盖不足言。今经正宗三用。及以本门得益。并不与诸经同也。况流通中。自药王下六品。品品之中。皆有结得道者。皆过八万。劝发品中。大千界尘人。具普贤道。故知捃拾今经之余。虽然尔前诸味之权文。为今经之方便。尔后涅槃捃拾此机。乃至扶律。明一乘常住。得此经旨。一毫行一句法。无非法界。十方佛法。起平等见。而常分别诸佛化仪。方称斯经一乘之旨。应思我等为何所依。方称此经弘宣之相。

　　佛说是诸菩萨摩诃萨。得大法利时。于虚空中。雨曼陀罗华。摩诃曼陀罗华。以散无量百千万亿。宝树下师子座上诸佛。并散七宝塔中师子座上释迦牟尼佛。及久灭度多宝如来。亦散一切诸大菩萨。及四部众。又雨细抹栴檀沉水香等。于虚空中。天鼓自鸣。妙声深远。又雨千种天衣。垂诸璎珞。真珠璎珞。摩尼珠璎珞。如意珠璎珞。遍于九方。众宝香炉。烧无价香。自然周至。供养大会。一一佛上。有诸菩萨。执持幡盖。次第而上。至于梵天。是诸菩萨。以妙音声。歌无量颂。赞叹诸佛。

　　第三时众供养。表本门弥勒等总领解段也。闻深远法。得大饶益。欲报佛恩。而设供养。亦是寄事以表领解。上迹门菩萨亦悟。而大事未毕。所以不陈。本门既竟。弥勒总申领解。明诸菩萨。执持幡盖。次第而上至于梵天。幡者转义。盖者覆义。地者始义。梵者净义。智断番番转。慈悲番番覆。高下深浅。不失次第。际于梵天。表诸菩萨增道损生。邻于妙觉。极于极净。若作天亲解者。只得初地一番。岂得与此文会耶。

　　尔时弥勒菩萨。从座而起。偏袒右肩。合掌向佛。而说偈言。

　　偈有十九行。复为三。

　　佛说希有法。昔所未曾闻。世尊有大力。寿命不可量。无数诸佛子。闻世尊分别。说得法利者。欢喜充遍身。

　　初二行。颂时众得解。

　　或住不退地。

　　初一句。颂上无生忍。即十住位。

　　或得陀罗尼。

　　二一句。颂上得闻持陀罗尼。十行不思议假。且对闻持。

　　或无碍乐说。

　　此一句。颂十回向也。

　　万亿旋总持。

　　一句颂上初地。

　　或有大千界。微尘数菩萨。各各皆能转。不退之法轮。

　　此一行颂二地。

　　复有中千界。微尘数菩萨。各各皆能转。清净之法轮。

　　此一行颂三地。

　　复有小千界。微尘数菩萨。余各八生在。当得成佛道。

　　此一行颂四地。

　　复有四三二。如此四天下。微尘数菩萨。随数生成佛。

　　此一行。颂上四生八地。三生九地。二生十地也。

　　或一四天下。微尘数菩萨。余有一生在。当得一切智。如是等众生。闻佛寿长远。得无量无漏。清净之果报。

　　此二行颂等觉。得无量无漏清净果报者。拣异二乘有量。故言无量。妙因所感。故言清净。无障碍土。故言果报。异二乘无报也。闻佛寿无量。此文定判为无量。何得用旧解有量耶。

　　复有八世界。微尘数众生。闻佛说寿命。皆发无上心。世尊说无量。不可思议法。多有所饶益。如虚空无边。

　　此二行。颂上十信也。

　　雨天曼陀罗。摩诃曼陀罗。释梵如恒沙。无数佛土来。雨栴檀沉水。缤纷而乱坠。如鸟飞空下。供散于诸佛。天鼓虚空中。自然出妙声。天衣千万亿。旋转而来下。众宝妙香炉。烧无价之香。自然悉周遍。供养诸世尊。其大菩萨众。执七宝幡盖。高妙万亿种。次第至梵天。一一诸佛前。宝幢悬胜幡。亦以千万偈。歌咏诸如来。如是种种事。昔所未曾有。闻佛寿无量。一切皆欢喜。佛名闻十方。广饶益众生。一切具善根。以助无上心。

　　第三八行。颂时众供养。以表领解。已上本门正宗开显毕。

　　△今依南师。从偈后凡十一品半。分为二。

　　初从此下。至常不轻三品半。单明弘经功德深。以劝本门单流通。从神力品下八品。付嘱双明本迹二门流通。各复有三。此半品。及随喜品。明初品因功德。以劝流通。二从法师功德。明初品果功德。以劝流通。三不轻品。引信毁罪福。证劝通流。后三者。神力嘱累。嘱累流通。药王下五品。约化他劝流通。普贤。约自行劝流通。生起者。现在闻经。得真似两解益。如上说。若直闻一句。而生随喜。如现在四信。格其功德。未来无佛。恐人疑福少。故说灭后五品功德也。因功德微密。未若果功德彰灼。故说法师功德品。因果双举。未若引证分明。故说不轻。虽举往人。未若现变。故说神力。虽示神力。未若摩顶付嘱。故说嘱累。虽通途嘱累。未若示其要术。弃身存道。故说药王。虽诫能化。未若诫其所化。随闻法处。应生佛想。故说妙音观音。若初心弘经。既无神力。当依内禁。故说陀罗尼。复须外护。故说严王普贤。联翻重叠。使大法弘通耳。就偈后长行为二。一现在四信。二灭后五品。问。云何四信。答。略解三人。广说二人。观成一人。信通四人。故言四信也。四信者。初一念信解。未能演说。二略解言趣。三广为他说。四深信观成。初一念信解。有长行偈颂。长行有三。一举示其人。二明功德。三位行不退。

　　尔时。佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。

　　初举示其人。一念信解者。随所闻处。豁尔开明。随语而入。无有挂碍。信一切法皆是佛法。又信佛法不隔一切法。不得佛法。不得一切法。而见一切法。亦见佛法。即一而三。即三而一。亦是行于非道。通达佛道。行于佛道。通达一切道。不得佛道一切道。而通达佛道一切道。无所有而有。而有无所有。非所有。非无所有。如门前路通达一切。东西无北。𢄶无壅碍。眼耳鼻舌身意。凡有所对。悉亦如是。无疑曰信。明了曰解。是为一念信解心。若坐思惟。随所思惟。豁然开悟。通达三谛。亦复如是。如是信解。名铁轮位。又一解未是具足铁轮。乃是十信之初心。其人未得六根清净。故非铁轮正位也。

　　所得功德。无有限量。

　　初总明格量也。

　　若有善男子善女人。为阿耨多罗三藐三菩提故。于八十万亿那由他劫。行五波罗蜜。檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。除般若波罗蜜。

　　初举五度。为格量本。般若即是今之正慧。故言除般若也。问。既离般若。则五不名度。答。皆为求佛慧。尽施戒边。亦得名度。盖次第意也。

　　以是功德。比前功德。百分千分。百千万亿分。不及其一。乃至算数譬喻。所不能知。

　　第二正格量多少也。

　　若善男子。有如是功德。于阿耨多罗三藐三菩提退者。无有是处。

　　第三明位行不退。别六心犹退。七心不退。圆初信心即不退。闻寿量功德。自外而资。圆顺信解。自内而熏。所以不退。大品云。有菩萨退。有不退。有魔无魔。皆此义也。又初信至七信。是位不退。八信已去为行不退。七心不退者。即是别教七住。见思俱除。名位不退。又有魔等者。意明别教菩萨。退位有魔。不退无魔。圆教初心。魔不得便。况不退位。若初住去。分破八魔。以能即魔等法界故。唱楞严名。魔尚被缚。况修观者。况自证者。魔能退耶。当知圆人。五品之初。魔已远避。

　　尔时世尊。欲重宣此义。而说偈言。

　　偈有十九行半。为三。

　　若人求佛慧。于八十万亿。那由他劫数。行五波罗蜜。于是诸劫中。布施供养佛。及缘觉弟子。并诸菩萨众。珍异之饮食。上服与卧具。栴檀立精舍。以园林庄严。如是等布施。种种皆微妙。尽此诸劫数。以回向佛道。若复持禁戒。清净无缺漏。求于无上道。诸佛之所叹。若复行忍辱。住于调柔地。设众恶来加。其心不倾动。诸有得法者。怀于增上慢。为此所轻恼。如是亦能忍。若复勤精进。志念常坚固。于无量亿劫。一心不懈息。又于无数劫。住于空闲处。若坐若经行。除睡常摄心。以是因缘故。能生诸禅定。八十亿万劫。安住心不乱。持此一心福。愿求无上道。我得一切智。尽诸禅定际。是人于百千。万亿劫数中。行此诸功德。如上之所说。

　　初十二行。颂上格量多少。

　　有善男女等。闻我说寿命。乃至一念信。其福过于彼。若人悉无有。一切诸疑悔。深心须臾信。其福为如此。

　　次二行。追颂上人相。

　　其有诸菩萨。无量劫行道。闻我说寿命。是则能信受。如是诸人等。顶受此经典。愿我于未来。长寿度众生。如今日世尊。诸释中之王。道场师子吼。说法无所畏。我等未来世。一切所尊敬。坐于道场时。说寿亦如是。若有深心者。清净而质直。多闻能总持。随义解佛语。如是之人等。于此无有疑。

　　此五行半。颂行位不退。无量劫行道者。久修诸度也。愿我于未来者。起慈悲愿也。藉久行愿。闻经信解。今之初品。始闻此经。一念信解。功等久行。亦乃过之也。

　　△下第二信中。各为二。先出相。次格量。

　　又阿逸多。若有闻佛寿命长远。解其言趣。

　　此第二信略解言趣中。先出人相。前初位但信解。未能敷说。说涉名数。须善方言。今品具足。故言为他解说。从胜受名。名第二品。以说力故。能起自他无上之慧也。

　　是人所得功德。无有限量。能起如来无上之慧。

　　次正格量也。

　　何况广闻是经。若教人闻。若自持。若教人持。若自书。若教人书。若以华香璎珞。幢幡缯盖。香油酥灯。供养经卷。

　　第三广为他说中。先出人相也。

　　是人功德。无量无边。能生一切种智。

　　次格量也。第三信广闻广解。广为他说。广修供养。供养外资。令内智疾入。能生一切种智。

　　阿逸多。若善男子善女人。闻我说寿命长远。

　　第四深信观成位中。先出人相。

　　深心信解。则为见佛常在耆阇崛山。共大菩萨。诸声闻众。围绕说法。又见此娑婆世界。其地琉璃。坦然平正。阎浮檀金。以界八道。宝树行列。诸台楼观。皆悉宝成。其菩萨众。咸处其中。若有能如是观者。当知是为深信解相。

　　次格量。言深心等者。此于本地圆门。仍具五法。方乃断疑。一者闻远生信。二者深心。穷理不二。三者直心。直谓始终一揆。四者多闻。五者为他解说。此第四信人。备上三品。加修观行。入禅用慧。想成相起。理具此相。依理起想。故此想成。便见此相。从初习观。但得想名。观行浅故。仍顺想故。又顺理故。理相乃现。余教修观。观违于理。纵有气分。不顺中理。方便观成。尚犹名相。况未成耶。又见此相。虽未真证。以观力故。暂见二土。若三惑分灭。方永与相应。乃不名想。今想成相起。能见有余实报两土相貌。见佛共比丘僧。常在耆山者。方便有余土相也。又见娑婆纯诸菩萨者。实报相也。又有余土。大小共者藏通二乘。断通惑者。仍本为名。准彼而见也。纯诸菩萨。为报土者。亦他受用。但依此想渐深渐成。入初住位。任运遍见应用无方。问。称理起想。何须土想。但观一念。妙理即足。答。二教初心。皆灭阴入。况复土耶。别教初心。亦且砐阴。后心能见帝网之土。唯圆即观一念三千三谛具足。是则一心一切心。一身一切身。一土一切土。一念俱观。若身心土。若空假中。更无前后。故观成时。一心见一切心。一身见一切身。一土见一切土。十方三世。一切诸佛。身中现故。故于自心常寂光中。遍见十方三世一切身土。若唯观他遮那之土。必迷自境。若了心境。自即他故。他即自故。不了此境。自尚成他。况观他耶。观土既尔。身佛心然。故闻长寿。须了宗旨。故知想名。名同体异。准前释四悉中。等觉第一义。尚通名想。故本门闻寿。益倍余经。良由所闻异常故也。已上初明四信流通竟。

　　△下第二明灭后五品。为二。先列五品。格量四品功德。后随喜品。格量初品功德。问。何故尔。答。四品粗格量。初品广格量。广格量已。况出胜者。可以意得。佛不繁文。巧说若此也。五品者。一直起随喜心。二加自行受持读诵。三加劝他受持读诵。四加兼行六度。五加正行六度。此五人者。通论皆自行化他。下文云。五十人展转相教也。既皆有自行。通称弟子。皆有化他。通称法师。也。别论二人但自行。三人具化他。作法师。往名在三。不在五。所以皆称弟子也。

　　又复如来灭后。若闻是经。而不毁訾。起随喜心。当知已为深信解相。

　　初品标人而已。直起随喜。

　　何况读诵受持之者。

　　次明第二品位。初标人。况出能受持读诵者。是也。

　　斯人则为顶戴如来。阿逸多。是善男子善女人。不须为我复起塔寺。及作僧坊。以四事供养众僧。所以者何。是善男子善女人。受持读诵是经典者。为已起塔。造立僧坊。供养众僧。则为以佛舍利。起七宝塔。高广渐小。至于梵天。悬诸幡盖。及众宝铃。华香璎珞。末香涂香烧香。众鼓伎乐。箫笛箜篌。种种舞戏。以妙音声。歌呗赞颂。则为已于无量千万亿劫。作是供养已。

　　二格量第二品位功德。初心。畏缘所纷动。妨修正业。直专持此经。即上供养。废事存理。所益弘多。后心。理观若熟。涉外不妨内。事资于道。如油多火猛。若顺流而扬帆。又加功力。其势转疾也。指经文。是法身舍利。不须安生身舍利。文诠所诠。能诠是塔。不须事塔。良由大教所诠。是法身实相。秪经所住之处中。有法身舍利。复是起塔。经文能诠。如塔能盛故也。经文能容第一义戒僧。不俟相从僧也。问若尔。持经即是第一义戒。何故复言能持戒者耶。乃至亦不应供养事僧耶。答。此明初品意。不应以后品作难。初品人未能入事。故且依理。以为舍利。以经为塔。若欲释者。持经即顺理戒。亦是任运持得初篇二篇。今言能持戒者。则第三篇。初二篇。但成初二品耳。故不应以能持下篇三品为难。诸修圆行者。请观斯文。若初二品人。初心念念。常在四种三昧。容于下三众法少违。至下三品。止作二持。众别两行。纤毫不犯。具如止观持戒清净中。尚事理双美。方堪向道。况入道者。令事亏耶。若未专于四种三昧。五篇七聚。菩萨重轻。不可微犯。方称一期教门大旨。何以故。出家菩萨。具足坚持毗尼篇聚。大乘教意。一切皆然。但护篇聚。于彼梵网八万律仪。未为持相。但此土器劣。且以小检。助成大仪。仍晓开遮轻重缘体。制缘渐顿。舍义有无。坐次分流。忏法天隔。复有七众同否。大小共别。方于自行。量己品位。去取适时。或慕大节。而昧存亡。有据小文。而迷观道。若得今意。先以理教定。次以位行验。若不尔者。鸟鼠人也。安论品位乎。敬请受佛遗言。少分恭禀。

　　阿逸多。若我灭后。闻是经典。有能受持。若自书。若教人书。

　　此明第三品位。先标人相。复能教他。故胜前位。

　　则为起立僧坊。以赤栴檀。作诸殿堂。三十有二。高八多罗树。高广严好。百千比丘。于其中止。园林浴池。经行禅窟。衣服饮食。床褥汤药。一切乐具。充满其中。如是僧坊堂阁。若干百千万亿。其数无量。以此现前供养于我及比丘僧。是故我说。如来灭后。若有受持读诵。为他人说。若自书。若教人书。供养经卷。不须复起塔寺。及造僧坊。供养众僧。

　　此格量第三品人功德也。

　　况复有人。能持是经。兼行布施持戒。忍辱精进。一心智慧。

　　此明第四品人。复能兼行六度。初标人相。

　　其德最胜。无量无边。譬如虚空。东西南北。四维上下。无量无边。是人功德。亦复如是。无量无边。疾至一切种智。

　　此格量第四品人功德最胜也。

　　若人读诵受持是经。为他人说。若自书。若教人书。复能起塔。及造僧坊。供养赞叹。声闻众僧。亦以百千万亿。赞叹之法。赞叹菩萨功德。又为他人。种种因缘。随义解说此法华经。复能清净持戒。与柔和者。而共同止。忍辱无瞋。志念坚固。常贵坐禅。得诸深定。精进勇猛。摄诸善法。利根智慧。善答问难。

　　此明第五品位人复能正行六度。先标出人相。

　　阿逸多。若我灭后。诸善男子善女人。受持读诵是经典者。复有如是诸善功德。当知是人。已趣道场。近阿耨多罗三藐三菩提。坐道树下。阿逸多。是善男子善女人。若坐若立。若经行处。此中便应起塔。一切天人。皆应供养。如佛之塔。

　　此格量第五品人功德。已上五品位人。前三人是闻慧位。兼行六度思慧位。正行六度修慧位。都是十信位前位耳。或云初随喜品。是入信心。位分一品为两心。五品即十信心。即是铁轮六根清净位也。

　　尔时世尊。欲重宣此义。而说偈言。

　　偈有十九行半。为四。不颂初品直随喜人。

　　若我灭度后。能奉持此经。斯人福无量。如上之所说。是则为具足。一切诸供养。以舍利起塔。七宝而庄严。表刹甚高广。渐小至梵天。宝铃千万亿。风动出妙音。又于无量劫。而供养此塔。华香诸璎珞。天衣众伎乐。然香油酥灯。周匝常照明。恶世末法时。能持是经者。则为已如上。具足诸供养。

　　初五行半。颂上第二品人。

　　若能持此经。则如佛现在。以牛头栴檀。起僧坊供养。堂有三十二。高八多罗树。上馔妙衣服。床卧皆具足。百千众住处。园林诸浴池。经行及禅窟。种种皆严好。

　　次三行。颂上第三品。

　　若有信解心。受持读诵书。若复教人书。及供养经卷。散华香末香。以须曼薝卜。阿提目多伽。熏油常然之。如是供养者。得无量功德。如虚空无边。其福亦如是。况复持此经。兼布施持戒。忍辱乐禅定。不瞋不恶口。

　　次四行。颂上第四品。

　　恭敬于塔庙。谦下诸比丘。远离自高心。常思惟智慧。有问难不瞋。随顺为解说。若能行是行。功德不可量。若见此法师。成就如是德。应以天华散。天衣覆其身。头面接足礼。生心如佛想。又应作是念。不久诣道场。得无漏无为。广利诸天人。其所住止处。经行若坐卧。乃至说一偈。是中应起塔。庄严令妙好。种种以供养。佛子住此地。则是佛受用。常在于其中。经行若坐卧。

　　次七行。颂第五品位人。生心如佛想者。五品十信。即初依人。号为如来也。不久诣道树者。其位在铁轮。不久得入铜轮。能八相作佛也。已趣道场者行处也。三菩提者近处也。亦可为观行行近。并通浅深也。此第五品。与第四信齐。同是修慧位。若论入位。同是六根清净位也。而有现在未来。佛世灭后之异耳。问。何故现在为四信。灭后立五品耶。答。其义既齐。四五无别。但是灭后。加读诵为第二品耳。已上长行偈颂。总是灭后五品。格量功德以劝流通竟。

　　妙经入疏卷第十
卍新纂续藏经第 30 册 No. 0600 法华经入疏


　　妙法莲华经入疏卷第十一

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经随喜功德品第十八

　　此品是灭后。随喜功德。格量初品功德。以劝流通。然此下诸品。并是流通本迹二门。并由闻长寿增益品秩。故须双述今昔二门。又是称扬五种法师。功用。能入六根。同于现在四信之位。不轻已下。既总云法华。岂独在迹耶。先释题。次消经。释题有因缘约教。因缘中。初世界悉檀有三。初略释。次广解。三结名。言随者。随顺事理。无二无别。当知事理只是权实异名。了此权实即非权实。故无二无别。即随顺开权显实之事理也。喜是庆己庆人。庆己人者。还是迹中事理之力。理有事故。故能庆人。事有理故。故能自庆。又不二而二。故庆己他。二而不二。故了非己他。略释竟。广释者。闻深奥法。顺理有实功德。顺事有权功德。庆己有智慧。庆人有慈悲。以自闻经。复能教他故。悲智具足。方乃名喜。况闻经之始。行愿俱时。故一句一偈。自他俱益。今此初心。专立自行。亦以愿力。而庆彼耳。权实智断。合而说之。故言随喜功德品。此世界悉也。又顺理者。闻佛本地深远深远。信顺不逆。无一毫疑滞。若信长远。信必依理。理与迹中妙理不殊。但指在久本。功归实证。理深时远。于理闻久。岂敢窃疑。故无一毫疑于久理。顺事者。闻佛三世益物。横竖该互。遍一切处。亦无一毫疑滞。即广事而达深理。即深理而达广事。不二而二。不别而别。虽二虽别。无二无别。如此信解。名之为随。如来出世。四十余年。不显真实。七方便人。不语诚谛。庆我及人。以凡夫心。等佛所知。用所生眼。同如来见。如此知见。究竟法界。广无崖底。无等无等等。更无过上。佛今说此我得闻此。故名随喜功德品。此约对治释也。又第五十人。是初品之初。初但有一念理解。但有一念庆己庆他。未有事行。恩不及人。所获功德。如来巧喻。功盖无学。况复最初于会闻者。况复二三四五品者。况复入位十住十行。乃至后心者。谁闻如是深妙功德。而不景慕。如来说此。令物尚之。故言随喜功德品。此约为人释也。又上来称美持经功德。时众咸谓入真因位。乃致斯德。于初心之始。起轻弱想。世人谬解者。不测初心功德之大。而推功上位。蔑此初心。故今示彼行浅功深。以显经力。忽闻好坚处地。芽已百围。频伽在㲉。声胜众鸟。圣言亲赞。希有奇特。轻疑释然。显第一义。故名随喜功德品也。然外道得五通者。能移山竭海。而不伏见爱。不及暖法人。二乘无学。子果俱脱。犹被涅槃缚。不知其因果俱权。通教人修因虽巧。发心不识五百由旬。得果止除四住。别人虽胜二乘。修因则偏。其门又拙。非佛所赞。皆不及初随喜人。佛今举阿字门。况后荼。都胜诸教。故言随喜功德品。释品题竟。

　　△文有问答。各有长行偈颂。初弥勒发问。

　　尔时弥勒菩萨摩诃萨。白佛言。世尊。若有善男子善女人。闻是法华经。随喜者。得几所福。而说偈言。

　　初长行弥勒问。由前品已格量四人。不说初者。弥勒承机。问出此义也。

　　世尊灭度后。其有闻是经。若能随喜者。为得几所福。

　　此是弥勒以偈问佛。

　　△下佛答为二。初答内心随喜人。二直明外听法人。初为五。一展转相教。二格量本。三问。四答。五格量。

　　尔时佛告弥勒菩萨摩诃萨。阿逸多。如来灭后。若比丘比丘尼。优婆塞优婆夷。及余智者。若长若幼。闻是经随喜已。从法会出。至于余处。若在僧坊。若空闲地。若城邑巷陌。聚落田里。如其所闻。为父母宗亲。善友知识。随力演说。是诸人等。闻已随喜。复行转教。余人闻已。亦随喜转教。如是展转。至第五十。

　　今明初品人。于会中闻经。传传相教。展转五十。格后况初。今为二。一横约诸教四众。二直约圆教数之。作斯解者。以因古人。作五十位解。伤文失理。故今助之。暂寄教门。以立人数。三藏有四门。一一门有四众。更开沙弥沙弥尼。合六人。四门则二十四人。约信行法行。则四十八人。最初最后。合五十人。通别四门。亦如是。直就圆门数者。数法有小七大七。大七有七七四十九。皆是师弟。具自行化他之德。最后一人。但是自解。无教他德。故格量下。以显上耳。此释初展转相教竟。

　　阿逸多。其第五十善男子善女人。随喜功德。我今说之。汝当善听。若四百万亿。阿僧祇世界。六趣四生众生。卵生胎生。湿生化生。若有形无形。有想无想。非有想非无想。无足二足。四足多足。如是等在众生数者。有人求福。随其所欲。娱乐之具。皆给与之。一一众生。与满阎浮提。金银琉璃。砗磲码瑙。珊瑚琥珀。诸妙珍宝。及象马车乘。七宝所成。宫殿楼阁等。是大施主。如是布施。满八十年已。而作是念。我已施众生。娱乐之具。随意所欲。然此众生。皆已衰老。年过八十。发白面皱。将死不久。我当以佛法。而训导之。即集此众生。宣布法化。示教利喜。一时皆得须陀洹道。斯陀含道。阿那含道。阿罗汉道。尽诸有漏。于深禅定。皆得自在。具八解脱。

　　此明格量中。先与世乐。拔果苦。后与涅槃乐。拔生死苦。此是略举梵福。今更依大论。以广校之。满阎浮提人福。不及西瞿耶尼一人福。满西瞿人福。不及东弗婆提一人福。满三天下人福。不及北郁单越一人福。满四天下人福。不及一四天王。四天王不及一释。乃至第六天。不及一梵福。梵福有定散。散者无塔处作塔。塔坏者治之。和合僧众。请转法轮。众散者还合之。是为四福。与梵天等。故言梵福也。圣福者。谓阿罗汉。住最后身。得有余涅槃者。是也。又有体法三乘人。同学无生。断烦恼尽。如烧木成炭。又萨埵圣福。自行化他。俱以无言说道。断烦恼。入无余。又萨埵福。谓从初发心。次第化人。入大涅槃。如是格量。梵福不及圣福。圣福不及体圣福。体圣福不及小萨埵福。小萨埵福。不及大萨埵福。大萨埵福。不及最后闻法华经初随喜人福。何以故。彼非佛法故。非实故。非圆故。虽住后果。不及我初心人。其义如是。故世人目睹如意。而争求水精。已遇日光。而竞谋灯烛。故方便极位菩萨。犹尚不及第五十人。然华严中。以初住校量。其事仍易。今以凡夫初随喜位。校量圣福。自非大圣严旨。安能信斯希奇。此格量本也。

　　于汝意云何。是大施主所得。功德宁为多不。

　　此三如来问其随喜功德。

　　弥勒白佛言。世尊。是人功德甚多。无量无边。若是施主。但施众生。一切乐具。功德无量。何况令得阿罗汉果。

　　四弥勒答其随喜功德甚多也。

　　佛告弥勒。我今分明语汝。是人以一切乐具。施于四百万亿。阿僧祇世界。六趣众生。又令得阿罗汉果。所得功德。不如是第五十人。闻法华经一偈。随喜功德。百分千分。百千万亿分。不及其一。乃至算数譬喻。所不能知。阿逸多。如是第五十人。展转闻法华经。随喜功德。尚无量无边阿僧祇。何况最初。于会中闻。而随喜者。其福复胜。无量无边阿僧祇。不可得比。

　　五正格量初品随喜福。已上是佛答弥勒内心随喜人功德最胜也。

　　又阿逸多。若人为是经故。往诣僧坊。若坐若立。须臾听受。缘是功德。转身所生。得好上妙象马车乘。珍宝辇舆。及乘天宫。

　　第二直明外听法人。初自往功德也。

　　若复有人。于讲法处坐。更有人来。劝令坐听。若分座令坐。是人功德。转身得帝释坐处。若梵王坐处。若转轮圣王。所坐之处。

　　二明分座所获功德。

　　阿逸多。若复有人。语余人言。有经名法华。可共往听。即受其教。乃至须臾间闻。是人功德。转身得与陀罗尼菩萨。共生一处。利根智慧。百千万世。终不喑哑。口气不臭。舌常无病。口亦无病。齿不垢黑。不黄不疏。亦不缺落。不差不曲。唇不下垂。亦不褰缩。不粗涩。不疮胗。亦不缺坏。亦不喎斜。不厚不大。亦不黧黑。无诸可恶。鼻不匾㔸。亦不曲戾。面色不黑。亦不狭长。亦不窊曲。无有一切不可喜相。唇舌牙齿。悉皆严好。鼻修高直。面貌圆满。眉高而长。额广平正。人相具足。世世所生。见佛闻法。信受教诲。

　　三明劝他往听功德。从与陀罗尼菩萨。共生一处。至人相具足。合有五十功德。将功德。以目人。亦成五十。但上五十。论内解随喜。今唯论外事。为异也。今略对经。每两功德。结为一句。令五十功德。文意显然。

　一处及利根　　智慧不喑哑　　口香舌无病
　口无病不垢　　不黑亦不黄　　不疏不缺落
　亦不差不曲　　唇不垂不褰　　不缩不粗涩
　不疮亦不胗　　不缺亦不坏　　不喎亦不厚
　不大及不黧　　不黑无可恶　　不匾不曲戾
　不黑亦不狭　　不长及不窊　　不曲无不喜
　唇好及好舌　　好牙及好齿　　鼻修及高直
　面圆满眉高　　眉长并额广　　平正人相具
　见佛及闻法

　　又此文亦有六根功德。利根智慧。是意功德。不喑哑。是舌功德。鼻修高直。鼻功德。见佛眼功德。闻法耳功德。余是身功德。前是相似位功德。今是相似位前功德耳。

　　阿逸多。汝且观是。劝于一人。令往听法。功德如此。何况一心。听说读诵。而于大众。为人分别。如说修行。

　　四明具听修行功德。

　　尔时世尊。欲重宣此义。而说偈言。

　　偈有十八行。为二。初九行颂。随喜功德。次九行颂听经功德。初随喜中为三。

　　若人于法会。得闻是经典。乃至于一偈。随喜为他说。如是展转教。至于第五十。

　　初一行半。颂上展转教也。

　　最后人获福。今当分别之。如有大施主。供给无量众。具满八十岁。随意之所欲。见彼衰老相。发白而面皱。齿疏形枯竭。念其死不久。我今应当教。令得于道果。即为方便说。涅槃真实法。世皆不牢固。如水沫泡焰。汝等咸应当。疾生厌离心。诸人闻是法。皆得阿罗汉。具足六神通。三明八解脱。

　　二五行半。颂格量本。

　　最后第五十。闻一偈随喜。是人福胜彼。不可为譬喻。如是展转闻。其福尚无量。何况于法会。初闻随喜者。

　　三二行。颂上正格量。

　　若有劝一人。将引听法华。言此经深妙。千万劫难遇。即受教往听。乃至须臾闻。斯人之福报。今当分别说。世世无口患。齿不疏黄黑。唇不厚褰缺。无有可恶相。舌不干黑短。鼻高修且直。额广而平正。面目悉端严。为人所喜见。口气无臭秽。优钵华之香。常从其口出。

　　此颂第二听法中。初颂上第三劝听功德。

　　若故诣僧坊。欲听法华经。须臾闻欢喜。今当说其福。后生天人中。得妙象马车。珍宝之辇舆。及乘天宫殿。

　　二颂上第一自往听经功德也。

　　若于讲法处。劝人坐听经。是福因缘得。释梵转轮座。

　　三颂上第二分座功德。

　　何况一心听。解说其义趣。如说而修行。其福不可限。

　　四颂上第四具听修功德。

　　妙法莲华经法师功德品第十九

　　此是第二法师品。明初品果功德。以劝流通。先释品。次消经。初释者。法师义。已如上说五种法师之文。问。此品既云是随喜果。法师之名。何以指前。答。弟子通初后。法师唯二三。义亦兼后二。或全未入品。何者。若以五品。入六根中。五师但为六根因耳。纵以五品。在六根外。五师不云修于观行。但以诵说名通。且通第二三品说。复该于四五。故且一往似通。若其约位简之。一向未入凡位。以法师名。彼品释广。故须指彼以消今名。法师之称。既通不隔四信五品。故指彼文。用申品目。功德者。前谓初品之初功德。今五品之上。谓六根清净。内外庄严。五根清净。名外庄严。意根清净。名内庄严。又从地狱已上。至佛已还。一切色像。悉身中现者。名内庄严。从地狱已上至佛已还。一切色像。以普现三昧。而外化者。名外庄严。身根既尔。余五亦然。读诵既尔。四种亦然。初品既尔。四品加然。相似既尔。分真倍然。此世界义释也。行者闻说此功德利。喜不自胜。勤求无厌。思修四种三昧。令速入后信。信进倍增。此为人悉檀也。明识大乘有大势力。决无疑网。豁除执权之疑。即对治悉檀也。似解之初初。过二乘之极极。百千万倍。如前校量。指始显终。悬解究竟。凡夫发心。与妙觉等。此第一义谛。不可思议。此品所明。备斯四意。故言法师功德品也。六根功德者。大品云。色净故般若净。般若净故色净。色净五根净。般若净意根净。正法华。整足具六千功德。大经云。如来一根。则能见色闻声。嗅香别味。觉触知法。法华论云。凡人以经力故。得胜根用。虽未入初地。以父母所生肉眼。见大千内外也。今经六根清净。与大品同。以是功德。庄严六根。与正法华同。鼻见色闻声觉知。与涅槃同。肉眼有天眼慧法佛眼等用。与论同。文义如此。诸师如何以偏见而抑正经。今按。三业安乐行。即有十善。一善有十。即成百善。一善中有十如。即千善。就化他为二千。约如来室。如来衣。如来座。即成六千。五种法师。悉具六根清净。一一根皆有一千功德也。复次一心中。具十法界。一一界皆有十如。即成一百。一根通取六尘。即有六百。约定慧二庄严。即是一千二百。根根悉用定慧庄严。等千二百也。若论六根清净。清净则不言功德若少若多。若言庄严。能盈能缩能等。等庄严者。根根六千。若言千二。显其能盈。若言八百。显其能缩。若言清净。无盈无缩无等。六根互用。根自在故。不可思议故。若偏判。则失旨也。相似之位。若依四轮。即铁轮位也。若依五十二位。即十信心也。若依仁王。即十善大心也。今对常精进者。即十信之第三心也。诸经名目虽异。同是圆教相似位耳。文为二。

　　尔时佛告常精进菩萨摩诃萨。若善男子善女人。受持是法华经。若读若诵。若解说。若书写。是人当得八百眼功德。千二百耳功德。八百鼻功德。千二百舌功德。八百身功德。千二百意功德。以是功德。庄严六根。皆令清净。

　　初总列六根盈缩功德数。

　　△下次别作六章解释。各有长行偈颂。

　　是善男子善女人。父母所生。清净肉眼。见于三千大千世界。内外所有山林河海。下至阿鼻地狱。上至有顶。亦见其中一切众生。及业因缘果报生处。悉见悉知。

　　初眼根章。明父母所生名肉眼。而所见过于天眼。梵王报得天眼。在己界遍见大千。大千外有风轮。与眼作障。不能见外。若在他界。则不遍见大千。非所统故。小罗汉见小千。大罗汉见大千。辟支佛见百佛世界。不以风轮为碍。亦无己他界隔。今经论眼。能见大千内外。应是天眼。那名肉眼。此是圆教似位。因经之力。有胜根用。既未发真。不得称天眼。犹名肉眼。例如小乘方便。未得神通。则不称天眼耳。犹是分段之身。故称父母所生。虽称肉眼。具五眼用。见大千内外。天眼用。见一切众生及业因缘。法眼用。其目甚清净。慧眼用。一时悉见大千内外。见业见净。又圆伏法界上惑。佛眼用。大经云。虽有肉眼。名为佛眼。佛眼故名为清净。具五眼故。故言庄严。能盈能缩。名胜根用。名根自在。岂可秪作八百千二百解耶。

　　尔时世尊。欲重宣此义。而说偈言。

　　若于大众中。以无所畏心。说是法华经。汝听其功德。是人得八百。功德殊胜眼。以是庄严故。其目甚清净。父母所生眼。悉见三千界。内外弥楼山。须弥及铁围。并诸余山林。大海江河水。下至阿鼻狱。上至有顶天。其中诸众生。一切皆悉见。虽未得天眼。肉眼力如是。

　　此颂上眼根章。

　　复次常精进。若善男子善女人。受持此经。若读若诵。若解说。若书写。得千二百耳功德。以是清净耳。闻三千大千世界。下至阿鼻地狱。上至有顶。其中内外。种种所有语言音声。象声马声。牛声车声。啼哭声愁叹声。螺声鼓声。钟声铃声。笑声语声。男声女声。童子声童女声。法声非法声。苦声乐声。凡夫声圣人声。喜声不喜声。天声龙声夜叉声。乾闼婆声。阿修罗声。迦楼罗声。紧那罗声。摩睺罗伽声。火声水声风声。地狱声。畜生声。饿鬼声。比丘声。比丘尼声。声闻声。辟支佛声。菩萨声。佛声。以要言之。三千大千世界中。一切内外所有诸声。虽未得天耳。以父母所生清净常耳。皆悉闻知。如是分别种种音声。而不坏耳根。

　　次耳根章。遍闻大千内外十法界音声。闻六道即肉天二耳。闻二乘即慧耳。闻菩萨即法耳。闻佛即佛耳。又父母所生肉耳。能闻内外即天耳。听之不着即慧耳。不谬即法耳。一时互闻即佛耳。以耳例眼。眼亦如是。见人天是二眼。见二乘是慧眼。见菩萨是法眼。见佛是佛眼。

　　尔时世尊。欲重宣此义。而说偈言。

　　父母所生耳。清净无浊秽。以此常耳闻。三千世界声。象马车牛声。钟铃螺鼓声。琴瑟箜篌声。箫笛之音声。清净好歌声。听之而不着。无数种人声。闻悉能解了。又闻诸天声。微妙之歌音。及闻男女声。童子童女声。山川险谷中。迦陵频伽声。命命等诸鸟。悉闻其音声。地狱众苦痛。种种楚毒声。饿鬼饥渴逼。求索饮食声。诸阿修罗等。居在大海边。自共言语时。出于大音声。如是说法者。安住于此间。遥闻是众声。而不坏耳根。十方世界中。禽兽鸣相呼。其说法之人。于此悉闻之。其诸梵天上。光音及遍净。乃至有顶天。言语之音声。法师住于此。悉皆得闻之。一切比丘众。及诸比丘尼。若读诵经典。若为他人说。法师住于此。悉皆得闻之。复有诸菩萨。读诵于经法。若为他人说。撰集解其义。如是诸音声。悉皆得闻之。诸佛大圣尊。教化众生者。于诸大会中。演说微妙法。持此法华者。悉皆得闻之。三千大千界。内外诸音声。下至阿鼻狱。上至有顶天。皆闻其音声。而不坏耳根。其耳聪利故。悉能分别知。持是法华者。虽未得天耳。但用所生耳。功德已如是。

　　此颂上耳根章。

　　复次常精进。若善男子善女人。受持是经。若读若诵。若解说若书写。成就八百鼻功德。以是清净鼻根。闻于三千大千世界。上下内外。种种诸香。须曼那华香。阇提华香。末利华香。薝卜华香。波罗罗华香。赤莲华香。青莲华香。白莲华香。华树香。果树香。栴檀香。沉水香。多摩罗䟦香。多伽罗香。及千万种和香。若末若丸。若涂香。持是经者。于此间住。悉能分别。又复别知众生之香。象香马香。牛羊等香。男香女香。童子香童女香。及草木丛林香。若近若远所有诸香。悉皆得闻。分别不错。持是经者。虽住于此。亦闻天上诸天之香。波利质多罗。拘鞞陀罗树香。及曼陀罗华香。摩诃曼陀罗华香。曼殊沙华香。摩诃曼殊沙华香。栴檀沉水。种种末香。诸杂华香。如是等天香和合所出之香。无不闻知。又闻诸天身香。释提桓因。在胜殿上。五欲娱乐。嬉戏时香。若在妙法堂上。为忉利诸天。说法时香。若于诸园。游戏时香。及余天等。男女身香。皆悉遥闻。如是展转。乃至梵世。上至有顶。诸天身香。亦皆闻之。并闻诸天所烧之香。及声闻香。辟支佛香。菩萨香。诸佛身香。亦皆遥闻。知其所在。虽闻此香。然于鼻根。不坏不错。若欲分别为他人说。忆念不谬。

　　鼻根章。亦如是。父母所生。即肉鼻。大千内外。即天鼻。不染不着。即慧鼻。分别不谬。即法鼻。一时互用。即佛鼻。此章明互用者。鼻知好恶。别贵贱。睹天宫庄严等。则鼻有眼用。读经说法。闻香能知。鼻有耳用。诸树华果实。及酥油香气。鼻有舌用。入禅出禅。禅有八触。五欲嬉戏。亦是触法。鼻有身用。染欲痴恚心。亦知修善者。鼻有意用。鼻根自在胜用若兹。例五根亦复如是。

　　尔时世尊。欲重宣此义。而说偈言。

　　是人鼻清净。于此世界中。若香若臭物。种种悉闻知。须曼那阇提。多摩罗栴檀。沉水及桂香。种种华果香。及知众生香。男子女人香。说法者远住。闻香知所在。大势转轮王。小转轮及子。群臣诸宫人。闻香知所在。身所著珍宝。及地中宝藏。转轮王宝女。闻香知所在。诸人严身具。衣服及璎珞。种种所涂香。闻则知其身。诸天若行坐。游戏及神变。持是法华者。闻香悉能知。诸树华果实。及苏油香气。持经者住此。悉知其所在。诸山深险处。栴檀树华敷。众生在中者。闻香悉能知。铁围山大海。地中诸众生。持经者闻香。悉知其所在。阿修罗男女。及其诸眷属。斗诤游戏时。闻香皆能知。旷野险隘处。师子象虎狼。野牛水牛等。闻香知所在。若有怀妊者。未辨其男女。无根及非人。闻香悉能知。以闻香力故。知其初怀妊。成就不成就。安乐产福子。以闻香力故。知男女所念。染欲痴恚心。亦知修善者。地中众伏藏。金银诸珍宝。铜器之所盛。闻香悉能知。种种诸璎珞。无能识其价。闻香知贵贱。出处及所在。天上诸华等。曼陀曼殊沙。波利质多树。闻香悉能知。天上诸宫殿。上中下差别。众宝华庄严。闻香悉能知。天园林胜殿。诸观妙法堂。在中而娱乐。闻香悉能知。诸天若听法。或受五欲时。来往行坐卧。闻香悉能知。天女所著衣。好华香庄严。周旋游戏时。闻香悉能知。如是展转上。乃至于梵世。入禅出禅者。闻香悉能知。光音遍净天。乃至于有顶。初生及退没。闻香悉能知。诸比丘众等。于法常精进。若坐若经行。及读诵经典。或在林树下。专精而坐禅。持经者闻香。悉知其所在。菩萨志坚固。坐禅若读经。或为人说法。闻香悉能知。在在方世尊。一切所恭敬。愍众而说法。闻香悉能知。众生在佛前。闻经皆欢喜。如法而修行。闻香悉能知。虽未得菩萨。无漏法生鼻。而是持经者。先得此鼻相。

　　此颂上鼻根章。

　　复次常精进。若善男子善女人。受持是经。若读若诵。若解说若书写。得千二百舌功德。若好若丑。若美若不美。及诸苦涩物。在其舌根。皆变成上味。如天甘露。无不美者。若以舌根。于大众中。有所演说。出深妙声。能入其心。皆令欢喜快乐。又诸天子天女。释梵诸天。闻是深妙音声。有所演说。言论次第。皆悉来听。及诸龙龙女。夜叉夜叉女。乾闼婆乾闼婆女。阿修罗阿修罗女。迦楼罗迦楼罗女。紧那罗紧那罗女。摩睺罗伽摩睺罗伽女。为听法故。皆来亲近。恭敬供养。及比丘比丘尼。优婆塞优婆夷。国王王子。群臣眷属。小转轮王。大转轮王。七宝千子。内外眷属。乘其宫殿。俱来听法。以是菩萨善说法故。婆罗门居士。国内人民。尽其形寿。随侍供养。又诸声闻。辟支佛。菩萨。诸佛。常乐见之。是人所在方面。诸佛皆向其处说法。悉能受持一切佛法。又能出于深妙法音。

　　舌根章亦如是。父母所生。即是肉舌也。能作十法界语。约此即是五舌义明矣。能作十法界语。即天舌也。不坏即慧舌也。不谬即法舌也。一时互用即佛舌也。问。若涩恶味至舌。皆变成上味。众色到眼。何不变成妙色。旧答不例。味有损益也。损者变。不损者不变。诸色不坏眼。故不例。今解不尔。一切色同佛色。一切声同佛声。等皆清净。例则无妨。遍知一切色法声法。无乱无谬。分别亦无妨。自在之根。那作顽碍之解耶。

　　尔时世尊。欲重宣此义。而说偈言。

　　是人舌根净。终不受恶味。其有所食啖。悉皆成甘露。以深净妙声。于大众说法。以诸因缘喻。引导众生心。闻者皆欢喜。设诸上供养。诸天龙夜叉。及阿修罗等。皆以恭敬心。而共来听法。是说法之人。若欲以妙音。遍满三千界。随意即能至。大小转轮王。及千子眷属。合掌恭敬心。常来听受法。诸天龙夜叉。罗刹毗舍阇。亦以欢喜心。常乐来供养。梵天王魔王。自在大自在。如是诸天众。常来至其所。诸佛及弟子。闻其说法音。常念而守护。或时为现身。

　　此颂上舌根章。

　　复次常精进。若善男子善女人。受持是经。若读若诵。若解说若书写。得八百身功德。得清净身。如净琉璃。众生喜见。其身净故。三千大千世界。众生生时死时。上下好丑。生善处恶处。悉于中现。及铁围山。大铁围山。弥楼山。摩诃弥楼山等诸山王。及其中众生。悉于中现。下至阿鼻地狱。上至有顶。所有及众生。悉于中现。若声闻辟支佛。菩萨诸佛说法。皆于身中。现其色像。

　　身根章亦如是。世间所有。皆于身中现。肉身用也。上至有顶。于身中现。天身用也。二乘于身中现。慧身用也。菩萨于身中现。法身用也。佛于身中现。佛身用也。一时圆现。一时互用。中也。一时无谬。假也。一时无著。空也。

　　尔时世尊。欲重宣此义。而说偈言。

　　若持法华经。其身甚清净。如彼净琉璃。众生皆喜见。又如净明镜。悉见诸色像。菩萨于净身。皆见世所有。唯独自明了。余人所不见。三千世界中。一切诸群萌。天人阿修罗。地狱鬼畜生。如是诸色像。皆于身中现。诸天等宫殿。乃至于有顶。铁围及弥楼。摩诃弥楼山。诸大海水等。皆于身中现。诸佛及声闻。佛子菩萨等。若独若在众。说法悉皆现。虽未得无漏。法性之妙身。以清净常体。一切于中现。

　　此颂上身根章。

　　复次常精进。若善男子善女人。如来灭后。受持是经。若读若诵。若解说若书写。得千二百意功德。以是清净意根。乃至闻一偈一句。通达无量无边之义。解是义已。能演说一句一偈。至于一月四月。乃至一岁。诸所说法。随其义趣。皆与实相。不相违背。若说俗间经书。治世语言。资生业等。皆顺正法。三千大千世界。六趣众生。心之所行。心所动作。心所戏论。皆悉知之。虽未得无漏智慧。而其意根清净如此。是人有所思惟筹量言说。皆是佛法。无不真实。亦是先佛经中所说。

　　意根章亦如是。世间资生产业。皆顺正法。人意净也。天心所行。天所动作悉知。天意净也。四月即四谛。一岁即十二月。是十二因缘。与实相不相违背。即慧意净也。一月即一乘。菩萨意净也。有所思量。皆是先佛经中所说。即佛意净也。一时圆明。一时圆互。一时无染。一时无谬。根用自在。能盈能缩。能等能净。月四月等。作所表释。以通前五。皆不二故。若存事释。唯第六根。所以六根所对。不须委论。然随喜品。校量初品也。分别功德。直明四信及以五品也。今法师功德。但明相似六根功德也。下不轻品。明弘经人现生后报六根清净也。神力嘱累。果人自明弘经力用。以劝流通。药王妙音观音。明分真人弘经功能。故知但依今经。判位自显。余依论判。自是一途。下去可见。故随喜品已下。不劳委释物像相貌。但略示文相。以显传弘。则流通之功。其义自了。

　　尔时世尊。欲重宣此义。而说偈言。

　　是人意清净。明利无秽浊。以此妙意根。知上中下法。乃至闻一偈。通达无量义。次第如法说。月四月至岁。是世界内外。一切诸众生。若天龙及人。夜叉鬼神等。其在六趣中。所念若干种。持法华之报。一时皆悉知。十方无数佛。百福庄严相。为众生说法。悉闻能受持。思惟无量义。说法亦无量。终始不忘错。以持法华故。悉知诸法相。随义识次第。达名字语言。如所知演说。此人有所说。皆是先佛法。以演此法故。于众无所畏。持法华经者。意根净若斯。虽未得无漏。先有如是相。是人持此经。安住希有地。为一切众生。欢喜而爱敬。能以千万种。善巧之语言。分别而演说。持法华经故。

　　此颂上意根章。已上六章解毕。

　　妙法莲华经常不轻菩萨品第二十

　　第三常不轻菩萨品。引往信毁罪福证。劝流通。先释品题。次释经文。释题中。用因缘约教。初因缘释列释。内怀不轻之解。外敬不轻之境。身立不轻之行。口宣不轻之教。人作不轻之目。不轻解者。法华论云。此菩萨知众生有佛性。不敢轻之。佛性有五。正因佛性。通亘本当。缘了佛性。种子本有。非适今也。果性果果性。定当得之。决不虚也。是名不轻之解。问。法华论云。此菩萨知众生有佛性。不敢轻之。唯识论云。定性灭种等三。不得授记作佛。二论俱是天亲。而立性不同者。岂非自语相违。为不轻谬有所记。见者悉云皆当作佛。为复末代弘者迷津耶。答。菩萨以论申经。使其各得教旨。若令一人著论。则使诸说咸同。不可所释大乘。尽用对法小义。故知彼论自申方等时经。所以迦叶自悲败种。论云不生。若至法华会中。败种还生。论据现座及后得闻。灭种获记。并以其论释之。若弃如来显实之文。而滞菩萨弘权之教。偏执之𠍴莫大。谬申之过可知。况此品不轻所礼四众之中。岂无灭种。而妄说之耶。若其有者。唯识论文不说。则过在天亲。若唯识说无。为正。乃过在不轻。及在于佛。而不先责不轻之过。犹却以为弘经之人。岂有误宣误记之失。令现生后净六根耶。又正因通亘等者。性德通于迷悟因果故。缘了云种子本有。还约性德。以明二因。以对新熏成修得故。此三为因。转因成果。果中菩提。及以涅槃。名果性果果性也。若对性辨修。秪是修得缘了至果。名为菩提涅槃。了秪是智。智名菩提。缘秪是断。断名涅槃。亦可以性三因至果之时。了名三种菩提。缘名三种涅槃。若云众生具有因果性者。则五佛性。皆在众生。遍一切处。但住因之日。果性名因。在果之时。揽因名果。名虽互得。其法恒如。此释不轻内解也。若将解以历人。彼亦如此。是名敬不轻之境。敬此境故。名不轻之行。宣此语故。名不轻之教。昔毁者以此目人。今经家以此目品也。此是因缘释竟。若约教者。见实三昧经云。佛为父王。说一切皆是佛。王问。一切众生。即是佛不。佛答。若如实见众生。于其即是佛。私类此语。若不如实见佛。于其则非圣。譬初学射的。多乖少当。以地为的。无往不着。若分别圣贤。孰是孰非。若如实观之。即是佛也。此约教义毕。三明品来意者。此品引人为证。证五品功德深六根报重。我昔随喜。获现生后报。此募流通也。言获现报者。下经云。临欲终时。具闻威音王佛说法华经。得六根净。更增寿命。即现报也。命终之后。复值二千亿佛。同号日月灯明。即生报也。以是因缘。复值二千亿佛。同号云自在灯王。复值千万亿佛。即后报也。于现报中。获六根净。是故弘经其功不浅。说此三益。意在流通。昔时不轻。三报宛尔。今日岂得不流通耶。有人云。欲显安乐行威势无比。我为不轻。行安乐行。今谓。安乐行者。始行弘经。故与不轻。其仪十别。何者。彼则安处注座。随问为说。此乃远见四众。故往礼拜。彼则有所难问。方乃为答。此乃以瓦石打掷。犹强宣之。彼常好坐禅。在空闲处。此乃不专读诵。入众申通。彼则深爱法者。不为多说。此乃被虚妄谤。仍强称扬。彼则初问云何读说此经。此乃但云流通作佛一句。彼则初修理观。观十八空。此乃但怀一句作佛之解。彼则化佛亲说。诠虚空身。此乃虚空身。说诠于化事。彼则梦中远表当获大果。此乃口宣当得佛因之教。彼则约解髻喻。开二乘之权。此乃约结缘。表一乘之实。彼则以顺化故。存于轨仪。此乃以逆化故。忘于恒迹。彼则列胜行法。以取人。此乃偏引往人。以通胜法。故知此品与安乐行。十仪自别。又嘉祥法师。具对今经上诸品。以为七别。未有远致。今更以六义说之。于中初一亦望今经前品。余五皆以法华望前。一者。上全弘经文。今略弘经意。故不读诵。但宣不轻。二者。小典生信。尚未为二因。今经或毁。感六根清净。三者。诸经但明顺化弘教。此品礼俗。逆化通理。四者。余经所表。权实尚隔。此品表开。莫非四一。五者。诸经所表。迹尚不周。此品兼表本迹二相。六者。诸经上慢永言堕苦。此品即能信伏随从。得此中意。诸例可从。又此品引人为证者。此品既前正引昔。当知不轻已有五品。可以证因。后获六根。可以证果。故引因果。以募流通。此释品竟。

　　△次消经文。有长行偈颂。长行为三。一双指前品罪福。二双开今品信毁。三双劝后二逆顺。

　　尔时佛告得大势菩萨摩诃萨。汝今当知。若比丘比丘尼。优婆塞优婆夷。持法华经者。若有恶口骂詈诽谤。获大罪报。如前所说。

　　初明双指中。先指罪。如前法师品云。药王。若有恶人。以不善心。于一劫中。现于佛前。常毁骂佛。其罪尚轻。若人以一恶言。毁訾在家出家。读诵是经者。其罪甚重。

　　其所得功德。如向所说。眼耳鼻舌身意清净。

　　次明指福。如上法师功德品文。

　　△下第二双开信毁者。有事本本事也。言本事者。通举往昔威音王佛。为不轻事之本。名为事本也。于中别以最初威音王佛时。为不轻本事。故云本事。初明本事中。初一佛。为六。

　　得大势。乃往古昔。过无量无边不可思议。阿僧祇劫。

　　初明时节。

　　有佛名威音王如来。应供。正遍知。明行足。善逝。世间解。无上士。调御丈夫。天人师。佛世尊。

　　二明佛号。

　　劫名离衰。国名大成。

　　三明劫国名也。

　　其威音王佛。于彼世中。为天人阿修罗说法。为求声闻者。说应四谛法。度生老病死。究竟涅槃。为求辟支佛者。说应十二因缘法。为诸菩萨。因阿耨多罗三藐三菩提。说应六波罗蜜法。究竟佛慧。

　　四明说法。

　　得大势。是威音王佛寿。四十万亿那由他恒河沙劫。

　　五明寿命。

　　正法住世劫数。如一阎浮提微尘。像法住世劫数。如四天下微尘。其佛饶益众生已。然后灭度。正法像法灭尽之后。

　　六明像正法。初一佛竟。

　　于此国土。复有佛出。亦号威音王如来。应供。正遍知。明行足。善逝。世间解。无上士。调御丈夫。天人师。佛世尊。如是次第。有二万亿佛。皆同一号。

　　次明二万佛。初明事本竟。

　　○下第二明本事。为三。

　　最初威音王如来。既已灭度。正法灭后。

　　初标时节。

　　于像法中。增上慢比丘。有大势力。尔时有一菩萨比丘。名常不轻。

　　二双标信毁两人名。毁者因时名增上慢。信者因时名常不轻。

　　得大势。以何因缘。名常不轻。是比丘凡有所见。若比丘比丘尼。优婆塞优婆夷。皆悉礼拜赞叹。而作是言。我深敬汝等。不敢轻慢。所以者何。汝等皆行菩萨道。当得作佛。而是比丘。不专读诵经典。但行礼拜。乃至远见四众。亦复故往。礼拜赞叹。而作是言。我不敢轻于汝等。汝等皆当作佛故。

　　三双明得失中。初明信者。论得。得正说之宏宗。即是四一得流通之妙益也。名常不轻。是人一也。凡有所见。是理一也。皆悉礼拜。是行一也。而作是言。是教一也。此是表迹门开权显实之四一也。从乃至远见下。是本理一也。故往礼拜。是本行一也。而作是言。是本教一也。少人一。其义可解。此是开近显远之四一也。故使未堪显本。乃以远住表之。迹中显实。尚以迹四。而强毒之。况复本实。能即受耶。故迹显而本密。故知四一。是经宏宗。文云不专读诵经典。但行礼拜者。此是初随喜人之位也。随喜一切法。悉有安乐性。皆一实相。随喜一切人。皆有三佛性。读诵经典。即了因性。皆行菩萨道。即缘因性。不敢轻慢。而复深敬者。即正因性。敬人敬法。不起诤竞。即随喜意也。故本迹二文。四一三性。正说大宗。不过实相。实相秪是常住佛性。此指宗极之宗。非宗体之宗。一代虽说。或兼或带。或纯小教。或杂助门。或抑或覆。文宽事广。教教不同。味味意别。不轻但宣二十四字。有标有释。具述因果。因既三性。果即三德。况以四一。兼益自他。直指三因。以为不轻所宣之法。故云宏宗。显实之宗。不出四一。四一。一一秪是三故。故今还依四一消文。又流通之妙益者。不轻深敬。如来座也。忍于打骂。是着如来衣也。以慈悲心。常行不替。是如来室也。又深敬。是意业。不轻之说。是口业。故往礼拜。是身业。此三与慈悲俱。即誓愿安乐行也。如此三轨四行。岂非流通之妙益。而谓何耶。有人问。何故不轻礼俗。今为答之。菩萨化缘。法无一准。唯利是务。故设斯仪。见众生理与果理等。故礼生礼佛。其源不殊。此自行也。欲令众生生慕果愿。果愿者何。我等但理。彼尚故礼。况证果理。而不尊高。又云。汝等皆行菩萨道。当得作佛。岂非击我令修圆因。此约现在顺从者也。亦信行也。亦法行也。夫益有冥显。显近冥远。远如胜意。现虽不受。声纳于怀。由谤骂之辜。堕于恶道。闻顺从之力。还遇不轻。乃至今日。还令会入。以是义故。上慢尚成远因。闻信宁无现益。故毁谤者。成毒鼓因。广略准知。自行庄严。化功归己。自他熏莹。故净六根。有人此中。引大经中礼知法者。及净名中。比丘礼俗。此义不然。涅槃常仪。显敬法之志。从彼请益。故忘情礼下。净名闻法。已获重恩。故忘犯设敬。不存恒则。若大乘正仪。出俗恒则。亦无令道而礼于俗。不轻立行。咸异于斯。不为宣通。大小非教。有人云。菩萨不作是礼。即是有犯。今谓有犯。须准科条。梵网无文。小乃无制。又云菩萨于性罪必护。于遮罪有越。今谓于遮必越。越名持不。越不名持。破非菩萨。忘犯济物。贵在物安。若也物安。何简遮性。今礼四众。济众何辜。故大小二乘。咸遮礼俗。礼尚不受。济义不成。

　　四众之中。有生瞋恚心不净者。恶口骂詈言。是无智比丘。从何所来。自言我不轻汝。而与我等。授记当得作佛。我等不用如是虚妄授记。如此经历多年。常被骂詈。不生瞋恚。常作是言。汝当作佛。说是语时。众人或以杖木瓦石。而打掷之。避走远住。犹高声唱言。我不敢轻于汝等。汝等皆当作佛。以其常作是语故。增上慢比丘比丘尼。优婆塞优婆夷。号之为常不轻。

　　第二明毁者不受四一之失也。瞋恚不净。骂言无智。智知于理。既言无智。不受理一也。比丘即不受人一也。从何所来。不受行一也。虚妄授记。不受教一也。经历多年。常被骂者。结不受开权显实之四一也。避走远住。高声唱言。亦复不受。此不受开近显远本地之四一也。常作是语故。结信者深信不休也。四众为作不轻名者。此结毁者訾毁不止也。问。释迦出世。踟蹰不说。不轻一见。造次而言。何也。答。本已有善。释迦以小。而将护之。本未有善。不轻以大而强毒之。强毒以作当来闻法之相。具如下经文后。遇常不轻教化三菩提。

　　△下第三双明信毁果报。初文为二。一明果报。二结会古今。

　　是比丘临欲终时。于虚空中。具闻威音王佛。先所说法华经。二十千万亿偈。悉能受持。即得如上眼根清净。耳鼻舌身意根清净。得是六根清净已。更增寿命。二百万亿。那由他岁。广为人说是法华经。于时增上慢四众。比丘比丘尼。优婆塞优婆夷。轻贱是人。为作不轻名者。见其得大神通力。乐说辩力。大善寂力。闻其所说。皆信伏随从。是菩萨复化千万亿众。令住阿耨多罗三藐三菩提。命终之后。得值二千亿佛。皆号日月灯明。于其法中。说是法华经。以是因缘。复值二千亿佛。同号云自在灯王。于此诸佛法中。受持读诵。为诸四众。说此经典故。得是常眼清净。耳鼻舌身意。诸根清净。于四众中说法。心无所畏。得大势。是常不轻菩萨摩诃萨。供养如是若干诸佛。恭敬尊重赞叹。种诸善根。于后复值千万亿佛。亦于诸佛法中。说是经典。功德成就。当得作佛。

　　初明信者果报。信者论三报。现得六根清净。现报也。值灯明佛。生报也。值二千亿佛。后报也。神通力。是身业净。乐说辩力。是口业净。善寂力。是意业净。

　　得大势。于意云何。尔时常不轻菩萨。岂异人乎。则我身是。

　　此结会古今也。

　　若我于宿世。不受持读诵此经。为他人说者。不能疾得阿耨多罗三藐三菩提。我于先佛所。受持读诵此经。为人说故。疾得阿耨多罗三藐三菩提。

　　二举已昔信者得益。以劝顺也。

　　△次明毁者果报。又为二。初明得果。后结会古今。

　　得大势。彼时四众。比丘比丘尼。优婆塞优婆夷。以瞋恚意。轻贱我故。二百亿劫。常不值佛。不闻法。不见僧。千劫于阿鼻地狱。受大苦恼。毕是罪已。复遇常不轻菩萨。教化阿耨多罗三藐三菩提。

　　初明毁者得善恶两果。谤故堕恶。闻佛性名。毒鼓之力。获善果报。是则击信毁之二鼓。为生后之两因。问。若因谤堕苦。菩萨何故为作苦因。答。其无善因。不谤亦堕。因谤堕恶。必有得益。如人倒地。还从地起。故以正谤。接于邪堕也。

　　得大势。于汝意云何。尔时四众。常轻是菩萨者。岂异人乎。今此会中。䟦陀婆罗等五百菩萨。师子月等。五百比丘尼。思佛等。五百优婆塞。皆于阿耨多罗三藐三菩提。不退转者是。

　　初结会四众古今。

　　得大势。当知是法华经。大饶益诸菩萨摩诃萨。能令至于阿耨多罗三藐三菩提。是故诸菩萨摩诃萨。于如来灭后。常应受持读诵解说书写是经。

　　次举逆以显顺。劝持以遮毁。经有大力。终感大果。务当勤习五种之行。

　　尔时世尊。欲重宣此义。而说偈言。

　　偈有十九行半。初十五行半。但颂信毁因果。后四行颂劝持。初又二。

　　过去有佛。号威音王。神智无量。将导一切。天人龙神。所共供养。

　　初一行半。颂上事本也。

　　是佛灭后。法欲尽时。有一菩萨。名常不轻。时诸四众。计著于法。

　　次本事中三。初一行半。双标二人。言着法者。是法不可示。若定谓是有。即是着法。乃至定谓是非有非无。亦名著法者。佛藏云。刀轮害阎浮提人。其罪犹少。有所得心。说大乘者。其罪过彼也。大论云。执有与无诤。乃至执非有非无。与有无诤。如牛皮龙绳。俱不免患。中论云。诸佛说空法。本为化著有。若有着空者。诸佛所不化。若定言诸法非有非无者。是名愚痴论。若失四悉檀意。自行化他。皆名著法。若得四悉檀意。自他俱无著也。故禀方便教者。于外凡位。并未免谤。故有不受不轻圆实之言。

　　不轻菩萨。往到其所。而语之言。我不轻汝。汝等行道。皆当作佛。诸人闻已。轻毁骂詈。不轻菩萨。能忍受之。

　　次二行半。颂上不轻之得。四众之失。

　　其罪毕已。临命终时。得闻此经。六根清净。神通力故。增益寿命。复为诸人。广说是经。诸着法众。皆蒙菩萨。教化成就。令住佛道。不轻命终。值无数佛。说是经故。得无量福。渐具功德。疾成佛道。彼时不轻。则我身是。时四部众。着法之者。闻不轻言。汝当作佛。以是因缘。值无数佛。此会菩萨。五百之众。并及四部。清信士女。今于我前。听法者是。我于前世。劝是诸人。听受斯经。第一之法。开示教人。令住涅槃。世世受持。如是经典。

　　此十行。颂上信毁果报。及结古今。

　　亿亿万劫。至不可议。时乃得闻。是法华经。亿亿万劫。至不可议。诸佛世尊。时说是经。是故行者。于佛灭后。闻如是经。勿生疑惑。应当一心。广说此经。世世值佛。疾成佛道。

　　四行颂上劝持。此总是第三常不轻品。引住信毁罪福证。劝流通毕。

　　妙法莲华经如来神力品第二十一

　　释品名。如来如上寿量品释。神力者。神名不测。力名干用。不测则天然之体深。神在于内。即体宗也。干用则转变之力大。即是用也。佛说本迹。口轮力用。已竟于前。今复身轮。现此胜用。令众流通本迹之教。故云体深力大。此中付嘱深法。现十种大力。故名神力品。

　　△自此下凡八品。是付嘱流通。为三。初神力嘱累二品。正付嘱流通。二药王下五品。约化他流通。三普贤品。约自行流通。今品明菩萨受命弘经。次品如来摩顶付嘱。此品有长行偈颂。长行为三。一菩萨受命。二佛现神力。三结要劝持。

　　尔时千世界微尘等。菩萨摩诃萨。从地涌出者。皆于佛前。一心合掌。瞻仰尊颜。而白佛言。

　　初经家叙敬仪。

　　△次发愿弘经。自为三。

　　世尊。我等于佛灭后。

　　一时节。佛灭后是也。

　　世尊分身。所在国土。

　　二处所也。

　　灭度之处。当广说此经。所以者何。我等亦自欲得是真净大法。受持读诵。解说书写。而供养之。

　　三誓愿。非但奉命益他。亦自愿此真净大法。兼济俱美也。

　　△从尔时下。第二现十神力。为二。初所对之众。次正现神力。

　　尔时世尊。于文殊师利等。无量百千万亿。旧住娑婆世界菩萨摩诃萨。及诸比丘比丘尼。优婆塞优婆夷。天龙夜叉。乾闼婆。阿修罗。迦楼罗。紧那罗。摩睺罗伽。人非人等。一切众前。

　　初明所对之众。于文殊者。迹化众也。旧住者。下方本化众也。应非四众八部也。一切者。他方来者及从分身佛来者。即从及诸已下文是也。问。但见下方发誓。不见文殊等发誓。何耶。答。上文云。我土自有菩萨。能持此经。即兼得之也。

　　△此下正现神力。为十。

　　现大神力。出广长舌。上至梵世。

　　一吐舌相者。今经所演开三显一。即叙前迹说开显也。内秘外现。废近显远。明三世益物。皆诚谛不虚。此明中间用也。福德人。舌相至鼻。三藏佛至发际。今至梵天。出过凡圣之外。极于净天之顶。相既殊常。说弥可信。私曰。此中所表。不同小本弥陀之意。

　　一切毛孔。放于无量无数色光。皆悉遍照十方世界。众宝树下。师子座上诸佛。亦复如是。出广长舌。放无量光。释迦牟尼佛。及宝树下诸佛。现神力时。满百千岁。

　　二通身毛孔。遍体放光。周照十方。无处不朗。表智境罄也。上白毫吐曜。始在东方。表七方便。初见一理。今本门既竟。放一切光。照一切土。能令初因。终于等觉。究竟佛慧。此由见远理。故使增道损生。至于邻极。分身诸佛。亦复如是。此相既同。各于其土。利益亦尔。

　　然后还摄舌相。一时謦欬。

　　三謦欬者。将语之状也。亦是通畅之相也。四十余年。隐秘真实。今获伸舒。无有遗滞。是我出世大事通畅。是故謦欬。此正述表迹。欲以此法付诸菩萨。令于后世导利众生。将语斯事。是故謦欬。此表付本也。謦欬具二义。一謦咳事了。二謦咳付他。言具二者。事即本迹。付他令通于未来世也。

　　俱共弹指。是二音声。遍至十方诸佛世界。

　　四弹指者。随喜也。随喜七方便。同入圆道。此表迹也。随喜圆道增智损生。此表本也。随喜诸菩萨。持真净大法。随喜后世。获无上宝。此一弹指。竖彻三世。横互十方。

　　地皆六种震动。

　　五地六种动者。表初心至后心。六番动无明。今明复动一切人六根。令得清净也。

　　其中众生。天龙夜叉。乾闼婆。阿修罗。迦楼罗。紧那罗。摩睺罗伽。人非人等。以佛神力故。皆见此娑婆世界。无量无边。百千万亿。众宝树下。师子座上诸佛。及见释迦牟尼佛。共多宝如来。在宝塔中。坐师子座。又见无量无边。百千万亿。菩萨摩诃萨。及诸四众。恭敬围绕释迦牟尼佛。既见是已。皆大欢喜。得未曾有。

　　六普见大会。此总明四一。表诸佛道同也。而今而后。亦复如是。上五千起去。三变被移。既失本心。不能现益。宜以非灭现灭。从诸菩萨弘经得道。入于佛慧。如今会无异。亦表未来有机一也。所言机者。机义当总。总于未来得四一益。

　　即时诸天。于虚空中。高声唱言。过此无量无边。百千万亿。阿僧祇世界。有国名娑婆。是中有佛。名释迦牟尼。今为诸菩萨摩诃萨。说大乘经。名妙法莲华。教菩萨法。佛所护念。汝等当深心随喜。亦当礼拜供养释迦牟尼佛。

　　七空中唱声者。表于未来有于教一故也。

　　彼诸众生。闻虚空中声已。合掌向娑婆世界。作如是言。南无释迦牟尼佛。南无释迦牟尼佛。

　　八南无归命为佛弟子。表于未来有于人一也。

　　以种种华香。璎珞幡盖。及诸严身之具。珍宝妙物。皆共遥散娑婆世界。所散诸物。从十方来。譬如云集。变成宝帐。遍覆此间诸佛之上。

　　九遥散诸物。云聚而来者。表于未来有行一也。

　　于时十方世界。通达无碍。如一佛土。

　　十十方通同。如一佛土。表理一也。问。何以知十相表现意。复表将来意。答。文云。我以如来神力。为嘱累此经故。犹不能尽。表现表将。其义明矣。

　　△从尔时佛告上行下。是第三结要付嘱。文为四。一称叹付嘱。二结要付嘱。三劝奖付嘱。四释付嘱。

　　尔时佛告上行等菩萨大众。诸佛神力。如是无量无边。不可思议。若我以是神力。于无量无边。百千万亿。阿僧祇劫。为嘱累故。说此经功德。犹不能尽。

　　初称叹付嘱也。

　　以要言之。如来一切所有之法。如来一切自在神力。如来一切秘要之藏。如来一切甚深之事。皆于此经。宣示显说。

　　二结要付嘱。有四句者。本迹二门。各有宗用。二门之体。两处不殊。名冠此三。而总于三。一部之要。岂过于此。故总揽之。以成流通。一切法者。一切皆佛法也。此结一切皆妙名也。一切力者。通达无碍。具八自在。此结妙用也。一切秘藏者。遍一切处。皆是实相。此结妙体也。一切深事者。因果是深事。此结妙宗也。皆于此经宣示显说者。总结一经。唯四而已。撮其枢柄。而授与之。

　　是故汝等。于如来灭后。应当一心受持读诵。解说书写。如说修行。所在国土。若有受持读诵。解说书写。如说修行。若经卷所住之处。若于园中。若于林中。若于树下。若于僧坊。若白衣舍。若在殿堂。若山谷旷野。是中皆应起塔供养。

　　三劝奖付嘱也。

　　所以者何。当知是处即是道场。诸佛于此。得阿耨多罗三藐三菩提。诸佛于此转于法轮。诸佛于此而般涅槃。

　　四释付嘱。上云。经卷所在之处。皆应起塔。经中要说。要在四事。道场。释上甚深之事。得菩提。释上秘藏。转法轮。释上一切法。入涅槃。释上神力。此之四要。撮经文尽。故皆应起塔也。所言要者。得菩提是法身。转法轮是般若。入涅槃是解脱。三法成秘密藏。佛住其中。即是塔义也。阿含云。佛出世。唯四处起塔。生处。得道处。转法轮。入涅槃。坐道场是法身生处。然借小证大者。开小即大。故可为证。彼即从事。今借证理也。

　　尔时世尊。欲重宣此义。而说偈言。

　　偈有十六行。初四行颂十神力。次十二行。颂结要嘱累。下二行。是人之功德。总颂四法。能持则为已见我下。第二八行半。别颂四法。

　　诸佛救世者。住于大神通。为悦众生故。现无量神力。舌相至梵天。身放无数光。为求佛道者。现此希有事。诸佛謦欬声。及弹指之声。周闻十方国。地皆六种动。以佛灭度后。能持是经故。诸佛皆欢喜。现无量神力。

　　初四行颂上十神力。

　　嘱累是经故。赞美受持者。于无量劫中。犹故不能尽。是人之功德。无边无有穷。如十方虚空。不可得边际。

　　次颂结要中。初二行。总颂四法者。但云嘱累是经故。至不可得边际。具含四义。四义皆是无边际故也。

　　△次别颂四法。为四。

　　能持是经者。则为已见我。亦见多宝佛。及诸分身者。又见我今日。教化诸菩萨。

　　初一行半。颂一切法。即颂上妙名也。持法即持佛身。不兼带故。其法秘妙。

　　能持是经者。令我及分身。灭度多宝佛。一切皆欢喜。十方现在佛。并过去未来。亦见亦供养。亦令得欢喜。

　　此颂妙用。令我及分身两偈。颂神力。神力劝佛令欢喜。即用畅。

　　诸佛坐道场。所得秘要法。能持是经者。不久亦当得。

　　第三一偈。颂上妙体。

　　能持是经者。于诸法之义。名字及言辞。乐说无穷尽。如风于空中。一切无障碍。于如来灭后。知佛所说经。因缘及次第。随义如实说。如日月光明。能除诸幽冥。斯人行世间。能灭众生闇。教无量菩萨。毕竟住一乘。

　　四行颂妙宗。四偈颂甚深之事。教化诸菩萨。毕竟住一乘。一乘是因果妙宗也。

　　是故有智者。闻此功德利。于我灭度后。应受持斯经。是人于佛道。决定无有疑。

　　一行半颂总结也。已上是初神力品。明菩萨受命弘经毕。

　　妙法莲华经嘱累品第二十二

　　此品是第二如来摩顶。付嘱流通。记文先辨他人判品前后。次方明今疏正释也。初慈恩安国。并令移此品于劝发品后。若在此中。有八相违。十不可也。余虽管见。颇有禀承。每于听筵。忝蒙慈训。垂示救旨。深有所凭。近见秀公法华圆镜。广立难势。不越先规。今攒旧闻。兼资后见。总别救之。亦八不可。初总救者。出塔已后。凡述多宝。皆云塔中。不云见佛。若移在后。无出塔处。一不可也。分身散后。凡有所述。唯论佛塔。不涉分身。若移在后。佛无散处。二不可也。嘱累文中。佛散土秽。已下经文。言不涉净。若移在后。无复秽处。三不可也。会本居地。因塔升空。佛散出塔。后文在地。若移在后。无还地处。四不可也。嘱累品后。经既未尽。但述众喜。不云而去。若移在后。须加而去。五不可也。劝发品后。无复余文。经既已终。则云而去。若移在后。须除而去。六不可也。本迹二门。佛事既毕。须有所付。是有嘱累。若移在后。法无所归。七不可也。嘱累已后。明乘乘人弘经本事。事须嘱累。若移在后。师弟参杂。八不可也。

　　次别救者。具述元破。一一救之。

　　一云众本相违者。准正法华。及以隋朝崛多三藏。添品法华中。此品并皆在于经末。救曰。正妙二本。译人既异。所见各别。若令尽同。此不可也。言添品者。准南山内典录。云崛多擅移嘱累着后。崛多既其擅改。法护未可为凭。正本既其居先。添品不名檀改。南山既斥添品。义当二本俱非。何者。罗什生虽龟兹。遍游五竺。岂独不见梵本法华。久居长安。岂不曾见法护所译。而再译不用者。当知法护非堪指南。若堪指南。何不文义咸依正本。若嫌后译文义浇薄。则唐朝所译。弥薄于前。今依什译。理可准凭。故睿公云。梵音错者。正之以天竺。秦言谬者。正之以字义。不可译者。即而书之。岂什公与四子。顿尔无识。辄移一品。安置经中。若不测旨归。应仰之而已。何得以凡见斗尺。量度大海虚空耶。

　　二云经论相违者。法华论云。修行力者有五。第五护法力中。云如普贤劝发品。及后品。后品即指嘱累品也。救曰。论亦人译。擅指何疑。况论虽西来。译时既在正法华后。秪是译者。顺正法华故。正经在西晋时译。论在后魏时译。如隋笈多见正法华药草喻后。有一长行偈颂。及嘱累在后。便以正经添于品内。及移嘱累。在劝发后。余无所云。遂使后人云添品法华。故知译者。不妨随见。妙正二本。同一梵文。乍可信罗什。而寝于法护。安得释妙本。专以论为凭。秀公云。言后品者。是普贤观经。以同是普贤发起。令依经修观。又言后品者。既其不出名目。则似经度不尽。若不尔者。何不云及嘱累品。但言后耶。此亦是一见。然准天台。判为结经。不云在劝后品后。

　　三诸教相违云。一切诸经。并在经末。如何此经独在于斯。救曰。例同诸经。违妨更甚。即如大品中间。有累教品。经末复有嘱累品。不可一切皆两处安。如大宝积。四十九会。会会皆有付嘱之文。岂令诸经一切皆尔。如金刚经。问名问持。乃在经中。不可一切悉令居中。法华开权显本。授声闻记。岂令一切悉皆显实。不类之例。其数不一。

　　四云二事乖角者。分身若还。此土复秽。准妙音被诫。故知土秽。嘱累中。亦令多宝还归。观音不应施宝分二。分二即多宝未还。遣去既同。不应乖角。救曰。秪由未还。故宝分二。是故但云一分奉多宝佛塔。而不云奉多宝佛。故知事毕者去。有缘者住。于理何伤。若多宝在。分身不合散者。经文但云塔可如故。如故秪是依初还闭。令分身散。即云各还本土。故知虽即令其塔还。听余经故。塔闭而在。如塔未开时。但云多宝于宝塔中出大音声。又云四众闻宝塔中所出音声。大乐说云。于其塔中。发是音声。又佛告大乐说。是宝塔中。有如来等。故塔未开。大众但云多宝如来。于宝塔中。次塔开已。大众皆云见二如来在宝塔中。若塔闭后。如药王品末。云多宝如来。于宝塔中。妙音至此。但上释迦璎珞。以申问讯。次方问云。此久灭度多宝如来。在宝塔中。来听法不。仍对释迦。申彼佛问。云安隐堪忍久住不。当知塔闭。住而未去。又云惟愿世尊。示我令见。岂二佛并坐。乃云请见。又多宝佛。于宝塔中。告妙音言。秪云汝为供养释迦等。不云分身。岂分身瞩目。而不供养。又妙音欲还。但云供养释迦及多宝塔已。不云见佛。到彼见净华宿王。但云供养释迦及多宝塔。亦不云见多宝如来。及以分身。又文殊来时。即云头面敬礼二世尊足。嘱累之后。全无此文。故塔已闭。分身已散。若分身在。观音施宝。理应供养。不应但二。

　　五二命不齐者。何故分身多宝。二俱唱散。去留不等。若云但令塔闭。云如故者。何故正本。云还本土。救曰。二命纵同。所缘各别。宝塔为听经故来。分身为开塔故集。塔既已闭。分身须散。经尚未毕。故塔未还。分身既散。土合复常。故前文云。为诸佛当来坐故。各净八方。况正法华云可还本土。自是法护所译不正。岂判什本。令从正经。若正经为正。不应重译。但云如故。若欲依正经。何不讲正本。遍观正本。处处相违。及以妄误。前后非一。故不须以正经为准。又问。释迦出塔。塔何须闭。塔闭。分身何必须散。答。多宝本愿。但云以塔听经。若以我身。示四众者。令集分身。当知分身开塔故集。释迦亦为开塔住空。住空故开塔。塔开故命坐。嘱累故出塔。出塔故塔闭。塔闭故分身事讫。事讫故须散。故塔开闭。分身聚散。各有因缘。何须难言二命不齐。

　　六塔无还处者。分身诸佛。令去咸归。多宝佛塔。迄至经末。更无还处。若品在后。即唱散时还。救曰。经毕自还。何须求处。至劝发后。一切大众。作礼而去。作礼虽不通于宝塔。而去遍该一切。多宝本愿。听经故来。经若终后。何虑不去。但虑塔无归去之文。不忧土无复秽之语。若土后复秽。何得亦无人天来时。

　　七云净秽不同者。妙音被诫。复非净土。故知分身久已还国者。分身集日。那令侍者皆诣灵山。信诸山并无。而犹有灵鹫。文殊海出。亦云灵山。忽有华现。故妙音来。还依旧诫。救曰。经文炳然。而读者不见。经云。移诸天人。置于他土。唯留此会众。故知土净为安诸佛。灵山旧众。不移可然。虽文殊来时。即云诣灵鹫山。住虚空中。妙音至时。不云住虚空中。故知净时处空。复秽在地。今分身既散。故一切皆秽。而没却复秽之理。苦执灵鹫独秽。妙音被诫。具云诫土。不独云山。故云莫轻彼国等。故文殊妙音二人来时。其理不等。欲令一例。此理难齐。

　　八云众喜乖情者。嘱累品令分身还。而塔不去。若非经末云嘱累者。阿修罗等欢喜太早。既非闻法欢喜。乃是见客佛去。以生欢慰。深可怪也。救曰。至此欢喜。而嫌太早。三周之末。各有欢喜。更早于此。何不怪耶。说寿量竟。分别功德中。云闻佛寿无量。一切皆欢喜。今本迹俱毕。复闻随喜事少功多。又闻法师听持深效。又闻不轻能化所化。现益后益。明弘经法。无定常仪。又见释尊现十神力。授四结要。三摩付嘱。三反领受。大事功毕。岂得不喜。而云太早耶。当知是人。讫至经末。亦未欢喜。何能弘经。令他喜耶。言喜客佛去者。移在后文。更加塔去。而生欢喜。复弥可怪。验此一切皆以凡情测圣。徒攒笔语。举一蔽诸。又云。但是先施神力。故现净土。此土本秽。恐妙音见本土秽相。而生讥毁。故佛诫之。非妙音至。分身已还。而土唯秽。如虽净土。犹见灵山。变不唯净。兼见秽故。上见下故。救曰。灵山是佛自留。故令大众俱见。如来自云净土。曲释云不唯净。佛言皆令清净。乃云本秽仍在。若言上能见下。于净见秽。何不妙音于秽见净。复能见秽。其心净故。故佛土净。若犹见于秽。则知妙音心不净。故而佛尚诫之。妙音见秽。尚生讥毁。岂得名为上能见下耶。下生下想。非上人也。尚生讥毁。岂上人耶。

　　次涉法师。更加二难。总成十难。故云十不可。先破总叙。次翻二难。先破叙者。彼先叙云。什公安嘱累品。在神力后。自是已来。皆共信受。并云移着此中。善得经意。若在后者。所列诸妨。略如向述。而云以义判文。正应安此。唯我唐代慈恩法师。不许斯义。法师又云。妙音被诫。若是秽者。文殊海来。何有灵山。秪云唯留此会。不云唯留灵山。当知内外俱净。但是仍旧而说。又云分身。即是释迦。若多宝全身。亦与一分。释迦分身。唯与一分。若受多分者。便是释迦长受利养。修六和敬。讵应然耶。故但与一分。又云。若嘱累在此。如来起立。不云更坐。分身佛去。不应立送。受观音施。不应立受。又云。大众皆喜。唯少奉行。不应安此。又云。神力去秽。未必全除。要若全除。并之何处。何处净土。容此秽土。救曰。正本法华。自西晋至唐。都不行用。此妙法经。后秦译讫。四海盛传。天下仰止。况流行之处。必藉冥加。冥加已逐。安可议耶。况复受持应验无量。普贤尚授以句逗。而不责移品。况复尔后。名僧继踵。硕学如林。共许嘱累。安着此中。岂至唐朝。所见乖昔。然此经以常住佛性为咽喉。以一乘妙行为眼目。以再生败种为心腑。以显本远寿为其命。而却以唯识灭种。死其心。以婆沙菩萨。掩其眼。以寿量为释疑。断其命。以常住不遍。割其喉。以三界八狱为大科。形斯为小。以一乘四德为小义。无可会归。据斯以论。诸例可识。言仍旧说者。妙音未曾于此生慢。若土犹净。满中诸佛释迦。及塔众又在空。神力所现。十方通达。何须仍旧枉诫妙音。彼佛现见高下不平。而掩佛智能。言土犹净。而言释迦不长受利。顺六和敬者。乃是令圣效凡。若言分身是释迦。释迦开塔。亦即分身。何须更集。若据应迹各别。为是分身。恐释迦遍多而不受。为是观音恐诸佛多受而不与。若观音不与。乃表观音施偏。何关六和少欲。若分身不受。应先施而后让。何故但分为二分耶。故知今分二分。表现表当。其义已圆。分身已去。其理善成。何须此难。若言不应立送分身。及立受施。纵品移在后。免斯过者。受观音施。容可尚坐。摩顶之际。仍立唱散。经后正当立送之咎。徒设谑并。嘲调尊仪。于此妙经。未成弘赞。若且顺凡情。释迦与分身齐肩。坐送便成疏阙。故立送客。正当其仪。况立送立受。何教所制。云送受不成。又云。已有众喜。唯少奉行。不合安此。秪缘少奉行故。不应在后。又云。何处净土。容此秽土者。何不问劫烧担草。不同灰烬。毛孔纳海。身不随波。凡此诸释。并任己心。不顺经文。其例若是。

　　次别破第九第十者。第九佛无就座难云。开塔蒙命。释迦入坐。闭塔还出。亦宜复座。岂得立说下诸经耶。如涅槃经如来现卧。还从卧起。如来荼毗时。从金棺起。上升梵宫。梵宫下已。还复本座。此亦应尔。何事不然。翻曰。若摩顶已。理须复座。若言无文。令佛常立者。如文殊答问竟。无入海文。何故至此。忽云海来。又云。于海常说法华。常说之言。应常在海。若本在海。序不应列。何得复为弥勒释疑。又说经竟。佛但令众各散。元无更坐之文。佛应立送天龙八部。何但独送多宝分身。立送分身。其仪稍顺。立送八部。尊卑倍乖。又何不责云诸分身佛。但令侍者。赍华以宣问讯。及云彼某甲佛与欲开此宝塔。即云尔时释迦。见分身集与欲开塔。不见侍者至会说欲。欲应不成。法师与彼。虽则稍亲。党理不党亲。古可依也。又何不责教门皆云。达多世世造恶。今忽说为佛师。复云与师记莂。颠倒不可具言。何不责龙女成佛太速。何不责声闻成佛太迟。第十众无命坐。难云。佛处高远。众人请接。今既还处地。亦应命下敕令复坐。何容久立不赐安居。故知嘱累。定居经后。翻曰。凡假他力。必须请加。若任自力。不求他援。处空非己力所及故。请佛神通。还本任自力所能。故不待佛命。况本缘佛入塔故。请在空。今佛从座起。岂可安坐。故云益加恭敬曲躬低头。佛既复坐说法。时众理应复座。无文之论。义准应知。又众若不起不坐。应仍在空。何故普门品中。无尽意云从座而起。陀罗尼品初。药王从座而起。故知不可见略却就座等文。移品向后。又品题有嘱累之说。令向后者。品内有嘱累之义。亦应皆移。然嘱累品。题虽云嘱累。品内但通云。我于无量阿僧祗。修习难得。阿耨三菩提法。付嘱汝等。故神力品。题虽云神力。品内云为嘱累是经故。乃以如来四法。嘱累上行等也。故应先移嘱累。次移神力。着嘱累后。又嘱累品初云。现大神力。神力品内。有嘱累之言。是故云。二品俱移向后。若俱移向后。不可两品重张。不可两品前后。若有前后。还失最后。若言经文次第。不轻已后。即合劝持。何事以神力。而间杂之。宝塔募觅宣弘之人。秪应次以持品续之。何得许以调达品间。若其品次。不依罗什。理须一切并依正经。今经声闻一万二千。正经但有一千二百。叹声闻德。乃有一十一句。叹菩萨德。则有二十八句。与妙经及论。复不相关。何不咎论违正法华。而嫌妙经违论。又正经列名之中。云光世音。光观声同。便即书之。后代何不依光释义。宝掌菩萨。离开为二。更加宝印首也。掌已是手。复加头首。离为二人。自在天子。以大梵冠首。亦云三万天子俱。即是回梵文大梵字不尽。别序中。不云说大乘经名无量义。直云说斯经已。升座三昧。又阙无量义处三昧。不知尔前为说何经。为入何定。何不责妙经。增加无量义耶。又放光。但云上至三十三天。法护何事抑佛光明。妙经云八百弟子。正经云十八人中。凡云如恒河沙。一切皆云如江河砂。序品既尔。正宗之中。错不可数。何不依之。而独引嘱累。是故正经。并未可依。纵是什公所移。应见梵文深旨。若也谩移。何不安余品后。而必着此中。使无如上诸妨。更移着后。生诸妨耶。故使流行之处。众圣冥加。已上诸文。全是荆溪。评破古疏移品之失。记文毕。

　　智者疏正释品题。嘱累者。嘱是佛所付嘱。累是烦尔宣传。此从圣旨得名。故言嘱累品。即世界悉檀也。又嘱是顶受所嘱。累是甘而弗劳。此从菩萨敬顺得名。故言嘱累品。此即生善悉檀。又嘱是如来金口所嘱。累是菩萨丹心顶荷。此从授受合论。故言嘱累品。即对治悉檀。是故如来。躬从座起。申手摩顶。授以难得之法。大众曲躬合掌。如世尊敕。当具奉行。殷勤授受。故名嘱累品也。此释品竟。

　　△下经文为二。初付嘱。次时众欢喜。初为三。初如来付嘱。二菩萨领受。三事毕唱散。初文又为三。

　　尔时释迦牟尼佛。从法座起。现大神力。以右手摩无量菩萨摩诃萨顶。而作是言。我于无量。百千万亿。阿僧祇劫。修习是难得阿耨多罗三藐三菩提法。今以付嘱汝等。汝等应当一心流布此法。广令增益。如是三摩诸菩萨摩诃萨顶。而作是言。我于无量。百千万亿。阿僧祇劫。修习是难得阿耨多罗三藐三菩提法。今以付嘱汝等。汝等当受持读诵。广宣此法。令一切众生。普得闻知。

　　此初如来付嘱中。初正付文也。正付者。佛以一权智善巧手。摩三千三百万亿那由他。旧住下方他国等之测塞虚空。诸菩萨实智之顶。如来授道化他。故名权智手也。菩萨自行受道。故名实智顶也。若申手摩顶。即身付嘱。权智临实智。即意付嘱。而作是言者。即口付嘱。正表身口心三付故也。文有四悉檀意。我于无量劫。修是难得之法者。此从前佛受学。今以付尔。女当授彼三世继嗣。即世界悉檀也。一心流布。即为人悉檀也。广令增者。即对治悉檀也。益者。即第一义悉檀也。

　　所以者何。如来有大慈悲。无诸悭吝。亦无所畏。能与众生佛之智慧。如来智慧。自然智慧。如来是一切众生之大施主。汝等亦应随学如来之法。勿生悭吝。

　　第二释出付嘱意也。有大慈悲者。如来室也。无诸悭吝者。如来衣也。亦无所畏者。如来座也。佛之智慧者。一切智也。如来智慧者。道种智也。自然智慧者。一切种智也。于如来室中。能施众生三种智慧。乃至座中。亦复如是。故知室若无二。弘誓不普。衣若无二。法身不满。座若无二。惑破不周。如是施主故无悭吝。故无所畏。三法无阙。自他不空。是施主故。有大慈悲。自既入室。令他入室。无悭吝故。自既着衣。令他着衣。无所畏故。自既坐座。令他坐座。亦可云无悭吝。故施此三法。无所畏故。说此三法。若施若说。皆具慈悲。即入室三法也。汝等当学如来此法。以此三法。而流通之。以此三三。应施一切。此明经之功用。必具三三。况复所弘三三之法。方名令他得于所弘。是名释出佛意。而付嘱之。

　　于未来世。若有善男子善女人。信如来智慧者。当为演说此法华经。使得闻知。为令其人得佛慧故。若有众生。不信受者。当于如来余深法中。示教利喜。汝等若能如是。则为已报诸佛之恩。

　　三诫付嘱者。若根深智利。直说佛慧。若不堪者。于余深法中。示教利喜。佛慧是深而非余。六方便是余而非深。别教次第。是余亦是深。汝能以余深法。助申佛慧者。即善巧报佛之恩。是名诫付嘱。三文竟也。

　　时诸菩萨摩诃萨。闻佛作是说已。皆大欢喜。遍满其身。益加恭敬。曲躬低头。合掌向佛。俱发声言。如世尊敕。当具奉行。唯然世尊。愿不有虑。诸菩萨摩诃萨众。如是三反。俱发声言。如世尊敕。当具奉行。唯然世尊。愿不有虑。

　　第二明菩萨领受。欢喜意领受。曲躬低头。身领受。俱发声言。口领受。兼得意领受也。如世尊敕者。领受大施主如来室意。当具奉行。领受无悭吝如来衣意。愿不有虑。领受无所畏如来座意。佛既三付。菩萨三受。不可引成论悭有五种法悭七报。而消此文。都不相关。不可证佛同凡。深不可也。

　　尔时释迦牟尼佛。令十方来。诸分身佛。各还本土。而作是言。诸佛各随所安。多宝佛塔。还可如故。

　　第三事毕唱散。多宝为证经故来。今迹本二门已讫。故须敬遣如故。分身为开塔故集。开塔事了故。令分身还本。塔不可重开。故分身去。而不现塔。犹听法故。闭而尚在。问。塔若听法。亦应不闭。答。证正已故。塔乃闭也。听流通故。塔仍在也。

　　说是语时。十方无量分身诸佛。坐宝树下师子座上者。及多宝佛。并上行等。无边阿祇菩萨大众。舍利弗等。声闻四众。及一切世间。天人阿修罗等。闻佛所说。皆大欢喜。

　　第二明大众欢喜。诸佛为化他事遂故喜。菩萨为自行得法故喜。又说人清净故喜。佛是也。闻清净法故喜。妙经是也。闻法获证故喜。现在未来得益者是也。三事具足故大欢喜。此明第二如来摩顶。正付嘱流通竟。

　　妙法莲华经药王菩萨本事品第二十三

　　此品已下五品。约化他以劝流通。此药王品。诫能化师。苦行乘乘也。初释题目。次总明来意。释题者。观经曰。昔名星光。从尊者日藏。闻说佛慧。以雪山上药。供养众僧。愿我未来。能治众生身心两病。举世欢喜。号曰药王。此文明一切众生喜见。顿舍一身。复烧两臂。轻生重法。命殒道存。举昔显今。故言本事品也。若推此义。星光应在喜见之后。从舍药发誓已来。名药王也。此释品目竟。次五品来意者。今品明化他之师。惟愿大法大得弘宣。大愿众生获大饶益。所以竭其神力。尽其形命。殷殷虔虔。志犹木已。庶令弟子。宗法如师。我传尔明。尔复传明。明明无已。师之志也。故知此品。勖弘法之师也。下如妙音观音两品。明他方大士奉命弘经。普现色身。形无定准。不可牛羊眼看。不可以凡庸识度。于所闻处。勿生轻想。轻想则法不染心。故知下品。勖受法弟子也。今明方便品。开三显一。圆因已竟。安乐行品。明乘乘之法竟。寿量明乘果已竟。此品正明乘乘之人。化他流通也。故十二门论云。大乘者普贤文殊大人之所乘。故曰乘乘也。药王以苦行乘乘。妙音观音以三昧乘乘。陀罗尼以总持乘乘。妙庄严以誓愿乘乘。普贤以神通乘乘。作此解者。于化他流通义便也。来意竟。

　　△此下释经。为四。

　　尔时宿王华菩萨。白佛言。世尊。药王菩萨。云何游于娑婆世界。

　　初通问游化。游必具足十法界身。并如妙音观音。

　　世尊。是药王菩萨。有若干百千万亿。那由他难行苦行。

　　二别问苦行。但别举苦行者。以逗所宜。故请答之言。意在苦行。

　　善哉世尊。愿少解说。诸天龙神夜义。乾闼婆。阿修罗。迦楼罗。紧那罗。摩睺罗伽。人非人等。又他国土诸来菩萨。及此声闻众。闻皆欢喜。

　　三请答。

　　△答文为二。一但答苦行者。游化则指色身三昧。或指下二品。二叹经也。初但答苦行中。先明事本。次明本事。事本为三。

　　尔时佛告宿王华菩萨。乃往过去无量恒河沙劫。

　　初明时节。

　　有佛。号日月净明德如来。应供。正遍知。明行足。善逝。世间解。无上士。调御丈夫。天人师。佛世尊。其佛有八十亿大菩萨摩诃萨。七十二恒河沙大声闻众。佛寿四万二千劫。菩萨寿命亦等。

　　二明有佛声闻菩萨。及寿命等。

　　彼国无有女人。地狱饿鬼畜生。阿修罗等。及以诸难。地平如掌。琉璃所成。宝树庄严。宝帐覆上。垂宝华幡。宝瓶香炉。周遍国界。七宝为台。一树一台。其树去台。尽一箭道。此诸宝树。皆有菩萨声闻。而坐其下。诸宝台上。各有百亿诸天。作天伎乐。歌叹于佛。以为供养。

　　三明国土等。此明事本竟。

　　△本事为三。

　　尔时彼佛。为一切众生喜见菩萨。及众菩萨。诸声闻众。说法华经。

　　初佛说法。然佛普为一切。何独喜见。其是对扬。须付流通。如今之身子。寄一而言诸耳。

　　△二供养又为二。一现在。二未来。现在又为二。

　　是一切众生喜见菩萨。乐习苦行。于日月净明德佛法中。精进经行。一心求佛。满万二千岁已。得现一切色身三昧。得此三昧已。心大欢喜。

　　初明现在修行得法。

　　△次作念报恩。又为二。

　　即作念言。我得现一切色身三昧。皆是得闻法华经力。我今当供养日月净明德佛。及法华经。即时入是三昧。于虚空中。雨曼陀罗华。摩诃曼陀罗华。细末坚黑栴檀。满虚空中。如云而下。又雨海此岸栴檀之香。此香六铢。价直娑婆世界。以供养佛。

　　初明三昧力。以依报供养。然普现三昧。理无出入。表用三昧之力耳。

　　△次明正报。以身供养。为三。

　　作是供养已。从三昧起。而自念言。我虽以神力。供养于佛。不如以身供养。即服诸香。栴檀薰陆。兜楼婆。毕力迦。沉水胶香。又饮薝卜诸华香油。满千二百岁已。香油涂身。于日月净明德佛前。以天宝衣。而自缠身。灌诸香油。以神通力愿。而自燃身。光明遍照八十亿。恒河沙世界。

　　初明烧身。

　　其中诸佛。同时赞言。善哉善哉。善男子。是真精进。是名真法供养如来。

　　私曰。智者祖师。至此寂尔无声。豁然大悟。将证白师。师云。非汝弗证。非我莫识。汝所入定。是法华三昧。汝所发辩。是旋陀罗尼。下疏释云。能供所供。皆不可得。今之禅讲。如何谬以心口妄拟议耶。

　　若以华香璎珞。烧香末香涂香。天缯幡盖。及海此岸栴檀之香如是等种种诸物供养。所不能及。假使国城妻子布施亦所不及。善男子。是名第一之施。于诸施中。最尊最上。以法供养诸如来故。作是语已。而各默然。

　　二明诸佛称叹苦行烧身。言真法供养者。当是内运身智观。观烦恼因果。皆用空慧荡之。故言真法也。所以烧身名真法者。由内观故。所观者何。即此生身。由惑因故。感斯惑果。既皆以空慧荡之。则显因果俱荡也。又观若身若火。能供所供。皆是实相。此明法空也。既即实相。实相无烧身火能所。安得有烧有能所耶。毕竟谁烧谁燃。能供所供。皆不可得。此约生空。非但身等皆是实相。身等宰主。一切皆无。故名为谁。当知烧者能烧火也。然者所然身也。身火并是能供事也。佛与经法。即是所供田也。宰主即是能观观者。身火能所观境也。境智不二。能所斯亡。以不二观。观不二境。成不二行。会不二空。作是观时。苦为法界。见闻者益。故曰乘乘。故名真法供养也。若不尔者。成无益苦行。佛有诚诫。实可先思。所以投岩。无招外行之论。赴火。不为内众之讥。良由内有理观。外晓期心。故胜热息善财之疑。尼干生严炽之解。笃论其道。行方有克。心正行正。智邪事邪。行不可废。智不可亡。后学之徒。无失法利。有人问云。律制烧身得兰罪。烧指得吉罪。此中赞烧。其事如何。今为答之。大小开制。教法不同。小制结过。大制令烧。故梵网中。若不烧者。非出家菩萨。岂独令俗。而不制道。故知顺小行易。不烧何难。从大诚难。烧乃不易。世以不持为大。则大小俱倾。信此土机缘。咸迷大小。不知先小后大。依何夏次。先大后小。何心而受。先小后大。开小乘遮不。先大后小。遮菩萨开不。一界之内。两众如何。一身之中。二体同异。大秉于小。取益从何。小诵于大。招损谁测。勤勤甄别。用为来种。所乘之乘。皆妙法故。以依一实。立因果名故。乘其所乘。以利物故。但自揣己德。历境观心。与心相应。当顺开制。今药王久证。并出开制之方。重法亡怀。起神通之愿。为轨凡下。思之可知。

　　其身火燃。千二百岁。过是已后。其身乃尽。

　　三明烧。此明现生供养毕。

　　△次明未来苦行。文又为五。

　　一切众生喜见菩萨。作如是法供养已。命终之后。复生日月净明德佛国中。于净德王家。结跏趺坐。忽然化生。即为其父。而说偈言。

　　大王今当知。我经行彼处。即时得一切。现诸身三昧。勤行大精进。舍所爱之身。

　　初明生王家。

　　说是偈已。而白父言。日月净明德佛。今故现在。我先供养佛已。得解一切众生语言陀罗尼。复闻是法华经。八百千万亿。那由他。甄迦罗。频婆罗。阿[門@(脈-月)]婆等偈。

　　二说本事。

　　大王。我今当还供养此佛。白已。即坐七宝之台。上升虚空。高七多罗树。往到佛所。头面礼足。合十指爪。以偈赞佛。

　　容颜甚奇妙。光明照十方。我适曾供养。今复还亲近。

　　尔时一切众生喜见菩萨。说是偈已。而白佛言。世尊。世尊犹故在世。

　　三明往佛所。

　　尔时。日月净明德佛。告一切众生喜见菩萨。善男子。我涅槃时到。灭尽时至。汝可安施床座。我于今夜。当般涅槃。又敕一切众生喜见菩萨。善男子。我以佛法。嘱累于汝。及诸菩萨。大弟子。并阿耨多罗三藐三菩提法。亦以三千大千七宝世界。诸宝树宝台。及给侍诸天。悉付于汝。我灭度后。所有舍利。亦付嘱汝。当令流布。广设供养。应起若干千塔。如是日月净明德佛。敕一切众生喜见菩萨已。于夜后分。入于涅槃。

　　四明如来付嘱。

　　△五奉命住持。又为四。

　　尔时一切众生喜见菩萨。见佛灭度。悲感懊恼。恋慕于佛。即以海此岸栴檀为𧂐。供养佛身。而以烧之。火灭已后。收取舍利。作八万四千宝瓶。以起八万四千塔。高三世界。表刹庄严。垂诸幡盖。悬众宝铃。

　　初明起塔。言栴檀为𧂐者。他人疑云。何得以栴檀而为𧂐耶。答。此土大爱道入涅槃后。犹用栴檀阇维。况彼净土。何足为难。然净秽并陈。非世有也。皆圣力故。

　　尔时一切众生喜见菩萨。复自念言。我虽作是供养。心犹未足。我今当更供养舍利。便语诸菩萨。大弟子。及天龙夜叉等。一切大众。汝等当一心念。我今供养日月净明德佛舍利。作是语已。即于八万四千塔前。燃百福庄严臂。七万二千岁。而以供养。

　　二明烧臂。问。烧身但经千二百岁。烧臂何故时长。答。前为自行身尽入灭。今为弘法令物会三。故经云令无数等。既言无数声闻。发菩提心。故知喜见于佛灭后。不令此等住于小果。此土亦然。

　　令无数求声闻众。无量阿僧祇人。发阿耨多罗三藐三菩提心。皆使得住现一切色身三昧。

　　三明利益。

　　尔时诸菩萨。天人阿修罗等。见其无臂。忧恼悲哀。而作是言。此一切众生喜见菩萨。是我等师。教化我者。而今烧臂。身不具足。于时一切众生喜见菩萨。于大众中。立此誓言。我舍两臂。必当得佛金色之身。若实不虚。令我两臂还复如故。作是誓已。自然还复。由斯菩萨。福德智慧淳厚所致。当尔之时。三千大千世界。六种震动。天雨宝华。一切天人。得未曾有。

　　四明现报。言金色之身者。前已得普现色身。即八相金色。故知此中须在极果也。

　　△下是第三结会古今。又为二。

　　佛告宿王华菩萨。于汝意云何。一切众生喜见菩萨。岂异人乎。今药王菩萨是也。其所舍身布施。如是无量百千万亿。那由他数。

　　一明结会。

　　宿王华。若有发心。欲得阿耨多罗三藐三菩提者。能燃手指。乃至足一指。供养佛塔。胜以国城妻子。及三千大千国土。山林河池。诸珍宝物。而供养者。

　　二明劝修。劝修者。能然一指。胜舍外身。外轻内重。故功福有异。妻子者外身也。国城等外财也。此苦行竟。

　　△第二叹经。为三。

　　若复有人。以七宝满三千大千世界。供养于佛。及大菩萨。辟支佛。阿罗汉。是人所得功德。不如受持此法华经。乃至一四句偈。其福最多。

　　初叹能持人。以七宝奉四圣。不如持一偈。法是圣师。能生能养。能成能荣。莫过于法。如父母必以四护护子。今发心由法为生。始终随逐为养。令满极果为成。能应法界为荣。虽四不同。以法为本。故人轻法重也。此即始终四悉也。问。初开章云叹能持人。何故经云不如一偈。又云法是佛师等耶。答。前叹有法之人。今叹在人之法。

　　△二叹所持法二。初叹法体。二叹法用。言所叹之体。非宗体之体。所叹之用。非宗用之用。通指一部为体。部内体宗用三。共有如是拔与等用。叹法体为八。

　　宿王华。譬如一切川流江河诸水之中。海为第一。此法华经。亦复如是。于诸如来所说经中。最为深大。

　　初叹体深如海。川流江河诸水之中海为第一者。无量义云。四水譬教。药草喻一云能雨譬说。今更诸水。总一切教。别举四者。譬乳酪生熟四味教也。此法华教。譬醍醐海也。说穷本地为深。遍一切处为大。纯明佛法。不说余法为海。最为深大。其义如是。

　　又如土山黑山。小铁围山。大铁围山。及十宝山。众山之中。须弥山为第一。此法华经。亦复如是。于诸经中。最为其上。

　　二譬体高如山。十宝山名。出华严及众经。土黑铁围。故非是宝。十山虽宝。或一或二。神龙杂居。须弥四宝所成。纯天所住。譬余教说能依。十地四十心。或凡或贤或圣。说所依。或俗或真或中。是为卑下也。此法华经所说谛理。常乐我净。如四宝所成。开示悟入者之所依。是故此义最为高上。

　　又如众星之中。月天子最为第一。此法华经。亦复如是。于千万亿种。诸经法中。最为照明。

　　三体圆如月。星月同是阴精。俱于夜现。星无亏盈。不及于月。诸经说权智。不得自在。此经明权即实。实即权。盈亏相指。不二而二。如此说权智。胜余教也。

　　又如日天子。能除诸闇。此经亦复如是。能破一切不善之闇。

　　四明体照如日。日是阳精。独能破暗。诸经明实智破惑。尚不及即实而权。那得并即权而实。昔是权外之实。故破疑不遍。故知此经明实智。最为第一。况复今经。本为显实。有疑皆断。故云即权而实。所以权实之语。非独今经。相即之言。出自于此。

　　又如诸小王中。转轮圣王。最为第一。此经亦复如是。于众经中。最为其尊。又如帝释于三十三天中王。此经亦复如是。诸经中王。又如大梵天王。一切众生之父。此经亦复如是。一切贤圣学无学。及发菩萨心者之父。

　　五自在如轮释梵王。轮王号令。止在四域。释齐三十三。梵号令总上冠下。譬余经说三谛三昧。各不相收。不得自在。此经所说。以实相入真。决了声闻法。是诸经之王。实相入俗。一切治生产业。不相违背。实相入中。诸法无非佛法。故文云。一切学无学。及发菩萨心者之父。其义如是。今经为昔三教三乘之父。能生彼故。昔谓非子。至今方知。

　　又如一切凡夫人中。须陀洹。斯陀含。阿那含。阿罗汉。辟支佛为第一。此经亦复如是。一切如来所说。若菩萨所说。若声闻所说。诸经法中。最为第一。有能受持是经典者。亦复如是。于一切众生中。亦为第一。

　　六如支佛。一切凡夫。四果支佛。为第一者。此明任运无功用也。余经要因功用。乃得入流。如四果人。因闻思修。方乃得悟。此经明无作四谛。不杂方便。自然流入萨婆若海。如大白牛肥壮多力。其疾如风。入初住已。获无功用。

　　一切声闻辟支佛中。菩萨为第一。此经亦复如是。于一切诸经法中。最为第一。

　　七声闻支佛中。菩萨为第一者。此明因第一也。余经明因。是七方便。今经明因。出方便外。故因第一也。

　　如佛为诸法之王。此经亦复如是。诸经中王。

　　八如来第一者。此明果也。余经明果。近在寂场。此经明果。远指本地。故最第一。

　　△下第二叹法用。为三。

　　宿王华。此经能救一切众生者。此经能令一切众生。离诸苦恼。此经能大饶益一切众生。充满其愿。

　　初叹拔苦用。

　　如清凉池。能满一切诸渴乏者。如寒者得火。如裸者得衣。如商人得主。如子得母。如渡得船。如病得医。如闇得灯。如贫得宝。如民得王。如贾客得海。如炬除闇。

　　次明十二事。叹与乐用。

　　此法华经。亦复如是。能令众生离一切苦。一切病痛。能解一切生死之缚。

　　三结拔苦与乐。

　　△三明持经福深。为二。

　　苦人得闻此法华经。若自书若使人书。所得功德。以佛智慧。筹量多少。不得其边。若书是经卷。华香璎珞。烧香末香涂香。幡盖衣服。种种之灯。酥灯油灯。诸香油灯。薝卜油灯。须曼那油灯。波罗罗油灯。婆利师迦油灯。那婆摩利油灯供养。所得功德。亦复无量。

　　初举全闻经福。

　　△次闻品福。为二。

　　宿王华。若有人闻是药王菩萨本事品者。亦得无量无边功德。若有女人。闻是药王菩萨本事品。能受持者。尽是女身。后不复受。若如来灭后。后五百岁中。若有女人。闻是经典。如说修行。于此命终。即往安乐世界阿弥陀佛。大菩萨众。围绕住处。生莲华中宝座之上。不复为贪欲所恼。亦复不为瞋恚愚痴所恼。亦复不为憍慢嫉妒诸垢所恼。得菩萨神通无生法忍。得是忍已。眼根清净。以是清净眼根。见七百万二千亿。那由他。恒河沙等。诸佛如来。是时诸佛。遥共赞言。善哉善哉。善男子。汝能于释迦牟尼佛法中。受持读诵。思惟是经。为他人说。所得福德。无量无边。火不能焚。水不能漂。汝之功德。千佛共说。不能令尽。汝今已能破诸魔贼。坏生死军。诸余怨敌。皆悉摧灭。善男子。百千诸佛。以神通力。共守护汝。于一切世间天人之中。无如汝者。唯除如来。其诸声闻。辟支佛。乃至菩萨。智慧禅定。无有与汝等者。宿王华。此菩萨成就如是功德智慧之力。若有人闻是药王菩萨本事品。能随喜赞善者。是人现世口中。常出青莲华香。身毛孔中。常出牛头栴檀之香。所得功德。如上所说。

　　初举闻品福格量。后五百岁。已如前释。若有女人。得闻是经。如说修行。即净土因。不须更指观经等。问。如何修行。答。既云如说修行。即依经立行。具如分别功德品中。直观此土。四土具足。故此佛身。即三身也。故此大众。即一切众。以惑未断故。故安乐行。是同居净土行之气分也。故不离同居秽。见同居净。问。同居类多。何必极乐。答。教说多故。由物机故。是摄生故。令专注故。宿缘厚故。约多分故。下文兜率。其例不同。俱在机感。口出香。是现报。余是后报。

　　是故宿王华。以此药王菩萨本事品。嘱累于汝。我灭度后。后五百岁中。广宣流布于阎浮提。无令断绝。恶魔魔民。诸天龙夜叉。鸠槃荼等。得其便也。宿王华。汝当以神通之力。守护是经。所以者何。此经则为阎浮提人。病之良药。若人有病。得闻是经。病即消灭。不老不死。宿王华。汝若见有受持是经者。应以青莲华。盛满抹香。供散其上。散已作是念言。此人不久。必当取草坐于道场。破诸魔军。当吹法螺。击大法鼓。度脱一切众生老病死海。是故求佛道者。见有受持是经典人。应当如是生恭敬心。

　　二明嘱累。得闻是经。不老不死者。此须观解。不老是乐。不死是常。闻于此经。得常乐之解。坦然在怀。无所畏忌。

　　说是药王菩萨本事品时。八万四千菩萨。得解一切众生语言陀罗尼。

　　第三闻品得益。

　　多宝如来。于宝塔中。赞宿王华菩萨言。善哉善哉。宿王华。汝成就不可思议功德。乃能问释迦牟尼佛。如此之事。利益无量一切众生。

　　四多宝称叹。已上初明诫苦行乘乘流通竟。

　　妙法莲华经入疏卷第十一
卍新纂续藏经第 30 册 No. 0600 法华经入疏


　　妙法莲华经入疏卷第十二

　　姚秦三藏法师　鸠摩罗什　译

　　天台　智者　疏　并记

　　四明沙门　道威　入注

　　妙法莲华经妙音菩萨品第二十四

　　第二妙音观音两品。诫所化弟子。三昧乘乘。初释妙音。为二。初释品题。二释经文。初因缘释题者。文中自释。昔奉云雷音王佛十万种伎。今游化他土。音乐自随。昔奉八万四千宝钵。今尔许道器眷属围绕。昔得一切众生语言陀罗尼。今以普现色身。以音声遍吼十方。弘宣此教。故名妙音品也。此品明菩萨。以难思之力。随类通经。物睹其迹。莫测其本。但甘其味。无择其形。当卑其地。自壅其流。即是化他门中第二意也。

　　△文分为六。一放光东召。二奉命西来。三十方弘经。四二土得益。五还归本国。六闻品进道。

　　尔时释迦牟尼佛。放大人相肉髻光明。及放眉间白毫相光。遍照东方百八万亿。那由他恒河沙等。诸佛世界。过是数已有世界。名净光庄严。其国有佛。号净华宿王智如来。应供。正遍知。明行足。善逝。世间解。无上士。调御丈夫。天人师。佛世尊。为无量无边菩萨大众。恭敬围绕。而为说法。释迦牟尼佛。白毫光明。遍照其国。

　　初放光东召。大人相者。大相海也。遍体毛功德。不及一好功德。众好功德。不及一相功德。诸相从下向上。展转相胜。不及白毫功德。白毫功德。不及肉髻功德。故是大人相也。此相业者。从孝顺师长起。今放是光。召本弟子。使弘中道之经。利益大机者也。白毫从一道清净起。今放此光。令弘此法也。问佛一一相。皆法界海。何故胜负。答。他经所明。宜作此说耳。问。佛有缘弟子。布满十方。何故召东说西。不论八方耶。答。此有所表。净名云。日月何意。行阎浮提。欲以光明。除众闇瞑。东是光始。西是其终。有始有终。其唯圣人乎。未发心者。令其发心。未究竟者。令其究竟。一菩萨既尔。诸众亦然。一方既尔。诸方亦然。圣不繁文。举一弊诸。但言东西耳。

　　△此下第二奉命西来。初发来文为二。初发来缘。又为六。

　　尔时一切净光庄严国中。有一菩萨。名曰妙音。久已植众德本。供养亲近无量百千万亿诸佛。

　　初经家叙福慧中。初叙福由。由值先佛多也。

　　而悉成就甚深智慧。

　　二甚深智慧。即智慧庄严也。

　　得妙幢相三昧。法华三昧。净德三昧。宿王戏三昧。无缘三昧。智印三昧。解一切众生语言三昧。集一切功德三昧。清净三昧。神通游戏三昧。慧炬三昧。庄严王三昧。净光明三昧。净藏三昧。不共三昧。日旋三昧。得如是等。百千万亿。恒河沙等。诸大三昧。

　　三十六三昧。即福德庄严。经家叙竟。

　　释迦牟尼佛。光照其身。

　　二妙音蒙照。

　　即白净华宿王智佛言。世尊。我当往诣娑婆世界。礼拜亲近供养释迦牟尼佛。及见文殊师利法王子菩萨。药王菩萨。勇施菩萨。宿王华菩萨。上行意菩萨。庄严王菩萨。药上菩萨。

　　三辞佛欲来此国也。

　　尔时净华宿王智佛。告妙音菩萨。汝莫轻彼国。生下劣想。善男子。彼娑婆世界。高下不平。土石诸山。秽恶充满。佛身卑小。诸菩萨众。其形亦小。而汝身四万二千由旬。我身六百八十万由旬。汝身第一端正。百千万福。光明殊妙。是故汝往。莫轻彼国。若佛菩萨。及国土。生下劣想。

　　四彼佛诫敕者。然法身大士故。不肃而成。所将眷属。或未达者。故寄彼而规此耳。夫佛身与理相称。不得见卑小。而忘其尊严。此约如来座为诫也。然依空亡相。身是有相。理是妙空。一尘之身。咸与理等。况丈六之质。生劣想耶。夫师与弟子。智断具足。师既施权。弟子亦隐其实。此约如来衣为诫也。俱隐寂忍。而耐其拙也。夫依报国土。皆正报所感。如来以慈临大千。宜须高须下。勿睹依报而忽正报也。此约如来室为诫。应住无缘。安其秽土也。此佛弘经。亦敕三意。彼尊诫约诸佛道同也。一切应身化仪示迹。说法之处。皆具此三。诫众而为弘经之轨也。

　　妙音菩萨。白其佛言。世尊。我今诣娑婆世界。皆是如来之力。如来神通游戏。如来功德。智慧庄严。

　　五妙音受旨者。如来之力是座力。神通力是室力。庄严力是衣力。此受弘经之大旨。利物之宗要。故能不动此会。游化十方焉。然一切菩萨。不无推功化主。如来先诫令菩萨自运。菩萨推者。往彼实难。何况往复应须利他。故知往来皆如来力。然又如来加于可加。菩萨有分。但未至极。故以极三。加于分三。令用弘经宗要衣座室耳。故知皆如来力。起于神通。种种庄严。方能利物。是则如来。以中空故。能以慈悲。加诸菩萨。具足庄严。故随机利益。言庄严者。因中万行。此会者彼土也。

　　△第六现相欲来。此文为六。

　　于是妙音菩萨。不起于座。身不动摇。而入三昧。以三昧力。于耆阇崛山。去法座不远。化作八万四千众宝莲华。阎浮檀金为茎。白银为叶。金刚为须。甄叔迦宝。以为其台。

　　初现莲华。

　　尔时文殊师利法王子。见是莲华。而白佛言。世尊。是何因缘。先现此瑞。有若干千万莲华。阎浮檀金为茎。白银为叶。金刚为须。甄叔迦宝。以为其台。

　　二文殊问也。问。若文殊位下。辞不应求见。若文殊位高。相来那忽不识。答。虽同一位。有始中终。止此一事不知。无忝高位。又众中见瑞不了。发起令知。故问佛耳。

　　尔时释迦牟尼佛。告文殊师利。是妙音菩萨摩诃萨。欲从净华宿王智佛国。与八万四千菩萨围绕。而来至此娑婆世界。供养亲近礼拜于我。亦欲供养听法华经。

　　三佛答。

　　文殊师利。白佛言。世尊。是菩萨种何善本。修何功德。而能有是大神通力。行何三昧。愿为我等。说是三昧名字。我等亦欲勤修行之。行此三昧。乃能见是菩萨。色相大小。威仪进止。唯愿世尊。以神通力。彼菩萨来。令我得见。

　　四文殊请见。

　　尔时释迦牟尼佛。告文殊师利。此久灭度多宝如来。当为汝等而现其相。

　　五释迦推功。

　　时多宝佛。告彼菩萨。善男子来。文殊师利法王子。欲见汝身。

　　第六多宝命来。

　　△下第二正发来。为六。

　　于时妙音菩萨。于彼国没。与八万四千菩萨。俱共发来。所经诸国。六种震动。皆悉雨于七宝莲华。百千天乐。不鼓自鸣。

　　初明眷属经历。

　　是菩萨目。如广大青莲华叶。正使和合百千万月。其面貌端正。复过于此。身真金色。无量百千功德庄严。威德炽盛。光明照曜。诸相具足。如那罗延坚固之身。入七宝台。上升虚空。去地七多罗树。诸菩萨众。恭敬围绕。而来诣此娑婆世界。耆阇崛山。

　　二明叙相登台。

　　到已下七宝台。以价直百千璎珞。持至释迦牟尼佛所。头面礼足。奉上璎珞。而白佛言。世尊。净华宿王智佛。问讯世尊。少病少恼。起居轻利。安乐行不。四大调和不。世事可忍不。众生易度不。无多贪欲瞋恚愚痴嫉妒悭慢不。无不孝父母。不敬沙门。邪见不善心。不摄五情不。世尊。众生能降伏诸魔怨不。久灭度多宝如来。在七宝塔中。来听法不。又问讯多宝如来。安隐少恼。堪忍久住不。

　　三明问讯传旨。

　　世尊。我今欲见多宝佛身。唯愿世尊。示我令见。

　　四明请见多宝。

　　尔时释迦牟尼佛。语多宝佛。是妙音菩萨。欲得相见。

　　五明世尊为通。

　　时多宝佛。告妙音言。善哉善哉。汝能为供养释迦牟尼佛。及听法华经。并见文殊师利等。故来至此。

　　六明塔中称善。

　　△第三十方弘经。为二问答。

　　尔时华德菩萨。白佛言。世尊。是妙音菩萨。种何善根。修何功德。

　　初明华德问昔种何善根。

　　有是神力。

　　二问今神力。

　　佛告华德菩萨。过去有佛。名云雷音王。多陀阿伽度阿罗诃。三藐三佛陀。国名现一切世间。劫名喜见。妙音菩萨。于万二千岁。以十万种伎乐。供养云雷音王佛。并奉上八万四千七宝钵。以是因缘果报。今生净华宿王智佛国。有是神力。华德。于汝意云何。尔时云雷音王佛所。妙音菩萨。伎乐供养。奉上宝器者。岂异人乎。今此妙音菩萨摩诃萨是。华德。是妙音菩萨。已曾供养亲近无量诸佛。久植德本。又值恒河沙等百千万亿那由他佛。

　　初答昔种善根。献乐奉器。仍结今古。

　　华德。汝但见妙音菩萨。其身在此。而是菩萨。现种种身。处处为诸众生。说是经典。或现梵王身。或现帝释身。或现自在天身。或现大自在天身。或现天大将军身。或现毗沙门天王身。或现转轮圣王身。或现诸小王身。或现长者身。或现居士身。或现宰官身。或现婆罗门身。或现比丘比丘尼。优婆塞优婆夷身。或现长者居士妇女身。或现宰官妇女身。或现婆罗门妇女身。或现童男童女身。或现天龙夜叉。乾闼婆。阿修罗。迦楼罗。紧那罗。摩睺罗伽。人非人等身。而说是经。诸有地狱饿鬼畜生。及众难处。皆能救济。乃至于王后宫。变为女身。而说是经。华德。是妙音菩萨。能救护娑婆世界诸众生者。是妙音菩萨。如是种种变化现身。在此娑婆国土。为诸众生。说是经典。于神通变化智慧。无所损减。是菩萨以若干智慧。明照娑婆世界。令一切众生各得所知。于十方恒河沙世界中。亦复如是。若应以声闻形得度者。现声闻形。而为说法。应以辟支佛形得度者。现辟支佛形。而为说法。应以菩萨形得度者。现菩萨形。而为说法。应以佛形得度者。即现佛形。而为说法。如是种种。随所应度者。而为现形。乃至应以灭度而得度者。示现灭度。华德。妙音菩萨摩诃萨。成就大神通智慧之力。其事如是。

　　二答今神力。

　　△第二问答。又二。

　　尔时华德菩萨。白佛言。世尊。是妙音菩萨。深种善根。世尊。是菩萨住何三昧。而能如是。在所变现。度脱众生。

　　初问今住何定。而能如此自在利益。

　　佛告华德菩萨。善男子。其三昧名现一切色身。妙音菩萨。住是三昧中。能如是饶益无量众生。

　　二答住佛三昧。

　　说是妙音菩萨品时。与妙音菩萨俱来者。八万四千人。皆得现一切色身三昧。此娑婆世界。无量菩萨。亦得是三昧。及陀罗尼。

　　第四二土得益。三昧与陀罗尼。体一而用异。寂用为三昧。持用名陀罗尼。又色身变现。名三昧。音声辩说。名陀罗尼。上品云。初得一切色身三昧。转身得一切语言陀罗尼。当知音声犹是色法。故言体一用异。又舌根清净。名陀罗尼。余根清净。名三昧。都是六根清净法门。此则圆门三昧陀罗尼。必得体同名异。三昧从定。陀罗尼从慧。即不思议之定慧。故得互用。

　　尔时妙音菩萨摩诃萨。供养释迦牟尼佛。及多宝佛塔已。还归本土。所经诸国。六种震动。雨宝莲华。作百千万亿。种种伎乐。既到本国。与八万四千菩萨围绕。至净华宿王智佛所。白佛言。世尊。我到娑婆世界。饶益众生。见释迦牟尼佛。及见多宝佛塔。礼拜供养。又见文殊师利法王子菩萨。及见药王菩萨。得勤精进力菩萨勇施菩萨等。亦令是八万四千菩萨。得现一切色身三昧。

　　第五还归本土。动地雨华者。菩萨经历。尚能傍益。况佛前放光。傍照东方百八万亿那由他土。亦傍论利益也。

　　说是妙音菩萨来往品时。四万二千天子。得无生法忍。华德菩萨。得法华三昧。

　　第六闻品进道。已上妙音品。诫所化弟子三昧乘乘竟。

　　妙法莲华经观世音菩萨普门品第二十五

　　第二观音品。明所化弟子。三昧乘乘。为三。初释品目。二示章意。三释经文。释品目中。初简异彰要。二撮要释题。初明。此品是当途王经。讲者甚众。今之解释。不与他同。别有私记两卷。今略撮彼释此题。有通有别。通有十双。别有五只。在下委明。初通有十双者。一观世音人也。普门法也。人有多种。并是示为一实并七方便。法有多种。即前后问答。云何而为众生说法等事。依前问答。论观世音人。依后问答。论普门法。人法合题。故言观世音普门品。二拔苦与乐明。观世音者。大悲拔苦。依前问答。百千苦恼皆得解脱。普门者。大慈与乐。依后问答。应以得度而为说法也。三约福慧二严明。观世音者。智慧庄严。智能断惑。如明时无闇。普门者。福德庄严。福能转寿。如珠雨宝者也。四真应二身明。观世音者。观冥于境。即法身也。普门者。随所应现。即应身也。五约药树珠王明。观世音者。譬药树王遍体愈病。普门者。譬如意珠王随意所与。六冥显二益明。观世音者。冥作利益。无所见闻。三毒七难皆离。二求两愿皆满也。普门者。显作利益。目睹三十三圣容。耳闻十九尊教也。七约权实二智明。观世音者。随自意照实智也。普门者。随他意照权智也。八本迹明。观世音者。不动本际也。普门者。迹任方圆也。九缘了二因明。观世音者。根本是了因种子。普门者。根本是缘因种子也。十智断二德明。观世音者。究竟是智德。如十四夜月光。普门者。究竟是断德。如二十九夜月。邪辉将尽也。经文两问答。含无量义。略用十双。始从人法。终至智断。释品通名。其义如是。第二别论五只者。初释观者。观有多种。谓析观。体观。次第观。圆观。析观者。灭色入空也。体观者。即色是空也。次第观者。从析观。乃至圆观也。圆观者。即析观是实相。乃至次第观亦实相也。今简三观。唯论圆观。文云普门也。观若不圆。门不称普。即此义也。二释世者。若就于行。先世后观。若就言说。先观后世。今从说便。故后论世。世亦多种。谓有为世。无为世。二边世。不思议世。有为世者。三界世也。无为世者。二涅槃也。二边世者。生死涅槃也。不思议世者。实相境也。拣却诸世。但取不思议世也。三释音者机也。机亦多种。人天机。二乘机。菩萨机。佛机。人天机者。诸恶莫作。诸善奉行也。二乘机者。厌畏生死。欣尚无为也。菩萨机者。先人后己。慈悲仁让也。佛机者。一切诸法中。悉以等观入。一切无碍人。一道出生死也。拣却诸音之机。唯取佛音之机。而设应。以此机应因缘故。名观世音也。四释普者。周遍也。诸法无量。若不得普。则是偏法。若得普者。则是圆法。故思益云。一切法邪。一切法正。略约十法明普。得此意已。类一切法。无不是普。所谓慈悲普。弘誓普。修行普。离惑普。入法门普。神通普。方便普。说法普。成就众生普。供养诸佛普。始自人天。终至菩萨。皆有慈悲。然有普有不普。生法两缘。慈体既偏。被缘不广。不得称普。无缘与实相体同。其理既圆。慈靡不遍。如磁石吸铁。任运相应。如此慈悲。遍熏一切。名慈悲普。弘誓普者。弘广也。誓制也。广制要心。故言弘誓。弘誓约四谛起。若约有作无生无量四谛者。收法不尽。不名为普。若约无作四谛者。名弘誓普也。修行普者。例如佛未值定光佛前。凡有所修。不与理合。从得记已。触事即理。理智历法。而修行者。无行而不普也。断惑普者。若用一切智道种智。断四住尘沙等惑。如却枝条。不名断惑普。若用一切种智。断无明者。五住皆尽。如除根本。名断惑普也。入法门普者。道前名修方便。道后所入。名入法门。若二乘以一心入一定。一心作一。不得众多。又为定所缚。故不名普。若历别诸地。浅深阶差。亦不名普。若入王三昧。一切三昧。悉入其中。不起灭定。现诸威仪。故名入法门普也。神通普者。大罗汉天眼照大千。支佛照百佛世界。菩萨照恒沙世界。皆缘境狭。发通亦偏。若缘实相修者。一发一切发。相似神通。如下说。况真神通。而非普耶。方便普者。二种。道前方便。修行中摄。道后又二。一者法体。如入法门中说。二者化用。如今说。逗机利物。称适缘宜。一时圆遍。虽复种种运为。于法性实际。而无损减。是名方便普也。说法普者。能以一妙音。称十法界机。随其宜类。俱令解脱。如修罗琴。故名说法普也。成就众生普者。一切世间。及出世间所有事业。皆菩萨所为。凿井造舟。神农尝药。云荫日照。利益众生。乃至利益一切贤圣。示教利喜。令入三菩提。是名成就众生普也。供养诸佛普者。若作外事供养。以一时一食。一华一香。供养一切佛。无前无后。一时等供。于一尘中。出种种尘。亦复如是。若作内观者。圆智导众行。圆智名为佛。众行资圆智。即是供养佛。若行资余智。不名供养普。众行资圆智。是名供养普也。五释门者。从假入空。空通而假壅。从空入假。假通而空壅。偏通则非普。壅故非门。中道非空非假。正通实相。双照二谛故名普。正通故名门。普门圆通。义则无量。略举其十双五只。类则可知。释题目竟。次示章意者。此品犹是普现三昧。化他流通也。第三正释经文。文为三。一问。二答。三闻品得益也。问答两番。初番问答为二。初问又二。

　　尔时无尽意菩萨。即从座起。偏袒右肩。合掌向佛。而作是言。

　　初经家叙时者。说东方菩萨竟。次说西方菩萨时。世界悉檀也。说东方生善竟。次说西方主善时。为人悉檀。说东方断疑竟。次说西方断疑时。即对治也。说东方得道竟。次说西方得道时。第一义悉檀也。言无尽意者。大品明空。则无尽。大集明八十无尽门。净名云。夫无尽者。非尽非无尽。故名无尽。总三经。用三观三智。释无尽也。意者智也。无尽者境也。智契于境。单从于境。应言无尽。单从于智。应言于意。境智合称。故言无尽意也。又意者世出世之本也。又意即法界中道。故言能观心性。名为上定。此约三智三观释名也。

　　世尊。观世音菩萨。以何因缘。名观世音。

　　次初约药树王身大悲拔苦冥益。兴问者。大经云。具二庄严。能问能答。无尽意前以慧庄严。问观世音慧庄严。佛以慧庄严。答观世音慧庄严也。

　　△佛答为三。一总答。二别答。三劝持名答。总为四。

　　佛告无尽意菩萨。善男子。若有无量百千万亿众生。

　　一明人数也。自有多苦苦一人。多人受一苦。一人受多苦。一人受少苦。今文百千万亿众生。多人也。

　　受诸苦恼。

　　二明遭苦也。受诸苦恼。多苦也。举多显少。多尚能救。况少苦耶。

　　闻是观世音菩萨。一心称名。

　　三明闻名称号也。遭苦是恶。称名是善。善恶合为机义也。

　　观世音菩萨。即时观其音声。皆得解脱。

　　四明得解脱也。皆得解脱是应。此是机感因缘。名观世音。亦是人法因缘。乃至智断因缘。名观世音。后去例如此。结名不繁文。

　　△别答为三。一口机应。二意机应。三身机应。口又二。初明七难。次结。

　　若有持是观世音菩萨名者。设入大火。火不能烧。由是菩萨威神力故。

　　火难为四。一持名是善。二遭火是恶。三应。四结。于一难中。例为三番。释火下去六难。亦复如是。三番者。一果报火。地狱已上。初禅已还。皆论机应。二恶业火者。地狱已上。非想已还。皆论机应。三烦恼火者。地狱已上。等觉已还。皆论机应。七难。三毒。二求。例皆如此。此义既广。可以意知。不可文记也。

　　若为大水所漂。称其名号。即得浅处。

　　二明水难。亦应约报业烦恼三番机应释之。

　　若有百千万亿众生。为求金银琉璃。砗磲码瑙。珊瑚琥珀。真珠等宝。入于大海。假使黑风吹其船舫。飘堕罗刹鬼国。其中若有乃至一人。称观世音菩萨名者。是诸人等。皆得解脱罗刹之难。以是因缘。名观世音。

　　三明风难。亦应三番释之。

　　若复有人。临当被害。称观世音菩萨名者。彼所执刀杖。寻段段坏。而得解脱。

　　四明刀杖难。亦须三番释之。

　　若三千大千国土。满中夜叉罗刹。欲来恼人。闻其称观世音菩萨名者。是诸恶鬼。尚不能以恶眼视之。况复加害。

　　五明恶鬼难。亦三番释之。

　　设复有人。若有罪。若无罪。杻械枷锁。检系其身。称观世音菩萨名者。皆悉断坏。即得解脱。

　　六明枷锁难。亦三番释之。

　　若三千大千国土。满中怨贼。有一商主。将诸商人。赍持重宝。经过险路。其中一人。作是唱言。诸善男子。勿得恐怖。汝等应当一心。称观世音菩萨名号。是菩萨。能以无畏。施于众生。汝等若称名者。于此怨贼。当得解脱。众商人闻。俱发声言。南无观世音菩萨。称其名故。即得解脱。

　　七明怨贼难。亦三番释之。

　　无尽意。观世音菩萨摩诃萨。威神之力。巍巍如是。

　　此第二总结上七难。七难是口机者。以称名故也。口业机应竟。

　　△二明意业机应。为二。

　　若有众生。多于淫欲。常念恭敬观世音菩萨。便得离欲。若多瞋恚。常念恭敬观世音菩萨。便得离瞋。若多愚痴。常念恭敬观世音菩萨。便得离痴。

　　初明意三机感。三毒是意机者。令常念故。亦应如上三番释之。

　　无尽意。观世音菩萨。有如是等大威神力。多所饶益。是故众生。常应心念。

　　二结意业成机应也。

　　△三明身机。为二。

　　若有女人。设欲求男。礼拜供养观世音菩萨。便生福德智慧之男。

　　初求男。有立愿修行德业。亦应三番释之。

　　设欲求女。便生端正有相之女。宿植德本。众人爱敬。

　　次求女文。略修行。正言礼拜。是同故略之。愿业各异。故重出之。

　　无尽意。观世音菩萨。有如是力。若有众生。恭敬礼拜观世音菩萨。福不唐捐。

　　第二结叹身业。然二求是身机者。常礼拜故。已上并是别答。初问药树王身大悲拔苦冥益竟。

　　△第三劝持名。又为三。

　　是故众生。皆应受持观世音菩萨名号。

　　初劝持名。上述胜名美德。不辨形质。若欲归崇。宜持名字。是故劝持名也。

　　△二格量中又四。

　　无尽意。若有人受持六十二亿。恒河沙菩萨名字。复尽形供养饮食衣服。卧具医药。

　　初明格量本也。入大乘论云。法身唯一。应色则多。格六十二亿应。等一法身也。智者云。圆人唯一。偏人则多。格六十二亿偏菩萨。等一圆菩萨也。若心境相对。四句分别。今此乃是两俱句边。持六十二亿。心境俱劣。受持观音。心境俱胜。此即定教当教而观。若二交互句。并境随心转。问。何故法华论中。乃以持六十二亿恒河沙佛名。为校量耶。答。有云论误。今云不尔。今先出论。次略消释。论云。受持观音名。与六十二亿恒河沙诸佛名。彼福平等者。有二种义。一信力故。二毕竟知故。信力复二。一者求我如观音。毕竟信故。二生恭敬心。如彼功德。我亦得故。二毕竟知者。决定知法界故。法界者。名为法性。初地菩萨。能证入一切诸佛平等身故。平等身者谓真如法身。是故受持观音。与六十二亿恒河沙诸佛。功德无差。今谓。以此验知。须依圆释。何者。于二义中。信力约事。毕竟约理。事理相资。方成所念。如信力二中。既云求我身如观音。即指化身。又云。观音功德。我亦得之。乃指报身。愿齐报应。方乃成念。但念果德者。何必识理。故次义云知法界等。次引证位。即是初地。且引分证。令人识之。故知念观音三身。须却以念佛校之。若以念法身论之。纵引十方诸佛。其功亦等。何但六十二耶。所以论文。虽似举经。乃是增句释义。亦如方便品初。

　　于汝意云何。是善男子善女人。功德多不。

　　二佛起问。

　　无尽意言。甚多世尊。

　　三无尽意答也。

　　佛言。若复有人。受持观世音菩萨名号。乃至一时礼拜供养。是二人福。正等无异。于百千万亿劫。不可穷尽。

　　四佛正格量。

　　无尽意。受持观世音菩萨名号。得如是无量无边福德之利。

　　第三结叹劝持名。已上并是答初重问竟。

　　△第二问答。明宝珠王身大慈与乐显益。为二。初问。又为三。

　　无尽意菩萨白佛言。世尊。观世音菩萨。云何游此娑婆世界。

　　初问身轮。

　　云何而为众生说法。

　　二问口轮。

　　方便之力。其事云何。

　　三问意轮。此圣人三密无谋之权。随机适应也。

　　△第二佛答。为三。一别答。二总答。三劝供养。

　　佛告无尽意菩萨。善男子。若有国土众生。应以佛身得度者。观世音菩萨。即现佛身。而为说法。应以辟支佛身得度者。即现辟支佛身。而为说法。应以声闻身得度者。即现声闻身。而为说法。应以梵王身得度者。即现梵王身。而为说法。应以帝释身得度者。即现帝释身。而为说法。应以自在天身得度者。即现自在天身。而为说法。应以大自在天身得度者。即现大自在天身。而为说法。应以天大将军身得度者。即现天大将军身。而为说法。应以毗沙门身得度者。即现毗沙门身。而为说法。应以小王身得度者。即现小王身而为说法。应以长者身得度者。即现长者身。而为说法。应以居士身得度者。即现居士身。而为说法。应以宰官身得度者。即现宰官身。而为说法。应以婆罗门身得度者。即现婆罗门身。而为说法。应以比丘比丘尼优婆塞优婆夷身得度者。即现比丘比丘尼优婆塞优婆夷身。而为说法。应以长者居士宰官婆罗门妇女身得度者。即现妇女身。而为说法。应以童男童女身得度者。即现童男童女身。而为说法。应以天龙夜叉。乾闼婆。阿修罗。迦楼罗。紧那罗。摩睺罗伽。人非人等身得度者。即皆现之。而为说法。应以执金刚神得度者。即现执金刚神。而为说法。

　　初佛别答菩萨三业之问。应以者。答方便力也。现身。答其问游也。说法。答其问口也。凡有三十三身。十九说法。例皆如上方便力等三也。应具指离合。以结说少。故但十九。如八部四众。但结一说。

　　无尽意。是观世音菩萨。成就如是功德。以种种形。游诸国土。度脱众生。

　　此第二结别开总。别答文广意狭。总答文狭意广。言三十三身是别。故结云成就如是功德。即以此句。复为开下总句之首。故下总云以种种形等也。问。此经会三。何故云应以三乘等耶。答。形异法一。故妙音品云。种种变化。说是经典。人不见之。谓说三乘者谬矣。

　　△三劝供养。为二。

　　是故汝等。应当一心。供养观世音菩萨。是观世音菩萨摩诃萨。于怖畏急难之中。能施无畏。是故此娑婆世界。皆号之为施无畏者。

　　初劝供养。

　　△次受旨。又为六。

　　无尽意菩萨白佛言。世尊。我今当供养观世音菩萨。即解颈众宝珠璎珞。价直百千两金。而以与之。作是言。仁者。受此法施珍宝璎珞。

　　初奉命施供。

　　时观世音菩萨。不肯受之。

　　二观音不受。

　　无尽意。复白观世音菩萨言。仁者悯我等故。受此璎珞。

　　三无尽意重奉。

　　尔时佛告观世音菩萨。当悯此无尽意菩萨。及四众。天龙夜叉。乾闼婆。阿修罗。迦楼罗。紧那罗。摩睺罗伽。人非人等故。受是璎珞。

　　四佛劝受之。

　　即时观世音菩萨。悯诸四众。及于天龙人非人等。受其璎珞。分作二分。一分奉释迦牟尼佛。一分奉多宝佛塔。

　　五观音即受。

　　无尽意。观世音菩萨。有如是自在神力。游于娑婆世界。

　　六结观音神力。已上并是第二问答。明宝珠王身大慈与乐显益竟。

　　尔时无尽意菩萨。以偈问曰。

　　偈有二十六行。为二。初十七行。颂观音。二九行。颂普门。记云。此后偈颂。什公不译。近代皆云梵本中有。此亦未测什公深意。续僧传中云。偈是阇那掘多所译。今从什本。故无所释。观音义疏记云。荆溪亦于辅行记中。引还著于本人之文。故知具释。理亦无妨。近有天竺式法师。分节其文。对于长行二种问答。宛如符契。今依彼科。略分偈文。

　　世尊妙相具。我今重问彼。佛子何因缘。名为观世音。

　　初一行颂问。

　　△次十六行颂答。初三行颂总答。为三。

　　具足妙相尊。偈答无尽意。汝听观音行。善应诸方所。

　　初一行劝听。

　　弘誓深如海。历劫不思议。侍多千亿佛。发大清净愿。

　　次一行叹其行愿。

　　我为汝略说。闻名及见身。心念不空过。能灭诸有苦。

　　三一行正是总答三业应。

　　△第二十三行颂别答。十三。

　　假使兴害意。推落大火坑。念彼观音力。火坑变成池。

　　初一行颂火难。

　　或漂流巨海。龙鱼诸鬼难。念彼观音力。波浪不能没。

　　二颂水难。

　　或在须弥峰。为人所推堕。念彼观音力。如日虚空住。

　　三除堕须弥难。

　　或被恶人逐。堕落金刚山。念彼观音力。不能损一毛。

　　四除金刚山难。

　　或值怨贼绕。各执刀加害。念彼观音力。咸即起慈心。

　　五颂怨贼难。

　　或遭王难苦。临刑欲寿终。念彼观音力。刀寻段段坏。

　　六颂刀杖难。

　　或囚禁枷锁。手足被杻械。念彼观音力。释然得解脱。

　　七颂枷锁难。

　　咒诅诸毒药。所欲害身者。念彼观音力。还著于本人。

　　八颂咒咀难。

　　或遇恶罗刹。毒龙诸鬼等。念彼观音力。时悉不敢害。

　　九颂龙鬼罗刹难。

　　若恶兽围绕。利牙爪可怖。念彼观音力。疾走无边方。

　　十颂恶兽难。

　　蚖蛇及蝮蝎。气毒烟火然。念彼观音力。寻声自回去。

　　十一颂蛇蝎难。

　　云雷鼓掣电。降雹澍大雨。念彼观音力。应时得消散。

　　十二颂除雷电难。

　　众生被困厄。无量苦逼身。观音妙智力。能救世间苦。

　　十三除众苦难也。上颂别答观音竟。

　　△二九行颂普门。为三。

　　具足神通力。广修智方便。十方诸国土。无刹不现身。种种诸恶趣。地狱鬼畜生。生老病死苦。以渐悉令灭。

　　初二行颂身业化。

　　△二颂意业。为四。

　　真观清净观。广大智慧观。悲观及慈观。常愿常瞻仰。

　　初一行举德劝瞻仰。

　　无垢清净光。慧日破诸闇。能伏灾风火。普明照世间。

　　二一行颂破闇伏灾。

　　悲体戒雷震。慈意妙大云。澍甘露法雨。灭除烦恼焰。

　　三一行颂慈悲说法。

　　诤讼经官处。怖畏军阵中。念彼观音力。众怨悉退散。

　　四一行颂念除众怨。

　　△三下三行。颂口业化劝念。为三。

　　妙音观世音。梵音海潮音。胜彼世间音。是故须常念。

　　初一行颂赞德劝念。

　　念念勿生疑。观世音净圣。于苦恼死厄。能为作依怙。

　　二一行颂叹化能劝勿疑。

　　具一切功德。慈眼视众生。福聚海无量。是故应顶礼。

　　三一行总结圣德劝顶礼。已上颂别答普门竟。

　　尔时持地菩萨。即从座起。前白佛言。世尊。若有众生。闻是观世音菩萨品。自在之业。普门示现神通力者。当知是人功德不少。佛说是普门品时。众中八万四千众生。皆发无等等阿耨多罗三藐三菩提心。

　　第二闻品得益。持地者。宝云经云。菩萨有十法。名持地三昧。如世间地。一者广大。二众生依止。三无好恶。四受大雨。五生草木。六种子所依。七生众宝。八生众药。九风不动。十师子吼亦不能惊。菩萨亦尔。经一一合。今谓以八教判。方应今经。应对诸经及以今部。辨其得益共别不同。以判教相兼带等异。教若唯小。显露终无结得大益。密得大益。教不可传。教虽不传。须辨其旨。若如方等般若之流。以部共故。闻益亦共。即具显密及以不定。互相知者。名为不定。互不相知。名为秘密。是则部内或品似大。而益有大小。或品似小。益亦大小。或兼大小。益亦大小。皆以向来三义消之。不能具指诸经品相。思之思之。今经唯大。大中唯圆。无密偏小。故闻品益始终无偏。虽于圆中。亦有发心不退及无生等。不与偏小共也。约部判益。良在于此。故严王品。虽云法眼。名同体异。定非初果。须判为六根清净法眼位耳。即七信已上也。若闻法华。令得初果。则法华一部。文义俱坏。经云无等等者。九法界心。不能等理。佛法界心。能等此理。故无等而等也。又毕竟之理。是无等。初缘毕竟理而发心。能等于理。故言无等等也。又心之与理。俱不可得。将何物等何物。而言无等等耶。心之与理。俱不可说。不可说而说。说此心等此理。故言无等等耳。初一是横释。次一是竖释。次一非横非竖释也。又复应知。初一是横释者。结前三重释无等等。以成大车。佛界一念。望理名横。佛心望理。二义均等。故名为横。次约初心缘毕竟理。初后相望。名为竖。第三意者。心之与理。冥符一体。俱不可说。谁论横竖。初释唯佛心。即空也。次释通一切。即假也。第三明前二俱不可得。即中道也。然此品文。疏释甚略。若委解经文。具如智者别行玄文义疏。并记委释。须者请看彼解。

　　妙法莲华经陀罗尼品第二十六

　　此品第二药王下五品。约化他劝流通中。第三陀罗尼明拥护总持乘乘中。初释品名。二消经。初陀罗尼品者。此翻总持。总持恶不起。善不失(其一)。又翻能遮能持。能持善。能遮恶(其二其三)。此能遮边恶。能持中善(其四)。众经开遮不同。或专用治病。如那达居士。或专护法。如此文。或专用灭罪。如方等。或通用治病灭罪护经。如请观音。或大明咒。无上明咒。无等等明咒。则非治病。非灭罪。非护经。若通方者亦应兼。若论别者。幸须依经。勿乖教(云云)。诸师或说。咒者是鬼神王名。称其王名。部落敬主。不敢为非。故能降伏一切鬼魅(其一)。或云。咒者如军中之密号。唱号相应。无所呵问。若不相应。即执治罪。若不顺咒者。头破七分。若顺咒者。则无过失(其二)。或云。咒者密默治恶。恶自休息。譬如微贱从此国逃彼国。讹称王子。彼国以公主妻之。多瞋难事。有一明人。从其国来。主往说之。其人语主。若当瞋时说偈。偈云。无亲游他国。欺诳一切人。粗食是常事。何劳复作瞋。说是偈时。默然瞋歇。后不复瞋。是主及一切人。但闻斯偈。皆不知意。咒亦如是。密默遮恶。余无识者(其三)。或云。咒者是诸佛密语。如王索先陀婆。一切群下。无有能识。唯有智臣。乃能知之。咒亦如是。秪是一法。遍有诸力。病愈罪除。善生道合(其四)。为此义故。皆存本音。译人不翻。意在此也。恶世弘经。喜多恼难。以咒护之。使道流通也。

　　△第二分经。为四。一问持经功德。二答甚多。三请以咒护。四闻品得益。

　　尔时药王菩萨。即从座起。偏袒右肩。合掌向佛。而白佛言。世尊。若善男子善女人。有能受持法华经者。若读诵通利。若书写经卷。得几所福。

　　初问持经功德。

　　△二佛答。又为四。

　　佛告药王。若有善男子善女人。供养八百万亿那由他恒河沙等诸佛。

　　初答格量为本。

　　于汝意云何。其所得福。宁为多不。

　　二佛问。

　　甚多世尊。

　　三药王答。

　　佛言。若善男子善女人。能于是经。乃至受持一四句偈。读诵解义。如说修行。功德甚多。

　　四佛正量格功德。

　　△第三请说咒。有五番。一药王。二勇施。三毗沙门。四持国。五十女。初药王又为四。

　　尔时药王菩萨。白佛言。世尊。我今当与说法者陀罗尼咒。以守护之。

　　初药王请。

　　即说咒曰。

　　二正说咒。

　　安尔(一)曼尔(二)摩祢(三)摩摩祢(四)旨𨽻(五)遮梨第(六)赊咩(羊鸣音)(七)赊履多玮(八)膻(［轮于］反)帝(九)目帝(十)目多履(十一)沙履(十二)阿玮沙履(十三)桑履(十四)沙履(十五)叉裔(十六)阿叉裔(十七)阿耆腻(十八)膻帝(十九)赊履(二十)陀罗尼(二十一)阿卢伽婆娑(苏奈反)簸蔗毗叉腻(二十二)祢毗剃(二十三)阿便哆(都饿反)逻祢履剃(二十四)阿亶哆波隶输地(途卖反)(二十五)欧究𨽻(二十六)牟究隶(二十七)阿罗隶(二十八)波罗隶(二十九)首迦差(初九反)(三十)阿三磨三履(三十一)佛陀毗吉利帙帝(三十二)达磨波利差(猜离反)帝(三十三)僧伽涅瞿沙祢(三十四)婆舍婆舍输地(三十五)曼哆逻(三十六)曼哆逻叉夜多(三十七)邮楼哆邮楼哆(三十八)憍舍略(卢遮反)(三十九)恶叉逻(四十)恶叉冶多冶(四十一)阿婆卢(四十二)阿摩若(荏帘反)那多夜(四十三)

　　世尊。是陀罗尼神咒。六十二亿恒河沙等。诸佛所说。若有侵毁此法师者。则为侵毁是诸佛已。

　　三称叹咒。

　　时释迦牟尼佛。赞药王菩萨言。善哉善哉。药王。汝悯念拥护此法师故。说是陀罗尼。于诸众生。多所饶益。

　　四佛印证。

　　△第二勇施。为三。

　　尔时勇施菩萨。白佛言。世尊。我亦为拥护读诵受持法华经者。说陀罗尼若。此法师。得是陀罗尼。若夜叉。若罗刹。若富单那。若吉蔗。若鸠槃荼。若饿鬼等。伺求其短。无能得便。

　　初请说咒。

　　即于佛前。而说咒曰。

　　二正说咒。

　　座(誓螺反)隶(一)摩诃座隶(二)郁枳(三)目枳(四)阿隶(五)阿罗婆第(六)涅隶第(七)涅隶多婆第(八)伊致(猪里反)抳(九)韦致抳(十)旨致抳(十一)涅隶墀抳(十二)涅犁墀婆底(十三)

　　世尊。是陀罗尼神咒。恒河沙等诸佛所说。亦皆随喜。若有侵毁此法师者。则为侵毁是诸佛已。

　　三叹咒。

　　△第三毗沙门。又为三。

　　尔时毗沙门天王护世者。白佛言。世尊。我亦为悯念众生。拥护此法师故。说是陀罗尼。

　　初请说咒。

　　即说咒曰。

　　二正说咒。

　　阿梨(一)那梨(二)㝹那梨(三)阿那卢(四)那履(五)拘那履(六)

　　世尊。以是神咒。拥护法师。我亦自当拥护持是经者。令百由旬内。无诸衰患。

　　三叹咒。

　　△第四护国。又三。

　　尔时持国天王。在此会中。与千万亿那由他乾闼婆众。恭敬围绕。前诣佛所。合掌白佛言。世尊。我亦以陀罗尼神咒。拥护持法华经者。

　　初请说咒。

　　即说咒曰。

　　二正说咒。

　　阿伽祢(一)伽祢(二)瞿利(三)乾陀利(四)旃陀利(五)摩蹬耆(六)常求利(七)浮楼莎抳(八)頞底(九)

　　世尊。是陀罗尼神咒。四十二亿诸佛所说。若有侵毁此法师者。则为侵毁是诸佛已。

　　三叹咒。

　　△第五十罗刹女。又五。

　　尔时有罗刹女等。一名蓝婆。二名毗蓝婆。三名曲齿。四名华齿。五名黑齿。六名多发。七名无厌足。八名持璎珞。九名皋帝。十名夺一切众生精气。

　　初列名。

　　是十罗刹女。与鬼子母。并其子及眷属。俱诣佛所。同声白佛言。世尊。我等亦欲拥护读诵受持法华经者。除其衰患。若有伺求法师短者。令不得便。

　　二请说咒。

　　即于佛前。而说咒曰。

　　三正说咒。

　　伊提履(一)伊提泯(二)伊提履(三)阿提履(四)伊提履(五)泥履(六)泥履(七)泥履(八)泥履(九)泥履(十)楼醯(十一)楼醯(十二)楼醯(十三)楼醯(十四)多醯(十五)多醯(十六)多醯(十七)兜醯(十八)㝹醯(十九)

　　宁上我头上。莫恼于法师。若夜叉。若罗刹。若饿鬼。若富单那。若吉蔗。若毗陀罗。若犍驮。若乌摩勒伽。若阿䟦摩罗。若夜叉吉蔗。若人吉蔗。若热病。若一日。若二日。若三日。若四日。乃至七日。若常热病。若男形。若女形。若童男形。若童女形。乃至梦中亦复莫恼。即于佛前。而说偈言。

　　若不顺我咒。恼乱说法者。头破作七分。如阿梨树枝。如杀父母罪。亦如压油殃。斗秤欺诳人。调达破僧罪。犯此法师者。当获如是殃。

　　诸罗刹女。说此偈已。白佛言。世尊。我等亦当身自拥护受持读诵修行是经者。令得安隐。离诸衰患。消众毒药。

　　四诸女立誓。言夜叉者。翻捷疾鬼。罗刹翻食人鬼。二部是北方所领者。富单那热病鬼。吉蔗起尸鬼。若人若夜叉。俱有此鬼也。毗陀罗赤色鬼。犍䭾罗黄色鬼。乌摩勒伽乌色鬼。阿䟦摩罗青色鬼。阿梨树枝堕地。法尔破为七片。弑父母破僧。是三逆罪。外国油者。捣麻使生虫。合压之。规多汁益肥。此过尤也。斗秤轻出重入。欺盗之尤。近世有小斗出大斗入。震铭其背。斯罪亦不轻也。

　　佛告诸罗刹女。善哉善哉。汝等但能拥护受持法华名者。福不可量。何况拥护具足受持。供养经卷。华香璎珞。末香涂香烧香。幡盖伎乐。然种种灯。酥灯油灯。诸香油灯。酥摩那华油灯。薝卜华油灯。婆师迦华油灯。优钵罗华油灯。如是等百千种供养者。皋帝。汝等及眷属。应当拥护如是法师。

　　五佛印证。已上第三请说咒五番竟。

　　说此陀罗尼品时。六万八千人。得无生法忍。

　　第四闻品得益。

　　妙法莲华经妙庄严王本事品第二十七

　　此品是第二。约化他流通中。第四妙庄严王品。明外护誓愿乘乘中。初释品题来意。二消经。释题者。此王因缘。出他经。昔佛末法有四比丘。于法华经。极生殷重。虽卷舒秘教。甘露未沾。日夜翘诚。晷刻无忘。叹云。苟非其人乎。地非其处乎。世间纷愀。静散相乖。直尔求闲。尚须厌弃。况崇道乎。于是结契山林。志欣佛慧。幽居日积。衣粮单罄。有待多烦。无时不乏。一飨喀喀。废万里之行。十旬九饭。屈云霄之志。可得言哉。其一人云。吾等四穷。尚不存身。法当安寄。君三人者。但以命奉道。莫虑朝中。我一人者。舍此身力。誓给所须。于是振钖门闾。以求供继。自春至冬。周而复始。如仆奉大家。甘苦无喜愠。三人得展其诚。功圆事办。一世之益。当无量生。其一人者。数涉人间。屡逢声色。坏器未火。难可护持。偶逢王出。车马骈填。旌旗噏赫。生心动念。爱彼光荣。功德熏修。随念受报。人中天上。常得为王。福虽不赀。亦有限也。三人得道。会而议云。我免笼樊。功由此王。其耽果报。增长有为。从此死已。不复为王。方沈火坑。良难可救。幸其未苦。正可开化。其一人云。此王着欲。而复邪见。非爱钩。无由可拔。一人可为端正妇。二作聪明儿。儿妇之言。必当从顺。如宜设化。果获改邪。妇者妙音菩萨是。昔二子者。今药王药上二菩萨是。昔时王者。今华德菩萨是。所以白毫东召。升紫台而西引。神咒护经。使流通而大益。说四圣之前缘。故名妙庄严王本事品。又妙庄严者。妙法功德。庄严诸根也。此王往日。于妙法有缘。道熏时熟。诸根应净。生虽未获。其理必臻。灵瑞感通。嘉名早立。例如善吉。虽未无诤。已号空生。故下文云得清净功德庄严三昧。以是义故。名妙庄严王也。前品说咒护。今品说人护。人护尚尔。咒护弥良。并劝流通也。

　　△经文为六。一明本事。二双标能所。三能化方便。四所化得益。五结会古今。六闻品悟道。

　　尔时佛告诸大众。乃往古世。过无量无边不可思议阿僧祇劫。有佛。名云雷音宿王华智多陀阿伽度阿罗诃三藐三佛陀。国名光明庄严。劫名喜见。

　　初明本事。

　　△第二标能所二。

　　彼佛法中有王。名妙庄严。其王夫人。名曰净德。有二子。一名净藏。二名净眼。

　　初双标能所。所化一人。能化三人。俱出其名。

　　是二子有大神力福德智慧。久修菩萨所行之道。所谓檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。方便波罗蜜。慈悲喜舍。乃至三十七品助道法。皆悉明了通达。又得菩萨净三昧。日星宿三昧。净光三昧。净色三昧。净照明三昧。长庄严三昧。大威德藏三昧。于此三昧。亦悉通达。

　　二别显二子福慧。六度四弘。余经指此。为十波罗蜜。横法门也。三十七助道。竖法门也。余经为正道。行行为助道。今经指十度为正。呼此是助道也。禅度中。具有三昧。道品中。节节有三昧。更标七三昧者。广显法门耳。

　　△第三能化方便。又三。

　　尔时彼佛。欲引导妙庄严王。及悯念众生故。说是法华经。

　　初明时至者。彼佛出世。常宣正法。于王缘弱。则非其时。若说法华。则其时矣。文云彼佛将欲引导。说法华经。即其义也。

　　△第二论议。又四。

　　时净藏净眼二子。到其母所。合十指爪掌白言。愿母往诣云雷音宿王华智佛所。我等亦当侍从亲近。供养礼拜。所以者何。此佛于一切天人众中。说法华经。宜应听受。

　　初白母时至。

　　母告子言。汝父信受外道。深着婆罗门法。汝等应往白父。与共俱去。

　　二母让令化父。

　　净藏净眼。合十指爪掌白母。我等是法王子。而生此邪见家。

　　三子怨生邪家。

　　母告子言。汝等当忧念汝父。为现神变。若得见者。心必清净。或听我等往至佛所。

　　四母责令念父。

　　于是二子。念其父故。涌在虚空。高七多罗树。现种种神变。于虚空中。行住坐卧。身上出水。身下出火。身下出水。身上出火。或现大身。满虚空中。而复现小。小复现大。于空中灭。忽然在地。入地如水。履水如地。现如是等种种神变。令其父王。心净信解。

　　三现化。应明十八变。例具释之。

　　△第四所化得益。又十。

　　时父见子神力如是。心大欢喜。得未曾有。合掌向子言。汝等师为是谁。谁之弟子。二子白言。大王。彼云雷音宿王华智佛。今在七宝菩提树下。法座上坐。于一切世间天人众中。广说法华经。是我等师。我是弟子。

　　初父信子伏师。王睹邪变。或一或二。狭而且陋。见子所作。叹未曾有。信其子而伏其师。问师是谁。我亦愿见。

　　父语子言。我今亦欲见汝等师。可共俱往。

　　二父王已信。宫中八万四千又熟。白母称庆。愿放出家。母亦听之。

　　于是二子。从空中下。到其母所。合掌白母。父王今已信解。堪任发阿耨多罗三藐三菩提心。我等为父已作佛事。愿母见听于彼佛所。出家修道。尔时二子。欲重宣其意。以偈白母。

　　愿母放我等。出家作沙门。诸佛甚难值。我等随佛学。如优昙波罗。值佛复难是。脱诸难亦难。愿听我出家。

　　母即告言。听汝出家。所以者何。佛难值故。

　　三重催父母。今正其时。佛难值故。

　　于是二子。白其父言。善哉父母。愿时往诣云雷音宿王华智佛所。亲觐供养。所以者何。佛难得值。如优昙钵罗华。又如一眼之龟。值浮木孔。而我等宿福深厚。生值佛法。是故父母。当听我等令得出家。所以者何。诸佛难值。时亦难遇。彼时妙庄严王后宫。八万四千人。皆悉堪任受持是法华经。净眼菩萨。于法华三昧。久已通达。净藏菩萨。已于无量百千万亿劫。通达离诸恶趣三昧。欲令一切众生离诸恶趣故。其王夫人。得诸佛集三昧。能知诸佛秘密之藏。二子如是。以方便力。善化其父。令心信解好乐佛法。

　　四化功已着。佛叹功德。法华三昧者。摄一切法。归一实相。如前说。离恶趣者。一住以三途为恶趣。具论二十五有。皆乖真起妄。悉是恶趣。今皆离之。即二十五三昧。破二十五有也。佛集三昧者。即秘密之藏。佛集其中。唯佛行处非余人也。

　　△第五俱诣佛所。又五。

　　于是妙庄严王。与群臣眷属俱。净德夫人。与后宫采女眷属俱。其王二子。与四万二千人俱。一时共诣佛所。到已头面礼足。绕佛三匝。却住一面。

　　初明一时俱诣。

　　尔时彼佛。为王说法。示教利喜。王大欢悦。

　　二王闻法喜。

　　尔时妙庄严王。及其夫人。解颈真珠璎珞。价直百千。以散佛上。

　　三明供养。

　　于虚空中。化成四柱宝台。台中有大宝床。敷百千万天衣。其上有佛。结跏趺坐。放大光明。

　　四明现瑞。

　　尔时妙庄严王。作是念。佛身希有。端严殊特。成就第一微妙之色。

　　五明欢喜。已上俱诣佛所竟。

　　时云雷音宿王华智佛。告四众言。汝等见是妙庄严王。于我前合掌立不。此王于我法中作比丘。精勤修习。助佛道法。当得作佛。号娑罗树王。国名大光。劫名大高王。其娑罗树王佛。有无量菩萨众。及无量声闻。其国平正。功德如是。

　　六佛与授记。

　　其王即时。以国付弟。王与夫人二子。并诸眷属。于佛法中。出家修道。王出家已。于八万四千岁。常勤精进。修行妙法华经。过是已后。得一切净功德庄严三昧。即升虚空。高七多罗树。

　　七明出家修行。

　　而白佛言。世尊。此我二子。已作佛事。以神通变化。转我邪心。令得安住于佛法中。得见世尊。此二子者。是我善知识。为欲发起宿世善根。饶益我故。来生我家。

　　八父王叹二子。

　　尔时云雷音宿王华智佛。告妙庄严王言。如是如是。如汝所言。若善男子善女人。种善根故。世世得善知识。其善知识。能作佛事。示教利喜。令入阿耨多罗三藐三菩提。大王当知。善知识者。是大因缘。所谓化导。令得见佛。发阿耨多罗三藐三菩提心。大王。汝见此二子不。此二子。已曾供养六十五百千万亿。那由他。恒河沙诸佛。亲近恭敬。于诸佛所。受持法华经。悯念邪见众生。令住正见。

　　九佛述行高。

　　妙庄严王。即从虚空中下。而白佛言。世尊。如来甚希有。以功德智慧故。顶上肉髻。光明显照。其眼长广。而绀青色。眉间毫相。白如珂月。齿白齐密。常有光明。唇色赤好。如频婆果。尔时妙庄严王。赞叹佛如是等无量百千万亿功德已。于如来前。一心合掌。复白佛言。世尊。未曾有也。如来之法。具足成就不可思议微妙功德。教戒所行。安隐快善。我从今日。不复自随心行。不生邪见憍慢瞋恚诸恶之心。说是语已。礼佛而出。

　　十叹佛自誓。佛赞善知识。大有义。善知识能作佛事。此则外护善知识。示教利喜者。此则教授善知识。所谓化导令得见佛者。此则同行善知识。令入菩提。此则实际实相善知识。杂阿含云。善知识者。若贞良妻。此则外护义。又善知识者。如宗亲财。此即同行义。又善知识者。如商主导。此即教授义。又善知识。如子卧父怀。此即实际义也。

　　佛告大众。于意云何。妙庄严王。岂异人乎。今华德菩萨是。其净德夫人。今佛前光照。庄严相菩萨是。哀悯妙庄严王。及诸眷属故。于彼中生。其二子者。今药王菩萨。药上菩萨是。

　　第五结会古今中。初正结会。

　　是药王药上菩萨。成就如此诸大功德。已于无量百千万亿诸佛所。植众德本。成就不可思议诸善功德。若有人识是二菩萨名字者。一切世间。诸天人民。亦应礼拜。

　　二叹二菩萨。

　　佛说是妙庄严王本事品时。八万四千人。远尘离垢。于诸法中。得法眼净。

　　六闻品。悟道中。法眼净者。有云初果也。严王夫人。及与八万。皆持此经。皆当作佛。岂闻品者。得小果耶。名同义殊。善须斟酌。已如前说。注者亦云所见清净。不云小乘初果也。已上总是第四妙庄严王品。明外护誓愿乘乘竟。

　　妙法莲华经普贤菩萨劝发品第二十八

　　第三普贤劝发品。自行劝传通。先释品目。次消经文。初释题者。大论观经同名遍吉。此经称普贤。皆汉语。梵音邲输颰陀。此云普贤。悲华经云。我誓于秽恶世界。行菩萨道。使得严净。我行要当胜诸菩萨。宝藏佛言。以是因缘。今改汝字。名为普贤。此即三悉檀意。复是因缘解释。又是行愿得名由来。从于念处。至四善根。通称为普贤。别约世第一法。邻真近圣。称之为贤。此三藏中说耳。今明伏道之顶。其因周遍曰普。断道之后。邻于极圣曰贤。若十信。是伏道之始。非顶非周。邻于初圣之初。非后非极。乃至第十地。亦非周极。况前诸位乎。今论等觉之位。居众伏之顶。伏道周遍。故名为普。断道才尽。所较无几。邻终际极。故名为贤。释论引十四夜月。如十五夜月。斯义明矣。此约圆教位释。后位普贤也。劝发者。恋法之辞也。遥在彼国。具闻此经。始末既周。欲令自行化他。永永无已。故自东自西。而来劝发。具四悉檀意(云云)。文云。我为供养法华经故。自现其身。若见我身。甚大欢喜(其一)。以见我故。转复精进。即得三昧及陀罗尼(其二)。得是陀罗尼故。无有非人能破坏者。亦复不为女人之所惑乱(其三)。三千大千世界微尘菩萨。具普贤道(其四)。如此明文即四悉檀。而来劝发也。

　　△上判流通为三。从十九行偈。已后五品半。举经力大。以劝流通。药王品下五品。举菩萨化道力大。以劝流通。此一品。举普贤誓愿力大。以劝流通。分文为四。一发来。二劝发。三述发。四发益。初经家叙发来。为三。一上供。二下化。三修敬。

　　尔时普贤菩萨。以自在神通力。威德名闻。与大菩萨无量无边不可称数。从东方来。所经诸国。普皆震动。雨宝莲华。作无量百千万亿种种伎乐。

　　此初发来中。上供也。言自在者。理一也。神通者。行一也。威德者。人一也。名闻者。教一也。又自在者常也。神通者乐也。威德者我也。名闻者净也。言说如此。即一而四。德无不备自在义焉。净力故雨华。乐力故奏伎。神通力故动地。自在力故随意而雨。随去随雨。随动随奏。譬如大龙飞行不息。身边云雨流起无穷。普贤及眷属。以菩萨身。用四德力。来劝发四一。所迳历处。自行上供。其事如此。

　　又与无数诸天龙夜叉。乾闼婆。阿修罗。迦楼罗。紧那罗。摩睺罗伽。人非人等。大众围绕。各现威德神通之力。到娑婆世界。耆阇崛山中。

　　二下化利益。随他所宜。现八部像。略用二力。随所堪任。其事如此。

　　头面礼释迦牟尼佛。右绕七匝。

　　三身旋面礼。即是修敬也。

　　△劝发为二。一请问劝发。二誓愿劝发。有问有答。

　　白佛言。世尊。我于宝威德上王佛国。遥闻此娑婆世界。说法华经。与无量无边。百千万亿。诸菩萨众。共来听受。惟愿世尊。当为说之。若善男子善女人。于如来灭后。云何能得是法华经。

　　初请问也。所问者。遥闻经竟。恋法无已。远来之志。志在劝发。是故更请正说。劝发自行。更请流通。劝发化他。如来若许二途再演。光光无极。是故双请也。

　　△佛答。先总。次别。三结。

　　佛告普贤菩萨。若善男子善女人。成就四法。于如来灭后。当得是法华经。

　　初佛总答。

　　一者为诸佛护念。二者值诸德本。三者入正定聚。四者发救一切众生之心。

　　二别答。列四法名。普贤既其双请。是故如来巧答。略举四以蔽诸。何者。四法之要。该括正宗及以流通。何者。佛虽无偏。若能远恶从善。反迷还正。开权知见。显佛知见者。则称可圣心。诸佛护念。若佛知见开。则般若照明。是植众德本也。亦是入正定聚。不乱不味。不取不舍也。亦是发救众生。当知此四。与开权显实。名异体同。无二无别。又佛护念者。是开佛知见。植众德本。是示佛知见。发救众生。是悟佛知见。入正定聚。是入佛知见。迹门之要。此四收矣。又迹则有本。从本开示悟入。故有迹中开示悟入。今开迹即显本。本迹无二无别。以四法答其请正。于义明矣。以四法答请流通。流通之方。唯三唯四。发救众生。是入如来室。入正定聚。佛所护念。是着如来衣。植众德本。是坐如来座。是弘宣之要。即四行而三德也。发救众生。是誓愿安乐行。入正定聚。是意安乐行。植众德本。是口安乐行。护念。是身安乐行。当知此四法。即前四安乐行。一答酬其两请。举四冠𦋐一经。法华之重演。斯经之再宣。远来之劝发。其义如此。

　　善男子善女人。如是成就四法。于如来灭后。必得是经。

　　三结者。于如来灭后。成就四法。必得是经。旧云。能行四法。于未来世。常手得是经。今谓不尔。上文云。诸法实相义。已为汝等说。又云。咸令众生开示悟入佛之知见。盖法华之正体。能行四法。必得此解。名解为经。此结其请正之问。若能运此解行。传与他人。他人得斯。信解成初依人。能得真解。成第二第三第四依人。此结其请流通之问。此意不见。浪作余说耶。设若有人。不许此解。则为不许自行化他。则为不许开示悟入。则为不许室衣座三。则为不许方轨弘经。若言非是不许。但是无文。若谓经无。即是不许逐要重说。若不尔者。将何以揽今经正宗。至此为重说耶。经初存其开等四句。而为四释。今至此经末。又示开等。还须四释。故知始末。并是此经体宗用也。是则序正流通。无非妙法。

　　△下第二誓愿劝发。文为二。一护法。二护人。护人为六。

　　尔时普贤菩萨。白佛言。世尊。于后五百岁。浊恶世中。其有受持是经典者。我当守护。除其衰患。令得安隐。使无伺求得其便者。

　　一攘其外难中。初总攘其难。故言使无伺求得其便者。是也。

　　若魔。若魔子。若魔女。若魔民。若为魔所著者。若夜叉。若罗刹。若鸠槃荼。若毗舍阇。若吉蔗。若富单那。若韦陀罗等。诸恼人者。皆不得便。

　　次别攘其难。举十二非。是也。

　　是人若行若立。读诵此经。我尔时乘六牙白象王。与大菩萨众。俱诣其所。而自现身。供养守护。安慰其心。亦为供养法华经故。

　　二教其内法。凡三番教训。中初行立读诵。乘六牙白象。安慰其心。

　　是人若坐。思惟此经。尔时我复乘白象王。现其人前。其人若于法华经。有所忘失。一句一偈。我当教之。与共读诵。还令通利。尔时受持读诵法华经者。得见我身。甚大欢喜。转复精进。以见我故。即得三昧及陀罗尼。名为旋陀罗尼。百千万亿旋陀罗尼。法音方便陀罗尼。得如是等陀罗尼。

　　次坐思惟。复乘六牙。教示其经。与其三昧陀罗尼。旋假入空也。百千旋者。旋空出假也。方便者。二为方便道。得入中道第一义谛也。

　　世尊。若后世。后五百岁。浊恶世中。比丘比丘尼。优婆塞优婆夷。求索者。受持者。读诵者。书写者。欲修习是法华经。于三七日中。应一心精进。满三七日已。我当乘六牙白象。与无量菩萨。而自围绕。以一切众生所喜见身。现其人前。而为说法。示教利喜。

　　三三七日精进中。初乘象示教利喜。然教内法中。云三番者。即读诵思惟三七日也。有人至此。亦引文云。行有五法。一三七日见。二七七见。三一生见。四二生见。五三生见。又云。应有六法。一严净道场。二净身。三六时。四启请。五读诵。六思惟甚深空法。作是观时。能灭百千万亿阿僧祇重罪。若尔。何以解释一经。都无启心投想之地。至此乃引普贤观经。况今自云。读诵书写者。欲修习是法华经。于三七日中。一心精进。我当乘象至其人前。故知若修行。若解说。请依今师。方有所至。所以非玄文。无以导。非止观。无以达。非此疏。无以持。非一家。无以进。若不尔者。用是教为。用讲宣为。故东京安国寺尼慧忍。置法华道场。今天下仿效。而迷其本。不知此尼依凭有在。而亲感普贤。然虽有置道场处。多分师心。况今讲者。而欲轻略斯教。良由不知教旨故也。适与江淮四十余僧。往礼台山。因见不空三藏门人含光。奉敕在山修造。云与不空三藏。亲游天竺。彼有僧。问曰。大唐有天台教迹。最堪简邪正。晓偏圆。可能译之将至此土耶。岂非中国失法求之四维。而此方少有识者。如鲁人耳。故厚德向道者。莫不仰之。敬愿学者行者。随力称赞。应知自行兼人。并异他典。若说若听。境智存焉。若冥若显。种熟可期。并由弘经者有方故也。若直尔讲说。是弘经者。何须衣座室三之诫。如来所遣。岂可聊尔。

　　亦复与其陀罗尼咒。得是陀罗尼故。无有非人能破坏者。亦不为女人之所惑乱。我身亦自常护是人。惟愿世尊。听我说此陀罗尼咒。即于佛前。而说咒曰。

　　二授与陀罗凡。

　　阿檀地(途买反一)檀陀婆地(二)檀陀婆帝(三)檀陀鸠舍𨽻(四)檀陀修陀𨽻(五)修陀𨽻(六)修陀罗婆底(七)佛驮波膻祢(八)萨婆陀罗尼阿婆多尼(九)萨婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧祇(十四)僧伽波伽地(十五)帝[棣-木+(上/矢)]阿惰僧伽兜略(卢遮反)阿罗帝波罗帝(十六)萨婆僧伽三摩地伽兰地(十七)萨婆达磨修波利刹帝(十八)萨婆萨埵楼驮憍舍略阿㝹伽地(十九)辛阿毗吉利地帝(二十)

　　咒义已如陀罗尼品委释。此不繁文。

　　世尊。若有菩萨。得闻是陀罗尼者。当知普贤神通之力。若法华经行阎浮提。有受持者。应作此念。皆是普贤威神之力。

　　三覆以神力。若问若持。莫非神力之所护。

　　若有受持读诵。正忆念。解其义趣。如说修行。当知是人行普贤行。于无量无边诸佛所。深种善根。无诸如来。手摩其头。

　　四示胜因。若能五种法即。即三世佛所。为种为熟为脱。此人同未来诸佛得脱。故言同行普贤行也。此人已于先佛植善。故言深种善根也。此人为现佛所熟所熟。故言手摩其头也。

　　若但书写。是人命终。当生忉利天上。是时八万四千天女。作众伎乐。而来迎之。其人即着七宝冠。于采女中。娱乐快乐。何况受持读诵。正忆念。解其义趣。如说修行。若有人受持读诵。解其义趣。是人命终。为千佛授手。令不恐怖。不墯恶趣。即往兜率天上。弥勒菩萨所。弥勒菩萨。有三十二相。大菩萨众。所共围绕。有百千万亿天女眷属。而于中生。有如是等功德利益。

　　五示近果。但能书写。近在忉利。具五法师。次在兜率。

　　是故智者。应当一心自书。若使人书。受持读诵。正忆念。如说修行。

　　六总结。誓愿劝发护人竟。

　　世尊。我今以神通力故。守护是经。于如来灭后。阎浮提内。广令流布。使不断绝。

　　第二明誓愿护法。总是第二普劝发毕。

　　尔时释迦牟尼佛。赞言善哉善哉。普贤。汝能护助是经。令多所众生。安乐利益。汝已成就不可思议功德。深大慈悲。从久远来。发阿耨多罗三藐三菩提意。而能作是神通之愿。守护是经。我当以神通力。守护能受持普贤菩萨名者。

　　此第三如来述成中。初述成第二护法。即是如来举胜述其劣。增进行者。勇锐弘宣。先述护法。云汝能如是。外多利益。内积慈悲。又久劫已来。作如此护我亦以佛之神力。守护是法。况复汝耶。

　　△次述成第一护人。为五。

　　普贤。若有受持读诵。正忆念。修习书写是法华经者。当知是人。则见释迦牟尼佛。如从佛口。闻此经典。当知是人。供养释迦牟尼佛。当知是人。佛赞善哉。当知是人。为释迦牟尼佛手摩其头。当知是人。为释迦牟尼佛衣之所覆。

　　初述其内法。当知是人则见释迦牟尼佛者。述其示身。教法其尚见我万德果身。况汝因中六牙白象。其尚从佛口。具足闻经。况汝所教忘失章句。其尚为佛口赞手摩衣所覆。况汝因人陀罗尼覆耶。

　　如是之人。不复贪着世乐。不好外道经书手笔。亦复不喜亲近其人。及诸恶者。若屠儿。若畜猪羊鸡狗。若猎师。若炫卖女色。是人心意质直。有正忆念。有福德力。是人不为三毒所恼。亦不为嫉妒我慢邪慢增上慢所恼。是人少欲知足。能修普贤之行。

　　二述其胜因。广举因中无诸过恶。少欲知足。修普贤行。述胜因也。

　　普贤。若如来灭后。后五百岁。若有人见受持读诵法华经者。应作是念。此人不久。当诣道场。破诸魔众。得阿耨多罗三藐三菩提。转法轮。击法鼓。吹法螺。雨法雨。当坐天人大众中。师子法座上。普贤。若于后世。受持读诵是经典者。是人不复贪着衣服卧具饮食资生之物。所愿不虚。亦于现世。得其福报。

　　三述其举近果也。其人当诣道场。必成远果。况近果耶。亦于现世。得其近果。不但生天也。

　　若有人轻毁之言。汝狂人耳。空作是行。终无所获。如是罪报。当世世无眼。若有供养赞叹之者。当于今世。得现果报。若复见受持是经典者。出其过恶。若实若不实。此人现世。得白癞病。若有轻笑之者。当世世牙齿疏缺。丑唇平鼻。手脚缭戾。眼目角睐。身体臭秽。恶疮脓血。水腹短气。诸恶重病。

　　四述其能攘外难。佛广示毁者之罪。令知过必改。不相恼乱。非但持经者难灭。亦乃欲毁者福生。无毁无难。彼此安乐。旷济无偏。慈之至也。

　　是故普贤。若见受持是经典者。当起远迎。当如敬佛。

　　五述其总结信者功德。已上第三。如来述成毕。

　　说是普贤劝发品时。恒河沙等。无量无边菩萨。得百千万亿旋陀罗尼。三千大千世界微尘等诸菩萨。具普贤道。

　　第四劝发利益中。初闻品利益。旋陀罗尼。是初地位。具普贤道。是十地位。

　　佛说是经时。普贤等诸菩萨。舍利弗等诸声闻。及诸天龙。人非人等。一切大会。皆大欢喜。受持佛语。作礼而去。

　　次闻经一部利益。大众欢喜是也。欢喜如前说。此中云何犹称声闻耶。故知乃是经家。存其本位耳。又经家称其是大乘声闻。以佛道声。令一切闻。其义弥显也。已上是第三普贤劝发自行传通竟。始自如来神力八品。双明付嘱流通。并前分别功德半品。三品半。是迹门单流通。总有十一品半。本迹流通毕。并前方便品。至分别功德十九行偈。总一十五品半。正宗竟。并前序品。总二十八品。三分消经竟。荆溪记主云。余省躬揣见。自觉多惭。迫以众缘。强复疏出。纵有立破。为树圆乘。使同志者。开佛知见。终无偏党而顺臆度。冀诸览者。悉鉴愚诚。一句染神。咸资彼岸。思惟修习。永作舟航。随喜见闻。恒为主伴。若取若舍。经耳成缘。或顺或违。终因斯脱。愿解脱之日。依报正报。常宣妙经。一刹一尘。无非利物。惟愿诸佛。冥熏加被。一切菩萨。密借威灵。在在未说。皆为劝请。凡有说处。亲承供养。一句一偈。增进菩提。一色一香。永无退转。

　　妙法莲华经入疏卷第十二(终)
