卍新纂续藏经第 30 册 No. 0605 法华经科注


　　No. 605-A 刻注法华经序

　　夫法华一经。独冠群经之首。直授群机。成佛而后已。经云开示悟入佛之知见。至矣哉。所谓一大事因缘者也。智者大师读经。至是名真精进是名真法供养。悟灵山一会俨然未散。质之南岳思师。师曰。非汝不悟。非我不识。文字法师无及汝者。于是阐扬玄义解题。复说文句解经。章安尊者笔记成帙。嗣后诸师注解。烦略不同。宗趣不一。若分河饮水。不出大海。赵宋柯山栖云沙门讳守伦者。笃志养亲。托迹林泉。注释此经。年逾二纪。方得就绪。俱本台宗分科分段。约二十卷。入台宗者。一见了然。不难深入。先师沤生曾获古本。如获至宝。藏之箧中。万历戊子。至桐邑顺庆寺大悲阁下。与众敷演。其本偶脱一纸。先师发愿默祷普贤愿王。会有一僧。持此经来。亦落一纸。递相补足。成就胜因。此其验也。先师辞世。不慧欲再一参订重刻流通。因缘未偶。天启丁卯佛生日。吾徒法济忽对余曰。师尝以守伦经注。为训字太繁。欲再删证。此愿未完。今代师成。云可乎。余赞许之。适顾正循居士至。齿及此事。欣然曰。弟子有愿刻法华。今师此刻。愿作一领袖。兰盆斋日。赴吴兴开昭予先生施食之招。复及之。先生亦踊跃欢喜。即许刻十卷。其余复劝施赞成。所谓佛法因缘不可强也。非灵山一会人。何以有此。后之披阅此注者。幸不昧伦法师一段苦心。使群机当下即得开示悟入佛之知见。灯灯相接。功德可思议也哉。

　　崇祯元年戊辰佛成道日玉溪菩提庵圣行撰

　　No. 605-B 注妙法莲华经序

　　宋　柯山金溪栖云沙门释守伦撰

　　莲经至教盖如来极唱之谈妙法雄诠乃含生复性之本功高一化德冠五时已今当说之群经咸推其最过现未来之诸佛悉为此缘譬魁宝之精金喻都河之钜海大哉玄诰微妙冲虚广矣真乘深固幽远有缘斯遇如昙华间放于千龄无法不收似大地均沾于一雨败种声闻而获记槁木仍春畜生龙女以超登寒灰再焰髻珠等赐王膳普资统法界之封疆领富豪之家业开示悟入而一道清净人理教行而四法圆融大事终穷本怀舒畅然其理虽一贯夫何经有三翻此不备陈如彼元序矧以文辞浩博旨趣渊微苟非大智大辩之才孰通难信难解之法曰有智者诞迹台衡悟自今经印于南岳得总持之三昧证清净之六根释题以玄义五重解经则科分三段不留名相恣辩宣扬时有其徒灌顶尊者俯为末世集以成书言约义丰事融理焕斯文虽作人或犹迷有唐荆溪仍增记钞细微详审与疏偕行若孟氏之辅仲尼类云门而资少室用是文辞鼎盛仅逼藏乘所在宣传唯偏教肆世俗无由披究祖道莫得申明伤夫惜哉诚可嗟矣美玉韫乎幽石良材秀彼遥岑人将无闻孰当采用窃惟经开四众盖佛祖以遍施为心教局一隅顾信士而无从入道愚虽不敏辄事指陈式遵祖祢之清规用广后昆之白业特加注解志在流流庶展卷以除疑觊临文而不壅将使义天澄霁心月孤明烁破尘劳顿觉黄梁之梦豁开玄路稳骑白壮之牛向微尘刹土之中普现色身三昧入异类旁生之内遍行同事四门彼我冤亲悉到无所还地自他凡圣俱成不外圆因聚以和融恭申上祝当今　皇帝陛下金轮统御绕百亿之须弥睿算修延迈诸天之仙劫俾佛法而有赖致宗教以无魔处处而劝赞流通德侔释梵岁岁之兵刑不试化继唐虞次顗文武贤僚咸臻百福六军万姓保合大和者矣。

　　法华经科注目次卷第一序文释弘传序序品第一卷第二方便品第二卷第三譬喻品第三卷第四信解品第四卷第五药草喻品第五授记品第六化城喻品第七卷第六五百弟子授记品第八授学无学人记品第九法师品第十见宝塔品第十一卷第七提婆达多品第十二劝持品第十三安乐行品第十四从地涌出品第十五卷第八如来寿量品第十六分别功德品第十七随喜功德品第十八法师功德品第十九卷第九常不轻菩萨品第二十如来神力品第二十一嘱累品第二十二药王菩萨本事品第二十三妙音菩萨品第二十四卷第十观世音菩萨普门品第二十五陀罗尼品第二十六妙庄严王本事品第二十七普贤菩萨劝发品第二十八

　　法华经科注目次(终)

　　No. 605

　　科注妙法莲华经卷第一

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△序三初序分八初序题。

　　妙法莲华经弘传序

　　妙法等义略如下文此所未辨弘传者即宣通阐扬也使此之道流演普熏无所壅塞人能弘道道假人弘此其谓矣序者尔雅云东西墙曰序郭璞云序别内外也今谓既陟墙序必登堂奥序之由兴其在兹焉。

　　△二制述人号。

　　终南山释道宣述

　　终南山者在长安城南数十里南接汉中关内之镇山也序主平时行道栖息于此盖标其所依之处耳释者姓也具云释迦此云直林或云能仁以如来之远祖号懿摩王摈斥四子令远出宫至于雪山住直林中顿驾数年归德如市郁为强国父思往召辞过不还父王三叹我子有能从是已来以直林为姓或姓能仁今南山既依佛为师遂以称释长阿含云四河入海无复本名四姓出家同称释氏斯其证矣道宣名也字法遍姓钱氏湖之长城人父申事陈朝为吏部尚书师即申之长子母姚氏梦白月贯怀遂孕在胎弥年隋开皇十六年四月八日诞生至九岁博通书史十二善属文人皆敬服十五厌俗依日严寺頵法师出家凡释门事业皆不习而成十七剃发二十进具业履冰霜志坚金石麻衣春冬日唯一食续依智首律师习毗尼部穷幽洞微蔼然有出蓝之誉道德既敷缁素归美居终南丰德寺修般舟三昧瑞异尤伙有龙变人形扣师请法副以天人奉香华献甘露等率以为常师轻生重法不顾形躯浸成世疾感北方天王授以补心良方其药神验有还童续命之功师一夕行道足跌遽有神人扶之师顾曰汝何人也答曰是南天王座下捷疾使者仍问左右何人答曰乃北方那吒太子禀父王之命常来侍卫于后时有天人来告师曰清宫村净业寺古昔灵踪宜于此处建立法幢师可其请在干封二年建戒坛一所落成之初感长眉罗汉暨宾头卢尊者临降从款弥日广谈律相师行业既着每感天人翊卫偶一日户外蹑足出声师问何处檀越答曰弟子姓张名琼即南天王第十五子王有九十子并英武神略各御邦都匡持正教问师同来者谁答曰是弟子第三兄名玙信重释门自撰祇园寺图经一百卷师附口钞得上下两卷又有天人姓韦名琨即韦将军耳盖南天王八大将之一也四天大王共有三十二将韦魁其首因彼是童真身余诸天众举皆敬服居常卫护于师师有律中制度轨仪处量重轻有所未谕从而咨决因述此士灵踪暨西方圣迹凡三千八百余条厘为十卷目曰感通记续至干封二年春遽有天人来告曰师今岁报龄尽矣当生率陀内院言讫遂留香一裹曰此棘林真产诸天所有者也复经旬日师告门人曰吾将逝矣可迁吾于坛谷石室中斯须众见旌幢宝盖云布星陈来迎于师归知足天矣师世龄七十二慧寿五十二是岁丁卯十月三日也已上略采大师今生示迹瑞异芳猷之大概师以夙誓弥隆凡三生间出为人天眼初生齐朝名僧护住越州剡溪石城山隐岳寺发誓镌弥勒石像一百尺今新昌是也次生梁期号僧祐住金陵钟山定林寺着弘明集十卷暨师资等传并行于世今观大师道德隆盛天人仰归遵先圣之轨仪阐毗尼之宗旨德迈龙象道济幽冥继出三生慈临群汇非登地之大士即波离之应身若夫苦海舟航义天日月险径良导病者神医非师而谁耶则其懿行美业仰圣垂训备载僧史此不繁引述者郑康成云训其义也乐记云作者曰圣述者曰明语曰述而不作皆谦抑之辞。

　　△三标示由致。

　　妙法莲华经者统诸佛降灵之本致也。

　　标今经之总题作此序之张本统之为言该括也该含十方括摄三世经不云乎十方三世诸佛如来唯为一大事因缘故出现于世经称现世者其降灵之谓也本致者意愿也当知一切调御十方如来并二死以俱超悉三德而究显处寂光之理土证法性之妙身清净无为湛然常住由悲心之未泯顾愿力以弥隆设方便之嘉谋布善巧之良䇿诱愚痴之稚子而车本无车导迷忘之庸流而说岂有说所以出兴五浊权演三乘令彼群迷咸臻一极然而幽玄秘语非开显而莫陈妙法雄诠在会归而可举本怀斯畅大事克彰匪一佛而独然盖三世而咸尔。

　　△四明经传两土。

　　蕴结大厦出彼千龄东传震旦三百余载。

　　蕴结者积集也如来灭后梵响无闻此之大教附于阿难由闻故蕴所以任持于法藏由蕴故结所以遍书于贝多大厦者西国之美号厦即夏也亦如此方都邑华厦之谓也白虎通云夏曰夏邑殷曰商邑周曰京师又夏者大也华者盛也辅行云铁关之左并是胡乡葱岭已西皆其梵种戒疏云胡本杂戒之地梵唯真圣之都雪山已南三方距海周轮九万厥名大夏开皇三宝录云窃观前代有经之来贤德笔授无不皆云译胡为汉且九州之地称西方为天竺者即彼国之总名或身毒印土等彼方呼九州为脂那者盖此土之通称或震旦真丹等今谓胡是西方之边俗梵乃印土之中州岂得以佛经为胡语哉不本源流贬之极矣寄语后贤或有以经为胡语者或有称佛为老胡者觊以梵而革之夫如是则非唯不堕明识之𠷣诮抑亦庶免诬谤之愆尤也安公自号弥天尚云译胡为汉况泛泛者耶斯犹美玉一瑕所言梵者爰从劫初梵天下降人伦乃生今兹诸裔盖仍本为名也出彼者佛生姬周昭王之代经来后汉孝明之朝则千龄可知矣东传者佛出竺土教被神州自西流东所以云也震旦者或云真丹旃丹旨难等并翻为汉地也三百余载者指汉及晋也所以下文六百余载则云自汉至唐也远近相望文意弥着。

　　○然此一节理应自厘为两段先按科次释义始符文旨今不尔者大虑丛脞不美观瞻其文似混意则不滥观者宜以意得下去诸文准此可知。

　　△五指译有三翻。

　　西晋惠帝永康年中长安青门炖煌菩萨竺法护者初翻此经名正法华东晋安帝隆安年中后秦弘始丘慈沙门鸠摩罗什次翻此经名妙法莲华隋氏仁寿大兴善寺北天竺沙门阇那笈多后所翻者同名妙法。

　　西晋都于洛阳惠帝即孝惠皇帝讳衷姓司马氏晋武之次子也以太熙元年庚戌四月即位改元永熙永熙二年改永平永平九年岁次庚申改永康耳然惠安二帝既所都异处遂以东西为区别如汉号东西齐称南北之类也长安者汉书云长安本名咸阳汉祖初定天下欲都洛邑因娄敬之谏帝乃叹曰朕当于此长安子孙从是为名青门者论衡云即长安城之东南有门名霸城俗以其色青因斯立号炖煌者郡名也九域志云古之沙州耳菩萨者梵文之略具云菩提萨埵摩诃萨埵此云大道心成众生阐四弘而益物遵六度以行慈故名为大道心成众生也竺法护者传云本是月氏国人号昙摩罗刹此云法护元姓支解三十六国语次居炖煌乃称竺氏续还长安青门外立寺行道精勤异常初翻者此经前后既有三译而法护创始为之所以云也经有十卷题无妙莲但云正法华东晋都于建业安帝讳德宗简文之孙孝武之子以太元二十一年丙申九月即位改元隆安也后秦者秦凡有四一云秦二前秦三后秦四西秦亦名乞伏秦什公之来正在后秦弘始三年也秦主讳兴字子略姓姚氏然此一文颇如不贯但以秦晋之世兵刃交攻僭伪割据偏霸不常遂致尔耳丘慈者外国之号什公生于此字本作龟兹盖音丘兹耳亦如万侯墨祈阏氏音燕支之类也沙门者梵语沙门那此翻勤息所谓勤修善业息诸恶行也大方广宝箧经云离诸缠聚故名沙门正法念经云心无染着一切不希望能脱一切贪是名为沙门大庄严论云超过一切染著名沙门华首经云如空无所碍烟尘无所污我说沙门法无染亦如是本行集经云三界兮扰扰六趣分昏昏息心达本源故号为沙门今为沙门之号岂易得哉见贤思齐无霟名实鸠摩罗者具云鸠摩罗耆婆以由什父名鸠摩罗琰母名耆婆是丘慈王妹什从父母而立号此云童寿什者以此法师深善此方文字章句之什华梵共举故称罗什其茂德芳猷于后当见次翻者译在西晋之后仍加妙莲所以云也隋氏者都于长安也隋主文皇帝讳坚姓杨氏汉关西太尉震八世孙也以大定元年庚子二月受周禅即位改元开皇开皇二十年改仁寿仁寿四年炀帝即位遂改大业也大兴善者在都城也于时佛法炽盛伽蓝接武名字相参故以小大别之亦如庄严招提等皆有小大于今亦然寺者释名曰嗣也谓治事者相嗣续于其间故故天子有九寺焉后汉明帝永平十年丁卯岁佛法初至有印土二僧摩腾法兰以白马负经像届洛阳敕就鸿胪寺安置至十一年戊辰岁又敕于壅门外别建寺宇仍以白马为名故今梵刹皆称寺者本于此也北天竺者西域记云梵语天竺此云月谓佛日既没贤圣继兴教法如月也又云五天竺国总名印土周九万里三垂大海北背雪山南狭北广形如半月画野区分七十余国或有文云印土者此云日月良以日月有千名此其一也以彼贤圣出兴开导群萌如月照临下土也或云身毒贤豆等并梵音之异耳阇那笈多者一句含两人开皇三宝录云一者阇那掘多此云至德又云佛德也北天竺人二者达摩笈多此云法密又云法藏南天竺人也内典录云达摩笈多阇那掘多二法师于仁寿元年辛酉岁至大兴善寺译添品法华是也后所翻者望秦前译故称后翻此二法师所译之经总目与秦无异但于别文添削移改有所不同耳故世称为添品法华也内典音疏云此部虽添徒烦杂糅智者须知其所添者谓于秦晋二经添合移改其文有六一于秦晋经本添普门品后偈颂二于秦译经中补日光喻全文即药草品后者是三合达多品归宝塔品内四移嘱累品于经终五回陀罗尼品向神力品后六改还著于本人云彼即回转去然其嘱累一品不合移在经终当依罗什翻宣深符经意矣。

　　△六示文旨各异。

　　三经重沓文旨互陈。

　　三经重沓者初后三译稠叠可知更互指陈不同如此。

　　△七显秦本独善。

　　时所宗尚皆弘秦本。

　　时所宗尚者人其共仰世之所宗雅契时机咸高罗什。

　　△八结略指广。

　　自余支品别偈不无其流具如序历故所非述。

　　自余支品者章句分派其类实繁此固难陈备于序历。

　　△二正宗分十四初明出兴开导。

　　夫以灵岳降灵非大圣无由开化。

　　夫以语辞也灵岳鹫峰也然佛生迦维卫今言灵岳者何耶此取今经开显如来出世本怀通畅之意也不然将非山岳钟秀诞生圣贤顺俗而为语耶诗曰维岳降神生甫及申拟其类也降灵乃垂迹之谓矣详夫如来之降灵者按古今论衡云姬周昭王二十四年甲寅岁四月八日江河泉井泛溢山川宫殿震动常星不现有五色光贯太微宫王问群臣有太史苏由奏曰此乃西方有大圣人生焉却后千年教法当流此土王令镌石埋诸南郊志之瑞应经云摩耶夫人胎月将满思游岚毗尼园到已即举右手攀无忧树枝从右胁而诞生太子于时天帝释以天妙衣裹手而盛接之天人持金柄伞以盖之诸天散香华龙神鼓音乐十方大地皆悉震动经有三十二瑞应文多不录或有文云姬周之世乃以建子之月为正所言四月即今之二月也然如来诞应其来既久至若前代贤哲例皆承用于今难议改革也若据至人本非生灭其于降应又何妨二四耶应知如来久离生死今于大悲心中现斯影事耳何则无相经云若言如来实生王宫乃至八相成道则为谤佛以是而知可能彰灼耶非大圣者矧以群盲长寝幼稚无知不有圣慈谁当开导。

　　△二指化被藉缘。

　　适化所及非昔缘无以导心。

　　适化所及者当知应由机感教藉缘兴自非今昔之因何成父子之义适者悦也所谓乘适机情敷此教化耳。

　　△三显机差。

　　所以仙苑告成机分小大之别。

　　仙苑告成者仙苑亦名鹿苑仙苑者上古有仙人居此鹿苑如来因中于兹为鹿王当知此是转法轮处即非告成之场也且告成者成道也何则准西域记云在摩竭提国尼连河西南十里有树名菩提下有金刚宝台如来于此而成道也所以俱舍论云此座下连金轮故以名焉三世如来皆于此上而成正觉又本行集经云菩萨将至彼处色界诸天先以天缯幡盖悬于树上以为标识将今诸文照知益见告成之明也机分小大者然小大之异非适今也一从如来自知足天降神母胎便有大见乘栴檀楼阁小睹贯白日精及乘白象者矣问向来既不许仙苑为告成之场于今若为异哉答且如来成道既在菩提树下梵语菩提此云道应言道树告成为嘉耳夫如是则非唯雅契化仪抑亦深符文旨也当知我佛十九逾城五载游历六年苦行至于三十以二月八日明星出时于菩提树下而成正觉。

　　△四云教异。

　　金河顾命道殊半满之科。

　　金河者梵云㕧(许梨)剌拏代底或讹略云䟦提此云有金河是产阎浮檀金处水之净者莫此若也故佛于此入灭梁朝宗法师云如来于此入灭者不无其意且河流奔注喻生死之遄速金沙不动譬佛性之常存又如来因中于此六舍转轮王身命故今来此报地恩也顾命者如来末后于一日夜演大涅槃说三种权扶一圆实以赎众生慧命可谓如来以此教法顾命弟子使之传宣将益后世令不断绝耳道殊者良由机分小大遂致道殊半满也涅槃经云半字是烦恼言说之本不了义也满字是善法言说之本即了义也天台云半字即小乘九部满字大乘十二部也当知法体常一机自参差妍丑自形鉴非美恶。

　　△五推过在机。

　　岂非教被乘时无足核其高会。

　　岂非者犹言岂不是也教被者如来乘机而演法乘时者众生随类而得解无足未堪也核谓研穷开阐也高会盖指今经之座席也超八教外越四时表岂不高哉矧高会之未阐者由机宜之未堪也杲日丽天如盲者何文虽不显意实该含推过在机信不诬矣。

　　△六言退席当益。

　　是知五千退席为进增慢之俦。

　　然退席之流益在涅槃之会恐谤法而堕苦故佛力以冥驱免坠大坑使闻略说矧一真而未证僭四果以虚阶我慢自矜高谄曲心不实住唯损矣退则佳焉为进犹言䇿发也显益在当弥须密进俦者斑辈之谓也。

　　△七语记本宿缘。

　　五百授记俱崇密化之迹。

　　五百授记者然五百声闻得下周记莂如来昔为王子覆讲时在大通演佛慧之真乘作诸子之圆种中间弃本每用小以提持今日得闻故挹流而源远可谓隐崇高之本示卑近之迹已益物也。

　　△八陈今经由藉。

　　所以放光现瑞开发请之教源。

　　所以现瑞者当知眉光普照东土八千四华动而香风飘六瑞彰而群机骇弥勒因兹而疑念文殊由是以疏通引昔灯明如来证今释迦调御彼定起而宣明妙法此现瑞而必阐莲经且陈请而本于决疑况问答而由于现瑞开发请者良在兹也。

　　△九述如来开显。

　　出定扬德畅佛慧之宏略。

　　出定扬德者如来从三昧安详而起叹二智权实之门唯佛能知余乘莫测鹙子殷勤而弗已能仁酬请以宣扬开示悟入之玄谈于兹顿显教行人理之妙义向此克彰譬夫杲日行空无幽不烛喻彼昙华挺秀有睹咸欣三世如来十方调御所以出兴于五浊莫不为此大因缘。

　　△十举四喻以证一乘。

　　朽宅通入大之文轨化城引昔缘之不坠系珠明理性之常在凿井显示悟之多方词义宛然喻陈唯远。

　　三界无安犹如火宅又一真非实以为实故云朽宅化城珠留衣内喻宿种以常存凿井求泉譬因经而获悟犹藉指而见月若动树以训风厥意在兹所以云也盖大圣善权之力亦群机宿植之功然彼系珠一喻乃是下周五百声闻得记领解述昔大通尝闻覆讲纳种在性由迷不觉如衣内珠今蒙指陈获珠贸易以至大富也而此喻者若以台宗性类言之当乎类种也问既是修德类种今序那将系珠而譬理性耶答恐未然也何则应云系珠明宿种之常在乃始为工且理性之为语者凡圣同源生佛体等何所不至又岂烦喻于系珠耶师于吾门实为龙象阐毗尼之宗旨架定慧之津梁盖先佛之蓍龟乃后昆之模范此序之兴自唐及宋凡数百年历代宗匠初无训解不敢移易者盖师严道尊也愚愧不才辄形润注科解多见不知量也然在理或当其佛法不附人情尚觊无以彼我二其心也。

　　△十一叹二心而益四众。

　　自非大哀旷济拔滞溺之沈流一极悲心拯昏迷之失性。

　　自非大哀等者视劳生如己子故号大哀观法界以为机方称一极迷疑失性颠倒庸昏向外驰求漂流诸国至人方便托宿钜慈大士哀矜假道悲愍不拔而拔拔三惑之深愆非提而提提二死之沦溺哀即慈耳此盖如来四等之心随举其二也当知诸佛菩萨以大悲故不住涅槃以大智故不宿生死于是从本垂迹隐实扬权。

　　△十二明此经弘盛。

　　自汉至唐六百余载总历群籍四千余轴受持盛者无出此经。

　　自汉至唐者古今论衡云后汉孝明皇帝永平二年夜梦金人身长丈余飞至殿庭周旋往返光明炳耀帝问群臣有傅毅奏曰臣闻西方有大圣人号曰佛陛下所梦将非是也博土王遵复奏臣览周书异记云昔太史苏由奏昭王曰西方有圣人出千年之后教法当来今陛下所梦即其事也时明帝纳王遵奏寻遣中郎蔡歆博士王遵等并一十八人同往西域将迎教法至月氏国遇摩腾法兰二梵僧赍白氎𦘕释迦像并四十二章经以白马负至洛阳盖此土有三宝之始即后汉永平十年丁卯岁也文所云者本于此也自汉及唐相望弥远其六百载信不疑矣总历群籍者遍览众典也四千余轴者南山据现在而为语南山灭后梵僧迭至贝多益增故今藏乘则曰五千余卷也受持盛者然众典虽多其于受持读诵解说书写则此经弥为盛矣。

　　△十三显机教冥符。

　　将非机教相扣并智胜之遗尘。

　　将非机教相扣者应知三周得记之徒悉是大通结缘之众义犹父子天性相关机教冥符事同啐喙遗尘即余芳也。

　　△十四示持者敬信。

　　闻而深敬俱威王之余绩。

　　闻而深敬者闻妙不怖闻法不疑谛信如来第一之说威音出世亦说此经而我释迦昔在于彼修菩萨行号常不轻与众结缘世世逢值时时调熟今经本门增道损生法身大士皆其裔也故云余绩绩耳者功勋也。

　　△三流通二初述制序元由。

　　辄于经首序而综之。

　　辄擅也逊辞序而综之者譬夫一机之材经纬森列苟非其综则莫能贯摄其头绪又综之为言总也总七轴之大旨为此序之一文。

　　△次建愿弘通。

　　庶得早净六根仰慈尊之嘉会速成四德趣乐土之玄猷弘赞莫穷永贻诸后示尔。

　　庶得早净六根者愿六根而洁白觊四德以圆明闻经亲仰于灵峰证圣躬期于乐国向尘尘之内刹刹之中均与含生同成佛慧。

　　△次释经文三初解总题。

　　妙法莲华经

　　今经分文与夫昔教大旨佥异也何则皆由法华部当开显明乎本迹两门化缘之殊所以有总别两种三段也然彼三段既有两种之异遂致今古诸师用舍不一或有弃别而从总或有非总而存别者其故何哉诚由疏记分文之旨渊奥演说之流矛盾今此分文则双存总别夫如是则妙契五时一化之源深符本迹二门之异若其根源考本会异融非委在别文非此可述惟吾祖天台凡释一经则先以五重玄义申解首题明乎大旨次用三段分文节经起尽使总别不滥俾文旨焕然言五重玄义者谓名体宗用教相等也良以因名诠体由体会宗依宗有用仍须教相区以别之令小大有归致粗妙无爽斯经也则以法喻为名实相为体一乘因果为宗断疑生信为用(迹门断权疑生实信本门断近疑生远信)醍醐为教相耳。

　　○夫题标妙法寇绝五时奇喻莲华超过一代盖如来出世之本乃含生复性之源若也考本提宗尚非思虑可及岂应言辨能宣但群生盲冥昧斯秘藏于是圣人因物以启性假喻以明真不获已而强言故曰妙法莲华也然其妙法云何乃是三千界如权实之法也应知圆诠无碍言像莫穷至赜以体神至微以尽性语其远则溢乎太虚而不可挹言其近则在眉睫而不可窥迷之则散入天人修罗地狱鬼畜之都怒淫方炽悟之则复彼明静无为真空圆觉之智定慧弥增周流十虚统括三际所以天台向九旬而敷演南岳约三法以披明无得而尚者其唯妙法欤莲华者盖圣人不得已而与物作譬也况意虽多不出本迹两门施开废三于是举实事以示秘要设大车以破余乘提宿种以示衣珠假尘点以明极寿余不足喻唯莲可方如斯等义具玄文而广演备签记以详明今此略述大猷不暇曲折论辨粗申经旨匪涉教章经者梵语修多罗义翻契经契谓表诠义理符合物机佛地论云能贯能摄故名为经良由以佛圣教贯穿所应说义摄持所化生故。

　　△二明译人。

　　姚秦三藏法师鸠摩罗什奉诏译

　　姚秦者即后秦姚氏也三藏者经律论也法师者传译弘通人也鸠摩罗什者翻名释义委如前序什祖名达多本天竺人家世相国颖迈不群什父号鸠摩罗琰明敏英特不嗣相位弃荣出家于是东涉葱岭时龟兹王闻甚敬之彼王有妹年整二十文才逸瞻因以妻之遂生什与弗沙提婆什自七岁出家日诵三万二千言九岁同母至罽宾国彼有法师号磐头达多者三藏九部悉皆洞晓从旦至中手写千偈从中至暮口诵千偈什遂依师之至年十二又同母至月氏北山彼有罗汉一见乃云当勤守护此小沙弥风韵不凡伊厥后能守禁戒将大弘佛法或若破毁秪是才明法师耳什公之母体道悟明位证三果寻往天竺临行且语什曰方等深经汝必大阐震旦化行自惟少益耳什言若使大化流传虽泥犁苦将亦何憾于是还彼龟兹悟大乘法要其磐头达多者反师于什于时前秦符坚僭号关中以建元十三年正月太史奏曰有异星现于外国分野当有大德智人入辅中原矣坚曰朕闻西域有罗什将非是耶寻遣骁骑将军吕光等统兵七万西征龟兹临进发日饯光于建章宫谓光曰夫帝王者应天而治子育苍生为本也岂贪土地而兴征代哉正以怀其道德之人耳朕闻有罗什深解佛乘矧贤哲者国之大宝也若克龟兹当驰驿送之俾速副朕怀尔后果克因得罗什及吕光还至凉州而符坚已为姚苌所害光遂僭号关外光死其子袭位至于吕隆前后已经一十八年后苌卒其子兴立弘始三年春有连理枝生于庙庭逍遥园中有葱数畦悉变为茞瑞异既作秦主遂西伐吕隆方迎什师入关以其年十二月至长安译诸经论秦主敕僧[(丰*力)/石]等八百沙门咨受什旨续于伪秦弘始十一年八月二十日入寂垂终之际且誓曰若平时翻宣无误俾火后舌不焦黑至阇维竟其舌果作红莲华色存于灰中然什公证位居于三贤译经首从七佛其来尚矣至若秦女别室之事大似如幻法门其泛泛者安可以脞脞而议之哉奉诏者上命也译者易也谓变易梵音用成华言也周礼有象胥传言东方曰寄南方曰象西方曰狄鞮北方曰译。

　　△三消别文三初序分二正宗分三流通分初文又二初品目。

　　妙法莲华经序品第一

　　序者庠序也又序者次序也以如是等五事次第冠于经首也又序者由序也此如下文放光现瑞以作发起之端耳又序者叙述也此如下文问答释疑述古证今以作正宗弄引也由兹多义故称序耳品者中阿含云䟦渠翻为品谓义类相从聚在一段所以云也。

　　△二经文二初通序二别序初文又五初所闻法体。

　　如是。

　　如是者举所闻法体也亦是指法之辞当知三世佛经其初皆安如是所以诸佛道同不与世诤亦是对破外道阿欧二字不如不是亦是信顺之辞如云信则所闻之理会顺则师资之道成应知今经如是与昔教不同何则记云若非超八之如是安为今经之所闻此其谓也窃惟吾祖天台凡释一文莫不皆用因缘约教本迹观心之四意且观心释者盖佛祖慈悲之至也意令行人于句句之内文文之中反照自心免数他宝此意最切贤者须知傥能谛了自信不疑是则言言见谛字字明宗下不屈于己灵上无辜于佛祖今则阐彼机要之义以通幽邃之文用助思修共期佛慧推功先圣岂愚敢私自下诸文准此可知。

　　△二能持之人。

　　我闻。

　　我闻者即阿难自称也或云闻如是者盖经本不同前后互举大论云耳根不坏声在可闻处作意欲闻即闻问应言耳闻那云我闻答我是耳主举我摄众缘然我有三种谓见慢名字也阿难于结集时已是无学则见慢俱尽随世流布而称我也。

　　△三闻持和合。

　　一时。

　　一时者肇法师云法王启运嘉会之时也天台云机应合一之时也应云如是妙法一乘之教我于某年日月与某大众从佛所闻今不言者以诸国王制时节不同如彼土明于三际此方有于四时两土尚尔四夷可知既难准定但言一时。

　　△四闻持之所。

　　佛住王舍城耆阇崛山中。

　　佛者梵语佛陀华言觉者谓究竟觉了诸法唯只是心如此觉了之人乃名为佛又觉有三义谓自他圆满所以异彼外道二乘菩萨等也天台云佛名觉者知者于道场树下知觉世间出世间总相别相觉世即苦集觉出世即道灭亦能觉他身长丈六寿八十老比丘像菩提树下三十四心正习俱尽者即三藏佛自觉觉他带比丘像现尊特身树下一念相应断余残习者即通佛自觉觉他单现尊特相坐莲华台受佛职者即别佛自觉觉他隐前三相唯示不可思议如虚空相者即圆佛自觉觉他故经云我见如来丈六之身或见小身大身或见坐莲华台为百千释迦说心地法门或见身同虚空遍于法界无有差别即此义也愚窃思之今经教主与昔藏通别佛不可类同问且天台既释今经教主只应单论最后圆佛自觉觉他于义即足何用备举四教果佛将非太繁乎答须知今经部当开显故须对昔判今显其尊胜也应知非下无以显其高非劣无以辨其胜若据至人之体本无胜劣之殊应彼群机尚示小大之状譬夫宝鉴当台妍丑自彰非鉴之过须知佛身本一赴缘故二所以在昔离三于今即一不可弃三而觅一须知即一而是三昔之三者若展拳而为指今之一者似敛指以为拳体用虽殊其实一也应知一处恒三三处常一非一非三即三即一所以记云法华已前三佛离明隔偏小故来至此经从劣辨胜即三而一此其证也须知天台所云隐前三相唯示不可思议如虚空相者此明教主既是圆佛良以圆融自在譬彼虚空初无障碍而周遍一切盖从所表称虚空相当知如空包纳无所不含相相炳然无所不在盖随机现应耳不可谓之空然无有而为佛也何则记云若隐前三相从胜而说非谓太虚名为圆佛此明据也当知今经既曰微妙一乘之法若今教主定是尊崇最胜之身住者佛为能住王城为所住王舍城者梵语罗阅祇伽罗罗阅祇此云王舍也伽罗此云城又云彼土百姓在五山中七过作舍七度被烧百姓议云由我福薄数致煨烬王有福力其舍不烧自今已后皆排我屋为王舍从是免烧故称王舍西域记云其王舍城崇山四周以为外郭东西长南北狭广一百五十里子城三十里宫城北门是调达放醉象处东北是身子逢马胜得初果处又东北十四五里至鹫峰山是说法华经处记云如来本住王三昧三德之城迹居忍土之王城耳耆阇崛山者此翻灵鹫亦云鹫头又云狼迹言灵鹫者其义有三一者山峰之形似其鹫鸟二者山南有尸陀林鹫食尸竟栖止其上故时人呼为鹫山三者前佛后佛皆居此山若佛灭后罗汉住罗汉灭后支佛住无支佛则鬼神住既是圣灵所居总有三事因呼为灵鹫山增一阿含三十一云佛在鹫峰告诸比丘此山久远同名灵鹫更有别名汝等知否亦名广普山负重山仙人窟山恒有罗汉菩萨得道及神通诸仙所居又有五百辟支佛住如来欲下先令净居天人来此告敕令此土净却后二年佛现此间支佛闻已烧身入灭何则世无二佛国无二王一佛境界无二尊号天台问云劫火洞然天地廓清云何前佛今佛皆居此山答后劫既立本相还现得神通人知其昔名以名今耳然观天台之意盖是顺世因缘俯同俗事之谓以理而言未必一向何则像法决疑经云一切大众所见不同或是婆罗林悉是土沙草木石壁或见此林纯是七宝清净庄严或见此林是三世诸佛所游行处或见此林即是不可思议诸佛境界真实法体又下文云众生见烧尽我此土安稳此之谓也中者以灵鹫居五山之中余四山者一天主穴二七叶穴三蛇神穴四独力山然前佛后佛皆居五山之中者何耶天台云佛好中道所以升中天中日降中国中夜灭皆表中道今处山中说中道也。

　　△五闻持之伴二初列众二总结初文又三初声闻众二初比丘众二初多知识六初举类。

　　与大比丘众。

　　与即共也皆是大比丘气类譬群方贵贱各有班辈今诸比丘皆众所知识高誉大德耳大者释论明大者大亦言多亦言胜以其器量尊重为诸天王等大人之所敬故言大升出九十五种外道故言胜遍知内外经书故言多又数至一万二千人故言多疏云有大道大用大知故言大道胜用胜知胜故言胜道多用多知多故言多又大者为诸大菩萨所敬故也多者法界不可量法悉能知也胜者胜诸菩萨也此约圆教释耳比丘者肇师云秦言净命乞食破烦恼净持戒怖魔等乃天竺之一名而含此四义秦无以翻故存本称什师云始出妻子家应以乞食自资清净活命终出三界家必须破烦恼持戒自守具此二义故天魔怖其出境也释论云怖魔破恶乞士者良以魔乐生死其既出家复化余人俱离三界乖于魔意魔用力制翻被五系但愁忌而已故名怖魔又出家人必破身口七支之恶故言破恶然在家四种如法一仕二农三工四商用养身命其出家人佛不许此唯乞自资身安道存福利檀越三义相成故名比丘义众者梵语僧伽此翻和合众一人不名和合众四人已上乃名和合事和无别众法和无别理也。

　　△次示数。

　　万二千人俱。

　　万二千人者本是一万二千菩萨迹为万二千声闻也记问云凡诸列众及得道者何故其数必全无缺耶答大论释大数五千分中云若过若减皆存大数所以今文万二千者亦是存其大数也。

　　△三显位。

　　皆是阿罗汉。

　　皆是阿罗汉者阿颰经云应真瑞应经云真人悉是约无生义释也或言无翻名含三义一者无明糠脱后世田中不受生死果报故名不生也二者九十八使烦恼惑尽名杀贼也三者具智断两德堪为人天福田名应供也此藏通意耳若别圆释者义则不然非但杀贼亦杀不贼非但无生无生亦无非但应供亦能供应此叹别圆地住功德也又观解者从假入空观亦有三义乃至中道观杀无明贼不生二乘心能供养此人如供养世尊也方等云供养及文殊不如施行方等者一食充躯下文云毁赞佛之罪福轻毁赞持经之罪福重也良以佛无食想久离八风不为损益施持经者全肉身续报命生法身增慧命故有益也若毁之则忧恼退悔乖其胜利必招大损也。

　　△四叹德。

　　诸漏已尽无复烦恼逮得己利尽诸有结心得自在。

　　诸漏已尽无复烦恼者叹上杀贼也漏者三漏也成论云失道故名漏律云痴人造业开诸漏门毗昙云漏落生死然论律语异而同明漏义良由贼诳失于理宝贫穷孤露造诸恶业致生死苦亡法身失慧命丧重宝皆是贼义烦恼者即九十八使流扼缠盖等逼恼行人耳然其烦恼是能润漏业是所润能所既尽正是杀贼逮得己利者叹应供也然三界因果皆名为他智断功德皆名己利己利具足故成应供尽诸有结者此是叹不生也诸有即二十五有生处也结即二十五有生因也因尽果亡此叹不生明矣心得自在者定具足故名心自在慧具足名慧自在慧自在未必心自在心自在必慧自在也。

　　△五列名。

　　其名曰阿若憍陈如摩诃迦叶优楼频螺迦叶伽耶迦叶那提迦叶。

　　其名曰者指证之辞也然诸尊者皆备众行而隐其圆能各从一德标名者引物偏好也增一阿含云憍陈如比丘皆共上座有德大人相随舍利弗共智慧深利者相随目犍连共神通大力者相随皆掌一法引诸偏好天台云若欲消名须识其行从德立号无往不通憍陈如姓也此云火器本是婆罗门种其先事火从此名族火有烧照二义照则闇不生烧则物不生此以不生为姓也阿若名也此翻已知或言无知者非谓无所知乃是知无耳若依二谛即是知真以无生智为名也增一云我佛法中宽仁博识初受法味者拘邻如比丘第一故以阿若为名因果经云昔于饥世佛为赤目大鱼闭气不喘示为死相时有木工五人先用斧斫取肉食之佛即誓言于当来世先度此等与其无生又迦叶佛时九人学道五人未得誓于释迦法中最先开悟本愿所牵前得无生故名阿若夫巨夜长寝无人能觉日光未出明星前现陈如得道譬彼明星在众明之始一切人之智明无前陈如昔者如来初转法轮先度陈如佛凡三问汝知法否陈如三答俱云已知于是地神唱空神传乃至梵世咸称已知陈如比丘初见佛道初闻法鼓初服道香初尝甘露初入法流初证真谛于阎浮提最初得道当知一切人天支佛罗汉无能前者十二游经云佛成道第一年度五人第二年度三迦叶第五年度身子目连故知阿若在初明矣摩诃迦叶者此翻大龟氏以其祖感灵龟负仙图而应从德名族故言龟氏真谛三藏翻光波或饮光以其祖学仙身光照耀又迦叶身光亦能映物也其家大富增一云罗阅祇大富长者名迦毗罗妇名檀那子名毕钵罗妇名婆陀其家胜瓶沙王千倍十六大国无以为邻付法藏云毗婆尸佛灭后彼有塔像金色缺坏时有贫女丐得金珠倩匠为薄金师欢喜治莹佛毕立誓愿为夫妇从是已来九十一劫人中天上身恒金色心恒受乐最后托摩竭提国尼拘律陀婆罗门家其家大富有六十库金粟一库容三百四十斛库即仓也复次迦叶有三十相光明照耀满一由旬缺二相者应是无白毫肉髻也故诸天请结集时赞言耆年欲恚慢已除其形譬若紫金柱上下端严妙无比目明清净如莲华然佛弟子中名迦叶者既多故标大以别之余如十力三迦叶也又云于䟦耆聚落初从佛闻增上戒定慧即得无漏受乞食法行十二头陀逾老不舍头陀既久须发长衣服敝来诣佛所诸比丘起慢佛分座命迦叶同坐迦叶不肯佛言吾有四禅禅定息心静虑从始至终无有耗损迦叶亦然吾有大慈仁覆一切汝亦如此体性亦慈吾有大悲济度众生汝亦如是吾有四神三昧谓一无形二无量意三清净积四不退转汝亦如是吾有六通汝亦如是吾有四定一禅二智三慧四戒汝亦如是所以如来灭后法付迦叶能为一切而作依止犹如如来何则若有头陀苦行人佛法则存脱无其人佛法则灭迦叶能荷负佛法令得久住至未来时付法授衣竟然后入灭增一云我佛法中行十头陀苦行者大迦叶第一优楼等三尊者同名迦叶迦叶之义已如前释优楼频螺者亦云优楼毗此翻木瓜林那提此云河亦云江伽耶亦云竭夷亦云象此翻城家在王舍城南七由旬昔于毗婆尸佛时共树刹柱缘是为兄弟兄为瓶沙王师而有五百弟子两弟各有二百五十人以行兄法木瓜林者众经音义云在此林下修道因得其名次二翻江城者父母祷此神而得子即事火外道耳昔者佛欲化之乃往彼所寓宿迦叶辞无馆舍佛指龙堂可就此处彼遽答言龙性暴恶恐害仁者佛言无畏即摄衣入坐至夜龙归见佛遂怒放火烧佛佛入火光三昧境宇洞然龙窜无所唯见钵清净乃跃入其中迦叶是夕见火炽然谓其徒曰彼沙门者必被害矣至旦佛擎钵出示彼迦叶迦叶见已心亦稍伏佛仍作种种神变然其邪执尚犹未愈乃云瞿昙虽神不如我道真佛即语云汝非罗汉亦不得道于是开悟师徒皆伏寻与其徒依佛请法俱时出家所有祭火器悉掷于水中伽耶那提居邻其下忽睹祭器浮于中流乃往审省见兄已作沙门询其所以兄为说法因与其徒同归于佛增一云优留毗者能将护四众供给四事令无所乏最为第一那提比丘心意寂然降伏诸结其于精进最为第一伽耶比丘观了诸法都无所著善能教化最为第一。

　　舍利弗大目犍连摩诃迦旃延阿㝹楼驮劫宾那。

　　舍利弗具云舍利弗罗此翻珠子又云身子珠子者以其母于女人中最为明敏其聪慧之相在于目珠今舍利是珠之所生又身子者亦由彼母形貌姝媚故时人以子显母为作此号姓拘栗陀婆罗门种其父名优波提舍学通外典头戴火冠铁鍱其腹独步王城击鼓论议人无敌者彼之舅氏名拘絺罗亦善论议每与身子之母勍敌口辩以决胜负居常所论姊恒不如及怀身子日遂增胜拘絺罗者默自念言此非姊之力也其所怀者必是智人寄辨母口在胎尚尔况出胎耶于是委喻家业更广游学不暇翦爪时人呼为长爪梵志增一云我佛法中智慧无穷决了诸疑者舍利弗第一昔者王舍年丰王与臣庶设大会置三高座王太子论师广集论议身子尔时年始八岁至彼会所问所设座人具答之身子即越众登座群儒皆耻不𠃔论议且与同辈曰胜比小儿无足显誉脱或不如屈辱大矣皆遣侍者传语问之身子一一答辨无敢当者王及臣民称庆无极各相谓言国将太平智人出现暨年十六究尽典籍无事不闲博览古今演畅幽奥十六大国论议无双五天竺土最为第一于后一时偶在道上见马胜比丘威仪庠序遂问之曰汝师谁耶答言瞿昙又问师说何法答云诸法从缘生是故说因缘是法缘及尽我师如是说身子一闻即得初果来至佛所七日之间遍达佛法佛说一句身子以此一句于七日夜作师子吼更能出异句味使无穷尽况佛多说身子智辨若为可尽大目犍连姓也翻赞诵文殊问经翻莱茯根真谛云勿伽罗此翻胡豆古有仙人嗜此二物因以名族释论云吉占师子父也名拘律陀拘律陀树名耳父母祷树神得子因以名焉因果经呼为大目连罗夜那同名者多故举大以别之释论云舍利弗为才明者见贵目连为豪爽者取重智艺相比德行互同又称为左面弟子昔者外道师徒五百用咒移山经一月日其山已动目连念言此山若移多所损害即于山顶虚空之中结加趺坐山还不动外道相谓我咒山动计日必移云何安固还若于初必是沙门使之然耳自知力弱归心佛道令无量人正法出家又难陀䟦难陀二龙居须弥边海佛常飞空上忉利天为母说法彼龙瞋恨作是念言云何秃人从我上过后时佛欲上天其龙吐黑云闇雾隐翳三光诸比丘咸欲降之佛不听许目连云我能降之佛言汝当云何目连答言先以大身恐怖次用小身钻啮然后以常身降之佛言善哉如汝堪任彼龙以身绕须弥山七匝尾挑海水头枕山顶目连于是倍现其身绕山十四匝尾出海外头枕梵宫是龙瞋盛雨金刚沙目连变沙为宝华轻软可爱龙瞋不已目连化为细身入龙身内眼入耳出耳入鼻出钻啮其身即受苦痛其心乃伏目连摄巨细身示沙门像将是二龙来至佛所又帝释与修罗战胜造得胜堂七宝楼观庄严奇特梁柱支节皆容一綖不令相着而能相持天福之妙力能如此目连飞往帝释将彼看堂而诸天女羞见目连悉隐不出目连念帝释着乐不修道本即变神通烧得胜堂赫然崩坏仍为帝释广说无常帝释欢喜堂复依然无烟灰色增一云我弟子中神通轻举飞到十方者大目犍连第一摩诃迦旃延此云扇绳亦名柯罗柯罗此翻思胜言扇绳者尊者以其生时父已去世此儿碍母不得再嫁如扇系绳不得相离言思胜者思是慧数论议功强得思胜名长阿含云有外道执其断见谓无他世凡有十番问答彼外道言无有他世答言今之日月为天为人为此世为他世若无他世则无明日又问我见人死不还云何说其受苦故知无他世答如罪人被驻宁得归否又问若生天何故不归故知无他世答如人堕厕得出肯更入厕否又天上一日当此百年生彼三五日未遑归心设有归者而汝已化宁得知之又问我镬煮罪人密盖其上伺之不见神出故知无他世答汝昼眠时傍人在边见汝神出不又问我剥死人皮脔肉碎骨求神不得故知无他世答如小儿折薪寸寸分裂求火宁得不又问我秤死人最重若彼神去应轻若无神去则无他世答如火与铁合铁则轻铁失火则重人生有神人则轻死失神则重又问我见临死人反转求神不得故知无他世答如人反转求于贝声宁得声耶又云汝虽种种破我我执此甚久而不能舍答如人采稆初见麻取麻次舍麻取麻皮次舍麻皮取缕次舍缕取布次舍布取绢次舍绢取银次舍银取金舍劣取胜云何不能舍如是番番析破广演诸义外道便伏而赞叹言前说日月而我已解欲闻智辨故番番执难善哉妙说难可思议增一云善分别义敷演道教者迦旃延最为第一阿㝹楼䭾亦云阿那律亦阿泥卢豆皆梵音赊切耳此翻无贫亦如意亦无獦名也言无贫者昔于饥世因施辟支佛稗饮获九十一劫果报充足故名无贫贤愚经云弗沙佛末法时世饥馑有支佛名利吒行乞空钵无获有一贫人见而悲悼白言胜士能受稗不即以所啖奉之食已作十八变后更采稗有兔跳抱其背变为死人无伴与脱待闇还家委地即成金人拔指随生用脚更出取之无尽恶人恶王欲来夺之但见死尸而其所睹纯是金宝九十一劫果报充足故号无贫言如意者其生已后家业丰溢日夜增益而其门下日日当有一万二千人六千取债六千还直出家已后随所至处人见欢喜欲有所须如己家无异应知阿那律者是净饭王之侄儿斛饭王之次子世尊之堂弟阿难之从兄罗云之叔非聊尔人也政若周公叹曰我是文王之子武王之弟成王之叔其于天下非贱人也而沐三握䬸三吐礼贤尚尔况余人乎增一云我佛法中天眼彻视者阿那律比丘第一劫宾那此翻房宿父母祷房星感子因是为名又云房宿是比丘与佛共房宿获觐法身从兹立号中阿含四十二云佛游摩竭提诣王舍城尔时世尊至陶师家语陶师曰我欲寄宿汝见听否陶师答云我无所违然而先来已有比丘若彼听者欲住随宜时彼比丘弗伽罗婆先已在彼陶师屋中世尊语曰我欲寄宿汝见听否比丘答云君可随意我何敢违此陶师屋草座已敷君欲住者自可随意于时世尊于草座上敷尼师坛结加趺坐竟夜寂然比丘亦尔于是世尊默自念言是比丘者甚为奇特乃问之曰汝师谁耶对曰瞿昙无上觉者是我之师又问之曰曾见师否答曰未曾复更问曰若见师者为识否耶答曰设见不识我但闻彼十号具足乃依出家世尊告曰我今为汝略说法要汝当谛听比丘答言愿乐欲闻佛告比丘人有六界聚六触处十八意行四住处六界聚者地水火风空识等也因此六故有六触处谓眼触见色乃至意触知法因此六故有十八意行谓眼见色观色喜住观色忧住观色舍住乃至耳鼻舌身意亦复如是以因此故有四住处谓真谛住处慧住处施住处息住处以因此故说不放逸慧若有比丘分别身界今我此身有内地界而受于生所谓发毛爪齿及外地界皆非我有我非彼有亦非神也如是观慧是名比丘不放逸慧如是乃至地水火风空识内外一一观察说此法已是比丘远尘离垢即获圣果天台云是比丘善占星宿明识图像从解得名增一云我佛法中善知星宿者劫宾那第一。

　　憍梵波提离婆多毕陵伽婆蹉薄拘罗摩诃拘絺罗难陀。

　　憍梵波提此云牛呞无量寿称牛王增一云牛迹昔五百世曾常为牛王牛若食后恒事虚哨余报未尽唼唼常嚼时人称为牛呞昔为比丘因摘一茎禾而数粒坠地后五百世作牛偿他今虽证圣尚有余习天台云人但观形不知有德若笑罗汉即得罪也避人笑故常居天上天知有德所以不笑又云佛昔在世尝一夏受阿耆达王请与五百比丘皆啖马麦而憍梵波提独在天上尸利沙园受天王供养此由过去有五百雁其中一雁常以华果供养雁王其福所致今受天乐增一云乐居天上不乐人间者牛迹比丘第一离婆多亦云离越此翻星宿或室宿或假和合文殊问经称为常作声父母从星辰乞子既其感获因星作名虽得出家犹存本字假和合者有人引释论空亭中宿见二鬼争尸之缘而为据也大论第十三云若人远行独宿空亭夜中有鬼担一死尸来着其前复有一鬼从后而来瞋骂前鬼云是我尸何以担来前鬼复言本是我物二鬼各争前鬼语言可问此人后鬼即问是谁尸耶谁担来此其人思惟此之二鬼皆有大力实语虚语俱不免害我当实语答之即便答言前鬼担来后鬼大瞋拔其手足出于地上前鬼愧之取尸补之便着手臂及以足等举身皆易于是二鬼共食所易活人之身各各拭口分首而去其人思惟父母生身眼见食尽我今此身尽是他肉为有身耶为无身耶天既明矣寻路而去乃值众僧即便问云今我此身为有无耶众僧答言汝身本来恒自无有四大和合而成之耳因兹悟道获罗汉果又杂宝藏经云昔罽宾国有离越罗汉在山坐禅有人失牛乃寻其迹至彼所居尔时离越煮草欲染其草忽然变为牛肉所持钵器变为牛头牛主见已执诣王所王付狱中经十二年恒为狱监饮马除粪离越弟子得罗汉者寻师不见业缘将毕于后乃见在罽宾狱寻诣王所具陈上事王即宣令赦彼出狱跃身在空作十八变彼王见已求哀悔过王复问云以何因缘而有此事离越答言我于往昔亦曾失牛寻迹到山见辟支佛独处坐禅即便诬谤经一日夜以是因缘堕落三途余业未消今成罗汉犹被诬谤增一云坐禅入定心不倒乱离越第一毕陵迦婆蹉此云余习昔五百世为婆罗门习气犹高其恒河佛昔为彼婢因过恒河水急难度乃咄曰小婢驻流恒神为之两派神往诉佛佛令忏谢即便合手小婢莫瞋大众笑之忏而更骂佛言本习如此实无高心增一云树下苦坐不避风雨婆蹉第一薄拘罗此翻善容或翻伟形以其色貌端正故言善容寿年一百六十岁无病无夭有五不死报贤愚经云昔舍卫国有长者子生一男儿时因众会诣大江边母不坚固失儿落水儿有福德是故不死时水有鱼吞此小儿儿在鱼腹又复不死时有一人捕得此鱼剖鱼腹中见此小儿欢喜无量时二父母闻此事已遂往索之纷拏不已诣于王所具陈上事王告之曰卿二长者所认此儿不应偏也时二长者各为娶妇安置田宅儿后厌俗即求出家佛呼善来便成罗汉阿难白佛此何因缘佛言过去毗婆佛时有一长者闻佛说法受三自归持不杀戒以是因缘今受此报又付法藏经云薄拘罗年幼见继母作饼从母索之其母恚故即便捉掷又置鏊上鏊虽焦热不能烧害又掷釜中亦复不害仍弃水里值鱼吞之而亦不死时人捕鱼刀劈鱼腹亦乃无伤故薄拘罗有五不死分别功德论云昔毗婆佛时有一长者禀性良谦请佛及僧九十日中四时供养有一比丘来求乞药长者问云何所苦患答言头痛长者思惟此必膈上有水仰攻其头寻以诃梨勒果令彼服之病即除愈尔时长者今薄拘罗是增一云寿命极长终不中夭常乐闲居不处众中薄拘罗第一摩诃拘絺罗此云大膝善于论议舍利弗舅氏居常论议每胜于姊及姊怀胎论则不如知所怀者必是智人寄辩母口在胎尚尔况出胎耶于是弃家学业往南天竺读十八经时人笑之累世难通一生非觊彼则喟然叹曰在家为姊所胜出路为他所轻誓读不休无暇翦爪时人呼为长爪梵志学讫还家问甥何在人云为佛弟子即大憍慢我甥八岁声震五天彼沙门者有何道术诱我姊儿迳往佛所思惟良久不得一法入心即语佛言一切法不忍忍即安义此言一切法我皆能破使不得安故言一切法不忍佛问汝见是忍否此堕两负处也若我见忍前已一切不忍若我见不忍无以胜佛即便低头得法眼净增一云得四辩才触难能答者拘絺罗第一难陀此是放牛难陀也翻善欢喜亦云欣乐大论云频婆娑罗王请佛及僧三月安居语放牛人令近处住俾日日送乳酪终竟三月王甚感之令其见佛彼与诸同辈议云我闻一切智人即净饭王子彼生王宫颇知放牛事否乃入竹林端坐问佛佛为说十一事因发心出家成无学果从本为名故云放牛善欢喜者记云从初慕道为名欣乐是善喜之别名。

　　孙陀罗难陀富楼那弥多罗尼子须菩提阿难罗睺罗。

　　孙陀罗难陀孙陀罗此云好爱亦云端正难陀种姓如那律中说此因妇得名四月九日生短佛四指(佛一指阔四寸)容仪挺特与世殊异若入众中有不识者谓言佛来何则以难陀是佛亲弟当知如来之祖名师子颊王王有四子一净饭王二白饭王三斛饭王四甘露饭王初净饭有二子一悉达二难陀二白饭有二子一调达二阿难三斛饭有二子一摩诃男二阿那律四甘露饭有二子一娑婆二䟦提佛本行经云调达四月七日生佛四月八日生难陀四月九日生阿难四月十日生妇即孙陀利貌极端正食息不相离佛与阿难途行乞食到其门伊正共妇在高楼上饮食难陀即起迎佛妇言须君还乃可共食难陀白佛转轮王种何得自辱寻持佛钵取饭佛即还尼俱类园语阿难言令难陀送食阿难宣旨彼即送来佛令剃头遂握拳语剃者曰汝勿持刀临阎浮王顶佛逼莫止悉与剃之明日佛与五百比丘应请求住守寺意欲逃去佛令关房扫地关南北开扫此彼污复惧佛归即逃走归去于路值佛屏身隐树树迥升空佛见即唤将还问何故去即答昨与妇别待还乃食以忆妇去耳佛令执衣角将游三十三天至欢喜园中见诸采女而有一处但见天女而无其夫彼乃问佛佛令自问天女答云佛弟难陀坚持禁戒当生此天为我夫也佛问难陀此处天女与孙陀利若为优劣答云若以天女挍之其孙陀利大似瞎弥猴耳佛即共还逝多林中难陀心慕生天弥加精进常修善行佛告大众汝诸比丘不得与彼难陀共住以至坐起语言等也彼自念言阿难是弟必不相嫌即往共坐阿难遽起乃问之曰弟何弃兄阿难告云仁者行别所以相违何则仁乐生天我欲寂灭难陀闻已心生忧恼佛又问云汝见捺落迦否答曰未见复令执衣角将游地狱见诸狱中俱有治人唯一狱空彼乃问佛佛令自问狱卒答云佛弟难陀为生天故所以修行暂生天上当堕此间受诸苦恼难陀忧惧涕泪交流佛为说法因得开悟获证圣果富楼那弥多罗尼子富楼那翻满愿弥多罗翻慈尼女也父于满江祷梵天求子正值江满又梦以七宝器盛满中宝入于母怀母既怀子父愿获满故得此名弥多罗尼此云慈行亦云知识外典四韦陀中有此一品其母诵之以此为名尼是出家女通称那是西竺男总名既是慈之所生故云慈子增一云我父名满我母名慈诸梵行人呼我为满慈子又云善能广说分别义理满愿子最为第一于后一时欲还本国利益有情佛言彼国弊恶汝云何化答言我当修忍若毁辱我我当自幸不得拳殴若拳殴时自幸不得木杖若木杖时自幸不得刀刃若刀刃时自幸得离五阴毒器佛言善哉汝可化度七车喻经云为大智舍利弗之所称叹诸梵行人皆当萦衣顶戴于汝若见汝者得大利益须菩提此云空生生时家中库藏器皿一切皆空占者云吉因空而生名曰空生也从依报瑞空以名正报依正俱吉故曰空生常乐游止闲林石窟寂静之处所修行业以空为本常入空定住无诤三昧喜说空法有所宣辩皆分别空将护众生不令起碍嫌行即住嫌住即行又云常行空行故云善也供养得报故云吉也诸文之中称善吉者即此意也阿难此云欢喜亦云无染昔净饭王冀太子为金轮霸其宗社忽弃国捐荣忧恼殆绝魔来诳云汝子已死王言阿夷语既虚瑞相亦无验复有天来告云汝子成佛王疑未决斯须信报昨夜天地大动太子成佛王大欢喜白饭王复奏诞生太子举国欣欣因立嘉名中阿含第七云阿难侍佛二十五年所闻八万犍度(此云法聚)皆诵无遗亦不重问佛灭度后在师子床迦叶与大众而赞叹曰面如净满月眼若青莲华佛法大海水流入阿难心增一云知时明物所至无疑所忆不忘多闻广远堪任奉持阿难第一罗睺罗此云覆障佛之嫡子昔太子求出家父王不许既殷勤不已王言若汝有子听汝出家太子举手指其妃腹却后六年汝当生男在胎六年故言覆障真谛三藏云罗睺本名修罗能手障日月应云障月佛言我法如月此儿障我不即出家世世障我我世世能舍故言覆障佛出家已耶输有娠诸释咸瞋何因有此欲治欲杀恶声盈路宝女劬毗罗证之其谤少息因梵火坑发大誓愿若我为非子母俱灭若真遗体天当为证遂抱子投坑坑变为池莲华捧体王及国人始复不疑后佛还国耶输令奉欢喜九年虽幼稚于大众中迳持上佛耶输以此息谤于是净饭欢喜虽失其父而获其子孙为金轮吾亦何恨想其长大冀神宝至而佛索出家父王不许耶输后时将上高楼目连飞空而来取之佛度出家与舍利弗为弟子。

　　△六总结。

　　如是众所知识大阿罗汉等。

　　众所知识或言知秪是识或言闻名为知见形为识亦可见形为知见心为识肇法师云大士处世犹日月升天有目之徒孰不知识今谓解佛正见曰知止人邪径曰识。

　　△二列少知识。

　　复有学无学二千人。

　　言少知识此但举位明数而不叹德呼此为少耳矧圣与凡绝交亦不分多少特以希高慕远偕以多识而引之晦德隐名即以少识而导之随顺众生故有多少不可睹迹而忘本也若三藏中十八种学人九种无学通教五地皆名学六地名无学又九地皆名学佛地为无学若别圆别约有功用无功用具足未具足以明学无学也文具二意今作一节释之。

　　△二比丘尼众二初波阇波提次耶输陀罗(罗睺)。

　　摩诃波阇波提比丘尼与眷属六千人俱罗睺罗母耶输陀罗比丘尼亦与眷属俱。

　　波阇波提此翻大爱道也亦云憍昙弥此翻众生尼者是西国出家女之通名良以本住智度法门迹为千佛之母卫养导师者也大爱道者中观广博名大无缘慈力为爱中理虚通名道六千者数也若表对观门观六根清净各具一千功德虽眼有八百耳有千二百以多足少数满六千表本法门亦是观行之意耳耶输陀者此云华色或云名闻以子标母故云罗睺罗母也然而温良恭俭德齐太子在家为菩萨之妻作天人之知识出家为尼众之主而位居于无学岂是无名闻众耶十二游经出三夫人一瞿夷二耶输三鹿野未曾有及瑞应皆云罗睺是瞿夷之子涅槃与法华皆云是耶输子于意云何此或彼经举大母此处举所生释论明瞿毗陀是宝女不孕即是瞿夷此翻明女故知定是耶输子也悲华云宝华佛所誓愿为妻岂有博地为太子妻故知本住寂定微妙法喜迹为佛妻。

　　△二菩萨众六初明类。

　　菩萨摩诃萨。

　　若具存应言菩提萨埵摩诃萨埵什师嫌繁略去提埵二字菩提此云道萨埵此云心摩诃云大此诸人等皆求广博大道又能成熟众生即是大道心之气类也。

　　△二示数。

　　八万人。

　　八万人者数也然余经集众甚多此经何少或是语其大数耳或譬王论密事岂可率土同谋若约观心释者观一善心具十法界十界交互具百法界千性相等十善即万法约八正道即八万法门也。

　　△三显位。

　　皆于阿耨多罗三藐三菩提不退转。

　　阿耨多罗此云无上三藐云正又三云等菩提云觉不退转者约位行念以论不退也若详而释之应历四教各各有三一一不同今释此经但论圆教位行念也此如华严明初住得如来一身无量身具三不退此是一实事即圆教之不退也然不退转者意兼两向今为调文且从上释应以此句贯通下文。

　　△四叹德。

　　皆得陀罗尼乐说辨才转不退转法轮供养无量百千诸佛于诸佛所植众德本常为诸佛之所称叹以慈修身善入佛慧通达大智到于彼岸名称普闻无量世界能度无数百千众生。

　　此十三句作横竖二意消文一竖约十地义便二横约初住义便也不退转者成前即是明位起后即是叹德以对初地初地名欢喜喜其不退堕二边入于中道获三不退故知叹初欢喜地也皆得陀罗尼者叹第二离垢地也此地名离达谓离遮诸恶达持众善即是陀罗尼义也乐说辩才者叹第三明地也良以内智既明外说则辩谓欲知智在说则说有种种乐说最胜也转不退转法轮者叹第四𦦨地也由焰能破闇又能焦炷转法轮者则自害己惑如焦炷也破他迷妄如除闇也供养无数百千诸佛者此叹第五难胜地也此地得深禅定用神通力难胜难及于一念顷遍至十方供养诸佛于诸佛所植众德本者此叹第六现前地也由得深禅定故能供养诸佛福德所资种智种智现前智是德本如植种于地耳常为诸佛之所称叹者此叹第七远行地也此地二智方便出过一切广修利益称会佛心也以慈修身者叹第八不动地也正智不动不出三界以慈薰身应入五道熏口为说法熏心为设方便正法华云具熏三业即其意也善入佛慧者此叹第九善慧地也良由深入实际妙彻本源故云佛慧通达大智者此叹第十法云地也然其法身如虚空禅定如大云智慧如大雨善入佛法名慧巧用佛法名智此盖互举耳到于彼岸者叹十地内德也到三谛之彼岸此是因中说果又到在不久名称普闻者叹十地外德也由内德深广致令声名普闻内外相称之意若开等觉位者以此二句拟之能度百千众生者余地度人或一界至九界不名能度十地胜前故称能度然此诸地一一各具如上众多功德今作出没释者为人情好异又竖义易解故也次约横义叹者此直就初住一位说之余位例然所谓初发心住一发一切发出过二边革凡超圣入于中道其心寂灭念念流入萨婆若海故言得不退转也又初住遮离取相无知无明等障持达般若解脱法身等德故言得陀罗尼也且十信似解尚能以一妙音遍三千界何况初住真解口密功德耶故言乐说辩才也初住能分身百世界作佛论其实处无量无边以能作佛说法教化故言能转不退法轮又初住得不思议神力遍能承事法界诸佛故言供养百千诸佛也初住得实相本所以能植众德也又初住开佛知见知见己法与诸佛同故言常为诸佛之所称叹又初住以无缘慈普现色身遍应法界故言以慈修身又初住入秘密藏故言善入佛慧又初住一心三智无能障碍故云通达大智又初住事理分究竟故言到于彼岸又初住圆德真实与名相称故言名称普闻无量世界又初住能为十法界而作依止安立救护故言能度百千众生又初住更有无量无边不可思议种种功德略言十三句耳二住已去乃至等觉亦复如是故大品云初阿字门具四十一字功德后荼亦具诸字功德中间亦尔字等语等功德亦等。

　　△五列名。

　　其名曰文殊师利菩萨观世音菩萨得大势菩萨常精进菩萨不休息菩萨宝掌菩萨药王菩萨勇施菩萨宝月菩萨月光菩萨满月菩萨大力菩萨无量力菩萨越三界菩萨䟦陀婆罗菩萨弥勒菩萨宝积菩萨导师菩萨。

　　大士大名或从法门或从行德本愿等虽是一名备无量义今依经依观消十八菩萨之名文殊师利此云妙德大经云了了见佛性犹如妙德等无行云满殊师利普超云濡首思益云虽说诸法而不起法相不起非法相故名妙德悲华云愿我行菩萨道所化众生皆于十方先成正觉令我天眼悉皆见之我之国土皆一生菩萨悉令从我劝发道心我行菩萨道无有齐限宝藏佛言汝作功德甚深甚深愿取妙土今故字汝名文殊师利在北方欢喜世界作佛号欢喜藏摩尼宝积佛今犹现在闻名灭四重罪为菩萨像影响释迦耳新译云曼殊师利此翻妙吉祥西域记云是菩萨生时有十种吉祥一光明满室二甘露盈庭三池涌七珍四神开伏藏五鸡生凤子六猪㝃龙豚七马产麒麟八牛生白泽九仓变金粟十象具六牙由斯异瑞故名吉祥观世音天竺云婆娄吉低税思益云若众生见者即时必定得于菩提称名者得脱众苦故名观音悲华云若有众生受苦称名念我者为我天眼天耳所见所闻不得免苦不取正觉宝藏佛云汝观一切众生生大悲心今当字汝为观世音得大势思益云我投足之处震动三千大千世界及魔宫殿故名大势至悲华云愿我世界如观世音等无有异宝藏佛言由汝愿取大千世界故今字汝为大势至常精进大宝积云是菩萨为一众生经无量劫随逐不舍犹不受化无一念弃舍故名常精进也不休息思益云恒河沙劫为一日夜是三十日为月十二月为岁过百千万亿劫得值一佛如是值恒河沙佛行诸梵行修习功德然后受记心不休息故名不休息记云不休息与常精进义意略同欲辩别者无间趣入名为精进长时无废名不休息今谓亦是自行化他之异耳宝掌者普超云被上德铠乃至于佛无能沮败令释大乘若于梦中不志二乘常以实心诸通慧心为人讲宣于诸珍宝心无贪惜故名宝掌药王者悲华云愿贤劫一千四佛初成道时我皆供养诸佛入灭我皆起塔劫尽苦恼我皆救护刀兵疾疫作大医王然后作佛宝藏佛言今当字汝为火净药王在后作佛即楼至如来是记云火净从烧身立名今文勇施至越三界此七菩萨疏称欠释记云未检愚则辄规祖训粗释芳猷至若事迹未详更俟后贤追补勇施者世间内财外财及出世无上法财悉能遍施勇敢无怯亦无吝惜宝月者三德分证尊贵如宝种智圆明清凉如月月光者月有亏盈破暗之义以喻菩萨本盈迹亏耳或云菩萨分证中道智光能破十界烦恼昏暗使之顿明满月者由斯菩萨百福严备妙相圆明如月满也大力者境智冥合拔苦与乐胜诸偏小也无量力者本高迹下力大用深普救遍提也越三界者妙悟千如洞遣百非超世出世故得此名䟦陀婆罗此云善守亦云贤守思益云若众生闻名者毕定得三菩提故名善守记云此菩萨名出般舟亦名贤护贤即善也善巧将护令其不退弥勒者此云慈氏思益云若众生见者即得慈心三昧故名以慈氏是菩萨现居知足内院当来出兴于堪忍补释迦之处号弥勒世尊于华林园内龙华树下而成正觉智论三十四云龙华初会度九十九亿声闻第二会度九十六亿声闻第三会度九十三亿声闻然此菩萨瑞异芳猷委如别释又悲华云愿于刀火劫中拥护众生宝积者分证三德尊贵如宝三德圆融微妙名积导师者思益云于堕邪道众生生大悲心令入正道不求恩报故名导师。

　　△六结。

　　如是菩萨摩诃萨八万人俱。

　　如是等者即总结之辞记云一代教中诸大菩萨宿缘获记多在悲华第二卷中故彼经云有菩萨名曰寂意而白佛言诸佛皆有净土如来何故取此秽土佛言本愿故取我于过去恒河沙阿僧祇劫有世界名删提岚劫名善持时有轮王名无诤念主四天下王有千子有一大臣名曰宝海梵志唯有一子三十二相八十种好常有诸天而来供养因为作号名曰宝藏出家成道亦名宝藏说法度人其数无量其王千子各各供养过三月已欲为授记先入三昧现十方佛土集诸菩萨先授宝海十方世界众生宝海教化者一时成佛次授轮王千子记记第一子云汝观六道起大悲心断诸烦恼令住安乐今当字汝为观世音阿弥陀佛般涅槃后二恒河沙阿僧祇劫于夜初分正法灭时于夜后分其土转名一切珍宝之所成就所有庄严胜安乐界于一念顷便成正觉号一切功德山王寿九十六亿那由他百千万亿劫第二太子名大势至(如上文释)第三名文殊师利(亦如上文)第四名普贤在东方十恒河沙世界微尘世界名不瞬乃至第九名阿閦如是次第记千太子中有愿取五浊成佛者以大悲故其土名娑婆何以故是诸众生忍于三毒及诸烦恼能忍斯恶故名忍土是千人中唯除一人余并于贤劫而得成佛。

　　△三杂众八初欲界天。

　　尔时释提桓因与其眷属二万天子俱复有名月天子普香天子宝光天子四大天王与其眷属万天子俱自在天子大自在天子与其眷属三万天子俱。

　　杂众者旧云凡夫众而此中有圣旧云俗众而此中有道旧云天人众而此中有龙鬼义皆不便今称杂众意则兼矣谓五道二界等也今观此文有于八番先标帝释次列四王前龙后鸟鬼神重出为此义故呼名为杂此中有得道未得道者杂果报与形服杂又有得二乘道者无漏智与烦恼无明杂有得菩萨道者沤和与众机杂有得佛道者一法具一切法故言杂杂义如是岂可以凡夫形俗判之复不可以五道人天判之故言杂也尔时者盖言当此之时也释提桓因者或云因陀罗或云旃提罗此翻能作或云能天帝所谓能作忉利天主者也忉利此翻三十三良以须弥有四面每面有八城就喜见城合为三十三天而共居须弥山顶须弥此云安明或云妙高此山四宝所成高广三百三十六万里俱舍云妙高层有四相去各十千旁出十六千八四二千量坚首及持鬘恒憍大王众如次居四级亦住余七山妙高顶八万三十三天居四角有四峰金刚首所住中宫名善现周万逾缮那外四苑庄严众车粗杂喜疏云此是欲天之主故前列之杂阿含四十云有比丘问佛何故名释提桓因答本为人时行于顿施堪能作主故名释提桓因般若云过贤劫二千二十四劫作佛号无著世尊名月普香宝光三天子者此是帝释之内臣如世卿相也或云三光天子耳四大天王是帝释之外臣如武将也居四宝山高半须弥楼炭经云广二十四万里东提头赖吒此云持国亦言安民居黄金山领二鬼一犍闼婆二富单那南毗留勒叉此云增长亦云免离居琉璃山领二鬼一薜荔多二鸠槃茶西毗留博叉此云非好报又云恶眼亦云杂语居白银山领二鬼一毒龙二毗舍阇北毗沙门此云种种闻亦云多闻居水晶山领二鬼一罗刹二夜叉此四天王各领二鬼不令恼人故称护世次忉利上有𦦨摩此翻善持大论云妙善去忉利三百三十六万里善持上有兜率陀此翻妙足又云知足亦云喜足去焰摩如地远今不列者略耳自在者即第五化乐也大自在者即第六他化自在也。

　　△二色界天。

　　娑婆世界主梵天王尸弃大梵光明大梵等与其眷属万二千天子俱。

　　娑婆此云忍由此土众生安于十恶不肯出离从人名土故称为忍悲华云云何名娑婆是诸众生忍受三毒及诸烦恼故名忍土亦名为杂杂九道共居故也梵者此云离欲亦称高净尸弃者此云顶髻良以外国称火为树提尸弃其王本修火光定破欲界惑从德立名然经标梵王复举尸弃似如两人若依释论正以尸弃为王今经举位显名恐目一人耳住禅中间内有觉观外有言说得主领为王单修禅为梵民加四无量心为王也初禅有梵众梵辅大梵今举王以摄诸光明者二禅也此有少光无量光光音三禅有少净无量净遍净四禅有密身亦云无挂碍无量密亦云受福密果亦云广果无想密亦云无想又有五那含不烦不热善现色究竟亦云大自在即摩醯首罗经文存略不具出之但云等等此诸天也。

　　△三龙王。

　　有八龙王难陀龙王䟦难陀龙王娑伽罗龙王和修吉龙王德叉迦龙王阿那婆达多龙王摩那斯龙王优钵罗龙王等各与若干百千眷属俱。

　　难陀名欢喜䟦难陀名善兄弟常护摩竭提雨泽以时国无饥年瓶沙王年为一会百姓闻皆欢喜从此得名此龙即目连所降者也居海中本迹解者本住欢喜地迹居大海中娑伽罗者从居海受名此如华严所称也旧曰因国得名本住智度大海迹处沧溟和修吉者此云多头亦云宝称居于水中本住普现色身三昧迹示多头德义迦者此云现毒亦云多舌或云两舌本住乐说无碍辩法门迹示多舌阿那婆达多者从池得名此云无热无热池者长阿含十八云雪山顶上有池名阿耨达其中有五柱堂从池为名龙王常处其中然阎浮诸龙有三患一热风热沙着身烧皮肉及骨髓以为苦恼二恶风暴起吹其宫殿失宝饰衣等龙身自现以为苦恼三诸龙娱乐之时金翅鸟王入宫搏撮始生龙子食之怖惧热恼今此池者无彼三患若鸟起心欲往即便命终故名无热恼池也本住清凉常乐我净迹处凉池摩那斯此云大身或大意大力等修罗排海淹喜见城此龙萦身以遏海水本住无边身法门迹为大体耳优钵罗者此云黛色莲华池龙依此住从池得名本住法华三昧迹居此池正法念经云龙为诸天保境修罗兴兵先与龙斗故知为天所管。

　　△四紧那罗。

　　有四紧那罗王法紧那罗王妙法紧那罗王大法紧那罗王持法紧那罗王各与若干百千眷属俱。

　　紧那罗亦云真陀罗此云疑神似人而有一角故号人非人天帝法乐神也居十宝山身有异相即上奏乐佛时说法诸天弦歌般遮于瑟而颂法门本迹者本住不可思议不起灭定安禅合掌以千万偈赞诸法王迹寄弦管歌咏十力观解者观音声即空假中随顺三谛即是赞佛也。

　　△五乾闼婆。

　　有四乾闼婆王乐乾闼婆王乐音乾闼婆王美乾闼婆王美音乾闼婆王各与若干百千眷属俱。

　　乾闼婆此云嗅香以香为食亦云香阴其身出香此是天帝释俗乐神也乐者幢倒伎也乐音者鼓节弦管也美者幢倒中胜者也美音者弦管中胜者也记云幢谓缘橦即竿木也倒谓掷倒阿含音义云缘幢以手缘物上也即戏场中软竿也。

　　△六阿修罗。

　　有四阿修罗王婆稚阿修罗王佉罗骞驮阿修罗王毗摩质多罗阿修罗王罗睺阿修罗王各与若干百千眷属俱。

　　阿修罗此云无酒昔于四天下采华酝于大海以鱼龙业力其味不变瞋妒誓断故言无酒亦云不端正以其形疏貌丑心行谄曲楞严云阿修罗者有于四种一于鬼道以护法力成通入空此阿修罗从卵而生鬼趣所摄二于天上降德贬坠其所卜居邻于日月此阿修罗从胎而生人趣所摄三者持世力洞无畏能与梵王帝释争权此阿修罗从变化生天界所摄四者别有一分下劣修罗生大海心朝游穴口暮归水宿此修罗从湿气生畜生界摄疏云婆稚者此云被缚或云五恶物系颈不得解脱故云被缚亦云有缚为帝释所缚本能五系系魔迹为此像耳正法华云最胜观者以三观智缚五住惑入实际中佉罗骞驮此云广肩胛亦云恶阴涌海水者正法华云宝锦本住权实二智慈荷众生故迹为广肩胛耳毗摩质多罗者此云净心亦云种种疑波海水出声名毗摩质多即舍脂父也罗睺罗此云障持谓障持日月者也是畜生种身长八万四千由旬口广千由旬宝珠严身又日放光其眼不能得见故举手障日世咸言日蚀掩月亦如是或作大声世言天兽吼皆是邪说大论十一云罗睺欲啖月时月天子惊怖疾走诉佛而说偈言大智精进佛世尊我今归命稽首礼是罗睺罗恼乱我愿佛怜愍见救护佛为罗睺而说偈言月能照暗而清凉是虚空中大灯明其色白净有千光汝莫吞月疾放去长阿含云南洲有金刚山中有修罗宫所治广六千由旬有栏楯行树等然一日一夜三时受苦苦具自来入其宫中属四恶趣良有以也于中有权有实须究其本或本是高位菩萨示现护法耳。

　　△七迦楼罗。

　　有四迦楼罗王大威德迦楼罗王大身迦楼罗王大满迦楼罗王如意迦楼罗王各与若干百千眷属俱。

　　迦楼罗此云金翅翅翮金色居四天下大树之上两翅相去三百三十六万里有人呼为鹏大威德者威胜群辈震慑诸龙正法华云具足大身者大群辈也大满者因啖龙充满己意也如意者颈有此珠故得名也正法华云不可动观佛三昧经云正音迦楼一日山东啖一龙王五百小龙三方亦尔周而复始寿八千年临终失势欲啖龙子龙母嗷嘇不得食即便生瞋从金刚山透海穿地轮风轮弹之欲过不能复从故孔至金刚山如是七返还山顶命终肉裂火起将烧宝山难陀龙雨雨灭之肉烂心冲风轮亦七返堕于山顶成如意珠龙得之即为王人王亦有感此珠者长阿含十八云大海北面而有大树名究罗睒摩罗围七由旬高百由旬枝叶四布五十由旬树东有卵生龙宫又有卵生金翅鸟宫南胎西湿北化生各有龙鸟之宫并有七重行树众鸟和鸣取龙之时翅搏海水卵生搏二百由旬胎生四百湿生八百化生一千六百胎卵湿化次第啖一二三四龙也。

　　△八阿阇世。

　　韦提希子阿阇世王与若干百千眷属俱。

　　韦提希翻思惟即阿阇世王之母阿阇世翻未生怨或呼为婆留支此云无指内人将护呼为善见善见之名是其本也无指之称表其迹也大经云阿阇名不生世名为怨以不生佛性故则烦恼怨生烦恼怨生故不见佛性不生烦恼即见佛性又阿阇者名不生世名世法以世八法所不污故故名阿阇世此是本义普超云阿阇世从文殊忏悔得柔顺忍命终入宾吒罗地狱即入即出生上方佛土得无生忍弥勒出时复来此界名不动菩萨后当作佛号净界如来其迹既尔本岂可量说法华时预清净众至涅槃时引逆罪者当知不可迷迹而惑其本也与若干者若如干数所以若千若万不能遍列但存大数而已。

　　△二总结。

　　各礼佛足退坐一面。

　　退坐一面总结众集作礼退坐而听法也疏问云佛在人中说法今列人众何少答文略不载人实不少如下文云及诸小王转轮圣王等又无量义中列四轮王国王国臣国民士女其众则广又问天人龙鬼皆见佛闻经地狱一道无色一界何意不列答此意今当辨夫诸道有升沉由戒有持毁见佛不见佛由乘有缓急然持戒有粗细故感报有优劣持乘有小大故见佛有权实。

　　△次别序五初众集二现瑞三疑念四发问五答问今初。

　　尔时世尊四众围绕供养恭敬尊重赞叹。

　　别序者望通得名尔时者欲现六瑞之时凡云尔时皆指前事之末后事之始余皆准知此则指其现六瑞之前欲说无量义经大众初围绕时也世尊者福慧具足万行克备世出世间尊无过上四众者旧云出家在家各二合为四众名局意不周今约一众更开为四谓发起当机影响结缘也言发起者权谋智鉴知机知时击扬发动成辨利益如大象躄树使象子得饱所谓发起令集发起瑞相乃至发起问答等皆名发起众也当机者宿植德本缘合时熟如痈欲溃不起于座闻所得道此名当机也影响者往古诸佛法身菩萨隐其圆极匡辅法王如众星绕月虽无作为而有巨益此名影响众也结缘者力无引道击动之能德非伏物镇严之用而过去根浅覆漏污杂三慧不生现世虽见佛闻法而无四悉益但作未来得度因缘此名结缘众也比丘众既尔余三众亦然则合为一十六众耳围绕者佛初出世人未知法净居天下化为人像到已右旋旋已敬礼礼已欲坐听法因于天敬人以为楷此因缘解也又围绕者行旋威仪也表四门机动俱见圆理以圆对偏例有四义即约教解也又佛身周匝相好庄严四旋瞻仰增念佛定即观心解也若观佛色身得见法身即本迹解也供养者通语三业皆是供养若别论则卑谨虔礼名恭敬至念专注名尊重发言称美名赞叹施其依报名供养此文略具如无量义经广说天厨天香天钵器等即供养也大庄严菩萨及八万大士合掌叉手即恭敬也一心瞻仰尊重也说七言偈即赞叹也今论众集指彼文者彼经众集说法竟俨然不散即彼座席仍说法华故知三业供养不得有异因用彼广而释此略。

　　△二现瑞二初此土六瑞六初说法。

　　为诸菩萨说大乘经名无量义教菩萨法佛所护念。

　　为诸菩萨说大乘经者善戒经有七大一法大谓十二部毗佛略也二心大谓求于菩提也三解大谓解菩萨藏也四净大谓见道净心也五庄严大谓福德智慧也六时大谓三僧祇行行也七具足大谓以相好自严得菩提也六是因大七是果大以大因大果合为大乘经也名无量义者如彼经云从一法生其一法者所谓无相无相不相名为实相从此实相生无量法所谓二法三道四果今按彼经而释此义言无相者谓无生死相也不相者不涅槃相也涅槃亦无故言不相无相即指中道实相也二法者即顿渐也顿谓华严顿中一切法也渐谓三藏方等般若一切法也三道即三乘也四果即罗汉支佛菩萨佛也此等诸法名为无量即指实相为义处耳从一义处出无量法得为无量法入一处义作序譬如算师从一算下诸算除诸算归一算由下故除下为除序从一派诸收诸归一开为合序亦复如是故名无量义也教菩萨法者无量义处用教菩萨也义处即谛理也下文普令一切众亦同得此道又若我遇众生尽教以佛道即此意也佛所护念者由无量义处是佛自所证得是故如来之所护念下文佛自住大乘是也虽欲开示众生根钝久默斯要不务速说故言护念。

　　△二入定。

　　佛说此经已结跏趺座入于无量义处三昧身心不动。

　　佛说经已入无量义处三昧慧定相成故知非禅不智须先入定非智不禅故先说法即智而定即定而智先后出入无有隔碍疑者云若未说无量义可入斯定说此经已何故入定耶释言先入此定后说此经其意可解说此经已更入定者是为法华作序耳何者若不先开则后无所合所以先入开定为合定作序称为瑞相即此义焉若次第说者先入无量义处三昧便应入法华三昧若明言彰显时众则知何俟弥勒殷勤文殊靳固故知作序其义转明身心不动者与所缘之处相应也然其身之本源湛若虚空心之理性毕竟常寂大通智胜佛身体及手足静然安不动其心常憺怕未曾有散乱身如金刚不可动转心若大虚无有分别由无量义处三昧之法持于身心故不动也今称为无量者此定寂而常照能知世间从此一法出无量法也若作序义者身法体动运今令不动运心法体分别今令不分别问瑞相本论奇异说法入定佛之恒仪何得为瑞答说法虽竟时众不散肃有所待故知前之说法举众来集待于后闻此事奇特与常说异何意非瑞虽入开定意在合定所以与常入定有异何意非瑞耶又文殊引古佛六瑞皆有此事若昔非瑞相何以证今今古同然岂得以凡情非之耶。

　　△三雨华。

　　是时天雨曼陀罗华摩诃曼陀罗华曼殊沙华摩诃曼殊沙华而散佛上及诸大众。

　　天雨四华旧云小大白小大赤正法华云意华大意华浦向华大浦向华释论九十九云天华妙者名曼陀罗又七十九云八百比丘成佛国土常雨五色曼陀罗华旧云小大白表在家二众小大赤表出家二众表其昔来因而未果今谓此解狭而不当若直论四众收三藏中十六众尚自不尽况复四十八众是故为狭今言雨华明其昔因非佛因三藏中因是二乘因通中因是共因别中是菩萨因皆非佛因今天雨华报其当获佛因佛因者即四轮因也所以小白表铜轮习种性十住开佛知见也大白表银轮性种性十行示佛知见也小赤表金轮道种性十回向悟佛知见也大赤表琉璃轮圣种性十地入佛知见也然此四轮皆同是因由中而生故从天而雨由是因位故以华表之但因有趣果之义故散佛上也如此因果谁当感克秪是此会之时众耳故言及诸大众也。

　　△四地动。

　　普佛世界六种震动。

　　今释地六种动此表圆家六番破无明因无明磐礴未曾侵毁方将破坏故动地以表之无明若转即变为明故普佛世界六种震动也六种表住行向地等妙六番也优婆塞清净行经云菩萨生时动地者示此生已尽无复烦恼一切众生应得道者烦恼将灭故动即此义也言六动者谓动起涌震吼觉于一一中又有三谓动遍动等遍动若直动为动四天下动为遍动大千动为等遍动余五亦如是则合为十八种动即表净十八界也记云此之六事新旧两释各自不同新云动踊震击吼爆今且用旧谓摇飏不安名动自下升高名起𡑝垄凹凸名踊隐隐有声名震砰磕发响名吼令物觉悟名觉新云击如打榑爆若火声等也。

　　△五众喜。

　　尔时会中比丘比丘尼优塞婆优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王是诸大众得未曾有欢喜合掌一心观佛。

　　众见雨华地动知甘露将降故欣跃内充表大机当发感于胜应者也问喜怒人之常情何得为瑞答天华悦眼地动震心大经云动时能令众心动应知雨华地动是外瑞大众心喜是内瑞此盖非常之喜昔虽曾有而不为喜所动今能一心观佛安得非瑞哉若喜动于阴心者此人天义也若喜动真谛无漏心者藏通义也若喜动即假心者别义也若喜动实相心者圆义也比丘此云除馑男比丘尼此云除馑女优婆塞此云清信男优婆夷此云清信女摩睺罗伽此云大腹行即是蟒神也人非人或云是总结上之八部或恐是四紧那罗王外别出其所将也何则皆由彼类厥状似人而有一角所以云也若其然者则主伴之异耳其余名义如上已释今不再出准例可知。

　　△六放光。

　　尔时佛放眉间白毫相光照东方万八千世界靡不周遍下至阿鼻地狱上至阿迦尼吒天。

　　佛放光瑞表应机设教破惑除疑然彼白毫具种种功德如观佛三昧经云佛初生时毫长五尺至苦行时长一丈四尺至得佛时长一丈五尺其毫中表俱空状如白琉璃筒内外清净从初发心中间行行种种相貌乃至入涅槃一切功德皆现毫中毫在二眉之间即表中道之常也其相柔软表乐也卷舒自在表我也白表净也放光破暗表中道生智慧光也照此土他土表自觉觉他也复次二乘虽达二谛不知中道如有二眉而无白毫别教虽知三谛不能毫中具一切法当知从初至后法界中事悉现毫内者即表圆教之意又云若丈六佛放光者三藏义也若尊特佛与丈六佛共放光者通义也若尊特佛独放光者别义也若丈六佛即毗卢遮那法身而放光者圆义也照东方者东是方之始表十住是位之始是以迹门说法生身菩萨朗然见理入于十住开佛知见举初即知中后故云靡不周遍者当知诸方亦然诸位亦然若就本门说法四方佛集即表本门说法法身菩萨增道损生四位增长也下至阿鼻地狱或言阿毗此云无间在地之下故云地狱阿迦尼吒天此云质碍究竟即是色究竟天也从阿鼻地狱上至有顶即六法界也又见诸佛菩萨比丘等则十界具足故文云靡不周遍即此意也。

　　△二他土六瑞六初见六趣。

　　于此世界尽见彼土六趣众生。

　　次明光照他土六瑞略说者一见六趣二见诸佛即是上圣下凡为一双三闻佛说法四见四众得道即是人法一双五见菩萨行行六见佛涅槃即是始终一双既有可化众生即有能化之佛有佛即有说法说法即有弟子弟子即是行始行始必致终也若此土六瑞总报众生当获自觉彼土六瑞总报众生当获觉他又此彼六瑞表此彼诸佛道同从尽见彼土六趣众生下至行菩萨道者是现彼土已与此同从复见诸佛下至七宝塔者是现此土当与彼同更广说者从又见六趣众生是现彼佛为五浊故出现于世。

　　△二见诸佛。

　　又见彼土现在诸佛。

　　此佛亦然盖明彼此二土出世意同。

　　△三闻佛说法。

　　及闻诸佛所说经法。

　　是现彼佛初从无相一法非顿而顿与此土初说华严意同。

　　△四见四众得道。

　　并见彼诸比丘比丘尼优婆塞优婆夷诸修行得道者。

　　是现彼佛非渐而渐与此土佛次说三藏意同。

　　△五见菩萨行行。

　　复见诸菩萨摩诃萨种种因缘种种信解种种相貌行菩萨道。

　　是现彼佛三藏之后说方等般若众经与此土佛三藏之后意同也复次种种因缘者昔善为因今教为缘又别说者正是三藏之后明共不共般若为因助道戒定慧等为缘约三人即有种种因缘又就共不共人种种因缘种种相貌者共不共各四门一一门复有无量相貌如五百比丘各说身因即其义也不共四门亦如是故知因缘相貌种别无量皆是彼与此同彼明此相因缘相貌还入一因一缘一相一貌当知此土亦与彼同。

　　△六见佛涅槃。

　　复见诸佛般涅槃者复见诸佛般涅槃后以佛舍利起七宝塔。

　　是现彼佛般若之后开权显实收无量法还入一法唱入涅槃息化起塔所以光照彼土始终究竟炳然在目当知此土从一出无量非顿而顿非渐而渐其事已竟必当收无量法还入一法开权显实息化归真与彼同也。

　　△三疑念二初弥勒疑念三初正念六瑞。

　　尔时弥勒菩萨作是念今者世尊现神变相以何因缘而有此瑞。

　　神变者神内也变外也神名天心即是天然内慧变名变动即是六瑞外彰。

　　△二念问谁。

　　今佛世尊入于三昧是不可思议现希有事当以问谁谁能答者。

　　首楞严云佛住不二法能作神通法王法力超盖一切弥勒不测外变亦不知内慧故兴念至此若夫庸人不知术散人不知定凡人不知圣小圣不知身子身子不知菩萨菩萨不知补处补处不知尊极此就极处亦不知也然弥勒值佛植善既多何容不仿佛知耶应须隐明示闇权言不知也。

　　△三念文殊。

　　复作此念是文殊师利法王之子已曾亲近供养过去无量诸佛必应见此希有之相我今当问。

　　问经称文殊是法王子此诸菩萨何人不是法王之子答有二义故一者于王子中德推文殊二者诸经之中文殊菩萨并为上首又大论三十二云佛为法王菩萨入法正位乃至十地悉名法王子皆任为佛况文殊师利乎。

　　△二大众疑念二初正念六瑞。

　　尔时比丘比丘尼优婆塞优婆夷及诸天龙鬼神等咸作此念是佛光明神通之相。

　　△二念问谁。

　　今当问谁。

　　大众有两念一正念六瑞二念问谁若将下偈望此亦得有三念偈云四众欣仰瞻仁及我无第三念何事瞻仁而此中无者欲推补处居先也问文殊弥勒德位相亚何故一问一答答夫机有在无位虽齐等宾主异宜圣人承机非问者不能答也又法门有权实权者须问实者须答又迹有久近近问而久答耳又名有便易弥勒名慈慈为众生应须问文殊名妙德德应须答此即四种消文意耳记云此诸大众共睹六瑞自入位来遍历多会久知文殊神用莫测故至弥勒兴念之时众亦精诚专注妙德故使弥勒发问之际先观大众方宣固疑审知文殊是决疑地。

　　△四发问二初长行二初经家述二初述自疑。

　　尔时弥勒菩萨欲自决疑。

　　从尔时弥勒欲自决疑下讫偈即是发问序也文为二初长行次偈颂长行中经家述自疑他疑如文可见。

　　△二述他疑。

　　又观四众比丘比丘尼优婆塞优婆夷及诸天龙鬼神等众会之心。

　　△二发问二初问此土。

　　而问文殊师利言以何因缘而有此瑞神通之相放大光明。

　　△二问他土。

　　照于东方万八千土悉见彼佛国界庄严于是弥勒菩萨欲重宣此义以偈问曰。

　　言偈者龙树毗婆沙云一随国土天竺有散华贯华之说如此间序后铭也二随乐欲不同有乐散说或乐章句三随生解不同或于散说得解或于章句得解四随利钝利者一闻即悟钝者再说方悟又表佛殷勤重说又为集众前后故有偈也。

　　△二偈颂二初颂上问二初颂此土六瑞五初问说法入定二问放光(眉间)三问雨华(雨曼)四问地动(而此)五问众喜(时四)。

　　文殊师利导师何故眉间白毫大光普照雨曼陀罗曼殊沙华栴檀香风悦可众心以是因缘地皆严净而此世界六种震动时四部众咸皆欢喜身意快然得未曾有。

　　此一偈有六十二行文为两初五十四行颂上问后八行请答就问为两前四行问此土后五十行问他土上长行总问此土六瑞偈中长有香风地净也而无说法入定者当知导师两字是也良以说法入定能导于人既称导师即是问说法入定也栴檀香风须知风本无香而香为奇特所以成瑞然天华至妙岂有色而无香此表因运至果如华有香风华既集地地则严净因若趣果果则严净光明云聚集功德庄严佛身故以二事显成四华也栴檀或云此方无故所以不翻或云义翻与药能除诸病应知偈名重颂盖颂长行若更出者则为繁芿下皆准此可以意得又偈文凡称行者乃以四句为式也。

　　△二问他土六瑞六初问六趣。

　　眉间光明照于东方万八千土皆如金色从阿鼻狱上至有顶诸世界中六道众生生死所趣善恶业缘受报好丑于此悉见。

　　此三行是问六趣以此验之则知上文光照东方是总照他土意也此颂颂上总问六趣众生是能趣之人生死是所趣之处善恶业缘是趣因好丑是趣果也。

　　△二问见佛说法。

　　又睹诸佛圣主师子演说经典微妙第一其声清净出柔软音教诸菩萨无数亿万梵音深妙令人乐闻各于世界讲说正法种种因缘以无量喻照明佛法开悟众生。

　　此四行问见彼佛上直见佛说法今则广明说法之相谓说顿教逗大根性圣主师子如此土现卢舍那像也演说经法微妙第一即如此土先照高山演华严教也教诸菩萨如此土七处等会无声闻人也照明佛法开悟众生如此土始见佛身入如来慧也。

　　△三问四众。

　　若人遭苦厌老病死为说涅槃尽诸苦际若人有福曾供养佛志求胜法为说缘觉若有佛子修种种行求无上慧为说净道。

　　此三行问彼土四众即是顿说之后次明三藏教也若人遭苦者开声闻乘也此颂具明四谛如若人遭苦者当知苦含因果即是苦集二谛厌老病死即是道谛为说涅槃即是灭谛若人遭苦而造恶业若不得尽底下众生是也若人遭苦而造善业苦亦不尽厌下攀上如难陀为欲故持戒等是也若人遭苦于外道法中求解脱增见长非者苦亦不尽若人遭苦厌集复厌依果感佛说涅槃此人则能尽诸苦际故他土亦开此乘也若人有福下一行是开中乘也若供养佛少遭苦致恼若供养佛多虽遭苦而致福故云声闻三生种福支佛百劫种福形彼声闻故言有福志求胜法者声闻厌苦修行支佛求道修行深求缘起深妙之理即是他土开中乘也若有佛子下是开六度大乘运真慈悲能绍佛种故言佛子修于六度故言种种行志求作佛故言无上慧六度中无六蔽如药中无病故言净道非毕竟净也又声闻以苦谛为观门缘觉以集谛为门六度菩萨以道谛为门故言净道。

　　△四结前开后。

　　文殊师利我住于此见闻若斯及千亿事如是众多今当略说。

　　此一行半偈中见闻若斯即是结前如是众多即是开后。

　　△五问菩萨修行三初总问。

　　我见彼土恒沙菩萨种种因缘而求佛道。

　　此一行总问可解。

　　△二次第问六初问檀三初问舍财。

　　或有行施金银珊瑚真珠摩尼砗磲码瑙金刚诸珍奴婢车乘宝饰辇舆欢喜布施回向佛道愿得是乘三界第一诸佛所叹或有菩萨驷马宝车栏楯华盖轩饰布施。

　　此六行问檀以珍宝奴婢为施则贵贱共能若其驷马宝车则在乎豪侠所施也金银珊瑚者大论云金出山沙石赤铜之中银出烧石中又尔雅云白金谓之银钟山之宝有银烛谓有精光如烛耳珊瑚者如石而林生说文云生海中其色赤广雅曰珊瑚者珠也真珠摩尼者大论云真珠出鱼腹中竹中蛇脑中摩尼亦云末尼此翻离垢即是如意珠耳砗磲码瑙砗磲之色色青白码瑙之色有赤或有白金刚诸珍金刚乃是金中最精百炼不销所以切玉诸珍语其众宝耳车乘此方乃夏后氏奚仲所作即舆轮之都名也宝饰辇舆以诸珍严之故云宝饰所以装饰辇舆也辇者说文云挽车也以人在前而引之古者卿大夫所乘自汉已来天子乘之天子所乘之车曰辇也舆　说文云车舆也有轮曰车无轮曰舆栏楯者谓纵栏横楯华盖即此方宝盖之类如黄帝与蚩尤战于涿鹿之野有五色云气金枝玉叶止于帝上而有华葩之象世因法之曰华盖焉即是以众华杂宝盘结而为盖耳轩饰者轩亦车也加以宝华而严饰之以此行檀故云布施也。

　　△二问舍身。

　　复见菩萨身肉手足及妻子施求无上道。

　　妻子等是外身身肉等是内身。

　　△三问舍命。

　　又见菩萨头目身体欣乐施与求佛智慧。

　　当知舍头目即舍命也而不言法施者让后般若故也又约身命财与生死后际等得不坏常住即是法施故不别说也。

　　△二问尸。

　　文殊师利我见诸王往诣佛所问无上道便舍乐土宫殿臣妾剃除须发而被法服。

　　此二行问戒约比丘论持戒者唯在家施易而戒难出家施难而戒易记云往诣等者表往非余故指佛所所问尊极故云无上道所弃不轻故云乐土身心俱离故云剃除如五王经云昔有五王邻国无竞互为亲友有一大王名曰普安习菩萨行以余四王邪见炽盛普安愍之呼来殿上七日七夜娱乐受乐彼四王曰国事众多请退还家王与左右而随送之到于半途而问之曰卿等今者各何所乐一云愿春阳之日游戏原野一云愿常作王种种严饰人民侍从道路倾目一云愿得好妇儿端正无双一云愿父母常在多有兄弟美食音乐共相娱乐各各说已回白大王王何所愿答言我先说卿所愿不长若乐春游冬先凋朽若乐为王福尽相伐若乐妇儿一朝疾病受苦无量若乐父母常在等一旦有事为他所执四王又问大王如何所乐答言我所乐者不生不灭不苦不乐不饥不渴不寒不热存亡自在四王问曰如此之乐何处有师王曰吾师号佛近在祇桓诸王欢喜各诣佛所却坐一面白佛自责佛说八苦王及侍从百千万人得须陀洹舍国入道经云被法服者如璎珞经云若天龙八部斗诤念此袈裟生慈悲心意令比丘安可不忍亦令此俗众生慕乐故龙得一缕金翅不吞彼王所慕与此大同此中秪合明所见意以序表正然诸度行相功德及袈裟等但是寄此泛明之耳。

　　△三问忍。

　　或见菩萨而作比丘独处闲静乐诵经典。

　　此一行问忍忍有三种一闲林邃谷恶人恶兽忍耐而无瞋即是生忍二自节守志即苦行忍三为求佛道即第一义忍又而作比丘即苦行忍独处闲静即生忍乐诵经典即第一义忍如阿含云佛在舍卫有一梵志来至佛所种种骂佛种种恼佛佛告梵志如汝以种种饮食上王及遗亲族彼不受者为复属谁梵志曰此属于我佛言此亦如是我既不受还属于汝故此不受亦是生忍意也。

　　△四问进。

　　又见菩萨勇猛精进入于深山思惟佛道。

　　此一行问精进当知精故无杂进故不退故得名也良以深山可畏非窳怯所居唯勇进者能安之傍若无物思修实相念念不休进求佛道。

　　△五问禅。

　　又见离欲常处空闲深修禅定得五神通又见菩萨安禅合掌以千万偈赞诸法王。

　　此二行总问禅定于中有两意前一行问修根本禅后一行问修出世上上禅通途皆得有根本之修离欲者若离欲得五通此通教定也又修根本离欲背舍亦修不净等离欲别教兼离二乘欲中道又离顺道法爱欲深修禅定者发初禅一品此定未深乃至九品传传为深又背舍九定八胜十一切入等传传为深此定转变自在能发诸通凡夫但五通二乘具六别教菩萨让佛分有无漏亦但称五通也圆教初后皆具六通言安禅偈赞者此是别圆上上禅静散不相妨所以不起灭定现诸威仪如修罗琴不抚而韵无缘无念有感则形故能安禅赞佛也。

　　△六问慧二初自行。

　　复见菩萨智深志固能问诸佛闻悉受持。

　　此三行问智慧有二意初一行是自行智深者慧穷理本也志固者誓愿广大也此即二种庄严能问能持之谓。

　　△二化他。

　　又见佛子定慧具足以无量喻为众讲法欣乐说法化诸菩萨破魔兵众而击法鼓。

　　其次两行是化他意未到慧多无色定多四禅等又背舍慧多九定定多十一切中等又二乘定多菩萨慧多佛则等破魔兵者空观破四魔假观次第破八魔中观圆破八魔十魔及一切魔击鼓者初发心住便成正觉百佛世界作佛圆击梵轮法鼓也。

　　△三不次第问七初问禅二初问舍禅。

　　又见菩萨寂然宴默天龙恭敬不以为喜。

　　如上次第问六度已自收得万行毕今何更问须知次第问者盖是自渐一途非次第问者乃是不定一途上文既云种种相貌岂止两途也乎然次不次两番六度拟于他土开三藏后说方等十二部经辩六度相貌具如此间不异今两行自有二意初一行问入舍禅即是自行记云舍禅者第四禅也亦可别圆忘怀之舍忘彼禅故名之为舍。

　　△二问悲禅。

　　又见菩萨处林放光济地狱苦令入佛道。

　　次又见菩萨下问入悲禅即是化他然菩萨入定放光种种利益具出华严思益旧译华严又放光明名无悭彼光觉悟除贪惜又放光明名清凉彼光觉悟毁禁者又放光明忍庄严彼光觉悟瞋恚者又放光明名转胜彼光觉悟懈怠者又放光明名寂静彼光觉悟乱意者又放光明慧庄严彼光觉悟愚痴者又思益第二卷初纲明菩萨放光遍照十方阿僧祇国一切疾病一切烦恼遇光安乐乃至佛自放六度光触者蒙益悲禅者婆沙云初禅修悲易二禅修喜易三禅修慈易四禅修舍易所言修悲等者乃是慈悲喜舍之四法此四名为四等心亦名四无量心此乃正是菩萨所修之行。

　　△二问进。

　　又见佛子未尝睡眠经行林中勤求佛道。

　　此一行问精进即是般舟念佛等法门此中在大唯求佛道故引般舟以为行仪般舟翻佛立此举除睡中最以九十日常行故也睡眠者止观云心神昏昏为睡六识闇塞四大倚放为眠大论云眠为大闇无所见日日欺诳夺人明亦如临阵白刃间如共毒蛇同室睡。

　　△三问戒。

　　又见具戒威仪无缺净如宝珠以求佛道。

　　此一行问戒言威仪无缺即是初不缺戒净如宝珠即是第十究竟戒当知不缺究竟于十戒中举其初后耳此十戒名出大论及大经且大论十种戒一不缺二不破三不穿四不杂五随道六无著七智所赞八自在九随定十具足其不缺者此是性重四波罗夷不破是十三僧残不穿是波逸提等不杂是定共戒随道是顺理见真无著是思惑无染智赞自在约俗谛以辨也随定具足就中道以明也又大经中亦明十种戒所谓一禁二清净三善四不缺五不析六大乘七不退八随顺九毕竟十具足诸波罗蜜然经与论所出名异其意则同。

　　△四问忍。

　　又见佛子住忍辱力增上慢人恶骂捶打皆悉能忍以求佛道。

　　此一行半问忍即生法二忍力如阿含云力有六种一小儿啼为力二女人瞋为力三国王憍为力四罗汉进为力五诸佛悲为力六比丘忍为力。

　　△五问禅。

　　又见菩萨离诸戏笑及痴眷属亲近智者一心除乱摄念山林亿千万岁以求佛道。

　　此两行再问禅离戏笑是却掉悔盖离痴眷属是除瞋盖近智者是除疑盖一心除乱是除贪盖摄念山林是除睡盖今文所言离痴戏笑者如宝积经中迦叶云有四法故当须急走舍离百由旬外何者为四法一者利养二者恶友三者恶众四者同住多戏笑或瞋斗等又云若打截大千众生其罪尚轻若以恶心恼乱发菩提心人其罪过是百千万倍。

　　△六问檀二初问施。

　　或见菩萨肴膳饮食百种汤药施佛及僧名衣上服价直千万或无价衣施佛及僧千万亿种旃檀宝舍众妙卧具施佛及僧清净园林华果茂盛流泉浴池施佛及僧。

　　此五行问檀施前四行明四事施四事者前三行正具四事初行二事谓饮食汤药等也次一行明衣服其次卧具房舍诸教中或复桥梁美井园林浴池今无桥梁等肴𦵔也膳美食也名衣等者或如此土迦叶袈裟直十万两金光中所见或当有此阿含云摩诃迦叶欲出家时选择家中最下衣裳得一弊衣其价犹值十万两金即便取之作僧伽黎时彼王舍大地中间有罗罗犍陀罗罗犍陀中间有多子塔迦叶于此值佛世尊而求出家即以此衣而为其座持以奉佛佛即受之。

　　△二结。

　　如是等施种种微妙欢喜无厌求无上道。

　　后一行即是结成所施之意。

　　△七问般若。

　　或有菩萨说寂灭法种种教诏无数众生或见菩萨观诸法性无有二相犹如虚空又见佛子心无所著以此妙慧求无上道。

　　此三行问般若初一行不可说而说般若次一行不可观而观般若三一行言语道断心行处灭即是说不可说观不可观而论般若也。

　　△六问佛涅槃。

　　文殊师利又有菩萨佛灭度后供养舍利又见佛子造诸塔庙无数恒沙严饰国界宝塔高妙五千由旬纵广正等二千由旬一一塔庙各千幢幡珠交露幔宝铃和鸣诸天龙神人及非人香华伎乐常以供养文殊师利诸佛子等为供舍利严饰塔庙国界自然殊特妙好如天树王其华开敷。

　　此七行明佛灭后以舍利而起塔正颂上他土佛出五浊从无相一法开渐顿教故有二法三道种种行类相貌不同如上所见也今见他土佛般涅槃佛子慕德为树坟塔即表无量悉归入一一出无量前相已表无量归一正是入于涅槃也文有六意初一行总标佛灭起塔次又见佛子造下第二一行明其塔数次宝塔高妙下第三一行明其塔量次一一塔下第四一行明其塔相次诸天龙神下第五一行明其供养次文殊下第六两行结其意也塔婆此云方坟如此土冢墓大灌顶翻为冢新云窣都波此云高显又有云庙方坟者义立谓安置身骨处也殿堂如此土灵宇崇台峻阶承露干云长表净域归心上圣树王即波利质多诸天龙神伎乐供养等者良以塔藏身界故供者福大不同殿堂形貌安处长阿含云佛临涅槃有梵摩比丘在佛前立执扇扇佛佛乃却去不令前立阿难思念此比丘常侍佛供给无厌今者末后须其给使乃令遣却何因缘耶佛告阿难今俱尸城十二由旬天神侧塞嫌此比丘当我前立今者末后诸天神等皆欲供养而此比丘有大威德光明映蔽使不得近是故令却阿难问何因缘故有是身光佛言毗婆尸佛时以欢喜心手执火炬照彼佛塔由是福报光明乃尔上至诸天身光亦所不及然其火照既尔余可准知舍利亦名设利罗此云骨身又塔者或云薮斗波或塔婆或兜婆或偷婆或稣偷婆或脂帝浮都或浮图或支提或大聚或聚相今梵华种种异名杂出经论非无据也纵广正等谓长为横南北曰纵东西曰广珠交露幔谓珠珍交结覆露其上幔者幕之类在傍曰帏在上曰幕宝铃和鸣音乐调和也诗云和铃央央斯之谓矣左传云锡鸾和铃昭其声也。

　　△二请答二初举疑事述请三初举见此土事。

　　佛放一光我及众会见此国界种种殊妙。

　　初举见此土事白毫为本故先举及见诸事故言种种。

　　△二举见他土事。

　　诸佛神力智慧希有放一净光照无量国。

　　次从诸佛神力下举见他土事此以诸佛为本即总摄余五也。

　　△三请答。

　　我等见此得未曾有佛子文殊愿决众疑。

　　次我等下是请答之意。

　　△二释伏难二初正释伏难。

　　四众欣仰瞻仁及我世尊何故放斯光明佛子时答决疑令喜何所饶益演斯光明佛坐道场所得妙法为欲说此为当授记示诸佛土众宝严净及见诸佛此非小缘。

　　此四行是释伏难之文言伏难者文殊内心构难不肯时答其意有三一此瑞希奇不可仓卒率尔有判二智众如海谦光推高三靳固前却生众渴仰故以伏难潜而拒之(伏谓潜伏也其意冥然在于文下可以意求难将语会故云伏也当知文殊冥密而伏弥勒彰灼而释下文四伏疑其意例然)弥勒彰灼释难意亦有三一瑞大疑大若不为释忧兕在怀妨闻正说二众海乃多机在仁者三阖众瞻仁故知注诚殷重所以彰言释难请令时答当知伏难者此因正请而生请云佛子文殊愿决众疑文殊仍此起初伏难汝云众疑众未曾疑若疑应问今众既不疑我何所决弥勒即以第一偈释云四众欣仰瞻仁及我及我欲令我问瞻仁欲得仁答文殊因此又起第二难如众同有疑不易可答待佛出定然后决执弥勒即用第二偈释云若有疑在怀忧兕不泰应以时答复知如来何时起定故言佛子时答决疑令喜文殊因此复起第三难云我与仁者同居学地欲测佛意微共寿量独令我答于理不可弥勒即以第三偈释云我亦微心下思踟蹰两楹为说妙法为当授记故言佛坐道场所得妙法为欲说此为当授记文殊因此起第四难若如汝说即是释疑又何烦我答耶弥勒即以第四偈释云安得以我犹豫之心而判大事故言示诸佛土此非小缘文殊于此伏难既穷谦光亦止谓此四伏难昔光宅受于次师次师受于江北钊师既是先贤文外巧思故今用之。

　　△二结请。

　　文殊当知四众龙神瞻察仁者为说何等。

　　此结请如文可见。

　　△五答问二初长行二偈颂初文又四初惟忖答。

　　尔时文殊师利语弥勒菩萨摩诃萨及诸大士善男子等如我惟忖今佛世尊欲说大法雨大法雨吹大法螺击大法鼓演大法义。

　　惟者思惟忖者忖量惟今如昔忖昔如今欲说大法答说法瑞也雨大法雨答雨华瑞也吹大法螺答大众心喜瑞也击大法鼓答地动瑞也演大法义答放光瑞也欲说大法者惟昔诸佛说无量义后则开权显实收无量而归一忖于今佛既说法已开权显实会无量以归一一者即大法也雨大法雨者惟昔诸佛天雨四华之后普入圆因住行向地忖于今佛雨华之后皆成佛因住行向地故言雨大法雨也吹大法蠡者惟昔四众见瑞欢喜得未曾有障除机动即改人教行理忖今众喜亦应障除机动改人教行理所改既深故言吹大法螺也击大法鼓者惟昔地动已后即有六番破无明贼忖于今佛地动已后亦应六番破无明惑声教极妙故言击大法鼓也演大法义者惟昔诸佛放白毫光后说法华彼此道同忖于今佛放光已后广明五佛道同既是佛道故言演大法义也如是五句悉是惟昔判今忖今类昔会文附义唯少入定一瑞其雨华动地放光等皆由入定故尔意则兼具无劳疑也今更别解初一句是总后四句是别总者大法是也别者雨吹击演开示悟入是也如天非小大非赤白而雨赤白之华如第一义非开示悟入见此理时即证开示悟入譬如种子得雨萌开今闻大法雨润法性种破无明糠开于十住佛知见也譬如吹螺知是改号今之与先已得十住今从十住闻法更改入十行示佛知见譬如击鼓知是诫兵今之与先已在十行今从十行闻法诫入回向悟佛知见也演之言布横阔竖深乃是演义今之与先已在十向今从十回向入于十地入佛知见穷源尽边深广备足惟昔六瑞已后即开示悟入忖今瑞后亦应如是。

　　△二略曾见答。

　　诸善男子我于过去诸佛曾见此瑞放斯光已即说大法是故当知今佛现光亦复如是欲令众生咸得闻知一切世间难信之法故现斯瑞。

　　初以己智惟忖今以略曾则小分明于前矣举此答他土之问也此土五瑞不通他土唯放光一瑞遍照东方故知略曾见答专答放光故知是答他土之问也今见如昔昔只如今欲令众生咸得闻知者即闻思两慧亦信法两行收无量归一改三乘教理六番破无明等诸佛道同开示悟入佛之知见故言一切世间难信之法也。

　　△三广曾见答三初引一佛同三初明时节。

　　诸善男子如过去无量无边不可思议阿僧祇劫。

　　广曾见答更分明于略此广答此土他土之问弥勒因光横见东方以为问文殊引昔竖见而为答横竖显诸佛道同也般若经中须菩提白佛无量无数无边有何拣异佛言无数者名不堕数中若有为性中若无为性中皆不堕也无量者量不可测若过去若未来若现在皆不可测无边者诸法边底皆不可得既云无量无边是则不可思议无所比拟难可形容矣梵语阿僧祇劫此翻无数时分。

　　△二标名同。

　　尔时有佛号日月灯明如来应供正遍知明行足善逝世间解无上士调御丈夫天人师佛世尊。

　　有佛号日月灯明是标名同问其通号可得是同别名云何同耶答此当以名别义同为释何则以日是慧月是定定慧是自行德灯明是化他德由能仁能定慧又能自他又日月灯是三智今佛亦三智随缘称别义则不殊故言名同记云通号者应身皆具十号故名为通法身望应亦得义立吾今此身即是法身故知应号即法号也然释法号须从法立此如止观第二记云乘无二智来契正境故曰如来以无二理遍入诸法名应供了不二智智体无偏名正遍知知无二法互通法界虽无来往遍入三世名明行足无二之法性冥三德名善逝理遍一切具三世间解此理故名世间解能解此理无复过上名无上士解此理能调难调调十法界名调御了法界法名为丈夫契此理故一切宗仰过于三教人天之上名天人师觉此理故名之为佛达此理故为三世之所宗敬名为世尊智契法身具法界号故能垂示应身十号也当知法应十号一体无二。

　　△三说法同三初明始说顿同。

　　演说正法初善中善后善其义深远其语巧妙纯一无杂具足清白梵行之相。

　　演说正法初中后善即是初开顿教七善其七善之语通乎大小今寻文是大乘七善也初中后善者即顿教序正通流名为时节善其义深远者即是顿教了义之理二乘不能测其边底故言深远是名义善其语巧妙即顿教八音所吐会理直说悦菩萨心即顿教之文名为语善纯一无杂不与二乘共即是顿教独一善具足者具明界内外满字之法即是顿教圆满善清白者无二边之瑕秽即是顿教调柔善南岳云是行善耳梵行之相者梵即顿教无缘慈善又初中后善解者不同今依一途若小乘中以戒定慧为三善大乘以初中后心为三善又金光明最胜王经第四云前心如来不可思议中心如来种种庄严后心如来不可破坏此亦三善之意文殊引古佛顿教七善与今佛顿说七善同亦与他土初顿说同所以用此为答者酬上弥勒据光横问他土佛云圣王师子演说经法微妙第一于是文殊竖引其昔举此为答即是初佛说顿法同也。

　　△二明开渐同。

　　为求声闻者说应四谛法度生老病死究竟涅槃为求辟支佛者说应十二因缘法为诸菩萨说应六波罗蜜。

　　为求声闻人说应四谛法者即是古佛次顿之后开渐教法同也所以上问若人遭苦为说涅槃今引古佛亦开此渐用答斯问为求辟支佛说应十二因缘法答上若人有福志求胜法之问为诸菩萨说应六波罗蜜答上佛子修种种行之问皆引古佛开渐教同广引曾见佛以答他土之问说应者法与机相当机与法相称之谓也。

　　△三明开顿同。

　　令得阿耨多罗三藐三菩提成一切种智。

　　令得三菩提成一切种智此明古佛说顿渐之后即显实之说始终究竟此答弥勒见他土佛般涅槃后起塔之问耳引古佛说法至六波罗蜜明今佛已与昔同从令得三菩提去明今佛当与昔同。

　　△二引二万佛同。

　　次复有佛亦名日月灯明次复有佛亦名日月灯明如是二万佛皆同一字号日月灯明又同一姓姓颇罗堕弥勒当知初佛后佛皆同一字名日月灯明十号具足所可说法初中后善。

　　次引二万佛名号说法皆同初引一佛备举顿渐说法同中举二万佛但举说顿同故言初中后善后引一佛但举开渐同此是互举耳指前可知而不引二万前佛者正为名字说法皆同据义为便颇罗堕翻捷疾亦云利根亦云满语又本行集翻重幢即婆罗门十八姓中之一姓也。

　　△三引最后一佛同三初曾见事与今已同。

　　其最后佛未出家时有八王子一名有意二名善意三名无量意四名宝意五名增意六名除疑意七名响意八名法意是八王子威德自在各领四天下是诸王子闻父出家得阿耨多罗三藐三菩提悉舍王位亦随出家发大乘意常修梵行皆为法师已于千万佛所植诸善本。

　　其最后佛有八王子此是曾见事与今已同然昔佛八子今佛一子数虽不等并出同居之土夫土有见思俱示有子有子事同一八赴缘别有所表生一子表一道清净生八子表八正道其数异义同今取有子义同也又昔佛子出家发大乘意今佛子住小乘果此云何同其昔佛化道已竟显本事彰故言发大乘意今未发迹犹言罗汉至下文发本即是菩萨其义则同矣。

　　△二曾见事与今今同二初现相同二初明此土六瑞同。

　　是时日月灯明佛说大乘经名无量义教菩萨法佛所护念说是经已即于大众中结跏趺坐入于无量义处三昧身心不动是时天雨曼陀罗华摩诃曼陀罗华曼殊沙华摩诃曼殊沙华而散佛上及诸大众普佛世界六种震动尔时会中比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王等是诸大众得未曾有欢喜合掌一心观佛尔时如来放眉间白毫相光照东方万八千佛土靡不周遍。

　　昔佛自土六瑞悉与今同次第如文。

　　△二明他土六瑞同。

　　如今所见是诸佛土。

　　惟他土六瑞总云如今所见则知昔佛他土六瑞亦与今同。

　　△二怀疑同。

　　弥勒当知尔时会中有二十亿菩萨乐欲听法是诸菩萨见此光明普照佛土得未曾有欲知此光所为因缘。

　　然昔明别序只有现相怀疑二序同而无集众发问答问三序者义推则有既言说法知必集众既道怀疑知应有问若问必答例二必兼得三序同也又若述昔答则不俟文殊费辞既不言答亦不出问其义可解然此一文而有三意今通作一节释之欲明次第请照前科。

　　△三曾见事与今当同六初明因人同。

　　时有菩萨名曰妙光有八百弟子。

　　昔佛定起因妙光说经今佛定起因身子说经此云何同当知昔因妙光今因身子正是所因人同且昔佛八子师于妙光如来定起对告妙光又付托妙光今佛子罗云亦师身子佛从定起亦对告身子至迹门竟又付托身子今古孱齐更若为胜此而近弃身子远取药王疑者言妙光是菩萨身子是声闻云何是同昔事已彰谭为菩萨今事未发道是声闻比及发迹身子是大菩萨非同何谓昔妙光垂迹何必不作声闻特是文殊巧说方便隐显耳弟子者净名疏云夫师有匠成之能学者有资禀之德资则舍父从师敬师如父师之谦让处资如弟。

　　△二说法名同。

　　是时日月灯明佛从三昧起因妙光菩萨说大乘经名妙法莲华教菩萨法佛所护念。

　　说法名同如文可见然上弥勒见他土初顿顿后见渐渐后见种种行行后无境于后见佛涅槃今文殊答曾见佛初顿顿后渐渐后云种种行即见法华此彼六瑞之后已说法华法华之后即入涅槃此则分明定答他土之问。

　　△三时节同。

　　六十小劫不起于座时会听者亦坐一处六十小劫身心不动听佛所说谓如食顷是时众中无有一人若身若心而生懈倦。

　　时节同者如下文云五十小劫谓如半日即是同也记云六十小劫如食顷者六十与五十食顷与半日数似小异皆即长而短故云同也生公云岂实然乎表重法心志故寄时云耳若云寄时应言如六十小劫何得直云六十小劫谓如食顷故但情谓非实短也。

　　△四唱灭同。

　　日月灯明佛于六十小劫说是经已即于梵魔沙门婆罗门及天人阿修罗众中而宣此言如来于今日中夜当入无余涅槃。

　　唱灭同者昔说法华即唱入灭亦如迦叶佛(云云)今佛说宝塔品中明如来不久当入涅槃化道已足唱灭事齐记云梵魔等者梵即色主亦三界主魔为欲主沙门此云勤息谓勤息恶故婆罗门此云净行于外道中出家云净行种此中先举色欲二主四姓举胜六道标善并且从胜略余恶道者皆取入佛法易耳古昔既尔今佛亦然如下经云即时释迦牟尼佛以神通力接诸大众皆在虚空以大音声普告大众谁能于此娑婆国土广说此经今正是时如来不久当般涅槃但今佛虽唱灭而未即灭故云不久信解亦云将死不久以在秽土须说赎命为捃拾故扶律谈常令久住故兼权明实助发实故带实用权显权力故过常未常始末一故色身常身无生灭故虽此不同唱灭事等。

　　△五授记同。

　　时有菩萨名曰德藏日月灯明佛即授其记告诸比丘是德藏菩萨次当作佛号曰净身多陀阿伽度阿罗诃三藐三佛陀。

　　授记者圣言说与曰授果与心期曰记昔佛授德藏菩萨记今经授身子声闻记岂得是同须知昔事已成故言授菩萨记正是会三归一声闻得记也若说昔授声闻记者佛从定起更何所论文殊巧谈故不发迹耳多陀阿伽度者此云如来阿罗诃此云应供三藐三佛陀此云正遍知即十号中举其三耳净名云若我分别此三句义穷劫不尽。

　　△六灭后通经同五初明时节。

　　佛授记已便于中夜入无余涅槃。

　　此文有三一时节者即佛灭度后也。

　　△二出其人。

　　佛灭度后妙光菩萨持妙法莲华经。

　　二出其人即妙光也。

　　△三明久近。

　　满八十小劫为人演说。

　　三久近即八十小劫也。

　　△四明所化众二初明已成弟子。

　　日月灯明佛八子皆师妙光妙光教化令其坚固阿耨多罗三藐三菩提是诸王子供养无量百千万亿佛已皆成佛道其最后成佛者名曰然灯。

　　已成即八子行成久已得佛。

　　△二明当成弟子。

　　八百弟子中有一人号曰求名贪着利养虽复读诵众经而不通利多所忘失故号求名是人亦以种诸善根因缘故得值无量百千万亿诸佛供养恭敬尊重赞叹。

　　当成即八百弟子数中一人今方成住补处也又八百者近则释疑密开寿量释疑者或谓弥勒是补处为大文殊非补处为小小不应答大不应问故举八百宜应有问妙光昔亲对佛先复为师故释疑非谬密开寿量者八子最小佛号然灯然灯是定光妙光是释迦九世祖师孙今成佛师祖为弟子盖师弟无定将密显生非生灭非灭之意问弥勒昔见诸佛曾闻法华今何故疑问答时众机宜应须扣发记云释疑意者弥勒虽在八百之数因多游弃习名曰求名虽藉宿因补释迦处岂若妙德诸教盛谈况曾为师今则释疑非谬言密开寿量者此预激时众密发疑端岂有伽耶适成而已师为弟子两时弟子何者为尊二处之师谁为实说既师弟无定本迹难凭终须克核令理有归密生其端本门方审言九代祖师者若论八子皆师妙光则八子皆以妙光而为父师既云八子展转授记虽同师妙光应先记长子余则次第展转为师故得妙光居八代之首八子最后名曰然灯然灯既为释迦之师是故妙光为九代之祖生非生等既师弟更互当知师弟之生实非生尔前曾灭灭亦非灭必久曾证非生非灭常住之理故今迹示生灭故云非等又迹难测故故生非生本理妙故故灭非灭本迹虽殊不思议一是故须以非生非灭之师弟预密表之然灯者大论云太子生时一切身边光如灯故故云然灯直至成佛亦号然灯释尊修行名儒童时二僧祇满遇然灯佛得授记莂。

　　△五结会古今。

　　弥勒当知尔时妙光菩萨岂异人乎我身是也求名菩萨汝身是也。

　　△四分明判答。

　　今见此瑞与本无异是故惟忖今日如来当说大乘经名妙法莲华教菩萨法佛所护念。

　　分明判答者由今昔六瑞既同惟忖决定不谬略曾广曾皆决定也当说大乘决定前说法瑞也名妙法莲华决定前雨华瑞也教菩萨法决定前众喜瑞也佛所护念决定前地动瑞也兼总入定悉在其中。

　　尔时文殊师利于大众中欲重宣此义而说偈言。

　　△二偈颂二初颂广曾见答二颂分明判答初文又二初颂一佛同。

　　我念过去世无量无数劫有佛人中尊号日月灯明世尊演说法度无量众生无数亿菩萨令入佛智慧。

　　此两行颂上广曾见中时节名号说法等同也。

　　△二颂最后一佛同三初颂曾见事与今已同。

　　佛未出家时所生八王子见大圣出家亦随修梵行。

　　△二颂曾见事与今今同二初颂现相同二初颂此土六瑞。

　　时佛说大乘经名无量义于诸大众中而为广分别佛说此经已即于法座上跏趺坐三昧名无量义处天雨曼陀华天鼓自然鸣诸天龙鬼神供养人中尊一切诸佛土即时大震动佛放眉间光现诸希有事。

　　此四行颂此土六瑞同而长出天鼓自然鸣表无问自说也现诸希有事者即总颂诸瑞也加趺字书云大坐也即是箕踞之谓婆沙论云以两足趺加致两䯗如龙蟠结又云重叠两足左右交蟠故云结加。

　　△二颂他土六瑞五初颂见六趣众生同。

　　此光照东方万八千佛土示一切众生生死业报处有见诸佛土以众宝庄严琉璃颇梨色斯由佛光照及见诸天人龙神夜叉众乾闼紧那罗各供养其佛。

　　此三行颂见六趣众生同记云此三行为四初半行重明总瑞次一句正举六趣故云一切次一句中总明生死因果及处生死两字是总标业明生死之因报明生死之果处即二十五有故亦与此同次一行明所依土前长行之文及问答中皆不云光色至此方云者前岂应无次一行明诸趣供养虽云供养意表机成当知前亦非无也问既云庄严则是净土既云道同那列净土答净由光照元具六道矧彼净土则无恶道之名故知非但色净由光亦乃众宝具足各供者则指万八千土琉璃玻璃色者琉璃具云吠琉璃此翻不远山宝西域有山去波罗奈城不远彼山出此宝故以为名玻璃此云水玉其色多红。

　　△二颂见佛同。

　　又见诸如来自然成佛道身色如金山端严甚微妙如净琉璃中内现真金像。

　　自然成佛道者方便道则加心修习发得真道即是自然任运与理合也问发真自然何须诸佛说法答如船顺流若更遇风加之以棹则疾有所至风喻见佛闻法棹喻修行例如初果任运七生若值佛加修或一生二生得至无学又自然成佛道是报身琉璃是法身本净金像是应身应物现形之义。

　　△三颂说顿同。

　　世尊在大众敷演深法义。

　　前半偈颂说顿此则将法约人良由法既深玄当知必运大机而开顿教盖颂上纯一无杂七善之文。

　　△四颂三乘渐同。

　　一一诸佛土声闻众无数因佛光所照悉见彼大众或有诸比丘在于山林中精进持净戒犹如护明珠又见诸菩萨行施忍辱等其数如恒沙斯由佛光照。

　　次从一一诸佛土去有三行颂明开渐教三教同此即将人约法则人既二乘必知是开三藏即颂上为求声闻人说应四谛等也文中虽不颂出缘觉义则兼摄在中行施忍辱等等于四度耳此一行颂上六度大乘。

　　△五颂菩萨修行。

　　又见诸菩萨深入诸禅定身心寂不动以求无上道又见诸菩萨知法寂灭相各于其国土说法求佛道。

　　此两行颂上见他土菩萨种种因缘信解相貌略不答上起塔者以上不见他土说法华相次则见起塔今既答出法华相故起塔入灭之事在后答也。

　　△二颂昔怀疑同。

　　尔时四部众见日月灯佛现大神通力其心皆欢喜各各自相问是事何因缘。

　　此一行半追颂昔佛四众疑念如文可解。

　　△三颂昔曾见事与今当同六初颂因人同。

　　天人所奉尊适从三昧起赞妙光菩萨汝为世间眼一切所归信能奉持法藏如我所说法唯汝能证知世尊既赞叹令妙光欢喜。

　　世间眼者言菩萨为世间出世间之眼化导于人也。

　　△二颂说法同。

　　说是法华经。

　　△三颂时节同。

　　满六十小劫不起于此座所说上妙法是妙光法师悉皆能受持。

　　此约不思议延促劫智论之妙光皆悉受持昔之佛法亦如身子受佛付嘱也。

　　△四颂唱灭同四初唱灭二嘱累(汝一)三悲泣(世尊)四安慰(圣主)。

　　佛说是法华令众欢喜已寻即于是日告于天人众诸法实相义已为汝等说我今于中夜当入于涅槃汝一心精进当离于放逸诸佛甚难值亿劫时一遇世尊诸子等闻佛入涅槃各各怀悲恼佛灭一何速圣主法之王安慰无量众我若灭度时汝等勿忧怖。

　　此文有唱灭嘱累慰喻等嘱累如遗教悲泣如涅槃慰喻亦如遗教其得度者悉皆得度其未度者皆作得度因缘例如今佛将付弥勒也嘱累如遗教者遗教云我灭度后汝等当珍敬波罗提木叉如暗遇明如贫得宝当知是汝大师若我住世无异此也悲泣如涅槃者涕泣盈目遍体血现如波罗奢华此即恭法慕人之志也有慰喻亦如遗教者彼经末云汝等比丘勿怀悲恼若我住世一劫二劫会亦应灭会而不离终不可得自利利人法皆具足若我久住更无所益例如今佛将付弥勒如云一称南无佛皆得值弥勒等后弥勒初成道时而语之曰释迦牟尼种种诃责无奈汝何教植来缘今得值我此即弥勒受付嘱之文。

　　△五颂授记同。

　　是德藏菩萨于无漏实相心已得通达其次当作佛号曰为净身亦度无量众。

　　△六颂灭后通经同五初颂时节。

　　佛此夜灭度如薪尽火灭分布诸舍利而起无量塔比丘比丘尼其数如恒沙倍复加精进以求无上道。

　　△二颂其人。

　　是妙光法师奉持佛法藏。

　　△三颂久近。

　　八十小劫中广宣法华经。

　　△四颂所化众二初颂已成弟子。

　　是诸八王子妙光所开化坚固无上道当见无数佛供养诸佛已随顺行大道相继得成佛转次而授记最后天中天号曰然灯佛诸仙之导师度脱无量众。

　　△二颂当成弟子。

　　是妙光法师时有一弟子心常怀懈怠贪著于名利求名利无厌多游族姓家弃舍所习诵废忘不通利以是因缘故号之为求名亦行众善业得见无数佛供养于诸佛随顺行大道具六波罗蜜今见释师子其后当作佛号名曰弥勒广度诸众生其数无有量。

　　时有一弟子者以父兄之礼而事于师故曰弟子又云生在师后名曰弟解从师生名为子故师召资为弟子在于让也资亦自称为弟子在于敬也是知弟子之义韫乎敬让多游族姓者尚书曰方命𡉏族族类也周礼四闾为族族亦聚也。

　　△五结会古今。

　　彼佛灭度后懈怠者汝是妙光法师者今则我身是。

　　△二颂分明判答三初颂说大乘经。

　　我见灯明佛本光瑞如此以是知今佛欲说法华经。

　　此四行颂上分明判答有三意照科可见又前弥勒释四伏难令文殊必定有答此中是文殊断四伏难使弥勒莫复更问初第一疑因文殊广引先佛曾说法华故弥勒潜疑欲问良以诸佛赴缘人时各异古佛虽名法华今佛何必如此文殊即以第一偈断云我见灯明佛本光瑞如此以是知今佛欲说法华经此断其疑名之问。

　　△二颂教菩萨。

　　今相如本瑞是诸佛方便今佛放光明助发实相义诸人今当知合掌一心待佛当雨法雨充足求道者。

　　弥勒因此又疑自有名同义同自有名同义异此名何所显召文殊即以第二偈断云今相如本瑞是诸佛方便今佛放光明助发实相义此是断其疑体之问弥勒因此又疑实相无相何人会之文殊即以第三偈断云诸人今当知合掌一心待佛当雨法雨充足求道者此断其疑宗之问。

　　△三颂佛所护念。

　　诸求三乘人若有疑悔者佛当为除断令尽无有余。

　　弥勒因此又疑佛雨法雨止洽菩萨亦润二乘文殊即以第四偈断云诸求三乘人若有疑悔者佛当为除断令尽无有余此即断其疑用之问弥勒联翩构疑文殊频繁为断既事穷理尽即得之于怀可谓善于问答具二庄严矣。

　　科注妙法莲华经卷第一
卍新纂续藏经第 30 册 No. 0605 法华经科注


　　科注妙法莲华经卷第二

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△二正宗分二初约迹门开权显实二约本门开近显远初文又二初正宗分二流通分初文又八初方便品二譬喻品三信解品四药草喻品五授记品六化城喻品七五百弟子品八人记品初文又二初释品题。

　　妙法莲华经方便品第二

　　释此品题有广有略先略次广略则三种方便广则十双权实且三种方便者谓法用能通秘妙三也言法用者方者法也便者用也法有方圆用有差会三权是矩是方一实是规是圆此义可释他经非今品意又方便者门也门名能通通于所通方便权略皆是弄引为真实作门真实得显功由方便此从能显得名是故以门而释方便如经云开方便门示真实相此义可释他经非今品意又方者秘也便者妙也妙达于方即是真秘点衣内无价之珠与王顶上惟有一珠无二无别指客作人即长者子亦无二无别如斯之言是秘是妙如经云唯我知是相十方佛亦然止止不须说我法妙难思故以秘释方以妙释便正是今品之意故言方便品也言十双权实者一事理二理教三教行四缚脱五因果六体用七渐顿八开合九通别十悉檀于此十中复约生起次第权实本迹等八意详而释之然亦不出自行因果化他能所之义。

　　△二释经文二初略开三显一二广开三显一初文又二初略开三显一二动执生疑初文又二初长行二偈颂初文又二初寄言叹二智二绝言叹二智初文又二初叹诸佛权实二叹释迦权实初文又三初双叹二初经家叙。

　　尔时世尊从三昧安详而起告舍利弗。

　　尔时者即指文殊答问竟时也问佛常在定何故言起答此有所示往古诸佛说此经时必先入无量义定今佛亦尔入定缘理安心实相出定令他亦安心实相内安实相方起化他故言安详而起也告舍利弗者其小乘中智慧第一将欲因其破小智显大智故先告之以动群辈耳。

　　△二正叹二智二初叹实智。

　　诸佛智慧甚深无量。

　　实智即诸佛智慧非三教化他权实故言诸佛显自行之实故言智慧此智慧体即一心三智甚深无量即称叹之辞明佛实智竖彻如理之底故言甚深横穷法界之边故言无量无量甚深竖高横广譬如根深则条茂源远则流长实智既然权智例尔。

　　△二叹权智。

　　其智慧门难解难入一切声闻辟支佛所不能知。

　　其智慧门即是叹权智也盖是自行道前方便有进趣之力故名为门从门入到道中道中称实道前谓权难解难入叹权之辞不谋而了无方大用七种方便不能测度十住始解十地为入举初与后中间难示难悟可知矣别举声闻缘觉所不能知以其执重故别破之法身本意元以自行权实拟之无机逃走故言不知华严顿照聋哑瞽聩故言不知方等弹斥保住草庵故言不知般若转教无心悕取一䬸之意故言不知今大机启发放光动地彼此今古诸佛道同犹怀疑惑故言不知利根菩萨节节能知钝同二乘是亦不知。

　　△二双释二初释实智。

　　所以者何佛曾亲近百千万亿无数诸佛尽行诸佛无量道法。

　　所以者何者是征起双冠二智之辞佛曾亲近至尽行道法是释诸佛实智所以外值佛多禀承至要故实智甚深良由内行纯厚尽行道法故实智无量无量则释横广甚深则释竖高。

　　△二释权智。

　　勇猛精进名称普闻。

　　勇猛精进名称普闻是释诸佛权智其智慧门难解难入良由勇猛精进能入难入之门既入门已泽被无强物钦胜德故名称普闻亦可分句而释勇猛精进能入法门即释权智之深名称普闻即释权智之广虽权文无深广之语若例实智此义可成。

　　△三双结初结实智。

　　成就甚深未曾有法。

　　称理究竟故言成就到彼岸底故言甚深此结成实智。

　　△二结权智。

　　随宜所说意趣难解。

　　称机适会故言随宜非七方便人所知故言难解此结成权智。

　　△二明释迦权实三初双叹二初叹实智。

　　舍利弗吾从成佛已来。

　　吾从成佛已来叹实智若实智不圆则佛道不成既云成佛一成一切成即是叹实智。

　　△二叹权智。

　　种种因缘种种譬喻广演言教无数方便引导众生令离诸着。

　　种种因缘下是叹权智四十余年以三种化他权实逗会众生故言种种因缘譬喻者小乘以芭蕉水沫为譬大乘以干城镜幻为譬依诸经论则小乘譬于乳大乘譬醍醐也广演者能于一法出无量义无数方便即七种方便也引导众生令离诸着说散十善离三途着说静十善离欲界着说三藏法离见思着说菩萨法离涅槃着说佛法离顺道法爱着。

　　△二双释。

　　所以者何如来方便知见波罗蜜皆已具足。

　　此双释二智如来即是释实智从真如实相中来而得成佛道故名如来方便即是释权智由于方便善巧故能种种因缘说也知见波罗蜜者即是双举权实知见也一切种智名实知佛眼名实见道种智名权知法眼名权见悉到事理边底故悉名波罗蜜言皆已具足者权实悉究竟也。

　　△三双结二初结实智。

　　舍利弗如来知见广大深远。

　　此双结二智如来知见前文已明今言广大明横深远明竖如此实智非横非竖寄言往叹论其横竖照无限极如函大盖大也。

　　△二结权智。

　　无量无碍力无所畏禅定解脱三昧深入无际成就一切未曾有法。

　　无量无碍下即结权智也自行之权道前方便约诸法门故知是结权智明矣当知实智无若干也无量即佛地四等也无碍即佛地四辩也能于一辞一义旋出无量乐说不穷比于别通菩萨如爪上土可方于地力即十力畏即四无所畏禅即禅之实相定即首楞严之定三昧即王三昧深入无际者结成竖深成就一切未曾有法者结成横广。

　　△二绝言叹二智二初举绝叹之由二初举绝叹之由。

　　舍利弗如来能种种分别巧说诸法言辞柔软悦可众心。

　　再举权实作绝言之由郑重者表殷勤也如来能善分别巧说诸法者即举权也言词柔软悦可众心者举实也如上文见他土说顿云其声清净出柔软音下文身子领解云闻佛柔软音深远甚微妙据前后两文则知举实智也问前叹中则前实后权今何意前权后实耶答明前欲寄言故从实舒权今欲绝言须卷权归实。

　　△二指绝言之境。

　　舍利弗取要言之无量无边未曾有法佛悉成就。

　　取要言之是指实境要者则莫过于实无量无边未曾有法是指权境又举要是创指之端无量无边是指权未曾有法是指实言此二法佛悉成就修道得故此那可说若单明一事不应言悉若双指权实其义明矣。

　　△二正绝言叹二初正绝言叹。

　　止舍利弗不须复说。

　　印师云欲因止生其疑请之心观师云实法难知故先抑止惊其常情今明此法深寂言语道断体不可说故止而叹之设慈悲为说闻不能解伤其善根是故止也。

　　△二释止叹意二初明佛是最上人修得最上法故不可说二初明最上人权实横满不可说。

　　所以者何佛所成就第一希有难解之法。

　　此释止叹之意先明权实横满不可说然成就对不成就难解对不难解即是横明成就修道得故故不可说。

　　△二明最上人权实竖深不可说。

　　唯佛与佛乃能究尽。

　　唯佛与佛乃能究尽初中分获未尽其源如十四日之月光用未普独佛与佛究竟边底如十五日之月体无不圆光无不遍如此竖深修道得故故不可说。

　　△二明甚深境界二初略标权实章。

　　诸法实相。

　　诸法权也实相实也此一句即是总标权实。

　　△二广释权实相。

　　所谓诸法如是相如是性如是体如是力如是作如是因如是缘如是果如是报如是本末究竟等。

　　所谓诸法如是相等此十句今作四番释之一约十界二约佛界三约离合四约位经云诸法故用十界释之又云佛所成就第一希有之法故用佛果释之又云止止不须说我法妙难思故用离合释之又云唯佛与佛乃能究尽故用约位释之初约十界者谓六道四圣之十法也法虽无量数不出十一一界中虽复多派不出十如如地狱界当地自具相性本末亦具畜生界相性本末乃至佛界相性本末无有缺减故毗昙毗婆沙第七云地狱道成就他化天法即是其例余九法界亦如是当知一一界皆有九界十如若照自位九界十如皆名为权照其自位佛界十如名之为实一中具无量无量中具一所以名不可思议若照六道三圣五如为权若照佛界四如为实当分历历此则可说可示何俟止止绝言叹哉所以一中无量凡夫虽具理绝情迷二乘虽具舍离求脱菩萨虽具照则不周名不了了如来洞览横竖具足唯独自明了余人所不见不可宣示止止绝言其在此耳二约佛界释者佛界非相非不相而名如是相指万善缘因故下文云众宝庄校即其义也佛果非性非不性而名如是性此指智慧了因故下文云有大白牛佛界非体非不体而名如是体此指实相正因故下文云其车高广佛界非力非不力而名如是力此指菩提道心慈善根力等故下文云又于其上张设幰盖佛界非作非不作而名如是作此指任运无功用道故下文云其疾如风佛界非因非不因而名如是因此指四十一位故下文云乘是宝乘游于四方佛界非缘非不缘而名如是缘此指一切助菩提道故下文云又多仆从而侍卫之佛界非果非不果而名如是果此指妙觉朗然圆因所克故下文云直至道场佛界非报非不报而名如是报此指大般涅槃故下文云得无量无漏清净之果报佛界非本非末而言本末当知本即佛相末即佛报此自行权也佛界非等非不等而言究竟等此指实相故标章云实相也是自行之实即实而权故言本末即权而实故言为等此是如来自行权实最为无上然无上相乃至无上果报横广竖深而无有上故标章云诸法实相也例亦应言诸法实性实体实力乃至应言实究竟等但略举一一以蔽诸如来遍照横竖悉周如观掌果只为凡夫如双盲二乘如眇目菩萨夜视朦胧不晓不可得说所以止止绝言意在此尔三约离合者若佛心中所观十界十如皆无上相乃至无上果报唯是一佛法界如海总万流若千车共一辙此即自行权实若随他意则有九法界十如相性等即是化他权实化他虽复有实皆束为权自行虽复有权皆束为实此即自行化他权实随他则开随自则合横竖周遍开合自在虽开无量无量而一虽合为一一而无量虽无量一而非一非无量虽非一非无量而一而无量唯佛与佛乃能究尽凡夫则诽谤不信二乘则迷闷不受菩萨则尘杭未明为此义故止止绝言四约位者一切众生皆有实相本自有之乃是如来藏之相貌也如是性即是性德智慧第一义空如是体即是中道法性之理也是为三德通十法界位位皆有若研此三德入于十信则名如是力如是作若入四十一地名如是因如是缘若至佛地名如是果如是报初三名本后三名末初后同是三德故言究竟等初位三德通恶通善通贤通圣通小通大通始通极虽在恶而不沈在善而不升在贤而不下在圣而不高虽在小不窄在大不宽在始非新在极非故故是不可思议不可得说止止绝言耳复次三德究竟等者十界相性权实开合差别若干以平等大慧如实观之究竟皆等若迷此境即有六界相性名为世谛若解此境即有二乘相性名为真谛达此非迷非解即有菩萨佛果性相中道第一义谛若以此慧等于俗谛俗谛非迷等于真谛真谛非解非解非迷双非迷解但名平等若双照者权即是实实即是权虽二而不二亦名究竟等又权实不二之境若七种方便不能以不二之境唯有诸佛以不二智等不二境故言究竟等。

　　尔时世尊欲重宣此义而说偈言。

　　△二偈颂二初颂长行二初颂寄言叹二初合叹二佛二智二初颂诸佛二智。

　　世雄不可量诸天及世人一切众生类无能知佛者。

　　此两行合叹二佛二智今初一句世雄者颂上诸佛智慧不可量者颂上甚深无量此颂诸佛实智也次三句颂上诸佛权智此有三异一上举人又标法故云诸佛智慧今颂但颂人盖将人以美法故云世雄二者上文开叹今合叹以法别故须开以人总故须合三者上云一切二乘不知今言一切众生类不知是则成乎三异。

　　△二颂释迦二智。

　　佛力无所畏解脱诸三昧及佛诸余法无能测量者。

　　佛力下后一行颂叹释迦二智佛者颂吾从成佛也此正颂实智力无畏等颂诸功德是颂权智余法者即指化他之权是实智之余助正颂上种种因缘也。

　　△二合颂二佛释叹结叹。

　　本从无数佛具足行诸道甚深微妙法难见难可了于无量亿劫行此诸道已道场得成果我已悉知见。

　　此两行合颂释叹结叹本从无数佛具足行诸道此颂上诸佛释叹佛曾亲近百千诸佛尽行道法之文甚深微妙法颂上结叹实智成就甚深未曾有法难见难可了颂上结叹权智意趣难解也于无量亿劫行此诸道已颂上释释迦知见波罗蜜皆已得具足之文其上二句举因具足次下一句举果具足我已悉知见一句颂上结释迦二智如来知见广大之文。

　　△二颂绝言叹五初颂不思议境。

　　如是大果报种种性相义。

　　如是大果报即颂不思议境但举初后中间略可知义字兼颂究竟等。

　　△二追颂指绝言境。

　　我及十方佛乃能知是事。

　　我及十方佛乃能知是事追颂取要言之佛悉成就也。

　　△三追正颂绝言叹。

　　是法不可示言辞相寂灭。

　　是法不可示言词相寂灭追颂止止不须说也实相非方所故不可示非言语道故言辞相寂灭。

　　△四拣不知之人八初总拣不入。

　　诸余众生类无有能得解。

　　初总拣不入者即七方便也。

　　△二拣能入。

　　除诸菩萨众信力坚固者。

　　除诸菩萨众信力坚固者此拣能入也即圆教十信故言信力坚固者长行明究竟佛知颂中明初信知互举耳。

　　△三拣二乘不知。

　　诸佛弟子众曾供养诸佛一切漏已尽住是最后身如是诸人等其力所不堪。

　　诸佛弟子众乃至其力所不堪拣二乘不知也。

　　△四举身子不知。

　　假使满世间皆如舍利弗尽思共度量不能测佛智。

　　此四行半初假使下一行举身子不知尽思共度量者即极力竭智之谓。

　　△五举诸大弟子不知。

　　正使满十方皆如舍利弗及余诸弟子亦满十方刹尽思共度量亦复不能知。

　　△六举支佛不知。

　　辟支佛利智无漏最后身亦满十方界其数如竹林斯等共一心于亿无量劫欲思佛实智莫能知少分。

　　△七举发心菩萨不知。

　　新发意菩萨供养无数佛了达诸义趣又能善说法如稻麻竹苇充满十方刹一心以妙智于恒河沙劫咸皆共思量不能知佛智。

　　此三行半有二意前两行半举发心菩萨不入发心语通或可指六度菩萨三僧祇未断惑者名为发心或可指人天中摄得六度发心之语别拟通别等发心也。

　　△八举不退菩萨不知。

　　不退诸菩萨其数如恒沙一心共思求亦复不能知。

　　次一行拣不退菩萨亦不知通教不退断界内惑是故不知别理别教地前亦有证位不退行不退等亦所不知。

　　△五颂唯佛能知实相境。

　　又告舍利弗无漏不思议甚深微妙法我今已具得唯我知是相十方佛亦然。

　　此一行半颂上难解之法唯佛能知实相之境无漏不思议颂上结要举权实所止之境甚深微妙法一句颂上第一希有难解之法我今已具得等三句颂上唯佛与佛乃能究尽此明诸佛道同同皆究竟故云唯我知是相十方佛亦然释不思议者如如意珠无毫厘之有而能雨众宝譬实相不生能生般若。

　　△二略开显动执生疑二初明诸佛显实三初明诸佛道同。

　　舍利弗当知诸佛语无异。

　　此一行半明诸佛显实诸佛语无异者此论诸佛化道是同。

　　△二劝令生信。

　　于佛所说法当生大信力。

　　△三正显真实。

　　世尊法久后要当说真实。

　　是正显实故云世尊法久后要当说真实此即显真之谓所以动昔之执生今之疑故下文云将非魔作佛正由闻此语也佛既如实语劝信何事翻疑为防因疑起谤故须劝信耳。

　　△二明释迦开三三初正明开三。

　　告诸声闻众及求缘觉乘我令脱苦缚逮得涅槃者。

　　此两行明释迦开三文为三初一行是正明开三将明二乘昔证俱非故言逮得涅槃又解我令脱苦缚逮得涅槃者即拟六度菩萨乘何以知之若修六度行即免四趣缚未能入灭度当知三祇百劫乃得涅槃逮之言远乃及耳又六度行前是度他故言我令脱苦缚后取无漏故言逮得涅槃此义推之知是六度乘也又下句云佛以方便力示以三乘教若不指此将何为三不应重数二乘为三乘也。

　　△二正斥三乘。

　　佛以方便力示以三乘教。

　　皆是虚伪。

　　△三出立三意。

　　众生处处着引之令得出。

　　意是权引离诸苦故非为真实但是方便门耳。

　　△二腾疑致请二初叙疑二初经家叙二初叙千二百疑。

　　尔时大众中有诸声闻漏尽阿罗汉阿若憍陈如等千二百人。

　　△二叙四众疑。

　　及发声闻辟支佛心比丘比丘尼优婆塞优婆夷。

　　此经家叙也腾疑致请由闻三伪一真故执动疑生然上斥三乘皆是方便今叙疑但在二乘者以其执重疑深是以偏举若至下陈疑中即云求佛诸菩萨大数有八万亦皆有疑故知三乘佥疑亦偏举二乘耳。

　　△二正疑二初疑佛二智二初总疑二智。

　　各作是念今者世尊何故殷勤称叹方便。

　　何故殷勤称叹方便即是总疑权实二智。

　　△二别疑二智二初疑实智。

　　而作是言佛所得法甚深难解。

　　佛所得法甚深难解是疑实智。

　　△二疑权智。

　　有所言说意趣难知一切声闻辟支佛所不能及。

　　有所言说意趣难知下是疑权智由闻诸佛语无异要当说真实从此生疑何者佛昔说三乘智慧同证不差但余习有尽不尽耳今忽称叹如来二智非我所及是故疑佛二智也。

　　△二疑己所得。

　　佛说一解脱义我等亦得此法到于涅槃而今不知是义所趣。

　　诸声闻人窃自疑念三乘圣道是真出要我修此理亦到涅槃今忽言皆是方便未知何者真实故言不知是义所趣此从上斥三为伪而生是疑。

　　△二请决三初初请二初请二初长行二初陈疑。

　　尔时舍利弗知四众心疑自亦未了而白佛言世尊何因何缘殷勤称叹诸佛第一方便甚深微妙难解之法我自昔来未曾从佛闻如是说今者四众咸皆有疑。

　　二陈请。

　　惟愿世尊敷演斯事世尊何故殷勤称叹甚深微妙难解之法。

　　此正请中有三请二止之文就前为三止瑶龙二师云初止为理深难解故初请为自他求决次止为惊疑不信次请为久植必解后止为必谤堕恶后请为利根得益天台云佛预知三周得益前后不俱是故三抑俟其三请。

　　尔时舍利弗欲重宣此义而说偈言。

　　△二偈颂六初颂疑实智。

　　慧日大圣尊久乃说是法。

　　此偈有十一行文为六初二句颂疑实智。

　　△二颂疑权智。

　　自说得如是力无畏三昧禅定解脱等不可思议法道场所得法无能发问者我意难可测亦无能问者无问而自说称叹所行道智慧甚微妙诸佛之所得。

　　自说得如是下颂疑权智。

　　△三明三乘四众疑。

　　无漏诸罗汉及求涅槃者今皆堕疑网佛何故说是其求缘觉者比丘比丘尼诸天龙鬼神及乾闼婆等相视怀犹豫瞻仰两足尊是事为云何愿佛为解说。

　　无漏下有三行明三乘四众有疑初句明声闻次句称及求涅槃者即是明六度菩萨何以得知上云逮得涅槃者此中称及及者此菩萨自求涅槃又能及他故异二乘知是菩萨也后二行明缘觉相视怀犹预者不能果于臧否进退也两足尊者谓福慧二种庄严悉皆满足为世间尊也。

　　△四明身子疑。

　　于诸声闻众佛说我第一我今自于智疑惑不能了为是究竟法为是所行道。

　　△五明佛子疑。

　　佛口所生子合掌瞻仰待愿出微妙音时为如实说。

　　△六总明同疑请。

　　诸天龙神等其数如恒沙求佛诸菩萨大数有八万又诸万亿国转轮圣王至合掌以敬心欲闻具足道。

　　其数如恒沙即是言恒河沙之多恒河亦云殑伽河此翻天堂来此河从无热恼池东畔象口流出入于大海其沙细如面以手掬之则沙随水走因而喻之。

　　△二第二止。

　　尔时佛告舍利弗止止不须复说若说是事一切世间诸天及人皆当惊疑。

　　△二第二请二初请。

　　舍利弗重白佛言世尊惟愿说之惟愿说之所以者何是会无数百千万亿阿僧祇众生曾见诸佛诸根猛利智慧明了闻佛所说则能敬信尔时舍利弗欲重宣此义而说偈言。

　　法王无上尊唯说愿勿虑是会无量众有能敬信者。

　　身子再请。

　　△二第三止。

　　佛复止舍利弗若说是事一切世间天人阿修罗皆当惊疑增上慢比丘将坠于大坑尔时世尊重说偈言。

　　止止不须说我法妙难思诸增上慢者闻必不敬信。

　　三第三请。

　　尔时舍利弗重白佛言世尊惟愿说之惟愿说之今此会中如我等比百千万亿世世已曾从佛受化如此人等必能敬信长夜安隐多所饶益尔时舍利弗欲重宣此义而说偈言。

　　无上两足尊愿说第一法我为佛长子惟垂分别说是会无量众能敬信此法佛已曾世世教化如是等皆一心合掌欲听受佛语我等千二百及余求佛者愿为此众等惟垂分别说是等闻此法则生大欢喜。

　　愿说第一法者融师云由前斥三乘是伪又闻诸佛法久后要当说真实在二乘边未知法华是实但据斥三非真三外必更有法故云愿说第一法且法既深玄理须抑止在身子恳求诚切请至于三然上圣崇法之规而犹若是况下凡而可忽耶。

　　△二广开三显一三初法说二譬说三因缘说初文又五初正明法说二身子领解三如来述成四授记五众喜初文又二初长行二偈颂初文又三初许说三初顺许。

　　尔时世尊告舍利弗汝已殷勤三请岂得不说。

　　△二诫许。

　　汝今谛听善思念之吾当为汝分别解说。

　　谛听是闻慧善思是思慧念之是修慧大经明四善法为涅槃因一善知识谓如来余则可解。

　　△三拣许。

　　说此语时会中有比丘比丘尼优婆塞优婆夷五千人等即从座起礼佛而退所以者何此辈罪根深重及增上慢未得谓得未证谓证有如此失是以不住世尊默然而不制止尔时佛告舍利弗我今此众无复枝叶纯有贞实舍利弗如是增上慢人退亦佳矣汝今善听当为汝说。

　　五千在座所以如来三止今将许说密以威神遣去故名拣众罪根深重者五浊障多名罪重执小翳大名根深未得谓得名上慢以其未得三果未证无学有如此失谓障执慢三种之失也而不制止者上闻开三显一言略义隐犹未生谤足作系珠因缘去则有益若闻广开三显一乖情起谤住则有损是故不制止也此众无复枝叶者枝叶细末不任器用此等执方便之方便于大非器如大品云攀拊枝叶弃于根本是人为不黠即是此义退亦佳矣既以小自翳复妨他大光今退无谤法之愆复无障他之过故云佳矣上枝叶未去故如来三止今则贞实愿闻故身子四请师弟鉴机非徒靳固问佛大慈悲何不神力使其住而不闻如华严聋哑何不增状毒鼓如喜根胜意答各有所以须知华严末席始开于渐未破小执故在座而隔今诸佛法久后要当说真实正欲灭化破庵宜须拣遣若去住俱谤宜如喜根强说今去则有益那忽令住住则有损那忽不遣喜根以慈故强说如来以悲故发遣问五千在座尚不蒙益去有何益答此非当机是结缘人耳已如上说昔大通佛时亦有无量众生心生疑惑世世与师俱生今皆得度此人亦尔说大经时万五千亿人于是经中不生信心是人于未来亦当生信例此益在不久光明云时阎浮提中有二种人一者深信大乘方等二者毁呰不生信乐亦斯例也汝今善听即是结许。

　　△二受旨。

　　舍利弗言唯然世尊愿乐欲闻。

　　言受旨者即遵承禀命之谓唯然如礼记曲礼篇云父召无诺先生召无诺唯而起郑玄注云应辞耳唯恭于诺也。

　　△三正说二初总明诸佛章二释迦章初文又二初总明诸佛章二列三世佛章初文又四王初叹法希有。

　　佛告舍利弗如是妙法诸佛如来时乃说之如优昙钵华时一现耳。

　　此则法譬双叹时乃说之者以诸佛同出五浊必前开三后显一实如今世尊四十余年始显真实久久稀疏故言时乃说之久不说者为人不堪故时未至故五千未遣故今人已堪其时已至五千已去故知决定说大乘故言时乃说之优昙华者此言灵瑞三千年一现现则金轮王出此表三乘调熟已后方说妙法授法王记。

　　△二说无虚妄。

　　舍利弗汝等当信佛之所说言不虚妄。

　　汝等当信者劝信无虚妄也此理至深理与昔异此言至妙言与昔反此行至普行与昔乖此人至胜胜于昔劣还指客作四种之粗而今皆妙恐物生谤故劝信也。

　　△三开方便三初开。

　　舍利弗诸佛随宜说法意趣难解。

　　初明诸佛随三种机宜说方便故云随宜而佛意在实物莫能解故言意趣难解。

　　△二释。

　　所以者何我以无数方便种种因缘譬喻言辞演说诸法。

　　所以者何即释出其意举今佛之权能释诸佛之方便因巧慧同故故借此释彼我以无数方便者诸佛开权亦如我也。

　　△三结　四示真实五初标胜人法。

　　是法非思量分别之所能解唯有诸佛乃能知之。

　　是法非思量者此有两义或作结开权或正作显实若结开权者佛意难知唯佛与佛乃能解了其禀教者谓三诸佛知唯一耳若作显实即属后文标人法者举无分别法唯是佛所知佛以无分别智解知无分别法即是显实也。

　　△二标出世意。

　　所以者何诸佛世尊唯以一大事因缘故出现于世。

　　唯以一大事者唯者独也应知一大有二意初总释次分字释初总释者诸佛觉如实之相乘此实道出应于世秪令众生得此实相唯为此事出现于世曾无他事除诸法实相外余皆名魔事次分字释者一则一实相非五非三非七非九故言一也其性广博博于五三七九故名为大是诸佛出世之仪式故名为事众生有机感佛故名为因佛乘机而应故名为缘是为出世之本意也而今开三者为一弄引如人欲取先当与之虽说种种道其实为一乘即此之义记云非五七九等者以三五等皆是方便故皆云非三藏三乘加人天五也加通教二乘七也加通别菩萨九也。

　　△三重标。

　　舍利弗云何名诸佛世尊唯以一大事因缘故出现于世。

　　言重标者将欲分别更重提起为解释之端又此大事佛所尊重如释论中明父王欲多闻太子名数数说之无有厌足应知此法希奇所以如来四十余年秘而不说今将显扬岂得率尔于是殷勤再四提撕生众钦渴使彼诚心肃仰良在斯焉。

　　△四正释四初理一二初释。

　　诸佛世尊欲令众生开佛知见使得清净故出现于世欲示众生佛之知见故出现于世欲令众生悟佛知见故出现于世欲令众生入佛知见道故出现于世。

　　此释理一复为四意一约四位二约四智三约四门四约观心一约四位者四谛境不可知见约于智眼乃能知见应知二智四眼不能知见唯一切种智佛眼则能知见经云欲令众生开佛知见则不论佛果自知自见若偏语佛果即失众生若语众生则无佛知见故不可偏取且三教行人虽是众生未有佛眼佛智故不能知见实相今圆教四位亦是众生又分得佛眼佛智则众生义成智见义亦成故寄此四位以释理一如瑞相中天雨四华表于万善同归得入四位乘四位华以趣佛果故约位显理也开者即是十住初破无明开如来藏见实相理何者性德之理而为通别两惑之所染着难可了如故初心能圆信圆伏而未能断不名为开若内加观行外藉法雨资助破通别惑藏显出真修真性知见朗然开发如日出闇灭眼目有用故名为开缘修破惑故名使得清净仁王云入理般若名为住住于十住小白华位也示者惑障既除知见体显体备万德法界众德显示分明故名为示即是十行大白华位也悟者障除体显法界行明事理融通更无二趣摄大乘师云如理智如量智今理量不二故名为悟即十回向小赤华位也入者事理既融自在无碍自在流注任运从阿到茶入萨婆若海如摄大乘师云如理如量通达自在如量知见能持众德如理知见能遮诸惑即是十地大赤华位也然圆道妙位一位之中即具四十一地功德祇开即具示悟入等更非异心但如理知见无有分别浅深之相欲显如量知见故分别四位耳发心毕竟二不别如是二心前心难既云难易即知初心与毕竟心应有明晦浅深之别犹如月体初后俱圆故有朔望之殊须知四位知见皆明照实相而说开入之异次约四智者今欲以圆教四智对于四位不如般若中通教释也一道慧谓见道实性实性中得开佛知见二道种慧知十法界诸道种别解惑之相一一皆示佛知见三一切智知一切法一相寂灭寂灭即悟佛知见四一切种智知一切法一相寂灭相种种行类相貌皆识即入佛知见又道慧如理名开道慧如量名示一切智理量不二称悟一切种智理量双照为入此亦约实理无浅深中而浅深分别也三约圆教四门横释四句此如空门一空一切空即开佛知见有门一有一切有即示佛知见亦空亦有门一切亦空亦有即悟佛知见非空非有门一切非空非有即入佛知见能通则四所通则一开示悟入是能通之门所知所见是所通之理四约观心释观于心性三谛之理不可思议此观明静名为开虽不可思议而能分别空假中心宛然无滥名为示空假中心即三而一即一而三名为悟又空假中心非空假中而齐照空假中名为入是为一心三观而分开示悟入之殊也所以四种释者当知见理由位位立由智智发由门门通由观观故则门通门通故智成智成故位立位立故见理见理故名为理一。

　　△二结成。

　　舍利弗是为诸佛唯以一大事因缘故出现于世。

　　是结成理一。

　　△二人一。

　　佛告舍利弗诸佛如来但教化菩萨。

　　但教化菩萨者若就昔方便为教化三乘理实而言但化菩萨如彼穷子自谓客作贱人长者所观实为己子即是人一也。

　　△三行一。

　　诸有所作常为一事唯以佛之知见示悟众生。

　　诸有所作者诸三乘众行名之为诸为圆故诸即是一事此行何所至到唯趣佛之知见即是行一意也。

　　△四教一。

　　舍利弗如来但以一佛乘故为众生说法无有余乘若二若三。

　　但以一佛乘者圆顿之教名一佛乘故序品云说大乘经即是教义也自别教已去皆名有余之说即不了义非佛一乘今言但以一佛乘者纯说佛法圆教乘也无余乘者无别教带方便有余之说无二者无般若中之带二无三者无方等中所对之三也如此二三皆无况三藏中之三耶。

　　△五总结法同。

　　舍利弗一切十方诸佛法亦如是。

　　△二三世佛章三初过去佛二初开权。

　　舍利弗过去诸佛以无量无数方便种种因缘譬喻言辞而为众生演说诸法。

　　△二显实。

　　是法皆为一佛乘故是诸众生从诸佛闻法究竟皆得一切种智。

　　是法皆为一佛乘故明显实也例上一佛乘即是教一从诸佛闻法是谁闻于法法被众生兼得人一究竟皆得一切种智种智所知即是理一能知即是行一虽不次第四一兼足。

　　△二未来佛二初开权。

　　舍利弗未来诸佛当出于世亦以无量无数方便种种因缘譬喻言词而为众生演说诸法。

　　如文可解。

　　△二显实。

　　是法皆为一佛乘故是诸众生从佛闻法究竟皆得一切种智。

　　如文可解。

　　△三现在章三初标出世意。

　　舍利弗现在十方无量百千万亿佛土中诸佛世尊多所饶益安乐众生。

　　例如诸佛章中唯以一大事因缘出现于世此亦如是唯为饶益安乐众生故而出于世也。

　　△二开权。

　　是诸佛亦以无量无数方便种种因缘譬喻言词而为众生演说诸法。

　　△三显实二初别明现在教一行一。

　　是法皆为一佛乘故是诸众生从佛闻法究竟皆得一切种智。

　　△二总明三世人一理一。

　　舍利弗是诸佛但教化菩萨欲以佛之知见示众生故欲以佛之知见悟众生故欲令众生入佛知见故。

　　此是开权显实之文文具四一其义可见记云现在佛章从初即是开权显实从舍利弗是诸佛下即当总文故前料拣中云三世佛章各明教行后总明人理准此应先开章云先别次总今不先开者由下总文中既无开权之总唯有显实一文故对三世各有权实以故总别不便故也故合在现在佛章中共成文足故云文具也。

　　△二释迦章五初开方便权。

　　舍利弗我今亦复如是知诸众生有种种欲深心所著随其本性以种种因缘譬喻言词方便力而为说法。

　　我即现在释迦佛也先三后一如彼四佛不异故言亦复如是知诸众生有种种欲者即是五乘根性欲也过去名根现在名欲未来名性深心所著者即是根也方便即是随宜开三乘权法记云知诸众生去感也种种因缘去应也。

　　△二显四真实。

　　舍利弗如此皆为得一佛乘一切种智故。

　　如此等者指权是实也佛乘是教一一切是行一种智所知是理一。

　　△三举五浊释方便。

　　舍利弗十方世界中尚无二乘何况有三舍利弗诸佛出于五浊恶世所谓劫浊烦恼浊众生浊见浊命浊如是舍利弗劫浊乱时众生垢重悭贪嫉妒成就诸不善根故诸佛以方便力于一佛乘分别说三。

　　十方世界尚无二乘何况有三将举五浊先标其意然上已说诸佛开权显实未明隐实施权其法清净湛一如空尚无带二(般若)带三(方等)之权况有单三(三乘)单五(加人天)之权祇为五浊障重实不得宣须施单五单三之权亦施带二带三之权故言于一佛乘分别说三言五浊者自有四别所谓唱数列名体相释结之四唱数列名如文可解言如是者明五浊体相也但浊体及相不可具说略云如是也劫者梵语劫波此翻时分当知劫浊无别体劫是长时刹那是短时但约四浊立此假名名为劫浊众生浊亦无别体揽见慢果报三浊立此假名名众生浊烦恼浊指五钝使为体见浊指五利使为体命浊指连持色心为体若论五浊相者当知四浊增剧聚在此时所谓瞋恚增剧刀兵起贪欲增剧饥饿起愚痴增剧疾疫起三灾起故烦恼倍隆诸见转炽粗弊色心恶名秽称摧年减寿众浊交凑如水奔昏风波鼓怒鱼龙搅挠无一憀赖时使之然亦如劫初光音天堕地地使有欲亦如忉利诸天入粗涩园园生斗心是名劫浊相烦恼浊者贪海纳流未尝饱足瞋虺吸毒挠诸世间痴闇顽嚚过于漆墨慢高下视陵忽无度疑网无信不可告实是为烦恼浊相见浊者无人谓有人有道谓无道十六知见六十二等犹如罗网又似稠林缠缚屈曲不能得出此是见浊相众生浊者揽于色心立一主宰譬如黐胶无物不着流宕六道处处受生如贫如𥏧名长名富是为众生浊相命浊者朝生暮殒昼出夕没波转烟回瞬息不住此是命浊相若约次第者烦恼见为根本从此二浊成于众生从众生则有连持命此四轻时谓为劫浊也。

　　△四拣伪敦信二初拣真伪二初拣非真弟子。

　　舍利弗若我弟子自谓阿罗汉辟支佛者不闻不知诸佛如来但教化菩萨事此非佛弟子非阿罗汉非辟支佛。

　　此名拣伪敦信若佛弟子自能信解若不信解非真弟子亦非罗汉所以敦逼时众令信受解于中有两意初不闻不知非真弟子次闻不信受成增上慢如世弟子随顺师法继嗣传灯若不闻不知则无法可顺何谓弟子且如来昔说五浊开三汝既随顺而得涅槃得闻得知名为弟子今五浊既除为汝说一何意不闻不知不闻者即不闻教一不知者即不知行一非真即非理一非弟子即非人一也。

　　△二不信成上慢。

　　又舍利弗是诸比丘比丘尼自谓已得阿罗汉是最后身究竟涅槃便不复志求阿耨多罗三藐三菩提当知此辈皆是增上慢人所以者何若有比丘实得阿罗汉若不信此法无有是处。

　　又舍利弗下是第二明不信成增上慢此敦其使信何者汝自谓是后身身尚无量实非后身汝自谓究竟犹余二百由旬实非究意未得谓得岂非增上慢也真罗汉者浊除根利知非究竟信真是法未是后身不起上慢知非究竟信于究竟即信是理一无增上慢即成行一信则信教是为教一是佛弟子则人一也。

　　△二开除释疑二初开除二初除佛灭后。

　　除佛灭度后现前无佛。

　　开除释疑者先开除谓除佛灭后不成增上慢若佛在世正说此经不信不受非真罗汉成增上慢若佛灭后方得罗汉偏执权经不信圆法听许非增上慢。

　　△二信人难得。

　　所以者何佛灭度后如是等经受持读诵解义者是人难得。

　　所以者何佛灭下明好人难得深经难解亦不成上慢又佛虽入灭此经尚在不信不受应是上慢即得开除佛灭度后虽有此经解其文义此人难遇致令罗汉不信不解亦听许非增上慢。

　　△二释疑。

　　若遇余佛于此法中便得决了。

　　若佛灭后解经之人难遇至若得罗汉者即永入涅槃耶即释云是人虽生灭度之想舍命已后便生界外有余之国值遇余佛得闻此经即便决了释论第九十三释毕定品云罗汉受先世身身必应灭住在何处而具足佛道答罗汉三界有漏因缘既尽更不复生三界出于界外有净佛土无烦恼名于是国土佛所闻法华经具足佛道即引法华云有罗汉若不闻法华自谓得灭度我于余国为说是事汝皆作佛论既引经为证今释经还将论解南岳师云余佛者四依也罗汉遇之闻经决了又罗汉修念佛定见十方佛为说此经便得决了又凡夫行人苦到忏悔见十方佛为说亦得决了。

　　△五无虚妄三初劝信释迦。

　　舍利弗汝等当一心信解受持佛语。

　　此明无虚妄为止物机谤心此为三初劝信释迦实说故云汝等当一心信解受持佛语。

　　△二劝信诸佛。

　　诸佛如来言无虚妄。

　　次劝信诸佛故云诸佛言无虚妄由诸佛道同弥加信受。

　　△三结成不虚。

　　无有余乘唯一佛乘。

　　后结成不虚故云无有余乘唯一佛乘也。

　　尔时世尊欲重宣此义而说偈言。

　　△二偈颂二初颂上许答二初颂拣许二初颂五千退席。

　　比丘比丘尼有怀增上慢优婆塞我慢优婆夷不信如是四众等其数有五千不自见其过于戒有缺漏护惜其瑕疵是小智已出众中之糟糠佛威德故去斯人鲜福德不堪受是法。

　　须知上慢我慢不信四众通有但出家二众多修道得禅谬谓圣果偏起上慢若在俗矜高多起我慢女人智浅多生邪僻不自见其过者三失覆心藏玼扬德不能自省是无惭人若自见过是有羞僧于戒有缺漏者律仪有失名缺定共道共有失名漏无道定等故内起恶觉如玉含瑕无律仪故外动身口如玉露玼覆罪自得故名护惜小智者不得学无学智而有世间小智妄谓有漏以为无漏则小中之小故言小智也糟糠者以无无漏禅定所润故如糟以无理慧所滋故如糠是五千等有世间禅如糟有文字解如糠封文失诠如糠而无米也又糟糠譬其无大机。

　　△二颂众已清净。

　　此众无枝叶惟有诸贞实。

　　枝叶譬其非好器悉不任用故须遣之。

　　△二颂诫许。

　　舍利弗善听。

　　即颂上诫许诫令善听也。

　　△二颂上正答二初颂四佛章二颂释迦章初文又四初总颂诸佛章二颂过去佛章三颂未来佛章四颂现在佛章初文又五初颂施权二初颂正施权。

　　诸佛所得法无量方便力而为众生说众生心所念种种所行道若干诸欲性先世善恶业佛悉知是已以诸缘譬喻言辞方便力令一切欢喜或说修多罗伽陀及本事本生未曾有亦说于因缘譬喻并祇夜优波提舍经。

　　此章颂文与上长行有三异一彼此互无二前后间出三开合不同上有叹法希有而无五浊颂有五浊而无叹法上先叹法次明不虚开权显实今先开权显实后明不虚上劝信与不虚合说今分劝信隔于不虚章安云上以释迦方便释成诸佛之权偈中以释迦之实释成诸佛显一是四异也诸佛所得法者修道得诸权法无量方便力下颂上无数方便种种因缘演说诸法众生心所念者颂上随宜说法颂中广出随宜之相即是照九界机说七方便总言九七不可定判故言若干随欲之宜应用世界悉檀随性之宜应用为人悉檀随恶业宜应用对治悉檀现起希望名念法门不同名种种过去所习名性现在欣乐名欲或可习欲成性成性生习欲善恶业者七方便传传迭为善恶佛悉等佛以权智照诸方便之性欲然后以诸因缘譬喻随其所宜说九部经十二部如玄义中说。

　　△二颂结施权意。

　　钝根乐小法贪著于生死于诸无量佛不行深妙道众苦所恼乱为是说涅槃。

　　此一行半颂结施权之意当知前世根钝今世无机不堪闻大故言不行深妙道由前世贪着障重今世众苦所恼唯可闻小故言为是说涅槃。

　　△二颂显实四初颂理。

　　我设是方便令得入佛慧未曾说汝等当得成佛道所以未曾说说时未至故今正是其时决定说大乘我此九部法随顺众生说入大乘为本以故说是经。

　　此三行颂理一令得入佛慧颂上一大事因缘也决定说大乘总颂开示悟佛知见也我此九部或云大乘有十二部小乘但有九部因彼小乘是灰断教无如意珠身故故无方广部又无天鼓自然鸣故故无无问自说部虽有授记以其少故故无授记部此且从别作如是说通大为语大小俱有十二部所言十二者一修多罗此云法本二祇夜此云重颂三和伽罗那此云授记四伽陀此云不重颂五优陀那此云无问自说六尼陀那此云因缘七阿波陀那此云譬喻八伊帝目多伽此云本事九阇陀伽此云本生十毗佛略此云方广十一阿浮达磨此云未曾有十二优波提舍此云论议所言部者别也类也以其十二类别故新译恐滥部帙之部则谓之十二分教也入大乘为本者颂上入佛知见也。

　　△二颂人一。

　　有佛子心净柔软亦利根无量诸佛所而行深妙道为此诸佛子说是大乘经我记如是人来世成佛道以深心念佛修持净戒故此等闻得佛大喜充遍身佛知彼心行故为说大乘声闻若菩萨闻我所说法乃至于一偈皆成佛无疑。

　　此四行半颂上诸佛如来但教化菩萨以明人一上直云教化菩萨颂中广出诸方便人皆成实人有佛子心净即别教之人为此佛子说大乘经得记心喜则成乎圆教真实之人声闻若菩萨者若声闻则兼得缘觉若菩萨则兼得六度通教等诸菩萨也皆成佛无疑者即是七种方便无非佛子。

　　△三颂教一。

　　十方佛土中唯有一乘法无二亦无三除佛方便说但以假名存引导于众生说佛智慧故。

　　此一行三句颂上如来但以一佛乘为众生说法无有余乘若二若三若十方佛唯说一法即是教一假名引导即方便教也无有余乘无别教中圆入别之余也无二者无通教中半满相对之二也无三者无三藏中之三也如此等二三皆是假名字中引导诸众生今日之法但一佛圆乘耳。

　　△四颂行一。

　　诸佛出于世唯此一事实余二则非真终不以小乘济度于众生佛自住大乘如其所得法定慧力庄严以此度众生自证无上道大乘平等法若以小乘化乃至于一人我则堕悭贪此事为不可。

　　此三行三句颂上诸有所作常为一事即行一文也事即是行终不以小乘济度于众生即是颂上常为一事之意佛自住大乘以此度众生颂上唯以佛之知见示悟众生也后一行则释不以小度之意。

　　△三颂劝信二初举果劝信二初举内心。

　　若人信归佛如来不欺诳亦无贪嫉意断诸法中恶故佛于十方而独无所畏。

　　此二行半举果劝信由长行中云舍利弗汝等当信佛之所说故今文颂之若人信归佛如来不欺诳者明佛心清净无明悭吝众恶已断净心中说故是可信。

　　△二举外色。

　　我以相严身光明照世间无量众所尊为说实相印。

　　我以相严身者下一行明外色也良以身相炳着光色端严内无闇惑外有光明则口无欺诳为众所尊说大乘印则可信受。

　　△二举因劝信二初举昔誓愿。

　　舍利弗当知我本立誓愿欲令一切众如我等无异。

　　当知我昔誓愿非但自誓取菩提亦誓众生同入佛慧今酬誓故说是亦可信。

　　△二明愿满。

　　如我昔所愿今者已满足化一切众生皆令入佛道。

　　今菩提既满众生亦入汝既自证佛慧亦验我誓不虚此即结成举因劝信也问本誓既普今众生尚多云何而言愿满答佛以三世益物今明现在而论愿满。

　　△四颂五浊四初总明五浊障大。

　　若我遇众生尽教以佛道无智者错乱迷惑不受教。

　　若我遇众生者中阿含十二云劫初光音天下生世间无男女尊卑众共生世故言众生此据最初也若揽众阴而有假名众生此据一期受报若言处处受生故名众生者此据业力五道流转也正法念云有十种众生所谓长短方圆三角青黄赤白紫云何众生生死长在地狱时身受不可思议苦心念无量无边恶在畜生时身迭相吞啖心迭相逼恼在于鬼时身若烧山心如沸镬邪见炽盛抵突痴凶在于人时身口意常作不饶益事以自劳苦身口意常念不饶益事以自牵缠在天时耽染六尘纵逸嬉戏不闻正法杜塞福源是名众生生死长也云何众生生死短在地狱时能一念寂静心取戒在畜生时能一念静心依三宝在饿鬼时能一念静心静诸根在人时能修六度孝养父母恭敬三宝以兹众善严身口意在天时能舍天乐持戒乐禅教化读诵梵行少语是为众生生死短也云何众生名方生死如郁单越于一切物无我所舍身必上天从天上又上天唯向升善处是名生死方楞也云何众生圆生死唯在三途四趣中团栾圆转如旋火烟回也云何三角生死谓善业不善业无记等是也云何众生青生死恒入黑闇地狱常怖怕是也云何众生黄生死饿鬼饥羸萎黄是也云何众生赤生死畜生递相食啖流血赫然是也紫即修罗耳云何众生白生死即谓人中天中白业善道如诸天临死时余天语言汝生人道去若人临死知识语言汝向天中去当知两处是白生死又第五云心𦘕地狱黑色鬼鸽色畜生黄人赤天白问此义云何答下说五道果报今说五道造业以故不同耳又轮回业报不同如见实三昧经云从地狱来者则声嘶忽急数数战栗梦见大火沸镬等也从畜生来者暗钝懈怠多食性怯謇讷所为多似诸虫畜等也从鬼来者发黄常饥悭贪等余趣比知经具广说如是等众生云何与佛相遇当知众生以苦恼自煎诸佛以大悲济物悲与苦相对故言相遇又佛如众生如一如无二如天性相关故言相遇当知大悲恒愍众生若以人天教我则堕闇惑只免青黄赤白紫方圆楞角等生死非教佛道若遇众生令修小乘我则堕悭贪此事为不可祇出二十五有若遇众生教令修通别我则堕偏僻失佛知见今皆令众生得实相妙慧体达一切皆是佛法无非正道此则尽教以佛道生死苦永尽我常如是说但众生根钝罪重不可如愿过去世有佛号住无住发愿使己国众生同日同时成佛即日灭度又贤劫前有佛号平等亦愿己国及十方众生亦同一日成佛即日灭度今日有佛复有众生何耶佛言止止我前所言凡得人身者颇有发愿令五道同日成佛否佛言不可以非器之身成无上道要先化三趣令得人天然后乃可如愿三趣非善道何能成佛如人求宝聚不于空中求也。

　　△二别明五浊障三五初众生浊。

　　我知此众生未曾修善本坚著于五欲痴爱故生恼以诸欲因缘坠堕三恶道轮向六趣中备受诸苦毒。

　　此两行明众生浊善本者真如实相也不依此而种善根故不感大也坚着五欲者即诸恶之本如净名云从痴有爱则我病生此之谓矣。

　　△二命浊。

　　受胎之微形世世常增长薄德少福人众苦所逼迫。

　　此一行别明命浊观心释者一念心起即为未来作业业即是胎胎业无穷世世不断不断即是增长受胎之微形形即五阴阴亦名世寿命连持而诸阴入世也初从父母交会之后状如薄酪三七如厚酪四七如凝酥五七如胚六七如肉抟七七于肉抟上生五疱头手脚等八七又五疱一头两膊两腕九七续生二十四疱四疱作眼耳鼻舌二十疱为二十指十七转现腹相渐渐皮骨分解作诸异相生七百筋七千脉随所须相每用一风染之须白相白风染之乃至余风亦如是香风故安稳端正臭风故不安稳则丑陋邪戾后出胎食五谷则生八万户虫也。

　　△三见浊。

　　入邪见稠林若有若无等依止此诸见具足六十二。

　　此一行明见浊当知五见交加如稠林密茂若有是常见若无是断见因此二见生六十二见或云外道计我有四句色即是我离色是我色大我小我住色中我大色小色住我中四阴亦尔是为二十历三世为六十并根本为六十二也。

　　△四烦恼。

　　深着虚妄法坚受不可舍我慢自矜高谄曲心不实。

　　如文可解。

　　△五劫浊。

　　于千万亿劫不闻佛名字亦不闻正法如是人难度。

　　长时无佛法即是劫浊又上来四浊集在时中故名劫浊浊者譬夫少土投之清水水亡清洁土失留碍如是人难度者五浊障故不信一乘则不可度也。

　　△三为五浊说小。

　　是故舍利弗我为设方便说诸尽苦道示之以涅槃。

　　如文可解。

　　△四明为大说小。

　　我虽说涅槃是亦非真灭诸法从本来常自寂灭相佛子行道已来世得作佛。

　　即是终令入大析三界妄尽灭色取空则非真灭若达无明本无常寂即是真灭本无虽寂若不修道无由契会故言佛子行道已来世得作佛。

　　△五颂不虚三初明释迦先开三。

　　我有方便力开示三乘法。

　　△二明诸佛后显实。

　　一切诸世尊皆说一乘道。

　　释迦开三诸佛显实此互现耳。

　　△三正明不虚除疑。

　　今此诸大众皆应除疑惑诸佛语无异唯一无二乘。

　　前权后实诚言不虚勿生疑也。

　　△二颂过去佛章二初颂开三。

　　过去无数劫无量灭度佛百千万亿种其数不可量如是诸世尊种种缘譬喻无数方便力演说诸法相。

　　△二颂显一二初略颂上三一。

　　是诸世尊等皆说一乘法化无量众生令入于佛道。

　　皆说一乘法即颂教一化无量众生是颂人一令入于佛道即颂理一兼得行一。

　　△二广颂显一二初总约五乘显一。

　　又诸大圣主知一切世间天人群生类深心之所欲更以异方便助显第一义。

　　天人群生类是举诸乘以明人一更以异方便是举诸行以显行一兼得教一第一义即是理一正因佛性即第一义理若明圆妙正观即是实相方便不名为异若用七方便观助显第一义者名异方便。

　　△二别约五乘显一三初开菩萨乘。

　　若有众生类值诸过去佛若闻法布施或持戒忍辱精进禅智等种种修福慧如是诸人等皆已成佛道。

　　此二行开菩萨乘也若作五乘释者但是六度菩萨乘若作七方便释者则兼得通别菩萨乘何者因三教大乘皆行六度而运心有异若以相心行六度即三藏菩萨若以无相心即通教也若非相非无相次第行六度即别教也今但列六度未知定判属谁若寻上文云更以异方便非独六度菩萨即三教菩萨方便也昔闻法皆已成教一昔六度行皆已成行一也如是诸人等皆已成人一皆已成佛道皆已成理一也。

　　△二开二乘。

　　诸佛灭度后若人善软心如是诸众生皆已成佛道。

　　此一行开声闻缘觉皆入一乘何以知之如大品叹阿罗汉心调柔软又净名云住调伏心是贤圣行是以得知昔善软心皆成今之行一诸人等者是人一成佛道者是理一。

　　△三开人天乘二初约缘因显实十初造塔明天乘。

　　诸佛灭度已供养舍利者起万亿种塔金银及颇梨砗磲与码瑙玫瑰琉璃珠清净广严饰庄校于诸塔或有起石庙旃檀及沉水木樒并余材砖瓦泥土等若于旷野中积土成佛庙。

　　此三行半约造塔明天乘在因时至心倾财舍宝果时任运自然受乐故是天乘也金光明最胜经云以佛舍利如芥粟许置小塔中三十三天已有自然果报即其义也增一阿含云佛因手擎舍利广赞叹已令于四衢而起偷婆佛言四人应起塔何等为四谓轮王罗汉支佛佛也轮王无级罗汉四级支佛十一级如来十三级阿难问佛如来出世悲悯众生灭后起塔获大功德其余三塔于诸众生有何等利佛言支佛悟法因缘入深法性能为人天而作福田罗汉生分已尽能为世间而作福田轮王以十善化物以是因缘应当起塔供养之也如来塔者高十三层辟支佛塔应十一层罗汉四层轮王无级何以故未脱三界诸有故木樒者长安有木名樒亦任造像又广志云出交州字林云香木玉云其树似槐而香金银颇梨砗磲码瑙如向已释玫瑰者火珠也又石之奇美名玫圆净曰瑰郭璞云石珠也琅玕也出于昆仑开明山栴檀沉水者栴檀已如前释沉水者异物志云出日南国凡欲取时先斫委地数年令外朽烂其中贞坚者置水则沈故得其名其次不沉名为机香。

　　△二明人业。

　　乃至童子戏聚沙为佛塔如是诸人等皆已成佛道。

　　初一行明童子戏沙作塔即是人业因时泛泛悠然作善果时作意勤求得乐故人业也童子者应法师云七八岁已上乃至未娶者之总名释名曰十五曰童故礼有有阳童牛羊无角曰童山无草木曰童言未巾冠似之也。

　　△三明天业。

　　若人为佛故建立诸形像刻雕成众相皆已成佛道或以七宝成鍮鉐赤白铜白镴及铅钖铁木及与泥或以胶漆布严饰作佛像如是诸人等皆已成佛道彩𦘕作佛像百福庄严相自作若使人皆已成佛道。

　　次四行约至心造像明天业文云刻雕彩𦘕作佛像者然造像之始各有缘兴故增一阿含云佛升忉利以神足力制诸弟子不令知处二王忆佛因成大患大臣白王应当造像供养于是优填王用牛头栴檀雕佛像高五尺此雕像始也时波斯匿王闻优填王用香雕像彼乃用紫磨黄金铸佛像亦高五尺此铸像始也然彼雕像初召工巧与重宝赏无能作者毗首羯磨化为人来为王作之下斧之声上至忉利闻者解脱内典录云后汉明帝永平七年使秦景往月支国得优填王雕像寻至洛阳敕图圣相于西阳城门与众景仰以为法式即此土𦘕像始也若准冥祥记此土造像总有一十八处故大唐弘福寺沙门彦悰撰东夏三宝感通录文有三卷其中卷列灵像垂应之缘乃有五十余目彼文之初引冥祥记云西晋愍帝建兴元年吴郡吴县松江沪渎口渔者华焉遥见海中有二人忽现浮游水面渔人疑是海神遂延巫祝备牲牢迎之风涛弥盛时有奉佛居士朱膺者闻而叹曰将非大觉之垂降乎乃斋洁稽首迎之俄顷惊波遽息浮江二人随潮入浦渐近俞明始知是石像焉像之背铭一曰维卫一曰迦叶莫测帝代而书迹分明举高七尺有沙门法开者来自西域乃称经说东方有二石像或供养奉觐者除积劫罪又东晋周𡉏字宣佩仕至吴兴太守家世奉佛其女尤甚精进家僮捕渔忽见金光溢川映流而上寻即投网得一金像高三尺许形相严丽浮水而住牵排不动驰往白𡉏𡉏仍告女乃以人船送女往迎彼女遥见欢喜礼敬除以手挽即得上船归家供养于后一夕忽梦彼佛称左膝痛及觉往观果有穿处即以金钗补之然彼瑞像感验尤多冥祥记者即南齐太原王琰撰文有十卷铅钖者记云铅青钖白铅软锡坚并名青金又物类志云或以杂草积之数年日就月将草涎入地化成铅钖或以胶漆布者优婆塞戒经不许用胶得失意罪而此经用者古师云外国用树胶光宅言或有处无树胶必须于像听许用牛皮胶若有他物即不得用也有言大豆汁可代胶清然牛皮终是不净物后得不净果报又不净钱不任造像可换取如法净钱造像又地持不许用雌黄臭物不空所译仁王经念诵法言其𦘕像不许用皮胶当用香胶也或以糯米汁用调彩色为嘉又戒经不许造半身像得失意罪皆由善相不起堕落生死中无益于事又造像功德经有十一功德一者世世眼目清洁二者生处无恶三者常生贵家四者身如紫磨金色五者丰饶珍玩六者生贤善家七者生得为王八者作金轮王九者生于梵天寿命一劫十者不堕恶道十一者后生还能敬重三宝又云若人临终发言造像乃至如𪍿麦能除三世八十亿劫生死之罪。

　　△四明人业。

　　乃至童子戏若草木及笔或以指爪甲而𦘕作佛像。

　　如文可解。

　　△五结成显实。

　　如是诸人等渐渐积功德具足大悲心皆已成佛道但化诸菩萨度脱无量众。

　　次一行半结成显实如是诸人此成人一渐渐积功德具足大悲心即成行一成佛道即成理一既已成佛复能化他但化菩萨即是教一。

　　△六约诸尘供养明天业。

　　若人于塔庙宝像及𦘕像以华香幡盖敬心而供养若使人作乐击鼓吹角贝箫笛琴箜篌琵琶铙铜钹如是众妙音尽持以供养或以欢喜心歌呗颂佛德乃至一小音皆已成佛道。

　　此三行半约诸尘供养明天业以华香幡盖者幡本作幡今亦通用敬心而供养者如大集经云佛在世时有婆多迦过去曾作一长幡于婆尸佛塔上从是已来九十一劫天上人中常有大幡覆阴其上受福快乐于后出家得罗汉果又云若人悬幡风吹一转受一转轮王位乃至是幡烂坏为尘一尘一小王位百缘经云昔有长者名曰宝盖是长者于过去世曾将一宝珠盖于毗婆尸佛舍利塔头从是已来九十一劫天上人中常有自然宝盖以覆其顶于后值佛出家获证圣果若使人作乐者世本云黄帝时伶伦作乐击鼓者世本云夷作鼓以枹击之云鼓也吹谓鼓吹也月令云命乐正习吹角者通典云书传所不载或出羌胡马融云出吴越间贝者大蠡也可容数升并吹之以节乐亦出南蛮箫者世本云舜所置也其形参差象凤翼有十管长二尺一名籁前代有洞箫今时亦间有也蔡邕云箫者编竹为之而有底大者二十三管小者一十六管长则浊短则清以密蜡实其底或增减得宜则其声和笛者风俗通云丘仲所造长一尺四寸有七孔琴者世本云神农所造又琴操云伏义作琴所以修身理性反其天真耳白虎通云琴者禁也谓所以禁止淫邪正人心也广雅云长三尺六寸以象三百六十日五弦象五行大弦为君宽和而温小弦为臣清廉不乱文王武王加二弦以合君臣之恩也尔雅云大琴谓之离有二十七弦今无其器琴谱云弄琴之法急若繁星不乱缓如流水不绝其间作用若孤云在太虚尔箜篌者白虎通云汉武帝命乐工候调作或云候晖造其声坎坎然以应奏节故谓之坎候其声讹转为空候耳候者因彼乐工而得名也琵琶者汉遣乌孙公主嫁昆弥念其道行故思慕无已使工巧裁筝筑为马上之乐以手推却前后而奏声故名琵琶耳铙者通典云铙如编钟而无舌有柄摇之以止鼓又汉鼓吹曲有铙歌释名曰铙者谓其声铙铙然因以名之铜钹者疏云长安人呼露盘为铜钹呗者或云呗匿此云赞颂本出于西方此土按梁宣验记云陈思王姓曹名植字子建魏武帝第三子十岁善文艺私制转七声植曾游渔山于岩谷间闻诵经声远谷流美乃效之而制其声又佛道论衡云陈思王幼含圭璋十岁能文每读内典辄踟蹰嗟玩以为至道之宗极也用是遂制转读七声为升降曲折之响世之讽诵咸宪章焉尝游渔山忽闻空中梵天之响清飏哀婉中心有感独听良久其间从者莫得而闻植则深感神理弥悟法音因慕其声遂节写为梵呗撰文制章传为后式以故梵声光显始于此也又贤愚经云波斯匿王欲行征伐时祇桓中有一比丘形极矬陋而彼音声奇美清彻异常震声高呗韵益和畅军众倾耳无有厌足王乃问佛今是比丘以何因缘形貌丑陋其声乃尔佛告大王过去有佛名曰迦叶度人讫已便般涅槃王收舍利起塔供养即敕监典各主一边一监懈怠功独不成王遂责之其人怀恐便白至言此塔太高何时当成及王去后其塔继就显然可观其人即便悔前过咎持一金铃着塔刹头仍立誓言愿我生生音声极妙当来有佛号释迦文令我得见度生死苦以是因缘果报若斯以嫌塔高报身矬短以施铃故今蒙解脱获妙音响毗尼母论云佛告诸比丘听汝等呗呗者即是言说之辞十诵律云为诸天闻呗心喜故也或音乐舞伎螺钹萧韶发欢喜心种种供养昔者提婆飏呗清响彻于净居释尊入定琴歌震于石室当知园林楼观是入法界之法门音声语言总成佛事之法语。

　　△七散心尘供明人业。

　　若人散乱心乃至以一华供养于𦘕像渐见无数佛。

　　前一行约散心用尘供养明人业也大思惟经云若不散华献佛虽得往生依报不具贤愚经云舍卫国中有豪富长者生一男儿面貌端严天雨众华积满其舍遂名天华乃至出家得罗汉果阿难白佛天华何福而得如是佛言过去有佛名毗婆尸有一贫人见僧欢喜即于野泽采众草华用散大众尔时贫人者今天华是以散华故九十一劫身体端正意有所须随念即至因果经云若以一华散空供十方佛乃至毕苦其福不尽。

　　△八身业供养明天人。

　　或有人礼拜或复但合掌乃至举一手或复小低头。

　　礼拜一句五体着地是上礼即天业合掌低头是中礼是人业应知礼拜则屈伏无明深投觉地至若致敬之极当如树倒山崩所以业报差别经云礼佛一拜从其膝下至金刚际一尘一转轮王位获十种功德一得妙色身二出言人信三处众无畏四诸佛护念五具大威仪六众人亲附七诸天爱敬八有大福德九命终往生十速证涅槃三藏勒那云发智清净礼者良由达佛境界慧心明利了知法界本无有碍由我无始顺于凡俗非有有想非碍碍想今达自心虚通无碍故行礼拜随心现量礼于一佛即礼一切佛礼一切佛即是礼一佛何则由如来法身体用融通故也所以礼佛一拜则是遍通法界于六道四生同作佛想文殊菩萨云心不生灭故敬礼无所观内行平等外顺修敬内外冥合名平等礼天台云当礼拜时虽不见能礼所礼然而影现法界一一佛前皆见自身而礼拜也然散华礼拜之文既出经论本乎金口诚实之言因便引明以助思修共期佛果余皆准此。

　　△九结成显实。

　　以此供养像渐见无量佛自成无上道广度无数众入无余涅槃如薪尽火灭。

　　此一行半是结成非但显实自成佛道亦能开权化他薪尽涅槃也故云广度无数众入无余涅槃也。

　　△十口业供养明人业。

　　若人散乱心入于塔庙中一称南无佛皆已成佛道。

　　次一行约口业例上应具天人业今但出人业一称南无佛者南无甚众当知只是归命之义而云救我度我等也一称佛名而成佛道者此约今经开显之意以判之是则属乎通记观经亦云一称佛名能消八十亿劫生死重罪宝积经云高声念佛魔军退散文殊般若经云众生愚钝观不能解但令念声相续自得往生智度论云譬如有人初生堕地即能日行千里足一千年满中七宝以用布施不如有人于后恶世称佛一声其福过彼大品般若云若人散心念佛乃至毕苦其福不尽增一阿含云以四事供养满阎浮提一切众生善心相续称佛名号于一食顷功德过上不可思议无能量者三昧宝王论云浴大海者用于百川念佛名者必成三昧亦犹明珠投于浊水浊水不得不清念佛摄于乱心乱心不得不佛既契之后心佛双亡双亡定也双照慧也定慧既均亦何心而不佛又何佛而不心心佛既然是则万境万缘无非三昧者也所以业报差别经云高声念佛诵经者有十种功德一能排眠二天魔怖惧三声遍十方四三途息苦五外声不入六令心不散七勇猛精进八诸佛欢喜九三昧现前十生于净土大集经云或一日夜或七日夜不作余业小念见小大念见大又般若经文殊问佛云何速得阿耨菩提佛答有一行三昧欲入此三昧者应须于空闲静处舍诸乱意不取相貌系念一佛专称名字随佛方所端身正向能于一佛念念相续此即是念中得见过去未来现在诸佛昼夜常说智慧辨才终不断绝报恩经云华林园第三大会有九十二亿人而成佛者此是于今释尊遗法之中一称南无佛人也以是而知佛力难思玄通罕测如石吸铁似水投河慈善根力任运如是至心信者灵感昭然方今浊世唯此为真诫简要之门伟遇易行之道所以广引明据实彼信心贤者能遵定蒙深益。

　　△二约了因显实。

　　于诸过去佛现在或灭后若有闻是法皆已成佛道。

　　此一行明了因种子例上皆具有相非有相非无相至心散心等五乘种子今皆开之令入一实若至心闻一句是天业若散心闻一句是人业问何意约过去佛门广明五乘答三世诸佛皆有开权但未来未起现在始行于证义弱过去开权已久其受化之人皆成四一并于十方施权显实证义事强构之虚言不如验之以实故于过去佛广说五乘于义为便。

　　△二颂未来佛章二初颂开三。

　　未来诸世尊其数无有量是诸如来等亦方便说法一切诸如来以无量方便。

　　此下一行半颂开三如文可解。

　　△二颂显一四初颂人一。

　　度脱诸众生入佛无漏智若有闻法者无一不成佛。

　　此五行颂显一初度脱诸众生一行颂人一。

　　△二颂行一。

　　诸佛本誓愿我所行佛道普欲令众生亦同得此道。

　　次诸佛本誓愿一行颂行一佛所行道誓令得此道岂非行一也。

　　△三颂教一。

　　未来世诸佛虽说百千亿无数诸法门其实为一乘诸佛两足尊知法常无性佛种从缘起是故说一乘。

　　三未来诸世尊两行颂教一知法常无性者实相常住无自性乃至无无因性无性亦无性是名常无性记云知法常无性等一实理上性相二空无性性空即无四性既云实相无自性等故知即是理性性空性空既尔相空准知无性亦无即是相空故知经中一无性言具二无性即是无性性无相性也本自有之故曰常无知者照也具如止观第五不思议境中一念三千非自他等既无四性一念亦无即是性空既无一念无念亦无即是相空即是不思议之二空也若不了今家依于智论中论等准理准义缘于心性立此二空诸无可准非用法相者之所逮也故于实道须闲修性若本自二空即是性德若推检入空即是修得推而不成须修万行正助合行行中具足一切诸行方名缘因闻斯义已方乃名开问世间因缘可以四句了生无生今性本净非关缘起何须以此四句推之答世缘起法亦本无生但由情计谓之为生理性亦尔由谓自他等故须推之二空不显尚须更约续待推检况因缘耶佛种从缘起者中道无性即是佛种迷此理者由无明为缘则有众生起解此理者由教行为缘则有正觉起欲起佛种须一乘教此即颂教一也又无性者即正因佛性也佛种从缘起者即是缘了以缘资了正种得起一起一切起如此三性名为一乘也。

　　△四颂理一。

　　是法住法位世间相常住于道场知已导师方便说。

　　四是法住法位一行颂理一也众生正觉一如无二悉不出如皆如法为位也世间相常住者出世正觉以如为位亦以如为相位相常住世间众生亦以如为位亦以如为相岂不常住世间相既常住岂非理一又释世间者即是阴界入也常住者即正因也然此正因不即六法缘了不离六法正因常故缘了亦常故言世间相常住也于道场知已此举果释成开权显实道场朗然斯理久畅物情障重方便施三。

　　△四颂现在佛章三初颂施化意。

　　天人所供养现在十方佛其数如恒沙出现于世间安稳众生故亦说如是法。

　　此四行半颂现在佛章上文有四今但颂三惟不颂后结于中初一行半是颂施化之意正为安稳众生。

　　△二显实。

　　知第一寂灭以方便力故虽示种种道其实为佛乘。

　　颂上显实知第一寂灭即颂理一其实为佛乘或颂教一或颂行一。

　　△三开权。

　　知众生诸行深心之所念过去所习业欲性精进力及诸根利钝以种种因缘譬喻亦言辞随应方便说。

　　是颂开权如文。

　　△二颂释迦章二初略颂上权实二初颂显实。

　　今我亦如是安稳众生故以种种法门宣示于佛道。

　　此两行略颂上权实为下总譬作本所言譬本者然上根已悟中根未晓故须作喻还譬上法然譬不孤起承蹑有由故言譬本也今约总颂中有六意得为总譬六义作本偈云今我亦如是我即释迦是一化之主为下有大长者譬作本安稳者即大涅槃常乐住处也此处寂静无五浊障故名安稳安稳对不安稳不安稳即三界生死行化之所有五浊障名不安稳此即为下火宅譬作本众生即是五道受化之徒为下五百人譬作本又安稳者即是安稳法还对不安稳法不安稳者即五浊法也为下火起譬作本种种法门即对不种种为下唯有一门譬作本。

　　△二颂开权。

　　我以智慧力知众生性欲方便说诸法皆令得欢喜。

　　知众生性欲者即是五道根性有三乘之差别为下三十子譬作本向上即是略颂权实向下即是为总譬本本末相承文义整足至下譬喻品中当更引上证下记云本末相承等者本法说也末譬等也。

　　△二广颂上六义六初颂五浊开三二颂施方便化三颂显实四颂叹法希有五颂不虚六颂敦信初文又三初约能见之眼。

　　舍利弗当知我以佛眼观。

　　初半行一字明佛眼观见为后长者能见譬作本我以佛眼观见者下文云长者在门外立举下证上因知佛在法身之地以常寂佛眼圆照群机若根利浊轻则以卢舍那像说一乘法若根钝浊重则脱璎珞以老比丘像惊入火宅方便开三只是于时鉴机故言我以佛眼观见也问若观色法应用天眼若分别根机应用法眼云何言以佛眼见耶答佛眼圆通举胜兼劣又四眼入佛眼皆名为佛眼。

　　△二明所见五浊。

　　见六道众生贫穷无福慧入生死险道相续苦不断深著于五欲如牦牛爱尾以贪爱自蔽盲瞑无所见不求大势佛及与断苦法深入诸邪见以苦欲舍苦。

　　次六道众生下有两行三句四字明所见五浊贫穷无福慧半行颂众生浊也入生死险道相续苦不断颂命浊也深著于五欲一行颂烦恼浊也不求大势佛及与断苦法颂劫浊也深入诸邪见以苦欲舍苦颂见浊也或云五热炙身欲望舍苦反得苦报或云诸见即是受受即是苦行此苦因望欲舍苦岂可得耶普曜曰明五道源来五戒为人十善生天悭贪堕饿鬼抵突堕畜生十恶堕地狱无五趣五阴六衰则是泥洹不处生死不住泥洹便受菩提决地狱者此方之名胡称泥梨秦言无有无有喜乐无气味无欢无利故云无有畜生者形旁行旁故名畜生亦云旁生或云遍有以由此趣遍于五道四天及三十三天皆悉遍有也然上天所乘象马等是福业化作非众生数也又畜生者名盲瞑盲瞑者无明多故名畜生劫初时皆解圣语后因饮食异则谄曲心行其语皆变遂不复能语鬼者胡言阇梨哆秦言祖父众生最初生彼道名祖父后生者亦名祖父又悭贪堕此趣此趣多饥渴故名饿鬼亦被诸天驱使亦希望饮食故名饿鬼人者胡言摩㝹奢此云意昔顶生王初化诸有所作当善思惟善筹量善忆念即如王教诸有所作先思量忆念故名人为意又人能息意能修道得达分又云人名慢五道中多慢者称人趣也阿修罗者修罗名天阿言非非天故称阿修罗谓彼常与天斗又无天行天者天然自然胜乐胜身胜故天名胜众事悉胜于余趣常以光自照故名为天阿含云众生是假名界是法五趣众生与法界和合也若众生行不善心时与不善界俱行善心时与善界俱行胜心时与胜界俱行鄙心时与鄙界俱是故比丘当作是学善种种界前是因缘释六趣后似观心释六趣也然此六趣是名轮回死此生彼初无休息如汲井轮互为高下凡圣相望是六界趣总名不善未脱生死之轮故华严云若人欲了知三世一切佛应观法界性一切唯心造当知心能天堂心能地狱乃至四圣总由一心智者审思常当观察如善牧人莫令纵逸犯人苗稼矧以初心博地昏散交驰二六时中恒宜检束久久性成任运合道超凡预圣岂不幸哉𤛆牛者兽如牛而尾长说文云酉南夷有髦牛牛爱其尾就身护尾人爱其尾故杀其身譬如人贪五欲而害其身亦犹是也。

　　△三明起大悲赴应。

　　为是众生故而起大悲心。

　　而起大悲心者上举能见次明所见今明大悲熏心应入三界施设方便引趣佛慧。

　　△二颂施方便化二初念用大化不得三初拟宜。

　　我始坐道场观树亦经行于三七日中思惟如是事我所得智慧微妙最第一。

　　此一行半明念用大乘化之不得则为下身手有力而不用之寝大譬作本初明拟宜也始坐道场者然至理无时假时化物为化之初故言始也事释者初在此处修治得道故言道场坐此树下得三菩提故名道树又感树恩故观察念地德故经行道成赛泽之时欲以大法拟宜众生也观心释者树即十二因缘之大树深观缘起自成菩提欲以无漏法林树荫盖众生故言观树经行者大乘三十七品是行道法自以道品履一切地得成佛道欲以此法化度众生是故起行也问树地无有分别岂须报恩耶答未曾有经云秪以通化传法名报恩过去因果经云佛成道初一七日思惟我法微妙无能受者二七日思惟众生上中下根三七日思惟谁应先闻法即至波罗奈为五人说四谛陈如得法眼净頞鞞䟦提十力迦叶摩诃男拘利未得道佛重说四谛四人得法眼净佛又说五阴无常苦空非我五人得阿罗汉佛为佛宝四谛为法宝五人及佛是六阿罗汉即是僧宝三宝之兴始于此也三七日者旧云思理教等又云劝诫等瑶师云事之至深至圣犹思而后行一七思惟佛智微妙二七思众生根性不同三七思法药万品即举偈证之我所得智慧微妙最第一众生诸根钝云何而可度今明佛在法身之地寂而常照恒以佛眼洞览无遗岂始至道场淹留三七方思此事言三七者明有所表表佛初欲三周说法故假言三七耳初七思法说次七思譬说后七思因缘说皆无机不得是故息大施小也此偏就圆教大乘为释耳若通途约大乘释者初七思惟欲说圆教次七思惟欲说别教后七思惟欲说通教大乘皆无机不得是故息大说三藏三乘为方便之化也。

　　△二明无机三初明障重。

　　众生诸根钝着乐痴所盲。

　　此三行明无机中又为三初半行明障重。

　　△二明不堪闻。

　　如斯之等类云何而可度。

　　次如斯下第二半行明不堪闻。

　　△三明诸梵请。

　　尔时诸梵王及诸天帝释护世四天王及大自在天并余诸天众眷属百千万恭敬合掌礼请我转法轮。

　　尔时诸梵王下有二行明诸梵虽请说大佛知无机所以不说尔时诸梵王者别而为语但在一十八梵若约通论应该大千诸梵欲天帝释亦应然也言十八梵者初禅有三谓梵众梵辅大梵二禅有三谓少光无量光光音三禅有三谓少净无量净遍净四禅有九谓无云福生广果无想无烦无热善现善见色究竟及诸天帝释者此就欲天为语所言诸天者即是妙高山其山有四角每角有八天中间善法堂帝释天居之统王三十二今文兼主伴所以云也如上诸天众并合掌致敬殷勤劝请转大法轮言法轮者诸佛凡有所说皆名法轮盖轮者有乎运转摧破之义所谓运正法轮摧邪制外者也。

　　△三念息大化二初强说有损。

　　我即自思惟若但赞佛乘众生没在苦不能信是法破法不信故坠于三恶道。

　　此二行明念欲息化又二初一行半明无机强说闻则有损。

　　△二息化。

　　我宁不说法疾入于涅槃。

　　后半行正明息化作方便张本。

　　△二念同诸佛用三乘化得二初正明化得四初明三乘拟宜。

　　寻念过去佛所行方便力我今所得道亦应说三乘。

　　此一行明三乘拟宜也寻念者念彼虽无大机不容永舍要以方便而诱济之非都不知开三欲引同诸佛故云寻念也。

　　△二明有机二初明诸佛称叹五初叙诸佛现。

　　作是思惟时十方佛皆现梵音慰喻我。

　　初三句释迦自叙诸佛现佛现者由念佛方便力故现现由拟法会机二义故佛现也。

　　△二明诸佛正叹释迦。

　　善哉释迦文第一之导师得是无上法随诸一切佛而用方便力。

　　此明诸佛叹上欲大化于彼无机故诸佛不叹今欲说小曲会根缘则始终得度所以佛叹也能隐实设权故云善哉为一施三引入佛慧即是第一导师得是无上法者即是得实智微妙第一也而用方便力者随诸一切佛隐实用权也。

　　△三明诸佛亦隐实用权。

　　我等亦皆得最妙第一法为诸众生类分别说三乘。

　　△四双释二义。

　　少智乐小法不自信作佛是故以方便分别说诸果。

　　为众生少智不堪闻大所以隐实而复乐小所以施权。

　　△五双结二义。

　　虽复说三乘但为教菩萨。

　　虽复说三终为显实。

　　△二释迦酬顺二初发言酬顺。

　　舍利弗当知我闻圣师子深净微妙音称南无诸佛。

　　此二行明释迦酬顺既闻诸佛叹劝对曰南无南无此云敬从由随顺诸佛隐实用权。

　　△二念顺物机。

　　复作如是念我出浊恶世如诸佛所说我亦随顺行。

　　△三明施化。

　　思惟是事已即趣波罗奈诸法寂灭相不可以言宣以方便力故为五比丘说。

　　此一行半正明施化诸法寂灭相不可以言宣下即是前说中道无性佛种之理良由此理非数又不可说今以方便作三乘说又非生非灭而以方便作生灭说又偏真之理亦非可说以方便故作四门说初为五人说无常有门。

　　△四明受行悟入。

　　是名转法轮便有涅槃音及以阿罗汉法僧差别名。

　　次一行明受行悟入转佛心中化他之法度入他心名转法轮唯陈如初得见谛即断见惑分证灭谛亦是分得有余涅槃涅槃之音起自于此由此得成无学便有罗汉之名。

　　△二释疑。

　　从久远劫来赞示涅槃法生死苦永尽我常如是说。

　　此一行是释疑疑师云佛初未能鉴机寻念诸佛始知根性即释云非我不知用于方便特欲引同故念诸佛非今始念方知从久远劫来见其乐小已为赞示令尽众苦所以闻小即得解脱复疑弟子云何众生一世暂闻即证罗汉即释云从久远劫来为某赞示称于本习故速得道。

　　△三显实四初颂人一。

　　舍利弗当知我见佛子等志求佛道者无量千万亿咸以恭敬心皆来至佛所曾从诸佛闻方便所说法。

　　此六行颂上显实文具四一初我见佛子下二行颂人一三乘行人皆是佛子上文兼有其意次从我即作是念下一行颂理一为说佛慧即是上一切种智佛知见也三从舍利弗当知下二行颂教一但说无上道即教一也四从菩萨闻是法下一行颂行一既云悉亦当作佛是行一更就此文为四意初二行明大乘机发亦云索果次两行一句明佛欢喜众生得大乘益故次三句正明显实次一行明受行悟入也明由机发故得索果索果由于机发所以云耳此应有四句作分别自有障除机未发如诸罗汉在三藏时以乐小故浊障虽除大根钝故妙机未发自有大机发障未除者如今经中诸凡夫人等虽未断结以大根利故机发也自有障即除机即发如说无量义时证二乘果即于此座大机即发自有障未除大机未发即五千等退者是也志求佛道者即是索大非求小果然索有三意一大机有感果之义机中论索二情中密求为得为不得即此意也三发言口索即是殷勤三请然昔教之中已有二求但未发言至于今日具此三索问昔出宅索三是机情索者文云如先所许此乃求三何关求一答出外不见必有异途将昔许三以求异意亦得是索一也咸以恭敬心皆来至佛所者一云耻小慕大大机感佛故云至佛所今明非但机至佛所亦乃身到如无量义中四众围绕合掌以敬心欲闻具足道也曾从诸佛闻方便所说法者此中初味调伏受行三藏六度通别等三教方便由此调熟故使障除机发而求大也。

　　△二颂理一。

　　我即作是念如来所以出为说佛慧故今正是其时。

　　从我即作是念下有二行一句明障除佛喜佛为佛慧故出兴于世昔障重无机不得即说佛慧中间虽障除又未得说今机既发正是说时又昔众生根钝智小恐其谤法堕恶故未是说时今根利智大闻必信解故佛欢喜言无畏者不畏执小谤大起罪堕恶故言无畏。

　　△三颂教一。

　　舍利弗当知钝根小智人著相憍慢者不能信是法今我喜无畏于诸菩萨中正直舍方便但说无上道。

　　从于诸菩萨中下三句正显实也当知五乘是曲非直通别偏傍非正今皆舍彼偏曲但说正直一道。

　　△四颂行一。

　　菩萨闻是法疑网皆已除千二百罗汉悉亦当作佛。

　　从菩萨闻是法去一行明受行悟入当知六度通二菩萨初闻略说动旧执致新疑今悉已除非独菩萨二乘亦尔而云声闻皆当作佛者昔教不说二乘作佛今行与授记授记岂独二乘除疑岂独菩萨盖互存则两备问菩萨何疑答三藏中说三僧祇未断结一断即入真通教说菩萨断正使留习习尽即成佛来至今经初闻略说悉云方便昔真昔成竟知安在又三乘同学一道何意有别今闻法华扫荡诸疑无复遗芥。

　　△四叹法希有二初颂如是妙法。

　　如三世诸佛说法之仪式我今亦如是说无分别法。

　　此一行颂上如是妙法妙法者权实也如三世者引同诸佛用权权是引物之仪式说无分别法引同诸佛显实实则言语道断岂存仪式又权实本无分别为钝根小智分别权实今还悟入一三不二即知佛说三一无分别也诸佛皆尔何独我耶。

　　△二颂时乃说之五初举人难。

　　诸佛兴出世悬远值遇难。

　　此四行半颂上时乃说之说上亦举昙华今颂中还又说之诸佛兴出世两句久久悬远时有佛出此举人难。

　　△二举法难。

　　正使出于世说是法复难。

　　正使出于世两句此举法难如今佛出世四十余年始显真实。

　　△三举闻法难。

　　无量无数劫闻是法亦难。

　　无量无数劫两句此举闻法难如五千之流梵音盈耳起席而去闻法岂不难乎。

　　△四举信受难。

　　能听是法者斯人亦复难。

　　能听是法者两句此举信受者难于是上周普众之中唯身子前达中下虽听犹未能了。

　　△五颂譬四难。

　　譬如优昙华一切皆爱乐天人所希有时时乃一出闻法欢喜赞乃至发一言则为已供养一切三世佛是人甚希有过于优昙华。

　　举昙华譬上四难今但合闻者难余例可解。

　　△五颂不虚二初颂勿于可信人生疑。

　　汝等勿有疑我为诸法王普告诸大众但以一乘道教化诸菩萨无声闻弟子。

　　此二行半颂上不虚又二初一行半勿于可信人生疑我为诸法王者夫为人王言则无二佛为法王岂容虚说。

　　△二颂勿于可信法生疑。

　　汝等舍利弗声闻及菩萨当知是妙法诸佛之秘要。

　　方便可是权假真实宁容是妄闻法王说法勿生疑也。

　　△六颂拣众敦信二初颂拣众三初颂拣非佛弟子。

　　以五浊恶世但乐着诸欲如是等众生终不求佛道。

　　此三行颂拣众五浊者一行颂上拣非佛弟子何者若乐着诸欲是行魔业故须拣之上文着涅槃尚非佛弟子此文着生死那是佛弟子此互拣其非终不求佛道者颂上拣增上慢未得上法谓得上法是故其人不求佛道也。

　　△二颂解义人难得。

　　当来世恶人闻佛说一乘迷惑不信受破法堕恶道。

　　当来世恶人一行颂上如来灭后解义者是人难得也。

　　△三颂遇余佛。

　　有惭愧清净志求佛道者当为如是等广赞一乘道。

　　有惭愧清净一行颂上若遇余佛便得决了。

　　△二颂敦信二初颂敦信于权。

　　舍利弗当知诸佛法如是以万亿方便随宜而说法其不习学者不能晓了此。

　　此三行颂上敦信若不信此法无有是处初一行半敦信于权。

　　△二颂敦信于实。

　　汝等既已知诸佛世之师随宜方便事无复诸疑惑心生大欢喜自知当作佛。

　　次一行半敦信于实权实无疑自知作佛总上第一卷文毕。

　　科注妙法莲华经卷第二
卍新纂续藏经第 30 册 No. 0605 法华经科注


　　科注妙法莲华经卷第三

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△二譬喻品二初申品目。

　　妙法莲华经譬喻品第三

　　譬者比况也喻者晓训也托此比彼寄浅训深前广明五佛开权上根利智圆闻获悟中下之流抱迷未遣于是大悲不已巧智无边更动树训风举扇喻月使其悟解故言譬喻此取通意若别释者以世法比出世法因于曾有闻未曾有踊跃欢喜如经以世间父子譬出世师弟又以世生法比出世生法使蒙佛音教不失大乘如经父知诸子先心各有所好珍玩之具又以世灭比出世灭虽得无漏闻亦除忧恼如经我为其父应拔其苦难令免烧煮又以世不生不灭比出世不生不灭令其安住实智中我定当作佛如经乘是宝乘直至道场当知佛以一音说于譬喻巧令中下得四悉檀益故言譬喻品也此约因缘释约教释者佛意本赞佛乘为物不堪寻念先佛大悲方便趣于鹿苑称赞三车二乘以下中可自济恩不及人菩萨驾牛运他出宅此三藏意也又三人同畏烧煮声闻如獐直去不回缘觉如彼鹿母并驰并顾菩萨如大象身捍刀箭全群而出此通教意也又二乘发心近缘理浅智慧弱但断通惑不能尽边到底非波罗蜜若菩萨发心久远理深智强能断别惑穷源尽性大品云二乘如萤火菩萨如日光此别教意也又始见我身闻我所说即皆信受入如来慧如斯之人易可化度不令如来生于疲苦如华严中即事而真不须譬喻为未入者四十余年更以异方便助显第一义今日王舍城决定说大乘普令一切众开示悟入佛之智慧不令一人独得灭度如今如始无二无异上根利智闻即能解不令如来生于疲苦亦不须譬喻秪为中下之机动执生疑踟蹰岐道故须今日大车譬喻而得利益此圆教意也本迹观心准例可解。

　　△二解经文二初释法说二譬说初文又四初身子领解二如来述成三与授记四举众欢喜初文又二初长行二偈颂初文又二初经家叙二初叙内解。

　　尔时舍利弗踊跃欢喜。

　　踊跃欢喜者内解在心名喜喜动于形名踊跃从妙人闻妙法得妙解若值一幸尚复欣抃况三喜具足宁不踊跃此叙内解也。

　　△二叙外仪。

　　即起合掌瞻仰尊颜。

　　即起合掌者名身领解在昔权实为二如掌不合今解权即实如二掌合言向佛者知其在昔权非佛因实非佛果今解权即实成大圆因因必趣果故言合掌向佛瞻仰尊颜者表其解实实即佛境非方便法又瞻仰尊颜无余思念表开佛知见意解于实亦即解权身领于权亦解于实互举一边叙外仪也。

　　△二身子自阵三初标三喜章。

　　而白佛言今从世尊闻此法音心怀踊跃得未曾有。

　　而白佛言者口领解也即是身子自陈今从世尊者标我身见佛身故名身喜闻此法音依于佛口闻而欢喜故言口喜得未曾有即我意解佛意故名意喜。

　　△二释三喜三初提昔身失显今身解。

　　所以者何我昔从佛闻如是法见诸菩萨受记作佛而我等不预斯事甚自感伤失于如来无量知见。

　　此明昔不见佛为失昔佛为菩萨授记我不预斯事见佛义远既不见佛故无身喜闻如是法者若日照高山时密有闻义显如聋如哑不得道闻如是法也祇是方等教中闻大乘实慧与今不殊故言闻如是法也受记者亦如方等中与菩萨记二乘不预斯事甚自感伤思益净名中闻褒大折小内疑而外鄙名为感伤失一切知见者失佛眼之见失佛智之知。

　　△二提昔口失显今口解三初释思过之所二正出其过(我等)三引过自归(是我)。

　　世尊我常独处山林树下若坐若行每作是念我等同入法性云何如来以小乘法而见济度是我等咎非世尊也。

　　此明昔不闻法失良以身处山林心执小道则不闻法故无口喜我常独处者思过之所也同入法性者正出其执小过既执所入之一理疑三教能入之门一理既同而我失知见三教既异而菩萨受莂授莂则如来有偏所以成过今述此失故言悔过是我等咎者由我迷权何关理教由我惑实何关佛偏追述昔非仰谢如来是为引过自归。

　　△三提昔意失显今意解。

　　所以者何若我等待说所因成就阿耨多罗三藐三菩提者必以大乘而得度脱然我等不解方便随宜所说初闻佛法遇便信受思惟取证世尊我从昔来终日竟夜每自刻责。

　　此明意无解之失良以不待说所因故无实解又不识方便故无权解因解无故故无意喜昔失既彰今得自显不待说所因者自责不解实也不解方便者自责不解权也所因二义一不待对于前二不停待于后如日初照高山明三谛之慧是得佛因此待对于我而我不受则失之于前诸佛法久后要当说真实而我不停待于后于此两楹间匆匆取小不解实权者如文可解。

　　△三结成三喜二初结。

　　而今从佛闻所未闻未曾有法断诸疑悔身意泰然快得安稳。

　　此明结成三喜先结次成从佛是结身喜闻法结口喜断诸疑悔是结意喜也。

　　△二成。

　　今日乃知真是佛子从佛口生从法化生得佛法分。

　　今日乃知真是佛子近佛义成也从佛口生结口成从法化生是结意成。

　　尔时舍利弗欲重宣此义而说偈言。

　　△二偈颂三初颂标三喜。

　　我闻是法音得所未曾有心怀大欢喜疑网皆已除。

　　此一行颂标三喜既举我闻则兼得佛矣。

　　△二颂释三喜三初颂见佛喜。

　　昔来蒙佛教不失于大乘佛音甚希有能除众生恼我已得漏尽闻亦除忧恼。

　　长行明失知见今颂中明不失大乘上论失论远今颂论近论得文互现耳。

　　△二颂不闻法二初颂身远故不闻。

　　我处于山谷或在林树下若坐若经行常思惟是事呜呼深自责云何而自欺我等亦佛子同入无漏法不能于未来演说无上道金色三十二十力诸解脱同共一法中而不得此事八十种妙好十八不共法如是等功德而我皆已失我独经行时见佛在大众名闻满十方广饶益众生自惟失此利我为自欺诳我常于日夜每思惟是事欲以问世尊为失为不失我常见世尊称赞诸菩萨以是于日夜筹量如此事今闻佛音声随宜而说法无漏难思议令众至道场。

　　我常于日夜者当知生死为夜涅槃为日为生死中有涅槃为生死外有涅槃耶若得悟时二疑双遣又生死涅槃俱为夜此疑得除名为日如日出时则二疑双遣。

　　△二颂入法性故不闻。

　　我本着邪见为诸梵志师世尊知我心拔邪说涅槃我悉除邪见于空法得证尔时心自谓得至于灭度。

　　着邪见是凡人着入法性是二乘着此二俱不闻法。

　　△三颂上心得妙解喜。

　　而今乃自觉非是实灭度若得作佛时具三十二相天人夜义众龙神等恭敬是时乃可谓永尽灭无余佛于大众中说我当作佛闻如是法音疑悔悉已除初闻佛所说心中大惊疑将非魔作佛恼乱我心耶佛以种种缘譬喻巧言说其心安如海我闻疑网断佛说过去世无量灭度佛安住方便中亦皆说是法现在未来佛其数无有量亦以诸方便演说如是法如今者世尊从生及出家得道转法轮亦以方便说世尊说实道波旬无此事以是我定知非是魔作佛我堕疑网故谓是魔所为。

　　此九行半颂上心得妙解喜上明不待所因不解方便颂中今明得所因又解方便何也须知闻当作佛是所因也闻五佛道同解魔非魔是解方便也盖互显一边之意彼五佛章者即是领解之文言波旬者亦名波旬逾此云恶者谓常怀恶成就恶法者也魔者梵云魔罗此云杀者所谓断杀众生慧命谓是魔所为者须知此一科虽有长行偈颂总属身子领解自陈之文由身子在昔鹿苑志乐小法如来方便逐彼堪任为说四谛使证一真保任所证与佛无差佛亦印可与我无别来至今经闻略开显斥作方便是以惊疑谓魔作佛固相恼乱如来慈悲微妙巧说广引五佛皆先方便后显圆乘以为证信昔之既尔今岂不然身子遂得疑除心安如海广闻开会妙悟真常彻法性之渊源同佛眼之知见故今领解谢过自陈良在兹也。

　　△三颂结成。

　　闻佛柔软音深远甚微妙演畅清净法我心大欢喜疑悔永已尽安住实智中我定当作佛为天人所敬转无上法轮教化诸菩萨。

　　此两行半偈颂上结成如文。

　　△二如来述成三初昔曾教大。

　　尔时佛告舍利弗吾今于天人沙门婆罗门等大众中说我昔曾于二万亿佛所为无上道故常教化汝汝亦长夜随我受学我以方便引导汝故生我法中。

　　言述成者上文身子自陈得悟于今如来述解非虚文有三一昔曾教大二中忘取小三还为说大所以引昔曾教大述其见佛之缘若中忘取小述其忧悔闻法之缘还为说大述其悟解不虚则述成上三意也无上道者十住婆沙论云身无上谓相好受持无上谓自利利他具足无上谓命见戒智慧无上谓四无碍不思议无上谓六波罗蜜解脱无上谓能坏二障行无上谓圣行梵行又身无上名大丈夫受持无上名大慈悲具足无上名到彼岸智无上名一切智不思议无上名阿罗诃解脱无上名大涅槃行无上名三藐三佛陀菩萨璎珞经十三云道当清净秽浊非道道当一心多想非道道当知足多欲非道道当恭敬憍慢非道道当检意放逸非道道当显曜自隐非道道当连属无行非道道当觉悟愚惑非道道当教化矜吝非道道近善友习恶非道如是等种种明无上道今经以圆融为无上道若偏若次皆他经所论汝亦长夜随我受学者昔虽大化未破无明惑闇心中随佛受学了因虽远犹尚不灭况今真悟宁得是虚故举曾教述彼见佛之不谬我以方便生我法中者此意两牵也若昔以大化今生大解此属初意也若令免恶道权为小引此属第二意也。

　　△二中忘取小。

　　舍利弗我昔教汝志愿佛道汝今悉忘而便自谓已得灭度。

　　汝今悉忘自有中途废大习小名中途悉忘若而今便自谓已得灭度即是而今悉忘由汝忘大愿即习小致有忧悔而得闻法不虚。

　　△三还为说大。

　　我今还欲令汝忆念本愿所行道故为诸声闻说是大乘经名妙法莲华教菩萨法佛所护念。

　　我今还欲令汝忆念本愿即是述其得解不虚先施权教成其中途小善后显真实遂其本愿大心。

　　△三授记二初长行十初时节。

　　舍利弗汝于未来世过无量无边不可思议劫。

　　△二行因。

　　供养若干千万亿佛奉持正法具足菩萨所行之道。

　　△三得果。

　　当得作佛号曰华光如来应供正遍知明行足善逝世间解无上士调御丈夫天人师佛世尊。

　　△四国土。

　　国名离垢其土平正清净严饰安稳丰乐天人炽盛琉璃为地有八交道黄金为绳以界其侧其傍各有七宝行树常有华果。

　　△五说法。

　　华光如来亦以三乘教化众生舍利弗彼佛出时虽非恶世以本愿故说三乘法。

　　△六劫名。

　　其劫名大宝庄严何故名曰大宝庄严其国中以菩萨为大宝故。

　　△七众数。

　　彼诸菩萨无量无边不可思议算数譬喻所不能及非佛智力无能知者若欲行时宝华承足此诸菩萨非初发意皆久植德本于无量百千万亿佛所净修梵行恒为诸佛之所称叹常修佛慧具大神通善知一切诸法之门质直无伪志念坚固如是菩萨充满其国。

　　△八寿量。

　　舍利弗华光佛寿十二小劫除为王子未作佛时其国人民寿八小劫。

　　△九补处。

　　华光如来过十二小劫授坚满菩萨阿耨多罗三藐三菩提记告诸比丘是坚满菩萨次当作佛号曰华足安行多陀阿伽度阿罗诃三藐三佛陀其佛国土亦复如是。

　　△十法住。

　　舍利弗是华光佛灭度之后正法住世三十二小劫像法住世亦三十二小劫。

　　言授记者身子向前自陈佛为印可是故与记若得大解自知作佛何俟须记记有四意一为昔未记二乘而今须记二为中下未悟以记勉励之三为令闻者结缘四为满其本愿是故记也号曰华光如来应供等者即十号名别记也然释十号其义甚多今且记一种释之所谓无虚妄名如来能为众生作良福田名应供知十界法名正遍知具足三明名明行足不还来名善逝知众生国土名世间解无与等名无上士调他心名调御丈夫为众生眼名天人师知三聚为佛坏波旬名婆伽婆即世尊也至若国土说法劫名众数寿量补处法住久近如文可解。

　　尔时世尊欲重宣此义而说偈言。

　　△二偈颂二初颂长行九初颂第三得果。

　　舍利弗来世成佛普智尊号名曰华光当度无量众。

　　此偈有十一行半为二初十行颂上九意略不颂补处长出供养舍利后一行半结叹初一行超颂得果次供养下一行追颂行因三过无量下半行超颂劫名四世界名下一行半颂国净五彼国下一行半颂菩萨众数六如是等下半行颂说法七佛为王下二行颂寿量八佛灭度之下一行半颂法住久近九舍利广下半行长出供养舍利从后华光佛下一行半即结叹。

　　△二颂第二行因。

　　供养无数佛具足菩萨行十力等功德证于无上道。

　　具足菩萨行十力等功德者大论问云佛有十力其菩萨有否答亦有之所谓一发一切智心坚固力二不舍众生大慈力三具足大悲力四信一切佛法精进力五慧行禅定力六除二边智慧力七成就众生力八观法实相力九入三解脱门力十无碍智力。

　　△三颂第六劫名。

　　过无量劫已劫名大宝严。

　　△四颂第四国土。

　　世界名离垢清净无瑕秽以琉璃为地金绳界其道七宝杂色树常有华果实。

　　△五颂第七众数。

　　彼国诸菩萨志念常坚固神通波罗蜜皆已悉具足于无数佛所善学菩萨道。

　　△六颂第五说法。

　　如是等大士华光佛所化。

　　△七颂第八寿量。

　　佛为王子时弃国舍世荣于最末后身出家成佛道华光佛住世寿十二小劫其国人民众寿命八小劫。

　　△八颂第十法住久近。

　　佛灭度之后正法住于世三十二小劫广度诸众生正法灭尽已像法三十二。

　　△九颂供养舍利。

　　舍利广流布天人普供养。

　　△二结叹。

　　华光佛所为其事皆如是其两足圣尊最胜无伦匹彼即是汝身宜应自欣庆。

　　宜应自欣庆者成初入欢喜位之解也初住能百佛世界作佛其于行地则益倍是。

　　△四众喜二初长行二初经家叙众喜供养二初叙众喜。

　　尔时四部众比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽等大众见舍利弗于佛前受阿耨多罗三藐三菩提记心大欢喜踊跃无量。

　　此下领解欢喜。

　　△二陈供养。

　　各各脱身所著上衣以供养佛释提桓因梵天王等与无数天子亦以天妙衣天曼陀罗华摩诃曼陀罗华等供养于佛所散天衣住虚空中而自回转诸天妓乐百千万种于虚空中一时俱作雨众天华。

　　△二正领解。

　　而作是言佛昔于波罗奈初转法轮今乃复转无上最大法轮。

　　从而作是言下是正领解初领开权今乃复转下领显实也。

　　尔时诸天子欲重宣此义而说偈言。

　　△二偈颂二初颂开权显实。

　　昔于波罗奈转四谛法轮分别说诸法五众之生灭今复转最妙无上大法轮是法甚深奥少有能信者。

　　△二颂自述得解随喜回向。

　　我等从昔来数闻世尊说未曾闻如是深妙之上法世尊说是法我等皆随喜大智舍利弗今得受尊记我等亦如是必当得作佛于一切世间最尊无有上佛道叵思议方便随宜说我所有福业今世若过世及见佛功德尽回向佛道。

　　我等亦如是者如身子之领解如身子被述成如身子之得记也问迦叶善吉诸大声闻尚未得解今此四众何人而获先悟答四众天人亦具三品上根同身子其中下可知矣又解身子迦叶并是权行良由中下未开故迦叶满愿示同不解净名云众生病未愈菩萨亦未愈此之谓也无上大法轮者如华严五十九云如来应正等觉转大法轮有十种事一者具足清净四无畏二者出生四辨随顺音声三者善解开阐四者随顺诸佛无碍解脱五者能令众生心皆净信六者所有言说皆不唐捐七者大悲愿力之所加持八者随出音声普遍十方九者于阿僧祇劫说法不断十者随所说法悉皆生起根力觉道三昧等法是法甚深奥者由功高一化德冠五时横遍十方竖穷三际无有遗余所以云也佛道叵思议叵者不可也只是不可思议之谓。

　　△二为中根人作譬喻说四初譬喻开三显一二明中根人得解三如来述成四与授记初文又三初请三初述自无疑。

　　尔时舍利弗白佛言世尊我今无复疑悔亲于佛前得受阿耨多罗三藐三菩提记。

　　从尔时舍利弗白佛下第二大段为中根譬说文有四品此一品正是譬喻开三显一信解明中根得解药草如来述成授记与决此四番皆约譬说下四段皆约因缘陈如明系珠领解阿难引空王获记又例法说应有中根四众欢喜而今无者一谓经家存略二例前后可知后文在法师品中请中述自如文可解。

　　△二述他有惑。

　　是诸千二百心自在者昔住学地佛常教化言我法能离生老病死究竟涅槃是学无学人亦各自以离我见及有无见等谓得涅槃而今于世尊前闻所未闻皆堕疑惑。

　　他者是同行怀旧故须为请四众是化境今新运大悲则普为请佛常教化下执昔三教也而今于世尊前下执昔一理也昔说三是究竟今又说一为真实矛盾致迷故言皆堕疑惑有人云身子新旧两疑千二百止有新疑今谓上根疑少中下疑多云何倒解。

　　△三普为四众请。

　　善哉世尊愿为四众说其因缘令离疑悔。

　　善哉世尊下为四众普请也因缘者前三后一之因缘也。

　　△二答二初发起二初抑。

　　尔时佛告舍利弗我先不言诸佛世尊以种种因缘譬喻言辞方便说法皆为阿耨多罗三藐三菩提耶是诸所说皆为化菩萨故。

　　抑引者抑则令其愤勇引则令彼速进我先不言下指上开权皆为菩提者指上显实皆为化菩萨者当知若权若实皆入佛道无住涅槃上既已明言今者云何执教迷闇不解如此责之是谓抑也。

　　△二引。

　　然舍利弗今当复以譬喻更明此义诸有智者以譬喻得解。

　　然舍利弗今当下是引接安慰前斥既切恐彼鄙怼自沈谓今许其譬喻更明此义于此若能解者可称智也。

　　△二譬喻二初长行二偈颂初文又二初开譬二合譬初文又二初总譬六初长者譬三初名行。

　　舍利弗若国邑聚落。

　　言开譬合譬者然开譬不同已如上说今为二意一总二别总譬譬释迦章中今我亦如是两行偈略颂开权显实也别譬譬释迦章中我以佛眼观见四十一行半偈广颂开权显实六义总譬之中自有六意一长者譬于我我即释迦一化之主二火宅譬上处所安隐对上三界不安隐也三一门譬上宣示佛道门也四五百人譬上众生也五火起譬上对不安隐法五浊八苦也六三十子譬上知众生性欲三乘行人也于长者譬又有三意谓名行位号德业应知名如宾行如主行有亲疏名有远近故举处所以显其名行也又封疆为国则最远宰治为邑故居中聚落是邻闾益最近由长者名行遍此三处近不见其细陋远但挹于高风口无择言身无择行意无择法名行相称真实大人内合如来三业随智慧行称机施化名称普闻德周法界旧以十方虚空慈悲所被之处名之为国三千世界为邑一四天下为聚落又大千为国中千为邑小千为聚落今皆不用又大论六十云柔顺忍为聚落无生忍为邑三菩提为城此因果共为譬也今经直用果德为譬则以实报土为国有余土为邑同居土为聚落是则从本垂迹摄迹反本名行相称无宾主之异彪炳洋溢遍三土也又聚落者韦昭注汉书云小乡曰聚人所居也左传云聚众也广雅云落居也众所共居故云聚落南山引十诵并多论云多人共居为聚落。

　　△二位号。

　　有大长者。

　　自有三意一世间长者二出世长者三观心长者且世间长者世备十德一姓贵二位高三大富四威猛五智深六年耆七行净八礼备九上敬十下归姓则三皇五帝之裔左貂右插之家位则辅弼丞相盐梅阿衡富则铜陵金谷丰饶侈靡威则严霜隆重不肃而成智则胸如武库权奇超拔年则苍苍棱棱物仪所状行则白圭无玷所行如言礼则节度庠序世所式瞻上则一人所敬下则四海所归十德具焉名大长者若出世长者即是佛从三世真如实际中生功成道着十号无极法财万德悉皆具足十力雄猛降魔制外则一心三智无不通达早成正觉久远若斯三业随智运动无失具佛威仪心大如海十方种觉所共称誉七方便人而来依止此是名出世佛大长者也三观心长者观心之智从实相出生在佛家种性真正三惑不起虽未发真即是着如来衣称寂灭忍三谛含藏一切功德正观之慧降伏爱见中道双照权实并明久积善根能修此观然而此观出于七方便之上若此观观心性名为上定则三业无过历缘对境威仪无失能如此观是名深信解相诸佛皆欢喜叹美持法者天龙四众恭敬供养故下文云佛子住此地即是佛受用经行及坐卧然既称此人为佛岂不名观心长者。

　　△三德业。

　　其年衰迈财富无量多有田宅及诸僮仆。

　　德有内外内则智略外则资财当知年高则博通今古譬佛之智德衰迈则根志纯熟譬佛之断德财富譬外德无量则总譬万德耳田宅别譬也田能养命此譬禅定资于般若宅可栖身此譬实境为实智所托略则十八空门广则无量空门若论福德无行不修若论智慧无境不照故云多有田宅也僮仆者给侍驱使之人此譬方便知见皆已具足和光六道曲顺万机即实智之僮仆也。

　　△二舍宅譬。

　　其家广大。

　　其家广大者家宅譬上安隐对不安隐不安隐譬三界也众生冗冗皆宅三界如来应化统而家之故言广大也。

　　△三一门譬。

　　唯有一门。

　　唯有一门者譬上种种法门宣示于佛道也则今取理为教所诠为门经云以佛教门出三界苦得涅槃证即其谓也门又二一宅门二车门宅者生死也门者出要路也此方便教之诠也车者大乘法也门者圆教之诠也。

　　△四五百人譬。

　　多诸人众一百二百乃至五百人止住其中。

　　五百人者譬上众生即五道。

　　△五火起譬。

　　堂阁朽故墙壁隤落柱根腐败梁栋倾危周匝俱时歘然火起焚烧舍宅。

　　堂阁下譬上安隐对不安隐法即五浊也先出所烧之宅相用譬六道果报次明能烧之火此譬八苦五浊堂譬欲界阁譬色无色界墙壁譬四大隤落譬减损倾危譬迁变柱根譬命梁栋譬意识腐败譬危殆不久欲令易解更作观释之堂譬身下分阁譬头等上分墙壁譬皮肉隤落譬老朽柱根譬两足腐败譬无常梁栋譬脊骨倾危譬大期周障屈曲譬大小肠又云譬心云云周匝下明能烧之火其八苦遍在四大四生故言周匝并皆无常故云俱时歘然譬本无今有良以本无此苦因于无明故有。

　　△六三十子譬。

　　长者诸子若十二十或至三十在此宅中。

　　长者诸子下三十子譬此譬上文知众生性欲曾习佛法天性相关则成子义但其性欲有异若十是菩萨子也二十三十是二乘子也此机俱得出宅故名为子无此机则是五百人也所言或者指其支佛出没不同或在小乘摄或在中乘摄皆言十者悉有十智之性如云内有智性但无如实智性耳。

　　△二别譬四初见火譬四初明能见。

　　长者见。

　　如长者见是标出能见譬上我以佛眼观见也。

　　△二明所见。

　　是大火从四面起。

　　是标出所见譬上所见六道众生也。

　　△三明惊怖。

　　即大惊怖而作是念我虽能于此所烧之门安稳得出。

　　即大惊怖者譬上为是众生故而起大悲心也念其退大善故惊忧其将起重恶故怖惊即对慈念其无乐怖即对悲忧其有苦我虽能于此所烧之门安隐得出者即是释成惊怖慈悲之义我虽者虽是未尽之辞此明佛以智慧力能寻正教见所诠谛不为五浊八苦所危故名安四倒暴风所不能动故名隐萧然累外故名得出众生不尔为火所烧如来慈悲犹为忧火所烧故言虽也经言所烧之门者当知门有件有空非件无以标门非空无以通致件可灰烬空不可烧教有能诠所诠之异若非诠辨则无以为教若非所诠则何以得出是知诠辨可是无常所诠非复无常所以得其教下所诠故名安隐得出能诠磨灭故言所烧之门不从所烧之门何由安隐得出此则藉于言教契于所诠故大经云因无常故而果是常即其义也应知若小乘无常教门此从所烧之门出也若大乘常住教门文字即解脱此教即理体达烧无烧则安隐得出若就如来权智即是从所烧门出若就实智体于所烧安隐得出故先作衣裓几案出之不得后以无常出之即此意也。

　　△四广前所见。

　　而诸子等于火宅内乐着嬉戏不觉不知不惊不怖火来逼身苦痛切己心不厌患无求出意。

　　而诸子等于火宅内下则广前第二所见之火也此还是释成惊怖之义当知身受心法即宅之四边从此四边起净乐等四倒八苦之火则众苦皆集若知身不净苦是无常则烦恼火灭也乐着嬉戏者着见名嬉着爱名戏又耽湎四见名嬉唐丧其功名戏着爱亦尔又耽湎五尘名嬉空无所获名戏空生徒死而无厌离如彼儿戏不觉不知者都不言有火名不觉不解火是热法名不知既不知火热不畏伤身故不惊不虑断命故不怖当知众生全然不觉五阴八苦不知四倒三毒既不识惑云何忧虑须知惑侵法身伤于慧命如是则不觉于苦不知于集不惊伤道不怖失灭以不闻四谛教则无闻慧名不觉不得思慧名不知又不得见解名不觉不得思惟解名不知见谛即惊悟思惟即厌怖又不觉现在苦不知未来苦故下文云现受众苦后受地狱等苦即此义也火来逼身者五识也心者意识心王也所以身为八苦所逼而心不厌恼今谓火宅本譬五浊嬉譬见浊戏譬烦恼浊不觉不知不惊不怖譬众生浊火来逼身苦痛切己譬命浊心不厌患无求出意譬劫浊。

　　△二舍几用车譬二初舍几譬二初劝门三初拟宜。

　　舍利弗是长者作是思惟我身手有力当以衣裓若以几案从舍出之。

　　舍几用车譬者譬上寝大施小当知上六行半明大拟不得后十一行明用小拟得然上不得有三一思用大拟宜二无机三息化今譬为二初用劝门拟宜二用诫门拟宜就劝诫二门各三意一拟宜二不受三放舍初劝门三者一从长者作是思惟身手有力下譬上念用大化于三七日中思惟如此事身手等者引下合譬云但以神力及智慧力以释此譬身譬神通荷负手譬智慧提拔依三昧断德则有神通依智慧智德则有说法由智断之力能成法身此之智断还从劝诫两门而入当知劝即为人悉檀诫即对治悉檀此二悉檀为第一义悉檀而作方便也何也如来初欲以劝门拟宜众生令众善奉行成就十力无畏一切种智而众生不堪次欲以诫门拟宜合诸恶莫作证大涅槃众生不堪所以无机息化故知念用大乘只是劝诫两悉檀神通智断耳故上文云定慧力庄严以此度众生即其义也前叹长者其年衰迈即譬智断智断即是身手力也衣裓几案者真谛三藏云衣裓是外国盛华之器贡上贵人用此贮之旧云衣裓譬大乘因几案譬大乘果谓初拟大乘因果是则无机也旧又云此物譬大乘戒定慧今取合譬文释之如云若我但以神力及智慧力赞如来知见力无所畏者众生不能以此得度当知神力是身慧力是手义如前说知见譬衣裓无畏譬几十力譬案由如来以神通力发动此三法以智慧宣说此三法无机息化衣裓几案等但略中广三意之异耳略说名如来知见知即一切种智见即佛眼名略义玄譬如衣裓一足而多含处中说之即名四无所畏用体四谛如几则于法小广于物小安隐或作广说名为十力则横竖该括如案多足则无倾覆于法则弥广于物则大安于三七日中思惟欲作如此广略佛法而众生不堪故言衣裓几案也。

　　△二不受。

　　复更思惟是舍唯有一门而复狭小诸子幼稚未有所识恋着戏处。

　　二从复更思惟下明子不受譬上无机如云众生诸根钝云何而可度唯有一门而复狭小门义如上说今更明通别别者一谓一理一道清净门谓正教通于所通小谓不容断常七方便等也当知教理宽博则非狭小其如众生不能以此理教自通将谈无机故言狭小又通者理纯无杂故言一即理能通故言门微妙难知故言狭小又教者十方谛求更无余乘唯一佛乘故言一此教能通故言门此教微妙凡夫不知出处是不知权不知入处是不知实二乘因闻少知出要而永不知入菩萨虽自知出亦不知入夺七方便人皆不知入出故上文云若我赞佛乘众生没在苦不能以教自通将谈无机故言狭小又行者圆因自行行大直道无留难故故名为一善行菩萨道直至于道场故名为门妙行难行方便无机故言狭小诸子幼稚未有所识下当知二万佛所教无上道以大乘善根微弱名幼稚若闻大乘能生谤毁名未有所识恋着戏处者前明善弱此明恶强即是因时深着见爱果时深着依正所以欲界着六尘色界着禅味无色着定也上文云众生诸根钝着乐痴所盲不堪闻大乘也。

　　△三放舍。

　　或当堕落为火所烧。

　　三从或当堕落为火所烧下即是放舍善诱譬上无机息化如云我宁不说法疾入于涅槃是也或当堕落者然堕落有二意一者幼稚忆本戏处故堕落又都无所识执物不坚故堕落譬着五欲堕在三途二者善弱无识谤毁大乘堕落三途也。

　　△二诫门三初拟宜。

　　我当为说怖畏之事此舍已烧宜时疾出无令为火之所烧害作是念已如所思惟具告诸子汝等速出。

　　此诫门亦云对治门亦有三意谓拟宜等一者拟宜对治谓诫怖令出其对治之相如大品中说彼云四念处是摩诃衍以不可得故异于小乘既着戏处故说怖事令得免五浊火烧五阴舍宜应舍离若久住着必断善根故云无令为火之所烧害。

　　△二不受。

　　父虽怜愍善言诱喻而诸子等乐着嬉戏不肯信受不惊不畏了无出心亦复不知何者是火何者为舍云何为失。

　　从父虽怜愍下即子不受诫也不惊不畏谓不生闻思已如上说不识八苦五浊能烧善根如不知火不识阴界入法是诸苦器如不识舍不知丧失法身之由如不知何者为失。

　　△三放舍。

　　但东西走戏视父而已。

　　但东西走戏视父而已指此二句为放舍苦言当知背明向暗如东西生死往还速疾如驰走于中起见爱如戏也虽用大拟不从大教故言视父而已。

　　△二用车譬四初拟宜三车譬。

　　尔时长者即作是念此舍已为大火所烧我及诸子若不时出必为所焚我今当设方便令诸子等得免斯害。

　　此用车譬譬上寻念过去佛所行方便力十一行偈上文有四今譬亦四一者拟宜三车譬譬上寻念过去佛亦作三乘化也须知大乘化功为父命众生大善为子命大善若尽即子命断子命断则化功亦废即父命断前言苦痛切己犹是未死今云必为所焚即有死义问上文于所烧之门安隐得出今云若不时出必为所焚此义云何答前得出者即是法身得出也今言若不时出即是应身同疾耳当知众生有善则与应身时出若众生善断不与应身时出即是俱为所焚今欲应身拟宜令其时出从我今当设方便下欲说权也。

　　△二知子先心譬。

　　父知诸子先心各有所好种种珍玩奇异之物情必乐着。

　　二者父知先心所好譬譬上作是思惟时十方佛皆现也此明有得度之机也其昔曾习小是知先心有性欲不同是知各有所好又知众生昔曾习大习大未浓是为大弱厌老病死故以小接是为小强如身子六心中退大六心者即十住中第六心也曾习大名知先心中厌老死名各有所好。

　　△三叹三车希有譬三初劝转。

　　而告之言汝等所可玩好希有难得汝若不取后必忧悔。

　　三者叹三车希有譬譬上正施三乘思惟是事已即趣波罗奈也此有三意谓劝示证也从珍玩希有下即是劝转。

　　△二示转。

　　如此种种羊车鹿车牛车今在门外可以游戏。

　　即是示转。

　　△三证转。

　　汝等于此火宅宜速出来随汝所欲皆当与汝。

　　即是证转。

　　△四适子所愿譬。

　　尔时诸子闻父所说珍玩之物适其愿故心各勇锐互相推排竞共驰走争出火宅。

　　四者适子所愿譬譬上受行悟入是名转法轮也前偈本略今譬事广广明修因至果依六句解释言适愿者谓机教相称即闻慧也勇锐者谓思心动虑即思慧方便也互相推排者谓推四真理排伏见惑邪正未决名为互相此入修慧属暖顶位也竞者竞取胜理也此是忍法位初观三十二谛竞趣真道后缩观趣苦法忍也共者是世第一法位同观一谛与苦法忍四观不别也驰走者入见道十五心速疾见理譬上便有涅槃音见道之中分得涅槃也争出者思惟道也争出三界成无学果断思惑尽方出火宅即譬上偈及以阿罗汉法僧差别名也观心解者中道正观直观实相心法相称名适所愿境无边故观亦无边名勇境研心利名锐心境相研名互相推排心王心数缘境速疾名竞共驰走遍历一切阴界入等无非实相名为出火宅也。

　　△三等赐大车譬四初见子免难欢喜譬。

　　是时长者见诸子等安稳得出皆于四衢道中露地而坐无复障碍其心泰然欢喜踊跃。

　　此别譬中等赐诸子大车譬譬上显真实相此文有四一父见诸子免难欢喜譬譬上我即作是念所以出于世至今我喜无畏两行一句偈为本二诸子索车譬譬上大乘机发我见佛子等志求佛道者咸以恭敬心皆来至佛所两行偈为本三等赐诸子大车譬譬上于诸菩萨中正直舍方便但说无上道三句偈为本四诸子得车欢喜譬譬上菩萨闻是法疑网皆已除一行为本然上法说中先明机发次说障除佛喜无畏今譬中先明免难后明索车若具足论应作四句一有先障除而后机发如四大声闻等在于三藏中障除大品末法华初大机始发也二障未除大乘机发如华严及法华中诸凡夫众得入佛慧者余二句如上说若大机先动后障除如方便品所说若先障除而后机动如今所说然机动障除互现共成一意又方便品明佛喜无畏此中明诸子欢喜以子喜故其父亦喜此亦互现共成一意耳就免难中具有二义谓免难欢喜若子未免难父则忧念若得离火心即泰然故免难欢喜得为□譬以子欢喜其父亦喜故得譬于佛喜也四衢道中者此衢道则正譬四谛以其四谛观异名为四衢四谛同会见谛如交路头若见惑虽除其思惟犹在则不名露地若三界思尽方名露地住果不进故云而坐不为见思所局故云泰然生灭度相生安隐相故言欢喜。

　　△二诸子索车譬。

　　时诸子等各白父言父先所许玩好之具羊车鹿车牛车愿时赐与。

　　言索车者文云愿赐我等三种宝车文无索字义者依此请辞明有索车之义据有人云二乘索车菩萨不索作十难难之一云二乘出三界外至许车处索果车而菩萨未至许处那忽索车乃至第十云诸子安坐故就父索以其二乘果满不修行以故安坐可得有索若如菩萨其行未息既无安坐之义那忽有索章安用总别二义驳之云索是求请之别名在意名求索在口名请索在身名乞索如朦者求知如饥者请食如迷者问道凡居不达之地何有不索之理当知由索故许与由许与故欢喜今文具有请与欢喜三意如法说中千二百人身子为首殷勤三请菩萨众中弥勒为首文云佛口所生子大数有八万合掌以敬心欲闻具足道又譬说之初身子为中根人请又总为四众请旁为下根请文云善哉世尊愿为四众说其因缘又法说许云汝已殷勤三请岂得不说譬说许云当以譬喻更明此义因缘许云我及汝等宿世因缘吾今当说又法说竟身子欢喜譬说竟迦叶等欢喜宿世说竟富楼那欢喜又合譬文云令诸子等日夜劫数常得游戏与诸菩萨乘是宝乘直至道场当知以喜故知与以与故知请三周三义文义炳然何故偏言二索一不索须知索不索其义多途不可一概自有不断惑不索车三藏菩萨是自有断惑索车通教菩萨是自有亦断惑亦不断惑亦索亦不索别教菩萨是自有非断惑非不断惑非索非不索圆教菩萨是又历五味乳味有两意一亦断亦不断亦索亦不索二非断非不断非索非不索酪味一意谓不断不索生酥备四意熟酥但三意醍醐一意宏纲大统其义如此于一一句一一意复各四句谓障除机动障未除机动障亦除亦未除机动障非除非不除机动斯宗不见执一非三深可悲愍然世人执车数不同说车体不同或言初说三车后会三归一或言初说有三后会三归一或言初说有四后会三归一所以出经勿信人语当知此文引昔佛为声闻人说应四谛法为缘觉人说应十二因缘法为菩萨人说应六波罗蜜法今佛说三数亦如此亦如华严第八云下劣厌没者为示声闻道根钝乐因缘为说缘觉道根利有慈悲为说菩萨道无上乐大事说无量佛法又三十六云三解脱法出声闻乘无诤法出缘觉乘六度四摄法出大乘知一切法出佛乘又第九地说声闻乘相暨支佛乘相菩萨乘相如来乘相又璎珞第十三云十方佛说三乘一一乘中又开三乘合九乘九乘悉会入平等大慧圣说如此不能融通互相是非非法毁人过莫大矣今约教分别若说三乘法门异而真谛同者三藏教意也若说三乘法门同真谛皆同者通教意也若说三乘三三九乘若说四乘浅深阶级各各不同而同入平等大慧者别教意也若说三乘九乘四乘一一皆与平等大慧相应无二无异者圆教意也又历五味分别乳味但明菩萨乘佛乘酪味但明异三乘生酥味备明三乘四乘九乘各各分齐不相滥熟酥味唯除异三乘余如生酥也醍醐中纯说佛乘无复余乘若识此意异说无妨若不知此秪增诤论复次明佛乘之体则依天台智者以明诸法实相正是车体一切众宝庄校皆庄严之具至赐车文中当点出也又旧解小车者即小果也亦异论纷耘不能备举然但乘通因果至三十七道品断见思惑皆是因乘尽无生智皆名果乘要因因乘断除见思惑尽方得果乘尽无生智故言车在门外此但果正因旁就果为言车在门外也若内因断结运义名乘若外果不运何得名乘然果无断惑之运要以尽无生智入无余涅槃方是好运若乘因到果何意方更索车又旧云机索情索机索可解今言情索者昔日依教谓尽无生能入无余而于方等中见菩萨不思议闻净名弹斥言若我所得是实大士不应折挫若我非实如来不应说真许可故云茫然不知所云至大品中领知大法闻此乐大心起方欲进修大乘但不能知得与不得此等皆是情中已索大乘之义故身子领解提昔疑情然见诸菩萨授记作佛而我等不预斯事呜呼自责欲以问世尊为失为不失即是指昔方等已有情索今更加口索者因闻方便品初偈略闻佛说并是方便即复执今方便疑昔未极故云我今不知是义所趣由动宿疑情故发言三请索求昔日所说之实此则机在大乘情求昔实又情求大乘口问昔实六度通教例尔。

　　△三等赐大车譬二初标两章门二初标子等。

　　舍利弗尔时长者各赐诸子。

　　言等赐者以子等故则心等譬一切众生等有佛性佛性同故等是子也而言各赐者各随本习四谛六度无量诸法各于旧习开示真实以彼旧习不同是故言各。

　　△二标车等。

　　等一大车。

　　言车等者以法等故无非佛法譬一切法皆摩诃衍摩诃衍同故等是大车也。

　　△二广明车等二初叙车体三初叙高广。

　　其车高广众宝庄校周匝栏楯四面悬铃又于其上张设幰盖亦以珍奇杂宝而严饰之宝绳绞络垂诸华缨重敷[紵-丁+死]綖安置丹枕。

　　假名车有高广之相譬如来知见深远横周法界之边际竖彻三谛之源底故言高广也众宝庄校者譬万行修饰也周匝栏楯者譬总持持于万善而遮众恶也四面悬铃者譬四辨下化也张设幰盖者譬四无量于众德之中其慈悲最高而能普覆一切也又幰者苍颉篇云以帛张于车上也珍奇杂宝而严饰之者谓以真实万善而严此慈悲也大经云慈若具足十力无畏名如来慈宝绳交珞者譬四弘坚固大慈心也垂诸华璎者譬四摄神通等悦动众生亦譬七觉妙鬘也重敷[紵-丁+死]綖者譬观练熏修一切诸禅重沓柔软也安置丹枕者车若驾运随所到处须此支昂譬即动而静即静而动若车内之枕者休息身首此譬一行三昧息一切智一切行也丹即赤光譬无分别法也。

　　△二明白牛。

　　驾以白牛肤色充洁形体姝好有大筋力行步平正其疾如风。

　　驾以白牛者譬无漏般若能导谛缘度一切万行到萨婆若海白是色本即与本净无漏相应体具万德如肤充烦恼不染如色洁又四念处为白牛四正勤中二世善满如肤充二世恶尽如色洁四如意足称行者心如形体姝好也筋譬五根有住立能生之义力譬五力有乎摧伏干用之义行步平正譬乎定慧均等又譬七觉调平其疾如风者譬八正道中行速疾到萨婆若也。

　　△三明仆从。

　　又多仆从而侍卫之。

　　仆从者譬方便波罗蜜能屈曲随人给侍使令众魔外道二乘小行皆随方便智用故净名云皆吾侍也又果地神通运役随意即仆从也。

　　△二明有车之由。

　　所以者何是大长者财富无量种种诸藏悉皆充溢。

　　释有车之由者由财富藏溢譬果地福慧圆满名财富无量库藏充溢行藏理藏一切法趣檀尸忍等是趣不过即约行为如来藏一切法趣阴入界根尘等是趣不过即是约理明如来藏自行此行理名充化他名溢又实智满名充权智用名溢又入中道名充双照名溢非但藏多又皆充溢何法不是摩诃衍即大乘无量也。

　　△三广明心等二初广心等。

　　而作是念我财物无极不应以下劣小车与诸子等今此幼童皆是吾子爱无偏党我有如是七宝大车其数无量应当等心各各与之不宜差别。

　　广心等者当知财富无量是子无偏是故心等若富而非子是子而贫则不得等今七宝大车其数无量若教若行皆摩诃衍即财多也又方等般若念处正勤根力觉道种种异名皆开示实相历一切法亦复如是故言无量各各与之不宜差别谓不移本习而示真实此如身子于智慧开佛知见具一切佛法目连于禅定开佛知见具一切佛法余人例尔。

　　△二释心等。

　　所以者何以我此物周给一国犹尚不匮何况诸子。

　　所以者何以我下是释两等初释财多尚周一国况复诸子譬大圆因遍该善恶况佛知见次释子等者非子尚充何况是子譬佛无缘尚度况有缘耶。

　　△四诸子得车欢喜譬。

　　是时诸子各乘大车得未曾有非本所望。

　　此譬上受行悟入以彼本求羊鹿水牛期出分段今得白牛尽于变易过本所望岂不欢喜。

　　△四无虚妄譬三初问。

　　舍利弗于汝意云何是长者等与诸子珍宝大车宁有虚妄不。

　　此问如文。

　　△二答二初免难不虚三初标章。

　　舍利弗言不也世尊是长者但令诸子得免火难全其躯命非为虚妄。

　　免难不虚者亦名以重夺轻不虚中有三意谓标章解释况结标免难如文可解。

　　△二解释。

　　何以故若全身命便为已得玩好之具。

　　此是释也良以命重身轻全身免火已得大宝济于重命岂应有虚。

　　△三况结。

　　况复方便于彼火宅而拔济之。

　　既免八苦之火全乎五分之身已得大宝况二万佛所大乘慧命圆因成就佛知见开宁是虚妄。

　　△二不乖本心不虚三初标章。

　　世尊若是长者乃至不与最小一车犹不虚妄。

　　初标不乖本心章良以本知无三意令不谤不谤则不乖本心。

　　△二解释。

　　何以故是长者先作是意我以方便令子得出以是因缘无虚妄也。

　　本知无小意令不毁毁即堕恶既无毁因不堕恶果不与小车则不乖本意。

　　△三况结。

　　何况长者自知财富无量欲饶益诸子等与大车。

　　三结自知财富无量欲饶益诸子与一大车过本所望是故不虚复结前章云方便教济似譬断德神通之力结后章云财富无量似譬智德辨说之力前是子等故不虚后是财等故不虚。

　　△三述叹。

　　佛告舍利弗善哉善哉如汝所言。

　　连语善哉述二不虚也问佛何不自说不虚而凭身子说者何耶答佛许三与一自说为难所以凭身子说者取信为易耳此即述叹之意。

　　△二合譬二初合总譬六初合第一长者三初合位号。

　　舍利弗如来亦复如是。

　　此即合上文长者名行位号德业等如来亦复如是者先合位号然如来无量德号今略举十义已如上说。

　　△二合名行。

　　则为一切世间之父。

　　一切世间将处所以定名行上云国邑聚落今合直云一切世间通指同居有余自体皆是妙色妙心果报之处如来遍应三处即是一切世间合上国邑聚落也。

　　△三合德业。

　　于诸怖畏衰恼忧患无明暗蔽永尽无余而悉成就无量知见力无所畏有大神力及智慧力具足方便智慧波罗蜜。

　　于诸怖畏下合上叹内外德也内是手高衰迈识达则多譬如来智断两德耳于诸怖畏无明永尽者合上衰迈以显断德也成就无量知见者合其年高显智德也力无畏等合上外德财富无量也神力者深修禅定能得神通合上田也智慧力者智必照境如身之托处合上宅也具足方便波罗蜜者合上诸仆从也。

　　△二合第四五百人。

　　大慈大悲常无懈倦恒求善事利益一切。

　　大慈大悲等者合上第四慈悲是施化之本一切者五道也恒为慈悲所被合上五百人也。

　　△三合第二舍宅。

　　而生三界朽故火宅。

　　而生三界朽故火宅下合上第二其家广大也。

　　△四合第六三十子。

　　为度众生。

　　为度众生下合上第六众生有缘亲者前度合上三十子也。

　　△五合第五火起。

　　生死病死忧悲苦恼愚痴暗蔽三毒之火。

　　生老病死等下合上第五欻然火起譬也。

　　△六合第三一门。

　　教化令得阿耨多罗三藐三菩提。

　　教化令得三菩提下合上第三教能诠理寻理起行即得菩提故知教理共用即合上唯有一门譬也然此合譬文参上下义贯始终须知开譬之源始解合文之义。

　　△二合别譬四初合见火譬四初合能见。

　　见。

　　其见之一字合上第一能见之眼即是如来寂照智眼为能见。

　　△二合所见。

　　诸众生为生老病死忧悲苦恼之所烧煮亦以五欲财利故受种种苦又以贪着追求故现受众苦后受地狱畜生饿鬼之苦若生天上及在人间贫穷困苦爱别离苦怨憎会苦如是等种种诸苦。

　　诸众生为生老下合上第一所见之火从四面起此中明八苦为火四苦如文贪着追求求不得苦后受地狱天上人间是五阴苦爱离怨会如文此八苦从四倒四面起。

　　△二合广见。

　　众生没在其中欢喜游戏不觉不知不惊不怖亦不生厌不求解脱于此三界火宅东西驰走虽遭大苦不以为患。

　　众生没在其中下合上第四所见火譬诸子不觉不知等以其不观苦集故不厌不观道灭故不求解脱虽遭大苦不以为患合上心不厌患无求出意也。

　　△四合惊怖。

　　舍利弗佛见此已便作是念我为众生之父应拔其苦难与无量无边佛智慧乐令其游戏。

　　佛见此已便作是念下合上第三火起惊怖我虽能于此所烧之门安隐得出之意我为众生之父应拔其苦难者即大悲之力与无量乐者即大慈之力。

　　△二合舍几用车譬二初合舍几三初合拟宜。

　　舍利弗如来复作是念若我但以神力及智慧力舍于方便为诸众生赞如来知见力无所畏者众生不能以是得度。

　　此合上文第二舍几用车譬上譬有劝诫两门今但合劝不合诫如法说中亦劝善不明诫恶故劝修为正诫恶是傍亦是劝善即诫恶诫恶即劝善今合劝善即知合诫恶也上劝文有三谓拟宜无机息化又拟宜有身手衣裓等若我但以神力者此合上身力也及智慧力者合上手力也为诸众生赞如来知见者合衣裓也力无所畏者合几案也若佛初出即用此拟众生不能以此得度。

　　△二合无机。

　　所以者何是诸众生未免生老病死忧悲苦恼而为三界火宅所烧何由能解佛之智慧。

　　所以者何下是释不得度合上第二子不受劝譬正由五浊障重未免生死等火故云而为三界火宅所烧大乘微妙不能得入故言何由能解佛之智慧此一句即合上文唯有一门而复狭小以小故不能解智不解智慧者即是以行为门之意。

　　△三合息化二初叠前后三譬三初叠救子不得譬。

　　舍利弗如彼长者虽复身手有力而不用之。

　　此合上文第三放舍善诱无机息化或当堕落为火所烧之意然此文中无放舍之语当知譬及譬本息化之意犹甚分明故息化之文为有二意先叠前后三譬次正合息化叠前一譬正贴合息化叠后两譬傍成息化也虽复身手有力而不用之者则叠前身手救子不得譬以合息化如来亦寝大化之谓。

　　△二叠施三。

　　但以殷勤方便勉济诸子火宅之难。

　　△三叠等施。

　　然后各与珍宝大车。

　　△二正合息化。

　　如来亦复如是虽有力无所畏而不用之。

　　△二合用车譬四初合拟宜三车。

　　但以智慧方便于三界火宅拔济众生。

　　△二合知子先心。

　　为说三乘声闻辟支佛佛乘。

　　△三合叹三车希有三初合第二示转。

　　而作是言汝等莫得乐住三界火宅勿贪粗弊色声香味触也若贪着生爱则为所烧汝等速出三界当得三乘声闻辟支佛佛乘。

　　此合上第三叹三车希有上有劝示证三今亦具合但不次第且第一合上第二汝等莫得乐住三界下是示其尽无生处三界是示苦谛勿贪粗弊乃至生爱等示其集谛汝速出三界示其灭道灭道即是示其三界外亦有智断三乘之果故令速出三界当得三乘在三乘正取道灭为体也。

　　△二合第三证转。

　　我今为汝保任此事终不虚也汝等但当勤修精进如来以是方便诱进众生。

　　我今为汝保任此事终不虚者是第二合上第三必与证得不虚也。

　　△三合第一劝转。

　　复作是言汝等当知此三乘法皆是圣所称叹自在无系无所依求乘是三乘以无漏根力觉道禅定解脱三昧等而自娱乐便得无量安稳快乐。

　　复作是言汝等当知下是第三合上第一叹法希有如此三乘是诸佛方便引物仪式故众圣所称得无生智为自在得尽智为无系我生已尽不受后有名无所依所作已办梵行已立名无所求。

　　△四合适子所愿三初合羊车。

　　舍利弗若有众生内有智性从佛世尊闻法信受殷勤精进欲速出三界自求涅槃是名声闻乘如彼诸子为求羊车出于火宅。

　　此合第四适子所愿譬当知上有真似等四位今合亦四但上总今别三乘各为四皆引上譬来贴合今文内有智性者当知宿习三乘乐欲不同遂成三乘智性故佛施三乘之教内有智性乃至从佛闻法信受合上闻父所说玩好之物适其愿故合上闻慧殷勤合上心各勇锐思慧也精进合上第二推排也推是推理排是排恶恶去故精理明故进合上修慧也欲速出下合上第三竞共驰走也是名声闻乘合上第四争出火宅也三乘修行皆有此四。

　　△二合鹿车。

　　若有众生从佛世尊闻法信受殷勤精进求自然慧乐独善寂深知诸法因缘是名辟支佛乘如彼诸子为求鹿车出于火宅。

　　求自然慧乐独善寂当知辟支佛是法行人从他闻法少自推义多故取譬于鹿如鹿不依人也自然者从十二缘门而入此门本自有之非佛天人所作名自然慧又不从他闻复名自然慧。

　　△三合牛车。

　　若有众生从佛世尊闻法信受勤修精进求一切智佛智自然智无师智如来知见力无所畏愍念安乐无量众生利益天人度脱一切是名大乘菩萨求此乘故名为摩诃萨如彼诸子为求牛车出于火宅。

　　菩萨称一切智者不同二乘乃是佛智菩萨望此修因即是大乘兼运之意。

　　△三合等赐大车譬二初双叠二譬二初叠免难。

　　舍利弗如彼长者见诸子等安稳得出火宅到无畏处。

　　此合第三等赐大车譬上文有四一免难二索车三等赐四欢喜今略不合第二第四但合免难义兼索车用合等赐义兼欢喜今双叠免难赐车二譬然后双合二譬如彼长者下则牒免难。

　　△二叠等赐。

　　自惟财富无量等以大车而赐诸子。

　　自惟财富下则叠等赐。

　　△二双合二譬二初合免难。

　　如来亦复如是为一切众生之父若见无量亿千众生以佛教门出三界苦怖畏险道得涅槃乐。

　　此合免难门有三义谓入出别之三若三界为宅五阴为舍由迷色心而入色心即是入宅生死之门若作出者是乘从三界出即是禀佛通教下所诠为门若别义者即是禀别教下所诠为门今言佛教门者正是藏通二教教下之理共以为门得出三界而免难也。

　　△二合等赐五初合第四释有车之由。

　　如来尔时便作是念我有无量无边智慧力无畏等诸佛法藏。

　　此合等赐也上等赐先列二章门二广说三释出今合缺略文小不次第如来尔时便作是念我有无量智慧力下是第一合上第四释有车之由由上云财富无量库藏充溢也。

　　△二合第五广等心。

　　是诸众生皆是我子等与大乘不令有人独得灭度皆以如来灭度而灭度之。

　　次从是诸众生皆是我子下第二合上第五广等心由上云我财物无极不应以下劣小车也今云不令有人独得灭度皆以如来灭度而灭度之岂非等心义。

　　△耶三合第一等心章门。

　　是诸众生脱三界者。

　　从是诸众生脱三界下是第三合上第一等心章门由上云各赐诸子等一大车。

　　△四合第二标等车章门。

　　悉与诸佛禅定解脱等娱乐之具。

　　复从悉与诸佛禅定解脱下是第四合上第二等车章门。

　　△五合第三高广大事。

　　皆是一相一种圣所称叹能生净妙第一之乐。

　　又从皆是一相一种下是第五合上第三正广大车则通合上高广乃至仆从等一相是实相即法身也一种是种智即般若也能生净妙第一之乐乐即无苦名为解脱三德高广具足庄严收罗众德名摩诃衍合上大车譬也。

　　△四合无虚妄譬二初叠三车诱引后与大车。

　　舍利弗如彼长者初以三车诱引诸子然后但与大车宝物庄严安稳第一然彼长者无虚妄之咎。

　　此合第四无虚妄譬上答有二一全其身命二不乖本心各有三别今但合不乖本心兼得全身何者佛意本为除其五浊五浊既尽大善自全从上不乖本心有三谓标释况今但合释合况初叠三车诱引后与大车譬如文可解。

　　△二合释况不乖本心二初合第二释。

　　如来亦复如是无有虚妄初说三乘引导众生然后但以大乘而度脱之。

　　此合如来初说三乘诱导然后但以大乘而度脱之此合解释不乖本心上云先作是意我以方便令子得出之义。

　　△二合第三况。

　　何以故如来有无量智慧力无所畏诸法之藏能与一切众生大乘之法但不尽能受舍利弗以是因缘当知诸佛方便力故于一佛乘分别说三。

　　次何以故下合上第三况出不虚即是长者自知财富无量欲饶益诸子故许三与一非是虚也当知此释小异于前前意为令诸子得出意不在三既出不与亦非虚妄今明如来出世本欲说大但为小智乐着三界故以方便诱引既已得出还与大乘即称本心故言能与众生大乘之法但不尽能受若华严中能受即为与大不俟开一为三不能受者以方便力于一佛乘分别说三三由众生非佛本意故用此释成不乖本心不虚妄也。

　　佛欲重宣此义而说偈言。

　　△二偈颂二初颂长行二颂劝信流通初文又二初颂开譬二颂合譬初文又二初颂总譬二颂别譬初文又四初颂长者。

　　譬如长者。

　　此偈总有一百六十五行分为二前有一百行颂上长行后有六十五行明通经方法然上长行有开合二譬今偈颂亦二初有六十五行半颂开譬次三十四行半颂合譬初亦二初有三十三行颂总譬次三十二行半颂别譬其总颂六意中止颂其四兼得其二当知颂家宅则兼得一门颂五百人兼得三十子初一句明长者即颂上位号兼得名行叹德既有长人之德即知名行遍为国邑之所崇仰亦知内外年德俱高内合婆伽婆即是位号自知具足智断慈悲万德婆伽婆者亦云薄伽梵此翻德成就有大功德至圣之名也所以龙树菩萨约四义申之一能破烦恼二有功德三巧分别四好名闻即是佛之总名。

　　△二颂舍宅二初颂宅广大。

　　有一大宅。

　　此三行一句颂上第二舍宅譬初一句颂宅广大。

　　△二颂广出宅体。

　　其宅久故而复顿弊堂舍高危柱根摧朽梁栋倾斜基陛隤毁墙壁圮坼泥涂阤落覆苫乱坠椽梠差脱周鄣屈曲杂秽充遍。

　　其宅久故下有三行广出宅体既明所烧之相故知此颂宅体也当知三界无始为久非今所造为故无常卑鄙名顿弊亦云头殿腹堂背为舍念念相续无常为高危一云色界为堂欲界为舍以其不免堕落名高危亦云命根支持如柱过去行业为基陛亦云两足为柱根三相所迁名摧朽意识纲维为梁栋诸苦所坏如倾斜亦云脊骨为梁栋𦝣为基陛衰老之时为颓毁墙壁者一云四大为墙壁皮肤为泥涂四威仪不正为乱坠五识不聪不相主境为差脱亦云墙壁圮坼如皮肤皴朽壮色鲜净如初泥涂老色枯悴如后阤落阤或作褫其音同说文云小崩也发髭朽老则皆脱落如覆苫乱坠筋骨老弱支节不援如椽梠差脱周障屈曲者印师云三十六物更相隔障故云周障肚肠盘回故云屈曲非但无常所迁亦有不净苦等故云杂秽充遍也今云周障是六识屈曲是六根六识缘六根取境艰关故言屈曲又六尘遍染六根故言杂秽充遍文云覆苫者即茅苫也尔雅云白盖谓之苫又云白茅是也椽梠者方言屋梠曰屋檐或曰连绵周障者说文云壅塞隔碍也。

　　△三颂五百人。

　　有五百人止住其中。

　　此第三半行颂上第三五百人譬三乘根性为五道所摄亦兼得三十子譬也。

　　△四颂火起譬四初譬欲界火起二譬色界火起三譬无色界火起四总结众难非一初文又四初明所烧之类二明火起之由三明火起之势四明被烧之相初文又二初正明被烧二初明禽兽被烧二初明钝使五初譬慢使。

　　鸱枭雕鹫乌鹊鸠鸽。

　　此半行譬慢使当使众生自举轻他如鸟为性陵高下视故八鸟譬八慢也文殊问经明八憍今用配八鸟所谓盛壮憍如鸱性憍如枭富憍如雕自在憍如鹫寿命憍如乌聪明憍如鹊行善憍如鸠色憍如鸽应知陵他为慢自贵为憍自爱为贪爱他为淫自忿为恚忿他为瞋自惑为愚惑他为痴又涅槃经明七慢所谓一慢二慢慢三不如慢四增上慢五我慢六邪慢七憍慢章安云成论有大慢足前成八慢也言慢慢者谓其智解胜一切人更无及者大慢者等中谓上上中谓等不如慢者多不如中言我小劣而实悬殊我慢者观五阴为我着我所由邪慢者实无其功自以为有又婆沙俱舍瑜伽等论其间多明七慢大略是同谓本无实德自恃为有用是则陵忽弥增所以云也鸱者食鼠鸟也其目大枭者不孝鸟也以其食母因是得名雕者或云其嘴赤能食獐鹿是也鹫者说文云黑色而多紫又云南方产者黄头赤咽五色俱备或云西域出者色苍黄其目赤。

　　△二明瞋使。

　　蚖蛇蝮蝎蜈蚣蚰蜒。

　　此半行譬瞋使谓瞋有三蚖毒盛不触而吸此譬非理生瞋蝮蝎触则螫此譬执理瞋蜈蚣譬戏论瞋世云颈赤者是蜈蚣不赤者是蚰蜒又蚖者即黑蛇也汉书云玄蚖蝮者尔雅云蝮虺博三寸大如指江南谓虺为蝮郭璞云身广三寸头大如人擘指蝎者北地尤多状如蜘蛛其尾有毒或螫人终日痛不止时人呼为摌刺子大如拇指也蜈蚣者即蝍蛆虫属尔雅云似蝗而腹大有长角能食蛇脑。

　　△三譬痴使。

　　守宫百足鼬狸鼷鼠诸恶虫辈交横驰走屎尿臭处不净流溢蜣螂诸虫而集其上。

　　此两行譬痴使然痴有独起相应起二种守宫百足等其性兀然此譬独头无明鼬狸鼷鼠等此譬相应痴也诸恶虫辈下从痴根本备起诸结明诸使相缘或缘三界如交横起之速疾如驰走屎尿下一行明痴心所著之境此皆无常苦无我不净由痴不了于中计净等而生染着故云蜣螂诸虫而集其上言守宫者尔雅云蝾螈蜥蜴蝘蜓名守宫也或云在石名蜥蜴在泽为蝘蜓在舍为守宫或云在壁名蝘蜓在草名蜥蜴通号蝾螈也百足者十诵律云无足者千头罗虫也多足者蜈蚣也百足者蛣𧏙也二足如鸣雀四足如牛马等今谓百足自是一等虫其色黑长四五寸足甚多因以名之春夏之月山边草际处处有之无毒不螫人十诵指为蛣𧏙恐别有意鼬者身黄赤而尾大能啖鼠世云狼鼠是也狸亦作狸形似猫鼷者说文云小鼠也物类志云即甘口鼠食人及兽至尽不𤻴𧏙螂者一名蛣𧏙尔雅云蛣𧏙𧏙螂郭璞云黑甲啖粪虫也。

　　△四譬贪使。

　　狐狼野干咀嚼践蹋䶩啮死尸骨肉狼藉由是群狗竞来搏撮饥羸慞惶处处求食。

　　此两行明贪使贪有二种谓有力无力其有力者能以威势取物如狐狼等也无力者但能从他乞索粗弊如野干等也咀嚼下明贪取境当知引物向己如咀嚼不以道理如践踏又贪心取境或取一城或取一国其有齐畔如哜啮也亦云贪心取境有用不用有用而取如咀嚼不用而取如践踏又少则咀嚼多则践踏骨肉狼藉者此谓积聚五尘不知止足由是群狗竞来搏撮者此喻有力贪以搏撮无力者谓王贼也饥羸慞惶者常不知足如饥求不能得如羸种种营觅如慞惶亦如多欲之人虽富而贫当知以爱心起贪贪五尘之肉见心起贪贪道理之骨推求知见遂多所解即是多骨须骨之狗竞来撮之诸见心中未得正法之食名饥不能伏其断见名羸处处求解名为慞惶一云即是贪人希求念望又搏撮者经音云以手小取释名云撮捽暂捽取之记云搏击打也撮搏取也亦拍亦抚也。

　　△五譬疑使。

　　斗诤揸掣啀喍嗥吠。

　　此半行譬疑使犹豫二边名疑未决是非名斗诤意谓为是名掣复谓为非名揸又揸者释名云叉也谓五指俱取也掣牵也啀喍嗥吠者发言论决是非之理也又啀喍者聚唇露齿也嗥吠者出声大吼也。

　　△二总结。

　　其舍恐怖变状如是。

　　其舍恐怖变状如是者即结上五钝使也。

　　△二明鬼神被烧二初总明利使。

　　处处皆有魑魅魍魉。

　　此二句总明利使由利使遍缘五阴四谛下故言处处皆有惟夫鬼神有通有智禽兽则无故以利使譬鬼神钝使喻禽兽魑魅者物之精也通俗文云山泽之怪曰魑西京赋云山神虎形曰魑宅神猪头人形曰魅魍魉者木石变怪玉篇云水神。

　　△二别明五利使五初譬邪见。

　　夜义恶鬼食啖人肉毒虫之属诸恶禽兽孚乳产生各自藏护夜义竞来争取食之食之既饱恶心转炽斗诤之声甚可怖畏。

　　此三行明夜叉是捷疾鬼此譬邪见拨无因果人是善报以譬出世因果不杂烦恼由拨无此理如食人肉也毒虫之属是恶报如世间因果杂诸烦恼若拨无此理如啖毒虫之属也孚乳产生者世间之法从自类因生自类果各自藏护者因能有果名藏必得不失名护又人肉是善毒虫是恶以邪见之心拨无善恶因果事如啖食孚乳产生总说善恶并有因果相生之用食之既饱者见心成就也恶心转盛者见心增广也斗诤之声者内心成就外彰言教宣于无因无果之法能令闻者堕落三涂故言怖畏也又孚乳者玉篇云伏卵曰孚通俗文云卵化曰孚广雅云孚亦生也乳者养也鸟生曰孚兽生曰乳言自类者即同类因得等流果以子似父故以喻之俱舍云同类因相似自部地前生即五部九地耳但约过去与现在为因广如彼文。

　　△二譬戒取。

　　鸠槃荼鬼蹲踞土埵或时离地一尺二尺往返游行纵逸嬉戏捉狗两足扑令失声以脚加颈怖狗自乐。

　　此两行二句譬戒取鸠槃荼是鬼之胜者如有漏善能胜诸虫也蹲踞土埵者蹲者虚坐踞者实坐土埵释名曰竖土或云小土聚隅耳此喻修十善戒能生六天六天是欲界高处事如土埵又外道持戒能修禅定初得欲界定或得未来定由未来定未脱欲界故欲界之顶如土埵也或离一尺二尺者得色界定如一尺得无色定如二尺得升上界为往退堕为反起见盖如纵逸嬉戏捉狗两足扑令失声一云谤无苦因如捉狗足拨无苦果如脚加颈加犹枷也集本得果如狗之声邪见拨言无集无得苦之理喻如令其失声观解者修六行观而伏其贪以贪不行似如被断为失声当知狗是欲贪两足为觉观觉观往还常在贪境数息止心是能缚义为捉觉观也扑者贪觉若强向不净境作不净观伏贪觉贪觉摧伏如狗被扑困不能出声又云作不净观如扑狗能生禅定如被扑出声脚加颈者如狗虽被扑则扰动不伏更以脚加贪境虽知不净而止贪心犹未甚静更以无常观脚加保常之颈则生怖畏则贪觉不起又云一往制心如向地扑常系在缘如脚加颈令不得起怖狗自乐者以修无常觉悟贪心如怖狗因得禅味名自乐也。

　　△三譬身见。

　　复有诸鬼其身长大裸形黑瘦常住其中发大恶声叫呼求食。

　　此一行半三譬身见也竖入三世计我名长横遍五阴着我名大计我自在不修善法即无惭愧故言裸形裸形者说文云赤体也又裸者露也言黑瘦者以恶庄严故言黑以无功德所资故言瘦以计我者不出三界故言常住其中以计我在心发言宣说有我之相故言发大恶声冀因此说望得道果故言叫呼求食。

　　△四譬见取。

　　复有诸鬼其咽如针。

　　此半行譬见取咽细命危而保其寿非想无常而计涅槃故言其咽如针记云见取者非果计果非想非是涅槃之果计之为常无色唯心名为咽细三界寿极名为命危计之为常名为保寿保寿正当计果义。

　　△五譬边见。

　　复有诸鬼首如牛头或食人肉或复啖狗头发蓬乱残害凶险饥渴所逼叫唤驰走。

　　此两行譬边见推我断常而断常二边如牛头二角为身是我为我是身则依我见而起边见如头两角耳又计断常之过能断出世善如食人肉能断世善根如或复啖狗或时计常或复计断前后回转如头发髼乱又计常即破断计断即破常如残害凶险无有智定食饮自资如饥渴所逼记云根本之我如牛世以牛力为大自在计我亦尔于中复计我之有无如生二角为身是我等者以我与身更互有无为身是我者则执所为我为我是身者则以能为所身即是所我即是能如以五阴计一阴为我余皆我所谓僮仆璎珞窟宅若计常者身非是我身断我常若计断者身断我断或俱常断具如止观第五记引阿含本劫本见末劫末见然其所计能所虽殊计有义等或时等者是诸外道于一身中前后计转所计之极极至非想以所计为头彼地断常更互起计如发髼乱计常等者互相是非强者伏弱弱者从强皆破他从己如相残害计此我者有断有常即边见也复次所言僮仆等者准其婆沙所明六十五见谓于五阴各计四阴而为我所谓色是我受是僮仆璎珞窟宅三阴亦然合我及所各十三句五阴共成六十五句故一一阴初一是我三是我所。

　　△二总结。

　　夜叉饿鬼诸恶鸟兽饥急四向窥看牕牖如是诸难恐畏无量。

　　此一行半总结欲界烦恼之相亦是结利钝众生之相并是有漏之心常无道味故云饥急窥看牕牖明其邪观空理慕仰道味虽复观察而滞着心多不会正理如窥牕见空不得无碍记云言四向者见惑虽多不出四句利钝并有饥急之义经文且从利使释之窥看者私窃也谓看不正者由隔牕牖故见空而偏空无偏正由从牕窥理无是非由计者成过故云滞着不会牕牖说文云在屋曰牕在墙名牖释名云牕聪也于内窥外为聦明也牖道也向也穿壁以木为小牕。

　　△二明火起之由。

　　是朽故宅属于一人其人近出未久之间。

　　此一行明失火之由当知三界是佛化应之处发心已来誓愿度脱故云属于一人长者在宅能令慎火由出去后诸子无知故令火起内合正由如来于大通佛时常教是等令伏五浊但众生感尽如来应亦舍此等于后便起五浊如来他土赴缘非是永去故言近出又云从得无生已不生三界故名为出不久应来故名为近寿量品云数现涅槃即是出宅之意。

　　△三明火起之势。

　　于后宅舍忽然火起四面一时其𦦨俱炽栋梁椽柱爆声震裂摧折堕落墙壁崩倒。

　　此二行正明火起之势四面即是处所当知身受心法等起其四倒五浊八苦故云一时相续渐增为炽命根断为爆风刀解体为裂又云受苦悲痛呻吟之声名为爆诸根破坏名为裂气断骨离筋绝为摧折堕落四大解散为墙壁崩倒。

　　△四明被烧之相。

　　诸鬼神等扬声大叫雕鹫诸鸟鸠槃荼等周慞惶怖不能自出。

　　此一行半明被烧之相或云亲属为鬼神哭泣为扬声今例上鬼神譬利使人且利使之人或计断常若计常者谓法定常已有还无无即常也计断之人谓法定断唯此一死更无复续皆唱言定说其事已显故云扬声大叫若是钝使及诸戒取本不计断今见无常但生疑怖不知出离之方故言慞惶不能自出。

　　△二譬色界火起四初明所烧之类。

　　恶兽毒虫藏窜孔穴毗舍阇鬼亦住其中。

　　此三行半明穴中事譬色界火起诸部解义瞋通三界即此文也中为四意初一行明所烧之类四禅之定譬如孔穴虽不及门外敝豁犹得免于猛炎入禅定中犹得免于欲界粗恶利使众生亦得禅定如毗舍阇鬼亦住其中。

　　△二明火起之由。

　　薄福德故。

　　薄福德故一句即是第二火起之由由少福故近恶遇苦。

　　△三明火起之势。

　　为火所逼。

　　为火所逼一句即是第三明火起之势孔穴之中虽无猛炎犹有热恼四禅虽无欲界粗恶亦有爱味细苦故言为火所逼。

　　△四明被烧之相。

　　共相残害饮血啖肉野干之属并已前死诸大恶兽竞来食啖臭烟蓬㶿四面充塞。

　　从共相残害下第四二行明被烧之相此明利钝相夺而诸使众生得禅是同所计各异以其异故互相是非如残害也既于禅中起其诸见则不能生无漏定慧但着默然如饮血又着五支如啖肉野干是欲界贪未来定已断故言并已前死亦名食啖禅定之贪如大恶兽能吞欲界贪欲界四倒八苦如猛炎色界四倒八苦如臭烟亦通身受心法四大皮肉等故言四面充塞蓬㶿者蓬乱㶿盛火炎烟炽之貌。

　　△三譬无色界火起二初明所烧之类。

　　蜈蚣蚰蜒毒蛇之类为火所烧争走出穴。

　　此两行半明空中事譬无色界火起为二初一行明所烧之类厌色界定出向无色厌色粗境观无色法如毒蛇类火烧出穴若尔则瞋通三界。

　　△二明所烧之相。

　　鸠槃荼鬼随取而食又诸饿鬼头上火然饥渴热恼周慞闷走。

　　次一行半明被烧之相若得无色定必灭下缘故云随取而食非想最项犹尚不免颠倒诸苦如头上火然当知非想亦有八苦之火心生异念名生苦念念不住名老苦行心扰扰妨定名病苦若退定是死苦求定不得是求不得苦求定不得必有于障即怨憎会苦其四阴心即五盛阴苦以不能即断有顶种故云头上火然以无无漏故故饥渴所恼犹是轮回故周慞闷走周流也谓周流往来也。

　　△四总结。

　　其宅如是甚可怖畏毒害火灾众难非一。

　　此一行总结三界众难非一。

　　△二颂别譬三初见火譬三初颂能见。

　　是时宅主在门外立闻有人言。

　　此二行半颂见火有三谓能见所见起惊怖等初三句即能见之人上明见今云闻当知以闻代见闻必从他门外立者正颂上我虽能于此所烧之门安隐得出立者在法身地常怀大悲欲救众生不处第一义空之座旧云十方佛语释迦云汝有缘诸子在三界中善根将灭又云众生感佛之机为他人也今云法是佛师谓三昧法也此法为师即他人也若入三昧则能见机三昧令佛见故言闻有人言又云大悲是他。

　　△二颂所见。

　　汝诸子等先因游戏来入此宅稚小无知欢娱乐着。

　　从汝诸子等下第二一行一句颂所见之火问子本未出云何因游戏来入答或曾发心名出三界而复退还名之为入如人举足欲出门侧而返亦名为出亦名还入又理性本净非三界法因无明故而起戏论便有生死故云先因游戏来入也当知大善未着为稚小无明所覆为无知。

　　△三颂惊怖。

　　长者闻已惊入火宅。

　　从闻已惊入下第三二句颂上即大惊怖而起大悲心。

　　△二颂舍几用车譬二初颂舍几譬三初颂拟宜。

　　方宜救济令无烧害告喻诸子说众患难恶鬼毒虫灾火蔓筵众苦次第相续不绝毒蛇蚖蝮及诸夜叉鸠槃荼鬼野干狐狗雕鹫鸱枭百足之属饥渴恼急甚可怖畏此苦难处况复大火。

　　此五行半颂上救子不得然上开譬中有劝诫至上合中但合劝今但颂诫诫文有三今明亦三谓拟宜放舍不受等当知初四偈半颂上我当为说怖畏拟宜方宜者谓拟宜大教也告喻即是说众患难即教诫之义灾火蔓莚即连绵不绝如彼藤蔓之貌也西京赋云其形蔓莚广雅云长也遍也鸠槃荼者此云瓮形鬼状貌冬瓜夜叉者此云轻捷新译云药叉也此苦难处者诗云莫我遑处礼记云何以处我所谓居也安也难可安居而恬处也。

　　△二颂不受。

　　诸子无知虽闻父诲犹故乐着。

　　第二三句即颂不受也。

　　△三颂息化。

　　嬉戏不已。

　　第三一句正颂息化视父而已放舍苦言之义。

　　△二颂用车譬三初颂拟宜三车。

　　是时长者而作是念诸子如此益我愁恼今此舍宅无一可乐而诸子等耽湎嬉戏不受我教将为火害即便思惟设诸方便。

　　此一科共有七行半颂上用车然上有四意一者拟宜三车二知子先心三叹三车希有四适子所愿今颂中但有三义略不颂知子先心此前三行颂上拟宜也耽湎嬉戏耽着也湎沈也明教云陶渊明耽湎于酒而与之交即此义也。

　　△二颂叹三车希有四初颂劝转。

　　告诸子等我有种种珍玩之具妙宝好车。

　　此三行颂上叹三车希有上明劝示证三义今颂亦三义复加重颂劝成四初一行颂劝转。

　　△二颂示转。

　　羊车鹿车大牛之车今在门外。

　　次从羊车止今在门外此三句颂示转。

　　△三重颂劝转。

　　汝等出来。

　　汝等出来第三一句又颂劝转。

　　△四颂证转。

　　吾为汝等造作此车随意所乐可以游戏。

　　次从吾为汝等下第四一偈是颂证转随意所乐者谓随彼根器堪任宜乐之谓。

　　△三颂适子所愿。

　　诸子闻说如此诸车即时奔竞驰走而出到于空地离诸苦难。

　　此一行半颂适子所愿今总颂上六句驰走颂上见谛空地颂上无学空地即真空之地当知在生死则逼迫狭隘烦恼冗杂既证真理得出火宅凝神无为则闲空也。

　　△三颂等赐大车四初颂免难欢喜二初颂免难。

　　长者见子得出火宅住于四衢坐师子座。

　　此五行颂上诸子免难欢喜又二初一行颂免难坐师子座者有二释一云诸子坐座得出三界故无畏二云是长者坐座长者见子免难即得无畏准大论所明师子之座谓非师子之形由佛为人中之师子故佛所坐之处若床若座皆名为师子座盖取其说法无畏之义初在门外犹有忧畏故云立今得出门方坐无畏故方便品云今我喜无畏。

　　△二颂欢喜。

　　而自庆言我今快乐此诸子等生育甚难愚小无知而入险宅多诸毒虫魑魅可畏大火猛𦦨四面俱起而此诸子贪乐嬉戏我已救之令得脱难是故诸人我今快乐。

　　次从而自庆下第二四行颂长者欢喜生育甚难者二万亿佛所教其大缘是故云生中间小熟是故云育经此多时数数成熟将养不易故云甚难贪乐嬉戏者谓耽着五欲令得脱难使离八苦。

　　△二颂诸子索车。

　　尔时诸子知父安坐皆诣父所而白父言愿赐我等三种宝车如前所许诸子出来当以三车随汝所欲今正是时惟垂给与。

　　此三行颂索车初二句明索车之时验知上文是父坐从皆诣父所止三种宝车颂正索次从如前所许止随汝所欲明述许今正是时惟垂给与即结索也诣者至到也白者请求也惟垂者希冀也。

　　△三颂等赐大车四初颂第四释大车。

　　长者大富库藏众多金银琉璃砗磲玛瑙。

　　此七行半颂上第三等赐大车上文有二章谓二广二释合有五文今但颂四不颂广等心与释等心初一行超颂第四释大车当知屋盛称库地盛曰藏行具一切法名藏眼等六根具一切法名库记云行具一切法名藏者但约含藏为义六根具一切法名库者藏宽库狭亦可互论今但约盛贮诸库不同如根各异虽异各具故于诸根具一切行以行历根即是根行皆具诸法即藏深库近如行远根浅虽有远近皆具诸法约根论行无复差别自非一家依经述释章疏之例岂可闻此以根以行为藏为库各备诸法耶。

　　△二颂第三广大车。

　　以众宝物造诸大车庄校严饰周匝栏楯四面悬铃金绳绞络真珠罗网张施其上金华诸璎处处垂下众彩杂饰周匝围绕柔软缯纩以为茵褥上妙细氎价直千亿鲜白净洁以覆其上有大白牛肥壮多力形体姝好以驾宝车多诸傧从而侍卫之。

　　次以众宝物下第二六行偈颂上第三广大车以众宝物造诸大车等者当知因果所有总名众宝约教修得义之如造性修不同权宜名造行多子多故车非一是故所造诸而复大又须示方知子修名造以性泯修造还本有即车体也言庄校下即车之具度也初一行如前释经云真珠等者出幰盖相慈门非一犹如网孔一一孔中皆一真珠如众慈门并称于实前文但云垂诸华璎秪是直令见者欣悦今云处处垂下乃明众机遍悦众彩杂饰譬垂化之处设应不同周匝围绕譬摄物之宜无所阙少柔软缯纩者前文直云重敷今加叹柔软又以贵氎而覆其上诸禅自在故云柔软以妙冠粗如细覆上茵者说文云车中重席也具足事禅有异凡小故云鲜白净洁细氎者外国之华毡或曰细毛布傧从者谓前导后随之人缯纩者缯帛也纩绵也张施其上者罗列陈设之谓形体姝好者质状美妙也。

　　△三颂第二等车章门。

　　以是妙车。

　　第三颂第二等车章门。

　　△四颂第一等心章门。

　　等赐诸子。

　　等赐诸子一句第四颂初等心章门。

　　△四颂得车欢喜。

　　诸子是时欢喜踊跃乘是宝车游于四方嬉戏快乐自在无碍。

　　此一行半颂得车欢喜游于四方者谓乘中道佛慧横游四种四门四种四谛竖游四十一位究竟常乐我净之德故言嬉戏自在也。

　　△二颂合譬三初颂合总譬四初合长者。

　　告舍利弗我亦如是众圣中尊世间之父。

　　此四行颂合总譬但作四意兼得六譬始从我亦如是去一行颂合长者上二句是颂合位号下二句是颂合名行兼得叹德义众圣中尊世间之父者即是七种方便贤圣中尊九种世间之父记云九种世间者秪是九界耳七望于九但除四趣离开菩萨以子义通故世间从九结缘义局故方便唯七。

　　△二合五百人。

　　一切众生皆是吾子深着世乐无有慧心。

　　次从一切众生皆是吾子去一行是颂合五道而义兼三十子三十子是缘因子一切众生即是正因子耳记云一切众生皆吾子者如大经中一切众生无不皆至大般涅槃应知子义在因涅槃在果大乘宗要莫逾此二。

　　△三合家宅。

　　三界无安犹如火宅。

　　三界无安犹如火宅此两句颂合家宅兼得一门义。

　　△四合火起。

　　众苦充满甚可怖畏常有生老病死忧患如是等火炽然不息。

　　四从众苦充满去有六句是颂合火起。

　　△二颂合别譬四初合见火三初合能见。

　　如来已离三界火宅寂然闲居安处林野。

　　此三行是颂见诸众生为生老等即合见火譬上颂见火譬文有三今合亦三且初一行颂上如来能见正出寂然闲居能见五浊诸子也即合上闻有人言安处林野者当知安处王三昧而用其智即是安处也又林野者尔雅云邑外谓之郊郊外谓之牧牧外谓之野野外谓之林林外谓之埛。

　　△二合所见。

　　今此三界皆是我有其中众生悉是吾子而今此处多诸患难。

　　次从今此三界下第二一行半是颂上所见诸众生为生老病死之所烧煮即合第二所见火譬也。

　　△三合惊怖。

　　唯我一人能为救护。

　　三从唯我一人下第三半偈颂上佛见此已便作是念此合惊入火宅也。

　　△二合舍几用车譬二初合舍几譬三初合拟宜。

　　虽复教诏。

　　此一行颂舍几譬然上文开譬有三谓拟宜无机息化今此一偈亦有三意但总略有异虽复教诏一句是颂拟宜。

　　△二合不受。

　　而不信受。

　　而不信受一句颂无机。

　　△三合息化。

　　于诸欲染贪着深故。

　　次两句颂息化或可下二句是颂无机贪着深故颂上未免生老病死忧悲苦恼等也。

　　△二合用车譬三初颂合拟宜三车。

　　以是方便。

　　此一行半是颂合用车救子得譬上文有四今但颂三合亦三略不合知子先心初以是方便一句颂上但以智慧方便欲拟宜。

　　△二颂合叹三车希有。

　　为说三乘令诸众生知三界苦开示演说出世间道。

　　次从为说三乘下第二一行一句是颂合上第三叹三车希有也。

　　△三颂合适子所愿。

　　是诸子等若心决定具足三明及六神通有得缘觉不退菩萨。

　　此六句是颂合第四适子所愿然上合三乘各有四句今则总颂若心决定者从苦法忍已上是真决定此一句是总颂三乘驰走之位后具足下一行是各颂三乘争出之位具足三明者谓天眼宿命漏尽三也六通者谓天眼天耳他心宿命身如意漏尽之六也婆沙中问余三何不谓之明答身如意但是工巧而已天耳但是闻声而已他心但是缘他而已所以此三不立明也余三所以立者天眼知未来苦宿命知过去苦俱能厌离生死故漏尽能作正观断烦恼故是故此三立为明也神名天心通名慧性天然慧性照彻无碍即是神通也大论问云通之与明其义何别答直知过去名通知因缘际会名明直尔漏尽名通知漏尽已无复更生名明也不退菩萨者不退义通亦兼三藏谓位行念也若依多论以忍三品分三不退也若附成论则以四念处为位不退暖顶为行不退忍为念不退第三僧祇横得此三以三藏菩萨望声闻位故作此对耳。

　　△三颂合等赐大车譬二初颂合等赐大车四初颂合大车章门。

　　汝舍利弗我为众生以此譬喻说一佛乘。

　　此五行颂合等赐大车初一行先颂大车章门如上诸佛禅定等也。

　　△二颂合等心章门。

　　汝等若能信受是语一切皆当得成佛道。

　　次汝等若能下第二一行颂合等心章门上云是诸众生脱三界者是也。

　　△三颂合广大车。

　　是乘微妙清净第一于诸世间为无有上佛所悦可一切众生所应称赞供养礼拜。

　　次是乘微妙下第三二行颂合正广大车如上云皆是一相一种等。

　　△四颂合释有车之由。

　　无量亿千诸力解脱禅定智慧及佛余法。

　　次无量亿千诸力解脱下第四一行颂上有车之由也。

　　△二颂合得车欢喜二初明各得大车。

　　得如是乘令诸子等日夜劫数常得游戏与诸菩萨及声闻众乘此宝乘直至道场。

　　此三行颂得车欢喜就此复二初两行明各得大车日夜者初得佛知见中道智光喻之如日以余分无明在譬之如夜自得中道智如日以慈悲入生死如夜常行此二法故言游戏三乘之人同入佛智故云与诸菩萨及声闻众又此明自行化他自获是乘故言日夜游戏以此化他故言与诸菩萨及声闻众能化三乘同乘宝乘也。

　　△二结劝信。

　　以是因缘十方谛求更无余乘除佛方便。

　　次一行结劝信也所说一乘无三因缘于十方土审实而求唯一无二除佛方便则不在言耳。

　　△四颂合无虚妄譬二初颂合不虚章门三初定父子。

　　告舍利弗汝诸人等皆是吾子我则是父。

　　此三行半正颂合不虚章门为三初一行即先定父子明本欲与大故文云皆是吾子理应平等与大也。

　　△二乃说三乘。

　　汝等累劫众苦所烧我皆济拔令出三界。

　　第二一偈此明乃说三乘意为除障故云汝等累劫众苦所烧。

　　△三与大乘法。

　　我虽先说汝等灭度但尽生死而实不灭今所应作唯佛智慧。

　　第三一行半此明既已障除还遂本心与大乘法故云今所应作唯佛智慧。

　　△二颂合释不虚三初释同皆是子。

　　若有菩萨于是众中能一心听诸佛实法诸佛世尊虽以方便所化众生皆是菩萨。

　　此两行则释同皆是子理应平等若有菩萨者当知如来方便三乘所化众生皆是昔日结缘佛子亦皆同有真如佛性故云皆是菩萨。

　　△二释乃说三乘。

　　若人小智深着爱欲为此等故说于苦谛众生心喜得未曾有佛说苦谛真实无异若有众生不知苦本深着苦因不能暂舍为是等故方便说道诸苦所因贪欲为本若灭贪欲无所依止灭尽诸苦名第三谛为灭谛故修行于道离诸苦缚名得解脱是人于何而得解脱但离虚妄名为解脱。

　　此七行则释先来不能受故乃说三乘以明小智障重不即信受为是方便开三接引此中正明有作四谛由小智故为说苦谛然声闻于三乘中为最小复以苦谛为初门众生心喜者称其本习则喜本厌生死自求涅槃今闻出离即会宿习故欢喜但离虚妄者无明已是不实通惑又附无明而起故呼之为虚妄有作四谛但除此惑名为解脱虽脱于分段未脱变易故非自在。

　　△三释与大乘法。

　　其实未得一切解脱佛说是人未实灭度斯人未得无上道故我意不欲令至灭度我为法王于法自在安隐众生故现于世。

　　此三行释障既除情根又利还遂本心与大乘法于佛本欲与之一切解脱今汝始断分段非大涅槃以其未得一切解脱故终是未称本心故言我意不欲令至灭度今则还令得无上道入大涅槃乃是究竟称佛本心所言一切解脱即是无作灭谛无上道即是无作道谛用此二谛破无作苦集昔欲说此而此众生不堪今障既已除故还说此以明第三意。

　　△二明劝信流通二初标两章二初标可说不可说。

　　汝舍利弗我此法印为欲利益世间故说。

　　此去有六十五行明劝信流通信者谓信佛说不说也劝者谓劝可通不可通也此有二义故言劝信今一行半中为二意一从汝舍利弗止世间故说者即标说不说者如来说此法印为欲利益世间故说也其不说者以四十余年未是说时况五千未去是故不说耳。

　　△二标可通不可通。

　　在所游方勿妄宣传。

　　次在所游方下半行标可通不可通章者勿妄宣传也若恶者强说则令其堕苦若善者不说则误其失乐若大悲愍恶则不为通大慈念善则应为通是名标可通不可通章也。

　　△二释二初释可说不可说。

　　若有闻者随喜顶受当知是人阿惟越致若有信受此经法者是人已曾见过去佛恭敬供养亦闻是法若人有能信汝所说则为见我亦见于汝及比丘僧并诸菩萨斯法华经为深智说浅识闻之迷惑不解一切声闻及辟支佛于此经中力所不及汝舍利弗尚于此经以信得入况余声闻其余声闻信佛语故随顺此经非己智分。

　　此八行释可说不可说此明如来利益世间之相也通论三世利益若别论则令二乘入信阿惟越致者或云何鞞䟦致盖梵音之异此翻不退转此是观现在益已曾见者此观过去善为说也信汝见我者此观未来善为说也下文云若深信解者则见佛常住灵鹫即其义也斯法华经下一行此是结上开下如来观知三世利益是故为说浅智不解则不为说此释如来说不说章。

　　△二释可通不可通二初明大悲门莫为说二初释二初明谤经故堕恶四初大悲愍物恐谤不说。

　　又舍利弗憍慢懈怠计我见者莫说此经凡夫浅识深着五欲闻不能解亦勿为说。

　　此三十六行半明若用大悲门莫为恶人说先引恶数必起恶诽谤获恶果报是故大悲不可为说记中有二意初明由谤经故堕恶次如斯下明由堕恶故不值佛此一段经文既长疏记从略其间虽分科不甚委悉今辄引如向经文逐段节之夫如是则意趣明白下去诸文准此可知一从又舍利弗止获罪如是明初意于此文中自有四意初二行明以大悲故勿强为说。

　　△二明若谤堕地狱。

　　若人不信毁谤此经则断一切世间佛种或复颦蹙而怀疑惑汝当听说此人罪报若佛在世若灭度后其有诽谤如斯经典见有读诵书持经者轻贱憎嫉而怀结恨此人罪报汝今复听其人命终入阿鼻狱具足一劫劫尽更生如是展转至无数劫。

　　次若人不信止至无数劫明堕地狱经云断一切世间佛种者净名以烦恼为如来种此取境界性也大品以一切种智学般若此取了因性为佛种涅槃用心性理不断此取正因性为佛种今经明小善成佛此取缘因性为佛种若不信小善成佛即断一切世间佛种也所言性者有五一正因性二了因性三缘因性于此三上仍加二种或云加境界性及果性或云加果性及果果性或云加因性及因因性若释义者般若空慧名了因性无量功德名缘因性一切诸法中悉有安乐性名正因性善恶事异名境界性单论智德名果性兼论断德涅槃名果果性单约十二因缘事境名因性兼约因缘观智名因因性虽有诸说而数至五若作境界性即没果果性为果性所摄若开果果性即没境界性为缘因所摄即没因性及因因性者其因性乃为正因所摄因因性乃为了因所摄此由文中既明佛种种即性也若加此意亦可为五科言颦蹙者眉不展也。

　　△三堕畜生。

　　从地狱出当堕畜生若狗野干其形𩑔瘦黧黮疥癞人所触娆又复为人之所恶贱常困饥渴骨肉枯竭生受楚毒死被瓦石断佛种故受斯罪报若作馲驼或生驴中身常负重加诸杖捶但念水草余无所知谤斯经故获罪如是有作野干来入聚落身体疥癞又无一目为诸童子之所打掷受诸苦痛或时致死于此死已更受蟒身其形长大五百由旬聋騃无足踠转腹行为诸小虫之所𠯗食昼夜受苦无有休息谤斯经故获罪如是。

　　三从地狱出止获罪如是明堕畜生𩑔瘦者形体憔悴毛发凋疏也黧黮者颜貌𪑿黑也死被瓦石者被盖也既无棺椁蔽形所有者唯瓦石耳馲驼者郭璞云日行三百里能负千斤诸水胍以足跑地水即出蟒者尔雅云王蛇也盖群蛇之魁耳聋騃者顽痴也宛转者宛犹展也𠯗食钻啮也。

　　△四堕贱人。

　　若得为人诸根闇钝矬陋𤼣躄盲聋背伛有所言说人不信受口气常臭鬼魅所著贫穷下贱为人所使多病痟瘦无所依怙虽亲附人人不在意若有所得寻复忘失若修医道顺方治病更增他疾或复致死若自有病无人救疗设服良药而复增剧若他反逆抄劫窃盗如是等罪横罹其殃。

　　四若得为人止横罹其殃明堕贱人矬陋𤼣躄者身形矮短手足不伸也背伛者曲脊犹负趋也痟瘦者渴疾也又痟犹消也肉减骨立耳抄劫者掠取也横罹者非理而遭痛毒也。

　　△二明由堕恶故不值佛。

　　如斯罪人永不见佛众圣之王说法教化如斯罪人常生难处狂聋心乱永不闻法于无数劫如恒河沙生辄聋哑诸根不具常处地狱如游园观在余恶道如己舍宅驼驴猪狗是其行处谤斯经故获罪如是若得为人聋盲喑哑贫穷诸衰以自庄严水肿干痟疥癞痈疽如是等病以为衣服身常臭处垢秽不净深着我见增益瞋恚淫欲炽盛不择禽兽谤斯经故获罪如是。

　　次从如斯罪人止不择禽兽获罪如是明八难永不见佛者即佛前佛后难也难处者谓八难也永不闻法者即世智辩聪不信因果难也生辄聋哑者从生自尔不因伤感而致即生盲喑哑难也常处地狱者即地狱难也驼驴猪狗者即畜生难也在余恶道者则应该北洲暨无想天也以为衣服者凡人用衣服为资身之具以御寒热今谤经者以病苦为衣服耳。

　　△二结。

　　告舍利弗谤斯经者若说其罪穷劫不尽以是因缘我故语汝无智人中莫说此经。

　　△二明大慈门应为说二初五双明善人可说五初过现一双。

　　若有利根智慧明了多闻强识求佛道者如是之人乃可为说若人曾见亿百千佛植诸善本深心坚固如是之人乃可为说。

　　此十七行释弘经时用大慈门其有善人应为宣说令不失乐夫弘经之要要在谐和两门令其得所是善流传若不得所是妄宣传文有五双谓善人之相可为宣说且初过现为一双利根是现在植善是过去又强识是现在见百千是过去。

　　△二上下一双。

　　若人精进常修慈心不惜身命乃可为说若人恭敬无有异心离诸凡愚独处山泽如是之人乃可为说。

　　二上下为一双修慈是愍下恭敬是尊上。

　　△三内外一双。

　　又舍利弗若见有人舍恶知识亲近善友如是之人乃可为说若见佛子持戒清洁如净明珠求大乘经如是之人乃可为说。

　　三内外为一双舍恶亲善是外求持戒如珠是内护。

　　△四自他一双。

　　若人无瞋质直柔软常愍一切恭敬诸佛如是之人乃可为说复有佛子于大众中以清净心种种因缘譬喻言辞说法无碍如是之人乃可为说。

　　四自行化他为一双质直敬佛是自行譬喻说法是化他。

　　△五始终一双。

　　若有比丘为一切智四方求法合掌顶受但乐受持大乘经典乃至不受余经一偈如是之人乃可为说如人至心求佛舍利如是求经得已顶受其人不复志求余经亦未曾念外道典籍如是之人乃可为说。

　　五始终为一双四方求法是请益之始顶受专修是归凭之终。

　　△二总结。

　　告舍利弗我说是相求佛道者穷劫不尽如是等人则能信解汝当为说妙法华经。

　　此总结也相者善相甚多略举十相示流通方法显慈悲两门可通不可通之大要也。

　　科注妙法莲华经卷第三
卍新纂续藏经第 30 册 No. 0605 法华经科注


　　科注妙法莲华经卷第四

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△三释信解品二初明品目。

　　妙法莲华经信解品第四

　　此品明中根人得解夫根有利钝惑有厚薄说有法譬悟有前后法华座前犹如豌豆记云如生豌豆钻刺不入也文云如来说法既久我时在座身体疲懈但念空无相愿于菩萨法都无一念好乐之心初闻略说动执生疑广闻五佛开显朦胧未晓今闻譬喻欢喜踊跃信发解生疑去理明复次欢喜是世界信生是为人疑去是对治理明是第一义以是因缘故名信解品复次禀小大教初革凡成圣各有次位但小乘信行从闻生解苦忍明发信则称行法行则历法观察苦忍明发法则称行若信行人转入修道转名信解若法行人转入修道转名见得准小望大亦应如此故中根人闻说譬喻初破疑惑入大乘见道故名为信进入大乘修道故名为解文云无上宝聚不求自得我等今日真是声闻以佛道声令一切闻闻圆教入圆位故名信解品约本迹者四大弟子久入大乘成就佛法迹引中根示初信解故名信解品。

　　△二释经文二初经家叙欢喜二初叙内心。

　　尔时慧命须菩提摩诃迦旃延摩诃迦叶摩诃目犍连从佛所闻未曾有法世尊授舍利弗阿耨多罗三藐三菩提记发希有心欢喜踊跃。

　　慧命须菩提者昔日诸智慧人中而佛慧第一佛于般若命其转教其为慧人所命故云慧命余三弟子已如前释发希有心等者得喜之由远闻方便五段法说经家但叙闻希有法与授记二种或可闻希有法是叙四段见授记是第五段如此闻见昔所未有即欢喜之由发希有心者叙近闻譬喻四番之说希有心发以心发故名之为信以信故入入欢喜位即信解品意也。

　　△二叙外敬。

　　即从座起整衣服偏袒右肩右膝着地一心合掌曲躬恭敬瞻仰尊颜。

　　从座起者叙外敬也例上身子应有三业领解准前可解。

　　△二白佛自陈二初正陈得解二叹佛恩深初文又二初长行二偈颂初文又二初略法说二广譬说初文又二初正法说二略举喻初文又二初明昔禀三故不求二初标三初居僧首故。

　　而白佛言我等居僧之首。

　　初居僧首者然我法腊既高晚学以我为轨忽改途易辙弃小求大为后来所嫌自固护彼所以不求记云述居僧首等三不求者述昔失也初失者执小腊则大法全阙不弃小由未识开三自固则执小未移护彼乃迷于大轨。

　　△二俗年迈故。

　　年并朽迈。

　　二俗年已迈若作菩萨当专任大道广度众生今既年朽老无所堪任是故不求记云第二失者一生断证是故自鄙年高败种未祛不任之见仍在。

　　△三已证得故。

　　自谓已得涅槃无所堪任不复进求阿耨多罗三藐三菩提世尊往昔说法既久我时在座身体疲懈但念空无相无作于菩萨法游戏神通净佛国土成就众生心不喜乐。

　　三者已得涅槃无为正位不能发大心譬之高原陆地不生莲华尽无生智其既已立则无所依求记云第三失者昔迷义旨徒计正位之功由斯固情大心难发。

　　△二释二初释证得。

　　所以者何世尊令我等出于三界得涅槃证。

　　所以者何释三不求但文不次第先释得涅槃不求。

　　△二释年迈。

　　又今我等年已朽迈于佛教化菩萨阿耨多罗三藐三菩提不生一念好乐之心。

　　次释年迈不求即兼僧首或指昔说法既久心不喜乐是释居僧首不求既言在座复道年朽知释僧首。

　　△二明今会一故自得。

　　我等今于佛前闻授声闻阿耨多罗三藐三菩提记心甚欢喜得未曾有不谓于今忽然得闻希有之法深自庆幸获大善利。

　　此陈得解之由由远闻五章略广开三显一是故庆幸获大善利者正陈得解则是近闻四番譬喻希有之法而获开悟开悟即善利也。

　　△二略举喻。

　　无量珍宝不求自得。

　　此略举譬譬昔不求而今自得希有法宝在昔般若领教谓为菩萨之法岂图于今全蒙等赐。

　　△二广譬说二初开譬二合譬初文又二初咨发。

　　世尊我等今者乐说譬喻以明斯义。

　　言咨发者咨即恳也亦陈禀告白之谓应如世礼欲有所决须先咨发。

　　△二开譬四初父子相失譬二父子相见譬三追诱譬四领付譬初文又四初子背父去二初背父而去。

　　譬若有人年既幼稚舍父逃逝久住他国或十二十至五十岁。

　　此明父子相失譬近则领火宅之总譬远则领方便之略颂于此文中自有四意四谓初子背父去乃至第四其父忧念而此四段各有两意今两意者初谓背父而去譬若有人者此领二十子譬二乘人菩萨位行难知且齐已领耳年既幼稚者今以无明厚重覆障解心解心无力故言幼稚舍父逃逝者退大为舍父无明自覆曰逃趣向生死曰逝问佛舍应后众生起惑是父离子非是子舍父答由众生无感佛则去世还成子舍父义久住他国者涅槃法界是佛自国生死五欲是为他国本求出离而退堕不返故云久住或十是天道二十是人道五十是五道约于一人备轮诸道故云或十等。

　　△二向本而还。

　　年既长大加复穷困驰骋四方以求衣食渐渐游行遇向本国。

　　次从年既长大去向国而还然幼有二义一痴小故二未遭苦故则不知还譬结缘已后大解未浓如痴不反尚有残福耽迷不反今习业冥熏微知向道遭苦失乐思求出要此二为机扣佛名为渐向父国上文云若人遭苦为说涅槃若以人天二善非感佛缘年既长大者善根熏被稍稍欲著名为长大加复穷困者在三界中不见佛父为穷不得出要之术又为穷八苦所烧故为困驰骋四方以求衣食者旧云人天五戒十善各有因果以为四方用自资给又于四生营生以求衣食故下文云一百三十劫今乃得一见然彼诸劫中非无人天因果而不能感佛故知此善非见佛机今佛未出时诸凡夫人身受心法起四倒见于中求正道如求食求助道如求衣以厌苦而求理此为可化之缘佛初出时诸外道等皆先得度即此意也大经云谛观四方喻于四谛准此可知渐渐游行遇向本国者明其厌苦希脱邪求涅槃虽非本意亦蒙值佛故云遇向也本国如上说下文明城舍云何分别当知一切佛法为国此义则宽城语小密则以断德涅槃防非御恶为城舍语又亲则以同体大悲为舍。

　　△二求子中止二初父求子不得。

　　其父先来求子不得。

　　此文亦有二意初从退大后佛常求机而机不会故名不得。

　　△二中止一城。

　　中止一城其家大富财宝无量金银琉璃珊瑚琥珀玻璃珠等其诸仓库悉皆盈溢多有僮仆臣佐吏民象马车乘牛羊无数出入息利乃遍他国商估贾客亦甚众多。

　　次中止一城者不为一子而废家业譬佛不以一处无机而废余方施化旧云二万佛后释迦佛前两楹之间为中止今谓中义则可然止国为家皆不可用今取方便有余土为国在同居实报两间为中有余涅槃为城住此涅槃名止处此为家起胜劣两应劣应应声闻胜应应菩萨五人断通惑者同生其上皆为菩萨佛以胜应应之纯以大乘家业训令修学中止于此伺觅同居子机非但中义得合而国城家业皆悉分明其家大富者实相境为家具足万德名富五度福德名财般若智慧名宝以其般若导一切悉摩诃衍名无量金银珠等是大乘三十七道品也此即领上长者大富义也仓库盈溢者在内为盈在外为溢盛米曰仓盛物名库仓譬禅定能生百八三昧库譬实相能发十八空智慧故自资为盈化他为溢此领上多有田宅义也僮仆者方便知见波罗蜜皆悉具足屈曲随机称事称理此领上又多诸仆从若就位为语则二乘及通菩萨别教三十心悉如僮仆别圆两教十地如臣十向如佐十行如吏十住如民初入佛境界率土之濵无非王民虽得为民比吏佐等犹为疏远十行历别修习诸法种种驱驰如吏十回向事理稍深职近王边如佐十地辅佛行化降魔制敌故如臣也象马车乘牛羊无数者当知一心三观如象运圆教大乘次第三观如马运别教大乘即空析空观如牛运通教等大乘析法观自行如鹿羊等运二乘之法无数者权实诸法皆名车乘权实观智名象马牛羊非但教法甚多观智亦复无数出入者二而不二是入不二而二是出又不二而二是入二而不二是出又无量还一是入一中无量是出又化他用为出自行用为入息利者出法益众生为息化功归己为利乃遍他国者遍于三土行于非道通达佛道即其义也唯法性是己国商估贾客亦甚众多者诸菩萨是商人又遍入三土以求法利故云众多此土菩萨往他方听法他方大士来此闻经往还采利也又应化二身如贾客将此实法遍入三土化益众生而归法身故云甚多如世间人令他捉财兴生亦自兴生也。

　　△三子遇到本二初求衣食。

　　时贫穷子游诸聚落经历国邑。

　　无大乘功德法财故名穷子此等合退大乘已来备遭诸苦深起厌患欲求出离取理不中致成邪僻因邪慧历心易可入正以求出世为感佛由也邪观五阴为聚落十二入为邑十八界为国历此求理故名求衣食。

　　△二遂到父城。

　　遂到其父所止之城。

　　遂到其父所止下此是正向其父所止之城者以苦境为机感佛大悲名为到城城即涅槃涅槃通半满众生习解可有得涅槃之义故言到城。

　　△四其父忧念二初念失子苦。

　　父每念子与子离别五十余年而未曾向人说如此事但自思惟心怀悔恨自念老朽多有财物金银珍宝仓库盈溢无有子息一旦终殁财物散失无所委付是以殷勤每忆其子。

　　此文亦二意一念失子为苦二念得子为乐且初意者如来自昔至今恒思子之大机故言每念五十余年者即五道也余者开鬼出修罗故云余未曾说者未曾向方便有余土中臣佐吏民说有此子机缘也又应世已来自昔华严方等般若诸座未曾向诸大士说此声闻本是大乘之子既非佛子不解　法或如聋哑或华着拜座或弃钵茫然种种不逮而遭诃责心怀悔恨悔昔不勤教诏致令无训逃逝恨子不惟恩义疏我亲他内合如来悔不殷勤令入内凡遂使退失本解恨其无心不能精进固志逃逝不返故言悔恨也自念老朽者化期将毕无传大法之人如老朽而无子也问法身所化诸菩萨等悉堪补处何遽此忧答法身所化本无兴废谁谈老朽此非所论今明化身眷属则有二种一法身大士共相影响迹虽弟子本或是师亦不约此自念老朽也二者同居凡夫始从化佛初发道心者名此为子子继父业令胤族不断若身子受决作华光佛则一方佛种相续不断大乘家业递相传付若身子无可化之机则大乘法财现无付嘱后来众生佛种安寄老朽兴叹正谓此也。

　　△二念得子乐。

　　复作是念我若得子委付财物坦然快乐无复忧虑。

　　复作是念我若得子下即第二念得子为乐有可度之机名为得子与授佛记名付法财称于本心复言快乐。

　　△二父子相见譬二初子见父四初见父之由。

　　世尊尔时穷子佣赁展转遇到父舍。

　　此明父子相见譬近领火宅中见火远领方便中五浊意今取文便但为二段一子见父二父见子此两段中各复为四初子见父四者一见父之由由厌苦欣乐推求理味渐渐积习遂成出世善根故言佣赁展转以此善根能扣佛慈悲故言遇到父舍父喻道后法身舍喻无缘慈悲大小二机双扣此舍有大机故故言遥见其父有小机故故云住立门侧若惟小无大则不应见尊特之身父不应言我财物库藏今有所付若唯大无小不应住立门侧子不应言非我佣力得物之处也。

　　△二见父之处。

　　住立门侧遥见其父。

　　见父之处即是门侧以二观为方便即门二边圆中之机当门正见二乘偏真故言门侧但空三昧偏真慧眼旁窥法身耳遥见其父正见有二种一近见二远见今言大机始发扣召事远是故言遥又机既微非堪应赴名之为遥。

　　△三见父之相。

　　踞师子床宝几承足诸婆罗门刹利居士皆恭敬围绕以真珠璎珞价直千万庄严其身吏民僮仆手执白拂侍立左右覆以宝帐垂诸华幡香水洒地散众名华罗列宝物出内取与有如是等种种严饰威德特尊。

　　踞师子床者圆报法身安处空理无复通别二惑八魔等畏故云踞师子床也华严说第一义空四无所畏为床宝几承足者定慧为足实谛为几即无生定慧依真如境也婆罗门名净行贵族高洁即等觉离垢地菩萨也刹利即是王种九地已下初地已上居士富而不贵即三十心也真珠璎珞者即戒定慧陀罗尼三昧四璎珞也价直千万者即四十地功德以严法身也吏民僮仆者异门明义即是禀藏通教断通惑者名为民禀别教断通惑者名为吏若同门明义者还是方便波罗蜜内与实智同外与机缘同喻如吏吏有内奉外役之义白拂者即是权智之用左右者右即人空智用拂四住之尘左即入假智用拂无知之尘此二为中道方便故言侍立覆以宝张即真实慈悲也垂诸华幡者华即四摄幡即神通香水洒地降澍法水洒诸菩萨心地以淹惑尘亦是定水洒诸散心地耳散众名华者布以七净华谓戒定慧断疑道非道知见净断知净也戒者摄律仪等三种戒也定者首楞严等也慧者实智慧也断疑者已度二谛之疑也道非道净者行于非道通达佛道也知见净者智德圆满了了见佛性也断知者断德成就无明永尽也罗列宝物者罗列诸地真实功德也出内如前释威德特尊者光明无边色像无边相海无边巍巍堂堂此义须作舍那之佛岂得作余释耶。

　　△四生畏避心。

　　穷子见父有大力势即怀恐怖悔来至此窃作是念此或是王或是王等非我佣力得物之处不如往至贫里肆力有地衣食易得若久住此或见逼迫强使我作作是念已疾走而去。

　　此明见父畏避大力势者智大名大力神通大名大势如上身手有力义也恐怖者小机劣弱怯惧大道也悔来至此者佛本欲以大法拟之应不称机但有退大之意故言悔来至此窃作是念者机中潜密冥有此事非是显对见胜应身也或是王王等者波旬是王徒辈为等小机灰断无言说道绝于色像既见胜应之像非天人所及所说法相迥异二乘小智薄德未曾见闻便谓是魔是魔所说略开三显一身子狐疑将非魔作佛恼乱我心耶若初用大逗小疑佛为魔有过今日也复次胜应譬长者长者即表报身佛故是王等法身是报师师即如王诸经多名是经王智契于法即是智与法等故名报佛为等此乃大乘法报非是小乘得益之处故或是王王等非我佣力得物之处者小机不能受大化也不如往至贫里乃至衣食易得者净名云能以贫所乐法度斯下劣但空之理不含万德非如来藏故言贫里偏空称于小智故言肆力有地及肆力者肆即伸陈之谓谓于伸张陈物之处佣赁役力者也衣食易得者能得有余涅槃无漏衣食即行行衣慧行食也若久住此或见逼迫强使我作者行大乘道经无量劫故言久住我本厌怖生死若修大乘必入生死广学万行故言逼迫我本乐小而今令我发大菩提心是为强使舍大取小故言疾走也。

　　△二父见子四初父见子处。

　　时富长者于师子座。

　　于师子座即见子之处如来法身居第一义空无畏之境明照机宜也。

　　△二见子便识。

　　见子便识。

　　见子便识者知是昔日结缘众生也。

　　△三见子欢喜。

　　心大欢喜。

　　心大欢喜者惟佛恒伺子机今者机来称慈是故欢喜即是领上法说而起大悲火宅即大惊怖彼明拔苦故言惊怖此明与乐故言欢喜。

　　△四见子适愿。

　　即作是念我财物库藏今有所付我常思念此子无由见之而忽自来甚适我愿我虽年朽犹故贪惜。

　　即作是念库藏今有所付者此是见子适愿昔见众生退大取小贫里求食资生艰难常欲与财无机不得今日机来称大慈心故言库藏今有所付我常思念者明其非但贫无大财又流转生死众苦所逼为大悲所痛故云常思念之虽欲救拔无机叵济故云无由见之今有可度机生故云而忽自来称大悲心故云甚适我愿我虽年朽犹故贪惜者释于适愿之由由一期化讫故云年朽未见大机法无委付将来之徒从谁得脱为可度者故言贪惜今机自来无此忧念故我愿得适。

　　△三追诱譬二初遣旁人追三初领上劝门拟宜无机二初拟宜。

　　即遣傍人急追将还尔时使者疾走往捉。

　　此明追诱譬近领火宅舍几用车远领法说寝大施小此文为二初遣傍人追次遣二人诱初文自有三意照科可见今且明初意即遣傍人者初劝门拟宜也智是能遣教是所遣理义为正教义为傍此从佛出大乘十二部因循拟宜而众生无机不受于其如乳故言遣傍人又傍人者傍即臣佐等也即是遣法身菩萨为说大乘如华严中令四菩萨说四十地即是遣傍人也疾走往捉者大乘之义显露正直用此赴机疾趣菩提故大车中云其疾如风若以菩萨为傍人者菩萨自有神力又被佛加亦能令彼疾入菩提耳。

　　△二无机。

　　穷子惊愕称怨大唤我不相犯何为见捉。

　　穷子惊愕即劝门无机既现无机纵昔曾发大心废久不忆卒闻大教乖心故惊不识故愕称怨大唤者小乘以烦恼为怨生死为苦若劝烦恼即菩提即大唤而称怨枉若闻生死即涅槃即大唤而称苦痛以故无机不受劝门也我不相犯者我不干求何意用大化我此领劝门二意未领息化。

　　△二领上诫门拟宜无机二初拟宜。

　　使者执之逾急强牵将还。

　　执之逾急者此领拟宜诫门也前明劝善犹是容与我当为说怖畏之事即是急切强牵将还者诫以苦言令其远恶内既无机外逼大化即是强牵将还也。

　　△二无机。

　　于时穷子自念无罪而被囚执此必定死转更惶怖闷绝躄地。

　　自念无罪者此领不受诫门也罪者慈悲也众生罪故入生死狱菩萨亦同罪入狱则二乘人无大悲名为无罪令入生死即是被其囚执也无大方便而入生死必当永失三乘慧命故言必死思此等事故言转更惶怖若强以大教而小智不解故言闷绝即起诽谤必堕三涂故言躄地亦是迷闷溺无明之地。

　　△三并领劝诫息大乘化四初思惟息化二初知大志弱。

　　父遥见之而语使言不须此人勿强将来。

　　此明放舍劝诫息大乘化就此为四初有两意父遥见者小去大远故名为遥是结缘子故言为见而语使言者约教为使者智本说教既智知无机则由智息教亦息若约人为使者语诸菩萨不须现汝尊妙之身令二乘见故净名中摄汝身香无令彼诸众生而起惑着普贤入此娑婆促身令小皆是其义勿强将来者既无大机恐伤其善根故言勿强章安云不须此人者思惟息劝门拟宜勿强将来者思惟息诫门拟宜所谓知其大志弱也。

　　△二知小志强。

　　以冷水洒面令得醒悟莫复与语。

　　以冷水洒面者第二知有小志宜以灰断理水除见思之热面者厌生死名背向涅槃如面也得醒悟者则闻小逗机令得离烦闷悟四真谛也莫复与语者决定应息大乘教也。

　　△二释息化意。

　　所以者何父知其子志意下劣自知豪贵为子所难审知是子而以方便不语他人云是我子。

　　所以者何下第二息化之意以其正厌苦欣空亲狎下劣无慈悲心即畏难大法且任小智抑佛本怀所以息化审知二万亿佛所曾发大心非都无大机且息大化佛意未已更俟后期不语他人者于昔小乘教中随他意语方便覆获称是声门不说随自意语云是菩萨也。

　　△三正明息化。

　　使者语之我今放汝随意所趣。

　　使者语之我今放汝者即是知其大机弱随意所趣即是知其小善强以此二缘故息大化也。

　　△四息化得宜。

　　穷子欢喜得未曾有从地而起往至贫里以求衣食。

　　穷子欢喜下第四即是息化称机不为大教所逼是故欢喜无谤大之罪得免三途故言从地有小善生故言而起又前拟宜大法迷闷不解卧无明地今逗以小可得醒悟故言从地而起于四谛中欲求道法故言往至贫里以求衣食或于四见之中求道故言贫里又里者周礼以五家为邻五邻为里。

　　△二遣二人诱二初齐教领四初领上拟宜三车。

　　尔时长者将欲诱引其子而设方便密遣二人形色憔悴无威德者汝可诣彼徐语穷子此有作处倍与汝直穷子若许将来使作若言欲何所作便可语之雇汝除粪我等二人亦共汝作。

　　此齐教领也近领三车救子远领波罗奈施权今初且释齐教领者譬喻品文有四一用方便拟宜二知先心三叹三车四适其所愿方便品亦四今领亦四从将欲诱引下是领上拟宜时二使人即求穷子既已得之领上知子先心有机具陈上事领上叹三车希有穷子先取其价下领上适愿争出火宅也初将欲诱引者既息大化不容孤弃欲设方便故言将欲密遣二人者四大弟子齐已分领不涉菩萨故言二人若约法是因缘四谛约理是有作真俗约人是声闻缘觉初拟大乘云即遣傍人表一实谛一大乘教一菩萨人今明方便隐实为密指偏真为遣约教隐满字为密指半字则言遣约人则内秘菩萨行故言密外现是声闻故言遣形色憔悴者二乘教中不修相好但说苦无常不净即是形色憔悴也约人则诸菩萨隐其本色示以迹形非了义说无有十力四无所畏故名无威德汝可诣彼者即以小教而拟小机大教明理直实故言疾走往捉小教明理迂隐故云徐语此有作处者见修两道是断惑作处倍与汝直者五戒十善止出三途今四谛十二因缘能出三界是为一倍又外道六行但能伏惑今修四谛则能断惑得至涅槃是为二倍也穷子若许者当知有机是许即设教无机是不许亦不设教欲何所作者二乘唯欲除惑取证不论净佛国土成就众生所以言雇汝除粪我等二人亦共汝作者二乘钝根凭教行行方能修业约理即是智谛相资也约人即权人共实人修行也。

　　△二领知诸子先心。

　　时二使人即求穷子既已得之。

　　时二使人即求穷子者第二审知有机故言已得领上知子先心也。

　　△三领叹三车。

　　具陈上事。

　　具陈上事下第三陈说雇作领上叹三车也。

　　△四领适子所愿。

　　尔时穷子先取其价寻与除粪其父见子愍而怪之。

　　尔时穷子先取其价寻与除粪下第四寻即为作领上适愿争出火宅也二乘慕果行因所以先问价直故云先取取道灭之价除苦集之粪也其父见子愍而怪之者愍其取阿罗汉果怪其不求佛道所失者大所得者寡故言怪也。

　　△二取意领四初先以权智拟宜。

　　又以他日于牕牖中遥见子身。

　　此取意领惟灵智先照久设权谋则崎岖随逐非止道树始见因缘已如上说然此一科文有四意一又以他日者是取意领先以权智久欲拟宜二见子憔悴者是久知方便是其玩好三脱妙着粗者则领久知须叹三车四亲教子作者则领久知适愿受行也今初又者郑重辞也将欲取意领法身之地久知大小之机一三施化重述佛意故标章称又也他日者二乘自谓方便为己非二乘为他即拟法身也日者时也亦智也依法身之时用智照机故言他日若从此义实智照实为自权智照方便为他齐教则领化身用事为己日非化身用事为他日也若就如来自行权实之智皆名为己如来化他权实之照皆名为他此之探领法身之时用化他之权智照于权机若有若无照用权事若可若否皆是权智所照故言他日若从此义齐教领化他之权事故二乘称己事探领则领自他之权此权非二乘事故称为他虽有两意他日俱成今依二乘所领又逐他日之文以探领领法身中照机也牕牖者偏见则小此表权智照彼偏机也遥者小去大远故名为遥见子者昔曾种大称之为子以大拟之故名为见牕牖偏狭未宜大化故息大施小也。

　　△二领先知有小。

　　羸瘦憔悴粪土尘坌污秽不净。

　　次从羸瘦下第二是领先知有小玩好也修因智力少为羸修因福力少为瘦内怖无常为憔外遭八苦为悴四住为粪土无知为尘坌。

　　△三领久知须叹三车。

　　即脱璎珞细软上服严饰之具更着粗弊垢腻之衣尘土坌身右手执持除粪之器状有所畏。

　　三从即脱璎珞下第三是领先知须叹三车希有也脱妙服譬隐报身无量功德四十二地戒定慧陀罗尼等璎珞寂灭忍即细软上服也大小相海严饰之具耳容服若盛子则惊畏二乘不宜见此相好是故脱之更着粗弊者现丈六形是粗生法二忍是弊尘土坌身者现有烦恼有为有漏也执除粪下但治见思有漏之法不论诸地清净智慧也左手喻实智右手喻权智权用便易自以此法断结成佛又用此化人状有所畏者示同怖生死又有寒风马麦之报。

　　△四领知适愿受行七初譬四念处。

　　语诸作人。

　　此第四教子作譬即是道品中七科法门以显除粪之相一者语作人譬譬四念处是外凡位二令勤作勿得懈息譬譬四正勤三咄男子勿复余去譬譬四如意足四从好自安意下名安慰譬譬五根五从所以者何下名无五过譬譬五力也前四句是第二内凡位六即时长者字之为子譬譬八正也七从虽欣此遇下名教常令除粪譬譬七觉也此二句是第三圣位所言语诸作人者即是说三藏示四念处是除粪之器断结之境故遗教云常依念处行道能破四倒此领火宅中适愿勇锐即是闻慧也。

　　△二譬四正勤。

　　汝等勤作勿得懈息以方便故得近其子。

　　第二勿得懈息者即是令彼勤修四念处也若起懈息则不能灭二恶生二善以二勤故能发暖火对火宅互相推排入修慧暖位也以方便故得近其子者念处未得理火温心犹为疏外不可附近以初得暖方便则可附近。

　　△三譬四如意足。

　　后复告言咄男子汝常此作勿复余去当加汝价诸有所须盆器米面盐醋之属莫自疑难亦有老弊使人须者相给。

　　第三咄男子者咄是惊觉亦是责数字书云咄者叱也上正勤中纷动即是智法如男子是阳性如意足是定法如女人是阴性良以正勤䇿动不得与真相应故惊觉责数令舍散入静故云咄男子汝常此作勿复余去者当知念处正勤动不专一不名为常四如意中定不异缘思惟则定思惟则断定断专一故常不纷动故云勿复余去此犹在互相推排中即是顶法之位当加汝价者由正勤观中不能发真如意观中能发无漏故言加价诸有所须者漏无漏善助道正道皆从如意观求欲须即得四禅体含支林如盆器生空粗如米法空细如面此即正道四谛下十六谛观无常如盐苦如醋此即助道如米面难食须盐醋和之正道难显须助道扶之莫自疑难者结上正助审在如意观中故令勿疑决定可辨如己物想故言勿难亦有老弊使人者若欲直取神通以代手足如使人驱役者如意观中亦有此通但通劣弱事同老弊虽不丁壮亦堪运役又正道求理以正道弱未能发真欲须助道九想十想八背舍等助道使人者如意观中亦有此法若得助助正即成共解脱人也。

　　△四譬五根。

　　好自安意我如汝父勿复忧虑。

　　第四好自安意者得五根安固难坏也我如汝父者以由忍解邻真似像未实故言如父亦是如子勿复忧虑者令其安意破坏见思也。

　　△五譬五力。

　　所以者何我年老大而汝少壮汝常作时无有欺怠瞋恨怨言都不见汝有此诸恶如余作人自今以后如所生子。

　　第五我老汝少者佛居道终已具智断故言老大汝居道始未有智断故名少壮此即忍法位也无五过者得五力离五恶法得信力故不欺也得精进力故不怠也得念力故不瞋也得定力故不恨也得慧力故不怨也余作人者远指外道诸见求理名余作人近指暖等四位未免五过亦名余作人此文无五过即五力也自今已后如所生子者下忍十六刹那时节犹长中忍虽复缩观亦未是一刹那若上忍世间最后一刹那心邻真逼圣故名此位为如所生子即世第一法位。

　　△六譬八正。

　　即时长者更与作字名之为儿。

　　第六即时长者更与作字名之为儿者得八正入见道中竞共驰走故言名之为儿世第一法与真不久故言即时阿含说五种佛子谓四果及辟支佛名佛真子菩萨不断结子义未成。

　　△七譬七觉。

　　尔时穷子虽欣此遇犹故自谓客作贱人由是之故于二十年中常令除粪。

　　第七常令佣作譬譬虽为子思惑未尽犹居学位未得无难故二十年常令除粪亦复自知不任绍大正须依教修行尽苦耳故云犹故自谓客作贱人若得初果厌小乐大若大机发者即应授以大乘更不须进断其余残结正由不舍小志大机不发以是且令依教尽漏故言由是之故二十年中常令除粪二十年者见谛一无碍一解脱思惟九无碍九解脱故言二十年又云见思二道中断结名二十年又云五下分五上分为二十年又云犹于二乘法中断思惑故名二十年又云依二使人共断余结名二十年从有二乘之机而来感佛故云自见子来已二十年若住二乘位转大乘教名为于二十年中执作家事也二十语同各有所以指此一句即是争出三界火宅位也。

　　△四领付譬二初领家业二初心相体信二初明体信。

　　过是已后心相体信入出无难。

　　此领付家业譬谓近领火宅等赐大车远领法说中无上道就此为二初领后付又各为二谓共领火宅等赐车中四意亦是方便品显实四意初章二者一心相体信即领上免难二委以家业渐以通泰成就大志即领上索车后章二者一付家业即领等赐大车二得付欣悦即领上得车欢喜也由心相体信故得委以家业家业既谙悉备知见则成就大志由意志通泰故得付与家业得家业故是则欢喜由有远近若不先教佣作与一日之价岂得相体委业付财内合由三藏断结堪并闻大集受折净名转教般若而致付财当知佣作取价即是远由体信委业即是近由又前诱引譬中有齐教领始自道树终讫出宅又有探领始自法身终讫思尽今领亦二始探领慈悲四味调熟终领付财究竟一味远近始终合论五味何者即遣傍人傍人所说乃譬华严圆顿由此教最初故傍人譬牛所说譬乳同合从佛出十二部经即初味也如来以此拟二乘人无机不受所以迷闷躄地以其全生如乳也次明密遣二人说除粪法此譬息大之后鹿苑施三于小即信革凡成圣如转乳为酪内合从十二部出九部修多罗即第二味也次明心相体信入出无难譬三藏之后说方等净名扬大折小二乘闻大不谤折小不退良以三藏取一日价故得恣其褒贬若未断结不堪闻其扬大如前不受劝门亦不堪闻折小如前不受诫门而今不谤不退者以相体信故也亲既证小则信大不虚得涅槃价故体折不嗔虽非己事而不疑谤此心淳熟如从酪出生酥内合从修多罗出方等经即第三味也次明长者自知将死不久下此譬方等心相体信入出无难已后委以家业使其领教为大菩萨说摩诃般若既领知众物贯统法门融通色心心明口辩弥益慕乐但恨住小非是己分脱更开许岂不乐哉于是心渐通泰成就大志如似生酥出于熟酥是从方等出摩诃般若即第四味也次临欲终时而命其子者此譬般若之后判天性定父子会三归一付财与记说法华之教开佛知见示真实相菩萨疑除声闻作佛悉以如来灭度而灭度之如从熟酥出于醍醐是从摩诃般若出大涅槃即第五味也四大弟子深得佛意探领一化五味之教始终次第其文出此所言心相体信者是父子互相信也谓于三藏中得涅槃价此既不虚今为菩萨说此大乘亦复非虚此即子信父也佛知此等见思已断闻必不谤无漏根利闻必生信此即父信子也由此见尊特身闻大乘教名此为入复被诃斥犹见丈六说小乘法名此为出大小出入而无疑难。

　　△二犹居本位。

　　然其所止犹在本处。

　　然其所止犹在本处者虽复入出无难得闻大乘谓是菩萨之事非己智分不肯回心向大犹居罗汉不言未来当得作佛此领大集净名生酥之教也。

　　△二命领业二初命知家事四初明时节。

　　世尊尔时长者有疾自知将死不久。

　　委以家业此领大品佛命转教般若将死不久者有机则应为生机尽应谢为死今化机将毕所以应谢非久。

　　△二正明领家业。

　　语穷子言我今多有金银珍宝仓库盈溢其中多少所应取与汝悉知之。

　　语穷子言我今多有下第二命知家事金银等者金即别教理银即通教理大品所明真谛不出此二而云多有者理则非多约种种门亦得言多例如空非十八约破十八法名十八空也劝学品明一切法门皆是珍宝仓是定门即百八三昧库是慧门即十八空境通别两教定慧仓库包藏一切禅定智慧无所缺少内充外溢故云盈溢其中多少者由说般若则有广略二门若菩萨行般若者应知广略相略则为少广则为多自行名取化他为与大品云汝当为菩萨说故云汝悉知之。

　　△三诫令当体我心。

　　我心如是当体此意所以者何今我与汝便为不异。

　　我心如是下第三诫体我心者佛以般若为心汝今传灯当随佛意说也又二乘人本解是折法空命当体此意者命转教用诫令同我体法空也又昔时被命谓传灯与他今乃知佛令我识体之门故云当体此意今我与汝便为不异者释此有三一被加令说与佛不异二就理以诸法皆如故得不异当知善吉如如来如一如无二如故言便为不异三就今时始悟父子天性本来不异而二乘人自谓被加异耳。

　　△四敕无令漏失。

　　宜加用心无令漏失。

　　宜加用心下是第四敕无令漏失者此有二意一汝为菩萨说般若教无令漏失二就理此即汝法后时当用是故无令漏失也。

　　△二受命领知四初正受领知。

　　尔时穷子即受教敕领知众物金银珍宝及诸库藏。

　　正受命领知如文可解。

　　△二心无希取。

　　而无希取一䬸之意。

　　而无希取一䬸之意然善吉虽说般若自谓是菩萨法我无其分也。

　　△三犹居本处。

　　然其所止故在本处下劣之心亦未能舍。

　　又未舍劣心犹居本处者住罗汉位虽复慕大亦未定言欲作菩萨又未舍下劣心者虽复耻小亦未定言舍于小证也。

　　△四父知子意。

　　复经少时父知子意渐以通泰成就大志自鄙先心。

　　四复经少时父知子意下即是领上索车譬也既鄙弃先心欲求大道即大机已发问指何时名少时耶答一云说般若竟于异处游观寻思所领大乘法门生心贪乐为失为不失如此等寻思即是大乘机发时也此时去法华不远故言少时又当说无量义时大乘机发何以知然无量义中明七种方便无量渐顿从一法生既闻此说即便思惟昔之三藏三乘悉从一法而生如是三乘亦应入一如是思时渐以通泰大心即发故言成就大志也。

　　△二正付家业二初付家业四初付家业时。

　　临欲终时。

　　临欲终者是明时节则如来化缘将讫灵山八载说法华经唱入涅槃时也菩提流支法界论云佛成道后四十二年始说法华如云四十余年秘而不谈即其事也。

　　△二命聚众证。

　　而命其子并会亲族国王大臣刹利居士皆悉已集。

　　而命其子下第二聚众即是二万亿佛所受化之徒名之为子大机熟人十方云集也上四众围绕者是也并会亲族者十方法身菩萨影响为亲族其影响之众多是释迦昔日同业并共如来于二万亿佛所共开化之于其悉是伯叔之行故用此为亲族国王者一切渐顿诸经无不称所诠之处为经王当机益物兴废有时部部不同名之为国皆言第一即是王又此经会通诸教岂非聚集国王耶故无量义中先已收集故彼文云初说四谛十二缘生次说方等十二部经次说摩诃般若华严海空此则普集诸经融通渐顿会入此典故名聚会国王也弥勒等诸大菩萨皆是等觉名为大臣初地至九地为刹利法王种性中生三十心为居士此等皆从释迦受化。

　　△三结会父子。

　　即自宣言诸君当知此是我子我之所生于某城中舍吾逃走竛竮辛苦五十余年其本字某我名某甲昔在本城怀忧推觅忽于此间遇会得之此实我子我实其父。

　　第三结会父子者谓实从我受学实是我子从我起解是我所生我实曾于二万亿佛所常教大法故我实是父于某城中者当知此经西国文多至此土甚少或可说昔名字国土如大通智胜因缘今简略名字但直言某甲是诸众生背此大乘起无明暗遁入生死故言舍吾逃走备经六趣故云五十余年昔在本城怀忧推觅自昔法身地中常以二智观觅可化之机始于今日感应道交故云忽于此间遇会见之。

　　△四正令家业。

　　今我所有一切财物皆是子有先所出内是子所知。

　　今我所有下第四正付家业当知一切大乘万行万德故云一切所有也先所出内是子所知者追指昔日大品领教所委有广略般若共不共法是汝所知则是汝有故于法华但明佛之知见不更广说一切行相。

　　△二明欢喜。

　　世尊是时穷子闻父此言即大欢喜得未曾有而作是念我本无心有所希求今此宝藏自然而至。

　　此即领上各乘大车得未曾有自顾无心希望佛道而今忽闻得记作佛故云不求自得当知在昔三藏本心不求方等中耻小望绝故不求般若中虽领非己分故不求如此不求而今自得所以欢喜。

　　△二合譬四初合父子相失譬。

　　世尊大富长者则是如来我等皆似佛子。

　　大富长者合父子相失譬上譬文有四今但合父子总得余意如来合父似则合子当知似有二义一取大机为子由昔未逃逝既非真位犹居外凡故云似也二取小机为子以彼小机似像大乘根性然子既背父贬之言似问初释品云已得入真此那言似答此合子逃父时是故言似品初明子开悟时汝问非也。

　　△二合父子相见譬。

　　如来常说我等为子。

　　如来常说我等为子下此合父子相见譬于中但合长者见子便识意。

　　△三合追诱譬二初合遣傍人追二初合两门无机。

　　世尊我等以三苦故于生死中受诸热恼迷惑无知。

　　此合追诱譬上有傍追二诱今合亦二上文初遣傍人追次再追次放舍今合两门无机何为见捉自念无罪此合无大机也。

　　△二合息化小志强。

　　乐着小法。

　　乐着小法者此合上有小志而不合放舍。

　　△二合遣二人诱二初合齐教领二初合具陈上事。

　　今日世尊令我等思惟蠲除诸法戏论之粪。

　　△二合适子所愿。

　　我等于中勤加精进得至涅槃一日之价既得此已心大欢喜自以为足便自谓言于佛法中勤精进故所得弘多。

　　我等于中勤加精进合上寻与除粪得至涅槃下合上先取其价也。

　　△二合探领三初合先欲拟宜。

　　然世尊先知我等。

　　此合上探领上譬有四今但合三而不合正教作也指上勤加除粪己即兼之则不更合也上言遥见今言先知。

　　△二合先知有小。

　　心着弊欲乐于小法。

　　上言羸瘦憔悴今言心着弊欲。

　　△三合先知叹三车。

　　便见纵舍不为分别汝等当有如来知见宝藏之分。

　　上言即脱璎珞更着粗弊今言便见纵舍不为分别宝藏之分。

　　△四合领付譬二初合领家业二初合心相体信二初合体信。

　　世尊以方便力说如来智慧。

　　此合付家业譬上有由有付今合亦二由为两一相信二委业今合亦二一相信有二以方便力说如来智慧者旧云如来智慧之因持作二乘之果今明带三乘方便说大乘实相故言以方便力于我等前说大乘法亦是合出入无难以方便力出辨二乘以佛智力入明实相若不体信岂于我前明佛慧耶。

　　△二合犹居本处。

　　我等从佛得涅槃一日之价以为大得于此大乘无有志求。

　　我等从佛得涅槃一日之价下此合犹在本处也。

　　△二合命领家业二初合受命领业。

　　我等又因如来智慧为诸菩萨开示演说。

　　此合领家业上有命有受今但合受受有四一受命领业二无希取三不舍下劣四心渐通泰今但合二初合受命领业。

　　△二合无希取二初正合。

　　而自于此无有志愿。

　　而自于此下此合无希取而兼得其诸矣无有志愿者谓明佛加威力令如佛心而说也故我不志愿。

　　△二释意。

　　所以者何佛知我等心乐小法以方便力随我等说而我等不知真是佛子。

　　所以者何下释无希取意以方便力随小乘心说言无分由此不知真是佛子所以不取佛以方便力随我等说者当知佛带方便力以实相法共二乘说我等不识不共之意所以不知真是佛子也。

　　△二合付家业二初合付业二初明佛于大法无吝。

　　今我等方知世尊于佛智慧无所吝惜。

　　此合付家业上有二谓有付有喜今合亦二然上付业有四今则总合付与于中先付有二一明佛本于大无吝。

　　△二释无吝。

　　所以者何我等昔来真是佛子而但乐小法若我等有乐大之心佛则为我说大乘法于此经中唯说一乘而昔于菩萨前毁訾声闻乐小法者然佛实以大乘教化。

　　二释无吝正由乐小不早付大此经中下举今证昔今理唯一故知昔三非实但为未堪故于大前毁訾小心欲令舍伪取真定知非吝故云然佛实以大乘而教化之。

　　△二合欢喜。

　　是故我等说本无心有所希求今法王大宝自然而至如佛子所应得者皆已得之。

　　此合欢喜亦是上文于三不求之意。

　　尔时摩诃迦叶欲重宣此义而说偈言。

　　△二偈颂二初颂上法喻二叹佛恩深初文又二初颂法说。

　　我等今日闻佛音教欢喜踊跃得未曾有佛说声闻当得作佛无上宝聚不求自得。

　　此两行颂法说也其间而不颂不求但颂自得。

　　△二譬说二初颂开譬二颂合譬初文又四初颂父子相失四初颂子背父去。

　　譬如童子幼稚无识舍父逃逝远到他土周流诸国五十余年。

　　此一行半但颂子背父去略不颂向国而还然上文火宅譬中明长者所王国邑聚落其语则宽此中明穷子轮回三界名诸国六道名五十余年周流诸国者即是诸声闻人周遭流浪轮回五道出生入死状似漂萍断梗无所不至之谓。

　　△二颂父求子中止二初颂求子不得。

　　其父忧念四方推求。

　　此七行是颂父求子不得上文有二今颂亦二初半行是颂觅子不得次从求之既疲下有六行半颂上不以失一子而废家业事也四方推求者则不同于上上四方是约四谛推理今四方是观四生中觅可度之机也。

　　△二颂中止。

　　求之既疲顿止一城造立舍宅五欲自娱其家巨富多诸金银砗磲玛瑙真珠琉璃象马牛羊辇舆车乘田业僮仆人民众多出入息利乃遍他国商估贾人无处不有千万亿众围绕恭敬常为王者之所爱念群臣豪族皆共宗重以诸缘故往来者众豪富如是有大力势。

　　造立舍宅者即有余国中有余涅槃也起慈悲舍依性空之宅也往来者众者即诸土菩萨来往听法也记云顿止一城者顿谓顿乏乃示迹之相义同于乏又顿止即不行也祇于此中求觅子机今谓亦可顿即安也止即住也安住于彼而伺觅子机耳造立舍宅当知有余之土非寂光自然现胜应身非法身本有于彼更运依空慈悲故云造立。

　　△三超颂忧念转深。

　　而年朽迈益忧念子夙夜惟念死时将至痴子舍我五十余年库藏诸物当如之何。

　　此两行超颂忧念转深也益忧者谓忧念弥深愈甚之义然上文有二意今但颂先失子苦无所委付所以忧耳记云但颂子背父去即是失子之苦而无得子之乐失苦得乐俱在父怀是故失时己怀于乐必知后时还来故也远鉴机缘未若于佛夙夜惟念者有人云自行为夜利他为夙此不应尔当知夙即是早谓晨起也夜即是暮谓黄昏也夙即起化之初夜即垂化之末大化始末准说可知若丈六佛常说无常化欲终时节节唱灭若言自行为夜岂可自行亦云死时将至耶。

　　△四追颂子遇到本二初颂求衣食。

　　尔时穷子求索衣食从邑至邑从国至国或有所得或无所得饥饿羸瘦体生疮癣。

　　此两行半颂上第三渐还向父也上文有二今颂亦二初二行颂近父之由由求衣食也从邑至邑者根尘相涉如邑十八界如国修有漏善如有所得修无漏善如无所得不得大乘法食为饥饿无力用为羸无大功德为瘦有无善上起见思则如疮癣。

　　△二颂到本城。

　　渐次经历到父住城。

　　次渐次经历下半行颂正近父城。

　　△二颂父子相见譬二初颂子见父三初颂见父之由。

　　佣赁展转遂至父舍。

　　此六行半颂子见父上文有四今颂但三初半行颂见父之由由佣赁所以遂至父舍耳。

　　△二颂见父之相。

　　尔时长者于其门内施大宝帐处师子座眷属围绕诸人侍卫或有计算金银宝物出内财产注记券疏。

　　次从尔时长者下第二二行半颂上第三见父之相然上明见父之处则处是门侧今言长者于其门内者则兼得处矣施大宝帐等是正见父相之处处师子座也谓是国王法身是师是王也报应是长者注记券疏即是授记明修行也章安云以广显略为注授决为记四弘誓为券修行为疏通俗文云记物曰注文心雕龙云券者束也谓明白约束以备情伪所以字形从半从分故周称判书券亦契也古有铁券以坚信誓又云小券短书号为疏也。

　　△三颂生畏避心。

　　穷子见父豪贵尊严谓是国王若国王等惊怖自怪何故至此覆自念言我若久住或见逼迫强驱使作思惟是已驰走而去借问贫里欲往佣作。

　　三从穷子见父下有三行半是颂上第四生畏避之心。

　　△二颂父见子二初颂见子之处。

　　长者是时在师子座。

　　此一行颂父见子上文有四一见处二见即识三见欢喜四者适愿今但颂二当知上半行是颂见子之处。

　　△二颂见子便识。

　　遥见其子默而识之。

　　遥见下第二半行颂上见子即识之意。

　　△三颂追诱譬二初颂遣傍人追三初颂劝门无机。

　　即来使者追捉将来穷子惊唤。

　　△二颂诫门无机。

　　迷闷躄地。

　　△三颂息化。

　　是人执我必当见杀何用衣食使我至此长者知子愚痴狭劣不信我言不信是父。

　　△二颂遣二人诱二初颂雇人是齐教领二初颂拟宜方便。

　　即以方便更遣余人眇目矬陋无威德者汝可语之云当相雇除诸粪秽倍与汝价。

　　此三行颂雇作譬上文有四意一设方便二求之即得三陈雇作四取价除粪今但颂二意初二行是颂上第一设方便眇目矬陋者眇目譬二乘偏空之智说文云眇谓一目小也矬者竖短谓不穷实相之源也陋者横狭谓无摩诃衍众善庄严也言无威德者非四无畏名无威也异常乐我净名无德耳。

　　△二颂适愿。

　　穷子闻之欢喜随来为除粪秽净诸房舍。

　　穷子闻之下一行颂第四取价也净诸房舍者房即六根之房舍谓五阴之舍。

　　△二颂教作是探领四初颂先欲拟宜。

　　长者于牖常见其子。

　　此四行半颂上教作上文有四今颂亦四初半行颂上于牕牖中也。

　　△二颂先知有小。

　　念子愚劣乐为鄙事。

　　念子愚劣下第二半行颂上见子羸瘦也。

　　△三颂脱妙着粗。

　　于是长者着弊垢衣执除粪器往到子所。

　　于是长者着下第三一行颂脱妙着粗也。

　　△四颂教子作。

　　方便附近语令勤作既益汝价并涂足油饮食充足荐席厚暖如是苦言汝当勤作又以软语若如我子。

　　第四颂正教子作上有七科法门语者即四念处令勤作者即四正勤次从既益汝价下一行颂四如意足或云油涂足能履深水譬之神通又油能除风譬之定也饮食充足者即颂上米面也荐席厚暖即是观练熏修四种禅定修此定故能除散动也如是苦言汝当勤作者半行总颂上第四安慰第五无五过也根力既成乃堪苦言又以软语半行总颂上第六作字即八正道第七令常作即七觉支并是子位此三十七道品常途论之七觉在八正前今对位次故八正在七觉前也。

　　△四颂领付譬二初颂领家业二初颂心相体信。

　　长者有智渐令入出。

　　此三行半颂领家业中有两意初长者有智下半行即总颂心相体信即入出也。

　　△二颂命领业三初颂受命领知。

　　经二十年执作家事示其金银真珠玻璃诸物出入皆使令知。

　　经二十年下第二三行是颂委领家业上文委业有命有受今但颂受命上受命有四今但颂三初一行半颂受命二十年不得同上谓上除见思名二十年今明执作家事或言转大乘教教诸菩萨断大乘别惑见思名二十年或言说般若时长凡二十年仁王般若云二十八年说摩诃般若。

　　△二颂犹在本位。

　　犹处门外止宿草庵自念贫事我无此物。

　　犹处门下第二一行颂上犹在本位未舍劣心也。

　　△三颂父知子意。

　　父知子心渐已广大。

　　父知下第三半行颂上通泰大志大乘机动也。

　　△二颂付家业二初颂正付业三初颂命子聚众。

　　欲与财物即聚亲族国王大臣刹利居士。

　　此四行半颂正付家业上文有四今唯颂三但无时节初欲与下一行颂上第二集会亲族。

　　△二领结会父子。

　　于此大众说是我子舍我他行经五十岁自见子来已二十年昔于某城而失是子周行求索遂来至此。

　　于此下第二有二行半颂上第三定父子天性。

　　△三颂正付家业。

　　凡我所有舍宅人民悉以付之恣其所用。

　　凡我所有下第三一行颂上第四正付家业也。

　　△二颂欢喜。

　　子念昔贫志意下劣今于父所大获珍宝并及舍宅一切财物甚大欢喜得未曾有。

　　此两行颂上得付欢喜。

　　△二颂合譬四初颂合父子相失。

　　佛亦如是。

　　佛亦如是合第一父子相失也。

　　△二颂合父子相见。

　　知我乐小。

　　知我乐小一句此合父子相见譬也记云若单以佛亦如是一句合父子相失意仍未显次知我乐小一句合父子相见意亦未显何者上句借下句成知乐小故义当相失次下句借上句成佛知乐小故得相见乐小由退大所以相失退大由乐小所以相见。

　　△三颂合追诱譬二初颂合傍人追。

　　未曾说言汝等作佛。

　　此一行半合追诱譬初两句合上追唤譬初颂再唤不来次颂放舍今总颂其意。

　　△二颂合二人诱。

　　而说我等得诸无漏成就小乘声闻弟子。

　　而说我等下一行颂上合密遣二人诱引譬上合齐教探教二章今此一行但总颂其意。

　　△四颂合领付二初颂合领家业二初长颂命领知。

　　佛来我等说最上道修习此者当得成佛。

　　此一行是长出颂命领知上领所无说最上道即是空般若更无过其上也。

　　△二正颂受命无希取二初合正受命。

　　我承佛教为大菩萨以诸因缘种种譬喻若干言辞说无上道诸佛子等从我闻法日夜思惟精勤修习是时诸佛即授其记汝于来世当得作佛一切诸佛秘藏之法但为菩萨演其实事而不为我说斯真要。

　　此五行颂正受命也佛子闻法得记者明转教益他也尔时谓转教教化菩萨不言为我也。

　　△二颂合无希取二初叠譬帖合。

　　如彼穷子得近其父虽知诸物心不希取。

　　叠前譬帖合也叠即重累之义再举前譬来帖今文重明其喻耳。

　　△二正合无希取三初正颂无希取之意。

　　我等虽说佛法宝藏自无志愿亦复如是。

　　此一行正颂无希取之意。

　　△二明具智断故无希取三初标二初标断德。

　　我等内灭自谓为足唯了此事更无余事。

　　此两行目为二意初一行是标断德具故无希取记云初一行标断德者由文中既云内灭内即惑体三界惑尽故云内灭属断德也。

　　△二标智德。

　　我等若闻净佛国土教化众生都无欣乐。

　　次我等若闻下第二一行标智德具故无希取记云次标智德者由文中既云我等若闻者当知闻教属智故云智德也以彼小智具故不欣大智。

　　△二释。

　　所以者何一切诸法皆悉空寂无生无灭无大无小无漏无为如是思惟不生喜乐我等长夜于佛智慧无贪无著无复志愿而自于法谓是究竟我等长夜修习空法得脱三界苦恼之患住最后身有余涅槃佛所教化得道不虚则为已得报佛之恩。

　　此六行双释智断二章初所以者何止不生喜乐者此两行释断也次我等长夜止谓是究竟者释智也三次我等长夜止有余涅槃者是重释断四佛所教化下一行是重释智故知初二行明自住小断次一行半是明失大智其次一行半重释小断后一行是释失大智言诸法空寂等者理性本空常住平等清净无作也最后身者阿罗汉也有余涅槃者子缚已尽果缚犹在也佛所教化等者以得显失也以失大智故无志乐若有大智则生志乐修之得道则为报佛恩也。

　　△三结。

　　我等虽为诸佛子等说菩萨法以求佛道而于是法永无愿乐。

　　此一行半是结释自无希取意。

　　△三明佛见舍合无希取。

　　导师见舍观我心故初不劝进说有实利。

　　此一行明佛见舍合无希取。

　　△二颂合付家业二初颂合正付二初叠譬帖合。

　　如富长者知子志劣以方便力柔伏其心然后乃付一切财物。

　　此三行正颂付家业然上文总合正付今亦总颂但初一行半叠譬帖合。

　　△二正颂付业。

　　佛亦如是现希有事知乐小者以方便力调伏其心乃教大智。

　　知乐小者以方便力调伏其心则明施五时教说三乘法弹偏斥小叹大褒圆俾小慕大使转教以融通机既纯熟方堪开显于是四大声闻领昔调伏之意云。

　　△二颂合欢喜。

　　我等今日得未曾有非先所望而今自得如彼穷子得无量宝世尊我今得道得果于无漏法得清净眼我等长夜持佛净戒始于今日得其果报法王法中久修梵行今得无漏无上大果我等今者真是声闻以佛道声令一切闻我等今者真阿罗汉于诸世间天人魔梵普于其中应受供养。

　　此七行颂上第二得付欢喜言得道者得实相道也得果者分得大乘习果也此二句明开佛知于无漏法得清净眼者此二句明开佛见见实相理也昔日见无漏不落凡夫今日见无漏不落二乘昔日慧眼见空今净眼见中持戒报者昔持戒梵行共显无漏灰身灭智无人受此果报今日梵行能得无漏即了因取果义持戒即缘因义得清净眼所见理即正因义我等真是声闻者即大乘真位也十信能以一音遍满三千界似道未真入十住即是真也真阿罗汉有三义此中但举应供一义若不生变易杀通别惑是不生杀贼义堪为十界福田即应供义。

　　△二叹佛恩深。

　　世尊大恩以希有事怜愍教化利益我等无量亿劫谁能报者手足供给头顶礼敬一切供养皆不能报若以顶戴两肩荷负于恒沙劫尽心恭敬又以美膳无量宝衣及诸卧具种种汤药牛头栴檀及诸珍宝以起塔庙宝衣布地如斯等事以用供养于恒沙劫亦不能报诸佛希有无量无边不可思议大神通力无漏无为诸法之王能为下劣忍于斯事取相凡夫随宜为说诸佛于法得最自在知诸众生种种欲乐及其志力随所堪任以无量喻而为说法随诸众生宿世善根又知成熟未成熟者种种筹量分别知已于一乘道随宜说三。

　　此十三行叹佛恩深难报世尊大恩者章安云一者如来始建慈悲拔六道苦与四圣乐普十法界入四弘中此即如来室之恩也二者如来行菩萨道示教利喜曾教大乘虽复中忘智愿不失盖如来室清凉温暖大慈与乐之恩也三者众生遭苦视父而已佛伺其宜如犊逐母备行六度以利众生盖如来室遮寒障热即大悲拔苦之恩也四者佛成道已应受无为寂灭之乐而隐其神德用贫所乐法五戒十善冷水洒面令得醒悟盖是佛衣即遮贪欲热之恩也五者示老比丘像方便附近与一日价盖亦是佛衣即除见寒爱热之恩也六者过是已后心相体信弹诃贬斥耻小慕大盖是佛衣即遮其丑陋之恩也七者命领家业金银库藏皆悉令知盖是佛衣即与我庄严之恩也八者会亲族定父子付以家业无上宝聚不求自得此盖如来座之恩也其次九之与十既坐座已身意泰然快得安隐以佛道声令一切闻一切天人普于其中应受供养盖如来座令我具足即自行化他之恩也世尊大恩两肩荷负所不能报者盖谓此也牛头栴檀者华严云出离垢山若用涂身火不能烧又正法念经云北洲有山名曰高山高山之峰多有牛头栴檀以此山峰状如牛头所以栴檀从兹得名已上释信解品竟总上第二卷文毕。

　　科注妙法莲华经卷第四
卍新纂续藏经第 30 册 No. 0605 法华经科注


　　科注妙法莲华经卷第五

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△四药草喻品二初申品目。

　　妙法莲华经药草喻品第五

　　此品明如来之述成文中有具山川云雨等喻独以药草标名者何也应知土地是能生云雨是能润草木是所生所润其所生所润通皆有用而药草用强因此标名也然有漏诸善悉能除恶而无漏为最于无漏众中四大弟子以譬领佛譬深会圣心所以佛赞善哉甚为希有述其得解以喻其人故称药草喻品夫药草丛育日久一蒙云雨扶蔬暐晔牙茎丰蔚于外力用充润于内譬诸无漏住最后身有余涅槃更不愿求无上佛道今得闻经自乘佛乘兼以运人文云我等今日真是声闻以佛道声令一切闻内外自他具胜力用故称药草喻品应知药草能除四大风冷补养五脏还年驻色今蒙云雨忽成药王饵之遍治众病变体成仙譬诸无漏闻经破无明惑开佛知见文云我等今日真是佛子无上宝聚不求自得如佛子所应得者皆已得之面于佛前得授记莂嘉著称微故言药草喻品也应知前一番是师弟领述世界悉檀意次一番生善是为人意其次一番是对治第一义两悉檀意也是名因缘释品也若约世典释药草者如神农经曰上药养命谓五石炼形六芝延年中药养性谓合欢蠲忿萓草忘忧下药治病谓大黄除实当归止痛也草者说文云百卉之总名释名曰草早也谓望秋先凋凡质干不坚无材植之用皆名草也。

　　△二释经文如来述成二初略述成二初双述善哉。

　　尔时世尊告摩诃迦叶及诸大弟子善哉善哉迦叶善说如来真实功德诚如所言。

　　善哉善哉者此双述之意一善哉述其两处领实一善哉述其两处领权迦叶善说如来真实功德者辞致曲巧故言善说皆是佛法故言真实真实述其实功德述其权诚如所言者印定之旨也又华严之拟宜领实也三藏之诱引领权也方等之体信般若之领教俱领权实也法华之付财专论实也。

　　△二领所不及。

　　如来复有无量无边阿僧祇功德汝等若于无量亿劫说不能尽。

　　述其领所不及也谓退进横竖亦横亦竖非横非竖皆不及也所以者何应知大云普覆遍荷清凉大雨俱沾无不蒙泽咸令世间皆得知见未曾有法那忽齐教止领二乘得益不道人天小草是为退所不及又菩萨名上草亦名小树大树敷荣郁茂自他饶益而复不领是为进所不及又十法界同成法界那忽止领二乘余八法界都不涉言是为横所不及又七方便从浅至深皆入真实余五方便都不预语是为竖所不及又三世利益未曾暂废是为亦横亦竖所不及夫山川溪谷总言一地一地能生未尝拣择攘彼受此然草木种子皆依于地更无余依一云叆叇无处不密一雨一味不隔枯荣普润既同普得增长如来平等不可思议实不先顿后渐初三末一如龙兴庆云普雨于一切身心不降雨除热得清凉是为五乘七方便十方三世平等广大甚深博远不可思议无有差别是为非横非竖领所不及然不及之旨非都顿夺特以初心望后心未穷极地故云不尽又初悟初阿亦具后荼功德但齐教之领未暇进领横竖周遍耳又权行大士宜应如此。

　　△二广述成二初长行二偈颂初文又二初述成开三显一二结叹初文又二初法说二初举法王不虚劝信。

　　迦叶当知如来是诸法之王若有所说皆不虚也。

　　此举法王之劝信夫世之人王外无所畏内不二言今出世法王万德融明众恶已尽发言诚谛故云若有所说皆不虚也旧云述中根不虚奖下根信受今言佛法虽多不出权实权实之外更无别法而言无量者此意难信故举法王劝信又为下大云譬作本也。

　　△二正述开三显一二初约教明开权显实二初约教述开权。

　　于一切法以智方便而演说之。

　　一切法者谓七方便为横对一实为竖若言不尔何故二万亿佛所初发大心中间取小又流转五趣又十法界一人尚具况七方便耶此法虽多以方便波罗蜜照之罄无不尽以随其类音说之无不逗会如为人天说戒善为二乘说谛缘为三藏说事度为通教说无生为别教说次第开如来藏是名约教述领开权也。

　　△二约教述显实。

　　其所说法皆悉到于一切智地。

　　是约教述显实皆悉到于一切智地地者实相也究竟非二故名一也其性广博故名切也寂而常照故名智也无住之本立一切法故名为地此约圆教实说也凡有所说皆令众生到此智地例如大品广历诸法皆摩诃衍衍即大乘乘即实相实相即是一切智地上文云唯此一事实指此地也余二则非真指七方便也此约顿渐二教述其开权显实也。

　　△二约智述开权显实二初约智述开权。

　　如来观知一切诸法之所归趣亦知一切众生深心所行通达无碍。

　　观一切法所归趣者是能照权也究尽明了者能照实也二智所照偏圆两境通达无碍故能说权实二教此举智释教也知所归趣是识药深心所行是知病病药俱是权法权法各有所趣戒善等近趣人天若作远缘低头举手远趣佛果念处道品等近趣涅槃若作福德庄严汝等所行是菩萨道远趣宝所乃至六度通别等法近远归趣途辙不同又戒善是人天药谛缘度是三乘人药乃至通别等亦可解深心所行有二种一者深心著于依正二者着所执法着依正者起深重十恶障人天乘着所执法者起四倒三道六蔽四住五住等障四圣乘当知深心病相不同权智照之通达无碍此约智述开权也。

　　△二约智述显实。

　　又于诸法究尽明了示诸众生一切智慧。

　　是约智述显实实智所照也一切权法无不入实故言究尽佛眼所见故言明实智所知故言了若此智照此药此病不照彼药彼病又彼智照彼不能照此种别不同者权智照也若一智遍照一切药一切病者实智照也能示众生如此圆融境智故言一切智慧也又一切法者谓十法界也十界各各相欲不同各护果报归趣亦异知诸法尽者名知病知一切深心所著者名知药以其药有深浅耳大品云如实知贪欲心瞋痴心以如实智知名知深心如理通达无有障碍若戒善谛缘度等一切法药悉用如实智知者名通达无碍又上权智文中言通达无碍者是约权论实今实智又于诸法者是约实论权二文互现者此明实是权实权是实权当知究竟非权非实非差别非不差别以智方便权有差别悉到智地则无差别如地无差别草木若干若干无若干无若干若干又约心论法约法论心心有诸数法无诸数心不离法法不离心无数而数数而无数权实亦尔。

　　△二譬说二初譬说二复宗称叹初文又二初开譬二初差别譬六初土地譬。

　　迦叶譬如三千大千世界山川溪谷土地。

　　大千世界者譬众生世间也山川溪谷土地者譬五阴世间也世界无别法为山川溪谷土地所成众生无别法为五阴所成土地既通譬识阴山川溪谷譬四阴能依草木虽依土地等土地等非即草木草木质干但名草木草木种子更无别名但取能生之功名种子所生质干名草木皆植根于地地则本也内合习因习果虽依五阴五阴非即因果要依于阴得有习因增长成办名习果因果依阴而起则山川土地譬成草木种子受润增长譬悉成也又更显别譬者山虽高峻亦有洿隆等五相乃至土地虽平亦有丘池等五相即譬五乘五阴山高譬菩萨五阴川譬支佛溪譬声闻土地譬天谷下譬人一一五阴皆有习因习果所依犹如山川溪谷土地皆为种子质干等所依也又用三千大千世界譬正因之理通为一切所依山川溪谷土地譬众生阴界入果报色心也草木丛林譬众生习因也此三法不相离习依阴入阴入不出法性如草木依山川山川依世界若约世典而释山川溪谷土地者广雅曰山产也谓能产万物也又说文云山宣也谓宣气而散生万物也川者蔡邕月令章句云众流注海曰川释名曰川穿也谓穿地而流也溪者尔雅云水注川曰溪谷者释名曰覆也山岩隐邃之处耳土者释名曰吐也谓吐生万物也地者说文曰元气初分轻清阳为天重浊阴为地。

　　△二草木譬。

　　所生卉木丛林及诸药草种类若干名色各异。

　　所生卉木者卉是草之都名木是树之总称众草成丛众树成林治病力用胜者称为药如善法中皆能治恶而彼无漏善治惑义胜下卉木中树林枝干覆荫广器用大故喻二菩萨种类若干者五乘七善因果种子不一故言若干如是种类各有称谓即是名各有体相即是色故言名色各异也又种类若干者种谓种子类谓流类若干者若如也干数也。

　　△三密云譬。

　　密云弥布遍覆三千大千世界。

　　密云弥布者云有形色覆荫下文有雷声远震覆荫譬佛慈悲形色譬佛应世雷声譬佛言教密云即三密也慈悲即意密形色即身密雷声即口密弥布者遍也既密又遍故言弥布以慈悲熏应身说法遍十方界故言弥布也经律异相云云有五色青者风多赤火多黄白地多黑者水多有四电师东身味南百主西阿竭罗北阿祝蓝四电斗诤是故有雷又地水火风𨷖故有雷五事无雨一风起吹二火起焦三阿修罗手接入海四雨师淫乱五国王不理治雨师瞋故不雨言密云者周易小畜卦云密云不雨自我西郊正义曰阳之上升阴能畜止两气相薄则为雨也。

　　△四澍雨譬。

　　一时等澍。

　　一时等澍者譬口密八音四辩宣澍法雨利润众生八音者一极好二柔软三和适四尊慧五不女六不误七深远八不竭四辩者一义无碍二法无碍三辞无碍四乐说无碍。

　　△五受润譬。

　　其泽普洽奔木丛林及诸药草小根小茎小枝小叶中根中茎中枝中叶大根大茎大枝大叶。

　　此法雨普润七种众生心地所有习因种子即生闻慧名为普洽根茎枝叶者信为根戒为茎定为枝慧为叶其次第相资故譬此四也小根茎等即人天信戒中根茎等即二乘信戒定慧大根茎等即菩萨信戒定慧也。

　　△六增长譬。

　　诸树大小随上中下各有所受一云所雨称其种性而得生长华果敷实。

　　此更复略叠明草木随分受润习报两因善法既蒙法雨习报两果各得增长称其种性者明施权称机小者不过分大者不减少即是七种习报两因也华果敷实者习报二果也又云增长即三义称其种性即是增长之由由说教称机也各得增长正明增长华果敷荣者即增长之相也。

　　△二无差别譬。

　　虽一地所生一雨所润而诸草木各有差别。

　　此无差别譬显于一实此有三一者一地所生道前心地所生终因道后智地二者一云所雨一音所宣一乘法门开发道中五种善根终是一音平等之教三者三草二木禀益不自觉知五种善根蒙佛法雨随分增长亦不自知五种之因皆依一佛性亦不自知五乘之教皆是大乘亦不自知同归佛慧唯有如来乃能知之也。

　　△二合譬二初合差别譬二初正合六初合第三密云。

　　迦叶当知如来亦复如是出现于世如大云起以大音声普遍世界天人阿修罗如彼大云遍覆三千大千国土。

　　合譬次第者明如来应世则八音说法说法即有受化众生众生闻法各沾道润得润是同不无差别增长第一合密云先举佛身密合云有形后举佛口密合云有声如来亦复如是出现于世即是正合应身出世也如大云起即举譬帖合明如来大慈现身覆育一切以大音声者即是举佛口密合云有声也天人阿修罗者别举三善道禀口密之益也即是三乘根性三十子别禀声益也如彼大云即举譬帖合云有声遍覆大千者通举一切皆是佛子俱蒙口密益也或时但合五譬将普遍世界下兼合世界土地也世界即是国土世间天人修罗即是假名五阴世间假名合上世界五阴合上山川溪谷也。

　　△二合第四澍雨譬二初标章门。

　　于大众中而唱是言我是如来应供正遍知明行足善逝世间解无上士调御丈夫天人师佛世尊未度者令度未解者令解未安者令安未涅槃者令得涅槃今世后世如实知之我是一切知者一切见者知道者开道者说道者。

　　此合上第四澍雨譬于中先标章门次劝听受章门有六一十号谓如来应供等二四弘谓未度令度等三三达谓今世后世等四一心三智谓我是一切知者五五眼谓我是一切见者六三业共智慧行知道谓意不护开道谓身不护说道谓口不护亦称为导师谓知道者等也。

　　△二劝受。

　　汝等天人阿修罗众皆应到此为听法故。

　　汝等天人下劝物听受佛八音诠吐六种法门从多为论劝三善道宜应往听法也。

　　△三合第一土地譬。

　　尔时无数千万亿种众生来至佛所而听法。

　　揽果报而有众生如依山川得有世界等百千万亿者即是十法界众生也今正语七方便众生差别配如上说或从汝等天人者皆合山川譬也。

　　△四合第二草木譬。

　　如来于时观是众生诸根利钝精进懈怠。

　　于时者若论渐初即是鹿苑初说三乘时若约中间处处得论于时也利钝者总判三涂因恶果苦不能受道名为钝七种方便闻教得益名为利别判人天但受果报不肯受道名钝三乘根性断惑出界名为利又声闻观生灭名为钝菩萨观不生灭名为利通别圆三教迭论利钝可知精进懈怠者三途放逸名为怠人天持五戒十善名为进人天不厌苦为怠二乘怖畏无常为进二乘贪证不求作佛为怠菩萨志求佛道为进。

　　△五合第五受润譬。

　　随其所堪而为说法种种无量皆令欢喜快得善利。

　　随其所堪即是称会机宜无增减之失欢喜快得善利即是各蒙法润受益也。

　　△六合第六增长。

　　是诸众生闻是法已现世安隐后生善处以道受乐亦得闻法既闻法已离诸鄣碍于诸法中任力所能渐得入道。

　　现世安隐后生善处者即是报因感报果合华敷增长亦得闻法乃至入道者即是习因牵习果合上果实增长闻是法已合上增长之由现世安隐正合增长后生善处是合增长之相佛如大云普覆一切三涂亦得沾润增长如说般若方等明地狱得益又诸经中亦说龙鸟鬼神等闻法得道若火灭汤冷即是现世安隐或生天上人中即是后生善处于天人中修道即是以道受乐若人天闻法持戒福德扶身鬼龙不犯即是现世安隐或天还生天人还生人或天人互生即是后生善处生能解悟即是以道受乐二乘闻法得有余涅槃是现世安隐如下文云是人于所得功德生灭度想我于余国作佛更有异名此人于彼国得闻是经此指方便有余之土是善处于彼闻经是以道受乐若生身菩萨闻卢舍那佛说法得无生忍即现世安隐后生净满界为法身眷属即是善处以道受乐离诸障碍者即是现世安隐任力所能渐得入道即是后世以道受乐也。

　　△二提譬帖合。

　　如彼大云雨于一切卉木丛林及诸药草如其种性具足蒙润各得生长。

　　此提譬帖合有六意大云帖合形声两益雨于一切帖合第二六章法门卉木丛林帖合第四受化众生利钝怠进习因浅深如其种性具足蒙润帖合第五受润得法利各得生长帖合第六现世安隐增长也。

　　△二合无差譬二初合无差。

　　如来说法一相一味所谓解脱相离相灭相究竟至于一切种智。

　　一相者众生之心同一真如相是一地也一味者一乘之法同诠一理是一雨也昔于一实相方便开为七相于一乘法分别说有七教佛知究竟终归一相一味所谓下双释一相一味众生心性即是性德解脱远离寂灭三种之相如来一音说此三法即是三味此三相则为境界缘生中道之行终则得为一切智果故言究竟至于一切种智复次无差别者谓一相一味一相合上一地也解脱相者无生死相离相者无涅槃相灭相者无相亦无相唯有实相故名一相一相即无住本立一切法无住无相即无差别也立一切法即有差别差别如卉木无差别如一地地虽无差别而能生桃李卉木差别等异桃李卉木虽差而同是一坚相若知地具桃李即识实中有权解无差别即是差别若知桃李坚相即识权中有实解差别即是无差别以是义故以一相合上一地譬也一味即是实教纯一无杂例一相可解解脱相者无分段变易二边业缚也离相者得中道智慧此慧能远离二边无所著灭相者二边因灭得有余涅槃二边果灭得无余涅槃故也究竟至于一切种智者若得二边灭相即是通别二惑尽入佛之知见以一切种智心中行般若初发毕竟二不别此即佛慧也。

　　△二合差别五初众生不知。

　　其有众生闻如来法若持读诵如说修行所得功德不自觉知。

　　其有众生者举不知之人法谓闻一音之法持说者是正明不知持说不同修行各异人天作戒善之解三乘作谛缘度解解既不同即是差别所得功德不自觉知者此明五人虽各禀教不知佛是一味无差之教亦不知七种方便各各作解而各执己解为实此则不知于权亦不识实即是差别不自觉知也。

　　△二如来能知四初约四法知。

　　所以者何唯有如来知此众生种相体性。

　　约四法者谓种相体性种者三道是三德种净名云一切烦恼之俦为如来种此明由烦恼道即有般若又云五无间业皆生解脱相此由不善即有善法解脱一切众生即涅槃相不可复灭此即生死为法身此就相对论种若就类论种者一切低头举手悉是解脱种一切世智三乘解心即般若种夫有心者皆当作佛即法身种诸种差别如来悉能知一切种只是一种即是无差别如来亦能知差别即无差别无差别即差别如来亦能知然相体性三约十界十如中释若论差别者即十界相也若论无差别者即一佛界相也差别无差别如来能知差即无差无差即差如来亦能知体性例然可解。

　　△二约三法知三初三慧境。

　　念何事思何事修何事。

　　三法者即是闻思修三慧也念何事者是明三慧用念取于所念之事即是三慧境。

　　△二三慧体。

　　云何念云何思云何修。

　　云何念者念是记录所闻之法正是念慧之体。

　　△三三慧因缘。

　　以何法念以何法思以何法修。

　　以何法念下即是三慧取境闻法是其因缘又三慧境智因缘合故得有三法复名因缘也如此三乘三慧昔谓境体因缘有异即是差别若入圆妙三慧即无差别此有差别无差别如来能知又差即无差无差即差如来亦能知。

　　△三约二法知。

　　以何法得何法。

　　二法者谓因果之二法以何法即是因得何法即是果五乘之因各得其果即是差别众生如佛如一如无二如唯是一因一果即无差别差别无差别如来能知差即无差无差即差如来亦能知。

　　△四约一法知。

　　众生住于种种之地唯有如来如实见之明了无碍。

　　七方便住于七位故言种种之地此即差别如来用如实佛眼见之如众流入海失于本味则无差别随他意语以智方便而演说之则如来能知差别其所说法皆悉到于一切智地则如来能知无差别也。

　　△三举譬帖合。

　　如彼卉木丛林诸药草等而不自知上中下性。

　　此举譬帖合众生不知喻彼七方便人各不自知有上下以其不知故所以显于如来唯能耳。

　　△四叠前总结能知。

　　如来知是一相一味之法所谓解脱相离相灭相究竟涅槃常寂灭相终归于空。

　　一相一味如前释一相一味解脱离灭等为缘分别即是一中无量究竟涅槃终归于空即是无量中一此是叠前重释无差别也何者一相一味解脱离灭若是二乘法体犹是差别言宣今作大乘究竟涅槃终归于空即通无差别究竟涅槃结前诸句皆非二乘有余无余乃是究竟之涅槃常寂灭相者结前诸句非是小乘寂灭乃是常住寂灭上文云诸法从本来常自寂灭相即此义也终归于空者非是灰断之空乃是中道第一义空盖郑重抵掌拣实异权耳。

　　△五释疑。

　　佛知是已观众生心欲而将护之是故不即为说一切种智。

　　此断物疑佛昔既知始末皆一何不鹿苑即为说实释云观众生心欲随三悉檀而将护之恐其诽谤故不即为说一切种智。

　　△二结叹　二复宗称叹二初述叹。

　　汝等迦叶甚为希有能知如来随宜说法能信能受。

　　先叹希有者凡夫有反复闻能得益菩萨是已事解不多奇今二乘无为正位能舍证入实甚为希有能知随喜说法者述其能领开三次言能信受者即述其领显一也。

　　△二释叹。

　　所以者何诸佛世尊随宜说法难解难知。

　　所以者何是释述意明佛于一道说三深玄难解而汝能信也章安问前文云如来复有无量功德汝等说不能尽后文云汝等甚为希有然佛恩普被犹如云雨靡不覆润佛恩普载犹如大地靡不生成岂为一机一方而已故言汝等说不能尽然佛恩虽普众生日用不自觉知如三草二木植根乎地禀润乎雨而不能知汝等能知始终十恩甚为希有未度令度等述知佛四弘誓恩也现世安隐后生善处以道受乐述知大慈与乐恩也既闻法已离诸障碍任力所能渐得入道述知大悲拔苦恩也轮王释梵是小药草述知劝善除热恼恩也知无漏法能得涅槃及缘觉证是中药草述知除诸热见爱恩也上草小树是为耻小慕大述知遮丑恩也大树是述其庄严之恩其最实事一地一雨述知付财坐座身心法财自在安乐恩也盖佛述其差别叹者此叹十恩文尽此矣若述无差别叹者即是一大恩也。

　　尔时世尊欲重宣此义而说偈言。

　　△二偈颂二初颂法说二初颂先举法王劝信。

　　破有法王出现世间。

　　今初二句颂法王劝信不虚然破有之义者如来出兴五浊随大小机兴顿渐化意令众生破除二十五有生死之业亦破变易润生之因使证最上之道又有者因果不亡为有如来已破此有为法中王故云破有法王也。

　　△二颂开三显一二初颂约教开显二初颂约教开权。

　　随众生欲种种说法。

　　此一行半颂约教随众生欲种种说法者所谓七方便人各各性欲不同如来善权智力遂彼堪任随宜为说此颂开权也。

　　△二颂约教显实。

　　如来尊重智慧深远久默斯要不务速说。

　　如来尊重智慧深远者此颂显实也久默斯要者则四十余年秘而不谈不务速说者以机未堪故不应遽尔示之也。

　　△二颂约智开显二初颂约智开权。

　　有智若闻则能信解无智疑悔则为永失。

　　此二行颂约智开显也初一行是颂释权智。

　　△二颂约智显实。

　　是故迦叶随力为说以种种缘令得正见。

　　次一行是颂释实智随种种缘说种种教悉令得其大乘正见自此之前皆名邪见此颂是如来四悉意破有法王即对治意随众生欲即世界意智闻信解疑悔永失是为人意令得正见即第一义意前三悉檀即颂上以智方便而为演说令得正见即颂上到一切智地也。

　　△二颂譬说二初颂开譬二颂合譬初文又二初颂差别譬六初颂第三密云。

　　迦叶当知譬如大云起于世间遍覆一切慧云含润电光晃曜雷声远震令众悦豫日光掩蔽地上清凉叆叇垂布如可承揽。

　　此九行半颂差别譬慧云含润者云譬应身应身随智慧行故言慧云能具十二部法故言含润若应身不说法如须扇多多宝者此云不含润也身放大光如雷耀口震四辩如雷声使九十五种邪光不现故言掩蔽除九十八种恼热如地上清凉如可承揽者应身降世似同三有有心往取实不可得承揽乃撮取之貌。

　　△二颂第四澍雨。

　　其雨普等四方俱下流澍无量率土充洽。

　　八音四辩宣澍法雨一时俱闻故曰四方等亦四等即是慈悲喜舍四无量心为四方耳凡有心者皆蒙利润故言率土充洽此则成上又成下山川譬也又率土者诗云溥天之下莫非王土率土之濵莫非王臣注曰溥大率循也濵涯也盖言王之土地广也今法王统王大千是亦广也。

　　△三颂第一土地山川。

　　山川险谷。

　　山川险谷者颂上第一土地即是七方便众生五阴今蒙法雨身口柔软如土地得泽也。

　　△四颂第二草木。

　　幽邃所生卉木药草。

　　幽䆳所生者颂上第二众生习因差别譬众生久远所植习因隐在阴界入内故言幽邃今蒙法雨悉得开发故言所生。

　　△五颂第五受润。

　　大小诸树百谷苗稼甘蔗蒲萄雨之所润无不丰足干地普洽药木并茂其云所出一味之水草木丛林随分受润。

　　百谷语通今取五谷譬五乘能生百善也甘蔗蒲卜譬定慧干地普洽譬未信令信也百谷苗稼者杨泉物理论云谷气胜元气其人肥而不寿养生之术常使谷气少则病不生五谷者黍稷麻稻麦也谷实也此五成于实故云也又梁者黍稷之总名稻者粳糯之总名菽者众豆之总名此三各有二十为六十也蔬果之实助谷各有二十为四十仍前六十为百谷苗稼者说文云草生于田者苍颉篇云禾之未秀者也又种曰稼敛曰穑甘蔗蒲萄者记云甘蔗质一以表定蒲萄形多以对慧博物志云张骞使西域还得蒲萄胡桃等余譬如文可解。

　　△六颂第六增长。

　　一切诸树上中下等称其大小各得生长根茎枝叶华果光色一雨所及皆得鲜泽。

　　△二颂无差别。

　　如其体相性分大小所润是一而各滋茂。

　　此一行颂无差别譬上文有三此中略不颂一地而所生兼之如其体相性分大小者此颂所生所润也所润是一者此颂能润则是颂无差别也而各滋茂者此颂差别不自知也。

　　△二颂合譬二初颂合差别譬二颂合无差譬初文又六初颂合密云二初颂合密云。

　　佛亦如是出现于世。

　　此一行颂合密云譬上两句以身合云。

　　△二颂举譬帖合。

　　譬如大云普覆一切。

　　下两句举譬帖合也。

　　△二颂合澍两譬二初颂合标章二初颂十号。

　　既出于世为诸众生分别演说诸法之实大圣世尊于诸天人一切众中而宣是言我为如来两足之尊出于世间犹如大云。

　　此八行半颂合澍雨譬先标章次劝听受初三行略颂十号文略而义含出世者即无上士及佛也为诸众生分别演说者即正遍知明行足也世尊即第十号也于天人中者即调御丈夫及天人师也如来即第一号也来善去善而兼于善逝又出于世间者即世间解也。

　　△二颂四弘。

　　充润一切枯槁众生皆令离苦得安隐乐世间之乐及涅槃乐。

　　次从充润一切下有一行半是颂四弘充润一切枯槁众生者即是众生无边誓愿度也皆令离苦者皆令离因果之苦此即烦恼无数誓愿断也得安隐乐世间之乐者即法门无量誓愿学也及涅槃乐者即佛道无上誓愿成也五乘咸有世间之乐皆令得于第一之乐也。

　　△二颂合劝听受。

　　诸天人众一心善听皆应到此觐无上尊我为世尊无能及者安隐众生故现于世为大众说甘露净法其法一味解脱涅槃以一妙音演畅斯义常为大乘而作因缘。

　　次劝听受中自有二意初两行先叹佛次从为大众说者显能说人尊故所说法妙七善无不归于一乘故劝听受也此举无差以释差别。

　　△三颂合土地山川。

　　我观一切普皆平等无有彼此爱憎之心我无贪着亦无限碍恒为一切平等说法如为一人众多亦然常演说法曾无他事去来坐立终不疲厌充足世间如雨普润。

　　此四行合上山川譬山川譬七种五阴众生如雨等澍不择溪谷佛平等说故无彼此有机为此无机为彼植善为爱造逆为憎佛事为自魔事为他应初为来应后为去入实为坐出权为立佛观众生若此即是等雨山川之意颂上无数亿种众生来至佛所而听法也。

　　△四颂合草木。

　　责贱上下持戒毁戒威仪具足及不具足正见邪见利根钝根等雨法雨而无懈倦。

　　此二行颂上第四如来于时观是众生诸根利钝以合第二所生草木丛林也贵贱上下者约七方便人传传而作譬也贵贱上下约位也持戒毁戒约行也利根钝根约习也亦须具历五乘七善展转说之。

　　△五颂合受润三初总明受润。

　　一切众生闻我法者随力所受住于诸地。

　　此一行总明受润也颂上种种无量皆令欢喜之意。

　　△二别明受润五初小草。

　　或处人天转轮圣王释梵诸王是小药草。

　　此七行别明受润也初一行明人天俱未断惑合为小草。

　　△二中草。

　　知无漏法能得涅槃起六神通及得三明独处山林常行禅定得缘觉证是中药草。

　　次知无漏法去有两行明二乘俱有断证合为中草。

　　△三上草。

　　求世尊处我当作佛行精进定是上药草。

　　三求世尊去有一行明六度菩萨志求作佛化他胜二乘独为上草。

　　△四小树。

　　又诸佛子专心佛道常行慈悲自知作佛决定无疑是名小树。

　　四又诸子去有一行半明通教已断通惑誓扶余习涉有化他望下为优比上为劣故名小树。

　　△五大树。

　　安住神通转不退轮度无量亿百千众生如是菩萨名为大树。

　　五安住神通去有一行半明别教自行化他高广为胜故名大树约三菩萨各作三树六度约三僧祇通教约七八九地别教约三十心也。

　　△三结所润能润二初举譬帖释所润。

　　佛平等说如一味雨随众生性所受不同如彼草木所禀各异。

　　此三行结所润能润也初一行半举譬帖释所润然所受润虽明七种方便而七种为少如海一渧。

　　△二明能润。

　　佛以此喻方便开示种种言辞演说一法于佛智慧如海一滴。

　　次从佛以此喻去一行半明能润佛智多如海也。

　　△六颂合增长二初总颂增长二初总颂增长。

　　我雨法雨充满世间一味之法随力修行。

　　此两行总颂也初一行是总颂增长。

　　△二举譬帖释。

　　如彼丛林药草诸树随其大小渐增茂好。

　　次一行是举譬帖释。

　　△二别明增长四初明人天增长。

　　诸佛之法常以一味令诸世间普得具足渐次修行皆得道果。

　　此六行半是别明增长也初一行半是明人天增长普得具足是颂现世安隐渐次修行是颂后世以道受乐也。

　　△二明二乘增长。

　　声闻缘觉处于山林住最后身闻法得果是名药草各得增长。

　　次声闻缘觉去有一行半是颂二乘增长也住最后身古云二乘得有余涅槃住最后身蒙佛五味调熟得入法华闻大乘得解即是增长。

　　△三明通教增长。

　　若诸菩萨智慧坚固了达三界求最上乘是名小树而得增长。

　　三若诸菩萨智慧坚固去有一行半是通教增长坚固是体法之慧了达三界是断惑尽也。

　　△四明别教增长。

　　复有住禅得神通力闻诸法空心大欢喜放无数光度诸众生是名大树而得增长。

　　四复有住禅去有两行是别教增长问一云一雨与一音同异答下地以一音令他闻一法佛以一音随类各解今一云一雨正是随类之一音也大论明一音报众声毗婆沙言佛以一音说四谛五人闻人语八万诸天闻天语地狱夜叉各闻同其语唱告至梵天是为梵音亦是佛报得清净音声最妙号为梵音若报得梵音则人所不闻闻亦不解。

　　△二颂合无差二初颂无差别之差别。

　　如是迦叶佛所说法譬如大云以一味雨润于人华各得成实。

　　此五行颂合上无差别譬前一行半颂无差别之差别后三行半颂差别之无差别譬如大云以一味雨即颂合上一味雨无差别也润于人华各得成实即颂上差别也。

　　△二颂差别之无差别。

　　迦叶当知以诸因缘种种譬喻开示佛道是我方便诸佛亦然今为汝等说最实事诸声闻众皆非灭度汝等所行是菩萨道渐渐修学悉当成佛。

　　迦叶当知以诸因缘等即是明权权即差别合上所生也今为汝等说最实事即是显实实即无差别合上一地也皆非灭度者未度变易也独语二乘者以其保证强也人天不计果为涅槃菩萨不中间取证汝等所行是菩萨道者菩萨行道亦须断通惑汝已断尽即是菩萨道法华论谓发心退已还发前所修善不灭同后得果二乘智断是菩萨道者以二乘执其果故故斥言是菩萨道道即是因也问菩萨亦有果否信解云得道得果大品云有法是菩萨道无法是菩萨果答此义亦应得今言若道若果皆是佛因因即是道也。

　　△五释授记品二初申品目。

　　妙法莲华经授记品第六

　　此品明授四大弟子记也梵音和伽罗此云授记净名云从如生得记从如灭得记如无生灭则知无记思益云愿不闻记名大品云授记是戏论今经云何明授记答若见有记记人此见须破菩萨誓记此记须与世谛故记第一义故无四悉适时如下说若通途记如法师品初若别与记如三周后记若正因记如常不轻若缘因记如法师品十种供养若了因记如授三根人若正因记则广若缘了记则狭或迟记或速记或佛记如此文或菩萨记如不轻虽无劫国之定号亦得是记复悬记如化城品未来弟子是也他经但记菩萨不记二乘但记善不记恶但记男不记女但记人天不记畜今经皆记若首楞严有四种记今经具之未发心与记如常不轻品发心现前无生三周记是也璎珞第九有八种受记谓己知他不知众人尽知已不知己众俱知己众俱不知近觉远不觉远觉近不觉俱觉俱不觉然己知他不知者发心自誓未广及人未得四无所畏未得善权故众人尽知己不知者发心广大得无畏善权故皆知者位在七地无畏善权得空观故皆不知者未入七地未得无著行故远不觉者弥勒是也诸根具足不舍如来无著之行故近不觉者此人未能演说贤圣之行师子膺是也近远俱觉者诸根具足不舍无著之行柔顺菩萨是也远近俱不觉者未得善权未能悉知如来藏等行菩萨是也余经又云近知者从现佛得记也如弥勒等远知者不从今佛从当佛得记如佛语弊魔弥勒当与汝记近远俱知者今当佛俱与记也近远俱不知者今当佛俱不记也元诸佛本为大事因缘出世欲令众生开示悟入佛之知见今大事已显佛已说竟众生已入畅佛本怀众生愿满法应与记如父遇子岂不付财又行人无量世行愿愿在今佛文云其本愿如此故获斯记此两缘是世界悉檀故记又二乘闻经改小入大圆因已足因必招果故佛与记时众咸知发愿愿为生身法身内外眷属或愿但生彼土饶益众生此两是为人悉檀与记又授二乘记者此破欲退入小菩萨也何者若定有二乘可退为小今无二乘何所可退又破欲发二乘心者彼证自舍我何为取又破未改小者则便改小将证小者则不取证此四对治悉檀与记又无生现前必由实解开佛知见不谬又明了佛性故与授记小乘入实决定作佛若尔一切众生亦有佛性何不与记然众生但正无缘今闻经信解缘正具足开佛知见知佛性见佛法见佛性此两是第一义悉檀与记然此四记摄上诸受记尽授记亦云受记受决受莂授是与义受是得义记是记事决是决定莂是了莂释名曰种穊移莳之谓中根人闻法譬二周开三显一具足领解如来述成虽自知作佛而时事未审也若蒙佛诚言授其当果劫国决定近远了莂则大欢喜今从佛授与得名故言授记品此文是譬说第四段上三段皆以譬喻说之此中授记亦用譬喻论记问何意无第五四众欢喜段耶答此有两解一云指上指下略不论耳一云药草喻中明一切受润各得增长审知四众皆获利益经家略不出耳。

　　△二解经文二初正与中根授记二许为下根作宿世说初文又二初授迦叶记二初长行六初行因。

　　尔时世尊说是偈已告诸大众唱如是言我此弟子摩诃迦叶于未来世当得奉觐三百万亿诸佛世尊供养恭敬尊重赞叹广宣诸佛无量大法。

　　此文具有六意一尔时世尊止无量大法者明行因也。

　　△二得果。

　　于最后身得成为佛名曰光明如来应供正遍知明行足善逝世间解无上士调御丈夫天人师佛世尊。

　　次于最后身止佛世尊者即得果也。

　　△三劫国。

　　国名光德劫名大庄严。

　　三国名止大庄严者即劫国名字庄严也。

　　△四寿命。

　　佛寿十二小劫。

　　四佛寿十二小劫者即寿命也。

　　△五正像。

　　正法住世二十小劫像法亦住二十小劫。

　　五正法住世止亦住二十小劫者明正像教法住世久近也。

　　△六国净。

　　国界严饰无诸秽恶瓦砾荆棘便利不净其土平正无有高下坑坎堆阜琉璃为地宝树行列黄金为绳以界道侧散诸宝华周遍清净其国菩萨无量千亿诸声闻众亦复无数无有魔事虽有魔及魔民皆护佛法。

　　六国界严饰止皆护佛法尽文明国土之清净然此经文科段焕然甚明恐初机未委所以节之下三准此无诸秽恶者谓无四趣之秽无五浊之恶余皆准此瓦砾者说文云小石也荆棘者章怀太子注后汉书云荆棘榛楩也或曰无刺曰荆有刺曰棘坑者尔雅曰墟也郭璞云堑也坎者释名曰险也陷也其形似壶堆者聚土也阜者释名曰厚也广雅云山无石曰阜宝树行列黄金为绳以界道侧者谓以金为绳而区分其方隅也界犹分也然宝树行列金绳界道者且举净土庄严之胜也。

　　尔时世尊欲重宣此义而说偈言。

　　△二偈颂六初行因。

　　告诸比丘我以佛眼见是迦叶于未来世过无数劫当得作佛而于来世供养奉觐三百万亿诸佛世尊为佛智慧净修梵行供养最上二足尊已修习一切无上之慧。

　　此颂有十二行半初告诸比丘止无上之慧者此四行颂行因也。

　　△二颂得果。

　　于最后身得成为佛。

　　次于最后身得成为佛者两句颂得果也。

　　△三颂国净。

　　其土清净琉璃为地多诸宝树行列道侧金绳界道见者欢喜常出好香散众名华种种奇妙以为庄严其地平正无有丘坑诸菩萨众不可称计其心调柔逮大神通奉持诸佛大乘经典诸声闻众无漏后身法王之子亦不可计乃以天眼不能数知。

　　三其上清净止不能数知者此六行颂国净也。

　　△四颂寿命。

　　其佛当寿十二小劫。

　　四其佛当寿十二小劫此两句颂寿命也。

　　△五颂正像。

　　正法住世二十小劫像法亦住二十小劫。

　　五正法住世止二十小劫此一行颂正像久近也。

　　△六总结。

　　光明世尊其事如是。

　　光明世尊其事如是此两句即总结之辞。

　　△二授三人记二初请记二初经家叙。

　　尔时大目犍连须菩提摩诃迦旃延等皆悉悚栗一心合掌瞻仰尊颜目不暂舍即其同声而说偈言。

　　此即结集阿难尊者叙三大弟子肃仪修敬对佛请法之意悚栗者惊慑颤惧之谓。

　　△二偈请四初正请。

　　大雄猛世尊诸释之法王哀愍我等故而赐佛音声。

　　此七行偈具有四意初大雄猛世尊止而赐佛音声者此一行是正请也。

　　△二开譬。

　　若知我深心见为授记者如以甘露洒除热得清凉如从饥国来忽遇大王膳心犹怀疑惧未敢即便食若复得王教然后乃敢食。

　　次若知我深心止然后乃敢食者此两行半是开譬也。

　　△三合譬。

　　我等亦如是每惟小乘过不知当云何得佛无上慧虽闻佛音声言我等作佛心尚怀忧惧如未敢便食若蒙佛授记尔乃快安乐。

　　三我等亦如是止尔乃快安乐者此两行半是合譬也所言开譬者即是开张阐演譬喻之谓言合譬者即是提彼譬喻来合此法喻必喻于法以其能所相齐宛如符契故名合耳上下诸文准此可知。

　　△四结意。

　　大雄猛世尊常欲安世间愿赐我等记如饥须教食。

　　后一行即结意也。

　　△二与记三初须菩提二迦旃延三目犍连初文又二初长行七初经家叙。

　　尔时世尊知诸大弟子心之所念。

　　此文具有七意初尔时世尊止之所念者即经家叙也。

　　△二行因。

　　告诸比丘是须菩提于当来世奉觐三百万亿那由他佛供养恭敬尊重赞叹常修梵行具菩萨道。

　　次告诸比丘止菩萨道者明行因也。

　　△三得果。

　　于最后身得成为佛号曰名相如来应供正遍知明行足善逝世间解无上士调御丈夫天人师佛世尊。

　　三于最后止佛世尊者明得果也。

　　△四劫国。

　　劫名有宝国名宝生。

　　四劫名止宝生者即劫国名号也。

　　△五土净。

　　其土平正玻璃为地宝树庄严无诸丘坑砂砾荆棘便利之秽宝华覆地周遍清净其土人民皆处宝台珍妙楼阁声闻弟子无量无边算数譬喻所不能知诸菩萨众无数千万亿那由他。

　　五其土止那由他者即土净也。

　　△六寿命。

　　佛寿十二小劫。

　　六佛寿十二小劫者即寿命也。

　　△七正像。

　　正法住世二十小劫像法亦住二十小劫其佛常处虚空为众说法度脱无量菩萨及声闻众。

　　七正法止声闻众尽文明正像住世久近也。

　　尔时世尊欲重宣此义而说偈言。

　　△二偈颂六初诫听。

　　诸比丘众今告汝等皆当一心听我所说。

　　此十二行偈具有六意初一行诫敕时众肃心谛听也。

　　△二颂行因。

　　我大弟子须菩提者当得作佛号曰名相当供无数万亿诸佛随佛所行渐具大道。

　　次我大弟子止渐具大道者此两行颂行因也。

　　△三颂得果。

　　最后身得三十二相端正姝妙犹如宝山。

　　三最后身得止犹如宝山者此一行颂得果也。

　　△四颂国净。

　　其佛国土严净第一众生见者无不爱乐佛于其中度无量众其佛法中多诸菩萨皆悉利根转不退轮彼国常以菩萨庄严诸声闻众不可称数皆得三明具六神通住八解脱有大威德其佛说法现于无量神通变化不可思议诸天人民数如恒沙皆共合掌听受佛语。

　　四其佛国土止听受佛语者有六行半颂国净也住八解脱者即八背舍也然背舍之义背是净其五欲舍是弃彼着心发真无漏断三界结方名解脱言八者一内有色相外观色二内无色相外观色三净背舍身作证四空处五识处六无所有处七非有想非无想八灭受想此八义若欲详辨委如法界次第中说三明六通者前文已释。

　　△五颂寿命。

　　其佛当寿十二小劫。

　　五其佛当寿十二小劫者此半行颂寿命也。

　　△六颂正像。

　　正法住世二十小劫像法亦住二十小劫。

　　六正法住世止二十小劫此一行颂正像于中阙劫国名号。

　　△二记迦旃延二初长行五初行因。

　　尔时世尊复告诸比丘众我今语汝是大迦旃延于当来世以诸供具供养奉事八千亿佛恭敬尊重诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成众华璎珞涂香末香烧香缯盖幢幡供养塔庙过是已后当复供养二万亿佛亦复如是供养是诸佛已具菩萨道。

　　此文具有五意初尔时止具菩萨道者明行因也涂香者涂身之香也大论云天竺国热又以身臭故以香涂身供养诸佛及僧。

　　△二得果。

　　当得作佛号曰阎浮那提金光如来应供正遍知明行足善逝世间解无上士调御丈夫天人师佛世尊。

　　次当得止佛世尊者得果也阎浮那提金光者阎浮亦云赡部赡部树名也在南洲无热恼池之北岸树侧有河河水之下产紫磨金其金之光映蔽日月树高二十由旬此金出彼树下河底故以名焉那提梵语此云河今佛之名恐取诸此。

　　△三土净。

　　其土平正玻璃为地宝树庄严黄金为绳以界道侧妙华覆地周遍清净见者欢喜无四恶道地狱饿鬼畜生阿修罗道多有天人诸声闻众及诸菩萨无量万亿庄严其国。

　　三其土止庄严其国者土净也。

　　△四寿命。

　　佛寿十二小劫。

　　四佛寿十二小劫者寿命也。

　　△五正像。

　　正法住世二十小劫像法亦住二十小劫。

　　五正法止二十小劫明正像时数也。

　　尔时世尊欲重宣此义而说偈言。

　　△二偈颂四初诫听。

　　诸比丘众皆一心听如我所说真实无异。

　　此七行初一行诫听。

　　△二行因。

　　是迦旃延当以种种妙好供具供养诸佛诸佛灭后起七宝塔亦以华香供养舍利。

　　次是迦旃延止供养舍利者此两行颂行因。

　　△三得果。

　　其最后身得佛智慧成等正觉。

　　三其最后身止成等觉者此三句颂得果。

　　△四国净。

　　国土清净度脱无量万亿众生皆为十方之所供养佛之光明无能胜者其佛号曰阎浮金光菩萨声闻断一切有无量无数庄严其国。

　　四国土清净止庄严其国者有三行一句颂土净于中阙佛寿正像等。

　　△三记目犍连二初长行六初行因。

　　尔时世尊复告大众我今语汝是大目犍连当以种种供具供养八千诸佛恭敬尊重诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成众华璎珞涂香末香烧香缯盖幢幡以用供养过是已后当复供养二百万亿诸佛亦复如是。

　　此文具有六意初复告止亦复如是者行因也。

　　△二得果。

　　当得成佛号曰多摩罗䟦旃檀香如来应供正遍知明行足善逝世间解无上士调御丈夫天人师佛世尊。

　　次当得止佛世尊者得果也多摩罗䟦栴檀香者盖梵语之略若具足应云多阿摩罗䟦陀罗此云性无垢贤今略去阿陀罗三字当知多翻性阿摩罗翻无垢䟦陀罗翻贤栴檀义翻与乐。

　　△三劫国。

　　劫名喜满国名意乐。

　　三劫名喜满国名意乐者劫国名也。

　　△四土净。

　　其土平正玻璃为地宝树庄严散真珠华周遍清净见者欢喜多诸天人菩萨声闻其数无量。

　　四其土止其数无量者土净也。

　　△五寿命。

　　佛寿二十四小劫。

　　五佛寿二十四小劫者即寿命也。

　　△六正像。

　　正法住世四十小劫像法亦住四十小劫。

　　六正法止四十小劫明其正像之数也。

　　尔时世尊欲重宣此义而说偈言。

　　△二偈颂五初颂行因。

　　我此弟子大目犍连舍是身已得见八千二百万亿诸佛世尊为佛道故供养恭敬于诸佛所常修梵行于无量劫奉持佛法诸佛灭后起七宝塔长表金刹华香伎乐而以供养诸佛塔庙渐渐具足菩萨道已。

　　此十行偈具有五意初我此弟子止菩萨道已者五行颂行因也金刹者法苑云阿育王取金幡金华悬诸刹上故曰金刹具云刹摩此云土田此乃通取国土名刹又伽蓝号梵刹者西域以柱表刹示所居处即此方刹柱之类。

　　△二颂得果兼国名。

　　于意乐国而得作佛号多摩罗旃檀之香。

　　次于意乐国止栴檀之香一行颂得果兼国名也。

　　△三颂寿命。

　　其佛寿命二十四劫。

　　三其佛寿命二十四劫者半行颂寿命也。

　　△四颂国净。

　　常为天人演说佛道声闻无量如恒河沙三明六通有大威德菩萨无数志固精进于佛智慧皆不退转。

　　四常为天人止皆不退转者两行半颂国净也。

　　△五颂正像。

　　佛灭度后正法当住四十小劫像法亦尔。

　　五佛灭度后止像法亦尔一行颂正像也。

　　△二许为下根宿世说二初许与总说。

　　我诸弟子威德具足其数五百皆当授记于未来世咸得成佛。

　　此两行半偈具有二意初一行半许与总记。

　　△二更说宿缘。

　　我及汝等宿世因缘吾今当说汝等善听。

　　次一行更说宿缘然下根人已闻法譬复见上中受记而犹疑未了深生愧耻欲增进其道故先许总记复更说因缘也。

　　△六释化城喻品二初申品目。

　　妙法莲华经化城喻品第七

　　此品明第三周宿世因缘说也化城喻者神力所为也以神力故则无而欻有名之为化防非御敌称之为城若合法者二乘涅槃权智所为也以权智力无而说有用教为化防思御见名为涅槃苏息引入实未究竟而言灭度权假施设故言化城喻义如前释此因缘释若约教者若三藏义者于涅槃生安隐想生灭度想若通教二乘与三藏同菩萨不尔释论云如父过险一脚入城一脚门外忆妻子故从城入险誓愿扶余习入生死而不以空为证别教不道城如化用城防险从城门径过将城作方便断见思惑不道此为极圆教知无贼亦不须城故言化城今是圆教意故题为化城品问此品说因缘事下根得悟应名宿世品答品初广说因缘末则结譬化城若从前应称宿世经家从末故言化城又上根疑薄但取道树三七日思惟以明机缘中根疑浓加以譬喻探取二万亿佛所教无上道以为机缘下根疑复厚则明宿世久远机缘若从宿世之始明久远因缘语其中间故言化城明其究竟故言宝所今经家处中标品收得初后从兹义便故言化城品问化城是权宝所是实何意弃实从权答由知城是化则知宝所是实故标化不失实也此段三品经文例前应有四段但领解述成皆在授记段中何者若不领解安得授记述成兼得二意又领解述成得记或前后不定又领解或默念发言不同其文既少不足分品但附入他段文中然此品正说因缘后两品授记。

　　△二解经文二初明知见久远二初长行三初出所见事。

　　佛告诸比丘乃往过去无量无边不可思议阿僧祇劫尔时有佛名大通智胜如来应供正遍知明行足善逝世间解无上士调御丈夫天人师佛世尊其国名好成劫名大相诸比丘彼佛灭度已来甚大久远。

　　此有三意初佛告诸比丘止甚大久远者出其所见事也。

　　△二举譬明久远。

　　譬如三千大千世界所有地种假使有人磨以为墨过于东方千国土乃下一点大如微尘又过千国土复下一点如是展转尽地种墨于汝等意云何是诸国土若算师若算师弟子能得边际知其数不不也世尊诸比丘是人所经国土若点不点尽抹为尘一尘一劫彼佛灭度已来复过是数无量无边百千万亿阿僧祇劫。

　　次譬如三千大千世界止百千万亿阿僧祇劫者即举譬明久远也所有地种者即四大种也婆沙中问云何名大种答曰大而是种如云大地及大王等能减能增能损能益是为种义体相形量遍诸方域能　大事是为大义今之所谓即地大之种。

　　△三结见昔如今。

　　我以如来知见力故观彼久远犹若今日。

　　三我以如来知见力故观彼久远犹若今日者结见昔如今也。

　　尔时世尊欲重宣此义而说偈言。

　　△二偈颂三初颂出所见事。

　　我念过去世无量无边劫有佛两足尊名大通智胜。

　　此七行颂前三义初我念过去世止名大通智胜者初一行颂出所见事也。

　　△二颂举譬明久远。

　　如人以力磨三千大千土尽此诸地种皆悉以为墨过于千国土乃下一尘点如是展转点尽此诸尘墨如是诸国土点与不点等复尽抹为尘一尘为一劫此诸微尘数其劫复过是彼佛灭度来如是无量劫。

　　次如人以力磨止如是无量劫者四行颂举譬明久远也。

　　△三颂见昔如今。

　　如来无碍智知彼佛灭度及声闻菩萨如见今灭度诸比丘当知佛智净微妙无漏无所碍通达无量劫。

　　三如来无碍智下有两行颂结见昔如今也。

　　△二明宿世结缘二初长行二偈颂初文又二初明结缘由二明正结缘初文又二初明远由二明近由初文又二初大通佛成道二十方梵请法初文又五初佛寿长远。

　　佛告诸比丘人通智胜佛寿五百四十万亿那由他劫。

　　此明佛寿长远也。

　　△二明成道前事二初坐道场时节。

　　其佛本坐道场破魔军已垂得阿耨多罗三藐三菩提而诸佛法不现在前如是一小劫乃至十小劫结跏趺坐身心不动而诸佛法犹不在前。

　　此二意初其佛本坐道场止犹不在前者初明坐道场时节也成道前事者诸佛道同为缘事异释迦苦行六年草生钻䏶至肘不觉诸天哭唤动地不闻移坐得道弥勒即出家日即时得道大通十劫犹不现前者非根有利钝道有难易缘宜赊促应示长短耳然大通十劫佛法不现者禅门自昔有将此以为极则之谈者其故何哉以彼不知此是昔佛坐而伺机也故下文云佛知时未至受请默然坐即是此意当知由机未堪所以大教寝而未彰故云不现亦如今佛迹示六年苦行等也又有前云六年苦行草生等者观佛三昧经云佛告大王如我去伽耶城不远诣阿输陀树吉安天子等百千天子皆作是念菩萨若于此坐必须坐具我今应当献于天草作是念已即把天草清净柔软名曰吉祥菩萨受已铺地而坐时有天子名曰悦意见地生草穿菩萨肉上至于肘天子赞言奇哉男子苦行乃尔不食多时唤声不闻草生不觉等也须知此是无缘慈力示有辛勤为彼物机俯同俗事岂实尔耶。

　　△二诸天供养。

　　尔时忉利诸天先为彼佛于菩提树下敷师子座高一由旬佛于此坐当得阿耨多罗三藐三菩提适坐此座时诸梵天王雨众天华面百由旬香风时来吹去萎华更雨新者如是不绝满十小劫供养于佛乃至灭度常雨此华四王诸天为供养佛常击天鼓其余诸天作天伎乐满十小劫至于灭度亦复如是。

　　次尔时忉利诸天止亦复如是者明诸天供养也。

　　△三正明成道。

　　诸比丘大通智胜佛过十小劫诸佛之法乃现在前成阿耨多罗三藐三菩提。

　　此三意初诸比丘止三菩提者正明成道。

　　△四明成道后眷属供养。

　　其佛未出家时有十六子其第一者名曰智积诸子各有种种珍异玩好之具闻父得成阿耨多罗三藐三菩提皆舍所珍往诣佛所诸母涕泣而随送之其祖转轮圣王与一百大臣及余百千万亿人民皆共围绕随至道场咸欲亲近大通智胜如来供养恭敬尊重赞叹到已头面礼足绕佛毕已一心合掌瞻仰世尊以偈颂曰。

　　大威德世尊为度众生故于无量亿岁尔乃得成佛诸愿已具足善哉吉无上世尊甚希有一坐十小劫身体及手足静然安不动其心常憺怕未曾有散乱究竟永寂灭安住无漏法今者见世尊安隐成佛道我等得善利称庆大欢喜众生常苦恼盲瞑无导师不识苦尽道不知求解脱长夜增恶趣减损诸天众从冥入于冥永不闻佛名今佛得最上安隐无漏法我等及天人为得最大利是故咸稽首归命无上尊。

　　次其佛未出家直止偈文归命无上尊者明成道后眷属供养也诸母涕泣者彼十六子各各有母其母不同故言诸母其心常憺怕者说文云安静无为之谓从冥入于冥者谓众生以恶业故不能值佛轮回不休死此生彼则是从冥入冥也以彼生死如夜冥然昏黑闇昧无知所以云也我今稽首礼者如周礼有九拜之式一曰稽首二曰顿首三曰空首四曰振动五曰吉拜六曰凶拜七曰奇拜八曰褒拜九曰肃拜。

　　△五明请转法轮。

　　尔时十六王子偈赞佛已劝请世尊转于法轮咸作是言世尊说法多所安隐怜愍饶益诸天人民重说偈言。

　　世雄无等伦百福自庄严得无上智慧愿为世间说度脱于我等及诸众生类为分别显示令得是智慧若我等得佛众生亦复然世尊知众生深心之所念亦知所行道又知智慧力欲乐及修福宿命所行业世尊悉知已当转无上轮。

　　三尔时十六王子偈赞佛已止当转无上轮者明请转法轮也。

　　△二十方梵请二初威光照动。

　　佛告诸比丘大通智胜佛得阿耨多罗三藐三菩提时十方各五百万亿诸佛世界六种震动其国中间幽冥之处日月威光所不能照而皆大明其中众生各得相见咸作是言此中云何忽生众生又其国界诸天宫殿乃至梵宫六种震动大光普照遍满世界胜诸天光。

　　过法因果经云萨婆悉达处胎之时三千国土日月所不照处朗然大明其中众生各得相见至初成道时亦复如是朝为色天说中为欲天说晡为鬼神说夜亦如是若约观解忽生众生者心性本净阴入界覆之则闇若修观慧本性理显又两山是二谛其中间是中道日月光是二智佛光是中道无分别智光照本有三谛洞明。

　　△二十方梵请二初九方二上方初文又四初东方七初睹瑞。

　　尔时东方五百万亿诸国土中梵天宫殿光明照耀倍于常明。

　　此七意一尔时东方止倍于常明者即睹瑞也。

　　△二惊骇。

　　诸梵天王各作是念今者宫殿光明昔所未有以何因缘而现此相。

　　二诸梵天王止而现此相者即惊骇也。

　　△三递相问决。

　　是时诸梵天王即各相诣共议此事时彼众中有一大梵天王名救一切为诸梵众而说偈言。

　　我等诸宫殿光明昔未有此是何因缘宜各共求之为大德天生为佛出世间而此大光明遍照于十方。

　　三是时诸梵天止遍照十方者即相问也。

　　△四寻光见佛。

　　尔时五百万亿国土诸梵天王与宫殿俱各以衣裓盛诸天华共诣西方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛轮法轮。

　　四五百万亿止请转法轮者即寻光见佛也。

　　△五三业供养。

　　即时诸梵天王头面礼佛绕百千匝即以天华而散佛上其所散华如须弥山并以供养佛菩提树其菩提树高十由旬华供养已各以宫殿奉上彼佛而作是言唯见哀愍饶益我等所献宫殿愿垂纳处时诸梵天王即于佛前一心同声以偈颂曰。

　　世尊甚希有难可得值遇具无量功德能救护一切天人之大师哀愍于世间十方诸众生普皆蒙饶益我等所从来五百万亿国舍深禅定乐为供养佛故我等先世福宫殿甚严饰今以奉世尊惟愿哀纳受。

　　五即时诸梵天止惟愿纳受者即三业供养也言三业者头面礼佛即身业也一心同声即意业也何则心即意也以偈赞颂即是口业既运身口必先发意苟不发意身口何施但举身口意在其中自下诸文准此可知。

　　△六请法。

　　尔时诸梵天王偈赞佛已各作是言惟愿世尊转于法轮度脱众生开涅槃道时诸梵天王一心同声而说偈言。

　　世雄两足尊惟愿演说法以大慈悲力度苦恼众生。

　　六各作是言止度苦众生者即请法也。

　　△七默许。

　　尔时大通智胜如来默然许之。

　　七大通智胜默然者即默许也默然名许者此如律中若佛默然即知受请故名许也又慈恩云何故涅槃默然而不许也古有解者以佛颜貌有舒敛用是请者知其可否复次如来初成道时自言凡时默然则是许唯涅槃默然则不许。

　　△二东南方七初睹瑞。

　　又诸比丘东南方五百万亿国土诸大梵王各自见宫殿光明照耀昔所未有。

　　此亦有七意一东南方止昔所未有者即睹瑞也。

　　△二惊骇。

　　欢喜踊跃生希有心。

　　二欢喜踊跃生希有心者即惊骇也。

　　△三递相问决。

　　即各相诣共议此事时彼众中有一大梵天王名曰大悲为诸梵众而说偈言。

　　是事何因缘而现如此相我等诸宫殿光明昔未有为大德天生为佛出世间未曾见此相。

　　三即各相诣止未曾见此者即相问也。

　　△四寻光见佛。

　　当共一心求过千万亿土寻光共推之多是佛出世度脱苦众生。

　　尔时五百万亿诸梵天王与宫殿俱各以衣裓盛诸天华共诣西北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　四当共一心止请转法轮者即寻光见佛也。

　　△五三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言惟见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

　　圣主天中王迦陵频伽声哀愍众生者我等今敬礼世尊甚希有久远乃一现一百八十劫空过无有佛三恶道充满诸天众减少今佛出于世为众生作眼世间所归趣救护于一切为众生之父哀愍饶益者我等宿福庆今得值世尊。

　　五时诸梵天止今值世尊者即三业供养也迦陵频伽者此云妙声鸟亦云好声彼在㲉中其音已超众鸟故以名焉正法念经云有山名旷野其中多有迦陵频伽出妙音声如是美音若天若人乃至紧那罗等无能及者唯除如来音声故云也然佛音圆净深远无比且以频伽喻之。

　　△六请法。

　　尔时诸梵天王偈赞佛已各作是言惟愿世尊哀愍一切转于法轮度脱众生时诸梵天王一心同声而说偈言。

　　大圣转法轮显示诸法相度苦恼众生令得大欢喜众生闻此法得道若生天诸恶道减少忍善者增益。

　　六各作是言止忍善增益者即请法也。

　　△七默许。

　　尔时大通智胜如来默然许之。

　　七大通智胜默然者即默许也。

　　△三南方七初睹瑞。

　　又诸比丘南方五百万亿国土诸大梵王各自见宫殿光明照耀昔所未有。

　　此亦有七意一南方五百万亿止昔所未有即睹瑞也。

　　△二惊骇。

　　欢喜踊跃生希有心。

　　次欢喜踊跃止生希有心即惊骇也。

　　△三递相问决。

　　即各相诣共议此事以何因缘我等宫殿有此光曜而彼众中有一大梵天王名曰妙法为诸梵众而说偈言。

　　我等诸宫殿光明甚威耀此非无因缘是相宜求之过于百千劫未曾见是相为大德天生为佛出世间。

　　三即各相诣止为佛出世间即相问也。

　　△四寻光见佛。

　　尔时五百万亿诸梵天王与宫殿俱各以衣裓盛诸天华共诣北方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　四尔时五百万亿止请转法轮即寻光见佛也。

　　△五三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言惟见哀愍饶益我等所献宫殿愿垂纳受尔时诸梵天王即于佛前一心同声以偈颂曰。

　　世尊甚难见破诸烦恼者过百三十劫今乃得一见诸饥渴众生以法雨充满昔所未曾睹无量智慧者如优昙钵华今日乃值遇我等诸宫殿蒙光故严饰世尊大慈愍惟愿垂纳受。

　　五时诸梵天王止惟愿垂纳受即三业供养也。

　　△六请法。

　　尔时诸梵天王偈赞佛已各作是言惟愿世尊转于法轮令一切世间诸天魔梵沙门婆罗门皆获安隐而得度脱时诸梵天王一心同声以偈颂曰。

　　惟愿天人尊转无上法轮击于大法鼓而吹大法螺普雨大法雨度无量众生我等咸归请当演深远音。

　　六尔时诸梵天止当演深远音即请法也。

　　△七默许。

　　尔时大通智胜如来默然许之。

　　七大通智胜默然即默许也。

　　△四总明六方。

　　西南方乃至下方亦复如是。

　　总明六方者准上例下其义一等惟繁简不一者盖译人之巧也。

　　△二上方六初睹瑞。

　　尔时上方五百万亿国土诸大梵王皆悉自睹所止宫殿光明威曜昔所未有。

　　△二惊骇。

　　欢喜踊跃生希有心。

　　△三递相问决。

　　即各相诣共议此事以何因缘我等宫殿有斯光明时彼众中有一大梵天王名曰尸弃为诸梵众而说偈言。

　　今以何因缘我等诸宫殿威德光明曜严饰未曾有如是之妙相昔所未闻见为大德天生为佛出世间。

　　△四寻光见佛。

　　尔时五百万亿诸梵天王与宫殿俱各以衣裓盛诸天华共诣下方推寻是相见大通智胜如来处于道场菩提树下坐师子座诸天龙王乾闼婆紧那罗摩睺罗伽人非人等恭敬围绕及见十六王子请佛转法轮。

　　△五三业供养。

　　时诸梵天王头面礼佛绕百千匝即以天华而散佛上所散之华如须弥山并以供养佛菩提树华供养已各以宫殿奉上彼佛而作是言惟见哀愍饶益我等所献宫殿愿垂纳处时诸梵天王即于佛前一心同声以偈颂曰。

　　善哉见诸佛救世之圣尊能于三界狱勉出诸众生普智天人尊哀愍群萌类能开甘露门广度于一切于昔无量劫空过无有佛世尊未出时十方常暗瞑三恶道增长阿修罗亦盛诸天众转减死多堕恶道不从佛闻法常行不善事色力及智慧斯等皆减少罪业因缘故失乐及乐想住于邪见法不识善仪则不蒙佛所化常堕于恶道佛为世间眼久远时乃出哀愍诸众生故现于世间超出成正觉我等甚欣庆及余一切众喜叹未曾有我等诸宫殿蒙光故严饰今以奉世尊惟垂哀纳受愿以此功德普及于一切我等与众生皆共成佛道。

　　勉出诸众生者即劝勉诱进之谓国语云父勉其子兄勉其弟今勉义例然盖如来上圣勉旃下凡俾离流转也哀愍群萌类者萌者芽也群生之机处于生死如草木萌产诸涸故十方梵恳请如来澍其法雨灌溉令发俾其秀实。

　　△六请法。

　　尔时五百万亿诸梵天王偈赞佛已各白佛言惟愿世尊转于法轮多所安隐多所度脱时诸梵天王而说偈言。

　　世尊转法轮击甘露法鼓度苦恼众生开示涅槃道惟愿受我请以大微妙音哀愍而敷演无量劫习法。

　　旧云东与东南方是请小余七方请大上方请小大若据释论明梵本请大佛虽说小未遂所请若说般若犹酬梵请若依方便品文梵王请大然佛法道同不应偏请但经论存略诸师偏据耳又如今佛自始至终具转五味法轮一一皆酬梵请彼亦应然且初十六王子请转满教者如今佛说华严东与东南方请转半教如今佛说三藏后七方请转对半明满如今佛说方等上方梵请带半明满如今佛说般若后十六子请废半明满如今佛说法华醍醐教也今古节目文义相应可解。

　　△二明近由二初先转半字法轮三初受请。

　　尔时大通智胜如来受十方诸梵天王及十六王子请。

　　此中应说三乘如序品文今不尔者正为下根论结缘开显等。

　　△二正转。

　　即时三转十二行法轮若沙门婆罗门若天魔梵及余世间所不能转谓是苦是苦集是苦灭是苦灭道及广说十二因缘法无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼无明灭则行灭行灭则识灭识灭则名色灭名色灭则六入灭六入灭则触灭触灭则受灭受灭则爱灭爱灭则取灭取灭则有灭有灭则生灭生灭则老死忧悲苦恼灭。

　　三转者谓示劝证三也示者谓此是苦乃至此是道劝者谓苦应知集应断灭应证道应修证者谓苦我已知不复更知乃至道我已修不复更修也示谓示其相状劝谓劝其令修证谓引己证彼广如大论俱舍诸文委释亦将三转对示教利喜示即示转教即劝转利喜即证转也亦对见谛思惟无学也如云为声闻三转为缘觉再转为菩萨一转问何故尔耶答由根利钝此一往说耳通方例皆三转何故三转诸佛语法法至于三为众生有三根故大论及婆沙悉作此说问如来成道初为五人云何作三根耶复有八万诸天何故无三根答为生三慧三根三道故也十二行者行以迁流造作为义即是十二因缘历三世因果或二世一世等展转相生互相由藉如轮旋转初无休息一切众生长在三界不能跳脱盖为此也故藏乘诸文或谓之十二荆棘林或谓之牵连者皆取窒碍拘系为名疏约教行两义释之一约四谛教二约十六行教十二者即示劝证是也行十二者三转皆生眼智明觉也又教十二为能转行十二为所转又十二行是轮十二教非轮若作二轮义眼智明觉者约四十八法开此四心成十六心谓以苦法忍为眼苦法智为智比忍为明比智为觉余三谛亦尔故成十六心三根人各得十六心故成四十八行也十二谛者是教法轮也十二行者是行法轮也教轮则能转唯是一权智所转则有十二教若行法轮能转之教有十二所转之行亦十二或通三人或约一人今就见谛道三人利根闻示转即生眼智明觉三人合举故言十二行也又若沙门等所不能转者沙门不闻尚不知名何况能转支佛虽悟口不能说婆罗门虽闻其名不解其理魔梵亦尔夫转者转此法度入他心令彼得悟破六十二见乃名转法轮为无此义魔梵等所不能转也有解大乘四谛者谓初转二谛次转一谛其次转无谛皆是卷舒之意然小乘四谛以生灭为体大乘以无生为体十二因缘者还是别相细观四谛耳约苦集即有无明老死生也约道灭即有无明老死灭也又三乘人通观十二缘二乘观生灭十二缘菩萨观无生十二缘无生十二缘本既不生今亦不灭又三乘人亦通论四谛二乘是有量四谛为菩萨无量四谛又六度亦通三乘人故大品发趣品云阿罗汉支佛因六波罗蜜至彼岸又摄大乘云凡夫二乘皆有六度但不同耳若尔应俱名波罗蜜然二乘行到涅槃彼岸亦称波罗蜜但不能到佛道彼岸比之菩萨为异耳。

　　△三闻法得道。

　　佛于天人大众之中说是法时六百万亿那由他人以不受一切法故而于诸漏心得解脱皆得深妙禅定三明六通具八解脱第二第三第四说法时千万亿恒河沙那由他等众生亦以不受一切法故而于诸漏心得解脱从是已后诸声闻众无量无边不可称数。

　　闻法得悟者初少中多不受者不受四见悟初果也得解脱者谓脱子果两缚得无学也深妙定者即俱解脱也。

　　△二明请废半转满字法轮七初王子出家。

　　尔时十六王子皆以童子出家而为沙弥诸根通利智慧明了已曾供养百千万亿诸佛净修梵行求阿耨多罗三藐三菩提。

　　皆以童子出家者童子之义已如向释沙弥者南山云此翻息慈谓息世间染着之情以慈悲而济度群品也又云初人佛法多存俗情故须息恶行慈也诸根通利者谓六根也只是六根清净故言通利又六根互用故言通入佛境界故言利智慧明了者开示悟入也。

　　△二请修学法。

　　俱白佛言世尊是诸无量千万亿大德声闻皆已成就世尊亦当为我等说阿耨多罗三藐三菩提法我等闻已皆共修学世尊我等志愿如来知见深心所念佛自证知。

　　彼佛初说圆顿诸子大乘功德悉皆具足复愍诸方便未为究竟故重请佛开权显实也大德声闻皆已成就者明其障除机动是故为请我等志愿如来知见者此法华经但明佛之知见唯志于此即正请满字废半之文明显若此也。

　　△三所将亦出家。

　　尔时转轮圣王所将众中八万亿人见十六王子出家亦求出家王即听许。

　　△四佛受请说。

　　尔时彼佛受沙弥请过二万劫已乃于四众之中说是大乘经名妙法莲华教菩萨法佛所护念说是经已十六沙弥为阿耨多罗三藐三菩提故皆共受持讽诵通利。

　　过二万劫者上开三既久不容中间无事望下文意二万劫中必说方等般若故文云说六波罗蜜及诸神通事当知般若是行神通是事如今诸方等经多明不思议诸神通事颂中又云分别真实法即是大品明实相般若意也。

　　△五时众有解不解。

　　说是经时十六菩萨沙弥皆悉信受声闻众中亦有信解其余众生千万亿种皆生疑惑。

　　十六沙弥皆悉信受及彼三乘即信得解其余千万皆生疑惑者此是不解之众此不解众即于十六子听覆讲结法华之缘者也。

　　△六说经时节。

　　佛说是经于八千劫未曾休废。

　　△七说已入定。

　　说此经已即入静室住于禅定八万四千劫。

　　说法已后即入定者由佛入定诸子得说正是结缘之近由由佛入定不出故诸疑惑众无所咨问故十六子于后为不解者覆讲说经覆者再也谓师讲已后弟子重述再宣也。

　　△二正结缘二初法说结缘二譬说结缘初文又三初明昔日共结缘四初知佛入定。

　　是时十六菩萨沙弥知佛入室寂然禅定。

　　△二王子覆讲。

　　各升法座亦于八万四千劫为四部众广说分别妙法华经。

　　佛知一化将毕不复熟此段之人故令王子共其结缘又知此等必由王子究竟得度所以入定久而不出也。

　　△三众得利益。

　　一一皆度六百万亿那由他恒河沙等众生示教利喜令发阿耨多罗三藐三菩提心。

　　皆发菩提心故云度若初发心时誓愿当作佛已过于世间即是度七方便彼岸义也那由他众生即上不解之众也。

　　△四定起称叹二初正称叹菩萨。

　　大通智胜佛过八万四千劫已从三昧起往诣法座安详而坐普告大众是十六菩萨沙弥甚为希有诸根通利智慧明了已曾供养无量千万亿数诸佛于诸佛所常修梵行受持佛智开示众生令入其中。

　　佛从定起称叹十六菩萨者劝进其徒也安详者谓宴安详雅也甚为希有此即正叹菩萨耳。

　　△二劝物亲近二初劝亲近。

　　汝等皆当数数亲近而供养之。

　　劝物亲近者物即机也即是劝诸菩萨所化之机也皆当数数亲近者即初意也。

　　△二释劝意。

　　所以者何若声闻辟支佛及诸菩萨能信是十六菩萨所说经法受持不毁者是人皆当得阿耨多罗三藐三菩提如来之慧。

　　所以者何即是征起释出劝意也。

　　△二明中间更相值遇。

　　佛告诸比丘是十六菩萨常乐说是妙法莲华经一一菩萨所化六百万亿那由他恒河沙等众生世世所生与菩萨俱从其闻法悉皆信解以此因缘得值四万亿诸佛世尊于今不尽。

　　此明结缘已后中间常相逢值然逢值有三种若相逢遇常受大乘此辈中间皆已成就不至于今也若相逢遇遇其退大仍接以小此辈中间犹故未尽今得还闻大乘之教三但论遇小不论遇大此辈则中间未度于今亦不尽方始受大乃至灭后得道者是也问如上尘数多许时节今始得罗汉如此无生法忍何易可阶答一云大圣善巧依四悉檀作如是说或说佛道长远或说佛道易得以对治故若厌道长者说短于道生轻易想者说长或为发生宿善或随世间所欲或为闻说长短即得入第一义当知言如许劫方今得罗汉者此是权行四悉檀也记云第三既云但论遇小者中间之言自望元初结小缘者耳第三类人未曾闻大便即流转此人即以初闻小时为初结缘复于中间唯习于小今遇王子初且闻小人见释迦一代教中一分声闻未发心者即便判云永灭不发是不知如来长远之化也。

　　△三明今日还为说法华二初结会古今二初结师古今。

　　诸比丘我今语汝彼佛弟子十六沙弥今皆得阿耨多罗三藐三菩提于十方国土现在说法有无量百千万亿菩萨声闻以为眷属其二沙弥东方作佛一名阿閦在欢喜国二名须弥顶东南方二佛一名师子音二名师子相南方二佛一名虚空住二名常灭西南方二佛一名帝相二名梵相西方二佛一名阿弥陀二名度一切世间苦恼西北方二佛一名多摩罗䟦旃檀香神通二名须弥相北方二佛一名云自在二名云自在王东北方佛名坏一切世间怖畏第十六我释迦牟尼佛于娑婆国土成阿耨多罗三藐三菩提。

　　应知十六沙弥是古八方作佛是今。

　　△二会弟子古今二初会现在四初不退住大。

　　诸比丘我等为沙弥时各各教化无量百千万亿恒河沙等众生从我闻法为阿耨多罗三藐三菩提。

　　△二退住声闻。

　　此诸众生于今有住声闻地者我常教化阿耨多罗三藐三菩提是诸人等应以是法渐入佛道。

　　△三释退住意。

　　所以者何如来智慧难信难解。

　　△四正结古今。

　　尔时所化无量恒河沙等众生者汝等诸比丘。

　　△二会未来二初正会。

　　及我灭度后未来世中声闻弟子是也。

　　△二释疑。

　　我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻是经唯以佛乘而得灭度更无余乘除诸如来方便说法。

　　疑云若现在者得闻佛说法华得入一实道可是结缘之流若未来者不闻法华而入灭度此岂能舍小得入一乘释云虽灭度后终会得闻我于余国作佛得闻是经余国者三乘通教有余国也除诸如来方便说者断疑也三是方便说其实无三也。

　　△二明还说法华三初时众清净。

　　诸比丘若如来自知涅槃时到众又清净信解坚固了达空法深入禅定。

　　涅槃时到者诸佛出世教道将毕之时即说此经如迦叶佛日月灯明等说斯经竟即入涅槃释迦说法华竟仍唱当灭众又清净者即断德也信解坚固者信即四不坏信也解即四无漏正解了达真谛具诸禅定此智断立也尔时堪教大道闻必信解也复次众又清净者得三藏教益而免难也信解坚固者于方等教心相体信也了达空法闻般若教说法于空法中心得了达即转教意也。

　　△二正说法华。

　　便集诸菩萨及声闻众为说是经世间无有二乘而得灭度唯一佛乘得灭度耳。

　　便集诸菩萨即是聚会亲族等是说此经也故上释亲族是法身大士影响众者以此文验之其义明也集诸菩萨是会亲族及声闻众是命其子也。

　　△三释前开三意。

　　比丘当知如来方便深入众生之性知其志乐小法深着五欲为是等故说于涅槃是人若闻则便信受。

　　若世无二乘得灭度者何故如来前说权教故释云比丘当知如来方便深知众生有小性欲著于五尘弊于五浊故先说三令彼破蔽免难然后说一也。

　　△二譬说结缘二初开譬二合譬初文又二初导师譬五初五百由旬譬。

　　譬如五百由旬。

　　五百由旬者由旬或云逾缮那盖西域之数量如此方之驿程耳然经论所出不同或约八十里或六十或四十或十六多以四十里为准言五百者今依此经判之则以三界果报处为三百有余国处为四百实报国处为五百也故下文合譬云知诸生死生死即是处所明矣但佛旨难知更须广解又以见惑为一百五下分为二百五上分为三百尘沙为四百无明为五百故下文合譬云烦恼险难恶道其义相扶也复次入空观能过三百入假观能过四百人中观能过五百故下文合譬云善知险道通塞之相即双知因果二种五百其义相扶也。

　　△二险难恶道譬。

　　险难恶道旷绝无人怖畏之处。

　　险难恶道者譬生死因果分段变易此果险难见思尘沙无明此因险难由此因果故言恶道道有二一有人可依二无人可依有者譬生死中有涅槃烦恼中有菩提此通指衍门三教无者生死烦恼无涅槃菩提此则旷绝无人可依多是三藏二乘据理通于通教二乘也。

　　△三若有多众譬。

　　若有多众。

　　若有多众者此譬王子所化未度之众也。

　　△四欲至宝处譬。

　　欲过此道至珍宝处。

　　欲过此险道未至种觉故言至珍宝处也。

　　△五有一导师譬。

　　有一导师聪慧明达善知险道通塞之相。

　　有一导师者即第十六王子也聪慧明达者眼耳清净曰聪意清净曰达总而言之即六根清净也智即一心三智明即具足五眼又三明为明十力为达。

　　△二将导譬三初所将人众譬。

　　将导众人欲过此难。

　　△二中路懈退譬二初退大三初中路懈退。

　　所将人众中路懈退。

　　言所将人众者通是结缘之众若别论者昔得大益被将已竟未得大益正是所将若约五百人其三十子中未得开悟之人也此非是半途名中路但以初发心为始至成佛为终于此两楹间而起退意故名中路。

　　△二白导师言。

　　白导师言我等疲极而复怖畏。

　　白导师言者自有通途慈悲名导师如文云有一导师将导众人者是也自有结缘导师如文云所将人众白导师言者是也自有权智导师如文云导师多诸方便者是也自有实智导师如文云导师知此人众者是也今言白导师者正是白结缘之导师尔以其退大则大灭接小则小生一生一灭感于法身呼此为白又王子知其退大即是闻其所白也善根微弱无明所翳故言疲极惮生死苦名为怖畏。

　　△三不能复进。

　　不能复进前路犹远今欲退还。

　　不能复进前路犹远者见思尘沙无明难可卒断也然用小乘接之不令顿还本处者亦有进义也。

　　△二接示四初多方便譬。

　　导师多诸方便。

　　此明接之以小然上火宅方便开三乘法其间皆有四意今此亦然初多诸方便此譬拟宜即以小接也。

　　△二伤其失宝譬。

　　而作是念此等可愍云何舍大珍宝而欲退还。

　　次而作是念下第二伤其失宝譬知有小无大也。

　　△三化作城譬二初作化。

　　作是念已以方便力于险道中过三百由旬化作一城。

　　此譬正用方便也文有两意一从作是念已去是正作化城譬也上车譬云吾为汝等造作此车今城是有故须先作。

　　△二说化。

　　告众人言汝等勿怖莫得退还今此大城可于中止随意所作若入是城快得安隐若能前至宝所亦可得去。

　　次告众人言去是正说化城譬此拟上文劝示证也何则文云汝等勿怖莫得退还者即劝转劝令进入城也今此大城乃至随意所作者是示转示城可住也若入是城快得安隐者是证转谓赞城安隐也若能前至宝所亦可得去者然三藏教中未论前进此取今日王城开显已后作如此说正是述昔施权善巧之意也。

　　△四入城譬。

　　是时疲极之众心大欢喜叹未曾有我等今者免斯恶道快得安隐于是众人前入化城生已度想生安隐想。

　　此譬三乘悟入也心大欢喜者即闻慧也叹未曾有者即暖位也免恶道者即顶位也快得安隐者即忍位也前入城者即见谛位也生已度想者即无学位也此与火宅适子所愿勇锐推排出宅同也且生已度想如得尽智安隐想如得无生智又具智德如已度证断德如安隐。

　　△三灭化城引至宝所譬二初知息已。

　　尔时导师知此人众既得止息无复疲倦。

　　此文有二意一既得止息无复疲倦者譬上涅槃时到众又清净免难大机发也。

　　△二引至宝所。

　　即灭化城语众人言汝等去来宝处在近向者大城我所化作为止息耳。

　　次即灭化城引向宝所者譬上正说法华示真实相也然宝所有二义若用究竟则以极果为宝所故上文云唯佛与佛乃能究尽诸法实相若分入即以初发心住为宝所故上文云无上宝聚不求自得又云得佛法分如佛子所应得者皆已得之正谓宝处在近向者大城我所化作即举废权譬以帖显实譬耳故上文云如来智慧难信难解是诸人等应以是法渐入佛慧此拟方便中云我令脱苦缚逮得涅槃者佛以方便力示以三乘教也又汝等去来者去即行也来助语辞如云汝等行矣宝处在近其斯之谓乎。

　　△二合譬二初正合二初合导师譬五初合导师。

　　诸比丘如来亦复如是。

　　此正合文有五意但不次第初如来亦复如是者合第五导师。

　　△二合多诸人众。

　　今为汝等作大导师。

　　今为汝等者合第三多诸人众。

　　△三合险难恶道。

　　知诸生死烦恼恶道险难。

　　知诸生死烦恼者合第二险离。

　　△四合五百由旬。

　　长远。

　　长远两字合第一五百由旬。

　　△五合至珍宝处。

　　应去应度。

　　应去应度者合第四至珍宝处。

　　△二合将导譬三初合所将人众。

　　若众生。

　　若众生者合第一所将人众也。

　　△二合退大接小二初合退大三初合中路懈退。

　　但闻一佛乘者。

　　合第二退大接小譬第二譬本有退大接小今具合之上退有三意但闻一佛乘者合上中路懈退无机意也。

　　△二合白导师言。

　　则不欲见佛不欲亲近。

　　不欲见佛不欲亲近合上白导师言不受诫劝也。

　　△二合不能前进。

　　便作是念佛道长远久受勤苦乃可得成。

　　便作是念下合上不能前进息化之意也。

　　△二合接小三初合多诸方便。

　　佛知是心。

　　此合接之以小譬本有四今合但三佛知是心合上导师多诸方便拟宜意也。

　　△二合此等可愍。

　　怯弱下劣以方便力。

　　怯弱下劣者合上此等可愍知有小机也。

　　△三合现作化城。

　　而于中道为止息故说二涅槃。

　　而于中道为止息故下合第三现作化城众人入城譬也而于中道说二涅槃者三界见思惑尽尘沙无明未破于此两楹中间判有余无余涅槃也亦是声闻缘觉两涅槃又分段已尽变易未除二死中间判为有余无余故言中道。

　　△三合灭化城引至宝所二初合知息已。

　　若众生住于二地。

　　合第三灭化将至宝所譬也上文有二今合亦二若众生住于二地者此合知止息已也。

　　△二合引向宝所。

　　如来尔时即便为说汝等所作未办汝所住地近于佛慧当观察筹量所得涅槃非真实也但是如来方便之力于一佛乘分别说三。

　　如来尔时即便为说下此合将向宝所也。

　　△二举譬帖合二初叠接退譬来合施三。

　　如彼导师为止息故化作大城。

　　如彼导师下即是第二叠譬帖合牒接退譬来合施三。

　　△二叠灭化譬来合显一。

　　既知息已而告之言宝处在近此城非实我化作耳。

　　既知息已者是叠灭化譬来合显一。

　　尔时世尊欲重宣此义而说偈言。

　　△二偈颂二初颂结缘由二初颂远由二初颂大通成道三初颂成道前事。

　　大通智胜佛十劫坐道场佛法不现前不得成佛道诸天神龙王阿修罗众等常雨于天华以供养彼佛诸天击天鼓并作众伎乐香风吹萎华更雨新好者。

　　此六行颂大通成道上文有五今颂但三今初三行颂上第二将成道前事。

　　△二颂正成道。

　　过十小劫已乃得成佛道诸天及世人心皆怀踊跃。

　　次过十小劫已下第二一行颂第三正成道。

　　△三颂请转法轮。

　　彼佛十六子皆与其眷属千万亿围绕俱行至佛所头面礼佛足而请转法轮圣师子法雨充我及一切。

　　三彼佛十六子下第三两行颂第五十六王子请转法轮兼颂第四成道已眷属申供养略不颂第一佛寿长远耳。

　　△二颂十方梵请二初颂威光动耀。

　　世尊甚难值久远时一现为觉悟群生震动于一切。

　　△二颂十方梵寻光而来二初别颂东方。

　　东方诸世界五百万亿国梵宫殿光曜昔所未曾有诸梵见此相寻来至佛所散华以供养并奉上宫殿请佛转法轮以偈而赞叹佛知时未至受请默然坐。

　　△二总颂九方。

　　三方及四维上下亦复尔散华奉宫殿请佛转法轮世尊甚难值愿以本慈悲广开甘露门转无上法轮。

　　△二颂近由二初颂请转半字法轮三初颂受请。

　　无量慧世尊受彼众人请。

　　△二颂正转。

　　为宣种种法四谛十二缘无明至老死皆从生缘有如是众过患汝等应当知。

　　△三颂闻法得道。

　　宣畅是法时六百万亿垓得尽诸苦际皆成阿罗汉第二说法时千万恒沙众于诸法不受亦得阿罗汉从是后得道其数无有量万亿劫算数不能得其边。

　　六万亿垓者垓有作垓风俗通云十千为万十万为亿十亿为兆十兆为京京生秭秭生垓垓生壤壤生沟沟生涧涧生正正生载载谓地所不能容载者也则是十亿为兆百亿为京千亿为秭万亿为垓即是长行中那由他耳亦是俱舍五十二数中第十数也彼云数始为一十一为十十十为百十百为千十千为万十万为洛叉十洛叉为度洛叉十度洛叉为俱胝十俱胝为末陀十末陀为阿庾多阿庾多者即是那由他也盖新旧两译不同。

　　△二颂请满字五初颂王子出家。

　　时十六王子出家作沙弥。

　　△二颂请转法轮。

　　皆共请彼佛演说大乘法我等及营从皆当成佛道愿得如世尊慧眼第一净。

　　△三颂方等般若。

　　佛知童子心宿世之所行以无量因缘种种诸譬喻说六波罗密及诸神通事分别真实法菩萨所行道。

　　△四颂说法华。

　　说是法华经如恒河沙偈。

　　△五颂说已入定。

　　彼佛说经已静室入禅定一心一处坐八万四千劫。

　　颂第七说已入定略不颂第三父王所将八万求出家及第五闻经之众有解不解并第六说经时节长远也。

　　△二颂正结缘二初颂法说三初颂昔日共结缘三初颂知佛入定。

　　是诸沙弥等知佛禅未出。

　　△二颂王子覆讲。

　　为无量亿众说佛无上慧各各坐法座说是大乘经于佛宴寂后宣扬助法化。

　　△三颂众得利益。

　　一一沙弥等所度诸众生有六百万亿恒河沙等众。

　　略不颂第四佛从定起称叹耳。

　　△二颂中间更相值遇。

　　彼佛灭度后是诸闻法者在在诸佛土常与师俱生。

　　△三颂今还说法华二初结会古今。

　　是十六沙弥具足行佛道今现在十方各得成正觉尔时闻法者各在诸佛所其有住声闻渐教以佛道我在十六数曾亦为汝说是故以方便引汝趣佛慧。

　　此三行颂结会古今也然上文有现在未来两意今初三行但颂结会现在师弟耳。

　　△二颂还说法华二初颂时众清净。

　　以是本因缘。

　　此第二一行颂还说法华上文有三意今初一句则颂第一时众清净以本昔因缘所以今日时众免难机发也。

　　△二颂还说法华。

　　今说法华经令汝入佛道慎勿怀惊惧。

　　次今说法华下第二三句颂第二为说是经略不颂第三释开权意耳。

　　△二颂譬说二初颂开譬二初颂导师譬五初颂险难恶道。

　　譬如险恶道迥绝多毒兽又复无水草人所怖畏处。

　　△二颂多诸人众。

　　无数千万众欲过此险道。

　　△三颂五百由旬。

　　其路甚旷远经五百由旬。

　　△四颂有一导师。

　　时有一导师。

　　△五颂聪慧明达。

　　强识有智慧明了心决定在险济众难。

　　△二颂将导譬三初颂所将人众。

　　众人。

　　△二颂中路懈退二初颂退大。

　　皆疲偈而白导师言我等今顿乏于此欲退还。

　　△二颂接退四初颂伤失大。

　　导师作是念此辈甚可愍如何欲退还而失大珍宝。

　　△二颂作念。

　　寻时思方便当设神通力。

　　△三颂作化二初颂作化。

　　化作大城郭庄严诸舍宅周匝有园林渠流及浴池重门高楼阁男女皆充满。

　　此两行半有二意初一行半颂正作化譬诸舍宅者诸空观境也园林者二乘总持无漏法林也九次第定为渠流八解脱为浴池重门者是三空门又是重空三昧尽无生智为楼阁高出也男女是定慧观心解者智体周备如城隍善法圆足如郭之围绕以毕竟空为舍宅真善能成自行如男能干家事慈悲外化如女之外适耳。

　　△二颂说化。

　　即作是化已慰众言勿惧汝等入此城各可随所乐。

　　次从即作是化已下第二一行颂上说化也。

　　△四颂入城。

　　诸人既入城心皆大欢喜皆生安隐想自谓已得度。

　　△三颂灭化引至宝所二初颂知息已。

　　导师知息已。

　　△二颂引向宝所。

　　集众而告言汝等当前进此是化城耳我见汝疲极中路欲退还故以方便力权化作此城汝今勤精进当共至宝所。

　　△二颂合譬二初颂正合二初颂合五百由旬。

　　我亦复如是为一切导师。

　　△二合将导譬二初颂合中路懈退二初合退大。

　　见诸求道者中路而懈废不能度生死烦恼诸险道。

　　△二合接退。

　　故以方便力为息说涅槃言汝等苦灭所作皆已办。

　　△二颂合灭化引向宝所二初颂合知息已。

　　既知到涅槃皆得阿罗汉。

　　△二颂合引向宝所。

　　尔乃集大众为说真实法诸佛方便力分别说三乘唯有一佛乘息处故说二今为汝说实汝所得非灭为佛一切智当发大精进汝证一切智十力等佛法具三十二相乃是真实灭。

　　此文中有三德秘藏义何则汝证一切智即般若德具三十二相即法身德乃是真实灭即解脱德此三法不纵不横即见佛性也。

　　△二颂举譬贴合。

　　诸佛之导师为息说涅槃既知是息已引入于佛慧。

　　此一行颂贴合总上第三卷文毕。

　　科注妙法莲华经卷第五
卍新纂续藏经第 30 册 No. 0605 法华经科注


　　科注妙法莲华经卷第六

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△七释五百弟子受记品二初申品目。

　　妙法莲华经五百弟子受记品第八

　　此品是因缘说中第二段也此品具记千二百题标五百者何也当知五百得记名同而又五百口陈领解故以标品耳。

　　△二解经文二初授满愿记二授千二百记初文又二初叙默领解二如来述记初文又二初叙得解欢喜二初叙得解由四初闻法譬二周开显。

　　尔时富楼那弥多罗尼子从佛闻是智慧方便随宜说法。

　　从佛闻是智慧者即领方便火宅中两处显实也方便随宜者即领两处开权也。

　　△二闻授五大弟子记。

　　又闻授诸大弟子阿耨多罗三藐三菩提记。

　　闻诸大弟子者即领开权也授菩提记者即领显实也。

　　△三闻宿世事。

　　复闻宿世因缘之事。

　　闻宿世因缘者即领显实也。

　　△四闻诸佛大神力。

　　复闻诸佛有大自在神通之力。

　　闻诸佛有大自在神力者以如来三达无碍观彼久远犹若今日即是大自在神通之力斥异二乘止齐八万耳即领开权也。

　　△二叙得解欢喜二初明内喜。

　　得未曾有心净踊跃。

　　此叙得解欢喜先明内解欢喜由昔未闻开权显实而今得闻故言得未曾有除涅槃爱断破别惑故言心净开佛知见是故踊跃。

　　△二明外敬。

　　即从座起到于佛前头面礼足却住一面瞻仰尊颜目不暂舍。

　　次明外形恭敬得解由佛故起恭敬。

　　△二叙默念领解二初正明默念领解。

　　而作是念世尊甚奇特所为希有随顿世间若干种性以方便知见而为说法拔出众生处处贪着我等于佛功德言不能宣。

　　正明默念领解文有二意然上二周得悟皆发言领解此何默念耶当知上为下根未悟事须彰言劝动今下根已悟无所劝动故默念不言又上来但领解不求发迹言则不嫌今则亦解亦发亦解故念避物讥嫌故默默念则𠃔宜也又默念领解是大领解如净名默然是真入不二法门又权实不可思议非言非念而言而念非言而言故上来口陈领解非念而念故今则默念领解上来何意不求发迹为下根未悟是故不求发迹今下根已解权化事足也若下根发迹则知中上亦权若约上中则于下不便故也世尊甚奇特所为希有者领实智也随顺世间若干种性而为说法即领权智也正是七种方便之根性耳此领方便品中开权显实意也拔出众生处处贪著者即是领火宅中开权显实也我等于佛功德言不能宣者领上药草喻中如来有无量功德汝等所不能及也既云言不能宣亦是念所不及也。

　　△二明默求发迹请记。

　　唯佛世尊能知我等深心本愿。

　　唯佛能知下即是默念求发迹请记也我等者通念请发诸人迹也当知深心是本今现作是迹本愿者大慈誓愿也。

　　△二如来述记二初长行二偈颂初文又二初述本迹二与授记初文又三初就释迦世行因发迹三初举示其人。

　　尔时佛告诸比丘汝等见是富楼那弥多罗尼子不。

　　汝等见不者有二意一见其迹为小不二见其本功德不众人但见迹为声闻而不能知本是菩萨故云见不。

　　△二总标本迹章二初迹。

　　我常称其于说法人中最为第一。

　　此标其迹也迹于说法人中最为第一若非法身妙本无以垂于第一胜迹昔来但言于迹中说法第一今则不尔于无上法久得第一此举迹以显本也。

　　△二本。

　　亦常叹其种种功德。

　　亦常叹其下此标其本地福慧万行法门故云种种然本地既有种种法门迹中何但为二乘耶此举本以明迹也。

　　△三别释本迹二初别释迹中助宣半满之法。

　　精勤护持助宣我法能于四众示教利喜具足解释佛之正法而大饶益同梵行者。

　　此别释也助宣我法者即是迹中助宣半漏法在鹿苑迹为下根声闻即是助宣酪法也乃至迹在法华得悟即是护持助宣醍醐法也上总本云我常叹其种种功德者即此意也本具足权实功德而迹于五味助佛调熟实行众生岂非精勤助宣之意耶别释本迹功德能于四众示教利喜者分别半字教也具足解释者助宣满字般若教也而大饶益者助佛饶益半满之众生也同梵行者是迹中所化半满弟子也。

　　△二别述本地功德。

　　自舍如来无能尽其言论之辨。

　　自舍等者降佛已还七方便人不能知其本地之辨。

　　△二约过去佛世显其本行。

　　汝等勿谓富楼那但能护持助宣我法亦于过去九十亿诸佛所护持助宣佛之正法于彼说法人中亦最第一又于诸佛所说空法明了通达得四无碍智常能审谛清净说法无有疑惑具足菩萨神通之力随其寿命常修梵行彼佛世人咸皆谓之实是声闻而富楼那以斯方便饶益无量百千众生又化无量阿僧祇人令立阿耨多罗三藐三菩提为净佛土故常作佛事教化众生。

　　此就过去佛世显其本行也谓非止于我所助宣半满之法久远佛所亦复助宣半满之法取今日助宣为发迹取过去助宣为显本应知显本有二一远本二近本远本冥邈为信良难故略而不述但举九十亿近本有宿命智能知近本故举近以证远就九十亿文具明助佛宣扬五味之教调熟众生护持助宣即拟助宣半字酪味法也佛之正法即拟方等生酥味法又于空法明了者即拟助宣熟酥味法亦如今佛转教说般若明六波罗蜜互相收摄旋转无碍九十亿佛所亦助宣扬如今无异彼佛世人咸皆谓之实是声闻于时既未发迹但谓被加命转般若不言是大菩萨化无量众生令立三菩提者即是助宣醍醐味法在文可解。

　　△三约三世佛所修因。

　　诸比丘富楼那亦于七佛说法人中而得第一今于我所说法人中亦为第一于贤劫中当来诸佛说法人中亦复第一而皆护持助宣佛法亦于未来护持助宣无量无边诸佛之法教化饶益无量众生令立阿耨多罗三藐三菩提为净佛土故常勤精进教化众生。

　　此约三世佛所修因如文此亦例前助宣半满五味之法利益大小也。

　　△二与记七初明因圆。

　　渐渐具足菩萨之道。

　　△二明果满。

　　过无量阿僧祇劫当于此土得阿耨多罗三藐三菩提号曰法明如来应供正遍知明行足善逝世间解无上士调御丈夫天人师佛世尊。

　　△三明国净五初明国大严净。

　　其佛以恒河沙等三千大千世界为一佛土七宝为地地平如掌无有山陵溪涧沟壑七宝台观充满其中诸天宫殿近处虚空人天交接两得相见。

　　地平如掌者经直言如掌不言手掌良以手掌不平则非所引应知海底有石名掌此石无一微尘许不平盖类如海掌尔又贤劫经正明如佛手掌非引同人掌也。

　　△二明纯是善道。

　　无诸恶道亦无女人一切众生皆以化生无有淫欲。

　　△三明人天福慧具足。

　　得大神通身出光明飞行自在志念坚固精进智慧普皆金色三十二相而自庄严其国众生常以二食一者法喜食二者禅悦食。

　　法喜禅悦食者月藏第九云法食喜食禅食经文总言法喜禅悦别分应有三种差别也。

　　△四明菩萨声闻众多。

　　有无量阿僧祇千万亿那由他诸菩萨众得大神通四无碍智善能教化众生之类其声闻众算数校计所不能知皆得具足六通三明及八解脱。

　　△五总结。

　　其佛国土有如是等无量功德庄严成就。

　　如月藏第五云不杀得十种功德一于一切众生得无所畏乃至第十命终生于善道后作佛国无害仗之具国人长寿不盗十功德一果报具足为事决断无有难碍乃至第十死生善道后作佛国华宝庄严充满不淫十功德一诸根律仪为事决断乃至死生善道后作佛时国无女人不妄十功德一众生信其言乃至死生善道后作佛时国无臭秽常满宝华不两舌十功德一身不可坏乃至死生善道后作佛国魔不能坏眷属不恶口十功德一柔软语乃至死生善道后作佛国法声充满不绮语十功德一天人爱敬乃至死生善道后作佛国众生强记不忘不贪十功德一身根不缺乃至死生善道后作佛国无魔外道不瞋十功德一离一切瞋乃至死生善道后作佛国人得三昧不邪见十功德一心性柔善乃至死生善道后作佛时国人正信是为无量功德庄严也。

　　△四劫国名号。

　　劫名宝明国名善净。

　　△五明佛寿量。

　　其佛寿命无量阿僧祇劫。

　　△六明法住甚久。

　　法住甚久。

　　△七明灭后供养舍利。

　　佛灭度后起七宝塔遍满其国。

　　尔时世尊遍重宣此义而说偈言。

　　△二偈颂二初颂上发迹二初总发诸声闻迹五初标难思之法。

　　诸比丘谛听佛子所行道善学方便故不可得思议。

　　△二明垂迹之由。

　　知众乐小法而畏于大智是故诸菩萨作声闻缘觉。

　　△三明垂迹利益。

　　以无数方便化诸众生类自说是声闻去佛道甚远度脱无量众皆悉得成就虽小欲懈怠渐当令作佛。

　　小欲者示求小乘也懈怠者示退大乘也以权行引实行化诸众生渐令作佛也。

　　△四明内怀大道。

　　内秘菩萨行外现是声闻少欲厌生死实是净佛土示众有三毒又现邪见相我弟子如是方便度众生。

　　非但示为声闻亦示作外道及三毒凡夫如身子示瞋难陀示贪调达示痴皆其类也。

　　△五指略抑广。

　　若我具足说种种现化事众生闻是者心则怀疑惑。

　　△二别发满愿迹本二初颂显过去本。

　　今此富楼那于昔千亿佛勤修所行道宣护诸佛法为求无上慧而于诸佛所现居弟子上多闻有智慧所说无所畏能令众欢喜未曾有疲倦而以助佛事已度大神通具四无碍智知诸根利钝常说清净法演畅如是义教诸千亿众令住大乘法而自净佛土。

　　具四无碍智者一义无碍智二法无碍智三辞无碍智四乐说无碍智也祖师云若欲阐扬大道必须无碍辩才此四通名无碍智者菩萨于此四法智慧捷疾分别了了通达无滞故也。

　　△二颂三世行因。

　　未来亦供养无量无数佛护助宣正法亦自净佛土常以诸方便说法无所畏度不可计众成就一切智。

　　△二颂上授记四初颂因圆。

　　供养诸如来护持法宝藏。

　　此七行半颂授记上文有七今颂其四略不颂寿命法住灭后起塔。

　　△二颂果满。

　　其后得成佛号名曰法明。

　　△三超颂国劫名号。

　　其国名善净七宝所合成劫名为宝明。

　　△四颂国土广净。

　　菩萨众甚多其数无量亿皆度大神通威德力具足充满其国土声闻亦无数三明八解脱得四无碍智以是等为僧其国诸众生淫欲皆已断纯一变化生具相庄严身法喜禅悦食更无余食想无有诸女人亦无诸恶道富楼那比丘功德悉成满当得斯净土贤圣众甚多如是无量事我今但略说。

　　△二授千二百记三初念请。

　　尔时千二百阿罗汉心自在者作是念我等欢喜得未曾有若世尊各见授记如余大弟子者不亦快乎。

　　△二与记二初长行三初总记千二百。

　　佛知此等心之所念告摩诃迦叶是千二百阿罗汉我今当现前次第与授阿耨多罗三藐三菩提记。

　　△二别授陈如。

　　于此众中我大弟子憍陈如比丘当供养六万二千亿佛然后得成为佛号曰普明如来应供正遍知明行足善逝世间解无上士调御丈夫天人师佛世尊。

　　△陈如最初悟道居上座首故别授记。

　　△三别记五百。

　　其五百阿罗汉优楼频螺迦叶伽耶迦叶那提迦叶迦留陀夷优陀夷阿㝹楼驮离婆多劫宾那薄拘罗周陀沙伽陀等皆当得阿耨多罗三藐三菩提尽同一号名曰普明。

　　五百名同须别与记问但见五百得记不见千二百答此五百即千二百数颂中末后一行半总授七百即是千二百也又持品云我先总说一切声闻皆已授记即指今一行半非是止授七百声闻也优陀夷者此云出现以日出时生故得名也乃阿难弟子又周陀莎伽陀等周陀此云大路边生佛本行经云其母是长者之女随夫他国久而有孕垂产思归行至中途即诞其子如是两度凡生二子故以小大区别之大即周陀小即莎伽陀此云小路边生又云娑婆揭多此翻善来又周陀者亦云周利槃陀伽亦云周利槃特或翻蛇奴性多愚钝昔为法师善于经论有五百弟子秘吝佛法不肯教人所以今世感于愚蒙果报或云周利即周陀槃陀伽即莎伽陀也。

　　尔时世尊欲重宣此义而说偈言。

　　△二偈颂二初记陈如及与五百。

　　憍陈如比丘当见无量佛过阿僧祗劫乃成等正觉常放大光明具足诸神通名闻遍十方一切之所敬常说无上道故号为普明其国土清净菩萨皆勇猛咸升妙楼阁游诸十方国以无上供具奉献于诸佛作是供养已心怀大欢喜须臾还本国有如是神力佛寿六万劫正法住倍寿像法复倍是法灭天人忧其五百比丘次第当作佛同号曰普明转次而授记我灭度之后某甲当作佛其所化世间亦如我今日国土之严净及诸神通力菩萨声闻众正法及像法寿命劫多少皆如上所说。

　　△二总授一切声闻记。

　　迦叶汝已知五百自在者余诸声闻众亦当复如是其不在此会汝当为宣说。

　　△三领解二初长行二偈颂初文又二初经家叙其欢喜二初庆今得解故欢喜二初明内心庆喜。

　　尔时五百阿罗汉于佛前得受记已欢喜踊跃。

　　△二明外形恭敬。

　　即从座起到于佛前头面礼足。

　　△二愧昔不解故自责。

　　悔过自责。

　　△二自陈领解二初法说二初悔得少为足。

　　世尊我等常作是念自谓已得究竟灭度。

　　是悔责昔迷得小为足不知求大。

　　△二责钝根难悟。

　　今乃知之。

　　是责根钝始悟不早知之今知小非究竟大为真实也。

　　△二譬说二初略譬二初略举譬况。

　　如无智者。

　　△二释无智意。

　　所以者何我等应得如来智慧而便自以小智为足。

　　△二正举譬二初开譬二初贫人醉酒譬三初亲友系珠譬。

　　世尊譬如有人至亲友家醉酒而卧是时亲友官事当行以无价宝珠系其衣里与之而去。

　　此醉酒譬者譬其法说自悔得少为足不知求大领前法譬宿世中施权之意于中自有三意一者系珠譬领上王子结缘之意譬如有人者即二乘人也亲友者昔日第十六王子也家即大乘教为家也醉酒而卧者当于尔时大机暂发无明暂伏而得闻经内心微解以无明重故还复迷失醉有二义一重醉都不觉知二轻醉微觉寻忘亦名不觉虽有二义终成系珠如毒鼓耳官事当行者明王子余处机兴逗缘往应故云当行弘法化他此非私务故云官事无价珠者一乘实相真如智宝也系其衣里者惭愧忍辱能遮瞋恚及防外恶即是外衣信乐之心内褁善根即是内衣于时闻法微信乐欲即了因智愿种子也。

　　△二醉卧不觉譬。

　　其人醉卧都不觉知。

　　二者醉卧不觉譬无明心重寻复不忆此领中间懈退不受大法也。

　　△三起已游行譬。

　　起已游行到于他国为衣食故勤力求索甚大艰难若少有所得便以为足。

　　三者起已游行譬领上中间接之以小受三乘化也善根欲发厌苦求乐故云起已游行无明覆解不知向本求大乘衣食故言向他国求于小乘衣食若魔佛相望生死魔界为他国佛法大小皆为本国若就小大相望小乘未免变易生死犹是他国大乘永免生死乃为本国究竟还源明背大乘国往小乘土不知从珠取给而佣作自资获一日价得少为足也。

　　△二亲友觉悟譬三初诃责。

　　于后亲友会遇见之而作是言咄哉丈夫何为衣食乃至如是。

　　此亲友发觉譬领上以是本因缘今说法华等赐大车意也其初诃责者即经云咄哉丈夫何为衣食乃至如是譬上动执生疑也。

　　△二示珠。

　　我昔欲令汝得安乐五欲自恣于某年日月以无价宝珠系汝衣里今故现在而汝不知勤苦忧恼以求自活甚为痴也。

　　二我昔欲令汝得安乐等即示珠也譬上宿世因缘某年日月者指大通佛所也。

　　△三劝贸。

　　汝今可以此宝贸易所须常可如意无所乏短。

　　三汝今可以此宝贸易等即劝贸也譬得记作佛三周皆有此三意法说中我令脱苦缚即是诃责五佛章中开示即是示珠身子得记即是劝贸譬说中我先不言皆得菩提即是诃责三车一车即是示珠中根得记即是劝贸下根宿世因缘汝等善听即是诃责覆讲结缘还为说大即是示珠下根得记即是劝贸至若系珠中三意望三周者始在佛树以大拟之即是系珠无机息化即是醉卧寻施方便即是起行譬喻中二万亿佛所即是系珠遣旁人追闷绝不受即是醉卧三车引得即是起行因缘中大通智胜佛所即是系珠中路懈退即是醉卧接之以小即是起行此等皆名领权也。

　　△二合譬二初合醉酒譬三初合系珠。

　　佛亦如是为菩萨时教化我等令发一切智心。

　　此合譬也凡言合譬盖是以今法说合上譬喻令彼此意义相符使群机易晓所以云也诸有智者以譬喻得解其是之谓乎上下诸文准此可知。

　　△二合醉卧不觉知。

　　而寻废忘不知不觉。

　　△三合起已游行。

　　既得阿罗汉道自谓灭度资生艰难得少为足。

　　△二合亲友觉悟譬三初合诃责。

　　一切智愿犹在不失今者世尊觉悟我等作如是言诸比丘汝等所得非究竟灭。

　　△二合示珠。

　　我久令汝等种佛善根以方便故示涅槃相而汝谓为实得灭度。

　　△三合劝贸。

　　世尊我今乃知实是菩萨得受阿耨多罗三藐三菩提记以是因缘甚大欢喜得未曾有尔时阿若憍陈如等欲重宣此义而说偈言。

　　二偈颂二初颂内心得解二初颂欢喜。

　　我等闻无上安稳授记声欢喜未曾有礼无量智佛。

　　△二颂悔责。

　　今于世尊前自悔诸过咎。

　　△二颂自陈领解二初颂法说。

　　于无量佛宝得少涅槃分。

　　△二颂譬说二初颂略譬二初颂略举譬。

　　如无智愚人。

　　△二颂释无智意。

　　便自以为足。

　　△二颂正举譬二初颂开譬二初颂舍宝不知。

　　譬如贫穷人往至亲友家其家甚大富具设诸肴膳以无价宝珠系着内衣里默与而舍去时卧不觉知是人既已起游行诣他国求衣食自济资生甚艰难得少便为足更不愿好者不觉内衣里有无价宝珠。

　　△二颂亲友觉悟。

　　与珠之亲友后见此贫人苦切责之己示以所系珠贫人见此珠其心大欢喜富有诸财物五欲而自恣。

　　△二颂合譬。

　　我等亦如是世尊于长夜常愍见教化令种无上愿我等无智故不觉亦不知得少涅槃分自足不求余今佛觉悟我言非实灭度得佛无上慧尔乃为真灭我今从佛闻授记庄严事及转次受决身心遍欢喜。

　　△八释授学无学人记品二初申品目。

　　妙法莲华经授学无学人记品第九

　　研真断惑名为学真穷惑尽名无学研修真理募求胜见名之为学学位在三果四向真无漏慧也阿罗汉果研理已穷胜见已极无所复学故名无学然此二千人或是学人或是无学人同是一流一时受记同一名号故别为一品也此品是授记中第二段耳。

　　△二释经文二初请记二初二人请二初默念得记。

　　尔时阿难罗睺罗而作是念我等每自思惟设得授记不亦快乎。

　　默念者意有所欲未敢彰言但冥密在怀而已设得者若或也未敢刚果之辞。

　　△二发言请记二初引例。

　　即从座起到于佛前头面礼足俱白佛言世尊我等于此亦应有分唯有如来我等所归。

　　文有二意初引例者我等于此亦应有分是也。

　　△二引望。

　　又我等为一切世间天人阿修罗所见知识阿难常为侍者护持法藏罗睺罗是佛之子若佛见授阿耨多罗三藐三菩提记者我愿既满众望亦足。

　　次又我等为一切世间天人所见知识等即引望也良以二人最亲时众所望罗云是佛之子俗中亲重阿难持佛法藏道中亲胜胜重两人不蒙别记则众望不足也问若重若胜应同上流何意在此若如列众二人在上数中今获记何意居下答总与千二百记二人已同上流今更索别记耳又阿难是学人罗云是弟子位故入学无学章耳。

　　△二二千人请。

　　尔时学无学声闻弟子二千人皆从座起偏袒右肩到于佛前一心合掌瞻仰世尊如阿难罗睺罗所愿住立一面。

　　此二千声闻请记但有默念引例二意同于二人故言如阿难等耳无发言者无重无胜等事也。

　　△二授记二初记二人二记二千人初文又二初记阿难五初长行。

　　尔时佛告阿难汝于来世当得作佛号山海慧自在通王如来应供正遍知明行足善逝世间解无上士调御丈夫天人师佛世尊当供养六十二亿诸佛护持法藏然后得阿耨多罗三藐三菩提教化二十千万亿恒河沙诸菩萨等令成阿耨多罗三藐三菩提国名常立胜幡其土清净琉璃为地劫名妙音遍满其佛寿命无量千万亿阿僧祇劫若人于千万亿无量阿僧祇劫中算数校计不能得知正法住世倍于寿命像法住世复倍正法阿难是山海慧自在通王佛为十方无量千万亿恒河沙等诸佛如来所共赞叹称其功德。

　　阿难王舍城人姓刹帝利父白饭王佛之从弟也梵语阿难陀此云庆喜亦名欢喜如来成道夜生因以名之名闻博达智慧无碍世尊常叹总持第一加以宿世有大功德受持法藏如水传器乃命为侍者后阿阇世王白言仁者如来迦叶尊胜二师皆已涅槃而我多故悉不能睹仁者般涅槃时愿垂告别阿难许之后自念言我身危脆犹如聚沫况复衰老岂堪长久又念阿阇世王与我有约乃诣王宫告曰吾欲入灭来辞耳门者曰王寝不可以闻阿难曰俟王觉时当为我说时阿阇世王梦中见一宝盖七宝严饰千万亿众围绕瞻仰俄而风雨暴至吹折其柄珍宝璎珞悉坠于地心甚惊异既寤门者具陈上事王闻语已失声号恸哀感天地即至毗舍离城见阿难在恒河中流跏趺而坐王乃作礼而说偈言稽首三界尊弃我而至此暂凭悲愿力而莫般涅槃时毗舍王亦在河侧复说偈言尊者一何速而归寂灭场愿住须臾间而受我供养尔时阿难见二国王咸来劝请乃说偈言二王善严住勿为苦悲恋涅槃当我静而无诸有故阿难复念我若偏向一国入灭诸国争竞无有是处应以平等度诸有情遂于恒河中流趺坐将入涅槃是时山河大地六种震动雪山中有五百仙人睹兹瑞应飞空而至礼阿难足胡跪白言我于长老当证佛法愿垂大慈度脱我等阿难默然受请即变恒河悉为金地为诸仙人而说法要阿难默念先度弟子应当来集斯须五百罗汉从空而下为诸仙人而授具戒其仙众中有二罗汉一名商那和修二名末田底迦阿难知是法器而告之曰昔如来以正法眼藏付大迦叶迦叶入定而付于我我今将灭用传于汝汝受吾教当听偈曰本来付有法付了言无法各各须自悟悟了无无法阿难付法竟踊身虚空作十八变入风迅三昧分身四分一分奉忉利天一分奉娑竭龙宫一分奉毗舍离王一分奉阿阇世王而供养之即厉王十二年癸巳岁也。

　　尔时世尊欲重宣此义而说偈言。

　　△二偈颂。

　　我今僧中说阿难持法者当供养诸佛然后成正觉号曰山海慧自在通王佛其国土清净名常立胜幡教化诸菩萨其数如恒沙佛有大威德名闻满十方寿命无有量以愍众生故正法倍寿命像法复倍是如恒河沙等无数诸众生于此佛法中种佛道因缘。

　　我今僧中说者梵云僧伽耶此翻众即是对稠人广众而说法也名常立胜幡者什法师云外国破敌得胜则竖胜幡道场降魔亦表其胜相也。

　　△三八千菩萨生疑。

　　尔时会中新发意菩萨八千人咸作是念我等尚不闻诸大菩萨得如是记有何因缘而诸声闻得如是决。

　　菩萨疑者通疑声闻今日发心即蒙佛记国净若此昔方等中记诸菩萨无量劫中勤苦积行尔乃得记其故何哉。

　　△四如来释疑。

　　尔时世尊知诸菩萨心之所念而告之曰诸善男子我与阿难等于空王佛所同时发阿耨多罗三藐三菩提心阿难常乐多闻我常勤精进是故我已得成阿耨多罗三藐三菩提而阿难护持我法亦护将来诸佛法藏教化成就诸菩萨众其本愿如是故获斯记。

　　如来发迹释疑云彼阿难昔日与我同发大心即是同学我由精进所以前超成佛彼由多闻犹故持经迹为侍者本地如此故今与妙记何足疑焉。

　　△五阿难显本述叹。

　　阿难面于佛前自闻授记及国土庄严所愿具足心大欢喜得未曾有即时忆念过去无量千万亿诸佛法藏通达无碍如今所闻亦识本愿尔时阿难而说偈言。

　　世尊甚希有令我念过去无量诸佛法如今日所闻我今无复疑安住于佛道方便为侍者护持诸佛法。

　　△二记罗睺罗二初长行。

　　尔时佛告罗睺罗汝于来世当得作佛号蹈七宝华如来应供正遍知明行足善逝世间解无上士调御丈夫天人师佛世尊当供养十世界微尘等数诸佛如来常为诸佛而作长子犹如今也是蹈七宝华佛国土庄严寿命劫数所化弟子正法像法亦如山海慧自在通王如来无异亦为此佛而作长子过是已后当得阿耨多罗三藐三菩提。

　　尔时世尊欲重宣此义而说偈言。

　　△二偈颂。

　　我为太子时罗睺为长子我今成佛道受法为法子于未来世中见无量亿佛皆为其长子一心求佛道罗睺罗密行唯我能知之现为我长子以示诸众生无量亿千万功德不可数安住于佛法以求无上道。

　　功德不可数谓不可筹量计算也。

　　△二记二千人三初长行。

　　尔时世尊见学无学二千人其意柔软寂然清净一心观佛佛告阿难汝见是学无学二千人不唯然已见阿难是诸人等当供养五十世界微尘数诸佛如来恭敬尊重护持法藏末后同时于十方国各得成佛皆同一号名曰宝相如来应供正遍知明行足善逝世间解无上士调御丈夫天人师佛世尊寿命一劫国土庄严声闻菩萨正法像法皆悉同等。

　　尔时世尊欲重宣此义而说偈言。

　　△二偈颂。

　　是二千声闻今于我前住悉皆与授记未来当成佛所供养诸佛如上说尘数护持其法藏后当成正觉各于十方国悉同一名号俱时坐道场以证无上慧皆名为宝相国土及弟子正法与像法悉等无有异咸以诸神通度十方众生名闻普周遍渐入于涅槃。

　　△三明得记欢喜。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　△二流通分五初法师品二宝塔品三提婆品四劝持品五安乐行品初文又二初申品目。

　　妙法莲华经法师品第十

　　此品如来自说弘经功德命觅流通者也法师有五种一受持二读三诵四解说五书写大论明六种法师信力故受念力故持看文为读不忘为诵宣传为说然圣人经书难解故须解释六种法师今经合受持为一合解说为一开读诵为二足书写为五别论四人是自行一人是化他又法者轨则也师者训匠也法虽可轨体不自弘通之在人故五种通经皆得称师举法成其自行皆以妙法为师师于妙法自行成就故言法师又五种人能以妙法训匠于他故举法目师若自轨法若法匠他俱名法师故以法师名品目也。

　　△二释经文二初叹五种能持法人二叹所持之法示流通方轨初文又二初禀道弟子门功深福重二初佛世弟子二初拣出其人类。

　　尔时世尊因药王菩萨告八万大士药王汝见是大众中无量诸天龙王夜叉乾闼婆阿修罗迦楼罗紧那罗摩睺罗伽人与非人及比丘比丘尼优婆塞优婆夷求声闻者求辟支佛者求佛道者。

　　今所拣类者或是八部之类或是四众三乘之类絓法华座席因药王告八万者因者凭寄也欲以妙法凭寄药王使其领受告语八万皆流通也汝见是大众等者的示持经得福之人也。

　　△二拣出得记缘。

　　如是等类咸于佛前闻妙法华经一偈一句乃至一念随喜者我皆与授记当得阿耨多罗三藐三菩提。

　　咸于佛前者明其时节值佛在座也一句一偈者闻法极少也乃至一念随喜者明其时节最促也皆与记当得菩提者明其闻法极少时节极促随喜之功遂得佛果何况具足得闻尽形受持五种流通三业供养者耶。

　　△二灭后弟子二初出弟子类。

　　佛告药王又如来灭度之后若有人闻妙法华经乃至一偈一句一念随喜者。

　　出类举人例上可知。

　　△二亦与授记。

　　我亦与授阿耨多罗三藐三菩提记。

　　我亦与记功报如前解也然则于今如来灭后其有获闻是经一偈一句乃至一念随喜者佛慈普广咸蒙记莂则成佛何疑可谓人人有分者也。

　　△二授道师门功深福重二初长行二偈颂初文又二初别二初现世二初下品师二初明师相。

　　若复有人受持读诵解说书写妙法华经乃至一偈于此经卷敬视如佛种种供养华香璎珞末香涂香烧香缯盖幢幡衣服技乐乃至合掌恭敬。

　　明师相者即五种法师十种供养也言十种者一华二香三璎珞四末香五涂香六烧香七幡盖八衣服九技乐十合掌也。

　　△二明功报。

　　药王当知是诸人等已曾供养十万亿佛于诸佛所成就大愿愍众生故生此人间药王若有人问何等众生于未来世当得作佛应示是诸人等于未来世必得作佛何以故若善男子善女人于法华经乃至一句受持读诵解说书写种种供养经卷华香璎珞末香涂香烧香缯盖幢幡衣服技乐合掌恭敬是人一切世间所应瞻奉应以如来供养而供养之当知此人是大菩萨成就阿耨多罗三藐三菩提哀愍众生愿生此间广演分别妙法华经。

　　明下品功报曾供养者先因深也愍众生故生此人间者明现世功大若有人问下明未来报重也何以故下释出报重之相也哀愍众生愿生此间者如妙玄眷属中云众生诸佛理性无二任运父子理性眷属说法教化已曾结缘未得解脱牵生分段值佛得度业生眷属先世结缘虽未断苦以愿生故闻法解脱愿生眷属先世值佛发真见谛或在上界或在他方今以神力来生下界辅佛扬化神通生眷属若破无明得法身本而能起应入于生死应生眷属若神通生本受报处犹有报身以身通力分形来此若愿生者报处无身愿力下生者也。

　　△二明上品师二初况出上品师相。

　　何况尽能受持种种供养者。

　　此况出上品师相也。

　　△二明上品功报。

　　药王当知是人自舍清净业报于我灭度后愍众生故生于恶世广演此经。

　　药王当知是人自舍清净业报此明上品功报也。

　　△二明来世二初明下品师二初明师相。

　　若是善男子善女人我灭度后能窃为一人说法华经乃至一句。

　　能窃为一人说者有慧无闻止堪窃说未任处众故为下品之师窃为一人说一句者虽得一句之解既不广闻多学异义不可众中而说一切问难有所不通便令正理不得宣弘如释论明有慧无闻譬犹小雨无雷也若欲申此一句正言且宜窃说耳。

　　△二明功报。

　　当知是人则如来使如来所遣行如来事。

　　当知是人即如来使者明功报也须知经是如智所说说于如理今日行人秉此如教宣于如理即是如来所使也行如来事者以如智照如理为事今日行人依如教行如理即是行如来事也一如智一如理化众生为事今日行人能有大悲以此经中真如之理为众生说令得利益亦名行如来事矣如来所遣者观智从如中来也行如来事者历一切法无不真如真如即佛事也。

　　△二明上品师。

　　何况于大众中广为人说。

　　此明上品略不格功报者以前下品望今上品此意可知也然此四科称别者良以人谭上下之殊时有现未之异所以云也。

　　△二总二初明逆者得罪。

　　药王若有恶人以不善心于一劫中现于佛前常毁骂佛其罪尚轻若人以一恶言毁訾在家出家读诵法华经者其罪甚重。

　　此总明五种法师逆者得罪顺者得福然此中罪福不论福田浓瘠但约初后之心明其轻重至若初心学人既具烦恼或加障碍则所习事废故获罪多佛则平等恶不干逼岂能障碍故言罪轻供养亦尔此人有待若得供养所修事成故施之福胜佛则无待众事满足虽复供献于佛无益故言报劣譬如王子在难供养所须其功甚大若辱王种获罪不轻故罪福俱重若献大王衣食为要事微汝欲侵陵不能致损故罪福俱薄。

　　△二明顺者获福。

　　药王其有读诵法华经者当知是人以佛庄严而自庄严则为如来肩所荷担其所至方应随向礼一心合掌恭敬供养尊重赞叹华香璎珞末香涂香烧香缯盖幢幡衣服肴馔作诸伎乐人中上供而供养之应持天宝而以散之天上宝聚应以奉献所以者何是人欢喜说法须臾闻之即得究竟阿耨多罗三藐三菩提故。

　　以佛庄严者即是顺之获福佛用定慧庄严此人能修定慧故也为如来肩荷者在背为荷在肩名担修非权非实法身之体即是为如来荷能权能实二智之用即是为如来担随所至方应随向礼者上明以法为师今明堪为物师此人有所趣向悉与实相相应皆可敬顺顺即是向敬即是礼敬而顺之及与供养等是则俱感胜福妙报者矣然此一科名总者以不分人之上下世之现未通明逆者罪生顺者福报。

　　尔时世尊欲重宣此义而说偈言。

　　△二偈颂三初㢡劝自行化他。

　　若欲住佛道成就自然智常当勤供养受持法华者其有欲疾得一切种智慧当受持是经并供养持者。

　　此两行不颂长行但㢡劝自行化他功福果报。

　　△二颂师门别总二初颂别二初颂现世二初颂下品师二初明师相。

　　若有能受持妙法华经者。

　　△二明功报。

　　当知佛所使愍念诸众生。

　　△二颂上品师二初明师相。

　　诸有能受持妙法华经者。

　　△二明功报。

　　舍于清净土愍众故生此当知如是人自在所欲生能于此恶世广说无上法应以天华香及天宝衣服天上妙宝聚供养说法者。

　　△二颂来世二初超颂况出上品师二初颂师相。

　　吾灭后恶世能持是经者。

　　△二颂功报。

　　当合掌礼敬如供养世尊上馔众甘美及种种衣服供养是佛子冀得须臾闻。

　　长行中本缺功报今偈则有。

　　△二追颂下品师二初颂出人。

　　若能于后世受持是经者。

　　△二明功报。

　　我遣在人中行于如来事。

　　△二颂总二初颂逆者获罪。

　　若于一劫中常怀不善心作色而骂佛获无量重罪其有读诵持是法华经者须臾加恶言其罪复过彼。

　　△二颂顺者得福。

　　有人求佛道而于一劫中合掌在我前以无数偈赞由是赞佛故得无量功德叹美持经者其福复过彼于八千亿劫以最妙色声及与香味触供养持经者如是供养已若得须臾闻则应自欣庆我今获大利。

　　此四行明顺之得福中有两意初二行明经劫叹佛功利虽多不及赞美持经福报最胜次二行明极诚供养持者但彼略得闻经其功益胜况获闻佛乘第一之说耶。

　　△三颂叹经尊妙。

　　药王今告汝我所说诸经而于此经中法华最第一。

　　△二叹所持之法示通经方轨二初长行二偈颂初文又二初叹经法五初约法叹。

　　尔时佛复告药王菩萨摩诃萨我所说经典无量千万亿已说今说当说而于其中此法华经最为难信难解药王此经是诸佛秘要之藏不可分布妄授与人诸佛世尊之所守护从昔已来未曾显说而此经者如来现在犹多怨嫉况灭度后。

　　此约法亦曰格量叹也将已今当说诸经格量显今最胜也已者大品已上渐顿诸说也今者同一座席谓无量义经也当者谓涅槃也大品等渐顿诸说皆带方便取信为易无量义一生无量无量未还一是亦易信今法华论法则一切差别融通归一论人则师弟本迹俱皆久远人法悉与昔异故难信解当锋难事法华已说涅槃在后则可信也秘要藏者隐而不说为秘总一切法为要真如实相包蕴为藏不可分布者法妙难信深智可授无智不信谤乃获罪故不可妄说也从昔已来等者于三藏中不说二乘作佛亦不明师弟本迹方等般若虽说实相之藏亦未说五乘作佛亦未发迹显本顿渐诸经皆未融会故名为秘此法华经具说昔所秘法即是开秘密藏亦即是秘密藏如此秘藏从昔守护今方显说也犹多怨嫉者四十余年不得即说今虽欲说而五千寻退佛世尚尔何况未来理在难化也。

　　△二约人叹。

　　药王当知如来灭后其能书持读诵供养为他人说者如来则为以衣覆之又为他方现在诸佛之所护念是人有大信力及志愿力诸善根力当知是人与如来共宿则为如来手摩其头。

　　此法在人则人尊如来衣覆者即修学大忍是为衣也如上文云如来庄严是矣佛护念者实相为佛实智为子尊崇实相发生实智即为诸佛之所护念是人有大信力等者四信为信力四弘为愿力大智为善根力信则信理理即法身志愿是立行行即解脱也善根根固难动此即般若当知三力即三德秘密之藏初心栖此与佛不殊故名与如来共宿也手摩头者此人以愿力善力自行权实以为机感机感名头如来以化他权实二智名手开发前人自行权实之头感应道交故言摩头摩头即授记也。

　　△三约处叹。

　　药王在在处处若说若读若诵若书若经卷所住之处皆应起七宝塔极令高广严饰不须复安舍利所以者何此中已有如来全身此塔应以一切华香璎珞缯盖幢幡伎乐歌颂供养恭敬尊重赞叹若有人得见此塔礼拜供养当知是等皆近阿耨多罗三藐三菩提。

　　此经在处即处贵夫佛生处得道转法轮入涅槃等处凡法王所游历处皆应起塔然此经是法身生处得道之场法轮正体大涅槃窟此经所在须塔供养不须复安舍利者如释论云碎骨是生身舍利经卷是法身舍利此经既是法身舍利不须更安生身舍利生法二身各有全碎记云生身全碎如释迦多宝法身二者诸方便教即法身碎也今经一宝相即法身全也四教五时委简可见故知诸经全碎相半唯此法华法身全身更无余法皆入实故。

　　△四约因叹。

　　药王多有人在家出家行菩萨道若不能得见闻读诵书持供养是法华经者当知是人未善行菩萨道若有得闻是经典者乃能善行菩萨之道。

　　若未善行菩萨道者谓禀前三教是碎散法身舍利未能巧度若入圆教即是全身舍利方能巧度始名善行也。

　　△五约果叹五初明近果。

　　其有众生求佛道者若见若闻是法华经闻已信解受持者当知是人得近阿耨多罗三藐三菩提。

　　得近三菩提者即同安乐行中名为近处此菩提果以佛眼佛智知见处为体有二种一初心菩提二后心菩提今言近者正近初住菩提又望圆果而修圆因得似解者名之为近前约因叹若修通别因即是未善行耳谓去圆果远也若修圆因即是善行去圆果近矣今以圆如实智为因还用为果道前真如即是正因道中真如即为缘因亦名了因道后真如即是圆果故普贤观云大乘因者即是实相大乘果者亦是实相释论云初观实相名因观竟名果就理而论真如实相无当因果亦非前后若约众生修行则有前后及因果也。

　　△二开譬。

　　药王譬如有人渴乏须水于彼高原穿凿求之犹见干土知水尚远施功不已转见湿土遂渐至泥其心决定知水必近。

　　众生之心具诸烦恼名高原修习观智名穿凿方证理味如得清水若约圆观中道非空非假而照空假如渐至湿泥若入初住发真中解即破无明如泥澄清得见中道如见清水故法华论云法性水当知次第即其谓也若约教门释者土譬经教水喻中道教诠中道如土含水三藏教门未诠中道犹如干土方等般若带于方便说中道义如见湿土法华教正直显露说无上道如见泥因法华教生闻思修即悟中道真见佛性所发真慧不复依文如获清水无复土相故华严云十住菩萨所有慧身不由他悟者即其谓矣。

　　△三合譬。

　　菩萨亦复如是若未闻未解未能修习是法华经当知是人去阿耨多罗三藐三菩提尚远若得闻解思惟修习必知得近阿耨多罗三藐三菩提。

　　于法华中获闻思修即是圆观三慧方能近果非三藏方等般若教中闻思修也言合譬者应以上文穿凿等三义对今闻思修三慧其义宛齐故言合也。

　　△四释近。

　　所以者何一切菩萨阿耨多罗三藐三菩提皆属此经此经开方便门示真实相是法华经藏深固幽远无人能到今佛教化成就菩萨而为开示。

　　此明得近意一切菩萨者明诸权因也三菩提者明一切权果也此权因权果皆摄属此经如干湿等土悉依于水故言摄属也问方便当体是门为通实相故为门答具二义为实相门可解当体是门者如华严寻善知识得种种法门如算沙观海等此二法门各有开闭昔不言三是方便故其门掩今说三是方便故其门开昔不说一是真实故实门掩今说一是真实故实门开二者此方便复通实相故三乘方便为一乘门实相亦二义一当体虚通故名之为门如净名不二门华严法界门等二能通方便作门又作三慧释一切皆属此经即圆闻慧也此经开方便即圆思慧也示真实相者即圆修慧也此三幽远佛今开示即得睹真。

　　△五拣非。

　　药王若有菩萨闻是法华经惊疑怖畏当知是为新发意菩萨若声闻人闻是经惊疑怖畏当知是为增上慢者。

　　若菩萨闻此说而惊疑声闻上慢此等悉是干土尚非湿土况见水耶。

　　△二示方轨二初示方法三初标章。

　　药王若有善男子善女人如来灭后欲为四众说是法华经者云何应说是善男子善女人入如来室着如来衣坐如来座尔乃应为四众广说斯经。

　　标章者谓标衣座室三以作弘通之方轨问何故须约三法而明答若一往就事论者凡说法时必先升堂严整衣服然后就座敷演举扬盖常仪耳。

　　△二解释。

　　如来室者一切众生中大慈悲心是如来衣者柔和忍辱是如来座者一切法空是。

　　△三劝修。

　　安住是中然后以不懈怠心为诸菩萨及四众广说是法华经。

　　五种法师用此三法自轨故云安住是中用此化他故云然后以不懈怠心等此劝修也修如来室即大慈悲是若就同体即法身也若被众生即解脱也能令众生会于同体即是般若修如来衣若就所覆即法身也若就能覆严身即寂灭忍是般若也若就和光利物即解脱也修如来座若就能坐即般若也若就所坐即法身也身座冥称即解脱也又大慈安乐即资成轨也柔和伏瞋断惑即观照轨也坐座即法身真性轨也。

　　△二明利益五初遣化人。

　　药王我于余国遣化人为其集听法众。

　　若初心未淳止可遣化人未可遣化四众八部若见天龙倚此自高妨损其道故不可令见况见佛。

　　△二遣化四众。

　　亦遣化比丘比丘尼优婆塞优婆夷听其说法是诸化人闻法信受随顺不逆。

　　△三遣八部。

　　若说法者在空闲处我时广遣天龙鬼神乾闼婆阿修罗等听其说法。

　　△四见佛身。

　　我虽在异国时时令说法者得见我身。

　　若心无倚着则堪见佛况复天龙况得总持自证利益耶。

　　△五与总持。

　　若于此经忘失句逗我还为说令得具足。

　　忘失句逗者字本作读盖音逗逗者止也三军逗留而不进即其事也。

　　尔时世尊欲重宣此义而说偈言。

　　△二偈颂三初总劝。

　　欲舍诸懈怠应当听此经是经难得闻信受者亦难。

　　此一行总劝不颂长行劝者普告四众精进受持恒沙劫内罕遇传弘无量国中难闻名字故当悉力尽诚听习斯经也。

　　△二颂长行二初颂叹经法中约果叹二初颂开譬。

　　如人渴须水穿凿于高原犹见干燥土知去水尚远渐见湿土泥决定知近水。

　　△二颂合譬。

　　药王汝当知如是诸人等不闻法华经去佛智甚远若闻是深经决了声闻法是诸经之王闻已谛思惟当知此人等近于佛智慧。

　　颂合譬略不颂余三近果释近拣非等也。

　　△二颂示方轨二初颂方轨三初颂标章。

　　若人说此经应入如来室著于如来衣而坐如来座处众无所畏广为分别说。

　　△二颂解释。

　　大慈悲为室柔和忍辱衣诸法空为座处此为说法。

　　△三颂劝修。

　　若说此经时有人恶口骂加刀杖瓦石念佛故应忍。

　　此三行半颂方轨方谓方法轨则末世弘演当修此衣座室三而为大训或遇恶魔逆境骂詈毁辱副以刀杖瓦石等当思佛诫弥须安忍可也。

　　△二颂利益六初总明五益意。

　　我千万亿土现净坚固身于无量亿劫为众生说法。

　　总明如来以五事利益之意正由应身遍满十方能为五事守护行人。

　　△二颂遣四众。

　　若我灭度后能说此经者我遣化四众比丘比丘尼及清信士女供养于法师。

　　△三颂遣化人。

　　引导诸众生集之令听法若人欲加恶刀杖及瓦石则遣变化人为之作卫护。

　　△四颂与总持。

　　若说法之人独在空闲处寂寞无人声读诵此经典我尔时为现清净光明身若忘失章句为说令通利。

　　△五颂见佛身。

　　若人具是德或为四众说空处读诵经皆得见我身。

　　△六颂遣八部众。

　　若人在空闲我遣天龙王夜叉鬼神等为作听法众是人乐说法分别无挂碍诸佛护念故能令大众喜。

　　△六结劝。

　　若亲近法师速得菩萨道随顺是师学得见恒沙佛。

　　△二释见宝塔二初申品目。

　　妙法莲华经见宝塔品第十一

　　梵言塔婆或偷婆此翻方坟或灵庙支提等谓无骨身也此塔既有全身不散则不称支提阿含明四支征(知倚切)谓生处得道转法轮入灭四处起塔今此宝塔是先佛入灭之支征故经云佛三种身从此经生诸佛于此而坐道场诸佛于此而转法轮诸佛于此而般涅槃只此法华即是三世诸佛之四支征故先佛已居今佛并坐当佛亦然此塔涌出明现显此事四众皆睹故言见宝塔品。

　　△二释经文二初长行二偈颂初文又三初明多宝涌现二明分身远集三明释迦唱募初文又六初塔现之相。

　　尔时佛前有七宝塔高五百由旬纵广二百五十由旬从地涌出住在空中种种宝物而庄校之五千栏楯龛室千万无数幢幡以为严饰垂宝璎珞宝铃万亿而悬其上四面皆出多摩罗䟦栴檀之香充遍世界其诸幡盖以金银琉璃砗磲玛瑙真珠玫瑰七宝合成高至四天王宫。

　　七宝为塔者明法身之地以性得七觉七圣之财宝耳塔者实相之境法身所依处也高五百由旬者是二万里竖明因中万行果上万德也广二百五十由旬即是一万里横用万善庄严也地者无明心地也以无所破破于无明以无所住住第一义空种种宝物者众多定慧庄校也栏楯是总持也龛室千万者是无量慈悲之室亦是无量空舍也幢幡是神通胜相也垂宝璎珞者是四十地功德上用庄严法身下被众生也宝铃万亿者谓八音四辨也四面出香者四谛道风吹四德香也高至四天王宫者穷四谛理也今文但约表对法门就理释之若欲穷诸事相上文备之。

　　△二诸天供养。

　　三十三天雨天曼陀罗华供养宝塔余诸天龙夜叉乾闼婆阿修罗迦楼罗紧那罗摩睺罗伽人非人等千万亿众以一切华香璎珞幡盖伎乐供养宝塔恭敬尊重赞叹。

　　三十三天总名忉利盖欲界第二天也居须弥山顶依地而住亦名地居天须弥高广之相暨天华四色龙鬼八部等者皆如上释约理释者三十心为三十十地为一等觉为一妙觉为一合为三十三同依实相境也雨天曼陀罗者初心亦具四十二地功德后心亦尔皆以四十地所有因华归向法身也余诸天龙下即是内凡外凡等亦依实相向果行因也。

　　△三多宝称叹。

　　尔时宝塔中出大音声叹言善哉善哉释迦牟尼世尊能以平等大慧教菩萨法佛所护念妙法华经为大众说如是如是释迦牟尼世尊如所说者皆是真实。

　　此多宝称叹释迦正是证前开权显实不虚也平等大慧者即是诸佛智慧如前行步平正义也然平等有二一法平等即大慧所观中道理也二众生平等谓一切众生皆用因理以至于果同得佛慧也若所观理与众生异不名大慧大者如前高广之义若约观心者空观竖等假观横等中观横竖平等平等双照即是平等大慧也如是如是者一如法相是叹佛所说称于实故二如根性是叹佛至第五时方说法华不差机故皆是真实者如法相说故言真实也。

　　△四时众惊疑二初得法喜。

　　尔时四众见大宝塔住在空中又闻塔中所出音声皆得法喜。

　　闻法适意故欢喜也。

　　△二众疑怪。

　　怪未曾有从座而起恭敬合掌却住一面。

　　怪未曾有故惊疑也将显无穷之远本故现高广之塔婆其四众心眼既惊则二尊敷化有凭矣。

　　△五大乐说问三初问何因有此塔。

　　尔时有菩萨摩诃萨名大乐说知一切世间天人阿修罗等心之所疑而白佛言世尊以何因缘有此宝塔。

　　△二问何故塔从地出。

　　从地涌出。

　　△三问何故发是音声。

　　又于其中发是音声。

　　△六如来答三初答第二问。

　　尔时佛告大乐说菩萨此宝塔中有如来全身乃往过去东方无量千万亿阿僧祗世界国名宝净彼中有佛号曰多宝其佛行菩萨道时作大誓愿若我成佛灭度之后于十方国土有说法华经处我之塔庙为听是经故涌现其前为作证明赞言善哉。

　　先答第二上问何故从地涌出佛今答云此佛有愿为证法华故从地涌出耳。

　　△二追答第一问。

　　彼佛成道已临灭度时于天人大众中告诸比丘我灭度后欲供养我全身者应起一大塔。

　　追答第一上问以何因缘有此宝塔今答云由彼佛临灭度时有命令造此塔也。

　　△三答第三问。

　　其佛以神通愿力十方世界在在处处若有说法华经者彼之宝塔皆涌出其前全身在于塔中赞言善哉善哉大乐说今多宝如来塔闻说法华经故从地涌出赞言善哉善哉。

　　上问何故发是音声佛今答云彼佛为作证明故发是音声也释论明多宝佛不得说法而取灭度师解不尔彼佛告诸比丘比丘受化人何谓不说当是多宝亦得开三但不得至法华显实故释论云不得说法耳以是义故虽复灭度在在处处凡有说法华经便随喜作证也多宝以因中誓愿果上神通为作证明故发是音声耳。

　　△二分身远集七初乐说请见多宝。

　　是时大乐说菩萨以如来神力故白佛言世尊我等愿欲见此佛身。

　　以如来神力者然欲开塔须集分身分身既集即应付嘱以付嘱故须召下方下方既出即应开近显远此是大事之由岂非佛神力令问也。

　　△二应集分身。

　　佛告大乐说菩萨摩诃萨是多宝佛有深重愿若我宝塔为听法华经故出于诸佛前时其有欲以我身示四众者彼佛分身诸佛在于十方世界说法尽还集一处然后我身乃出现耳大乐说我分身诸佛在于十方世界说法者今应当集。

　　△三乐说请集。

　　大乐说白佛言世尊我等亦愿欲见世尊分身诸佛礼拜供养。

　　△四放光远召。

　　尔时佛放白毫一光即见东方五百万亿那由他恒河沙等国土诸佛彼诸国土皆以玻璃为地宝树宝衣以为庄严无数千万亿菩萨充满其中遍张宝幔宝网罗上彼国诸佛以大妙音而说诸法及见无量千万亿菩萨遍满诸国为众说法南西北方四维上下白毫相光所照之处亦复如是。

　　所以白毫光照东方者盖东是方之首故先照之耳其后四维上下十方俱照光所被处依正庄严等无有异。

　　△五诸佛同来。

　　尔时十方诸佛各告众菩萨言善男子我今应往娑婆世界释迦牟尼佛所并供养多宝如来宝塔。

　　既十方佛各告诸菩萨言我今应往娑婆其同来之义明矣。

　　△六严净国界三初变娑婆。

　　时娑婆世界即变清净琉璃为地宝树庄严黄金为绳以界八道无诸聚落村营城邑大海江河山川林薮烧大宝香曼陀罗华遍布其地以宝网幔罗覆其上悬诸宝铃唯留此会众移诸天人置于他土是时诸佛各将一大菩萨以为侍者至娑婆世界各到宝树下一一宝树高五百由旬枝叶华果次第庄严诸宝树下皆有师子之座高五由旬亦以大宝而校饰之尔时诸佛各于诸座结跏趺坐如是展转遍满三千大千世界而于释迦牟尼佛一方所分之身犹故未尽。

　　初变娑婆者娑婆梵语新云索诃即释迦统王之一境其间有百亿日月所照名大千界也。

　　△二变八方。

　　时释迦牟尼佛欲容受所分身诸佛故八方各更变二百万亿那由他国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝树庄严树高五百由旬枝叶华果次第严饰树下皆有宝师子座高五由旬种种诸宝以为庄校亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地。

　　次变二百那由他者那由或云那术或那由多一百洛叉为俱胝二俱胝为一阿庾多二阿庾多为那由他此当万亿数也今云二百万亿那由他者则增广浩渺殆非凡情所能计也诸佛境界甚深若此目真邻陀此云石山摩诃云大山王者此如华严中雪山香山等十山王也宝交露幔者谓以众宝交错而为帐既依空陈设上无遮蔽故云露耳。

　　△三重更变。

　　释迦牟尼佛为诸佛当来坐故复于八方各更变二百万亿那由他国皆令清净无有地狱饿鬼畜生及阿修罗又移诸天人置于他土所化之国亦以琉璃为地宝树庄严树高五百由旬枝叶华果次第庄严树下皆有宝师子座高五由旬亦以大宝而校饰之亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地尔时东方释迦牟尼佛所分之身百千万亿那由他恒河沙等国土中诸佛各各说法来集于此如是次第十方诸佛皆悉来集坐于八方尔时一一方四百万亿那由他国土诸佛如来遍满其中。

　　此三变土净者以放光远召分身来集故须变秽为净以诸分身本居净土故也疏云放光远召三变土净者此正由三昧二昧有三初变娑婆是背舍能变秽为净次变二百那由他是胜处转变自在后变二百那由他是一切处于境无碍又初一变净表净除四住也次一变净表净除尘沙也后一变净表净除无明也今详考斯文验知初是就同居变秽为净也次变同居为方便三变方便为实报固无疑矣何则文中自云变秽为净则同居明矣次云胜处方便明矣其次云于境无碍则实报明矣所以仍将三惑敌对三变其义愈明所以缘合时会机感相投佛力冥加依正相摄因果互融故致尔耳次文云八背舍者一内有色相外观色多乃至灭受想是名八背舍也一内有色相外观色少若好若丑乃至白胜处此名八胜处也青黄赤白地水火风空识等名十一切处也然世间所有诸法此十种收尽故名一切处所谓普也遍也一切之言何所不该今明三变土而及此者良以欲明大圣威神诸佛境界身通自在小大相容依正互摄所以于一毛端现宝王刹坐微尘里转大法轮能掷大千置于他方无去来相能促一劫以为七日能延七日以为一劫能以大海澍一毛窍不挠龟鱼如是神变推其本源至若法身大士妙觉果人修因之时莫不从背舍胜处诸禅定门观练熏修自浅之深而得之也今之所明正谓因该果海果彻因源故得依正互融因果交彻者也今者欲显如来劫尘寿量故须先现变化神通事不孤起由缘乃兴斯之谓矣。

　　△七与欲开塔五初诸佛问讯说法。

　　是时诸佛各在宝树下坐师子座皆遣侍者问讯释迦牟尼佛各赍宝华满掬而告之言善男子汝往诣耆阇崛山释迦牟尼佛所如我辞曰少病少恼气力安乐及菩萨声闻众悉安隐不以此宝华散佛供养而作是言彼某甲佛与欲开此宝塔诸佛遣使亦复如是。

　　诸佛与欲同开塔者此如僧中作法与欲意也大集明若干佛与欲华严亦说十方若干佛同说华严大品亦云千佛同说般若皆不云是释迦分身准今经者应是分身彼带方便故时中不显说耳今经非但数多亦直说是分身咸来与欲也此其与欲之为义与者同共也欲者愿乐也故欲以希须为义盖分身毕集更无异意咸愿开塔见佛闻法。

　　△二释迦开塔。

　　尔时释迦牟尼佛见所分身佛悉已来集各各坐于师子之座皆闻诸佛与欲同开宝塔即从座起住虚空中一切四众起立合掌一心观佛于是释迦牟尼佛以右指开七宝塔户出大音声如却关钥开大城门。

　　开塔表开权见佛表显实亦是证前复将开后也如却关钥者却犹除也关是横木持其门者钥即锁也表执迹之障除显本之机动也。

　　△三四众皆同见闻。

　　即时一切众会皆见多宝如来于宝塔中坐师子座全身不散如入禅定又闻其言善哉善哉释迦牟尼佛快说是法华经我为听是经故而来至此尔时四众等见过去无量千万亿劫灭度佛说如是言叹未曾有以天宝华聚散多宝佛及释迦牟尼佛上。

　　四众皆同见闻者谓见多宝全身仍闻彼佛赞释迦善说法华也。

　　△四二佛分座而坐。

　　尔时多宝佛于宝塔中分半座与释迦牟尼佛而作是言释迦牟尼佛可就此座即时释迦牟尼佛入其塔中坐其半座结跏趺坐。

　　△五四众请加。

　　尔时大众见二如来在七宝塔中师子座上结跏趺坐各作是念佛坐高远惟愿如来以神通力令我等辈俱处虚空即时释迦牟尼佛以神通力接诸大众皆在虚空。

　　四众同志请佛威加如来大慈印可其请接诸大众俱处虚空。

　　△三释迦唱募三初大声唱募。

　　以大音声普告四众谁能于此娑婆国土广说妙法华经今正是时。

　　如来募觅流通人。

　　△二明付嘱时至。

　　如来不久当入涅槃。

　　大事将毕则机薪既尽应火亦亡。

　　△三明付嘱有在。

　　佛欲以此妙法华经付嘱有在。

　　有在者若佛在世随机利物自说正法无待他人今佛化缘既尽欲令此法利益无穷故须付嘱流通也付嘱有在者此有二意一近令有在付八万二万旧住菩萨此土弘宣二远令有在付本弟子下方千界微尘数菩萨令触处流通又发起寿量也。

　　尔时世尊欲重宣此义而说偈言。

　　△二偈颂三初颂多宝灭度。

　　圣主世尊虽久灭度在宝塔中尚为法来诸人云何不勤为法此佛灭度无央数劫处处听法以难遇故彼佛本愿我灭度后在在所往常为听法。

　　中有二意前二行半盖是寄高训下也勉旃诫勖现在未来之机谓多宝尚尔况余人乎后一行正明多宝以愿故来匡赞助化也。

　　△二颂分身远集。

　　又我分身无量诸佛如恒沙等来欲听法及见灭度多宝如来各舍妙土及弟子众天人龙神诸供养事令法久住故来至此为坐诸佛以神通力移无量众令国清净诸佛各各诣宝树下如清凉池莲华庄严其宝树下诸师子座佛坐其上光明严饰如夜闇中然大炬火身出妙香遍十方国众生蒙薰喜不自胜譬如大风吹小树枝以是方便令法久住。

　　此八行半颂分身佛集上文有七今文甚略仍不次第初三行颂第二应集义兼大乐说欲见及以请集为坐诸佛一行颂严净国界也自余通颂诸佛同来各舍妙土眷属弟子胜妙五尘为欲流通广被末劫作将来眼故云令法久住又说佛光明身香遍十方国群机蒙熏畅适故云喜不自胜。

　　△三颂释迦付嘱二初举三佛以劝流通三初募觅其人。

　　告诸大众我灭度后谁能护持读诵斯经今于佛前自说誓言。

　　自说誓言者良以自制其心名之曰誓若诸菩萨怜愍有情其欲流通此经遐资末世必须大誓庄严约心不退所以如来令彼自发誓言其在兹矣。

　　△二举三佛以劝流通。

　　其多宝佛虽久灭度以大誓愿而师子吼多宝如来及与我身所集化佛当知此意诸佛子等谁能护法当发大愿令得久住。

　　△三释劝意。

　　其有能护此经法者则为供养我及多宝此多宝佛处于宝塔常游十方为是经故亦复供养诸来化佛庄严光饰诸世界者若说此经则为见我多宝如来及诸化佛。

　　△二举难持之法以劝流通二初正举劝三初诫劝发愿。

　　诸善男子各谛思惟此为难事宜发大愿。

　　各谛思惟即诫也宜发大愿乃劝发愿谛谓详审忖量宜谓当运深心戮力躬力广宣流布令不断绝也。

　　△二正举难持以劝流通。

　　诸余经典数如恒沙虽说此等未足为难若接须弥掷置他方无数佛土亦未为难若以足指动大千界远掷他国亦未为难若立有顶为众演说无量余经亦未为难若佛灭后于恶世中能说此经是则为难假使有人手把虚空而以游行亦未为难于我灭后若自书持若使人书是则为难若以大地置足甲上升于梵天亦未为难佛灭度后于恶世中暂读此经是则为难假使劫烧担负干草入中不烧亦未为难我灭度后若持此经为一人说是则为难若持八万四千法藏十二部经为人演说令诸听者得六神通虽能如是亦未为难于我灭后听受此经问其义趣是则为难若人说法令千万亿无量无数恒沙众生得阿罗汉具六神通虽有是益亦未为难于我灭后若能奉持如斯经典是则为难。

　　所举譬喻皆是绝世难能之事以喻出世无上最尊之法意令群机惊心骇听起难遭想至若所劝之者不出受持读诵解说书写五种法师耳具六神通者有报得修得之异报得者获神通已方能变化修得者谓先修变化方得神通璎珞经云神名天心通名慧性天然之慧彻照无碍故名神通修天眼通者于深禅定发得色界四大清净造色住眼根中即能见其六道众生死此生彼及见一切世间种种形色是名天眼通也天耳通者能闻六道众生语言及闻世间种种音声也知他心通者谓发得他心智能知六道众生心及数法种种所缘念虑也宿命通者谓发宿命智能知过去一世二世乃至百千万世及八万大劫宿命所行之事亦能知六趣众生宿命及所行之事也身如意者谓发得身通通有二种一者飞行速到山川不能障碍二者能转变自身及以他身并世间所有随心自在也漏尽通者谓发得真智三漏永尽也三漏谓欲色无色三界之漏此之六通一一准初天眼中说皆因修禅定中发明也。

　　△三释难持意。

　　我为佛道于无量土从始至今广说诸经而于其中此经第一若有能持则持佛身。

　　释难持意者即若有能持则持佛身此意岂易我为佛道者此远指如来本地得道初成之时也自彼之始迄至于今于无量国历微尘劫虽广说诸经而此经为最。

　　△二释劝意三初重募持经人。

　　诸善男子于我灭后谁能受持读诵此经今于佛前自说誓言。

　　重募持经人也故经云假使顶戴经尘劫身为床座遍三千若不传法度众生毕竟无能报恩者。

　　△二明能持难持诸佛喜叹。

　　此经难持若暂持者我则欢喜诸佛亦然如是之人诸佛所叹。

　　明能持难持诸佛喜叹者如云诸佛兴出世悬远值遇难正使出于世说是法复难能听是法者斯人亦复难譬如优昙华一切皆爱乐天人所希有时时乃一出然此经是生灵之大本诸佛之眼目群经之王秘密之藏有暂持者释尊欢喜诸佛称嘉譬犹世子能承家业则父岂不欢喜如云我若得子委付财物坦然快乐无复忧虑即其事也诸佛所以称叹者以无缘大慈本昔誓愿其志一也。

　　△三明能持难持即成胜行。

　　是则勇猛是则精进是名持戒行头陀者则为疾得无上佛道能于来世读持此经是真佛子住淳善地佛灭度后能解其义是诸天人世间之眼于恐畏世能须臾说一切天人皆应供养。

　　明能持难持成其胜行既有信教之心遵行此道利将兼人其功胜矣文中亦蕴六度之义是则勇猛者檀也精进者毗梨也持戒尸也头陀禅也住淳善者忍也能解其义者般若也是真佛子即大心众生也经云为求菩萨者说应六波罗蜜即其事也能于来世者方今之时也以佛世为现世尔于今叔世能弘此经则自然成就六度胜行普贤观云其有众生昼夜六时礼十方佛诵大乘经思第一义甚深空法一弹指顷除却百万亿阿僧祇劫生死之罪行此行者是真佛子从诸佛生十方诸佛及诸菩萨为其和尚是名具足菩萨戒不须羯磨自然成就应受一切人天供养于恐畏世者何也天竺名沙悖又经论正云颰陀盖贤劫之异名耳能须臾说者毗昙论明一刹那为一念百二十刹那为一怛刹那此名一瞬六十瞬为一息一息名一罗婆三十罗婆名一摩睺罗摩睺罗此翻须臾三十须臾为一昼夜一昼夜中计有六百三十八万刹那佛言劫波是长时刹那是短时其短也譬犹二壮士断一发毛顷故得名也又僧祇律云二十念为一瞬二十瞬为一弹指二十弹指名一罗豫二十罗豫名一须臾以三十须臾成一昼夜已上总第四卷文毕。

　　科注妙法莲华经卷第六
卍新纂续藏经第 30 册 No. 0605 法华经科注


　　科注妙法莲华经卷第七

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△三释提婆品二初申品目。

　　妙法莲华经提婆达多品第十二

　　疏引宝唱经目云罗什法师于伪秦弘始间在草堂寺译此经二十八品命僧睿讲之睿开为九辙当时二十八品长安宫人请此品淹留在内江东传者止得二十七品梁有满法师讲经百遍于长安烧身供养仍以此品安持品之前彼自私安未闻天下陈有南岳禅师以此品安宝塔之后续以正法华勘之宛如符契故知二师深得经意提婆达多者亦云达兜此翻天热以其破僧出佛身血教阇王纵醉象蹋佛拳华色尼死置毒十爪中伤于佛其既行逆所以生时人天心热从是得名此约迹义若约本者以众生烦恼故菩萨亦热同其病行而度脱之净名云众生病故我亦病斯之谓也此品引古佛弘经得益证明宣化事迹不虚举往劝今使之流通。

　　△二释经文二初明昔日达多通经今释迦成道二明今日文殊通经龙女成佛初文又三初明往昔师弟持经之相二结会古今三劝信初文又二初长行二偈颂初文又四初明求法时节。

　　尔时佛告诸菩萨及天人四众吾于过去无量劫中求法华经无有懈倦。

　　△二正明求法二初明发愿。

　　于多劫中常作国王发愿求于无上菩提心不退转。

　　△二明修行二初明欲满檀那勤行布施。

　　为欲满足六波罗蜜勤行布施心无吝惜象马七珍国城妻子奴婢仆从头目髓脑身肉手足不惜躯命。

　　为欲满足六波罗蜜者然菩萨之道愿行相扶既发大愿必须修行言六波罗蜜者即是菩萨正行之本故上文云为求菩萨者说应六波罗蜜勤行布施即是檀那此翻布施者若内有信心外有福田中有财物三者和合而运舍心能破悭贪是名为檀然施有二种一财二法财施谓饮食衣服田宅六畜奴婢珍宝一切己之所有资身之具及以妻子乃至身命皆属财施故云舍身犹属财施随有须者悉能施与皆名檀也法施者若从诸佛及善知识闻说世出世间善法若从经论中自以观行力而能谛了以清净心为人演说皆名法施若菩萨以质直心行此二种皆名檀也波罗蜜者梵语然诸经论所译不同今略约三种一云事究竟二名到彼岸三曰度无极谓菩萨修此六法能究竟成就通别二种因果一切自行化他之事故云事究竟也乘此六法能从二种生死此岸到二种涅槃彼岸故名到彼岸又因此六法能度通别二种事理诸法之旷远故云度无极也菩萨于檀中能具修五种心者是时布施名波罗蜜何等为五一知施实相二起慈悲心三发愿四回向五具足方便知施实相者谓能施所受中间财物三者皆空也起大悲心者须知布施三法俱空名实相施而常运慈悲心欲因此施拔一切苦与一切乐也发愿者冀因此施得成无上佛果不求人天二乘果报也回向者于所施时回此功德向萨婆若海普及一切群生也具足方便者能于布施一法施转通达一切佛法遍修诸行也菩萨若能运此五心随有皆施因中说果亦名事究竟到彼岸而度无极也。

　　△二明为满般若推求妙法。

　　时世人民寿命无量为于法故捐舍国位委政太子击鼓宣令四方求法谁能为我说大乘者吾当终身供给走使。

　　梵云般若此翻智慧谓照了一切诸法皆不可得而能通达一切无碍也然智慧有三种一声闻二支佛三如来于声闻中自有三种谓学及无学非学非无学等乃至譬支佛智等如来智慧者菩萨从初发心已来行六波罗蜜破魔军众及诸烦恼得一切智以成佛道乃至入无余涅槃随本愿力从是中间所有智慧总相别相一切尽知是名佛智若菩萨以质直清净心修此三种智慧者是名般若波罗蜜仍于其中具五种心一者了智慧实相非境非智心无所得而能遍学三乘智慧及一切世间知见等余者准上檀中记。

　　△三求得法师。

　　时有仙人来白王言我有大乘名妙法莲华经若不违我当为宣说。

　　△四受法奉行。

　　王闻仙言欢喜踊跃即随仙人供给所须采果汲水拾薪设食乃至以身而作床座身心无倦于时奉事经于千岁为于法故精勤给侍令无所乏。

　　上文既云时世人民寿命无量此则如来往昔因中修菩萨行动经无量微尘劫数至若投身饲虎割肉济鹰身为桥梁肉充鱼米四摄同事靡所不为作雪山童子以半偈而弃舍全身为世国君求妙法而执劳千岁轻生重法报德酬恩弃高世至贵之荣任下士极贱之职自非同高下齐圣凡一贤愚泯彼此其孰能至于此故今道成觉满弥历劫尘复露始因行难行之行规诱后进睹兹异迹见贤思齐岂不慕效者哉。

　　尔时世尊欲重宣此义而说偈言。

　　△二偈颂五初颂求法时节。

　　我念过去劫为求大法故。

　　△二颂正明求法。

　　虽作世国王不贪五欲乐推钟告四方谁有大法者若为我解说身当为奴仆。

　　虽作世国王不贪五欲乐者不为色声香味触五尘爱境之所笼络也。

　　△三颂得说法师。

　　时有阿私仙来白于大王我有微妙法世间所希有若能修行者吾当为汝说。

　　△四颂受法奉行。

　　时王闻仙言心生大喜悦即便随仙人供给于所须采薪及果蓏随时恭敬与情存妙法故身心无懈倦普为诸众生勤求于大法。

　　云果蓏者木生有核名果草生无核曰蓏。

　　△五颂结证劝信。

　　亦不为己身及以五欲乐故为大国王勤求获此法遂致得成佛今故为汝说。

　　△二结会古今二初正结会古今。

　　佛告诸比丘尔时王者则我身是时仙人者今提婆达多是。

　　如文。

　　△二明师弟功德俱满二初明弟子因报已满三初明因满。

　　由提婆达多善知识故令我具足六波罗蜜慈悲喜舍。

　　善知识有三一外护二同行三教授止观云夫外护者不拣黑白但能营理所须如母养儿如虎𠾑子调理得所是名外护善知识二同行者更相䇿发不昏不散日有其新切磋琢磨同心齐志如乘一船互相敬重如视世尊是名同行善知识三教授者内外方便通塞妨障皆能决了善巧说法示教利喜转破人心是名教授善知识也具足六波罗蜜者度义甚多如大论说舍依正名檀防止七支名戒打骂不报名忍为事始终名精进四禅八定名禅分地息诤名般若此就三藏明六度义又引月藏经就第一义圆明六度其略云若行若坐舍攀缘想是檀舍攀缘不息是尸于境界不生疮疣是羼不舍于离是精进于事心不放逸是禅于诸法体性无生是般若等此举初后大概而已又于法界次第略引余之四度陈之使披阅者知其大纲二尸波罗蜜此云好善谓好行善道不自放逸者也或受戒行善或不受戒行善皆名尸罗也略说有二种一者在家二者出家在家尸罗谓三归五戒八戒是也出家尸罗谓沙弥沙弥尼十戒式叉摩那尼六法戒比丘比丘尼具足戒乃至三千威仪八万律行也至若菩萨十重四十八轻则通在家出家此名共戒也若菩萨以质直清净心住此二种尸罗中兼能具五种心而修习之此尸罗名波罗蜜五者一知尸罗实相虽罪不可得而好行善道不自放逸三羼提波罗蜜此云忍辱谓内心能忍外所忍境故以名焉忍有二种一生忍二法忍于生忍中仍有二种一于恭敬供养中能忍受心不生着不起憍逸二于瞋骂陵害中不生嫌恨怨恼故总名生忍也法忍亦二种一者非心法谓寒热风雨饥渴交煎老病死等二者生法谓瞋恚忧愁疑悔淫欲骄慢诸邪见等菩萨于此二法安然不动是名法忍四者毗梨耶此云精进谓勤修善法不自放逸故得名也亦有二种一身二心身者勤修善法行道礼诵讲说劝导开蒙革顽名身精进心者勤运善念心心相次令不断绝名心精进复次勤修施戒善法名身精进勤修忍辱禅定智慧名心精进五者禅波罗蜜此云思惟修谓一切摄心系念学诸三昧皆名思惟修亦有二种一世间二出世间一世禅谓根本四禅四无量心四无色定等此是凡夫所行禅也二出世禅仍有两种一出世禅二出世上上禅出世者谓六妙门十六特胜通明九想八念十想八背舍八胜处十一切处练禅十四变化愿智顶禅无诤三昧王三昧师子奋迅超越三昧乃至三明六通如是等类皆名出世禅亦名二乘共禅二出世上上禅者谓自性等九种大禅首楞严等百八三昧诸佛不动等一百二十三昧皆名出世上上禅亦名不共禅谓不与凡夫二乘共也慈悲喜舍名四无量心从境得名以所缘众生无量故能缘之心亦随境无量故悉受无量心名一慈无量心者能与他乐之心名之为慈心无瞋恨怨恼广大无量遍满十方名慈无量心二悲无量心者能拔他苦之心名之为悲心无瞋恨怨恼广大无量遍满十方名悲无量心三喜无量心者庆他得乐生欢悦心名之为喜心无瞋恨怨恼广大无量遍满十方名喜无量心四舍无量心者若缘于他无憎无爱之心名之为舍心无瞋恨怨恼广大无量遍满十方名舍无量心此四亦名四无量定。

　　△二明果满。

　　三十二相八十种好紫磨金色十力四无所畏四摄法十八不共神通道力成等正觉广度众生。

　　三十二相者如来应化之身现此诸相以表法身圆极众德具备令见者爱敬知有胜德可崇所以为天人中尊众圣之王尔一足下安平如奁底二足下千福轮相三手足指长胜余人四手足柔软胜余身分五手足指合缦网胜余人六足跟满好七足趺高好与跟相称八伊泥延鹿腨纤好九立时手摩膝十阴藏如马王十一身纵广正等十二一一毛孔青色柔软十三毛向上青色右旋十四金色光明其相微妙十五身光面各一丈十六皮肤细滑不受尘垢不停蚊蚋十七手足肩项七处丰满十八两腋下满十九身上如师子二十身端直二十一肩圆好二十二四十齿具足二十三齿白齐蜜而根深二十四四牙最白而大二十五颊车如师子王二十六咽中津液得味中上味二十七舌大而薄覆面至发际二十八梵音深远如频伽声二十九眼色如金精三十眼睫如牛王三十一眉间毫相如兜罗绵三十二顶肉髻成八十种好者在诸相间皆是色法同为庄严佛身显发奇妙但相总而好别也相若无好则不圆满故轮王释梵皆亦有之以无好故相不微妙大圣以慈修身感兹清净奇妙相好也一无见顶相二鼻高孔不现三眉如初月绀琉璃色四耳轮辐相埵成五身坚实如那罗延六骨际如钩锁七身一时回如象王八行时足离地四寸而印纹现九爪如赤铜色薄而细泽十膝骨竖着圆好十一身清洁十二身柔软十三身不曲十四指纤圆十五指纹藏覆十六脉不现十七踝不现十八身圆十九身自持不逶迤二十身满足二十一威仪备足二十二容貌圆满二十三住处安然无能动者二十四威振一切二十五一切乐观二十六面不长大二十七正容貌不挠色二十八面圆满足二十九唇如频婆果三十言音深远三十一脐深圆好三十二毛右旋三十三手足满三十四手足如意三十五手纹明直三十六手纹长三十七手纹不断三十八一切恶心众生见者和悦三十九面广姝好四十面如净满月四十一随众生意和悦与语四十二毛孔出香气四十三口出无上香四十四仪容如师子四十五进止如象王四十六行法如鹅王四十七头如摩那陀果四十八一切声分具足四十九四牙白利五十舌色赤五十一舌薄五十二色红色五十三毛柔软净五十四眼广长五十五孔门具足五十六手足赤白如莲华色五十七脐不出五十八腹不现五十九细腹六十身不倾动六十一身持重六十二其身大六十三其身长六十四手足软净滑泽六十五身光四围各一丈六十六光照身而行六十七等视众生六十八不轻众生六十九随众生音声不增不减七十说法不着七十一随众生语言而说法七十二发音报众声七十三次第有因缘说法七十四一切众生不能尽观相七十五观者无厌足七十六发长好七十七发不乱七十八发旋好七十九发如青珠八十手足有德相又坐禅三昧经云胸在德字手足有吉字有经云胸有卍字推此相好者皆由因修六度万行而为本也紫磨者金之最良者也十力者一是处非处力佛知一切群生因缘果报定相如华酬果必得不失故云善不失善报为恶自招殃即其事也二业力佛知一切有情三世所造业因三定力佛知一切诸禅解脱三昧垢净分别等相四根力佛知有情诸根利钝上中下等五欲力佛知有情种种乐欲不同六性力佛知世间种种性如实遍知七至处道力佛知一切道之所趣八宿命力佛知种种宿命共相因缘一世二世乃至百千万劫我在彼中姓名饮食苦乐升沈寿命修短皆悉遍知九天眼力佛天眼清净过于人眼见诸有情生时死时上下好丑生善处恶处皆悉知之十漏尽力佛诸漏尽故自知生尽不作后有是十佛悉遍知无能坏无能胜故名为力也四无所畏者以如来十力之智内充决定明了故外缘初无恐惧此四通称无畏者于八众之中广说自他智断决定无失故无纤微恐怖之相一者一切智无所畏佛自诚言我是一切正智人若沙门婆罗门若天魔梵及余众等如实言是法不知乃至不见者是微有畏相以是义故我得安隐如牛王善哮吼如师子王故名无畏二者漏尽无所畏佛自诚言我一切漏已尽三说障道无所畏佛自诚言我说障法能障道果四说尽苦道无所畏佛自诚言我说圣道能出世间依而行之能尽诸苦说此四义皆悉决定无能过者故云无所畏也四摄者大士善巧接引之要术随群情之嗜好因而诱之致彼向往如水就下物既亲附尔乃化之如云先以欲钩牵后令入佛道是也一者布施摄谓以财法二施随彼堪任皆给与之其既蒙恩则生亲附二爱语摄善言诱引安慰启迪使彼有情心生爱乐三利行摄菩萨随起身口意行能令一切各沾其利四同事摄观根设化随其乐欲分形散影和光随尘同彼事业先同后异革彼业因使进道果十八不共法者此是诸佛极地之法不与凡夫二乘诸大菩萨共有故得名也一者身无失如来无量劫来以戒定慧慈悲熏修其身功德满足烦恼永尽所有身业随智慧行故无失也二口无失义与身同三念无失佛四念处长时善修诸深禅定心不散乱四无异想佛等观有情住一子地如雨均沾如日普照五无不定心如云那伽常在定无有不定时六无不知已舍佛于一切法悉皆照知穷理尽性尔乃方舍七欲无减佛知善法恩故虽具足众善而欲心不休故云如来不弃穿针之福譬彼轮王宝马虽于一日历四天下意犹未满八精进无减佛身心二种精进皆已满足而度生摄物之心未尝休止九念无减佛于三世诸佛智慧相应故也十慧无减佛得一切智慧十力四无畏四无碍智成就圆极故也十一解脱无减有二种一有为谓无漏智慧相应解脱二无为谓一切烦恼永尽无余十二解脱知见无减佛于一切解脱中知见了了分明所谓有为无为不思议无碍等诸解脱道分别坚固靡所不知十三一切身业随智慧行佛先知已然后起一切行故随处现身无非利物十四一切口业随智慧行十五一切意业随智慧行此二种准身业说十六智慧知过去无碍佛智照知尽过去际所有一切情与无情皆悉洞了十七智慧知未来世无碍照知未来际若有情暨无情皆悉无碍十八智慧知现在世无碍然三十二相十八不共等今则欲晓初机故引而申之。

　　△三结证由通经者益。

　　皆因提婆达多善知识故。

　　△二明法师妙果当成三初正明果成。

　　告诸四众提婆达多却后过无量劫当得成佛号曰天王如来应供正遍知明行足善逝世间解无上士调御丈夫天人师佛世尊世界名天道。

　　芬陀利经云调达作佛号提和罗耶汉言天王国名提和越汉言天道。

　　△二明化度。

　　时天王佛住世二十中劫广为众生说于妙法恒河沙众生得阿罗汉果无量众生发缘觉心恒河沙众生发无上道心得无生忍至不退转。

　　△三灭后利益。

　　时天王佛般涅槃后正法住世二十中劫全身舍利起七宝塔高六十由旬纵广四十由旬诸天人民悉以杂华末香烧香涂香衣服璎珞幢幡宝盖伎乐歌颂礼拜供养七宝妙塔无量众生得阿罗汉果无量众生悟辟支佛不可思议众生发菩提心至不退转。

　　△三劝信。

　　佛告诸比丘未来世中若有善男子善女人闻妙法华经提婆达多品净心信敬不生疑惑者不堕地狱饿鬼畜生生十方佛前所生之处常闻此经若生人天中受胜妙乐若在佛前莲华化生。

　　莲华化生者胎经云莲华生者非胎卵湿化之化生非化而言化实不如四生中化生也请观音云莲华化生为父母无量寿云处华台久者为胎生实非胎生也例莲华生亦称湿卵而非湿卵莲华化生非胎卵湿化之化者良以净业圆成仍依愿力托识莲胎既非无明妄业为因又非父母贪爱为缘遂寄莲胎而有此质义如化生也不同四生中化者以彼化生虽不由胎卵亦是妄业交感彼以自业为因顺世五行为缘自空无中而有形质此业力变化者也故与莲华化生其理则远处华台为胎生者此望上品即获见佛初无逗遛今既经久义如胎生既无世间胎狱之苦故云非也例莲华生亦称湿卵而非等者此则华既依水义如湿也其华经劫含而未敷义如卵也彼处华内乐胜天宫顾其优劣日劫相倍岂得同耶又大宝积云菩萨成就八法于诸佛前莲华化生一者乃至失命不说他过二者化人令归三宝三者安置一切于菩提心四者梵行不染五者造佛形像安华座上六者能除众生忧恼七者于贡高人常自谦下八者不恼他人。

　　△二明今日文殊通经龙女成佛二初明文殊通经五初明智积请退。

　　于时下方多宝世尊所从菩萨名曰智积白多宝佛当还本土。

　　芬陀利经云下方佛所从菩萨名般若拘罗汉言智积智积谓多宝为证经故出劝物流通既讫是故请还。

　　△二释尊止之。

　　释迦牟尼佛告智积曰善男子且待须臾此有菩萨名文殊师利可与相见论说妙法可还本土。

　　明释尊止之令待通经利益之证释尊止之者虽迹门事讫本门未彰故托在文殊以留多宝佛之密意非菩萨所知。

　　△三文殊寻来。

　　尔时文殊师利坐千叶莲华大如车轮俱来菩萨亦坐宝莲华从于大海娑竭罗龙宫自然涌出住虚空中诣灵鹫山从莲华下至于佛所头面敬礼二世尊足修敬已毕往智积所共相慰问却坐一面。

　　寻来者继便之谓千叶莲者大论云华有三品人间者数十叶天华百叶菩萨千叶娑竭者亦云娑伽此云咸海龙依此住从海得名却坐者却即退也。

　　△四智积问所化几何。

　　智积菩萨问文殊师利仁往龙宫所化众生其数几何。

　　△五文殊答七初答利益甚众。

　　文殊师利言其数无量不可称计非口所宣非心所测且待须臾自当证知。

　　△二蒙益集证。

　　所言未竟无数菩萨坐宝莲华从海涌出诣灵鹫山住在虚空。

　　△三皆是文殊所化。

　　此诸菩萨皆是文殊师利之所化度具菩萨行皆共论说六波罗蜜。

　　△四本声闻人先禀权教。

　　本声闻人在虚空中说声闻行。

　　本声闻人先禀权教住二乘道者芬陀利经云其池即时涌华本发菩萨心其华在空中说摩诃衍事本发声闻心者华在空中但说断生死事。

　　△五今闻实教悉住大乘。

　　今皆修行大乘空义。

　　△六文殊结益。

　　文殊师利谓智积曰于海教化其事如此。

　　尔时智积菩萨以偈赞曰。

　　△七智积偈赞。

　　大智德勇健化度无量众今此诸大会及我皆已见演畅实相义开阐一乘法广导诸众生令速成菩提。

　　△二明龙女利益九初明文殊自叙。

　　文殊师利言我于海中唯常宣说妙法华经。

　　△二智积问。

　　智积菩萨问文殊师利言此经甚深微妙诸经中宝世所希有颇有众生勤加精进修行此经速得佛不。

　　△三文殊答。

　　文殊师利言有娑竭罗龙王女年始八岁智慧利根善知众生诸根行业得陀罗尼诸佛所说甚深秘藏悉能受持深入禅定了达诸法于刹那顷发菩提心得不退转辩才无碍慈念众生犹如赤子功德具足心念口演微妙广大慈悲仁让志意和雅能至菩提。

　　△四智积执别教为疑。

　　智积菩萨言我见释迦如来于无量劫难行苦行积功累德求菩提道未曾止息观三千大千世界乃至无有如芥子许非是菩萨舍身命处为众生故然后乃得成菩提道不信此女于须臾顷便成正觉。

　　△五龙女明以圆释疑二初经家叙现申敬。

　　言论未讫时龙王女忽现于前头面礼敬却住一面以偈赞曰。

　　即庆喜尊者结集叙当时事也然偈有二种谓重颂孤起今颂即孤起也谓孤然特起也。

　　△二偈颂三初明持经得解。

　　深达罪福相遍照于十方。

　　深达者深达无罪福入一实相名为深达十方即十法界也同以实慧朗之故言遍照。

　　△二明成就二身。

　　微妙净法身具相三十二以八十种好用庄严法身天人所戴仰龙神咸恭敬一切众生类无不宗奉者。

　　具相三十二者深得法身之理即备相好如大品明欲得一切法当学般若如得如意珠也二乘但得空空无相好也然引大品者以彼经平等大慧即今经一实相理名异义同故引为证欲得一切法者谓权巧应用相好等也令显达实相平等大慧之体即依体起用具三十二相也二乘即证偏空空不具法故无相用既达理本则无施不可故譬获如意珠随人愿欲雨宝穰穰者也。

　　△三引佛为证。

　　又闻成菩提唯佛当证知我阐大乘教度脱苦众生。

　　△六身子挟三藏权难二初总难信。

　　时舍利弗语龙女言汝谓不久得无上道是事难信所以者何女身垢秽非是法器云何能得无上菩提佛道悬旷经无量劫勤苦积行具修诸度然后乃成。

　　此从时舍利弗语龙女言止是事难信者即标也自所以者何下即释出难信意。

　　△二释出五碍。

　　又女人身犹有五障一者不得作梵天王二者帝释三者魔王四者转轮圣王五者佛身云何女身速得成佛。

　　五碍即五障女身由此致有留碍障难梵王即初禅天主释称梵王道谓玉帝其实一人两号各从其教彼宗所谭止齐九天九天以外了无所闻盖彼天有语言觉观能施号令所以诸佛说法得梵王前导天帝后随帝释即忉利天主住善见宫统王三十二天者也魔王即无想天主或别有所化徒党为彼众所君净名云有力大魔皆地住菩萨证不思议解脱法门示邪显正匡持佛运轮王有四不能尽举且以金轮王王四天下为号耳佛身则分果具该也。

　　△七龙女以一实除疑二初献珠表得圆解。

　　尔时龙女有一宝珠价直三千大千世界持以上佛佛即受之龙女谓智积菩萨尊者舍利弗言我献宝珠世尊纳受是事疾不答言甚疾女言以汝神力观我成佛复速于此。

　　此龙女现成明证亦云以一实除疑然二义相由其理一均献珠表正得圆解圆珠表修得圆因奉佛是将因克果佛受疾者表获果速也此即一念坐道场成佛不虚也。

　　△二正示因圆果满。

　　当时众会皆见龙女忽然之间变成男子具菩萨行即往南方无垢世界坐宝莲华成等正觉三十二相八十种好普为十方一切众生演说妙法。

　　胎经云魔梵释女皆不舍身不受身悉于现身得成佛故偈言法性如大海不说有是非凡夫贤圣人平等无高下唯在心垢灭取证如反掌。

　　△八时众闻见得益二初正明见闻。

　　尔时娑婆世界菩萨声闻天龙八部人与非人皆遥见彼龙女成佛普为时会人天说法。

　　△二人天欢喜。

　　心大欢喜悉遥敬礼无量众生闻法解悟得不退转无量众生得受道记无垢世界六反震动娑婆世界三千众生住不退地三千众生发菩提心而得受记。

　　彼此蒙益南方缘熟宜以八相成道此土缘薄秪以龙女教化此是权巧之力得一身一切身普现色身三昧者也。

　　△九智积身子默然信受。

　　智积菩萨及舍利弗一切众会默然信受。

　　闻见既资于目击信敬即获于除疑喜兼天人益均彼此。

　　△四释持品二初申品目。

　　妙法莲华经劝持品第十三

　　二万菩萨奉命弘经故名持品重劝八十万亿那由他弘经故名劝持品问何故尔答二万是法师品初别命之数故奉旨受持八十万亿那由他等前无别命止是通觅今佛眼视令其发誓此土通经然通经证验深重佛意殷勤所以蒙劝而弘故有二意。

　　△二释经文二初明受持三初二万菩萨奉命此土弘经。

　　尔时药王菩萨摩诃萨及大乐说菩萨摩诃萨与二万菩萨眷属俱皆于佛前作是誓言惟愿世尊不以为虑我等于佛灭后当奉持读诵说此经典后恶世众生善根转少多增上慢贪利供养增不善根远离解脱虽难可教化我等当起大忍力读诵此经持说书写种种供养不惜身命。

　　此明二万菩萨奉命此土弘经也所以对佛发深重愿起大忍力竭诚弘传刻志流通盖以恶世法弱魔强自恃矜高障他胜业自非被忍辱铠踞法空床则何以处之故涅槃经云过去之世佛日未出我于尔时为婆罗门修菩萨行周遍求索大乘经典住雪山中思惟坐禅时释提桓因心大惊怪要当往试即变其身作罗刹像去彼不远其声清雅宣过去佛所说半偈诸行无常是生灭法闻是半偈心生欢喜即从坐起四向顾望向所闻法谁之所说乃见罗刹向前而言善哉大士汝于何处得是过去离怖畏者所说半偈即便答言如我今者不食之来已经多日心乱䆿语耳寻便告言汝所食者为是何物答言我所食者人之暖肉热血也汝但具足说是半偈我当以身奉施于汝复告之曰谁当信汝为八字故而舍全身答如我说者天当为证彼既说已尔时童子寻便勇往树木嵓峦在在处处悉已书之转令流布既而复到其前从高树枝举身投地尔时天雨宝华从空而下地摇六动空声赞言如汝今者是真修行菩萨行者用是天乐鸣空咸共赞叹睹未曾有罗刹即时复天帝形。

　　△二五百八千声闻发誓化国流通。

　　尔时众中五百阿罗汉得受记者白佛言世尊我等亦自誓愿于异国土广说此经复有学无学八千人得受记者从座而起合掌向佛作是誓言世尊我等亦当于他国土广说此经所以者何是娑婆国中人多弊恶怀增上慢功德浅薄瞋浊谄曲心不实故。

　　问此诸声闻已成大士何故不能此土弘经答为引初心始行菩萨未能恶世苦行通经复欲发起如来开于安乐行品也。

　　△二诸尼请记四初摩诃波阇波提请记二初请。

　　尔时佛姨母摩诃波阇波提比丘尼与学无学比丘尼六千人俱从座而起一心合掌瞻仰尊颜目不暂舍。

　　姨母者本行集云天臂城中有长者名曰善觉有八女时净饭昆季四人各纳二女以为妃而净饭二妃即摩耶暨爱道也摩耶既诞太子才七日已即便命终生忉利天爱道是姨故云姨母。

　　△二记。

　　于时世尊告憍昙弥何故忧色而视如来汝心将无谓我不说汝名授阿耨多罗三藐三菩提记耶憍昙弥我先总说一切声闻皆已授记今汝欲知记者将来之世当于六万八千亿诸佛法中为大法师及六千学无学比丘尼俱为法师汝如是渐渐具菩萨道当得作佛号一切众生喜见如来应供正遍知明行足善逝世间解无上士调御丈夫天人师佛世尊憍昙弥是一切众生喜见佛及六千菩萨转次授记得阿耨多罗三藐三菩提。

　　△二耶输陀罗比丘尼二初请。

　　尔时罗睺罗母耶输陀罗比丘尼作是念世尊于授记中独不说我名。

　　△二记。

　　佛告耶输陀罗汝于来世百千万亿诸佛法中修菩萨行为大法师渐具佛道于善国中当得作佛号具足千万光相如来应供正遍知明行足善逝世间解无上士调御丈夫天人师佛世尊佛寿无量阿僧祇劫。

　　△三诸尼领解。

　　尔时摩诃波阇波提比丘尼及耶输陀罗比丘尼并其眷属皆大欢喜得未曾有即于佛前而说偈言。

　　世尊导师安隐天人我等闻记心安具足。

　　△四诸尼发愿。

　　诸比丘尼说是偈已白佛言世尊我等亦能于他方国广宣此经。

　　已上总明受持。

　　△二明劝持二初长行五初明佛眼视。

　　尔时世尊视八十万亿那由他诸菩萨摩诃萨。

　　眼视默劝而不告言者上来虽不别命诸菩萨而如来已举持经功德深厚引证分明又多宝分身远来劝发此之殷勤事义已足有欲应命宜即发誓无烦复言又将护声闻他方弘经之愿故不称扬此土弘经之事也。

　　△二菩萨请告。

　　是诸菩萨皆是阿惟越致转不退法轮得诸陀罗尼即从座起至于佛前一心合掌而作是念若世尊告敕我等持说此经者当如佛教广宣斯法。

　　△三明佛默然。

　　复作是念佛今默然不见告敕我当云何。

　　△四菩萨知意。

　　时诸菩萨敬顺佛意并欲自满本愿。

　　△五发誓通经。

　　便于佛前作师子吼而发誓言世尊我等于如来灭后周旋往返十方世界能令众生书写此经受持读诵解说其义如法修行正忆念皆是佛之威力唯愿世尊在于他方遥见守护。

　　即时诸菩萨俱同发声而说偈言。

　　△二偈颂四初明被忍衣弘经三初总论时节以明着衣。

　　惟愿不为虑于佛灭度后恐怖恶世中我等当广说。

　　此一行总明时节。

　　△二别明所忍之境三初通明邪见人。

　　有诸无智人恶口骂詈等及加刀杖者我等皆当忍。

　　此两行初通明邪人即俗众也。

　　△二明道门增上慢者。

　　恶世中比丘邪智心谄曲未得谓为得我慢心充满。

　　次一行明道门即增上慢未得谓得未证谓证也。

　　△三明僭圣增上慢者。

　　或有阿练若纳衣在空闲自谓行真道轻贱人间者贪着利养故与白衣说法为世所恭敬如六通罗汉是人怀恶心常念世俗事假名阿练若好出我等过而作如是言此诸比丘等为贪利养故说外道论议自作此经典诳惑世间人为求名闻故分别于是经常在大众中欲毁我等故向国王大臣婆罗门居士及余比丘众诽谤说我恶谓是邪见人说外道论议。

　　已上七行明僭圣增上慢中阿含第六云阿兰若此翻无事头陀此翻抖擞宝云经云阿练儿处记云阿无也兰若名诤文中云事有事故诤经云住阿兰若者不与世诤不近不远便于乞食有树阴多华果足净水无难事不险阻易登陟独无侣诵所闻有王臣长者等来寻诣之应作是言善来善来若至住处应唤令坐彼若不坐勿独自坐若不就鄙座应种种安慰为其说法若不乐广说应为略说等若不尔者非兰若行凡居兰若为调烦恼或自举蔑他非无诤行。

　　△三总示着衣意。

　　我等敬佛故悉忍是诸恶为斯所轻言汝等皆是佛如此轻慢言皆当忍受之浊劫恶世中多有诸恐怖恶鬼入其身骂詈毁辱我我等敬信佛当着忍辱铠为说是经故忍此诸难事我不爱身命但惜无上道我等于来世护持佛所嘱世尊自当知浊世恶比丘不知佛方便随宜所说法恶口而颦蹙数数见摈出远离于塔寺如是等众恶念佛告来故皆当忍是事。

　　此七行明着衣意如法师品中三轨弘经以柔和忍辱而为衣者即其意也。

　　△二入室弘经。

　　诸聚落城邑其有求法者我皆到其所说佛所嘱法。

　　此三行各一意初明入室即是慈悲为室随缘赴感故云我皆到其所也。

　　△三坐座弘经。

　　我是世尊使处众无所畏我当善说法愿佛安隐住。

　　次云处众无所畏即是法空为座。

　　△四总结请知。

　　我于世尊前诸来十方佛发如是誓言佛自知我心。

　　三结请。

　　△五释安乐行品二初由品目。

　　妙法莲华经安乐行品第十四

　　释此品为三谓依事附文法门三也事者身无危险故安心无忧恼故乐既而身安心乐故能进行也附文者着如来衣则法身安入如来室则解脱心乐坐如来座则般若导行而进此附上品文释也住忍辱地故身安而不卒暴故心乐观诸法实相故行进此附当品文释也法门者安名不动乐名无受行名无行不动者六道生死二乘涅槃所不能动既不缘二边则身无动摇上文云身体及手足静然安不动其心常憺怕未曾有散乱则安住不动如须弥顶常住不动法门也乐者不受三昧广大之用不受凡夫之五受乃至圆教中五受生见亦皆不受有受则有苦无受则无苦无苦无乐乃名大乐无行者若有所受即有所行无受则无所行不行凡夫行不行贤圣行故言无行而行中道是故多行即法门也。

　　△二释经文二初问二初叹前品深行菩萨能如此弘经。

　　尔时文殊师利法王子菩萨摩诃萨白佛言世尊是诸菩萨甚为难有敬顺佛故发大誓愿于后恶世护持读说是法华经。

　　△二问浅行菩萨云何恶世宣说是经。

　　世尊菩萨摩诃萨于后恶世云何能说是经。

　　△二答三初标四行章门二解释修行方法三总明行成之相今初。

　　佛告文殊师利若菩萨摩诃萨于后恶世欲说是经当安住四法。

　　△二解释修行方法四初身安乐行二口安乐行三意安乐行四誓愿安乐行初文又二初长行二初标行近。

　　一者安住菩萨行处亲近处能为众生演说是经。

　　△二释行近二初释行处。

　　文殊师利云何名菩萨摩诃萨行处若菩萨摩诃萨住忍辱地柔和善顺而不卒暴心亦不惊又复于法无所行而观诸法如实相亦不行不分别是名菩萨摩诃萨行处。

　　今约三法明行处一直缘一谛一谛为一切所归为一切作本而遍无分别一切所归者即忍辱地也地即中道以诸法归之故名为地众行休息故名忍辱此即行不行之行也为一切作本者如万物得地而生众行得理而成若得理本则在刚能柔在逆能顺在暴能治在惊能安无量功德从中道地生地无所生而生功德遍无分别者则不分别不行与行差别之相故云又复不行不分别等也即是非行非不行二约二法者即生法二忍三约三法者即不思议三谛也住忍辱地者总论三谛如有地可据方能忍辱柔和善顺者善顺真谛能忍虚妄见爱寒热等故言善顺也而不卒暴心不惊者安于俗谛忍众根缘称适机宜故云不卒暴能体忍违从故心不惊也于法无所行等者即安中谛能忍二边故云无所行也正住中道故云观实相亦不得中实故云不分别此则据三谛之地名处忍五住之辱名行行亦为三谓止行即行不行观行即非行非不行慈悲行即不行行合上衣座室等是为约三法明行处以辨弘经方轨也。

　　△二释近处三初即远论近十初远豪势。

　　云何名菩萨摩诃萨亲近处菩萨摩诃萨不亲近国王王子大臣官长。

　　此下释近处明远十恼乱乃即远而论近亦是附戒门助观也但上直缘理住忍辱地今戒门广出众辱之缘应修远离不同凡夫刀杖自防亦非二乘弃舍不观但以正慧而远离之此则即远论近故云亲近处也且初远豪势者以不亲国王等记云恐人恃附为失正道故初似小益久则大损。

　　△二远邪人法。

　　不亲近诸外道梵志犍子等及造世俗文笔赞咏外书及路伽耶陀逆路伽耶陀者。

　　次第二远邪人法者谓若人染邪法迷于正理但正观未成切须防断也不禀内教故名外道梵志即婆罗门此云净行其在家以事梵天名为梵志若出家外道则通名尼犍尼犍此云离系文笔者文谓歌诗之流笔谓铭赋之类赞咏者显德谓之赞寄情谓之咏路伽耶此云恶论亦云破论逆路者逆君父之论又路伽耶名善论亦名师破弟子逆路伽耶名恶论亦名弟子破师。

　　△三远凶险戏。

　　亦不亲近诸有凶戏相叉相扑及那罗等种种变现之戏。

　　次第三远凶戏者若相叉相扑即凶戏也那罗此云力即是捔力戏亦是设筋力戏又疏云那罗延者上伎戏亦云形𦘕其身作变异相又云缘橦掷倒之类也记云近凶戏者恐散逸故叉(初佳切)打也扑(音雹又普卜切)挨也小击也。

　　△四远旃陀罗。

　　又不亲近旃陀罗及畜猪羊鸡狗畋猎渔捕诸恶律仪如是人等或时来者则为说法无所希望。

　　次第四远旃陀罗者旃陀罗此云屠者又云严炽谓以炽然恶业而自严饰也若亲近之者令人无慈畜养猪羊鸡狗畋渔猎捕者此等皆有杀害之心名恶律仪如是人来当为善巧说法回其杀害之心不可有于希望之意畋猎者为田除害名畋猎即捷之名白虎通云四时之畋总名为猎畋通作佃易曰以佃以渔注云取兽曰畋取鱼曰渔。

　　△五远二乘众。

　　又不亲近求声闻比丘比丘尼优婆塞优婆夷亦不问讯若于房中若经行处若在讲堂中不共住止或时来者随宜说法无所希求。

　　次第五远二乘众者以彼二乘但专自利少能益他不慕菩提胜业故须远离也。

　　△六远欲想。

　　文殊师利又菩萨摩诃萨不应于女人身取能生欲想相而为说法亦不乐见若入他家不与小女处女寡女等共语。

　　次第六远欲想者欲想则能杀害菩提心故处女者居处在家未嫁之女也寡女即无夫者。

　　△七远不男。

　　亦复不近五种不男之人以为亲厚。

　　次第七远不男记云不男坏乱菩提志故具有五不男者谓生剧妒变半生者从生以来便无男根剧者以刀去势妒者因见他淫方有妒心淫欲即起变者今生变作半者半月能男半月不能男也亦有五种不女谓螺筋鼓角脉又不男者彼名般吒此翻黄门黄门者有男女形不能男女事。

　　△八远危害。

　　不独入他家若有因缘须独入时但一心念佛。

　　次第八远危害者记云危害难处不合入故。

　　△九远讥嫌。

　　若为女人说法不露齿笑不现胸臆乃至为法犹不亲厚况复余事。

　　次第九远讥嫌者若露齿笑现胸臆增他不善之心为女说法当避讥嫌尚不宜亲厚况复余之事乎。

　　△十远畜养。

　　不乐畜年少弟子沙弥小儿亦不乐与同师。

　　次第十远畜养者盖畜养小儿妨修正业故须远之从初远豪势至此远畜养此十种恼乱分为二边九是生死一是涅槃二俱远离即寂灭之异名耳如是十法诸教皆然但不近二乘与诸教小异盖今是圆教行者弘通大乘独妙之经故须远离声闻独觉小乘之人也。

　　△二即近论近。

　　常好坐禅在于闲处修摄其心文殊师利是名初亲近处。

　　既能远离向来十种过患则进道之策矣宜于闲处摄心修定既闲居静处远诸喧烦尘既不生根无所偶政可牧心内照故云修摄其心也。

　　△三即非近非近论近三初总标境智。

　　复次菩萨摩诃萨观一切法空。

　　观者中道观智也一切法者十法界境也若单论智则智无所观故举一切法以显皆空也。

　　△二别释境智。

　　如实相不颠倒不动不退不转如虚空无所有性一切语言道断不生不出不起无名无相实无所有无量无边无碍无障。

　　如实相者谓二边三谛无一异名如非七方便名实以实为相故名如实相不颠倒者无八倒也不动者不为二死所动也不退者心心寂灭流入萨婆若海也不转者不如凡夫转生死不如二乘转凡圣也如虚空者但有名字名字不可得中道观智亦但有名字亦求不可得无所有性者无自他共无因等性也一切语言道断者不可思议也不生者惑智理皆不生也不出者如来所治毕竟不复发也不起者诸方便皆寂灭也无名者名不能名无相者相不能相无所有者无二边之有无量者非数法也无边者无方所也无碍无障者遍一切处也又观一切法空如实相者标其观体也从不颠倒去九句释观相不为二边八倒所动名不倒不动也不堕二乘凡夫二地名不退不转也此二句明智用理非未来故不生非过去故不出非现在故不起释论五十一云如虚空无入无出无住相等摄大乘亦尔无未来入处无过去出处无现在住处第四十三云因边不起名不出缘边不起名不生此其证也。

　　△三结成。

　　但以因缘有从颠倒生故说常乐观如是法相是名菩萨摩诃萨第二亲近处。

　　上直明中道观慧今明双照二边理性毕竟清净如上所说非解非惑而从惑因缘生生死从解因缘生涅槃又因缘有者有于涅槃也从颠倒生者生于生死也此则双照意显常乐观如是法相者即三谛等法也又但以因缘有从颠倒生者结不思议三谛境也故说者不思议教也常乐观者结不思议三观也。

　　尔时世尊欲重宣此义而说偈言。

　　△二偈颂三初颂标章。

　　若有菩萨于后恶世无怖畏心欲说是经。

　　颂上欲说是经当安住四法由住忍地心不惊怖故云无怖畏心。

　　○然下偈颂长行行近别释偈中合颂开合互现也。

　　△二颂修行二初颂事远近。

　　应入行处及亲近处常离国王及国王子大臣官长凶险戏者及旃陀罗外道梵志亦不亲近增上慢人贪着小乘三藏学者破戒比丘名字罗汉及比丘尼好戏笑者深着五欲求现灭度诸优婆夷皆勿亲近若是人等以好心来到菩萨所为闻佛道菩萨则以无所畏心不怀希望而为说法寡女处女及诸不男皆勿亲近以为亲厚亦莫亲近屠儿魁脍畋猎渔捕为利杀害贩肉自活炫卖女色如是之人皆勿亲近凶险相扑种种嬉戏诸淫女等尽勿亲近莫独屏处为女说法若说法时无得戏笑入里乞食将一比丘若无比丘一心念佛是则名为行处近处以此二处能安乐说。

　　此十四行颂事远近上长行中有十种远离今颂略不次第在文可见亦是颂人空行处取意兼颂近处三意故偈云是则名为行处近处常离国王者故佛云比丘亲近国王有十非法一阴谋王命二王诛大臣三典藏亡宝四宫人怀妊五王身中毒六大臣诤竞七二国交兵八王吝不施民九敛民物十多疾疫谓比丘行咒有此十事一切臣民谓是比丘所作作此谤比丘即谤法亦谤佛故佛不令亲近外道梵志得摩隥伽云初一人名梵天造一韦陀次名白净变一为四一名赞诵韦陀二名祭祀三名歌咏四名禳灾一一各有三十二万偈合成一百二十八万偈有一千七百卷次名弗沙有二十五弟子各于一韦陀能广分别遂有二十五韦陀次有人名鹦鹉变一韦陀为十八次有人名善道有二十一弟子变为二十一韦陀如是展转变为千二百六韦陀也毗陀论此云智论婆耶婆造凡四种一信力毗陀明事火灭罪二耶受毗陀明供养婆罗门得福三婆摩毗陀明和合二国四阿陀婆毗陀明斗战读此四论自称一切智人毗伽罗此名记论婆尼尼造明种种经书并诸杂语卫世师论优留佉造此翻最胜出世八百年明六谛迦毗罗此翻黄头亦名龟种造论名僧佉僧佉此云无顶因人名论故言迦毗罗说二十五谛贪着小乘三藏学者佛在波罗奈最初为五人说契经修多罗藏佛在罗阅祇最初为须那提说毗尼藏佛在毗舍离猕猴池最初为䟦耆子说阿毗昙藏五百罗汉初夜集阿毗昙藏相续解脱经以此为三藏学也深着五欲欲相者四天下人龙须轮四天王皆根相到忉利天以风为事夜摩天相近为事兜率相牵为事化乐天相视为事他化自在天心念为事上天皆离欲寡女处女者阿难问佛如来灭后见女人云何佛言勿与相见设见勿共语设共语当专心念佛入里乞食者杂阿含云有一羊往粪聚饱食还群贡高谓我得好食比丘亦如是得四事已起染着欲想不知出要设不得恒生想设得向诸比丘贡高毁蔑他人我能得彼不能得是为羊比丘乞食师子王遇大兽即啖不味不着得小兽即啖不鄙不薄比丘亦尔得四事供养不起染着无有欲想自知出要设不得利养不起乱念无增减心是为师子王比丘乞食乞食行役病四事前后八时明八精进八懈怠乞食前作是念为修道补饥疮乞虽未得不废念行乞食得已为报恩念道不辍前后两时倍加精进余三事前后亦尔反此名八懈怠宝云经明乞食作四分一分奉同梵行一分与丐人一分施鬼神一分自食。

　　△二颂非远非近。

　　又复不行上中下法有为无为实不实法亦不分别是男是女不得诸法不知不见是则名为菩萨行处一切诸法空无所有无有常住亦无起灭是名智者所亲近处颠倒分别诸法有无是实非实是生非生在于闲处修摄其心安住不动如须弥山观一切法皆无所有犹如虚空无有坚固不生不出不动不退常住一相是名近处。

　　△三颂明行成三初标。

　　若有比丘于我灭后入是行处及亲近处说斯经时无有怯弱。

　　此一行半标行成也事成则外仪无失理成则内心无滞故云无有怯弱。

　　△二释。

　　菩萨有时入于静室以正忆念随义观法从禅定起为诸国王王子臣民婆罗门等开化演畅说斯经典其心安稳无有怯弱。

　　此三行释安乐之因因修禅定止于过恶得人无我外则不损因修智慧离诸取着得法无我内无颠倒是则心不怯弱故云安乐。

　　△三结。

　　文殊师利是名菩萨安住初法能于后世说法华经。

　　此一行二句颂长行总结。

　　△二口安乐二初长行二初标章。

　　又文殊师利如来灭后于末法中欲说是经应住安乐行。

　　标章如文。

　　△二释行法二初止行四初不说过。

　　若口宣说若读经时不乐说人及经典过。

　　初不乐说人好恶及经典过者人听有恶经有何过须知七方便法是佛随他意语名不了义若过其法则恼其人非安乐行相。

　　△二不轻慢。

　　亦不轻慢诸余法师。

　　亦不轻慢者谓不倚圆蔑偏重实轻权也。

　　△三不叹毁。

　　不说他人好恶长短于声闻人亦不称名说其过恶亦不称名赞叹其美。

　　不说他人长短者初不说一切人次别举声闻人然人皆恶闻其失故不谭短也面誉对毁故不称长亦不论张说赵长恐赵谓以他长而讥我短寄彼讽此也亦不得向张说赵短恐彼谓尔既背毁于彼必亦背毁于我以是义故善恶俱不可谭又不说长短者日藏第一云初中后夜减省睡眠精进坐禅诵经修道背舍生死向涅槃路不称他短不说己长谦下卑逊不自憍高衣食知足头陀精进不放逸行系念思惟心不驰散于一切众生起慈悲心又如修多罗所说空行自读诵教人读诵不谤他不说他过不称己长于声闻人根性不定若叹二乘或令彼退大取小若毁二乘或令其小大俱失两无所取也。

　　△四不怨嫌。

　　又亦不生怨嫌之心。

　　不生怨嫌心者若谓其人法妨害我道即是怨心谓其鄙劣即是嫌心心机一动声说即发杜说过之源故不生怨嫌也。

　　△二观行。

　　善修如是安乐心故诸有听者不逆其意有所难问不以小乘法答但以大乘而为解说令得一切种智。

　　善修如是等者即观行门也观诸法空无所取着心不苟执不逆人意不违法相不以小乘法答但以大乘答者若见无大机而说小者得方便益若不见无大而说小妨其大缘等是不见但说大则无咎矣。

　　尔时世尊欲重宣此义而说偈言。

　　△二偈颂三初颂标章。

　　菩萨常乐安稳说法于清净地而施床座以油涂身澡浴尘秽着新净衣内外俱净。

　　此二行颂上住安乐行上总称应住颂中别出行相行相有三安隐说法半行欲令现前人得安稳道及果即入室义清净地等半行即坐座义以油涂身等一行即着衣义三法导口业名安乐行也。

　　△二颂行法二初颂止行四初颂不轻慢。

　　安处法座随问为说。

　　此下五行半颂止行初随问为说半行颂不轻慢慢则不随也。

　　△二颂不说长短。

　　若有比丘及比丘尼诸优婆塞及优婆夷国王王子群臣士民以微妙义和颜为说若有难问随义而答。

　　若有比丘至随义而答此二行半颂不说长短但依义不谭人好恶若有难问随义答者有二意一可答二不可答若问答相难诘胜负则自知是为智者语若自放恣而问敢有违者诛之是为王者语若长短是非皆不知唯求己胜是为愚者语记云知者语即可答王者愚者即不可答。

　　△三颂不乐说人法过。

　　因缘譬喻敷演分别以是方便皆使发心渐渐增益入于佛道。

　　从因缘譬喻止入于佛道一行半追颂不乐说人法过若说人过生人毒念今不说过故使发心入佛道佛道从喜生也。

　　△四颂无怨嫌。

　　除懒惰意及懈怠想离诸忧恼慈心说法。

　　除懒惰下一行颂无怨嫌怨嫌心起则懈懒忧恼今以慈心说法颂无怨嫌精进无忧上长行皆约止善说颂中皆约行善也。

　　△二颂观行。

　　昼夜常说无上道教以诸因缘无量譬喻开示众生咸令欢喜衣服卧具饮食医药而于其中无所希望但一心念说法因缘愿成佛道令众亦尔是则大利安乐供养。

　　此四行颂上观门上云但以大乘答颂云说无上道上云令得一切种智颂云愿成佛道。

　　△三颂行成四初颂标行成。

　　我灭度后若有比丘能演说斯妙法华经。

　　此五行明口安乐行成也初一行是标行成。

　　△二内无过则外难不生。

　　心无嫉恚诸恼障碍亦无忧愁及骂詈者又无怖畏如刀杖等亦无摈出安住忍故。

　　次心无嫉恚下二行明内无过则外难不生如无臭物蝇则不来。

　　△三内有善法所以行成。

　　智者如是善修其心能住安乐如我上说。

　　三智者如是下一行明内有善法所以行成如我上说者若内无过如长行中说若内有善如偈中说。

　　△四格量功德。

　　其人功德千万亿劫算数譬喻说不能尽。

　　次从其人下一行是格量功德如文。

　　△三明意安乐二初长行三初标章。

　　又文殊师利菩萨摩诃萨于后末世法欲灭时受持读诵斯经典者。

　　△二释行法二初止行四初不嫉谄。

　　无怀嫉妒谄诳之心。

　　夫二乘欲速出生死先除贪欲菩萨惟除瞋见嫉是瞋垢谄是见垢嫉妒违慈悲之心非化他之法谄诳乖智慧之道非自行之法智慧被障将何上求慈悲有妨将何下化修安乐行菩萨切须弃之。

　　△二不轻骂。

　　亦勿轻骂学佛道者求其长短。

　　亦勿轻骂下不应以圆行呵别知机可责不知勿骂容有退善根义。

　　△三不恼乱。

　　若比丘比丘尼优婆塞优婆夷求声闻者求辟支佛者求菩萨道者无得恼之令其疑悔语其人言汝等去道甚远终不能得一切种智所以者何汝是放逸之人于道懈怠故。

　　若比丘下不应以圆呵通其本无大机强以圆诃乖心成恼通既被诃圆复未解前疑后悔大小俱失去道纡回名为甚远此恼别行人沈空取证名不得此恼通人厌生死名懈怠悲华名小乘为懈怠。

　　△四不诤竞。

　　又亦不应戏论诸法有所诤竞。

　　△二观行四初于一切起大悲违于嫉谄。

　　当于一切众生起大悲想。

　　此文四意初于一切起大悲者违于嫉谄。

　　△二于如来起慈父心违于轻骂。

　　于诸如来起慈父想。

　　次于如来起慈父心违于轻骂凡求佛道即是学人敬学如佛不得轻骂诸者通三世此即未来如来也。

　　△三于菩萨起大师想违于恼乱。

　　于诸菩萨起大师想于十方诸大菩萨常应深心恭敬礼拜。

　　三于菩萨起大师想者违于恼乱理论三乘皆是菩萨有化训德皆众生师应起师想勿言其短。

　　△四平等说法违于诤论。

　　于一切众生平等说法以顺法故不多不少乃至深爱法者亦不为多说。

　　四平等说法违于诤论平等破偏执诤也不多不少者量器之利钝也。

　　△三结行成二初由止恶恶不能加。

　　文殊师利是菩萨摩诃萨于后末世法欲灭时有成就是第三安乐行者说是法时无能恼乱。

　　此结行成又二一由止恶恶不能加故云无能恼乱。

　　△二由观行故胜人来集。

　　得好同学共读诵是经亦得大众而来听受听已能持持已能诵诵已能说说已能书若使人书供养经卷恭敬尊重赞叹。

　　二由观行故胜人来集故云得好同学。

　　尔时世尊欲重宣此义而说偈言。

　　△二偈颂二初颂行法二初颂止行四初颂不嫉谄。

　　若欲说是经当舍嫉恚慢谄诳邪伪心常修质直行。

　　△二颂不轻骂。

　　不轻蔑于人。

　　△三颂不诤竞。

　　亦不戏论法。

　　△四颂不恼乱。

　　不令他疑悔云汝不得佛。

　　△二颂观行四初颂于一切起大悲。

　　是佛子说法常柔和能忍慈悲于一切不生懈怠心。

　　△二颂于菩萨起大师想。

　　十方大菩萨愍众故行道应生恭敬心是则我大师。

　　△三颂于如来起慈父想。

　　于诸佛世尊生无上父想。

　　△四颂平等说法。

　　破于憍慢心说法无障碍。

　　△二颂行成。

　　第三法如是智者应守护一心安乐行无量众所敬。

　　△四誓愿安乐行二初长行二偈颂初文又二初明行法三初标章。

　　又文殊师利菩萨摩诃萨于后末世法欲灭时有持是法华经者。

　　△二明行法三初标誓愿境二初慈誓境。

　　于在家出家人中生大慈心。

　　此明慈悲二境初明慈誓境通取曾发方便心者而未出三界名在家断通惑尽名出家此摄得两教二乘三教菩萨此辈皆具无明亦应是大悲境其曾发遍小心与慈誓相应须与其圆道圆果之乐故言生大慈心耳。

　　△二悲誓境。

　　于非菩萨人中生大悲心。

　　悲境者非菩萨人通取未曾发方便心者名非菩萨全不归向方便况复真实此悲境摄得一切三界内者此等亦须与乐但其流转无际正与悲誓相应宜拔其苦因苦果故言生大悲心耳。

　　△二起誓之由二初起慈誓之由。

　　应作是念如是之人则为大失如来方便随宜说法。

　　从应作是念止随宜说法即是起慈誓之由由乐小故执佛方便以为真实不会圆道故曰大失大失是慈誓之由也。

　　△二起悲誓之由。

　　不闻不知不觉不问不信不解。

　　次不闻不知去是悲誓之由由未发偏圆心不闻偏圆二道故以不闻偏为无闻慧不知者无思慧不觉者无修慧又无圆三慧何者不问故不闻不信故不知不解故不修偏圆三慧权实皆无甚可怜愍起悲之由良在兹矣。

　　△三正立誓愿。

　　其人虽不问不信不解是经我得阿耨多罗三藐三菩提时随在何地以神通力智慧力引之令得住是法中。

　　此正明誓愿彼虽不问不信偏圆二道菩萨不约偏发誓但欲与其圆道三慧故言虽不问不信此经我得三菩提引令得入也然誓愿菩提智慧神通皆由安乐行得之何者深观如来座故得智慧力四辨庄严能以慧拔也深观如来室暨如来衣故得大善寂力不起灭定现诸威仪神通福德庄严先以定动也。

　　△三结成三初总结无过失。

　　文殊师利是菩萨摩诃萨于如来灭后有成就此第四法者说是法时无有过失。

　　此总结无过失既无过失行成行云何成以其立大誓愿故入如来室行成以其知四众失圆道故即如来座行成以其誓制其心不懈怠故如来衣行成三行具立故言行成无过失者慈悲成故无瞋垢失如来衣成故无懈怠失如来座成故无谄曲失。

　　△二别结慈悲行成。

　　常为比丘比丘尼优婆塞优婆夷国王王子大臣人民婆罗门居士等供养恭敬尊重赞叹虚空诸天为听法故亦常随侍若在聚落城邑空闲林中有人来欲难问者诸天昼夜常为法故而卫护之能令听者皆得欢喜。

　　此别结慈悲行成以慈悲成故摄得四众人天供养听法誓愿成故感佛神通诸天作护以如来座成故听者欢喜。

　　△三释誓愿行成。

　　所以者何此经是一切过去未来现在诸佛神力所护故。

　　此释誓愿行成三世诸佛尚皆守护况诸天耶。

　　△二叹经难闻二初法说二初昔未显说故昔不得。

　　文殊师利是法华经于无量国中乃至名字不可得闻。

　　兹经盖如来出世之大猷诸佛之秘要所以四十余年秘而不谭譬彼莲华合而未敷所以刹尘沙界名字无从得闻。

　　△二今日乃得。

　　何况得见受持读诵。

　　今既开显故获受持读诵岂不作难遭想耶。

　　△二譬说二初不与珠譬譬昔未显说二初开譬六初威伏诸国。

　　文殊师利譬如强力转轮圣王欲以威势降伏诸国。

　　文有六意照科可见初轮王譬如来化世降伏诸国譬阴界入诸境。

　　△二小王不顺。

　　而诸小王不顺其命。

　　次小王譬烦恼等未得无漏调伏名不顺其命。

　　△三起兵往伐。

　　时转轮王起种种兵而往讨伐。

　　三起种种兵譬七贤中方法为前军须陀斯陀中方法为次军阿那阿罗汉中方法为后军所破者是三毒等分八万四千尘劳之寇盗能破者是八万四千法门之官兵。

　　△四有功欢喜。

　　王见兵众战有功者即大欢喜。

　　四从王见下即有功欢喜。

　　△五随功赏赐。

　　随功赏赐或与田宅聚落城邑或与衣服严身之具或与种种珍宝金银琉璃砗磲玛瑙珊瑚琥珀象马车乘奴婢人民。

　　五随功赏赐者田即三昧宅即智慧聚落即初果二果邑即三果城即涅槃衣服即惭忍善法严身之具助道善法也种种七宝即七觉等象马车乘即二乘尽无生智奴婢即神通得有漏善法如人民。

　　△六而不与珠。

　　唯髻中明珠不以与之所以者何独王顶上有此一珠若以与之王诸眷属必大惊怪。

　　第六唯髻中等即不与珠譬有出分段机为小功勋有出变易之机为大功勋惊怪者未有大勋忽赐髻珠诸臣皆疑怪譬众生大机未动忽说此经二乘疑惑菩萨惊怪。

　　△二合譬六初合威伏诸国。

　　文殊师利如来亦复如是以禅定智慧力得法国土王于三界。

　　此六合譬一一如文。

　　△二合小王不顺。

　　而诸魔王不肯顺伏。

　　△三合起兵往伐。

　　如来贤圣诸将与之共战。

　　△四合有功欢喜。

　　其有功者心亦欢喜。

　　△五合随功赏赐。

　　于四众中为说诸经令其心悦赐以禅定解脱无漏根力诸法之财又复赐与涅槃之城言得灭度引导其心令皆欢喜。

　　△六合而不与珠。

　　而不为说是法华经。

　　△二与珠譬譬今日得闻二初开譬二初有大勋。

　　文殊师利如转轮王见诸兵众有大功者心甚欢喜。

　　文有二意初文殊下即有大勋。

　　△二与珠。

　　以此难信之珠久在髻中不妄与人而今与之。

　　次难信下即与珠也在顶者极果所宗髻中者实为权所隐也解髻即开权也与珠即显实也。

　　△二合譬三初合有大勋。

　　如来亦复如是于三界中为大法王以法教化一切众生见贤圣军与五阴魔烦恼魔死魔共战有大功勋灭三毒出三界破魔网尔时如来亦大欢喜。

　　△二合与珠。

　　此法华经能令众生至一切智一切世间多怨难信先所未说而今说之文殊师利此法华经是诸如来第一之说于诸说中最为甚深末后赐与如彼强力之王久护明珠今乃与之文殊师利此法华经诸佛如来秘密之藏于诸经中最在其上长夜守护不妄宣说始于今日乃与汝等而敷演之。

　　能令众生至一切智智即果名是行一第一之说是教一秘藏是理一兼得人一也。

　　尔时世尊欲重宣此义而说偈言。

　　△二偈颂二初颂行法二初超颂行成。

　　常行忍辱哀愍一切乃能演说佛所赞经。

　　此一行超颂行成然上总明行成今颂别显常行忍辱是颂着衣行成哀愍一切是颂入室行成乃能演说是颂坐座行成。

　　△二追颂行法三初颂誓愿境。

　　后末世时持此经者于家出家及非菩萨应生慈悲。

　　△二颂誓愿由。

　　斯等不闻不信是经则为大失。

　　△三正立誓愿。

　　我得佛道以诸方便为说此法令住其中。

　　△二颂叹经二初颂开譬二初颂不与珠譬。

　　譬如强力转轮之王兵战有功赏赐诸物象马车乘严身之具及诸田宅聚落城邑或与衣服种种珍宝奴婢财物欢喜赐与。

　　△二颂与珠譬。

　　如有勇健能为难事王解髻中明珠赐之。

　　△二颂合譬二初颂合不与珠譬。

　　如来亦尔为诸法王忍辱大力智慧宝藏以大慈悲如法化世见一切人受诸苦恼欲求解脱与诸魔战为是众生说种种法以大方便说此诸经。

　　△二颂合与珠譬。

　　既知众生得其力已末后乃为说是法华如王解髻明珠与之此经为尊众经中上我常守护不妄开示今正是时为汝等说。

　　△三总结行成感征之相以劝修行三初结劝四行。

　　我灭度后求佛道者欲得安隐演说斯经应当亲近如是四法。

　　△二举三报以劝亦名三障清净三初报障转转现报。

　　读是经者常无忧恼又无病痛颜色鲜白。

　　三障净转现生后世恶业尽即得现生后世胜报初读是经者此一行灭现世忧恼即除苦受之报此转现报心也无病痛等即转现报色也。

　　△二业障转转生报。

　　不生贫穷卑贱丑陋。

　　二从不生贫穷下半行转恶业也然恶业因应感恶果经力转恶因得好果即转生报也不生者即无恶生业现在持经不作贫穷业来世不生卑贱也。

　　△三烦恼障转转后报二初别明三烦恼障转三初别明贪障转。

　　众生乐见如慕贤圣天诸童子以为给使。

　　此三行别明三障转初众生乐见下一行别明贪障转多欲者则人忽慢又障生梵天欲障转故人所乐见天童给使也。

　　△二别明瞋障转。

　　刀杖不加毒不能害若人恶骂口则闭塞游行无畏如师子王。

　　次刀杖不加下一行半别明瞋障转舍瞋则除内刀箭入阵则外刃不伤。

　　△三别明痴障转。

　　智慧光明如日之照。

　　三智慧光明下半行别明愚痴障转。

　　△二总明一切烦恼障转六初梦入十信。

　　若于梦中但见妙事见诸如来坐师子座诸比丘众围绕说法又见龙神阿修罗等数如恒沙恭敬合掌自见其身而为说法。

　　总明一切烦恼障转亦是后报转然持经现感此相当知过去久已成就今藉缘而发耳又有成佛因果等相并是后报故于梦中见未来后报之相百千万劫事在一念梦中用表妙法不可思议一中无量无量中一是相前现后当克果也然始自信心终于妙觉八相成佛皆如来庄严而自庄严即忍辱报又今三行梦入十信于中自为二意初两行半是慈悲报次半行明正见无痴报。

　　△二梦入十住。

　　又见诸佛身相金色放无量光照于一切以梵音声演说诸法佛为四众说无上法见身处中合掌赞佛闻法欢喜而为供养得陀罗尼证不退智佛知其心深入佛道即为授记成最正觉汝善男子当于来世得无量智佛之大道国土严净广大无比亦有四众合掌听法。

　　既云证不退智即为授记者当知得入初住无生得记之位也。

　　△三梦修十行。

　　又见自身在山林中修习善法。

　　又见自身在山林中知是十行修习善法。

　　△四梦悟十向。

　　证诸实相。

　　证诸实相知是十回向正观中道位也。

　　△五梦入十地。

　　深入禅定见十方佛。

　　深入禅定即第十地中无垢三昧入金刚定诸佛皆现摩顶受职也。

　　△六梦入妙觉。

　　诸佛身金色百福相庄严闻法为人说常有是好梦又梦作国王舍宫殿眷属及上妙五欲行诣于道场在菩提树下而处师子座求道过七日得诸佛之智成无上道已起而转法轮为四众说法经千万亿劫说无漏妙法度无量众生后当入涅槃如烟尽灯灭。

　　梦八相佛则知妙觉此中或是初住能八相成佛之相仍前次位寄谭极果耳复次信根者于三宝中得坚固信一切不能沮坏精进根者得四正勤也念根得四念处观勤修方便调伏贪爱定根者得四禅定慧根者是解四谛理如实知也又信根于如来所发菩提心所得净信心也精进根者于如来所发心所起精进也念根者于如来所发心所起念也定根者于如来所起三昧也慧根者于如来所起智慧也八正是沙门道亦是沙门法至若成就贪瞋一切烦恼尽是沙门义四果是沙门果梦者从须陀洹至支佛悉有梦唯佛不梦以其无疑无习气故不梦从五事故有梦如偈说以疑心分别学习因现事非人来相语因此五事梦又是所更闻见及诸患为此七事故有梦问现在意识尚不见色云何梦中意地见色答皆是曾见曾闻故想之耳又是吉不吉相耳梦中无通无宿命智云何能见未来世事答此非愿智境界乃是比知诸人曾有如是梦如是果故今以此比知耳问谁眠答五道及中阴皆有眠在胎诸根具者亦是眠乃至佛亦是眠问眠是愚是盖此云何通答佛亦现前欲调身故眠非盖非愚眠也。

　　△三总结行成。

　　若后恶世中说是第一法是人得大利如上诸功德。

　　后恶世中今正其时此经独尊号第一法弘者蒙益如向备明。

　　△二约本门开近显远三初序分二正宗分三流通分初文又二初申品目。

　　妙法莲华经从地涌出品第十五

　　师严道尊鞠躬祇奉如来一命四方奔涌此约世界悉檀释也三世化道惠利无疆一月万影孰能思量召过去以示现在弘经以益当来此约为人悉檀释也虚空湛然无早无晚惑者执迹而暗其本故召昔以示今破近而显远此约对治悉檀释也寂场少父寂光老儿示其药力咸令得知此约第一义悉檀释也故文云是从何所来以何因缘集今以诸义释品用显四悉檀因缘之解故言涌出品。

　　○次释经文者自此已下广明如来久成正觉拂迹显本披露如来始自不可说不可说微尘劫前已成佛竟非止今日王城始证道果也何则久成本也今成迹也诸佛菩萨以大智故不宿生死以大悲故不住涅槃用是从本垂迹设化利生即其事也。

　　△二释经文二初涌出二疑问初文又二初他方菩萨请弘经。

　　尔时他方国土诸来菩萨摩诃萨过八恒河沙数于大众中起合掌作礼而白佛言世尊若听我等于佛灭后在此娑婆世界勤加精进护持读诵书写供养是经典者当于此土而广说之。

　　他方菩萨既闻迹门流通弘经福大咸欲发愿住此弘宣是故请也。

　　△二如来不许。

　　尔时佛告诸菩萨摩诃萨众止善男子不须汝等护持此经所以者何我娑婆世界自有六万恒河沙等菩萨摩诃萨一一菩萨各有六万恒河沙眷属是诸人等能于我灭后护持读诵广说此经。

　　如来止之凡有三义一谓汝等各各自有己任若住此土废彼利益二他方此土结缘事浅虽欲宣授必无巨益三又若许之则不得召下下若不来迹不得破远不得显是为三义如来止之召下方来亦有三义一是我弟子应弘我法二以缘深广能遍此土益遍分身土益遍他方土益三又得开近显远是故止彼而召下也。

　　△三下方涌出二初经家叙相五初涌出。

　　佛说是时娑婆世界三千大千国土地皆振裂而于其中有无量千万亿菩萨摩诃萨同时涌出。

　　△二身相。

　　是诸菩萨身皆金色三十二相无量光明。

　　△三住处。

　　先尽在此娑婆世界之下此界虚空中住。

　　住处者即常寂光土也常即常德寂即乐德光即净德我德是名四德秘密之藏是其住处以不住法住秘密藏中下方者法性之渊底玄宗之极地故言下方然在下不属此空中不属彼既非彼非此即是中道出此不在上复不在此下既非上下祇在空中亦是中道。

　　△四闻命。

　　是诸菩萨闻释迦牟尼佛所说音声从下发来。

　　从下发来者闻命故来弘法故来破执故来显本故来皆如上说。

　　△五眷属。

　　一一菩萨皆是大众唱导之首各将六万恒河沙眷属况将五万四万三万二万一万恒河沙等眷属者况复乃至一恒河沙半恒河沙四分之一乃至千万亿那由他分之一况复千万亿那由他眷属况复亿万眷属况复千万百万乃至一万况复一千一百乃至一十况复将五四三二一弟子者况复单己乐远离行如是等比无量无边算数譬喻所不能知。

　　所将眷属者若人情往望谓领六万五万恒沙为多领三二一为少单己者只独也若依文往寻六万五万为少单己为多何也文云单己独处者其数转过上若依法门者一一皆是导师德能引众人至宝所当知一己非独六万非多一即一道清净二即定慧三即戒定慧四即四谛五即五眼六即六度一一度具十法界一一界各有十十即有百百即具千十善即有万一度具万六度即六万法门多不为多一不为少非多非少而多而少。

　　△二明问讯五初三业供养。

　　是诸菩萨从地出已各诣虚空七宝妙塔多宝如来释迦牟尼佛所到已向二世尊头面礼足及至诸宝树下师子座上佛所亦皆作礼右绕三匝合掌恭敬以诸菩萨种种赞法而以赞叹住在一面欣乐瞻仰于二世尊是诸菩萨摩诃萨从地涌出以诸菩萨种种赞法而赞于佛如是时间经五十小劫是时释迦牟尼佛默然而坐及诸四众亦皆默然五十小劫佛神力故令诸大众谓如半日尔时四众亦以佛神力故见诸菩萨遍满无量百千万亿国土虚空。

　　经五十小劫谓如半日四众遍见此乃隐长而现短借其神力令狭而见广俱是不可思议也拜绕是身业赞法是口业瞻仰是意业五十小劫与半日此是时节不可思议如来所见不以二相下方菩萨常面称扬如来默然常受其赞解者即短而长谓五十小劫惑者即长而短谓如半日斯为本迹而作弄引何也如来未说则闇本而执迹佛若开显则悟近而达远亦知不思议一也四众遍见菩萨亦是不思议夫肉眼天眼所见不远而今所睹充满虚空见雨猛知龙大见华盛知池深见应满虚空则知真弥法界。

　　△二陈问讯之辞二初标四导师。

　　是菩萨众中有四导师一名上行二名无边行三名净行四名安立行是四菩萨于其众中最为上首唱导之师。

　　导师但举四人者欲拟开示悟入四十位也亦如华严举法慧德林金幢金藏说四十位意同。

　　△二陈问词二初长行二初问如来安乐。

　　在大众前各共合掌观释迦牟尼佛而问讯言世尊少病少恼安乐行不。

　　此问身口意愿四者安乐。

　　△二问众生易度。

　　所应度者受教易不不令世尊生疲劳耶尔时四大菩萨而说偈言。

　　△二偈颂二初颂问如来安乐。

　　世尊安乐少病少恼教化众生得无疲倦。

　　△二颂问众生易度。

　　又诸众生受化易不不令世尊生疲劳耶。

　　△三佛答安乐二初答安乐。

　　尔时世尊于菩萨大众中而作是言如是如是诸善男子如来安乐少病少恼。

　　此则如来具答安乐易度两事相成易度则安乐安乐则易度。

　　△二答易度二初明根利德厚。

　　诸众生等易可化度无有疲劳所以者何是诸众生世世以来常受我化亦于过去诸佛恭敬尊重种诸善根此诸众生始见我身闻我所说即皆信受入如来慧。

　　此佛答易度文有两意一根利德厚世世已来常受大化始见我身者即禀华严入如来慧果熟易零是众生易度。

　　△二明根钝德薄。

　　除先修习学小乘者如是之人我今亦令得闻是经入于佛慧。

　　二根钝德薄世世已来不受大化为是人故须开顿说渐三藏方等般若而调熟之亦令此人今闻法华入于佛慧比前虽难于佛甚易佛识其宜方便得所薄须涂熨慧悟是同今略举十意释之一始见今见二开合不开合三竖广横略四本一迹多迹共本独五加说不加说六变土不变土七多处不多处八斥夺不斥夺九直显实开权显实十利根初熟钝根后熟且始见今见者初成道时名始见法华座席久后真实名今见日照高山即说于顿不开不合为不入者开顿说渐五味调伏令渐归顿顿直竖入于法界故言竖广不历方便故言横略今历五味即是横广得入佛慧亦是竖广一台故本一千叶故迹多迹与众经同故言共本与众经异故言独加四菩萨说四十位自说开示悟入不加于他华王世界故言不变三变土田故言变土七处八会是为多处耆阇崛山远处虚空故言不多处灭化城改客作故言斥夺无如此事故不斥夺行大直道名直显实决了声闻法名开权显实根利缘熟始入佛慧根钝后熟今入佛慧缘宜不同略为十异须知种智法界等无差别故文云始见我身闻我所说即皆信受入如来慧除先修习学小乘者今于此经入于佛慧明文在兹不须疑也。

　　尔时诸大菩萨而说偈言。

　　△四偈颂随喜。

　　善哉善哉大雄世尊诸众生等易可化度能问诸佛甚深智慧闻已信行我等随喜。

　　此则菩萨领解随喜能问即是华严中四大士法华中身子三请俱是能问所问即是问佛智慧。

　　△五如来述叹。

　　于时世尊赞叹上首诸大菩萨善哉善哉善男子汝等能于如来发随喜心。

　　此即如来述叹与问硕异问家随喜能问人皆是菩萨及所化人闻已信行我等随喜如来述叹能化人生随喜者此义云何然能问者皆是古佛汝能随喜随喜如来然菩萨随喜其迹如来述叹其本此亦密表寿量也。

　　△二疑问二初此土菩萨疑二初长行疑念。

　　尔时弥勒菩萨及八千恒河沙诸菩萨众皆作是念我等从昔以来不见不闻如是大菩萨摩诃萨众从地涌出住世尊前合掌供养问讯如来时弥勒菩萨摩诃萨知八千恒河沙诸菩萨等心之所念并欲自决所疑。

　　此疑问序自寂场已降今座已往十方大士来会不绝虽不可限我以补处智力悉见悉知而于此众不识一人然我游化十方奉觐诸佛诸佛大众快所识知就履历之处亦所不识若来若去若是推之皆所不识又彼诸大士是前进先达弥勒是后番末学后不知前故所不识又彼等大士本达实相底应现十方别头教化所有真应非弥勒境界是故不识又佛托弘经召诸大士彼闻师命故来集会密开寿量非时众所知故言不识此约四悉檀释疑问序也。

　　合掌向佛以偈问曰。

　　△二偈颂正问五初问何处来。

　　无量千万亿大众诸菩萨昔所未曾见愿两足尊说是从何所来。

　　△二问何缘来。

　　以何因缘集巨身大神通智慧叵思议其志念坚固有大忍辱力众生所乐见为从何所来。

　　△三叙其数量。

　　一一诸菩萨所将诸眷属其数无有量如恒河沙等或有大菩萨将六万恒沙如是诸大众一心求佛道是诸大师等六万恒河沙俱来供养佛及护持是经将五万恒沙其数过于是四万及三万二万至一万一千一百等乃至一恒沙半及三四分亿万分之一千万那由他万亿诸弟子乃至于半亿其数复过上百万至一万一千及一百五十与一十乃至三二一单己无眷属乐于独处者俱来至佛所其数转过上如是诸大众若人行筹数过于恒沙劫犹不能尽知。

　　△四问其师谁。

　　是诸大威德精进菩萨众谁为其说法教化而成就从谁初发心称扬何佛法受持行谁经修习何佛道。

　　△五弥勒结请五初结叹神力。

　　如是诸菩萨神通大智力。

　　△二请答来处。

　　四方地振裂皆从中涌出世尊我昔来未曾见是事愿说其所从国土之名号我常游诸国未曾见是事。

　　△三请答来缘。

　　我于此众中乃不识一人忽然从地出愿说其因缘。

　　△四大会同请。

　　今此之大会无量百千亿是诸菩萨等皆欲知此事是诸菩萨众本末之因缘。

　　△五请答师主。

　　无量德世尊唯愿决众疑。

　　△二他土菩萨疑。

　　尔时释迦牟尼分身诸佛从无量千万亿他方国土来者在于八方诸宝树下师子座上结跏趺坐其佛侍者各各见是菩萨大众于三千大千世界四方从地涌出住于虚空各白其佛言世尊此诸无量无边阿僧祇菩萨大众从何所来尔时诸佛各告侍者诸善男子且待须臾有菩萨摩诃萨名曰弥勒释迦牟尼佛之所授记次后作佛已问斯事佛今答之汝等自当因是得闻。

　　二他土菩萨疑者分身眷属横在十方与弥勒同疑二土俱不知本地欲显成道甚久各各陈疑于己佛佛皆抑待弥勒也。

　　△二正宗分二初诫许二初长行二初诫二初述赞。

　　尔时释迦牟尼佛告弥勒菩萨善哉善哉阿逸多乃能问佛如是大事。

　　△二正诫。

　　汝等当共一心被精进铠发坚固意。

　　诫勿乱勿怠勿退。

　　△二许二初标果智。

　　如来今欲显发宣示诸佛智慧。

　　此许有二意初标果智即如来知见知见妙果也。

　　△二开化教。

　　诸佛自在神通之力诸佛师子奋迅之力诸佛威猛大势之力。

　　次开化教者即宣示也自在神力者过去益物也师子奋迅者现在十方分身所被之处也或云奋迅将前之状此表未来常住益物之相也大势威猛者未来益物也或以此为现在震动十方随人意用耳幸依文次第者好又章安私谓如来自在者我也神通者乐也师子奋迅奋迅除垢净也大势威猛未来益物即常也此点四德意也。

　　尔时世尊欲重宣此义而说偈言。

　　△二偈颂二初颂诫。

　　当精进一心我欲说此事勿得有疑悔。

　　此三句颂诫勖彼一心精进听佛宣演勖胜法门无得疑悔也。

　　△二颂许二初颂标智慧果。

　　佛智叵思议。

　　△二颂三世化教。

　　汝今出信力住于忍善中昔所未闻法今皆当得闻我今安慰汝勿得怀疑惧佛无不实语智慧不可量所得第一法甚深叵分别如是今当说汝等一心听。

　　次三行颂三世开化教导之意。

　　△二正说三初正开近显远二总授法身记三弥勒总申领解初文又二初略开近显远动执生疑二广开近显远断疑生信初文又二初略开二初长行二初双答二初答师弟。

　　尔时世尊说此偈已告弥勒菩萨我今于此大众宣告汝等阿逸多是诸大菩萨摩诃萨无量无数阿僧祇从地涌出汝等昔所未见者我于是娑婆世界得阿耨多罗三藐三菩提已教化示导是诸菩萨调伏其心令发道意。

　　△二答处所。

　　此诸菩萨皆于是娑婆世界之下此界虚空中住。

　　言下方空中住者如释论所明有底散三昧应作四说有者三有也底者非想非非想也以深胜故为底又有者名相也底者空也以空寂故为底又有者二边俗也底者边际智满故为底今经以下方空为底不是上下二界此表中道为底此是约教分别。

　　△二双释二初释师弟二初双修智断。

　　于诸经典读诵通利思惟分别正忆念。

　　师知弟子修智断两德初是双修智断于经典分别是修智正忆念是修断。

　　△二双证智断。

　　阿逸多是诸善男子等不乐在众多有所说常乐静处勤行精进未曾休息。

　　次双证智断不乐在众是证断勤行精进是证智。

　　△二释处所。

　　亦不依止人天而住常乐深智无有障碍亦常乐于诸佛之法一心精进求无上慧。

　　不依人天而住者人天是二边不住不着也深智无碍者依不思议智也乐于佛法者乐不思议境也境智甚深微即非浅行菩萨也。

　　尔时世尊欲重宣此义而说偈言。

　　△二偈颂二初颂双答二初答师弟。

　　阿逸汝当知是诸大菩萨从无数劫来修习佛智慧悉是我所化令发大道心此等是我子依止是世界常行头陀事志乐于静处舍大众愦闹不乐多所说如是诸子等学习我道法昼夜常精进为求佛道故。

　　△二答处所二初正答处所。

　　在娑婆世界下方空中住。

　　△二叹菩萨德。

　　志念力坚固常勤求智慧说种种妙法其心无所畏。

　　△二颂双释二初释师弟。

　　我于伽耶城菩提树下坐得成最正觉转无上法轮尔乃教化之令初发道心今皆住不退悉当得成佛我今说实语汝等一心信。

　　△二释处所。

　　我从久远来教化是等众。

　　△二因疑更请二初长行二偈颂初文又二初疑。

　　尔时弥勒菩萨摩诃萨及无数诸菩萨等心生疑惑怪未曾有而作是念云何世尊于少时间教化如是无量无边阿僧祇诣大菩萨令住阿耨多罗三藐三菩提。

　　此疑闻上菩提树下尔乃教化之今皆住不退又闻我从久远来教化是等众闻此二说动执生疑。

　　△二请二初法说三初疑成道近所化甚多执近而疑远。

　　即白佛言世尊如来为太子时出于释宫去伽耶城不远坐于道场得成阿耨多罗三藐三菩提从是已来始过四十余年世尊云何于此少时大作佛事以佛势力以佛功德教化如是无量大菩萨众当成阿耨多罗三藐三菩提。

　　△二所化既多行位深妙执远而疑近。

　　世尊此大菩萨众假使有人于千万亿劫数不能尽不得其边斯等久远以来于无量无边诸佛所植诸善根成就菩萨道常修梵行。

　　△三结请。

　　世尊如此之事世所难信。

　　△二譬说二初开譬三初譬上成道近意。

　　譬如有人色美发黑年二十五。

　　△二譬上所化甚多。

　　指百岁人言是我子其百岁人亦指年少言是我父生育我等。

　　△三结譬意。

　　是事难信。

　　淮北诸师以譬释譬父服还年药貌同二十五子不服药形如百岁若知药力则不疑子父不知者怪之如来横服垂迹之药示伽耶始生诸菩萨直论本地久发道心今住不退若佛及佛快知此事自余不达不得不疑故结云是事难信。

　　△二释合譬三初合近譬。

　　佛亦如是得道以来其实未久。

　　△二合远譬。

　　而此大众诸菩萨等已于无量千万亿劫为佛道故勤行精进善入出住无量百千万亿三昧得大神通久修梵行善能次第习诸善法巧于问答人中之宝一切世间甚为希有。

　　观此菩萨久种善根非止伽耶发心也善入出住者九次第定是善入师子奋迅是善出超越三昧是善住此藏通意也从初地至十地名善入十地入重玄门倒修凡夫事名善出妙觉遍满名善住此别意也毕法性三昧为善入证首楞严名善出王三昧名善住此圆意也次第习诸善法据因为善习就果为善入善答问难者具二庄严七方便之尊故云宝也。

　　△三合请答三初举佛语。

　　今日世尊方云得佛道时初令发心教化示导令向阿耨多罗三藐三菩提世尊得佛未久乃能作此大功德事。

　　△二明请意。

　　我等虽复信佛随宜所说佛所出言未曾虚妄佛所知者皆悉通达然诸新发意菩萨于佛灭后若闻是语或不信受而起破法罪业因缘。

　　此文二意初为现在者我虽未达信而已矣次然诸菩萨下为未来浅行喜生诽谤新发意者谤堕恶道不退者虽信不谤不能增道若为分别谤者生信信者增道。

　　△三正请答二初除我等疑。

　　唯然世尊愿为解说除我等疑。

　　△二除未来疑。

　　及未来世诸善男子闻此事已亦不生疑尔时弥勒菩萨欲重宣此义而说偈言。

　　△二偈颂二初颂法说三初颂执近。

　　佛昔从释种出家近伽耶坐于菩提树尔来尚未久。

　　△二颂疑远。

　　此诸佛子等其数不可量久已行佛道住于神通力善学菩萨道不染世间法如莲华在水从地而涌出皆起恭敬心住于世尊前是事难思议。

　　△三颂结请。

　　云何而可信佛得道甚近所成就甚多愿为除众疑如实分别说。

　　△二颂譬说二初颂开譬。

　　譬如少壮人年始二十五示人百岁子发白而面皱是等我所生子亦说是父父少而子老举世所不信。

　　△二颂合譬三初颂合近。

　　世尊亦如是得道来甚近。

　　△二颂合远。

　　是诸菩萨等志固无怯弱从无量劫来而行菩萨道巧于难问答其心无所畏忍辱心决定端正有威德十方佛所赞善能分别说不乐在人众常好在禅定为求佛道故于下空中住。

　　△三颂合请答。

　　我等从佛闻于此事无疑愿佛为未来演说令开解若有于此经生疑不信者即当堕恶道愿今为解说是无量菩萨云何于少时教化令发心而住不退地。

　　科注妙法莲华经卷第七
卍新纂续藏经第 30 册 No. 0605 法华经科注


　　科注妙法莲华经卷第八

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△二广开近显远断疑生信二初申品目。

　　妙法莲华经如来寿量品第十六

　　如来者十方三世诸佛二佛三佛本佛迹佛之通号也寿量者诠量也诠量十方三世二佛三佛本佛迹佛之功德今正诠量本地三佛功德故言如来寿量品然如来一号其义甚多今且明二三如来余例可解成论云乘如实道来成正觉故名如来乘是法如如智实是法如如境道如因觉如果若单论乘者如如无所知单明实者如如无能知境智和合则有因果照境未穷名为因尽源名为果道觉义成即是乘如实道来成正觉此真身如来也以如实智乘如实道来生三有示成正觉者即应身如来也三如来者大论云如法相解如法相说故名如来如者法如如境非因非果有佛无佛性相常然遍一切处而无有异为如不动而至为来指此为法身如来也法如如智乘于如如真实之道来成妙觉智称如理从理名如从智名来此即报身如来也故论云如法相解故名如来以如如境智合故即能处处示成正觉水银和真金能涂诸色像功德和法身处处应现往八相成道转妙法轮即应身如来也故论云如法相说故名如来然法身如来名毗卢遮那此翻遍一切处报身如来名卢舍那此翻净满应身如来名释迦文此翻度沃焦是三如来若单取者则不可也大经云法身亦非般若亦非解脱亦非三法具足称秘密藏名大涅槃不可一异纵横并别圆揽三法称假名如来也梵网经结成华严教华台为本华叶为末别为一缘作如此说而本末不得相离像法决疑经结成涅槃文云或见释迦为毗卢遮那或为卢舍那盖前缘异见非佛三也普贤观结成法华文云释迦牟尼名毗卢遮那乃是异名非别体也总众经之意当知三佛非一非异明矣问此品无三佛名那作此释答虽不标名而具其义故文云非如非异不如三界见于三界此非偏如显于圆如即法身如来义也又云如来如实知见三界之相即是如如智称如如境一切种智知见即佛眼此是报身如来义也又云或示己身己事或示他身他事此即应身如来义也若但性德三如来者是横但修德三如来者是纵先法次报后应亦是纵今经圆说不纵不横三如来也拣纵横如来尚非今义况三藏通教如来耶又法华之前亦明圆如来者同是迹中所说耳发迹显本三如来者永异诸经论云示现成大菩提无上故示三种菩提一应化菩提随所应现即为示现如经出释氏宫故二报佛菩提十地满足得常涅槃如经云我实成佛已来无量无边劫故三法佛菩提谓如来藏性清净涅槃不变易故如经云如来如实知见三界之相故经具其义论出其名不作上释宁会经论意耶次明寿量者寿者受义真如不隔诸法故名为受又境智相应故名受又一期报得百年不断故名受量者诠量也量字则通无的别据诠量法如来以如理为命报如来以智慧为命应如来同缘理为命诠量诸命若有量若无量若非量非无量法身如来如理命者有佛无佛性相常然不论相应与不相续亦无有量及无量文云非如非异非虚非实盖是诠量法身如理命也诠量报身如来以如如智契如如境境发智为报智冥境为受境既无量无边常住不灭智亦如是函大盖大文云我智力如是久修业所得慧光照无量寿命无数劫此是诠量报身如来智慧命也诠量应身者应身同缘缘长同长缘促同促云云自彼于我无为文云数数现生数数现灭或复自说名字不同年纪大小此是诠量应佛同缘命也复次法身非量非无量报身金刚前有量金刚后无量应身随缘则有量应用不断则无量通途诠量三句在圣一句属凡有量无常都非佛义旧来所说乃是增减两谤加诬于佛非魔是何记云两谤者品中明常不以常解名为减谤品无无常用无常释名为增谤然四句诠量其义已显为未解者更作常等四句料拣先别作次通作别者非常非无常双非理极即法身也常者即报身也报智境合亦非常非无常但取正智圆满不生不减过金刚心之前故取常为报身耳亦常亦无常应身也应用无尽为亦常数唱涅槃名亦无常无常者金刚心已前智用增进乃至凡夫生灭出没皆是无常三佛各一句凡夫共一句此约别教别分别也若通途圆说者一一如来悉备四句法身四者非常非无常双破凡圣八倒故常者如虚空常故无常者无凡夫生灭倒故亦常亦无常者寂而双照故报身四者非常非无常者智冥境故常者出过二乘故无常者无生灭倒故亦常亦无常者能双照故应身四者非常非无常者非报非生死故常者常应同故无常者同无常故亦常亦无常者两存故凡夫既得无常一句通途亦作四句但有性德之理尚无四句名字况行用耶可以意得不俟说也一身即是三身不一不异当知一佛身即具诸身寿命功德随缘感见长短不同大经云凡夫二乘见佛寿命犹如冬日菩萨所见犹如春日唯佛见佛寿命无量犹如夏日所以然者凡夫博地翳障朦胧藏通二乘虽断四住不见中道若舍分段受法性身未破无明彼土所奉犹是胜应当知二乘秪见冬日若诸菩萨未登地住所见同前若破无明乃至分受法身与而为语得见报身寿命夺而为语犹是胜应未穷报身之源未尽法性之极所见佛寿犹如春日唯佛与佛穷性尽源见法身寿犹如夏日大经举三譬譬之于诸常中虚空第一一切寿命如来第一此譬法身寿命无始无终性相凝湛不同应报也二譬如四河皆归大海此譬报身所修万善皆感佛报寿命海中三阿耨达池出四大河此譬应身寿命从法报出同他长短也此品诠量通明三身若从别意正在报身也何则义便文会义便者报身智慧上冥下契三身宛足故言义便文会者我成佛已来甚大久远故能三世利益众生所成即法身能成即报身法报合故能益物故言文会以此推之正意是论报身佛功德也复次如是三身种种功德悉是本时道场树下先久成就名之为本中间今日寂灭道场所成就者名之为迹诸经所说本迹者即寂灭道场所成法报为本从本所起胜劣两应为迹今经所明取寂场及中间所成三身皆名为迹取本昔道场所得三身名之为本故与诸经为异也非本无以垂迹非迹无以显本本迹虽殊不思议一也肇师之言意在寂场之本耳复次寂场本迹复有多种或以涅槃为本从真起应为迹迹本俱空言思双断故言不思议一也或以俗为本从俗起应为迹迹本深广下地不能言思边涯故言不思议一也或以中为本从中起应为迹迹本皆言语道断心行处灭故云不思议一也复次此三非三亦复非一非三非一为本而三而一为迹皆言语道断心行处灭不思议一也未知诸师指何处本迹不思议一也今摄亵四番皆是迹中不思议一耳远指本地三番四番不可思议以为其本从个本而垂迹将个迹而显本本迹虽殊不思议一如此本迹何得不异众经何得不异诸师耶问诸经各说位行或多或少华严明四十一位璎珞明五十二位名义皆广此经始末都无此事云何言异答譬如世人修种种业集种种宝求种种位若无寿命用财位何为大经云譬如长者生育一子相师占之有短寿相不任继绍父母知已忽之如草法门亦尔行种种因获种种果现种种通化种种众说种种法度种种人总在如来寿命海中海中之要法性智应喉襟目蒵非异是何记云故知本地三身即诸经诸身之喉如衣之襟诸根之目如屐之蒵。

　　△二约广开近显远断疑生信释经文二初诫信四初三诫。

　　尔时佛告诸菩萨及一切大众诸善男子汝等当信解如来诚谛之语复告大众汝等当信解如来诚谛之语又复告诸大众汝等当信解如来诚谛之语。

　　上迹门有三请一诫今文有四请四诫前后合有五诫七请奇特大事殷勤郑重也诚是忠诚谛是审实不欺于物言则诣真昔七方便随他意语非告诚实今随自意语示之以要故言诚谛。

　　△二三请。

　　是时菩萨大众弥勒为首合掌白佛言世尊唯愿说之我等当信受佛语如是三白已。

　　菩萨既奉诚诫不敢致疑闻必取信信受诚言也。

　　△三重请。

　　复言唯愿说之我等当信受佛语。

　　△四重诫。

　　尔时世尊知诸菩萨三请不止而告之言汝等谛听。

　　△二正答二初长行二偈颂初文又二初法说二譬说初文又二初三世益物二总结不虚初文又二初过去益物二初出执近之情三初出所迷法。

　　如来秘密神通之力。

　　秘密者一身即三身名为秘三身即一身名为密又昔所不说名为秘唯佛自知名为密神通之力者三身之用也神是天然不动之理即法性身也通是无壅不思议慧即报身也力是干用自在即应身也。

　　△二出能迷众。

　　一切世间天人及阿修罗。

　　△三出迷远谓。

　　皆谓今释迦牟尼佛出释氏宫去伽耶城不远坐于道场得阿耨多罗三藐三菩提。

　　佛于三世等有三身于诸教中秘而不传故一切世间天人修罗谓今佛始于道树得此三身故执近以疑远此本说中不复言及二乘但对菩萨菩萨摄在天人修罗三善道内余三恶趣罪重根钝少智不知作此谓也故大品但云摩诃衍胜出天人阿修罗亦不言三途也菩萨有三种谓下方他方旧住下方即本日所化故无执近之谓他方旧住俱有二种一从法身应生者往世先得无生或已先闻发迹显本设未得闻报尽受法性身于法身地自应得闻长远之说是故应生菩萨多无执近之谓二者今生始得无生忍及未得者咸有此谓也。

　　△二破近显远二初法譬显远二初法说显远。

　　然善男子我实成佛已来无量无边百千万亿那由他劫。

　　成佛已来甚大久远者伽耶近谓即破然破近显远略有十意如玄义中明此文正用破近显远废近显远二意破近谓之执情废近废今日之近教也。

　　△二举譬格量三初举譬问。

　　譬如五百千万亿那由他阿僧祇三千大千世界假使有人抹为微尘过于东方五百千万亿那由他阿僧祇国乃下一尘如是东行尽是微尘诸善男子于意云何是诸世界可得思惟校计知其数不。

　　余经或明数不可说尘沙等为喻若方此此则为多直下尘被点之界已不可说况不点宁当可说下尘不下尘界尚不可说下尘不下尘尘岂可说耶况下文云复过于此又宁可说耶。

　　△二答不知。

　　弥勒菩萨等俱白佛言世尊是诸世界无量无边非算数所知亦非心力所及一切声闻辟支佛以无漏智不能思惟知其限数我等住阿惟越致地于是事中亦所不达世尊如是诸世界无量无边。

　　此答中举声闻支佛暨弥勒等觉三人但不知也。

　　△三合显远。

　　尔时佛告大菩萨众诸善男子今当分明宣语汝等是诸世界若着微尘及不著者尽以为尘一尘一劫我成佛已来复过于此百千万亿那由他阿僧祇劫。

　　此合譬如文。

　　△二过去益物所宜三初益物处。

　　自从是来我常在此娑婆世界说法教化亦于余处百千万亿那由他阿僧祇国导利众生。

　　须显处者上引譬甚久久居何处故云常在此土及于他国而作佛事导利众生也。

　　△二拂迹上疑。

　　诸善男子于是中间我说然灯佛等又复言其入于涅槃如是皆以方便分别。

　　谓疑因疑果昔教所说处处行因又处处得记即是果也今拂除此疑指然灯佛者即拂因疑又复言其入于涅槃即拂果疑如此因果非复一条皆我方便非实说也故名拂疑或有人云方便说然灯佛是我之师然实是释迦现作非生现生非灭现灭故言又复言其涅槃今谓不尔但取前释何者然灯佛于时缘熟以佛像化之我缘未熟但为菩萨从佛得记得记即是果义行行即是因义如此消文自足言其者即是中间施化之其耳谓非谓然灯也又中间益物既即有形声两益若言值然灯佛者此有形益又复言其入于涅槃者彼佛灭后助佛扬化即有声益若尔形声两益皆属中间之因耳既有形声之生生必有死死即入涅槃名此为果耳不得言中间已成佛果何者法华之前未说成佛何得有佛果之疑旧以然灯是我现作此亦非解法华前经未论昔已成佛何教说然灯是我所现而拂此疑耶。

　　△三正明益物所宜二初感应。

　　诸善男子若有众生来至我所我以佛眼观其信等诸根利钝随所应度。

　　来至我所者即是过去众生渐顿两机冥扣法身也佛眼观者即是久已成佛用佛眼鉴照无有遗差将欲起于胜劣两应而利益之善机凡有二力一感人天华报二感佛道果报法眼观知万善缘其重轻各得华报不能究竟知其终得种智果报若以佛眼圆照万善知其始末此经一向明佛眼观知众生万善究竟得佛一大事出世之正意也信等诸根者谓信等五根也慧根即了因余根即缘因此二善根各有利钝通摄顿渐机缘顿机利钝即是圆别根机渐机利钝即是藏通机缘又小乘根名钝大乘根名利又小乘名利人天名钝十法界众生所有善根利钝为机不用恶法恶法非缘了二因也如来悉照十界善机随所应度而为现形声饶益也。

　　△二施化二初形声益二初形益二初非生现生。

　　处处自说名字不同年纪大小。

　　此正明应化所宜自说名字不同者既现其形则有名字因名召体机有大小形有胜劣形异故名则不同年纪大小者即形胜劣胜者即胜应劣者即劣应名字不同即二佛现寿有量无量之异也处处者竖论则过去之处处行因国土横论即十方国土名字不同约竖处所亦有生法名字不同如今之应身望过去然灯佛等约横国土亦有生法名字如今之应身望分身亦如华严十号中所列释迦异名若干不同又诸经所辨佛有三身名字不同所召法体皆异或说毗那或舍那或释迦法身佛或名如如实相第一义般若楞严等比也此约示现佛法界身名字不同若现九法界身名字不同则无量无边可以意得年纪大小者此明寿命长短逐上所现应身或说寿二万如迦叶佛时或说寿八万如弥勒佛时传传互明大小纵横可知就法报应佛寿命大小如玄义(云云)或三身相望辨大小或三身各别皆为小合说名为大例三点(云云)此皆随所应度为其现身及命长短耳。

　　△二非灭现灭。

　　亦复现言当入涅槃。

　　亦复现言当入涅槃者应以灭度而得度者即现灭度也令其恋仰而得解脱此义见下譬说中。

　　△二声益。

　　又以种种方便说微妙法。

　　小身短寿即是说于渐教故言种种方便大身长寿即是说于顿教故言说微妙法。

　　△二得益欢喜。

　　能令众生发欢喜心。

　　虽初以渐终令入大故言皆令得欢喜仍此欢喜即是施化得益佛依四悉檀施形声两益众生获于四利称机则喜乖机则恼故下文云皆实不虚即此义也。

　　△二现在益物二初明机感。

　　诸善男子如来见诸众生乐于小法德薄垢重者。

　　此是现在师子奋迅益物此三昧有十功德一分别他人诸根熟不熟清净不清净二以如来法轮教未度者悉入法律三弘誓遍满十方音声亦尔或一音遍满百千万音皆亦遍满普教众类四转无上轮教化众生皆取灭度余人不能转独佛能转五能示出家剃发持净戒亦能使人乐六性行合空七放光示灭或存或亡或示相好或隐相好八降伏四魔九令他得入至要增长止观十具上十善之本身三口四等(云云)如来见者即佛眼照也诸众生乐小法者所见之机也华严云大众虽清净其余乐小法者或生疑悔长夜衰恼愍此故默偈云其余不久行智慧未明了依识不依智闻已生疑悔彼将坠恶道愍念故不说按彼经无声闻二乘但指不久行者为乐小法人耳南岳云乐小者非小乘人也乃是乐近说者为小耳今当通说之所谓贪爱二十五有即人天之机来至我所名小法也贪乐涅槃求自解脱即二乘之机来至我所亦名乐小法也乐于渐次纡回佛道即三教菩萨机来至我所亦名乐小法也德薄者缘了二善功用微劣如下文云诸子幼稚垢重者见思未除也问非生现生备施顿渐二化七方便等可是乐小法者圆顿赴机是应乐大法者云何通判为乐小法耶答向略其意今兹广释凡为四义一约往日虽发大心不能专精多着弊欲不得出世名弊欲为小法也二约现在如佛未出世诸天人等虽有大机而心染世乐著于邪见故名乐小法此二义与下譬宛转于地意同三约修行虽不乐于三界弊欲小法而乐三乘灰断亦名小法虽不乐于三乘近果而乐历别修于一乘不能于一心圆顿普修亦名乐外此三意约因门明乐小法也四约果门乐闻出释氏宫始得菩提近成之小不乐闻长远大久之道故言乐小此等小心非始今日若先乐大佛即不说始成说始成者皆为乐小法者耳。

　　△二明应化二初非生现生二初正明二初现生。

　　为是人说我少出家得阿耨多罗三藐三菩提。

　　现生者迹现于生为是人说我始得菩提前明利钝二机来感法身今即现胜劣两应劣应应钝根胜应应利根此两应并有生法二身生劣应生身生者以正慧托胎出生而行七步如迦旃延子所述乃至六年苦行已还是名生身生也法身生者即三十四心断结习尽所得五分法身是也胜应生身生者如华严大经等说与诸菩萨处摩耶胎常说大乘至若出胎而十方各行七步是名生身生也法身生者于寂灭道场金刚后心断无明尽得妙觉相应慧穷照法性万德种智圆明普备是名法身生也出家者劣应出分段家胜应出二死家得菩提者劣应得有作四谛所发无漏尽无生智名为菩提胜应即照三谛一实之道一切种智为菩提也。

　　△二非生。

　　然我实成佛以来久远若斯但以方便教化众生令入佛道作如是说。

　　明本实不生非生者非始尔生也但天人修罗见此二种生法二身谓言始生此则不然然我久已得此生法二身今日之生非实生也故云久远若斯若斯者如上譬之长久也但以方便下明既非实生何故现生为利乐小法人德薄垢重者使得佛道故言但以方便教化众生作如是说者非生而现生故云作如是说也然余经但破劣应生身生非生尚不破劣应法身生非生今经正破胜应法身生非生何者我实成佛已来久远若斯故知今日劣胜两法身生皆被破故生非生则与余经永异。

　　△二利益二初形声。

　　诸善男子如来所演经典皆为度脱众生或说己身或说他身或示己身或示他身或示己事或示他事。

　　此明形声益说即声教示即形现形声不出自他若说法身是说己身若说应身是说他身言值然灯佛即是说己身言然灯是我师是说他身示正报是示己事现依报是示他事随他意语是说他身随自意语是说己身示己他事亦类如此。

　　△二明不虚二初标不虚。

　　诸所言说皆实不虚。

　　此偏据声益不虚释则双释不虚初不虚者谓渐顿二机禀此二种形声皆益不虚上过去章明皆欢喜似如世界之益今明皆不虚胜劣形声逗于二机获四悉檀皆不虚也大论明四悉檀并实世界故实对治为人故实笃而为论三是世间实此实则虚缘中亦有世间三实第一义则虚若以此虚实约迹本二门渐顿益者虚实昔方便行未得实道之益是其因虚也执于近迹未得本地真实之益即是果虚今开迹门之说同入实相即得因中实益开本门之说即除执近之情得于长远果地之实益今得二实对昔二虚约圆顿众生于迹本二门一实一虚得中道之行是得因中之实益而执近果是于果虚今闻说因更不别得真实之益闻说远果即得实果之益昔有一虚今得一实故云皆实不虚。

　　△二释不虚二初照理不虚。

　　所以者何如来如实知见三界之相无有生死若退若出亦无在世及灭度者非实非虚非如非异不如三界见于三界如斯之事如来明见无有错谬。

　　此下总释益物不虚今先释形益后释言益此中六句显于应身不离法身法身无形亦无起灭众生皆有起灭之机感于法身如来愿力应同起灭起灭之见出自众生故约三界以明诸句则照理不虚也谓达理称机设教化物必不虚也如实知见即是实智如理而照三界之实实则无三界因相也无有生死者无有二死之苦也起集名退无常果现名出亦无在生死之世及入涅槃之灭此二俱灭故云亦无在世及灭度者非于灭度之实非于生死之虚故云非实非虚非于世间之隔异非于出世之真如故云非如非异此四明中道也不如三界见于三界者不如二种三界众生所见三界之相唯佛一人如实穷照三界之实内具实智之用亦是随自意语亦是或说己身之事故大品云第一义中无所分别如来权智如量知见三界之相即如三界众生之见如实知见无二死而随他意示二死身说有二死无退无出而随他意说有退有出亦无在世及灭度者而随他意示生世间示入涅槃说有在世有得灭者无实而说涅槃之实无虚而说三界之虚无三世之异而说有异无真谛之如而说有如同于三界见于三界皆是随他意语名为或说他身事示他身事如来二智明审二谛所以形言两益皆实不虚。

　　△二称机不虚二初机感。

　　以诸众生有种种性种种欲种种行种种忆想分别故。

　　此明机感者以诸众生根机利钝渐顿不同性欲行智种种差别欲令各得增诸善根故说己他之教不虚因缘譬喻也性者渐顿根性各有种种故须用为人悉檀生诸善根善根犹是性然习欲成性今何故先性后欲释云因有本日根性故能起今日之乐欲如因烦恼故有五阴复因五阴更有烦恼不前不后性欲亦尔要因习欲而成性欲者渐顿二机若种种乐欲不同此须用世界悉檀行者起作业行随乐欲而修诸行此须用为人悉檀行中好多爱着致有妨障此须用对治悉檀忆想者是智慧即相似解由修行故能得解生此是方便犹未称理无言说道犹是念想之观渐顿众生居在内外凡位有诸善根欲乐欲乐故修行修行故得似解此须用第一义悉檀随其所得忆想之解更为说法即得朗悟第一义乃至初地欲乐修行二地时亦忆想二地之境即是念想若发生二地真解即是念想观除言语法灭乃至佛地方得究竟离于忆想获常寂照耳。

　　△二施化。

　　欲令生诸善根以若干因缘譬喻言辞种种说法所作佛事未曾暂废。

　　此明正对机施己他声益也于渐顿种种根机令生种种善根故现若干己他身事若干自他声教若干因缘譬喻若对渐机以三藏中四门若干因缘譬喻于一一门中复有若干如为懈怠者说苦忍为我慢者说无常忍等通教四门亦如是若对顿机如别圆等亦各四门若干种种如三十二菩萨各说入不二法门华严中种种行类相貌皆为种种根机施若干譬喻言辞说法也所作佛事未曾暂废者总结不虚如上若干己他形声皆令众生入佛知见不为人天二乘小事故云所作佛事若一人独得灭度余人不得者所作佛事即为有废废即令众不得实益岂得云皆实不虚云何皆实昔云我坐道场不得一法实七方便并非究竟灭二涅槃者方便空拳故知唯虚未见皆实若昔施七权遂不得入一实者可言其虚虚引得出无有虚出而不入实者故知昔虚为实故也皆实不虚佛事无废即此义矣。

　　△二非灭现灭二初正明二初明本实不灭二初明果位常。

　　如是我成佛已来甚大久远寿命无量阿僧祇劫常住不灭。

　　此文有二意初明果位之常常故不灭寄此四字明未来大势威猛常住益物。

　　△二举因况果。

　　诸善男子我本行菩萨道所成寿命今犹未尽复倍上数。

　　次我本行菩萨道下举因况果以明常住旧人据此以证无常云前过恒沙后倍上数神通延寿犹是无常僻取文意大有所失经举因况果果非数也经云久修业所得寿命无数劫非神通延寿也何者佛修圆因登初住时已得常寿常寿叵尽已倍上数况复果耶云何弃所况之果苟执能况之因从令此因已是于常非无常也譬如太子时禄已不可尽况登尊极禄用宁可尽乎。

　　△二明迹中唱灭。

　　然今非实灭度而便唱言当取灭度。

　　三身并有非灭唱灭义如净名云法本不生今则无灭即是法身非灭又云是寂灭义即是唱灭也何者若已了达不唱寂灭为未了者唱灭耳若言照寂即是唱灭若言寂照即是唱生夫法身者虽非生非灭亦有生灭若迷心执着即烦恼生而智慧灭若解心无染即智慧生而烦恼灭灭惑生解此是无常灭若解生惑灭即是寂灭此之生灭悉约法性而辨若无迷解二缘则不唱有此生灭报身非灭唱灭者谁有智慧谁有烦恼而言智慧能破此即明暗不相除即报身非灭义众生未了闻此便谓其即是佛而生憍恣不复修道故复唱言道能灭惑有烦恼时则无智慧有智慧时则无烦恼岂非智慧能灭烦恼耶应身非灭唱灭者应是法报之用体既无灭用岂有穷即应身非灭但为众生若常见佛则生憍恣故唱我于今夜当取灭度。

　　△二现灭利益二初不灭众生有损二初不灭有损。

　　如来以是方便教化众生所以者何若佛久住于世薄德之人不种善根贫穷下贱贪着五欲入于忆想妄见网中。

　　有损者如前乐小法人见佛常在不种善根贫穷下贱不生二善故无益不断见思无明二恶则是有损贪着五欲入于忆想忆想即是见惑五欲即是思惑由此众生垢重故须唱灭不唱灭则二恶生而不灭二善损而不生。

　　△二广释不灭。

　　若见如来常在不灭便起憍恣而怀厌怠不能生于难遭之想恭敬之心。

　　若见如来常在便起憍恣心等故有损不能生恭敬故无益憍恣即增见惑厌怠即生思惑不生难遭想即不能生见谛解不恭敬即不能生思惟道为是义故宜应现灭若见闻三佛不灭悉有憍恣义便谓众生如弥勒如一如无二如平等即真由是生于憍心上慢谓一切烦恼本自不生今亦无灭何须修道即便恣情放逸为是唱言是寂灭义又闻一切众生即菩提相菩提相即烦恼相明闇不相除显出佛菩提众生闻此复起慢恣不复修善懈怠放逸为是等故唱言报身智慧能灭烦恼无明力大佛菩提智之所能灭应身非灭现灭易解若唱言法本不生今亦不灭要须灭惑方乃寂灭经云智慧不灭烦恼然明时无闇汝今具足烦恼何能有慧当知智慧能灭障惑众生闻是唱灭便于三佛生难遭想起恭敬心。

　　△二唱灭于物有益二初叹佛难值。

　　是故如来以方便说比丘当知诸佛出世难可值遇。

　　三佛并难值众生乐着小法见思障重闻三身不灭则不修道难得契会。

　　△二释难值。

　　所以者何诸薄德人过无量百千万亿劫或有见佛或不见者以此事故我作是言诸比丘如来难可得见斯众生等闻如是语必当生于难遭之想心怀恋慕渴仰于佛便种善根是故如来虽不实灭而言灭度。

　　诸薄德人过百千劫或有见佛或不见者若见三佛其人多善少恶不为其人唱灭是人见佛常在灵山或不见佛其人障重善轻为说三身难会众生闻之便作是念三佛虽复非生非灭必须生善灭惑乃得证见此事不易故云难遭心怀恋慕渴仰者此明现灭无损也灭于见思名无损种于善根名有益。

　　△二总结不虚三初明诸佛出五浊必先三后一先近后远。

　　又善男子诸佛如来法皆如是。

　　此下明第二大段结三世益物物得实益。

　　△二明皆是为化众生。

　　为度众生。

　　△三明皆非虚妄。

　　皆实不虚。

　　△二譬说二初开譬二合譬初文又二初良医治子譬譬上三世应化所宜二治子实益譬譬三世利益不虚初文又三初医远行譬譬过去益物二初譬应化二初超譬应化。

　　譬如良医智慧聪达明炼方药善治众病。

　　良医者然医有十种一治病病增无损或时致死此譬空见外道恣意行恶教人起邪断善根法身既亡慧命亦死二治病不增不损譬有见苦行外道投岩赴火苦行行善不得禅定不能断结即是无损亦不能断善即是不增三治病损而无增但世医所治差已还复生即是修定断结外道四治病能令差已不复发而所治不遍即二乘人止治一两种有缘者不能遍治一切五虽能兼遍而无巧术用治苦痛释论呼为拙度即是六度菩萨慈悲广治六治病妙术治无痛恼而不能治必死之人此譬通教菩萨以体法智但治有反复凡夫不能治焦种二乘七虽治难愈之病而不能一时治一切病即是别教菩萨八能一时治一切病而不能令平复如本即圆教初心十信也九能遍治一切亦能平复如本而不能令过本即圆教后心也十一时治一切病即能平复又使过本即是如来前三种医即大经中旧医用乳药也后七并客医无术者但用无常苦空等法如用辛苦酢药也有术远来还令服乳最后究竟良医良者善也内有三达五眼即是八术妙得药性善治者外识病源能用药也智慧者权实二智深知二谛也聦达者五眼鉴机顿渐不差也十二部教文理甚深如明炼方药依四悉檀治众生病如善治众病也无量义云医王大医王以大医故称为良医。

　　△二追譬机感。

　　其人多诸子息若十二十乃至百数。

　　多诸子息者若十声闻二十支佛百数菩萨菩萨之子凡有三种子义一就一切众生皆有三种性德佛性即是佛子故云其中众生悉是吾子此文云多诸子息也约十心数法即有百子心王为正因佛性慧是了因佛性余九相扶起属缘因佛性一数起时余九扶助如是成百也性德佛子非善非恶而通善恶故此十数及与心王为通心数是以性德三因悉属正因佛子二者就昔结缘为佛子如十六王子覆讲法华时闻法者亦生微解即成了因性昔微能修行为缘因性正性为本此三因并属缘因资发今日一实之解故以昔日结缘为缘因佛子即火宅中三十子也此约十信一信起时即具余九还有百信故得结缘为佛子也三者了因之子即是今日闻法华经安住实智中我定当作佛决了声闻法是诸经之王从佛口生得佛法分故名真子此亦有三因性今既显了见于佛性并属了因佛子百子之义还将十数入十善法中十信入初住中是故正因通于本末此文明百子不取了因子了因子属下不失心服药中明之。

　　△二譬现灭。

　　以有事缘远至余国。

　　以有事缘远至余国者譬过去应化中现灭也。

　　△二还已复去譬譬现在应化二初譬机感。

　　诸子于后饮他毒药药发闷乱宛转于地。

　　诸子于后饮毒譬上机应相关见诸众生德薄垢重于佛灭后乐着三界邪师之法故云饮他毒药即是游行诣于他国轮转诸趣堕在三界故云宛转于地。

　　△二譬应化二初非生现生二初譬形声益二初形益。

　　是时其父还来归家诸子饮毒或失本心或不失者遥见其父皆大欢喜拜跪问讯善安稳归我等愚痴误服毒药愿见救疗更赐寿命。

　　其父还来者譬上我少出家得三菩提也诸子饮毒去譬上形益信受邪师之法名为饮毒失心是无大小机感生不失心是有大小机感生又失心者贪着三界失先所种三乘善根也为是人故非灭唱灭不失心者虽着五欲而不失三乘善根为是人故非生现生善强恶轻见佛即能修道断结如子见父求药病愈也善轻恶重虽得见佛亦求救护而不修道如子见父虽能求救而不肯服药父为此子唱言应死遥见者明佛出世时众生亦见色身而为见思障隔五分不得亲奉法身故云遥也见闻佛出皆有喜敬之事如诸经中梵王请等例皆是求救之辞也。

　　△二声益二初譬佛受请转二谛法轮。

　　父见子等苦恼如是依诸经方求好药草色香美味皆悉具足捣筛和合与子令服。

　　经方者即十二部教也药草者即教所诠八万法门也从佛出十二部乃至出涅槃此出渐顿药草也直从佛出十二部此出顿药草从佛出修多罗此出渐药草色者譬戒戒防身口事相彰显也香者譬定功德香熏一切味者譬慧能得理味此戒定慧即八正道修八正道能见佛性又色是般若照了法性之色分明无碍香是解脱断德离臭味是法身理味此三法不纵不横名秘密藏依教修行得入此藏说三乘空三昧力如捣无相如筛无作如合一一三昧皆具戒定慧又空观如捣假观如筛中观如合此三观各不离戒定慧将此法与渐顿众生令修行名令服也。

　　△二譬诫劝二初劝门。

　　而作是言此大良药色香美味皆悉具足汝等可服。

　　△二诫门。

　　速除苦恼无复众患。

　　将诫劝二教令诸众生服法药也。

　　△二譬利益不虚。

　　其诸子中不失心者见此良药色香俱好即便服之病尽除愈。

　　此譬上得益不虚上有二一不虚二释不虚今云其诸子中不失心者服药病差即譬上皆实不虚释不虚不作譬也。

　　△二非灭现灭二初不久应死譬二初唱灭之由。

　　余失心者见其父来虽亦欢喜问讯求索治病然与其药而不肯服所以者何毒气深入失本心故于此好色香药而谓不美父作是念此子可愍为毒所中心皆颠倒虽见我喜求索救疗如是好药而不肯服。

　　唱死之由由子不服譬上薄德见佛常在但增憍恣上现灭中有二一本实不灭二非灭唱灭不出现灭之由由亦是唱灭利益中今譬不譬第一而明现灭之由正由众生薄德见佛常在不修行即是不肯服药也。

　　△二正唱应死二初拟宜去住。

　　我今当设方便令服此药。

　　譬非灭唱灭也。

　　△二唱应死。

　　即作是言汝等当知我今衰老死时已至是好良药今留在此汝可取服勿忧不差作是教已复至他国遣使还告汝父已死。

　　譬现灭也化期将竟死时已至者当入涅槃留经教在故云是好良药今留在此复至他国即是此方现灭他方现生故上文云愿在他方遥见守护即其义也遣使者或取涅槃中大声普告为使人或用神通或用舍利或用经教等为使人今用四依菩萨语众生云佛已灭度但留此法我今宣弘汝当受行后时众生若无四依传述经法岂能自知佛已灭度故用四依是使人也。

　　△二诸子醒悟譬二初现灭利益。

　　是时诸子闻父背丧心大忧恼而作是念若父在者慈愍我等能见救护今者舍我远丧他国。

　　△二未来机感。

　　自惟孤露无复恃怙常怀悲感心遂醒悟乃知此药色香味美即取服之毒病皆愈。

　　由灭后众生醒悟服药修行以作因缘能感未来应化如遗教云其未度者作得度因缘亦有现得感见普贤观云精进苦到得见释迦分身多宝东方善德等及七佛世尊孤露恃怙等者幼而无父曰孤诗云无父何怙无母何恃譬犹幼失所亲则贫穷困苦奔走长途风䬸露宿竛竮之状耳。

　　△三寻后来归譬譬未来应化。

　　其父闻子悉已得差寻便来归咸使见之。

　　即是未来益物威猛之力父闻子差即机感咸使见之即是起未来之应化方将形声两益。

　　△二治子实益譬明三世利益不虚。

　　诸善男子于意云何颇有人能说此良医虚妄罪不不也世尊。

　　此叠不虚譬明三世利益不虚也。

　　△二合譬三初合过去益物。

　　佛言我亦如是成佛以来无量无边百千万亿那由他阿僧祇劫为众生故。

　　△二合现在益物。

　　以方便力言当灭度。

　　文略不合未来。

　　△三合益物不虚。

　　亦无有能如法说我虚妄过者尔时世尊欲重宣此义而说偈言。

　　△二偈颂二初颂法说二颂譬说初文又二初三世益物三初过去三初颂成道已久。

　　自我得佛来所经诸劫数无量百千万亿载阿僧祇。

　　△二颂中间益物。

　　常说法教化无数亿众生令入于佛道尔来无量劫。

　　△三颂常住此处。

　　为度众生故方便现涅槃而实不灭度常住此说法我常住于此以诸神通力令颠倒众生虽近而不见。

　　△二颂现在二初颂非生现生。

　　众见我灭度广供养舍利咸皆怀恋慕而生渴仰心众生既信伏质直意柔软一心欲见佛不自惜身命时我及众僧俱出灵鹫山。

　　△二颂非灭现灭。

　　我时语众生常在此不灭以方便力故现有灭不灭余国有众生恭敬信乐者我复于彼中为说无上法汝等不闻此但谓我灭度。

　　△三颂未来四初颂未来机感。

　　我见诸众生没在于苦恼故不为现身令其生渴仰因其心恋慕乃出为说法。

　　此下十行半颂上未来上但寄常住不灭四字今颂则广有四意初一行半明未来机感。

　　△二颂常住不灭。

　　神通力如是于阿僧祇劫常在灵鹫山及余诸住处众生见劫尽大火所烧时我此土安隐天人当充满园林诸堂阁种种宝庄严宝树多华果众生所游乐诸天击天鼓常作众伎乐雨曼陀罗华散佛及大众。

　　常在灵鹫山此谓实报土也及余诸住处谓方便有余土也即上余国义也天人充满者三十心是人十地是天击天鼓者无问自说也曼陀罗华者贤圣位也。

　　△三明不见因缘。

　　我净土不毁而众见烧尽忧怖诸苦恼如是悉充满是诸罪众生以恶业因缘过阿僧祇劫不闻三宝名。

　　△四明得见因缘。

　　诸有修功德柔和质直者则皆见我身在此而说法或时为此众说佛寿无量久乃见佛者为说佛难值我智力如是慧光照无量寿命无数劫久修业所得。

　　△二颂皆实不虚。

　　汝等有智者勿于此生疑当断令永尽佛语实不虚。

　　△二颂譬说二初颂开譬三初颂过去。

　　如医善方便。

　　△二颂现在。

　　为治狂子故实在而言死。

　　△三颂不虚。

　　无能说虚妄。

　　△二合譬三初颂合过去。

　　我亦为世父救诸苦患者。

　　△二颂合现在。

　　为凡夫颠倒实在而言灭以常见我故而生憍恣心放逸着五欲堕于恶道中我常知众生行道不行道随所应可度为说种种法。

　　△三颂合不虚。

　　每自作是意以何令众生得入无上慧速成就佛身。

　　开三显一开近显远欲令众生速入佛道此事必得不虚也。

　　△二总授法身记二初申品目。

　　妙法莲华经分别功德品第十七

　　佛说寿量二世弟子得种种益故言功德其间浅深不同故言分别品此文是本门第二授记段耳。

　　△二约总授法身记释经文三初经家总序。

　　尔时大会闻佛说寿命劫数长远如是无量无边阿僧祇众生得大饶益。

　　经家者即如来灭后结集法藏庆喜尊者是也序犹叙也盖述当时之事。

　　△二如来分别。

　　于时世尊告弥勒菩萨摩诃萨阿逸多我说是如来寿命长远时六百八十万亿那由他恒河沙众生得无生法忍复有千倍菩萨摩诃萨得闻持陀罗尼门复有一世界微尘数菩萨摩诃萨得乐说无碍辩才复有一世界微尘数菩萨摩诃萨得百千万亿无量旋陀罗尼复有三千大千世界微尘数菩萨摩诃萨能转不退法轮复有二千中国土微尘数菩萨摩诃萨能转清净法轮复有小千国土摩诃萨八生当得阿耨多罗三藐三菩提复有四四天下微尘数菩萨摩诃萨四生当得阿耨多罗三藐三菩提复有三四天下微尘数菩萨摩诃萨三生当得阿耨多罗三藐三菩提有二四天下微尘数菩萨摩诃萨二生当得阿耨多罗三藐三菩提复有一四天下微尘数菩萨摩诃萨一生当得阿耨多罗三藐三菩提复有八世界微尘数众生皆发阿耨多罗三藐三菩提心。

　　如来分别者佛语圆妙不可用权位释经故上文开示悟入佛之知见今本门增道损生皆约圆位解释下八世界发心者六根清净人初入十信位也故仁王云十善菩萨发大心长别三界苦轮海即此义也得无生忍入十住位故华严云初发心住一发一切发得如来一身无量身清净妙法身应现种种形即此义也得闻持陀罗尼入十行位得乐说辩才入十回向位得无量旋陀罗尼入初地得不退入二地得清净入三地八生入四地七生入五地六生入六地五生入七地四生入八地三生入九地二生入十地一生入等觉金刚心但约智德而论增约断德而论损约法身论生约无明论灭例如大经月喻从初一日至十五日光色渐增从十六日至三十日光色渐减约一月体而论增减喻约法身而论智断或可一人一时有八番增减或可一世或可八世或无量世或可一念或可八念或无量念或可众多微尘数人亦如是是故不可以因生果生而局之不可离张智断而释之然本门得道数倍众经非但数多又熏修日久元本垂迹处处开引中间相值数数成熟今世五味节节调伏收罗结撮归会法华譬如田家春生夏长耕种耘治秋收冬藏一时获刈自法华已后有得道者如捃拾耳。

　　△三时众供养。

　　佛说是诸菩萨摩诃萨得大法利时于虚空中雨曼陀罗华摩诃曼陀罗华以散无量百千万亿宝树下师子座上诸佛并散七宝塔中师子座上释迦牟尼佛及久灭度多宝如来亦散一切诸大菩萨及四部众又雨细抹栴檀沉水香等于虚空中天鼓自鸣妙声深远又雨千种天衣垂诸璎珞真珠璎珞摩尼珠璎珞如意珠璎珞遍于九方众宝香炉烧无价香自然周至供养大会一一佛上有诸菩萨执持幡盖次第而上至于梵天是诸菩萨以妙音声歌无量颂赞叹诸佛。

　　明时众供养者闻深远法得大饶益欲报佛恩而设供养亦是寄事以表领解上迹门菩萨亦悟而大事未毕所以不陈供养今本门既竟弥勒总申领解明诸菩萨执持幡盖次第而上至于梵天幡者转义盖者覆义地者始义梵者净义智断番番转慈悲番番覆高下深浅不失次第际于梵天表诸菩萨增道损生邻于妙觉极于极净。

　　尔时弥勒菩萨从座而起偏袒右肩合掌向佛而说偈言。

　　△三弥勒总申领解三初颂时众得解。

　　佛说希有法昔所未曾闻世尊有大力寿命不可量无数诸佛子闻世尊分别说得法利者欢喜充遍身。

　　△二颂如来分别。

　　或住不退地或得陀罗尼或无碍乐说万亿旋总持或有大千界微尘数菩萨各各皆能转不退之法轮复有中千界微尘数菩萨各各皆能转清净之法轮复有小千界微尘数菩萨余各八生在当得成佛道复有四三二如此四天下微尘诸菩萨随数生成佛或一四天下微尘数菩萨余有一生在当成一切智如是等众生闻佛寿长远得无量无漏清净之果报复有八世界微尘数众生闻佛说寿命皆发无上心世尊说无量不可思议法多有所饶益如虚空无边。

　　得无量无漏清净之果报者拣异二乘有量故言无量妙因所感故言清净无障碍土故言果报异二乘无报也。

　　△三颂时众供养。

　　雨天曼陀罗摩诃曼陀罗释梵如恒沙无数佛土来雨栴檀沉水缤纷而乱坠如鸟飞空下供散于诸佛天鼓虚空中自然出妙声天衣千万种旋转而来下众宝妙香炉烧无价之香自然悉周遍供养诸世尊其大菩萨众执七宝幡盖高妙万亿种次第至梵天一一诸佛前宝幢悬胜幡亦以千万偈歌咏诸如来如是种种事昔所未曾有闻佛寿无量一切皆欢喜佛名闻十方广饶益众生一切具善根以助无上心。

　　△三流通段凡十一品半分二初从此至不轻品三品半明弘经功德深劝流通二神力品下八品明付嘱流通初文又三初此半品并堕喜品明初品因功德劝流通二从法师功德品明初品果功德劝流通三不轻品引信毁罪福证劝流通初文又二初现在四信二灭后五品初文又四初一念信解二初长行三初举示其人。

　　尔时佛告弥勒菩萨摩诃萨阿逸多其有众生闻佛寿命长远如是乃至能生一念信解。

　　一念信解者谓随所闻处豁尔开明随语而入无有挂碍信一切法皆是佛法又信佛法不隔一切法不得佛法不得一切法而见一切法亦见佛法即一而三即三而一亦是行于非道通达佛道行于佛道通达一切道不得佛道一切道而通达佛道一切道无所有而有而有无所有非所有非无所有如门前路通达一切东西南北𢄶(呼陌切快也)无拥碍故眼耳鼻舌身意凡有所对悉亦如是无疑曰信明了曰解是为一念信解之心若坐思惟随所思惟豁然开悟通达三谛亦复如是如是信解名铁轮位又一解未是具足铁轮乃是十信之初心其人未得六根清净故非铁轮正位也。

　　△二明功德二初总论无量。

　　所得功德无有限量。

　　△二格量多少二初举五度为格量本。

　　若有善男子善女人为阿耨多罗三藐三菩提故于八十万亿那由他劫行五波罗蜜檀波罗蜜尸罗波罗蜜羼提波罗蜜毗梨耶波罗蜜禅波罗蜜除般若波罗蜜。

　　般若即今之正慧故言除般若也问既除般若则五不名度答皆为求佛慧尽施戒边亦得名度盖是次第之意。

　　△二正格量。

　　以是功德比前功德百分千分百千万亿分不及其一乃至算数譬喻所不能知。

　　格谓比格量谓度量谓闻佛寿量长远深信不疑兼闻此经一念情消意有所诣即是趣向之门顾其功利匪小智凡心而能测度须托譬喻比况格量然后可晓其仿佛。

　　△三明位行不退。

　　若善男子有如是功德于阿耨多罗三藐三菩提退者无有是处。

　　别六心犹退七心不退圆初住心即不退闻寿量功德自外而资圆顺信解自内而熏所以不退大品云有菩萨退有不退有魔无魔皆此义也。

　　尔时世尊欲重宣此义而说偈言。

　　△二偈颂三初先颂格量多少。

　　若人求佛慧于八十万亿那由他劫数行五波罗蜜于是诸劫中布施供养佛及缘觉弟子并诸菩萨众珍异之饮食上服与卧具旃檀立精舍以园林庄严如来等布施种种皆微妙尽此诸劫数以回向佛道若复持禁戒清净无缺漏求于无上道诸佛之所叹若复行忍辱住于调柔地设众恶来加其心不倾动诸有得法者怀于增上幔为斯所轻恼如是亦能忍若复勤精进志念常坚固于无量亿劫一心不懈怠又于无数劫住于空闲处若坐若经行除睡常摄心以是因缘故能生诸禅定八十亿万劫安住心不乱持此一心福愿求无上道我得一切智尽诸禅定际是人于百千万亿劫数中行此诸功德如上之所说。

　　△二追颂人相。

　　有善男女等闻我说寿命乃至一念信其福过于彼若人悉无有一切诸疑悔深心须㬰信其福为如此。

　　△三颂行位不退。

　　其有诸菩萨无量劫行道闻我说寿命是则能信受如是诸人等顶受此经典愿我于未来长寿度众生如今日世尊诸释中之王道场师子吼说法无所畏我等未来世一切所尊敬坐于道场时说寿亦如是若有深心者清净而质直多闻能总持随义解佛语如是之人等于此无有疑。

　　无量劫行道者久修诸度也愿我未来者起慈悲愿也藉久行愿闻经信解今之初品始闻此经一念信解功等久行亦乃过之也。

　　△二略解言趣二初标人相。

　　又阿逸多若有闻佛寿命长远解其言趣。

　　此即第二品也前但信解未能敷说说涉名数须善方言今品具之故言为他解说从胜受名名第二品。

　　△二格量。

　　是人所得功德无有限量能起如来无上之慧。

　　以说力故能起自他无上之慧。

　　△三广为他说二初出人相。

　　何况广闻是经若教人闻若自持若教人持若自书若教人书若以华香璎珞幢幡缯盖香油苏灯供养经卷。

　　此即第三品也广闻广解广为他说广修供养。

　　△二格量。

　　是人功德无量无边能生一切种智。

　　供养外资令内智疾入所以能生一切种智。

　　△四深信观成。

　　阿逸多若善男子善女人闻我说寿命长远深心信解则为见佛常在耆阇崛山共大菩萨诸声闻众围绕说法又见此娑婆世界其地琉璃坦然平正阎浮檀金以界八道宝树行列诸台楼观皆悉宝成其菩萨众咸处其中若有能如是观者当知是为深信解相。

　　此第四品也备上三品加修观行入禅用慧想成相起能见有余实报两土相貌见佛共比丘僧常在耆山者方便有余土相也又见娑婆纯诸菩萨者实报相也初二品是闻慧位广闻广说是思慧位观行想成是修慧位自浅至深成六根清净十信位也。

　　△二灭后五品二初列五品格量四品功德二随喜品格量初品功德初文又二初长行五初直起随喜心。

　　又复如来灭后若闻是经而不毁訾起随喜心当知已为深信解相。

　　今先列五品格量四品功德后随喜品格量初品功德问何故尔耶答四品粗格量初品广格量广格量已况出胜者可以意得佛不烦文巧说若此也五品者一直起随喜心二加自受持读诵三加劝他受持读诵四加兼行六度五加正行六度此五人者通论皆自行化他如下文云五十人展转相教是也既皆有自行通称弟子皆有化他通称法师也别论二人但自行三人具化他作法师往名在三不在五自行既通所以俱称弟子初品标人而已格量在后说。

　　△二加自受持读诵二初标人相。

　　何况读诵受持之者。

　　此第二品况出能受持读诵者是也。

　　△二格量。

　　斯人则为顶戴如来阿逸多是善男子善女人不须为我复起塔寺及作僧坊以四事供养众僧所以者何是善男子善女人受持读诵是经典者为已起塔造立僧坊供养众僧则为以佛舍利起七宝塔高广渐小至于梵天悬诸幡盖及众宝铃华香璎珞抹香涂香烧香众鼓伎乐箫笛箜篌种种舞戏以妙音声歌呗赞颂则为已于无量千万亿劫作是供养已。

　　初心畏缘纷动妨修正业直专持此经即上供养废事存理所益弘多后心理观若熟涉外不妨内事资于道如油多火猛若顺流扬帆又加功力其势转疾指经文是法身舍利不须安生身舍利文诠所诠能诠是塔不须事塔经文能容第一义僧不俟相从僧也问若尔持经即是第一义戒何故复言能持戒者答此明初品意不应以后品作难若欲释者持经即顺理戒亦是任运持得初篇二篇今言能持戒者第三篇去事中无亏耳。

　　△三加劝他受持读诵二初标人相。

　　阿逸多若我灭后闻是经典有能受持若自书若教人书。

　　△二格量。

　　则为起立僧坊以赤旃檀作诸殿堂三十有二高八多罗树高广严好百千比丘于其中止园林浴池经行禅窟衣服饮食床褥汤药一切乐具充满其中如是僧坊堂阁若干百千万亿其数无量以此现前供养于我及比丘僧是故我说如来灭后若有受持读诵为他人说若自书若教人书供养经卷不须复起塔寺及造僧坊供养众僧。

　　高八多罗树者西域记云其状如此方棕榈极高者七八丈果熟赤色大如石榴人多食之或云一多罗树高七仞七尺曰高仞四十九尺八多罗则高三百九十二尺矣今文大概意谓若有人能于如来灭后劝他受持顾其功德即是起立僧坊堂阁园林饮食衣服床褥卧具供佛及僧初无异也故云不须复起塔寺僧坊等。

　　△四加兼行六度二初标人相。

　　况复有人能持是经兼行布施持戒忍辱精进一心智慧。

　　二格量。

　　其德最胜无量无边譬如虚空东西南北四维上下无量无边是人功德亦复如是无量无边疾至一切种智。

　　△五加正行六度二初标人相。

　　若人读诵受持是经为他人说若自书若教人书复能起塔及造僧坊供养赞叹声闻众僧亦以百千万亿赞叹之法赞叹菩萨功德又为他人种种因缘随义解说此法华经复能清净持戒与柔和者而共同止忍辱无瞋志念坚固常贵坐禅得诸深定精进勇猛摄诸善法利根智慧善答问难。

　　△二格量。

　　阿逸多若我灭后诸善男子善女人受持读诵是经典者复有如是诸善功德当知是人已趣道场近阿耨多罗三藐三菩提坐道树下阿逸多是善男子善女人若坐若立若经行处此中便应起塔一切天人皆应供养如佛之塔。

　　若约位结此五品者前三人是闻慧位兼行六度是思慧位正行六度是修慧位都是十信前耳或云初随喜品是入信心位分一品为两心五品即十信心即是铁轮六根清净位也。

　　尔时世尊欲重宣此义而说偈言。

　　△二偈颂四初颂第二品。

　　若我灭度后能奉持此经斯人福无量如上之所说是则为具足一切诸供养以舍利起塔七宝而庄严表刹甚高广渐小至梵天宝铃千万亿风动出妙音又于无量劫而供养此塔华香诸璎珞天衣众伎乐然香油苏灯周匝常照明恶世法末时能持是经者则为已如上具足诸供养。

　　△二颂第三品。

　　若能持此经则如佛现在以牛头栴檀起僧坊供养堂有三十二高八多罗树上馔妙衣服床卧皆具足百千众住处园林诸浴池经行及禅窟种种皆严好。

　　△三颂第四品。

　　若有信解心受持读诵书若复教人书及供养经卷散华香抹香以须曼瞻卜阿提目多伽熏油常然之如是供养者得无量功德如虚空无边其福亦如是况复持此经兼布施持戒忍辱乐禅定不瞋不恶口。

　　须曼薝卜者亦云苏末那此云善摄意华其色黄白而有香树高三四尺垂如盖薝卜亦云瞻博迦此云黄华华小香甚妙。

　　△四颂第五品。

　　恭敬于塔庙谦下诸比丘远离自高心常思惟智慧有问难不瞋随顺为解说若能行是行功德不可量若见此法师成就如是德应以天华散天衣覆其身头面接足礼生心如佛想又应作是念不久诣道树得无漏无为广利诸天人其所住止处经行若坐卧乃至说一偈是中应起塔庄严令妙好种种以供养佛子住此地则是佛受用常在于其中经行及坐卧。

　　生心如佛想者初依人号如来也不久诣道树者其位在铁轮不久得入铜轮能八相作佛也此第五品与第四信齐同是修慧位若论入位同是六根净位而有现未佛世灭后之异耳。

　　△二随喜品格量初品功德二初申品目。

　　妙法莲华经随喜功德品第十八

　　随谓随顺事理无二无别喜是庆己庆人闻深奥法顺理有实功德顺事有权功德庆己有智慧庆人有慈悲权实智断合而说之故言随喜功德品又顺理者闻佛本地深远深远则信顺不逆无一毫之疑滞顺事者闻佛三世益物横竖该亘遍一切处亦无一毫疑滞即广事而达深理即深理而达广事不二而二不别而别虽二虽别亦无二无别如此信解名之为随如来出世四十余年不显真实七方便人不语诚谛庆己及人以凡夫心等佛所知用所生眼同如来见如此知见究竟法界广无涯底无等无等等更无过上佛今说此我得闻此故名随喜功德品第五十人是初品之初初但有一念理解但有一念庆己庆他未有事行恩不及人所获功德如来巧喻功盖无学况复最初于会闻者况复二三四五品者况复入位十住十行乃至后心者谁闻如是深妙功德而不景慕如来说此令物尚之故言随喜功德品上来称美持经功德时众咸谓入真因位乃致斯德于初心之初起轻弱想忽闻好坚(树名缘出藏乘)处地芽已百围频伽在㲉声胜众鸟希有奇特轻疑释然故名随喜功德品外道得五通者能移山竭海而不伏见爱不及暖法人二乘无学子果俱脱犹被涅槃缚不知其因果俱权通教人修因虽巧发心而不识五百由旬得果止除四住别人虽胜二乘修因则偏其门又拙非佛所赞皆不及初随喜人佛今举阿以况后茶都胜诸教故言随喜功德品问此与大品随喜云何答此法彼人人法互举耳。

　　△二释经文二初问。

　　尔时弥勒菩萨摩诃萨白佛言世尊若有善男子善女人闻是法华经随喜者得几所福而说偈言。

　　世尊灭度后其有闻是经若能随喜者为得几所福。

　　前品已格四品不说初品者弥勒承机问出此义如文。

　　△二答二初长行二偈颂初文又二初答内心随喜人五初展转相教。

　　尔时佛告弥勒菩萨摩诃萨阿逸多如来灭后若比丘比丘尼优婆塞优婆夷及余智者若长若幼闻是经随喜已从法会出至于余处若在僧坊若空闲地若城邑巷陌聚落田里如其所闻为父母宗亲善友知识随力演说是诸人等闻已随喜复行转教余人闻已亦随喜转教如是展转至第五十。

　　△二格量本。

　　阿逸多其第五十善男子善女人随喜功德我今说之汝当善听若四百万亿阿僧祇世界六趣四生众生卵生胎生湿生化生若有形无形有想无想非有想非无想无足二足四足多足如是等在众生数者有人求福随其所欲娱乐之具皆给与之一一众生与满阎浮提金银琉璃砗磲玛瑙珊瑚琥珀诸妙珍宝及象马车乘七宝所成宫殿楼阁等是大施主如是布施满八十年已而作是念我已施众生娱乐之具随意所欲然此众生皆已衰老年过八十发白面皴将死不久我当以佛法而训导之即集此众生宣布法化示教利喜一时皆得须陀洹道斯陀含道阿那含道阿罗汉道尽诸有漏于深禅定皆得自在具八解脱。

　　五十人者今以二意申之一横约诸教四众二直约圆教数之且初意者三藏有四门四门有四众更开沙弥沙弥尼合为六人四门则有二十四人约信行法行则四十八人最初最后合五十人通别四门亦如是二直就圆门数者数法有小七大七大七有七七四十九皆是师弟具自行化他之德最后一人但是自解无教他德故格下以显上耳又补注云六趣者六即六道趣即往趣谓众生随所作业趣往六道也四生即胎卵湿化俱舍论颂云人旁生具四地狱及诸天中有唯化生鬼通胎化二若有形等示四生体相及住止之处有形谓欲界色界无形谓无色界有想谓空处识处无想谓无所有处非有想非无想者非识处之有想非无所有处之无想即无色界第四天也尔雅云无足谓之豸有足谓之虫二足四足可知多足如蜈蚣等。

　　△三问。

　　于汝意云何是大施主所得功德宁为多不。

　　△四答。

　　弥勒白佛言世尊是人功德甚多无量无边若是施主但施众生一切乐具功德无量何况令得阿罗汉果。

　　△五正格量。

　　佛告弥勒我今分明语汝是人以一切乐具施于四百万亿阿僧祇世界六趣众生又令得阿罗汉果所得功德不如是第五十人闻法华经一偈随喜功德百分千分百千万亿分不及其一乃至算数譬喻所不能知阿逸多如是第五十人展转闻法华经随喜功德尚无量无边阿僧祇何况最初于会中闻而随喜者其福复胜无量无边阿僧祇不可得比。

　　格量中先与世乐拔果苦后与涅槃乐拔生死苦此是略举梵福今更广之满阎浮提人福不及西瞿耶尼一人福满西瞿耶人福不及东弗婆提一人福满三天下人福不及北郁单越一人福满四天下人满不及一四天王四天王不及一释乃至第六天不及一梵福梵福有定散散者无塔处作塔塔坏者治之和合僧众请转法轮众散者还合之是为四福与梵天等故言梵福也圣福者谓阿罗汉住最后身得有余涅槃者是也又有体法三乘人同学无生断烦恼尽如烧木成灰又萨埵圣福自行化他俱以无言说道断烦恼入无余又萨埵福谓从初发心次第化人入大涅槃如是格量梵福不及圣福圣福不及体圣福体圣福不及小萨埵福小萨埵福不及大菩萨福大菩萨福不及闻法华初随喜福何以故彼非佛法故非实故非圆故虽住后果不及我初心其义如是。

　　△二直明外听法人四初自往听。

　　又阿逸多若人为是经故往诣僧坊若坐若立须㬰听受缘是功德转身所生得好上妙象马车乘珍宝辇舆及乘天宫。

　　△二分座坐。

　　若复有人于讲法处坐更有人来劝令坐听若分座令坐是人功德转身得帝释坐处若梵王坐处若转轮圣王所坐之处。

　　△三劝他听。

　　阿逸多若复有人语余人言有经名法华可共往听即受其教乃至须㬰间闻是人功德转身得与陀罗尼菩萨共生一处利根智慧百千万世终不喑哑口气不臭舌常无病口亦无病齿不垢黑不黄不疏亦不缺落不差不曲唇不下垂亦不褰缩不粗涩不疮胗亦不缺坏亦不喎斜不厚不大亦不黧黑无诸可恶鼻不匾𠥶亦不曲戾面色不黑亦不狭长亦不窊曲无有一切不可喜相唇舌牙齿悉皆严好鼻修高直面貌圆满眉高而长额广平正人相具足世世所生见佛闻法信受教诲。

　　章安云劝人听法从与陀罗尼菩萨共生一处至人相具足合有五十功德将功德目人亦成五十但上五十论内解随喜今唯论外事为异又此文亦有六根功德利根智慧意功德不喑哑舌功德鼻修高直鼻功德见佛眼功德闻法耳功德余是身功德前是相似位功德今是相似位前功德耳。

　　△四具听修行。

　　阿逸多汝且观是劝于一人令往听法功德如此何况一心听说读诵而于大众为人分别如说修行尔时世尊欲重宣此义而说偈言。

　　△二偈颂二初颂内随喜人三初颂五十人。

　　若人于法会得闻是经典乃至于一偈随喜为他说如是展转教至于第五十。

　　△二颂格量本。

　　最后人获福今当分别之如有大施主供给无量众具满八十岁随意之所欲见彼衰老相发白而面皱齿疏形枯竭念其死不久我今应当教令得于道果即为方便说涅槃真实法世皆不牢固如水沫泡焰汝等咸应当疾生厌离心诸人闻是法皆得阿罗汉具足六神通三明八解脱。

　　△三颂正格量。

　　最后第五十闻一偈随喜是人福胜彼不可为譬喻如是展转闻其福尚无量何况于法会初闻随喜者。

　　△二颂外听法人四初超颂劝听。

　　若有劝一人将引听法华言此经深妙千万劫难遇即受教往听乃至须㬰闻斯人之福报今当分别说世世无口患齿不疏黄黑唇不厚褰缺无有可恶相舌不干黑短鼻高修且直额广而平正面目悉端严为人所喜见口气无臭秽优钵华之香常从其口出。

　　△二追颂自往。

　　若故诣僧坊欲听法华经须㬰闻欢喜今当说其福后生天人中得妙象马车珍宝之辇舆及乘天宫殿。

　　△三颂分座坐。

　　若于讲法处劝人坐听经是福因缘得释梵转轮座。

　　△四颂听修行。

　　何况一心听解说其义趣如说而修行其福不可限。

　　△二法师功德品明初品果功德劝流通二初申品目。

　　妙法莲华经法师功德品第十九

　　法师义如法师品中说功德者前谓初品之初功德今是五品之上谓六根清净内外庄严五根清净名外庄严意根清净名内庄严又从地狱已上至佛已还一切色像悉身中现者名内庄严从地狱已上至佛已还一切色像以普现三昧而外化者名外庄严身根既尔余五根亦然读诵既尔四种亦然初品既尔四品加然相似既尔分真倍然行者闻说此功德利喜不自胜勤求无厌信进倍增明识大乘有大势力决无疑网似解之初初过二乘之极极百千万倍指始显终悬解究竟第一义谛不可思议此品所明备斯四意故言法师功德品也。

　　△二释经文二初总列六根功德盈缩数。

　　尔时佛告常精进菩萨摩诃萨若善男子善女人受持是法华经若读若诵若解说若书写是人当得八百眼功德千二百耳功德八百鼻功德千二百舌功德八百身功德千二百意功德以是功德庄严六根皆令清净。

　　按三业安乐行即有十善一善有十即百善一一中有十如即千善就化他为二千约如来衣座室即成六千五种法师悉具六根清净一一根皆有一千功德复次一心中具十法界一一界皆有十如即成一百一根通取六尘即有六百约定慧二庄严即是一千二百根根悉具定慧庄严等千二百若论六根清净清净则不言功德若少若多若言庄严能盈能缩能等等庄严者根根六千若言千二显其能盈若言八百显其能缩若言清净则无盈无缩无等六根互用根自在故不可思议故若偏判者则失旨也相似之位若依四轮即铁轮位若依五十二位即十信心若依仁王即十善大心今对常精进者即十信之第三心也诸经名目虽异同是圆教相似之位耳。

　　△二别作六章解释六初眼根二初长行。

　　是善男子善女人父母所生清净肉眼见于三千大千世界内外所有山林河海下至阿鼻地狱上至有顶亦见其中一切众生及业因缘果报生处悉见悉知。

　　尔时世尊欲重宣此义而说偈言。

　　△二偈颂。

　　若于大众中以无所畏心说是法华经汝听其功德是人得八百功德殊胜眼以是庄严故其目甚清净父母所生眼悉见三千界内外弥楼山须弥及铁围并诸余山林大海江河水下至阿鼻狱上至有顶处其中诸众生一切皆悉见虽未得天眼肉眼力如是。

　　此章明父母所生名肉眼其所见过于天眼梵王报得天眼在己界遍见大千大千外有风轮与眼作障不能见外若在他界则不能遍见大千非所统故小罗汉见小千大罗汉见大千辟支佛见百佛世界不以风轮为碍亦无己他界隔今经论眼能见大千内外应是天眼何名肉眼此是圆教似位因经之力有胜根用既未发真不得称天眼犹名肉眼例如小乘方便未得神通则不称天眼耳犹是分段之身故称父母所生虽称肉眼具五眼用见大千内外即天眼用也见一切众生及业因缘法眼用也其目甚清净慧眼用也一时悉见大千内外见业见净又圆伏法界上惑则佛眼用也故大经云虽有肉眼名为佛眼佛眼故名为清净具五眼故故云庄严能盈能缩名胜根用名根自在岂可只作八百千二百解耶。

　　△二耳根章二初长行。

　　复次常精进若善男子善女人受持此经若读若诵若解说若书写得千二百耳功德以是清净耳闻三千大千世界下至阿鼻地狱上至有顶其中内外种种语言音声象声马声牛声车声啼哭声愁叹声螺声鼓声钟声铃声笑声语声男声女声童子声童女声法声非法声苦声乐声凡夫声圣人声喜声不喜声天声龙声夜叉声乾闼婆声阿修罗声迦楼罗声紧那罗声摩睺罗伽声火声水声风声地狱声畜生声饿鬼声比丘声比丘尼声声闻声辟支佛声菩萨声佛声以要言之三千大千世界中一切内外所有诸声虽未得天耳以父母所生清净常耳皆悉闻知如是分别种种音声而不坏耳根。

　　尔时世尊欲重宣此义而说偈言。

　　△二偈颂。

　　父母所生耳清净无浊秽以此常耳闻三千世界声象马车牛声钟铃螺鼓声琴瑟箜篌声箫笛之音声清净好歌声听之而不着无数种人声闻悉能解了又闻诸天声微妙之歌音及闻男女声童子童女声山川险谷中迦陵频伽声命命等诸鸟悉闻其音声地狱众苦痛种种楚毒声饿鬼饥渴逼求索饮食声诸阿修罗等居在大海边自共言语时出于大音声如是说法者安住于此间遥闻是众声而不坏耳根十方世界中禽兽鸣相呼其说法之人于此悉闻之其诸梵天上光音及遍净乃至有顶天言语之音声法师住于此悉皆得闻之一切比丘众及诸比丘尼若读诵经典若为他人说法师住于此悉皆得闻之复有诸菩萨读诵于经法若为他人说撰集解其义如是诸音声悉皆得闻之诸佛大圣尊教化众生者于诸大会中演说微妙法持此法华者悉皆得闻之三千大千界内外诸音声下至阿鼻狱上至有顶天皆闻其音声而不坏耳根其耳聦利故悉能分别知持是法华者虽未得天耳但用所生耳功德已如是。

　　此耳根章遍闻大千内外十法界音声闻六道即肉天两耳闻二乘即慧耳闻菩萨即法耳闻佛即佛耳又父母所生肉耳能闻内外即天耳听之不着即慧耳不谬即法耳一时互闻即佛耳以耳例眼眼亦如是见人天是肉天二眼见二乘是慧眼见菩萨是法眼见佛即佛眼。

　　△三鼻根章二初长行。

　　复次常精进若善男子善女人受持是经若读若诵若解说若书写成就八百鼻功德以是清净鼻根闻于三千大千世界上下内外种种诸香须曼那华香阇提华香末利华香瞻卜华香波罗罗华香赤莲华香青莲华香白莲华香华树香果树香旃檀香沉水香多摩罗䟦香多伽罗香及千万种和香若抹若丸若涂香持是经者于此间住悉能分别又复别知众生之香象香马香牛羊等香男香女香童子香童女香及草木丛林香若近若远所有诸香悉皆得闻分别不错持是经者虽住于此亦闻天上诸天之香波利质多罗拘鞞陀罗树香及曼陀罗华香摩诃曼陀罗华香曼殊沙华香摩诃曼殊沙华香旃檀沉水种种抹香诸杂华香如是等天香和合所出之香无不闻知又闻诸天身香释提桓因在胜殿上五欲娱乐嬉戏时香若在妙法堂上为忉利诸天说法时香若于诸园游戏时香及余天等男女身香皆悉遥闻如是展转乃至梵世上至有顶诸天身香亦皆闻之并闻诸天所烧之香及声闻香辟支佛香菩萨香诸佛身香亦皆遥闻知其所在虽闻此香然于鼻根不坏不错若欲分别为他人说忆念不谬。

　　尔时世尊欲重宣此义而说偈言。

　　△二偈颂。

　　是人鼻清净于此世界中若香若臭物种种悉闻知须曼那阇提多摩罗旃檀沉水及桂香种种华果香及知众生香男子女人香说法者远住闻香知所在大势转轮王小转轮及子群臣诸宫人闻香知所在身所著珍宝及地中宝藏转轮王宝女闻香知所在诸人严身具衣服及璎珞种种所涂香闻香知其身诸天若行坐游戏及神变持是法华者闻香悉能知诸树华果实及苏油香气持经者住此悉知其所在诸山深险处旃檀树华敷众生在中者闻香悉能知铁围山大海地中诸众生持经者闻香悉知其所在阿修罗男女及其诸眷属斗诤游戏时闻香皆能知旷野险隘处师子象虎狼野牛水牛等闻香知所在若有怀妊者未辨其男女无根及非人闻香悉能知以闻香力故知其初怀妊成就不成就安乐产福子以闻香力故知男女所念染欲痴恚心亦知修善者地中众伏藏金银诸珍宝铜器之所盛闻香悉能知种种诸璎珞无能识其价闻香知贵贱出处及所在天上诸华等曼陀曼殊沙波利质多树闻香悉能知天上诸宫殿上中下差别众宝华庄严闻香悉能知天园林胜殿诸观妙法堂在中而娱乐闻香悉能知诸天若听法或受五欲时来往行坐卧闻香悉能知天女所著衣好华香庄严周旋游戏时闻香悉能知如是展转上乃至于梵世入禅出禅者闻香悉能知光音遍净天乃至于有顶初生及退没闻香悉能知诸比丘众等于法常精进若坐若经行及读诵经典或在林树下专精而坐禅持经者闻香悉知其所在菩萨志坚固坐禅若读诵或为人说法闻香悉能知在在方世尊一切所恭敬愍众而说法闻香悉能知众生在佛前闻经皆欢喜如法而修行闻香悉能知虽未得菩萨无漏法生鼻而是持经者先得此鼻相。

　　此鼻根章父母所生即肉鼻闻大千内外即天鼻不染不着即慧鼻分别不谬即法鼻一时互用即佛鼻此章明互用者鼻知好恶别责贱睹天宫庄严等则鼻有眼用读诵说法闻香能知鼻有耳用诸树华果实及酥油香气鼻有舌用入禅出禅禅有八触故五欲嬉戏亦是触法鼻有身用染欲痴恚心亦知修善者鼻有意用鼻根自在胜用若此。

　　△四舌根章二初长行。

　　复次常精进若善男子善女人受持是经若读若诵若解说若书写得千二百舌功德若好若丑若美若不美及诸苦涩物在其舌根皆变成上味如天甘露无不美者若以舌根于大众中有所演说出深妙声能入其心皆令欢喜快乐又诸天子天女释梵诸天闻是深妙音声有所演说言论次第皆悉来听及诸龙龙女夜叉夜叉女乾闼婆乾闼婆女阿修罗阿修罗女迦楼罗迦楼罗女紧那罗紧那罗女摩睺罗伽摩睺罗伽女为听法故皆来亲近恭敬供养及比丘比丘尼优婆塞优婆夷国王王子群臣眷属小转轮王大转轮王七宝千子内外眷属乘其宫殿俱来听法以是菩萨善说法故婆罗门居士国内人民尽其形寿随侍供养又诸声闻辟支佛菩萨诸佛常乐见之是人所在方面诸佛皆向其处说法悉能受持一切佛法又能出于深妙法音。

　　尔时世尊欲重宣此义而说偈言。

　　△二偈颂。

　　是人舌根净终不受恶味其有所食啖悉皆成甘露以深净妙声于大众说法以诸因缘喻引导众生心闻者皆欢喜设诸上供养诸天龙夜叉及阿修罗等皆以恭敬心而共来听法是说法之人若欲以妙音遍满三千界随意即能至大小转轮王及千子眷属合掌恭敬心常来听受法诸天龙夜叉罗刹毗舍阇亦以欢喜心常乐来供养梵天王魔王自在大自在如是诸天众常来至其所诸佛及弟子闻其说法音常念而守护或时为现身。

　　此舌根章亦如是父母所生即是肉舌能作十法界语约此即是五舌义明矣能作十法界语即天舌不坏即慧舌不谬即法舌一时互用即佛舌问苦涩恶味至舌皆变成上味众色到眼何不变成妙色耶须知一切色同佛色一切声同佛声等皆清净例则无妨遍知一切色法声法无乱无谬分别亦无妨自在之根那作顽碍之解耶。

　　△五身根章二初长行。

　　复次常精进若善男子善女人受持是经若读若诵若解说若书写得八百身功德得清净身如净琉璃众生喜见其身净故三千大千世界众生生时死时上下好丑生善处恶处悉于中现及铁围山大铁围山弥楼山摩诃弥楼山等诸山及其中众生悉于中现下至阿鼻地狱上至有顶所有及众生悉于中现若声闻辟支佛菩萨诸佛说法皆于身中现其色像尔时世尊欲重宣此义而说偈言。

　　△二偈颂。

　　若持法华者其身甚清净如彼净琉璃众生皆喜见又如净明镜悉见诸色像菩萨于净身皆见世所有唯独自明了余人所不见三千世界中一切诸群萌天人阿修罗地狱鬼畜生如是诸色像皆于身中现诸天等宫殿乃至于有顶铁围及弥楼摩诃弥楼山诸大海水等皆于身中现诸佛及声闻佛子菩萨等若独若在众说法悉皆现虽未得无漏法性之妙身以清净常体一切于中现。

　　身根章亦如是世间所有皆于身中现肉身用也上至有顶于身中现天身用也二乘于身中现慧身用也菩萨于身中现法身用也佛于身中现佛身用也一时圆现一时互用一时无谬一时无著。

　　△六意根章二初长行。

　　复次常精进若善男子善女人如来灭后受持是经若读若诵若解说若书写得千二百意功德以是清净意根乃至闻一偈一句通达无量无边之义解是义已能演说一句一偈至于一月四月乃至一岁诸所说法随其义趣皆与实相不相违背若说俗间经书治世语言资生业等皆顺正法三千大千世界六趣众生心之所行心所动作心所戏论皆悉知之虽未得无漏智慧而其意根清净如此是人有所思惟筹量言说皆是佛法无不真实亦是先佛经中所说尔时世尊欲重宣此义而说偈言。

　　△二偈颂。

　　是人意清净明利无浊秽以此妙意根知上中下法乃至闻一偈通达无量义次第如法说月四月至岁是世界内外一切诸众生若天龙及人夜叉鬼神等其在六趣中所念若干种持法华之报一时皆悉知十方无数佛百福庄严相为众生说法悉闻能受持思惟无量义说法亦无量终始不忘错以持法华故悉知诸法相随义识次第达名字语言如所知演说此人有所说皆是先佛法以演此法故于众无所畏持法华经者意根净若斯虽未得无漏先有如是相是人持此经安住希有地为一切众生欢喜而爱敬能以千万种善巧之语言分别而演说持法华经故。

　　意根章亦如是世间资生产业皆顺正法人意净天心所行天所动作皆悉知天意净四月即四谛一岁即十二月是十二因缘与实相不相违背即慧意净一月即一乘菩萨意净有所筹量皆是先佛经中所说即佛意净一时圆明一时互用一时无染一时无谬根用自在能盈能缩能等能净已上总释第六卷毕。

　　科注妙法莲华经卷第八
卍新纂续藏经第 30 册 No. 0605 法华经科注


　　科注妙法莲华经卷第九

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△三不轻品引信毁罪福证劝流通二初申品目。

　　妙法莲华经常不轻菩萨品第二十

　　内怀不轻之解外敬不轻之境身立不轻之行口宣不轻之教人作不轻之目不轻之解者法华论云此菩萨知众生有佛性不敢轻之佛性有五正因佛性通亘本当缘了佛性种子本有非适今也果性果果性定当得之决不虚也是名不轻之解将解以历人彼亦如此是名敬不轻之境敬此境故名不轻之行宣此语故名不轻之教昔毁者以此目人今经家以此目品见实三昧经云佛为父王说一切皆是佛王问一切众生即是佛不佛答若如实见众生于其即是佛私类此语若不如实见佛于其则非圣譬犹初学射的多乖少当若以地为的无往不着若分别贤圣孰是孰非如实观之即是佛也初是因缘解后是圆教解此品引人为证证五品功德深六根报重我昔随喜获现生后报以募流通也。

　　△二释经文二初长行二偈颂初文又三初双指前品罪福二初指罪。

　　尔时佛告得大势菩萨摩诃萨汝今当知若比丘比丘尼优婆塞优婆夷持法华经者若有恶口骂詈诽谤获大罪报如前所说。

　　如法师品说。

　　△二指福。

　　其所得功德如向所说眼耳鼻舌身意清净。

　　如功德品说。

　　△二双开今品信毁二初明事本七初时节。

　　得大势乃往古昔过无量无边不可思议阿僧祇劫。

　　△二名号。

　　有佛名威音王如来应供正遍知明行足善逝世间解无上士调御丈夫天人师佛世尊。

　　△三劫国。

　　劫名离衰国名大成。

　　△四说法。

　　其威音王佛于彼世中为天人阿修罗说法为求声闻者说应四谛法度生老病死究竟涅槃为求辟支佛者说应十二因缘法为诸菩萨因阿耨多罗三藐三菩提说应六波罗蜜法究竟佛慧。

　　△五寿命。

　　得大势是威音王佛寿四十万亿那由他恒河沙劫。

　　△六正像。

　　正法住世劫数如一阎浮提微尘像法住世劫数如四天下微尘其佛饶益众生已然后灭度。

　　△七二万亿佛。

　　正法像法灭尽之后于此国土复有佛出亦号威音王如来应供正遍知明行足善逝世间解无上士调御丈夫天人师佛世尊如是次第有二万亿佛皆同一号。

　　△二明本事三初总明时节。

　　最初威音王如来既已灭度正法灭后。

　　△二双标两人名。

　　于像法中增上慢比丘有大势力尔时有一菩萨比丘名常不轻。

　　毁者因时名增上慢信者因时名常不轻。

　　△三双明得失二初就信者论得。

　　得大势以何因缘名常不轻是比丘凡有所见若比丘比丘尼优婆塞优婆夷皆悉礼拜赞叹而作是言我深敬汝等不敢轻慢所以者何汝等皆行菩萨道当得作佛而是比丘不专读诵经典但行礼拜乃至远见四众亦复故往礼拜赞叹而作是言我不敢轻于汝等汝等皆当作佛。

　　得正说之宏宗得流通之妙益名常不轻是人一凡有所见是理一皆悉礼拜是行一而作是言是教一此是开权显实之四一也从乃至远见下是本理一故往礼拜是本行一而作是言是本教一少人一其义可解此是开近显远之四一也文云不专读诵经典但行礼拜者此是初随喜人之位也随喜一切法悉有安乐性皆一实相随喜一切人皆有三佛性读诵经典即了因性皆行菩萨道即缘因性不敢轻慢而复深敬者即正因性敬人敬法不起诤竞即随喜意也不轻深敬是如来座忍于打骂是如来衣以慈悲心常行不替即如来室也又深敬是意业不轻之说是口业故往礼拜是身业此三与慈悲俱即誓愿安乐行也如此三四非流通妙益何耶。

　　△二明毁者之失。

　　四众之中有生瞋恚心不净者恶口骂詈言是无智比丘从何所来自言我不轻汝而与我等授记当得作佛我等不用如是虚妄授记如此经历多年常被骂詈不生瞋恚常作是言汝当作佛说是语时众人或以杖木瓦石而打掷之避走远住犹高声唱言我不敢轻于汝等汝等皆当作佛以其常作是语故增上慢比丘比丘尼优婆塞优婆夷号之为常不轻。

　　有生瞋恚心不净者不受四一也骂詈无智者由智知于理既言无智则不受理一比丘即不受人一从何所来不受行一虚妄授记不受教一经历多年常被骂者此结不受开权显实之四一也避走远住高声唱言亦复不受此不受开近显远本地之四一也常作是语故结信者深信不休也四众为作不轻名者此结毁者訾毁不止也问释迦出世踟蹰不说常不轻一见造次而言何也答本已有善故释迦以小而将护之本未有善不轻以大而强毒之根缘不同故致尔耳。

　　△三双劝后二逆顺亦名双明信毁果报二初明信者果报二初明果报。

　　是比丘临欲终时于虚空中具闻威音王佛先所说法华经二十千万亿偈悉能受持即得如上眼根清净耳鼻舌身意根清净得是六根清净已更增寿命二百万亿那由他岁广为人说是法华经于时增上慢四众比丘比丘尼优婆塞优婆夷轻贱是人为作不轻名者见其得大神通力乐说辨力大善寂力闻其所说皆信伏随从是菩萨复化千万亿众令住阿耨多罗三藐三菩提命终之后得值二千亿佛皆号日月灯明于其法中说是法华经以是因缘复值二千亿佛同号云自在灯王于此诸佛法中受持读诵为诸四众说此经典故得是常眼清净耳鼻舌身意诸根清净于四众中说法心无所畏得大势是常不轻菩萨摩诃萨供养如是若干诸佛恭敬尊重赞叹种诸善根于后复值千万亿佛亦于诸佛法中说是经典功德成就当得作佛。

　　信者论三报现得六根清净生值灯明佛后值二千亿佛神通力者是身业净乐说辩力是口业净大善寂力是意业净。

　　△二结会古今二初结会古今。

　　得大势于意云何尔时常不轻菩萨岂异人乎则我身是。

　　昔之常不轻者即世尊之因身故云则我身是也。

　　△二举信劝顺。

　　若我于宿世不受持读诵此经为他人说者不能疾得阿耨多罗三藐三菩提我于先佛所受持读诵此经为人说故疾得阿耨多罗三藐三菩提。

　　△二明毁者果报二初明得果。

　　得大势彼时四众比丘比丘尼优婆塞优婆夷以瞋恚意轻贱我故二百亿劫常不值佛不闻法不见僧千劫于阿鼻地狱受大苦恼毕是罪已复遇常不轻菩萨教化阿耨多罗三藐三菩提。

　　毁者得善恶两果谤故堕恶闻佛性名毒鼓之力护善果报此所谓谤亦成种也譬犹人之倒地还依地起然因谤毁尚获妙果况复不生毁谤而能赞叹随喜者耶。

　　△二结会古今二初正结会。

　　得大势于汝意云何尔时四众常轻是菩萨者岂异人乎今此会中䟦陀婆罗等五百菩萨师子月等五百比丘尼思佛等五百优婆塞皆于阿耨多罗三藐三菩提不退转者是。

　　△二举逆以显顺劝持以遮毁。

　　得大势当知是法华经大饶益诸菩萨摩诃萨能令至于阿耨多罗三藐三菩提是故诸菩萨摩诃萨于如来灭后常应受持读诵解说书写是经。

　　经有大力终感大果务当勤习五种之行。

　　尔时世尊欲重宣此义而说偈言。

　　△二偈颂二初但颂信毁因果二初总颂事本。

　　过去有佛号威音王神智无量将导一切天人龙神所共供养。

　　△二别颂本事三初颂双标二人。

　　是佛灭后法欲尽时有一菩萨名常不轻时诸四众计著于法。

　　△二颂双明得失三初颂得。

　　不轻菩萨往到其所而语之言我不轻汝汝等行道皆当作佛。

　　△二颂失。

　　诸人闻已轻毁骂詈。

　　△三重明得。

　　不轻菩萨能忍受之。

　　△三颂果报及结会古今二初果报。

　　其罪毕已临命终时得闻此经六根清净神通力故增益寿命复为诸人广说是经诸着法众皆蒙菩萨教化成就令住佛道不轻命终值无数佛说是经故得无量福渐具功德疾成佛道。

　　其罪毕已盖指常不轻也皆由四众毁訾菩萨仍以瓦石而打掷之菩萨皆能安忍所有生死罪业由兹殒灭故云毕已如金刚般若云若人受持此经为人轻贱者是人先世罪业应堕恶道以今世人轻贱故先世罪业则为消灭即其例也。

　　△二结会。

　　彼时不轻则我身是时四部众着法之者闻不轻言汝当作佛以是因缘值无数佛此会菩萨五百之众并及四部清信士女今于我前听法者是我于前世劝是诸人听受斯经第一之法开示教人令住涅槃世世受持如是经典。

　　着法者是法不可示若定谓是有即是着法乃至定谓是非有非无亦名著法故佛藏云刀轮害阎浮人其失犹少以有所得心说大乘者其罪过彼大论云执有与无诤乃至执非有非无与有无诤如牛皮龙绳俱不免患中论云诸佛说空法本为化于有若有着空者诸佛所不化若定言诸法非有非无者是名愚痴论若失四悉意自行化他皆名著法若得四悉意自他俱无著也。

　　△二颂劝持。

　　亿亿万劫至不可议时乃得闻是法华经亿亿万劫至不可议诸佛世尊时说是经是故行者于佛灭后闻如是经勿生疑惑应当一心广说此经世世值佛疾成佛道。

　　亿生罕际浩劫难闻或能受持决定成佛金口委喻可不信顺然此一品盖是如来于过去尘沙劫波值佛出世号威音王而我世尊于彼佛所修菩萨行号常不轻为诸四众下强毒种而彼四众根器眇劣不堪大化遂以瓦石而打掷之坐是罪咎沉坠泥犁复于地狱遽起三念各相谓言我等今者以何因缘而堕此处复各相谓以由前世愚无所知妄以恶语詈及不轻副以杖木横加楚毒由兹罪恶所以沉沦既而即便兴善革恶不离三途即获上果譬犹槁木生春寒灰再𦦨。

　　△二神力品下八品明付嘱流通三初神力嘱累两品明付嘱流通二药王下五品约化他劝流通三普贤一品约自行劝流通初文又二初神力品明菩萨受命弘经二嘱累品明如来付嘱初文又二初申品目。

　　妙法莲华经如来神力品第二十一

　　如来者如上已释神力者神名不测力名干用不测则天然之体深干用则转变之力大此中为付嘱深法现十种大力故名神力品。

　　△二释经文二初长行二偈颂初文又三颂初菩萨受命二初经家叙敬仪。

　　尔时千世界微尘等菩萨摩诃萨从地涌出者皆于佛前一心合掌瞻仰尊颜。

　　△二发誓弘经三初时节。

　　而白佛言世尊我等于佛灭后。

　　△二处所。

　　世尊分身所在国土灭度之处。

　　△三誓愿。

　　当广说此经所以者何我等亦自欲得是真净大法受持读诵解说书写而供养之。

　　非但奉命益他亦自愿此真净大法兼济俱美也。

　　△二佛现神力二初所对之众。

　　尔时世尊于文殊师利等无量百千万亿旧住娑婆世界菩萨摩诃萨及诸比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等一切众前。

　　△二正现神力十初吐舌相。

　　现大神力出广长舌上至梵世。

　　今经所演开三显一内秘外现废近显远明三世益物皆诚谛不虚福德人舌至鼻端三藏佛至发际今至梵天出过凡圣之外极于净天之顶相既殊常说弥可信。

　　△二通身放光。

　　一切毛孔放于无量无数色光皆悉遍照十方世界众宝树下师子座上诸佛亦复如是出广长舌放无量光释迦牟尼佛及宝树下诸佛现神力时满百千岁。

　　通身毛孔遍体放光周照十方无处不朗此表智境罄也上白毫吐耀始在东方表七方便初见一理今本门既竟放一切光照一切土能令初因终于等觉究竟佛慧分身诸佛亦复如是。

　　△三謦欬。

　　然后还摄舌相一时謦欬。

　　謦欬者将语之状也亦是通畅之相四十余年隐秘真实今获伸舒无有遗滞是我出世大事通畅是故謦欬欲以此法付诸菩萨令于后世导利众生将语斯事是故謦咳又謦欬具二义一謦欬事了二謦欬付他也。

　　△四弹指。

　　俱共弹指。

　　弹指者随喜也随喜七方便同入圆道随喜圆道增智损生随喜诸菩萨持真净大法随喜后世获无上宝此一弹指竖彻三世横亘十方。

　　△五地六种动。

　　是二音声遍至十方诸佛世界地皆六种震动。

　　地六种动者表初心至后心六番动无明今明复动一切人六根令得清净也。

　　△六普见大会。

　　其中众生天龙夜叉乾闼婆阿修罗迦楼罗紧那罗摩睺罗伽人非人等以佛神力故皆见此娑婆世界无量无边百千万亿众宝树下师子座上诸佛及见释迦牟尼佛共多宝如来在宝塔中坐师子座又见无量无边百千万亿菩萨摩诃萨及诸四众恭敬围绕释迦牟尼佛既见是已皆大欢喜得未曾有。

　　普见大会者表诸佛道同而今而后亦复如是上五千起去三变被移既失本心不能现益宜以非灭现灭从诸菩萨弘经得道入于佛慧如今会无异亦表未来有机一也。

　　△七空中唱声。

　　即时诸天于虚空中高声唱言过此无量无边百千万亿阿僧祇世界有国名娑婆是中有佛名释迦牟尼今为诸菩萨摩诃萨说大乘经名妙法莲华教菩萨法佛所护念汝等当深心随喜亦当礼拜供养释迦牟尼佛。

　　此表未来有教一。

　　△八咸皆归命。

　　彼诸众生闻虚空中声已合掌向娑婆世界作如是言南无释迦牟尼佛南无释迦牟尼佛。

　　此表未来有人一南无者梵语也华言度我救我或归敬等天台云南无大有义盖谓此也良以有情堕在七趣沉溺循环未尝休止譬犹稚子罹于水火之中疾呼父母求其拯拔提擢也命敬者并依扣之词为佛弟子表于未来有人一也。

　　△九遥散诸物云集而来。

　　以种种华香璎珞幡盖及诸严身之具珍宝妙物皆共遥散娑婆世界所散诸物从十方来譬如云集变成宝帐遍覆此间诸佛之上。

　　此表未来有行一。

　　△十十方通同如一佛土。

　　于时十方世界通达无碍如一佛土。

　　此表理一问何以知十相表现意复表将来意答文云我以是神力于无量劫为嘱累故说此经功德犹不能尽表现表将其义明矣。

　　△三结要劝持四初称叹付嘱。

　　尔时佛告上行等菩萨大众诸佛神力如是无量无边不可思议若我以是神力于无量无边百千万亿阿僧祇劫为嘱累故说此经功德犹不能尽。

　　△二结要付嘱。

　　以要言之如来一切所有之法如来一切自在神力如来一切秘要之藏如来一切甚深之事皆于此经宣示显说。

　　一切法者一切皆佛法也此结一切皆妙名也一切力者通达无碍具八自在此结妙用也一切秘藏者遍一切处皆是实相此结妙体也一切深事者因果是深事此结妙宗也皆于此经宣示显说者总结一经唯四而已撮其枢柄而授与之令流通也。

　　△三劝㢡付嘱。

　　是故汝等于如来灭后应一心受持读诵解说书写如说修行所在国土若有受持读诵解说书写如说修行若经卷所住之处若于园中若于林中若于树下若于僧坊若白衣舍若在殿堂若山谷旷野是中皆应起塔供养。

　　劝奖者劝谓勉旃奖谓褒誉使其四众景慕此道在在处处劝赞流通随所至方皆当起塔而供养之诚由此经即是如来真身舍利也。

　　△四释付嘱意。

　　所以者何当知是处即是道场诸佛于此得阿耨多罗三藐三菩提诸佛于此转于法轮诸佛于此而般涅槃。

　　此释出付嘱意上云经卷所在之处皆应起塔然经中要说要在四事道场释上甚深之事得菩提释上秘藏转法轮释上一切法入涅槃释上神力此之四要摄经文尽故云皆应起塔也所言要者得菩提是法身转法轮是般若入涅槃是解脱三法成秘密藏佛住其中即是塔义阿含云佛出世唯四处起塔生处得道转法轮入涅槃坐道场是法身生处。

　　尔时世尊欲重宣此义而说偈言。

　　△二偈颂二初颂十种神力。

　　诸佛救世者住于大神通为悦众生故现无量神力舌相至梵天身放无数光为求佛道者现此希有事诸佛謦欬声及弹指之声周闻十方国地皆六种动以佛灭度后能持是经故诸佛皆欢喜现无量神力。

　　△二颂结要嘱累三初总颂四法。

　　嘱累是经故赞美受持者于无量劫中犹故不能尽是人之功德无边无有穷如十方虚空不可得边际。

　　△二别颂四法四初颂一切法。

　　能持是经者则为已见我亦见多宝佛及诸分身者又见我今日教化诸菩萨。

　　持法即持佛身。

　　△二颂自在神力。

　　能持是经者令我及分身灭度多宝佛一切皆欢喜十方现在佛并过去未来亦见亦供养亦令得欢喜。

　　神力劝佛令欢喜。

　　△三颂秘要之藏。

　　诸佛坐道场所得秘要法能持是经者不久亦当得。

　　△四颂甚深之事。

　　能持是经者于诸法之义名字及言辞乐说无穷尽如风于空中一切无鄣碍于如来灭后知佛所说经因缘及次第随义如实说如日月光明能除诸幽冥斯人行世间能灭众生闇教无量菩萨毕竟住一乘。

　　△三总颂结意。

　　是故有智者闻此功德利于我灭度后应受持斯经是人于佛道决定无有疑。

　　△二嘱累品明如来摩顶付嘱二初申品目。

　　妙法莲华经嘱累品第二十二

　　嘱是佛所付嘱累是烦尔宣传此从圣旨得名故言嘱累又嘱是顶受所嘱累是甘而弗劳此从菩萨敬顺得名又嘱是如来金口所嘱累是菩萨丹心顶荷此从授受合论故言嘱累品也是故如来躬从座起申手摩顶授以难得之法大众曲躬合掌如世尊敕当具奉行殷勤授受故名嘱累品也。

　　△二释经文二初正明付嘱三初如来付嘱三初正付。

　　尔时释迦牟尼佛从法座起现大神力以右手摩无量菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等应当一心流布此法广令增益如是三摩诸菩萨摩诃萨顶而作是言我于无量百千万亿阿僧祇劫修习是难得阿耨多罗三藐三菩提法今以付嘱汝等汝等当受持读诵广宣此法令一切众生普得闻知。

　　正付者佛以一权智善巧之手摩三千三百那由他国土畟塞虚空诸菩萨实智之顶如来授道化地故名权智手也菩萨自行受道故名实智顶也若伸手摩顶即身付嘱也权智临实智即意付嘱也而作是言者即口付嘱也文有四悉檀意我于无量劫修习是难得之法者此从前佛受学今以付尔尔当授彼三世继嗣即世界也一心流布即为人也广令增者即对治也益者即第一义也。

　　△二释付。

　　所以者何如来有大慈悲无诸悭吝亦无所畏能与众生佛之智慧如来智慧自然智慧如来是一切众生之大施主汝等亦应随学如来之法勿生悭吝。

　　有大慈悲者即如来室也无悭吝者如来衣也亦无所畏者如来座也佛之智慧者一切智也如来智慧者道种智也自然智者一切种智也于如来室中能施众生三种智慧乃至座中亦复如是如是施主故无悭吝故无所畏故汝等当学如来此法是名释出佛意而付嘱之。

　　△三诫付。

　　于未来世若有善男子善女人信如来智慧者当为演说此法华经使得闻知为令其人得佛慧故若有众生不信受者当于如来余深法中示教利喜汝等若能如是则为已报诸佛之恩。

　　诫付者若根深智利直说佛慧若不堪者于余深法中示教利喜当知佛慧是深而非余六方便是余而非深别教次第是余亦是深汝能以余深法助申佛慧者即善巧报佛之恩是名诫付嘱也。

　　△二菩萨领受。

　　时诸菩萨摩诃萨闻佛作是说已皆大欢喜遍满其身益加恭敬曲躬低头合掌向佛俱发声言如世尊敕当具奉行唯然世尊愿不有虑诸菩萨摩诃萨众如是三反俱发声言如世尊敕当具奉行唯然世尊愿不有虑。

　　皆大欢喜是意领受也曲躬低头是身领受俱发声言是口领受兼得意领受也如世尊敕者领受大施主如来室意当具奉行领受无悭吝如来衣意愿不有虑领受无所畏如来座意佛既三付菩萨三受皆如文。

　　△三事毕唱散。

　　尔时释迦牟尼佛令十方来诸分身佛各还本土而作是言诸佛各随所安多宝佛塔还可如故。

　　多宝为证经故来今本迹二门已讫故须敬遣如故分身为开塔故集开塔事了故令分身还本塔不可重开故分身去而不现塔犹听法故闭而尚在问塔若听法亦应不闭答证正已故闭为听流通故在。

　　△二时众欢喜。

　　说是语时十方无量分身诸佛坐宝树下师子座上者及多宝佛并上行等无边阿僧祇菩萨大众舍利弗等声闻四众及一切世间天人阿修罗等闻佛所说皆大欢喜。

　　诸佛为化他事遂故喜菩萨为自行得法故喜又说人清净故喜佛是也闻清净法故喜妙经是也闻法获证故喜现在未来得益者是也三事具足故大欢喜。

　　△二药王品下五品约化他劝流通五初药王品二妙音品三观音品四陀罗尼五妙严品初文又二初申品目。

　　妙法莲华经药王菩萨本事品第二十三

　　观经云昔名星光从尊者日藏闻说佛慧以雪山上药供养众僧愿我未来能治众生身心两病举世欢喜号曰药王此文明一切众生喜见顿舍一身次烧两臂轻生重法命殒道存举昔显今故言本事品也若推此义星光应在喜见之后从施舍药发誓已来名药王故。

　　△二释经文四初菩萨请问二如来决答三利益四多宝称善初文又三初通问游化。

　　尔时宿王华菩萨白佛言世尊药王菩萨云何游于娑婆世界。

　　△二别问苦行。

　　世尊是药王菩萨有若干百千万亿那由他难行苦行。

　　△三请佛答释。

　　善哉世尊愿少解说诸天龙神夜叉乾闼婆阿修罗迦楼罗紧那罗摩睺罗伽人非人等又他国土诸来菩萨及此声闻众闻皆欢喜。

　　△二如来决答二初答苦行二叹经初文又二初明事本三初时节久远。

　　尔时佛告宿王华菩萨乃往过去无量恒河沙劫。

　　二有佛声闻等。

　　有佛号日月净明德如来应供正遍知明行足善逝世间解无上士调御丈夫天人师佛世尊其佛有八十亿大菩萨摩诃萨七十二恒河沙大声闻众佛寿四万二千劫菩萨寿命亦等。

　　△三明国土庄严。

　　彼国无有女人地狱饿鬼畜生阿修罗等及以诸难地平如掌琉璃所成宝树庄严宝帐覆下垂宝华幡宝瓶香炉周遍国界七宝为台一树一台其树去台尽一箭道此诸宝树皆有菩萨声闻而坐其下诸宝台上各有百亿诸天作天伎乐歌叹于佛以为供养。

　　△二明本事三初佛说法二修供养三结会今初。

　　尔时彼佛为一切众生喜见菩萨及众菩萨诸声闻众说法华经。

　　然佛普为一切何独喜见其是对扬须付流通如今之身子寄一而言诸耳。

　　△二修供养二初现在二初修行得法。

　　是一切众生喜见菩萨乐习苦行于日月净明德佛法中精进经行一心求佛满万二千岁已得现一切色身三昧。

　　得现一切色身三昧即是普现色身三昧耳此有三义一者内现如经中说身根清净十界依正于身中现如净明镜现诸色像二者外现如经中说普门示现随机不同十界色异三者内外俱现如大集经说观于己身众生身诸佛身悉于己身中现又见己身众生身现于佛身中至若众生身亦如是故名普现耳。

　　△二作念报恩二初以三昧力。

　　得此三昧已心大欢喜即作念言我得现一切色身三昧皆是得闻法华经力我今当供养日月净明德佛及法华经即时入是三昧于虚空中雨曼陀罗华摩诃曼陀罗华细抹坚黑旃檀满虚空中如云而下又雨海此岸旃檀之香此香六铢价直娑婆世界以供养佛。

　　又雨海此岸者正法念经云妙高山下海此岸此岸即南岸也彼出此香因得其名六铢者以二十四铢为一两六铢者是四分中之一耳。

　　△二正报身力三初自烧身。

　　作是供养已从三昧起而自念言我虽以神力供养于佛不如以身供养即服诸香旃檀薰陆兜楼婆毕力迦沉水胶香又饮瞻卜诸华香油满千二百岁已香油涂身于日月净明德佛前以天宝衣而自缠身灌诸香油以神通力愿而自然身光明遍照八十亿恒河沙世界。

　　△二佛称叹。

　　其中诸佛同时赞言善哉善哉善男子是真精进是名真法供养如来若以华香璎珞烧香抹香涂香天缯幡盖及海此岸旃檀之香如是等种种诸物供养所不能及假使国城妻子布施亦所不及善男子是名第一之施于诸施中最尊最上以法供养诸如来故作是语已而各默然。

　　真法供养者当是内运智观观烦恼因果皆用空慧荡之故言真法也又观若身若火能供所供皆是实相谁烧谁然能供所供皆不可得故名真法也。

　　△三明时节久。

　　其身火然千二百岁过是已后其身乃尽。

　　△二未来五初化生王家。

　　一切众生喜见菩萨作如是法供养已命终之后复生日月净明德佛国中于净德王家结跏趺坐忽然化生。

　　△二自说本事。

　　即为其父而说偈言。

　　大王今当知我经行彼处即时得一切现诸身三昧勤行大精进舍所爱之身。

　　说是偈已而白父言日月净明德佛今故现在我先供养佛已得解一切众生语言陀罗尼复闻是法华经八百千万亿那由他甄迦罗频婆罗阿閦婆等偈大王我今当还供养此佛。

　　得解一切众生语言三昧者大宝积经云复有三昧名解一切众生语言谓于一字中说一切字了一切字同于一字甄迦罗者俱舍论云矜羯罗即五十二数中第十六数频婆罗即第十八数又云频䟦罗阿閦婆即第二十数又云阿刍婆此新旧两译之异或云那由是百万亿甄迦罗是千千万亿频婆罗是百千千万亿阿閦婆是万千千万亿言八百千万亿者应法师经音云凡言亿者西国有四等一以十万为亿二以百万为亿三以千万为亿四以万万为亿今文恐是百万为亿之数。

　　△三往到佛所。

　　白已即坐七宝之台上升虚空高七多罗树往到佛所头面礼足合十指爪以偈赞佛。

　　容颜甚奇妙光明照十方我适曾供养今复还亲觐。

　　尔时一切众生喜见菩萨说是偈已而白佛言世尊世尊犹故在世。

　　△四如来付嘱。

　　尔时日月净明德佛告一切众生喜见菩萨善男子我涅槃时到灭尽时至汝可安施床座我于今夜当般涅槃又来一切众生喜见菩萨善男子我以佛法嘱累于汝及诸菩萨大弟子并阿耨多罗三藐三菩提法亦以三千大千七宝世界诸宝树宝台及给侍诸天悉付于汝我灭度后所有舍利亦付嘱汝当令流布广设供养应起若干千塔如是日月净明德佛来一切众生喜见菩萨已于夜后分入于涅槃。

　　△五奉命任持四初起塔。

　　尔时一切众生喜见菩萨见佛灭度悲感懊恼恋慕于佛即以海此岸栴檀为𧂐供养佛身而以烧之火灭已后收取舍利作八万四千宝瓶以起八万四千塔高三世界表刹庄严垂诸幡盖悬众宝铃。

　　栴檀为𧂐者字本秪作积释名曰堆埵积聚也高三世界者或云从欲界至色究竟为一也如是至于三耳有云例如遍覆三千大千世界也所以小千至初禅中千至二禅大千至三禅今云高三世者即至第四禅也然此高广盖诸佛境界不思议事匪凡情可料但当谛信必蒙深益。

　　△二烧臂。

　　尔时一切众生喜见菩萨复自念言我虽作是供养心犹未足我今当更供养舍利便语诸菩萨大弟子及天龙夜叉等一切大众汝等当一心念我今供养日月净明德佛舍利作是语已即于八万四千塔前然百福庄严臂七万二千岁而以供养。

　　△三利益。

　　令无数求声闻众无量阿僧祇人发阿耨多罗三藐三菩提心皆使得住现一切色身三昧。

　　△四现报。

　　尔时诸菩萨天人阿修罗等见其无臂忧恼悲哀而作是言此一切众生喜见菩萨是我等师教化我者而今烧臂身不具足于时一切众生喜见菩萨于大众中立此誓言我舍两臂必当得佛金色之身若实不虚令我两臂还复如故作是誓已自然还复由斯菩萨福德智慧淳厚所致当尔之时三千大千世界六种震动天雨宝华一切天人得未曾有。

　　△三结会二初结会。

　　佛告宿王华菩萨于汝意云何一切众生喜见菩萨岂异人乎今药王菩萨是也其所舍身布施如是无量百千万亿那由他数。

　　△二劝修。

　　宿王华若有发心欲得阿耨多罗三藐三菩提者能然手指乃至足一指供养佛塔胜以国城妻子及三千大千国土山林河池诸珍宝物而供养者。

　　能然一指胜舍外身外轻内重故功福有异文妻子者外身也国城等外财也。

　　△二叹经三初叹能持者。

　　若复有人以七宝满三千大千世界供养于佛及大菩萨辟支佛阿罗汉是人所得功德不如受持此法华经乃至一四句偈其福最多。

　　七宝奉四圣不如持一偈法是圣师能生能养能成能荣莫过于法故人轻而法重也经中以大千世界满中七宝供佛菩萨支佛罗汉所获功福不及持经一四句偈者以少况多也四句者盖于经中举随持四句也西域以四句为一偈但不可以经中拣择偏指也或若偏指便有优劣心生重轻何则且一经颠末皆本金口圣言岂容选拣如人食蜜中边俱甜亦如金筹初后俱金所谓截琼瑶而寸寸是宝析栴檀而片片皆香其斯之谓非特此经诸经皆尔。

　　△二叹所持法二初叹法体。

　　宿王华譬如一切川流江河诸水之中海为第一此法华经亦复如是于诸如来所说经中最为深大又如土山黑山小铁围山大铁围山及十宝山众山之中须弥山为第一此法华经亦复如是于诸经中最为其上又如众星之中月天子最为第一此法华经亦复如是于千万亿种诸经法中最为照明又如日天子能除诸闇此经亦复如是能破一切不善之闇又如诸小王中转轮圣王最为第一此经亦复如是于众经中最为其尊又如帝释于三十三天中王此经亦复如是诸经中王又如大梵天王一切众生之父此经亦复如是一切贤圣学无学及发菩萨心者之父又如一切凡夫人中须陀洹斯陀含阿那含阿罗汉辟支佛为第一此经亦复如是一切如来所说若菩萨所说若声闻所说诸经法中最为第一有能受持是经典者亦复如是于一切众生中亦为第一一切声闻辟支佛中菩萨为第一此经亦复如是于一切诸经法中最为第一如佛为诸法王此经亦复如是诸经中王。

　　川流江河诸水之中海为第一者无量义云四水譬教药草喻中一云能雨譬说今更诸水总一切教别举四者譬乳酪生熟四味教耳此法华教譬醍醐海也说穷本地为深遍一切处为大纯明佛法不说余法为咸最为深大其义如是十宝山名出华严及众经土黑铁围故非是宝十山虽宝或一或二神龙杂居须弥四宝所成纯天所住譬余教说能依十地四十心或凡或贤或圣说所依或俗或真或中是为卑下此法华经所说谛理常乐我净如四宝所成开示悟入之所依也是故此义最为高上星月同是阴精俱于夜现星无亏盈不及于月诸经说权智不得自在此经明权即实实即权盈亏相指不二而二如此说权智胜余教也日是阳精独能破闇诸经明实智破惑尚不及即实而权那得并即权而实故知此经明实智最为第一轮王号令止在四域释齐三十三天梵号令总上冠下譬余经说三谛三昧各不相收不得自在此经所说以实相入真决了声闻法是诸经之王实相入俗一切治生产业不相违背实相入中诸法无非佛法文云一切学无学及发菩萨心者之父其义如是一切凡夫四果支佛第一者此明任运无功用也余经要因功用乃得入流如四果人因闻思修方乃得悟此经明无作四谛不杂方便自然流入萨婆若海如大白牛肥壮多力其疾如风声闻支佛菩萨为第一者此明因第一也余经明因是七方便今经明因出方便外故因第一也如来第一者此明果也余经明果近在寂场此经明果远指本地故最第一。

　　△二叹法用三初叹拔苦用。

　　宿王华此经能救一切众生者此经能令一切众生离诸苦恼。

　　△二叹与乐用。

　　此经能大饶益一切众生充满其愿如清凉池能满一切诸渴乏者如寒者得火如裸者得衣如商人得主如子得母如渡得船如病得医如闇得灯如贫得宝如民得王如贾客得海如炬除闇。

　　△三总结与拔。

　　此法华经亦复如是能令众生离一切苦一切病痛能解一切生死之缚。

　　△三明持经福深二初举全闻经福。

　　若人得闻此法华经若自书若教人书所得功德以佛智慧筹量多少不得其边若书是经卷华香璎珞烧香抹香涂香幡盖衣服种种之灯苏灯油灯诸香油灯瞻卜油灯须曼那油灯波罗罗油灯婆利师迦油灯那婆摩利油灯供养所得功德亦复无量。

　　△二举闻品福二初格量。

　　宿王华若有人闻是药王菩萨本事品者亦得无量无边功德若有女人闻是药王菩萨本事品能受持者尽是女身后不复受若如来灭后后五百岁中若有女人闻是经典如说修行于此命终即往安乐世界阿弥陀佛大菩萨众围绕住处生莲华中宝座之上不复为贪欲所恼亦复不为瞋恚愚痴所恼亦复不为憍慢嫉妒诸垢所恼得菩萨神通无生法忍得是忍已眼根清净以是清净眼根见七百万二千亿那由他恒河沙等诸佛如来是时诸佛遥共赞言善哉善哉善男子汝能于释迦牟尼佛法中受持读诵思惟是经为他人说所得福德无量无边火不能焚水不能漂汝之功德千佛共说不能令尽汝今已能破诸魔贼坏生死军诸余怨敌皆悉摧灭善男子百千诸佛以神通力共守护汝于一切世间天人之中无如汝者唯除如来其诸声闻辟支佛乃至菩萨智慧禅定无有与汝等者宿王华此菩萨成就如是功德智慧之力若有人闻是药王菩萨本事品能随喜赞善者是人现世口中常出青莲华香身毛孔中常出牛头旃檀之香所得功德如上所说。

　　口出香是现报余是后报。

　　△二嘱累。

　　是故宿王华以此药王菩萨本事品嘱累于汝我灭度后后五百岁中广宣流布于阎浮提无令断绝恶魔魔民诸天龙夜义鸠槃荼等得其便也宿王华汝当以神通之力守护是经所以者何此经则为阎浮提人病之良药若人有病得闻是经病即消灭不老不死宿王华汝若见有受持是经者应以青莲华盛满抹香供散其上散已作是念言此人不久必当取草坐于道场破诸魔军当吹法螺击大法鼓度脱一切众生老病死海是故求佛道者见有受持是经典人应当如是生恭敬心。

　　得闻是经不老不死者此须观解不老是乐不死是常谓闻于此经得常乐之解坦然在怀无所畏忌。

　　△三利益。

　　说是药王菩萨本事品时八万四千菩萨得解一切众生语言陀罗尼。

　　△四多宝称善。

　　多宝如来于宝塔中赞宿王华菩萨言善哉善哉宿王华汝成就不可思议功德乃能问释迦牟尼佛如此之事利益无量一切众生。

　　△二妙音品明受命弘经弟子二初申品目。

　　妙法莲华经妙音菩萨品第二十四

　　文中自释昔奉云雷音王佛十万种伎乐今游化亿土音乐自随昔奉八万四千宝钵今尔许道器眷属围绕昔得一切众生语言陀罗尼今以普现色身以妙音声遍吼十方弘宣此教故名妙音品此品明菩萨以难思之力随类通经物睹其迹莫测其本但甘其味无择其形当卑其地自壅其流即是化他门中第二意也。

　　△二释经文六初放光东召二奉命西来三十方弘经四二土得益五还本国六闻品进道今初。

　　尔时释迦牟尼佛放大人相肉髻光明及放眉间白毫相光遍照东方百八万亿那由他恒河沙等诸佛世界过是数已有世界名净光庄严其国有佛号净华宿王智如来应供正遍知明行足善逝世间解无上士调御丈夫天人师佛世尊为无量无边菩萨大众恭敬围绕而为说法释迦牟尼佛白毫光明遍照其国。

　　大人相者大相海也遍体毛功德不及一好功德众好功德不及一相功德诸相从下向上展转相胜而不及白毫功德白毫功德不及肉髻功德故名大人相也此相业者从孝顺师长起今放是光召本弟子使弘中道之经利大机者也白毫从一道清净起今放此光令弘此法问佛一一相皆法界海何故胜负耶答他经所明宜作此说问佛有缘弟子布满十方何故召东说西不论八方耶答此有所表净名云日月何意行阎浮提欲以光明除众闇瞑东是光始西是其终有始有终其唯圣人乎未发心者令其发心未究竟者令其究竟一菩萨既尔诸众亦然一方既尔诸方亦然圣不繁文举一蔽诸故但言东西耳。

　　△二奉命西来二初发来缘二正发来初文又六初经家叙三初叙福由二叙智慧(而悉)三叙福德(得妙)。

　　尔时一切净光庄严国中有一菩萨名曰妙音久已植众德本供养亲近无量百千万亿诸佛而悉成就甚深智慧得妙幢相三昧法华三昧净德三昧宿王戏三昧无缘三昧智印三昧解一切众生语言三昧集一切功德三昧清净三昧神通游戏三昧慧炬三昧庄严王三昧净光明三昧净藏三昧不共三昧日旋三昧得如是等百千万亿恒河沙等诸大三昧。

　　叙福之由由值先佛多也甚深智慧即智慧庄严十六三昧即福德庄严记云此十六并是法华三昧之异名随义说之今称法华三昧之相。

　　△二被光照。

　　释迦牟尼佛光照其身。

　　△三辞本佛。

　　即白净华宿王智佛言世尊我当往诣娑婆世界礼拜亲近供养释迦牟尼佛及见文殊师利法王子菩萨药王菩萨勇施菩萨宿王华菩萨上行意菩萨庄严王菩萨药上菩萨。

　　△四诫至诚。

　　尔时净华宿王智佛告妙音菩萨汝莫轻彼国生下劣想善男子彼娑婆世界高下不平土石诸山秽恶充满佛身卑小诸菩萨众其形亦小而汝身四万二千由旬我身六百八十万由旬汝身第一端正百千万福光明殊妙是故汝往莫轻彼国若佛菩萨及国土生下劣想。

　　佛诫者然妙音乃是法身大士故不肃而成所将眷属或未达者故寄彼而规此耳夫佛身与理相称不可见卑小而忘其尊严此约如来座为诫也夫师及弟子智断具足师既施权弟子亦隐其实此约如来衣为诫也夫依报国土皆正报所感如来以慈临大千宜须高须下勿睹依报而忽正报也此约如来室为诫也此佛弘经亦敕三意彼尊诫约诸佛道同。

　　△五受佛旨。

　　妙音菩萨白其佛言世尊我今诣娑婆世界皆是如来之力如来神通游戏如来功德智慧庄严。

　　如来力是座力神通力是室力庄严力是衣力此受弘经之大旨利物之宗要故能不动此会游化十方。

　　△六现来相六初遣莲华。

　　于是妙音菩萨不起于座身不动摇而入三昧以三昧力于耆阇崛山去法座不远化作八万四千众宝莲华阎浮檀金为茎白银为叶金刚为须甄叔迦宝以为其台。

　　阎浮檀金者西域有河近阎浮树因树名河河出此金因河名金甄叔迦者此云赤色宝本树名以其树华赤似此宝故以名焉。

　　△二文殊问。

　　尔时文殊师利法王子见是莲华而白佛言世尊是何因缘先现此瑞有若干千万莲华阎浮檀金为茎白银为叶金刚为须甄叔迦宝以为其台。

　　问若文殊位下辞不应求见若文殊位高相来那忽不识答虽同一位有始中终止此一事不知亦无忝高位又众中见瑞不了发起令知故问佛耳。

　　△三释迦答。

　　尔时释迦牟尼佛告文殊师利是妙音菩萨摩诃萨欲从净华宿王智佛国与八万四千菩萨围绕而来至此娑婆世界供养亲近礼拜于我亦欲供养听法华经。

　　△四请见相。

　　文殊师利白佛言世尊是菩萨种何善本修何功德而能有是大神通力行何三昧愿为我等说是三昧名字我等亦欲勤修行之行此三昧乃能见是菩萨色相大小威仪进止惟愿世尊以神通力彼菩萨来令我得见。

　　△五推功。

　　尔时释迦牟尼佛告文殊师利此久灭度多宝如来当为汝等而现其相。

　　△六命来。

　　时多宝佛告彼菩萨善男子来文殊师利法王子欲见汝身。

　　△二正发来六初与眷属经历。

　　于时妙音菩萨于彼国没与八万四千菩萨俱共发来所经诸国六种震动皆悉雨于七宝莲华百千天乐不鼓自鸣。

　　△二叙相登台。

　　是菩萨目如广大青莲华叶正使和合百千万月其面貌端正复过于此身真金色无量百千功德庄严威德炽盛光明照曜诸相具足如那罗延坚固之身入七宝台上升虚空去地七多罗树诸菩萨众恭敬围绕而来诣此娑婆世界耆阇崛山。

　　目如广大青莲华叶者肇法师注净名云天竺有青莲华其叶修广青白分明有大人眼目之相故以喻焉那罗延此云力士。

　　△三问讯传旨。

　　到已下七宝台以价直百千璎珞持至释迦牟尼佛所头面礼足奉上璎珞而白佛言世尊净华宿王智佛问讯世尊少病少恼起居轻利安乐行不四大调和不世事可忍不众生易度不无多贪欲瞋恚愚痴嫉妒悭慢不无不孝父母不敬沙门邪见不善心不摄五情不世尊众生能降伏诸魔怨不久灭度多宝如来在七宝塔中来听法不又问讯多宝如来安稳少恼堪忍久住不。

　　△四请见多宝。

　　世尊我今欲见多宝佛身惟愿世尊示我令见。

　　△五世尊为通。

　　尔时释迦牟尼佛语多宝佛是妙音菩萨欲得相见。

　　△六塔中称善。

　　时多宝佛告妙音言善哉善哉汝能为供养释迦牟尼佛及听法华经并见文殊师利等故来至此。

　　△三十方弘经二初问答善根神力二初问二初问种何善根。

　　尔时华德菩萨白佛言世尊是妙音菩萨种何善根。

　　是问昔也。

　　△二问有是神力。

　　修何功德有是神力。

　　是问今也。

　　△二答二初答种善根。

　　佛告华德菩萨过去有佛名云雷音王多陀阿伽度阿罗诃三藐三佛陀国名现一切世间劫名喜见妙音菩萨于万二千岁以十万种伎乐供养云雷音王佛并奉上八万四千七宝钵以是因缘果报今生净华宿王智佛国有是神力华德于汝意云何尔时云雷音王佛所妙音菩萨伎乐供养奉上宝器者岂异人乎今此妙音菩萨摩诃萨是华德是妙音菩萨已曾供养亲近无量诸佛久植德本又值恒河沙等百千万亿那由他佛。

　　此答种善根问也昔献乐奉器仍结会古今悉如文。

　　△二答有是神力。

　　华德汝但见妙音菩萨其身在此而是菩萨现种种身处处为诸众生说是经典或现梵王身或现帝释身或现自在天身或现大自在天身或现天大将军身或现毗沙门天王身或现转轮圣王身或现诸小王身或现长者身或现居士身或现宰官身或现婆罗门身或现比丘比丘尼优婆塞优婆夷身或现长者居士妇女身或现宰官妇女身或现婆罗门妇女身或现童男童女身或现天龙夜叉乾闼婆阿修罗迦楼罗紧那罗摩睺罗伽人非人等身而说是经诸有地狱饿鬼畜生及众难处皆能救济乃至于王后宫变为女身而说是经华德是妙音菩萨能救护娑婆世界诸众生者是妙音菩萨如是种种变化现身在此娑婆国土为诸众生说是经典于神通变化智慧无所损减是菩萨以若干智慧明照娑婆世界令一切众生各得所知于十方恒河沙世界中亦复如是若应以声闻形得度者现声闻形而为说法应以辟支佛形得度者现辟支佛形而为说法应以菩萨形得度者现菩萨形而为说法应以佛形得度者即现佛形而为说法如是种种随所应度而为现形乃至应以灭度而得度者示现灭度华德妙音菩萨摩诃萨成就大神通智慧之力其事如是。

　　此答神力之问示三十四凡身四圣人身结成十法界六道。

　　△二问答今住何定二初问。

　　尔时华德菩萨白佛言世尊是妙音菩萨深种善根世尊是菩萨住何三昧而能如是在所变现度脱众生。

　　问今住何定而能如此自在利益。

　　△二答。

　　佛告华德菩萨善男子其三昧名现一切色身妙音菩萨住是三昧中能如是饶益无量众生。

　　佛答如文。

　　△四二土得益。

　　说是妙音菩萨品时与妙音菩萨俱来者八万四千人皆得现一切色身三昧此娑婆世界无量菩萨亦得是三昧及陀罗尼。

　　三昧与陀罗尼者其体一而用异寂用为三昧持用名陀罗尼又色身变现名三昧音声辩说名陀罗尼上品云初得一切色身三昧转身得一切语言陀罗尼当知音声犹是色法故言体一用异又舌根清净名陀罗尼余根清净名三昧都是六根清净法门耳。

　　△五还归本国。

　　尔时妙音菩萨摩诃萨供养释迦牟尼佛及多宝佛塔已还归本土所经诸国六种震动雨宝莲华作百千万亿种种伎乐既到本国与八万四千菩萨围绕至净华宿王智佛所白佛言世尊我到娑婆世界饶益众生见释迦牟尼佛及见多宝佛塔礼拜供养又见文殊师利法王子菩萨及见药王菩萨得勤精进力菩萨勇施菩萨等亦令是八万四千菩萨得现一切色身三昧。

　　动地雨华者菩萨经历尚能傍益况佛前放光傍照东方百八万亿那由他土亦傍论利益也。

　　△六闻品进道。

　　说是妙音菩萨来往品时四万二千天子得无生法忍华德菩萨得法华三昧。

　　已上第七卷文毕。

　　科注妙法莲华经卷第九
卍新纂续藏经第 30 册 No. 0605 法华经科注


　　科注妙法莲华经卷第十

　　宋　柯山金溪栖云沙门　守伦　注

　　明　玉溪菩提庵沙门　法济　参订
　　吴兴瓶城居士　闵梦得　较刻

　　△三观音品二初申品目。

　　妙法莲华经观世音菩萨普门品第二十五

　　观音圆通善应诸方之所普门宏阐不动真际之场慈运无缘若春功之及物悲心未愍犹谷响以传声智炬照幽若皎月悬于霄汉慧云含润似彩霞映于洞天机感相符境智冥合譬彼摩尼之宝亦喻药树之王三毒四倒以皆融七难二求而悉备现三十二应之瑞相示一十九说之秘言随他意则运彼权谋照自心则冥通实际应随高下迹任方圆顾智境以弥明类霜蟾而向满惟断德之究显比月魄以将灰此界娑婆愍群机而普化他方安养俟补处以来仪今此人法合题故称观世音普门品。

　　△二释经文二初问答二闻品得益初文又二初前问答二后问答初文又二初菩萨问四初时节(尔时)二标人(无尽)三敬仪(即从)。

　　尔时无尽意菩萨即从座起偏袒右肩合掌向佛而作是言。

　　尔时者尔言即也即是说东方妙音弘经已讫次说西方观音弘经之时或大众已闻妙音弘经欢喜已竟宜闻观音发心生善之时或时众疑于妙音若为利益上来说法破众疑情已竟时众有疑观音之德正破此疑之时或时众机在妙音闻即得道如二土菩萨得道已竟八万四千悟理之时须闻观音由兹多义故言尔时然诸佛如来不虚说法有四悉檀因缘尔乃为说正是敷演四悉之时耳无尽意者非尽非无尽为对小乘明尽故言无尽小乘明尽为对尽智无生智灭色取空之尽故名无尽又云何无尽所谓空不可尽假不可尽中不可尽故名无尽大品云即色是空非色灭空空故无尽大集云东方过十恒沙国微尘世界国名不眴佛号普贤纯诸菩萨无二乘名但修念佛三昧不灭不生不出不住心行平等犹如虚空是为念佛即见佛时即具六波罗蜜得无生忍所谓不取色即檀除色相即尸观色尽即羼提观色寂灭即毗梨耶不行色即禅不戏论色即般若于是身子问云谁为汝作字名无尽意答一切诸法因缘果报无尽一切诸法不可尽初发无上菩提心已不可尽譬如虚空不可穷尽为一切智发菩提心岂可尽乎诸佛戒定慧解脱解脱知见十力无畏等无尽因如是等发心故不可尽众生性无尽教化众生无尽知一切法性无尽故无尽是名菩萨发心无尽又檀波罗蜜无尽乃至方便无尽凡八十无尽八十无尽悉能含受一切佛法从是得名名无尽意也又净名云何谓为尽谓不尽有为何谓无尽谓不住无为又华严有十无尽法门如此等经皆就假名分别一切诸法因缘果报以明无尽意又胜鬘云如来色无尽智慧亦复然一切法常住又大品云一切法趣意是趣不过意为法界意则非尽非无尽如是无尽例如非常非无常是乃为常又净名云法若尽若不尽皆是无尽相无尽相即是空空则无有尽与不尽故知非尽非无尽是真无尽义又大品云痴如虚空不可尽乃至老死如虚空不可尽色不可尽乃至识不可尽如此等经皆约中道之理以名无尽通达空假中三谛不可尽故名无尽意菩萨也菩萨者梵云摩诃菩提质多萨埵此云大道心众生言众生者始心行者为烦恼所生二乘为五分法身所生六度菩萨为福德所生别圆为中道所生故大品云如来身者不从一因一缘生如来身菩萨为众行所生故言众生又发心求佛故言为大道利益一切以法道成他或言成众生是故名菩萨即从座起等者此明敬仪有三意一起二祖三合掌起者礼云请益起请业起今菩萨于佛备其二义故言起也观解者菩萨常修远离行故言起亦是契诸法空空即是座于此空无所染着故言起也又菩萨安住空理理本无起为愍众生故乘机利益故言起又中道之寂非起非不起而能起不起无起之起起即实相亦起众生实相故言起耳褊袒右肩者外国以袒为敬露右者示执奉为便表弟子事师充役之仪是故以袒为恭也此方以袒为慢然古有须贾肉袒谢过于张仪露两胛也此方亦不一向是慢也观解者覆露表于空假二谛又表权实以实不可说如覆左表有冥益权于化便如露右表有显益也合掌者有二意初释合掌次释向佛此方以拱手为恭外国以合掌为敬手本二边今合为一表不敢散诞专至一心一心相当故以此表敬观解者昔权实不合而今得合又五指表五阴仁王云法性色受想行识此即实智真身亦有五阴应化因缘亦有五阴众生性德之理亦有五阴众生生死果报亦有五阴圣人为化众生示有应身五阴是则权实阴殊若众生法性理显圣人亦息化归真权实不二合掌表于返本归源入非权非实事理契合者也向佛者表万善之因向万德之果亦是行人分证权实合向于究竟权实合故言向佛也。

　　△四正问三初称叹二标所问人(观世)三正问(以何)。

　　世尊观世音菩萨以何因缘名观世音。

　　正问者此下有两番问答初问观音后问普门大经云汝具二庄严故能问是义我具二庄严故能答是义今无尽意具二庄严欲显观音二种庄严所以咨发如来如来究竟具二庄严故当答此义释论云问有多种有不解问有试问有赴机问今即赴机问也世尊者称叹尊号也十号具出释论今用彼释此观音者标所问人也以何因缘者因缘甚多略言境智因缘耳若就众生则以善恶两机为因圣人灵智慈悲为缘若就圣人以观智慈悲为因众生机感为缘。

　　△二佛答三初总答二别答三劝持初文又二初明机四初标人数。

　　佛告无尽意菩萨善男子若有无量百千万亿众生。

　　十法界机其数无量今言百千万亿者盖通途就同业为语也何者如一地狱界大略是同其间优劣复有何量如一狱复有百千万亿品格之殊一一品格复有百千万亿罪人是罪业正同所以同受一品罪苦若将此意广历饿鬼畜生修罗人天皆亦如是故知此数是标同业之意也所以举多数者欲明百千万亿种业遭苦称名一时有机一时能应皆得解脱何况一人一业一机独来而不能救此举境众机多以显观深应大。

　　△二遭苦。

　　受诸苦恼。

　　此语成上义上百千是业同此言诸苦恼一苦恼是一业者凡有百千万亿故知有诸百千万亿上明数同下明业别若以此意历十法界万机之徒不可说不可说也今言受苦者正是现遭苦厄也此苦由于结业果多故因亦多此即总答文略而意广遍该十界不止人道而已于后别答中文广而意狭别举人间七难而已故此处总答也。

　　△三闻名四称号(一心)。

　　闻是观世音菩萨一心称名。

　　闻是观音者由上明遭苦此明生善善恶合为机此即明文闻有四义如别记若能如是通达四种闻义即是闻慧心无所依无住无著即是思慧一心称名即是修慧此文虽窄三慧意显一心称名者有事有理若用心存念念念相续余心不间故名一心或可如请观音中系念数息十息不乱名为一念或可无量息不杂异想心想虽长亦名一心一心归凭更无二意故名事一心也称名者或可略称如此文或广称如下文南无者归命之辞皆是事一心耳理一心者达此心性自他共无因俱不可得无心无念空慧相应此乃无一亦无心也知声相空呼响不实能称所称皆不可得是名无称即理一心也。

　　△二明应二初明应相二明解脱(皆得)。

　　观世音菩萨即时观其音声皆得解脱。

　　所言应者应有多种若三教之应应不一时圆教观音一时圆应是故众机厄急应速一时闻即称是机速也称即应是应速也皆得解脱即蒙应也皆者非但显于多机众益亦是显于圆遍之应也问十法界众生无量机既无量云何一时令得解脱答譬如父母念子心重多智多财具大势力众子在难即能拔之菩萨亦尔无缘慈悲重权实二智深圣财无量神通力大十界虽多应有余裕安乐行云忍辱大力智慧宝藏以大慈悲如法化世即此意也又如毒龙罪报尚能以一眼遍视一切视之皆死何况菩萨种智圆明耶又如磁石亦类明镜又如入王三昧力一时十番利益一切问一心称名皆得解脱今见称唱累年不蒙寸效何也答经云一心称名有事一理一若二途无取何能感圣譬如临镜背视对谷闭口何能致影响耶。

　　△二别答三初口机二意机三身机初文又二初明七难七初火难四初持名。

　　若有持是观世音菩萨名者。

　　若有持是者凡言若有设有或有皆是不定之辞然此火难卒暴须预忆持若忆持者必无此难设脱有者皆是放舍所持背善从恶称之为设此如慈童女因缘若能至意修孝不遭火轮违母绝发受地狱苦此是秉孝不纯广出因缘行人持名本不应遭难缘差忽忘。

　　△二遭苦。

　　设入大火。

　　△三应。

　　火不能烧。

　　若能忆先所持即得免难火难既重机亦须深所以先持后脱其义可见。

　　△四结。

　　由是菩萨威神力故。

　　由是菩萨威神力故者是结火难也又举事证晋世谢敷宇庆绪会稽山阴人也少有高操笃信大法平居写楞严经撰观音应验传至齐时有陆果者又续之其传云竺长舒于晋元康中于洛阳为延火所及草屋下风岂有免理一心称名斯须风回火转将邻所居其火遽灭乡民浅信谓为自尔因风燥日掷火焚之三掷三灭众方忏谢又沙门法力于鲁郡起精舍于上谷乞得一车麻于空野遇火法力疲极小卧比觉火势已及因举声称观未得称世音应声火灭又沙门法智为白衣时独行大泽猛火四面一时俱集自知必死乃合面于地礼至心称观音号怪火不至举头视之一泽之草至若纤微皆已煨烬唯法智所踞之地火不能烧从是感悟弃俗出家此皆传记又观解者火有多种有果报火业火烦恼火等果报火至初禅业火通三界烦恼火通三乘人又果报火始乎地狱上至初禅皆悉有之如阿鼻鬲子八万四千内外洞彻上下交炎饿鬼支节烟起举体焦然畜生燠煮汤炭修罗亦有火难人中焚烧现见事也若至劫尽须弥洞然诸天宫殿悉皆煨烬初禅已降无免火灾凡一十五有众生百千万亿诸业苦恼若能持是观音名者火不能烧何但就阎浮提人作解耶恶业火者随有改恶修善之处若五戒十善多为恶业所难故经云烧诸善根无过瞋恚虽生有顶头上火然如术婆伽欲火所烧光明云忧愁盛火今来烧我能破善业退上堕下皆名为火若能称名得离恶业故请观音云破梵行人作十恶业荡除粪秽令得清净斯由菩萨威神力也烦恼火者若声闻人厌恶生死见三界因果犹如火宅四倒结业烟炎俱起轮转堕落为火所烧生死蔓莚昼夜不息勤求方便竞共推排争出火宅称观世音机成感应乘于羊车速出火宅入有余无余涅槃即得解脱又支佛暨六度通别圆教变易土中利钝根性凡有九番行人修道之时并为五住烦恼惑火之所烧害各修方便方便未成火难恒逼称观世音方便即成便得解脱一一当其法门细作机感之义问菩萨住何法门而能如是耶答菩萨法门无量不出别圆两观本起慈悲故能十番垂应何者菩萨元初发菩提心见果报火烧诸众生即起慈悲誓当度脱受持禁戒亦起慈悲救诸业火修无漏观白骨流光发火光三昧故八胜处中有火胜处十一切处中有火一切处皆起慈悲当为众生灭烦恼火又观诸火悉是因缘生法体之即空又从火空而观火假分别因缘又观火中见火实相如是次第节节皆有慈悲誓当利物今住补处力用无穷以本誓力熏诸众生未曾舍离随有机感即能垂应若事火起称名求救即对本时果上慈悲拔苦与乐若恶业火起即用持戒修定中慈悲若烦恼火起即用无漏入空入假入中等慈悲节节相关若众机竞起一时牵感慈悲遍应皆得解脱如华严第四十云善财诣进求国见方便命婆罗门修习苦行求一切智有大刀山四面火聚从刀山上自投于火语善财云能入此者是菩萨行善财生疑言是邪法梵语善财莫作此念此是金刚大智人欲竭爱海自在天云此菩萨五热炙身令我灭邪见离我心诸魔又云菩萨炙身时我等宫殿犹如聚墨我即发菩提心乃至他化自在天于烦恼中得自在法门乃至龙鬼阿鼻皆发菩提心舍本恶念善财闻空中语已即时悔过登刀山入大火聚然未至得于菩萨安住三昧入火得菩萨寂静安乐照明三昧此火山者名为无尽法门若入此门能知诸法故举彼经火法门如此证成观音火法门慈悲救苦十番利益次明菩萨本修圆观所起慈悲者但观一火具十法界一切诸法入火字门于一火门虽无分别明识一切果报火业火烦恼火等明了通达无缘慈悲遍覆一切是为火门入王三昧若法界火起菩萨以本地誓愿普应众生如磁石吸铁虽无分别而分别说者以十五三昧救果报火用二十四三昧救修因火二十五三昧通救二乘通教六度别圆等入空烦恼火还用二十五三昧救别教出假火还用二十五三昧圆救圆教人入中烦恼火虽应入诸火不为诸火所烧大集云譬如虚空火灾起时所不能烧菩萨亦如是以不思议慈悲普应一切皆得解脱也常途释七难止解得救人中苦而失二十四有及变易中苦止得如幻三昧少分全失二十四三昧广大之用也。

　　△二水难三初遭水二称名(称其)三蒙应(即得)。

　　若为大水所漂称其名号即得浅处。

　　遭水是有苦称名是善得浅处是应问何意言为大水所漂答小水不成难或嬉戏故入水亦不成难欲论其难故言大水所漂至若观音重难尚救况轻难耶引证者应验传云昔海盐县有溺水者同伴俱没此人称观音偶得一石困倦如眠梦见两人乘船唤入开眼果见有船人送达岸转盻船人即不复见此人后为沙门弥大精进有刘澄者随费淹为广州牧行达宫停遭风澄母及两尼声声不绝唱观世音勿见两人挟船遂得安隐澄妻在别船及余船皆不济又道冏三人乘冰度孟津垂半一人前陷一人次没冏则进退冰上必死不疑遂一心称观世音忽觉脚如蹋板夜遇赤光径得至岸皆蒙圣力约观解者果报水至二禅恶业水通三界烦恼水通大小乘如地狱镬汤沸屎咸海灰河流漂没溺饿鬼道中亦有填河塞海畜生淹没冲波致患阿修罗亦有水难人中可知水灾及二禅泛漾无岸是时若不称名尚不致浅处何况永免耶恶业水者凡诸恶破坏善业者悉名恶业波浪爱欲因缘之所毁坏澍入三恶道中忘失正念放舍浮囊见思罗刹退善入恶者即是水漂何必洪涛巨浪耶若能一心称名即得浅处烦恼水者如经云烦恼大河能飘香象缘觉观爱欲之水增长二十五有稠林潦水波荡恼乱我心暴风巨浪有河洄澓没溺众生无明所盲而不能出涅槃彼岸何由可登又二乘人修三十七品之机运手动足截有生死险岸前途遥远一心称名若发见谛三果皆名浅处以无学为彼岸次支佛侵习为浅处通教正习尽为彼岸别教断四住为浅处断无明为彼岸次明圆教六根清净为浅处入铜轮为彼岸若变易中分破分证是浅处无明究尽方称彼岸复次初果免见流三果免欲流四果免有流乃至圆教方免无明流菩萨所以遍应水难者皆是本修别圆二观慈悲今日成就王三昧力何者菩萨修别观时见众生漂果报水起誓拯济菩萨修戒定时以善治恶于诸禅定水光三昧水胜处水一切处皆起慈悲以善改恶又从水假入空发真无漏从空出假达水因缘入水中道见水实相节节法门皆起慈悲熏诸众生今成王三昧寂而常照若众生为报水所漂称名为机对事慈悲救果报水戒定慈悲救恶业水三观慈悲救烦恼水一切一时皆得解脱如华严三十八明善财至海门国海云比丘为说普眼经云十二年来常观此海渐渐转深大身居止珍宝聚集如是观已则见海底生大莲华无量天龙八部庄严华上有佛相好无边即申右手摩于我顶为说普贤经千二百岁一日所受阿僧祇品无量无边若以海水为墨须弥聚笔书写此经不能得尽当知水法门该摄一切法亦如大品阿字门具足一切义观音于水法门久已通达故能遍应一切水难复次本修圆观法门无缘慈悲遍应一切者观水字门十法界法趣于水字是趣不过然水字尚不可得云何当有趣不趣耶当知十法界趣水是俗谛水尚不可得即真谛云何当有趣不趣即双非二边显中道第一义谛如此观水字十法界三谛之法即起无缘慈悲遍熏三谛十法界众生故能圆应一切若分别观者以十六三昧救果报水以二十四三昧救恶业水以二十五三昧救二乘通别圆入空有流等水以二十五三昧救圆教入中无明流水一切一时俱得解脱。

　　△三罗刹难二初明难五初举数二难由(假使)三遭苦(飘堕)四明机(其中)五明应(是诸)二结名(以是)。

　　若有百千万亿众生为求金银琉璃砗磲玛瑙珊瑚琥珀真珠等宝入于大海假使黑风吹其船舫飘堕罗刹鬼国其中若有乃至一人称观世音菩萨名者是诸人等皆得解脱罗刹之难以是因缘名观世音。

　　若有百千等此但举百千总数不定判多少明入海求珍结伴无定数虽无定数终不可独往故举百千万亿大数也贤愚云田殖百倍商估千倍仕宦万倍入海吉还得无量倍故云入海金银琉璃等已如向释假使黑风者难之由也若开风为正难者下文不应云皆得解脱罗刹之难验非正难矣由者何但风风灾难切故风是堕难之由也七宝是正宝珠是伪宝又如意珠宝最上今言等者谓等上等下诸宝也楼炭云巨海有七种似宝一百二十种真珠宝复次黑风者请观音云黑风洄波仁王般若云有六色风谓黑赤青天地火耳受阴经明五风阿含亦云有黑风风加以黑怖之甚也罗刹者是食人鬼人尸若臭能咒养之令鲜复有啖精气鬼凡人心中有七渧甜水和养精神鬼啖一渧令头痛三渧闷绝七渧尽即死一人称名余伴悉脱者同忧戚休否是共虽口不同唱心助一觅福故俱获济是均若后值贼则同声者陆地心多不并决须称号令使齐是故与水难为异也问何意就此结观音名耶答此正就一人称名而赖兼群党明慈力广被救护平等而以显观音之名也又约事证应验传云外国百余人从师子国泛海向扶南忽遇恶风堕鬼国时罗刹便欲尽食之举舶惊怖俱称观音众中有一小乘沙门不信观音不肯称名鬼便索此沙门沙门狼狈学称亦得免脱观释者不但明世界中风黑业亦名风华严云嫌恨猛风吹罪心火常令炽然吹诸行商人堕落恶道失人道善宝及无漏圣财复次始从地狱上至三禅其间皆有果报风难如僧护经明地狱种种形相疾风猛浪没溺破坏饿鬼所啖若鬼道中寒风裂骨身碎碑䃀畜生飞走之类倾巢覆卵何可胜言修罗亦有风难若风灾起时诸山击搏上至三禅诸天宫殿碎为微尘当此之时谁能救济唯当一心称观世音尔时此菩萨以王三昧力或以手障或以口吸无量方便令得解脱次明若修诸善恶业风吹坏五戒十善船舫堕三途鬼国及爱见境中大经云罗刹妇女随所生子而悉食之食子既尽复食其夫急须称念观世音此菩萨以慈悲力能令解脱次明二乘人采圣财宝为烦恼风吹慧行船行行舫堕见爱境为见爱罗刹所害若能称观世音得脱见爱二轮永免二十五有黑业也次明支佛六度行通别圆变易等入烦恼海采一切智宝八倒暴风所吹飘诸行船堕二边鬼国用正观心体达诸法不生不灭入实际中即得解脱鬼义合前后章故不重说然法界风难无量一时圆应者皆由别圆慈悲所熏菩萨本修别观见事中风即起慈悲修戒定慧见恶业风即起慈悲修三观时节节慈悲令入风实相王三昧中以事慈悲救果报风以戒定慈悲救恶业风三观慈悲救烦恼风故能十番拔难若作圆观论机应者但观风字门具照十法界三谛宛然通达无碍慈悲遍覆若分别说王三昧者以十七三昧救果报风以二十四三昧救修因风以二十五三昧救二乘通别圆从假入空烦恼风以二十五三昧救别教出假无知风以二十五三昧救圆教入中无明风变易可解如是遍救法界一切一时皆得解脱。

　　△四刀杖难三初遭难二称名(称观)三蒙应(彼所)。

　　若复有人临当被害称观世音菩萨名者彼所执刀杖寻段段坏而得解脱。

　　言刀杖段段坏者此明人执杀具一折一来随来随断弥显力大耳又约事证应验传云晋太元中彭城有一人被枉为贼斯人本供观音金像带在髻中后伏法刀下但闻金声刀三斫而头终无异后解髻看像像有三痕由是得放又蜀有一人常檀函盛像安髻中值姚苌寇蜀此人与苌相遇苌以刃斫之闻顶有声退后看像果见有痕其人悲感宁伤我身反损圣容从是益加精进又晋太元高简荣阳京人犯法临刑一心归命钳锁不复见处下刀刀折绞之寸断遂卖妻子及自身起五层塔在京县约观释者非但世间杀具名为刀杖众生恶业亦能伤善业身命烦恼六尘三毒等皆名刀箭故地狱即有刀山挂骨剑树伤身锯解层脍狼籍痛楚饿鬼更相斩刺互相残害畜生自有雌雄牙角自相触突又被剉切㓟剥修罗昼夜征战龙王降雨变成刀刃人中前履白刃却怖难诛复有横尸塞外复有䘖刀束市天共修罗战时五情失守皆有刀杖怖畏失命之苦若能称观音若赴形所刀寻断坏若赴战阵立之等力令得安和次明修诸善因为三毒刀箭恶业破坏善心割断戒皮定肉慧骨微妙心髓法身慧命退失堕落失人天道乃至正命登难崩易万劫不复起怖畏心称观世音即蒙救护三毒不伤清升受乐即菩萨力也又声闻厌患生死即时观三界见思剧于刀箭故大经云宁以终身近旃陀罗不能暂时亲近五阴爱诈亲善六拔刀贼趣向正路如为怨逐大论云譬如临阵白刃间结贼未灭害未除如共毒蛇同室居如入被缚将去杀尔时云何安可眠如此怖畏何由得脱应须一心称观世音三业至到机成感彻则能裂生死倦度恩爱河不为烦恼刀杖所害欲主魔王无如之何次明支佛及六度行通别圆变易等五住刀箭伤法身损慧命若能称名即蒙圣应免离通别刀杖脱二死地岂非法身慈力耶复次明刀杖机应遍法界者良由本修别圆观时见诸锋刃伤毁即起慈悲我当救护修善遮恶时于善恶业复起慈悲若观刀杖是因缘生法修三观时复起慈悲行愿填满今住王三昧中无量神力以本事慈悲对果报刀箭修善慈悲救恶业刀箭修三观慈悲救烦恼刀箭刀杖是质碍法属地字门摄菩萨于质碍地门通达明了如华严四十明弥多罗童女于师子奋迅城师子幢王宫中处明净宝藏法堂不可思议庄校此堂一琉璃柱一金刚壁一摩尼镜诸宝诸铃诸树诸形像诸璎珞中住是一切质碍具内悉见一切如来从初发心行菩萨道乃至成正觉入灭皆于中现无不明了如于净水见月影像此法门名般若普庄严法门善财入此地法门时能得不可说陀罗尼大慈大悲陀罗尼能作佛事陀罗尼于一切法无不具足当知地字门普应一切令得解脱复次圆观观地大质碍之法摄一切十法界三谛宛然明了在地字门中圆起慈悲遍于法界寂而常照无机不应若欲分别说之令易解者以十三昧救果报刀杖以二十四三昧救三毒刀杖以二十五三昧救入空烦恼刀杖以二十五三昧救出假无知刀杖以二十五三昧救入中无明刀杖一切一时皆得解脱。

　　△五鬼难四初标处二遭难(满中)三称名(闻其)四蒙应(是诸)。

　　若三千大千国土满中夜义罗刹欲来恼人闻其称观世音菩萨名者是诸恶鬼尚不能以恶眼视之况复加害。

　　言三千大千国土满中者此假设之词也若言满中复更从何处来知是假言尔问上水火何不假设满大千答鬼有心识相延故满假设为便水火无心假说为难然鬼所以畏者以观音有威有恩故也若非怀恩即是畏威所以闻名尚不能加恶眼岂容兴害心害心恶眼二俱歇也约观解者若果报论鬼难者地狱道亦应有弊恶大力鬼恼诸罪人鬼道中力大者恼于小鬼畜生道鬼亦啖畜生人中可知诸天既领鬼何容为鬼所恼如阿含云有大力鬼忽坐帝释床帝释大瞋鬼光明转盛帝释发慈心鬼光明即灭寻便离去然天主既为鬼所恼何况四王修罗道耶如是等处鬼难怖畏称观世音即不能加害次明修因者自有恶业名为鬼自有鬼动三毒如阿含云淫亦有鬼鬼入人心使人淫佚无度或鬼使瞋使邪当知鬼亦破善也三毒当体是鬼者如淫破梵行瞋破慈悲贪鬼恼不盗戒嗜鬼恼不饮戒乃至十善诸禅亦如是皆为恶业鬼毁损人天动不动业若能称名即不加害次明烦恼鬼者见心为男鬼爱心为女鬼若论此鬼即得满大千非复假设之言何以故见使历三界有八十八爱历三界合有九十八岂不遍满此鬼欲来恼二乘人乃至六度通别圆等行人故大经云惟愿世尊善良咒师当为我等除无明鬼又云愚痴罗刹止住其中岂非烦恼鬼耶若称名诵念观智成就能令见爱尘劳随意所转不能为害次别圆本观慈悲机应者别观菩萨初发心时见诸恶鬼恼乱世间无能救解如讫拏迦罗等恼毗舍离是故菩萨兴起慈悲为作拥护若修诸善为恶所坏亦起慈悲令善成就若观此鬼及以业鬼皆是因缘生法从假入空出假入中皆节节慈悲誓愿于诸烦恼深达实相成王三昧以于誓愿熏法界众生若遭鬼难能遍法界救护以事中慈悲救果报上鬼以修善慈悲救恶业鬼以三观慈悲救爱见无明等鬼悉令诸鬼堪任乘御不能为恶眼视之如华严四十三迦毗卢婆城娑婆陀夜天于日没后见处虚空见其身上有一切星现一毛孔中现所化众生或生天上或得二乘或修菩萨行种种方便皆悉见闻尔时夜天告善财言我于恶众生发大慈心于不善众生发大悲心于声闻缘觉发安立一切智道心我见众生远离正道趣于邪径着诸颠倒虚妄迷惑受众苦恼我见此已无量方便除诸邪惑安立正见故知法身菩萨以夜叉鬼身能作如此安立众生观音菩萨于此鬼神法门岂不通达普应一切令得无害若圆观识种是爱见鬼门一切法趣此识种鬼法门十法界三谛具足无缘慈悲普被一切即是鬼门王三昧力遍应法界若分别说者以十三昧救事鬼以二十四三昧救恶业鬼以二十五三昧救二乘通别圆入空鬼乃至入中道一切一时俱不加害。

　　△六枷锁难四初标罪二遭难(杻械)三称名(称观)四蒙应(皆悉)。

　　设复有人若有罪若无罪杻械枷锁检系其身称观世音菩萨名者皆悉断坏即得解脱。

　　言若有罪无罪者或是推检未定或可判入徒流若判未判俱被禁节此明圣心普等本救其囚执不论有罪无罪也杻械等者在手名杻在脚名械在颈名枷连身名锁此则三木一铁之名也系名系碍检是封检系未必检检必被系系而具检忧怖亦深称菩萨名皆悉断坏解脱者鸟死声哀人死言善若能称观音者重关自开铁木断坏又引事证应验传云有盖护山阳人也系狱应死三日三夜称菩萨名心无间息即眼见观音放光照之锁脱门开寻光而去行二十里光方息矣约观释者地狱体是囹圄鬼及畜生亦有笼系修罗亦被五缚然北方及天上自在应无此难降斯已还无免幽厄若能称名皆得断坏次明修因者众生恶业即名枷锁诸业虽有力不遂不作者若有造业果终不失故云不失法如券若人修习诸善被恶业覆如大山映覆于心使善败坏更增恶业恶业即招果缚无由可解若欲脱此业者因时可救急称观音能令三恶业坏故经云妻子为锁械钱财为牢狱王法为狱籍遮碍行人不得修道望现在是果报缚望过去是业也次约二乘暨六度通别圆等大概准上可以意得也华严三十九云善住比丘于虚空中大作佛事若作圆观观空种因缘性相本末究竟等则一切十法界悉趣空门识亦如是起无缘慈悲熏诸众生十法界有机即能一切一时皆得解脱。

　　△七怨贼难四初标处二遭难三明机四蒙应初文又二初明处二明难(满中)　二遭难四初立主(有一)二有从(将诸)三怀宝(赍持)四涉险(经过)　三明机四初明一人安慰(其中)二劝称名(汝等)三叹德(是菩)四众人俱称(众商)　四蒙应(称其)。

　　若三千大千国土满中怨贼有一商主将诸商人赍持重宝经过险路其中一人作是唱言诸善男子勿得恐怖汝等应当一心称观世音菩萨名号是菩萨能以无畏施于众生汝等若称名者于此怨贼当得解脱众商人闻俱发声言南无观世音菩萨称其名故即得解脱。

　　三千大千者示其处也满中怨贼者明难也满中者亦是假设之辞也国旷贼多圣力能救则显功之至也怨贼则重难之称也贼本求财怨本夺命今怨为贼必财命两图若过去流血名怨现在夺财名贼如此怨贼遍满大千尚能护之轻者岂不能救商者量也即四民之一主者斯人择识贵贱善解财利商量得宜堪为商人之主故汉书云通财鬻货曰商此之谓也矣既有其主必有所将之徒故云诸商人也既历险涉远其所赍者必是难得之货故云重宝言险路者或可旷绝幽隘名为险路或值怨贼冲出之处名为险路勿得恐怖者明安慰也次劝称名者设其上䇿也三所以叹德者㢡令定胆而使心晏如也四众人俱称者方知此菩萨决定能施无畏决果依凭俱时称唱机应即得解脱又约事证应验传云释慧达于晋隆安二年于北陇上荷锄堀药于时羌饿而捕人食之达为羌所得收闭在一栅中择肥者先食于是达急一心称名诵经羌食余人稍尽唯达并一小儿次拟明日于时达竟夜称诵不已犹冀一感向晓羌来欲取忽见一虎从草透出咆哮震吼诸羌散走虎因啮栅作一穴而去达将小儿走叛得免又有裴安起者从虏叛还南至河边不能得过望见追骑在后死至须臾于是称观世音遽见一白狼安起于是逶抱一掷便过南岸即失狼所追骑隔岸叹惋不已约观释者若果报论怨贼者从地狱至第六天皆有斗诤如阿含云忉利战不如修罗索援至第六天如此怨会称名得脱复次修善之时恶多是怨犹如冰炭若能称名恶退善业成就如闇灭明生次明烦恼为怨贼者一切烦恼是出世法怨也商主是三师羯磨受戒人是商人无作戒是重宝五尘是怨贼或法师是商主徒众是商人理教是重宝两遇魔事是怨贼或心王是商主心数是商人正观之智是重宝觉观为怨贼或般若是商主五度万行是商人法性实相是重宝六蔽是怨贼将兹意历诸教义自在作悉成称名即得解脱也。

　　△二结口机。

　　无尽意观世音菩萨摩诃萨威神之力巍巍如是。

　　无尽意下即结口机今言观音势力既大加护亦广岂止七难而已当知遍法界皆能得救护故言巍巍巍巍者重明高累之辞也明观音之力出分段之外竖应二土故言重明载沐神应故言高累以是义故故言巍巍如是也。

　　△二明意机二初正明意机。

　　若有众生多于淫欲常念恭敬观世音菩萨便得离欲若多瞋恚常念恭敬观世音菩萨便得离瞋若多愚痴当念恭敬观世音菩萨便得离痴。

　　此一科约三毒为三章章各有三一明有苦二默念此两即是明机三明离即是明其应三也通称毒者以贪瞋痴侵害行人喻之如毒多于者以多况少也多尚得离少可知矣大论云女人违戒垢谤法余殃不择禽兽不避高墙广堑之难不计名闻德行破家亡国灭族倾宗祸延其身如术婆伽祸延其国如周败褒似净住及禅经明多欲人有欲虫男虫泪出而青白女虫吐血而红赤又言有欲鬼娆动其心令生倒惑大经云若习近贪欲是报熟时此举多欲相也若少欲人虫鬼潜伏无狂醉过是少欲相瞋恚多者令世人不喜见如渴马护水如射师子母遗教云劫功德贼无过瞋恚华严云一念瞋起障百法明门菩萨以瞋乖慈障道事重大集云一念起瞋一切魔鬼得便涅槃云习近瞋恚若例淫恚亦应有鬼如奈女经瞋则蝎虫是名多瞋相与上相违是少瞋相愚痴多者邪画诸见拨无因果谤毁大乘例前亦应有虫鬼三毒过患如此欲离此过至心存念观音即得免离问离烦恼须智慧但念岂得离耶答经称常念即是正念体达烦恼性无所有住贪欲际即是实际绝四句无能无所念性清净也如此正念非是智慧更何处觅智慧此慧不离烦恼其谁能离耶如华严四十二明险难国宝庄严城婆须蜜多女说离欲际法门一切众生随类见我我皆为其女像若见我者得欢喜三昧共我语者得无碍妙音三昧执我手者得诣诸佛刹三昧同我宿者得解脱光明三昧目视我者得寂静三昧见我颦呻得坏散外道法门阿梨宜我者得摄一切众生三昧阿众鞞我者得诸功德密藏住是离欲法门广作利益此岂非逆顺欲法门导利群品耶又四十一满幢城满足王于正殿行王法其犯法者斩截烧煮劈裂屠脍瞋目诃责苦楚治罪善财生疑王断事已执善财手入其宫中见不可思议境界不可譬喻语善财云我知幻化法门化作众生而苦治之以调一切令见闻者发菩提心此岂非瞋法门如前所引方便命婆罗门五热炙身即是痴法门然此应明别圆两观观三毒慈悲机感准例可解。

　　△二结意机。

　　无尽意观世音菩萨有如是等大威神力多所饶益是故众生常应心念。

　　△三明身机二初求愿二初求男三初立愿。

　　若有女人设欲求男。

　　问世人无孝绝嗣有子则父母俱欣经中何意独标女人求男耶答女人以无子为苦何者脱或无子则夫之所弃并妇所轻傍人所笑又妇有七失六犹可忍无子最剧七者谓容恶性妒不能事公姑贪食无子拙然无子既苦是故标女人求男也。

　　△二修行。

　　礼拜供养观世音菩萨。

　　△三德业。

　　便生福德智慧之男。

　　德业者士有百行智居其首若但智而无福则位卑而财贫触途壈坎若智与福合则弥相扶显福则财位高升慧则名闻博远故言便生福德智慧之男。

　　△二求女二初立愿。

　　设欲求女。

　　△二德业。

　　便生端正有相之女宿植德本众人爱敬。

　　然求女文中但有愿与德业不明修行者何也当知行同礼拜故不重论愿德既殊故须各辨女人端正七德之初但端正无相者或早孤少寡相貌不佳今明貌与相相扶弥显其德端正则招宠爱相则招于禄敬故文云众人爱敬宿植德本者菩萨圣力甚大无所不与能使先世有福慧者托生也纵先世不植善缘亦能令其于中阴中修福此义出中阴经。

　　△二结叹。

　　无尽意观世音菩萨有如是力若有众生恭敬礼拜观世音菩萨福不唐捐。

　　无尽意下结叹也若有礼拜福不唐捐者此则应随高下迹任方圆或有祷而不克者盖机缘障业所隔尔譬彼大明历天而瞽夫不睹又有问云上文令离欲去贪今何云欲求男女皆得随愿莫相戾乎答大士权宜随机摄物先以欲钩牵后令入佛道斯之谓矣。

　　△三劝持三初劝持。

　　是故众生皆应受持观世音菩萨名号。

　　言劝持者上说观音得名因缘其力广大既不辨形质相对止述名论德若欲归崇宜奉持名号故举持名为劝也。

　　△二格量四初格量木二问(于汝)三答(无尽)四正格量(佛言)。

　　无尽意若有人受持六十二亿恒河沙菩萨名字复尽形供养饮食衣服卧具医药于汝意云何是善男子善女人功德多不无尽意言甚多世尊佛言若复有人受持观世音菩萨名号乃至一时礼拜供养是二人福正等无异于百千万亿劫不可穷尽。

　　格量本者盖举四多而为本也四者一谓受持名号多二谓六十二亿此举福田多三谓尽其形寿此举时节多四谓四事具足此举种子多问答之义如文可解第四正格量者还举四少以格四多而功德正等也四者谓持名福田时节种子四俱少也问何得以少敌多耶答佛眼称量不增不减虽四多重倍而功德正齐如此格量则秋毫无谬复次须知一多之性初不可得以无有二相也当知一则非一多则非多同入如实际实际正等无异一中解无量故说六十二亿无量中解一故说观音展转生非实者则是一无一实一从无量生故多无多实多从一生故其理正均故言不异智者无所畏者照其事理既明不生疑畏故言正等也法华论云毕竟决定知法故法即法性真如法身是故六十二亿佛名与观音名功德无差别也又约观解者二观发中道二观实不等而言等者以中道等故故言为等如乞人等彼难胜如来故言等也。

　　△三结叹。

　　无尽意受持观世音菩萨名号得如是无量无边福德之利。

　　一时称名福不可尽如大品云一华散空乃至毕苦其福不尽即其义也。

　　△二后问答二初问三初问身。

　　无尽意菩萨白佛言世尊观世音菩萨云何游此娑婆世界。

　　此第二问答从无尽意白佛言云何游娑婆下前问何缘得名即佛答众生三业显机为境菩萨法身灵智冥应以境智因缘名观世音此义已竟今问云何游此娑婆世界佛答以普门示现三业显应应众生冥机等十义也初问次答问即为三云何游是问身业。

　　△二问口。

　　云何而为众生说法。

　　云何说是问口业。

　　△三问意。

　　方便之力其事云何。

　　方便之力是问意业此是圣人三业无谋而遍应一切亦名三不失谓三轮不思议化也亦名三不护三不护者此明观音住不思议圆普法门实不作意计校筹量次第经营方施此应既无分别亦无前后任运成就譬如明镜随对即现一时等应故言三业不护也三无失者众生根机不同浅深有异观音虽不作念逗机逗机无失契当前人冥会事理故言不失三轮不思议化者若示现为佛身亦示佛心佛口乃至示执金刚神身亦示金刚心口虽普现色身屈曲利物于法身智慧无所损减净名云善能分别诸法相于第一义而不动然不动而动此乃不思议化故也问意业云何可示答圣意无能测者若欲示之乃至昆虫亦能得知。

　　△二答三初别答二总答三劝供养初文又八初明圣身。

　　佛告无尽意菩萨善男子若有国土众生应以佛身得度者观世音菩萨即现佛身而为说法应以辟支佛身得度者即现辟支佛身而为说法应以声闻身得度者即现声闻身而为说法。

　　此别答也还答三问应以之言是答其方便之力意业问也何故尔者意地观机见其所宜宜示何身宜说何法随而化之故知应以是答意业也现身是答身业说法是答口业故知具答三问也又但作二答而可兼得于三论其现身不止色阴而已是知必具五阴即兼答意也然口亦依身即兼答口若说法者不止如树木无心欲知智在说巧运四悉檀方便即兼口以答意也二释俱明答三问也然从别答中凡现三十三身十九说法束为十界之身而文中阙二界者或指上妙音品云菩萨身或恐翻宣者脱落或依古本正法华文或云观音即是菩萨身何须更现然菩萨一界或权或实种种应化义不可阙又无地狱界身者或指上品或言苦重不可度或言其形破坏人见惊畏故不现耳今明别释虽无总答中有文云以种种形游诸国土何得言无耶又请观音云或游戏地狱大悲代受苦或言只代受苦不论说法若依方等婆薮教化即有说法释论云菩萨化地狱多作佛身狱卒见不敢遮以此而推应有地狱界身说法也若尔十法界身则为具足然应由机感教藉缘兴若小机则示三藏佛身说法若大机应以舍那佛身说法是故降神母胎即示两相若顿机所感即见舍那与百千菩萨围绕处胎说法十方众圣皆在胎中至若出胎光明遍满寂灭道场成卢舍那佛转一实谛及无量四谛等法轮譬如日出高山前照即见佛性而得度也故涅槃云雪山有草名曰忍辱牛若食者即得醍醐此之谓也若小机感佛正念托胎出生王宫六年苦行树下坐草成老比丘佛于鹿野苑转生灭四谛法轮拘邻五人初得甘露悟小乘道既非醍醐未名得度故云但离虚妄名为解脱其实未得一切解脱未堪大教如聋如哑于其无益于大教中止有冥薰之力取譬如乳方便说三转乳名酪问应以佛身者此是应佛耶化佛耶答圣人逗物具有二义若一时欻有者名化也应同始终者名应也问何不以真佛为众生说法而以应耶答佛身多种若应化非真佛亦非说法人其真佛者据妙觉法身究竟极地毗卢遮那乃名真佛真佛渊远不可说示云何能解如妙音所作文殊不知况下地凡夫为示真身耶如为牛羊弹琴不如作蚊虻之声菩萨身得度者或上地下地三藏通别圆等辅佛不同若佛于实报作佛观音即为实报菩萨形或作方便菩萨形或作同居菩萨形赴利钝两缘也赴利缘者如华严中法慧金刚藏等赴钝缘者如弥勒等若佛转五味法轮法门兴废辅佛菩萨亦节节兴废若权若实广利众生支佛身者此如文殊二万亿劫作支佛化众生现身说法声闻身者或作三藏或作通教声闻或作随五味转声闻内秘外现庄严四枯四荣引导众生次引华严中诸菩萨比丘入法界所见住不思议法门者成此义也次引大经四种观十二因缘观别圆本地慈悲不取不舍今作四种圣人普应一切问佛云何度佛答等觉菩萨作佛身度初地佛何意不得如人亦能度人。

　　△二明天身。

　　应以梵王身得度者即现梵王身而为说法应以帝释身得度者即现帝释身而为说法应以自在天身得度者即现自在天身而为说法应以大自在天身得度者即现大自在天身而为说法应以天大将军身得度者即现天大将军身而为说法应以毗沙门身得度者即现毗沙门身而为说法。

　　梵王梵即色天主名为尸弃此云顶髻璎珞明四禅皆有王此言梵者应是初禅顶犹有觉观语法得为千界之主观音修白色三昧不取不舍不取故不随禅生不舍故应为梵王说出欲论四句现身以权引实帝释者是地居天主具云释迦提桓因陀罗释迦言能提桓只是提婆提婆即是天因陀罗名主能作天主菩萨修难伏三昧不取不舍说种种胜论四句现身以权引实自在天者是欲界顶具云婆舍䟦提此云他化自在假他所作以成己乐即是魔王也净名云多是住不思议解脱菩萨住赤色三昧不取不舍应为魔王令诸魔界即是佛界四句现身以权引实大自在者即色界顶魔醯首罗也楼炭称为阿迦尼吒华严称为色究竟或有人以为第六天而诸经论多称大自在是色界顶释论云过净居天有十住菩萨号大自在为大千界主十住经云大自在天光明胜一切众生涅槃献供大自在天最胜故非第六天明矣释论云摩醯首罗此称大自在骑白牛八臂三眼是诸天将未知此是同名为即指王为将天大将军者如金光明中即以散脂为大将大经云八健提天中力士释论称魔醯首罗如前又称鸠摩伽此云童子骑孔雀擎鸡持铎捉赤幡又韦纽此称遍闻四臂捉贝持轮骑金翅鸟皆是诸天大将未知此大将军定是何等四句相对毗沙门者此云多闻居须弥北面即护世四王之一。

　　△三明人身。

　　应以小王身得度者即现小王身而为说法应以长者身得度者即现长者身而为说法应以居士身得度者即现居士身而为说法应以宰官身得度者即现宰官身而为说法应以婆罗门身得度者即现婆罗门身而为说法。

　　小王身者或云天王为大人王为小就人王中四种转轮王自有大小如非四轮者名粟散王自有小大中国名大附庸名小传传相望今言小者小尚为之何况其大此亦有四句何独为福业受报入此同居土具足化他共修功德慈心利物是为王也长者身者应释十长人之德内合法门居士者多积财货居业丰盈以此为名也或曰自有居道居山居财之士耳宰官者宰主也官管也以功勋德业为义如三台以勋业辅相于王者是也又郡邑亦称宰官者此则宽猛相济威德更兴政民牧吏使法条章俾夫上下肃如也婆罗门者此名净行劫初种族即西域四姓之一山野自闲隐逸肥遁盖竺干仙人之通称耳。

　　△四明四众。

　　应以比丘比丘尼优婆塞优婆夷身得度者即现比丘比丘尼优婆塞优婆夷身而为说法。

　　比明四众委如前释。

　　△五明妇女。

　　应以长者居士宰官婆罗门妇女身得度者即现妇女身而为说法。

　　文中不云小王妇女者以王家禁固不得散游化物为难故不作耳若如妙音即云于王后宫变为女像。

　　△六明童真。

　　应以童男童女身得度者即现童男童女身而为说法。

　　如华严童子算沙嬉戏也。

　　△七明八部。

　　应以天龙夜叉乾闼婆阿修罗迦楼罗紧那罗摩睺罗伽人非人等身得度者即皆现之而为说法。

　　如上已列大威德天竟今更举者或可是星宿掌握人间者也龙者是鳞虫之长其类有四种一守天宫殿持令不落今人间屋上或作龙者像之尔二兴云致雨滋益人间三地龙决江开渎四伏藏守转轮王大福人藏也夜叉此云捷疾自有三处谓海岛空中天上传传相持不得食人佛初成道及说法传唱至天即此鬼也乾闼婆此云香阴帝释之乐神居须弥南金刚窟中天欲作乐其心即动什法师云在宝山中住身有异相即上奏乐也阿修罗或有千头二千手或万头二万手或三头六手此云无酒一持不饮或男丑女端在众相山中住或言居海底风轮持水如云彼居其下上文云居在海边有大力口呵日月日月为之失光掌搏须弥须弥为之跛哦具如前释迦楼罗此云金翅翅头金色因以名之此鸟与龙约汝绕须弥令断我搏海见泥我不如则输子为汝给使汝不如则输子与我食啖须弥以天力所持不断则龙输子为金翅所啖紧那罗者天帝丝竹乐神小不如乾闼婆其形似人而头有角亦呼为疑神又名人非人摩睺罗伽者什法师云是地龙肇法师云是大蟒腹行也人非人者非向之紧那罗乃是总结八部各有所将之众耳然此八部皆能变本形在座听法也。

　　△八明金刚。

　　应以执金刚神得度者即现执金刚神而为说法。

　　金刚非八部之数以彼手执此宝而护持佛法也或言在欲色天中教化诸天即大权神也经云是吾之兄问上界身可化下下界身云何化上答菩萨所为应以得度乃应之尔。

　　△二总答。

　　无尽意是观世音菩萨成就如是功德以种种形游诸国土度脱众生。

　　此从成就如是功德者是总答也此则结别开总成就如是功德是结别也以种种形游诸国土是总答也游诸国土横则周遍十方竖则贯通三土随机应现何止三十三身托化逐缘岂局在娑婆世界以种种形总明示现身广游诸国土总明所化处广度脱众生总明得益者广言虽略上义极广前故称为总答也善财入法界其文虽广义未必该十法界地人见文广判为圆宗见法华文略判为不真宗若寻此意无不真之义也。

　　△三劝供养二初劝供二初称美二出意(是故)。

　　是故汝等应当一心供养观世音菩萨是观世音菩萨摩诃萨于怖畏急难之中能施无畏是故此娑婆世界皆号之为施无畏者。

　　此劝供文不无深意佛答前问先总后别末即劝受持而众生仰荷冥益但可持名秉字而已故前开三段始终开合于义相称佛答后问前别后总末劝供养众生既荷显益见色闻声故劝供养此则开合始终相称而总别前后者盖互举尔问后劝供养受旨奉璎珞前劝持名何得无耶答默念持名故不彰文供养事显须脱璎珞又欲成冥显义前是显机更持名默念即成冥机后是冥机复更供养即成显机则合二义具足问亦应更成二应耶答二机既具必知有应故不更说且初劝供养中有二意先称美功德如文次出供养之意意者正由能施众生无畏从德受名又众生于畏得脱为作此名然德既无量名亦应多不可说不可说也。

　　△二奉旨六初奉命。

　　无尽意菩萨白佛言世尊我今当供养观世音菩萨即解颈众宝珠璎珞价直百千两金而以与之作是言仁者受此法施珍宝璎珞。

　　众宝璎珞者以众宝间珠共为严饰也若依璎珞经从初住是铜宝璎珞乃至等觉是摩尼珠璎珞今无尽意位高那忽止直百千两金答此略言百姓万民尔实不啻堪此也若就观解者颈表中道一实之理以众多无著法门庄严实相如璎珞在颈也解者表菩萨为常舍行故一切愿行功德乃至佛智菩提涅槃亦不住不着无依无倚故言解也大集云戒定慧陀罗尼以为璎珞庄严法身也百千是十万此表一地有万功德是则十地成乎十万也法施者正以财通于法名财即是法财即因缘生法即空即假即中三谛一心一切具足于法平等于财亦等如此施者即是法施。

　　△二不受。

　　时观世音菩萨不肯受之。

　　不肯受者若约事解以无尽意奉命供养我未奉命那忽辄受亦是事须逊让也观解者不受三昧广大之用故无所受。

　　△三重奉。

　　无尽意复白观世音菩萨言仁者愍我等故受此璎珞。

　　重白愍我者或可请上愍下或可地位相齐故相愍或可我为四众故施仁愍四众故受以无所受而受诸受。

　　△四佛劝。

　　尔时佛告观世音菩萨当愍此无尽意菩萨及四众天龙夜叉乾闼婆阿修罗迦楼罗紧那罗摩睺罗伽人非人等故受是璎珞。

　　佛劝愍者即是愍一切众生及四众也正以菩萨为物故施为物故受。

　　△五受施。

　　即时观世音菩萨愍诸四众及于天龙人非人等受其璎珞分作二分一分奉释迦牟尼佛一分奉多宝佛塔。

　　二分者表事理二因奉二佛者表二因趣二果也当知理圆即法佛事圆即报佛二佛表二果也。

　　△六结德。

　　无尽意观世音菩萨有如是自在神力游于娑婆世界。

　　尔时无尽意菩萨以偈问曰。

　　△次偈颂三初一行双颂二问二初叹德。

　　世尊妙相具。

　　四明云此文后重颂什公不译诸师皆谓梵本中有荆溪云此亦未测什公深意续高僧传云偈是阇那掘多所译智者出时此偈未行故无所解荆溪亦于辅行记中引还著于本人之文故知具释理亦无妨近者天竺寺式法师分节其文对于长行二种问答宛如符契今依彼科略消此偈世尊妙相具者诚由万德之所庄严是故叹相即是美德。

　　△二双问二初含上二问。

　　我今重问彼。

　　我今重问彼者此一句含上二问也何则长行先问得名因缘次问三业游化之相今既重颂岂阙后问故知句中问彼两字兼含次问也。

　　△二别颂初问。

　　佛子何因缘名为观世音。

　　佛子何因缘名观世音此两句别颂初问文甚显著。

　　△二双颂二答二初经家叙。

　　具足妙相尊偈答无尽意。

　　此二句是经家缉缀之语合当直说今为偈者或集经者乘便颂之或是掘多以偈翻之贯散无在。

　　△二正颂佛答二初加颂总叹愿行。

　　汝听观音行善应诸方所弘誓深如海历劫不思议侍多千亿佛发大清净愿。

　　汝听二字敕令审谛观音行者即一心三智观彼类音令无量苦一时解脱即是已成利他也善应者不动真心垂形三土方名善应也诸方者处处现往故曰诸方此二句总叹所克真应二身次则总论能成行愿初明始心四弘愿广后示行行经劫难量以誓深故长时不退以时长故值佛唯多随佛作为方名侍佛修诸佛行也一一佛所皆发净愿后心别愿也若不尔者安得真智遍拔众苦安能应身普度一切。

　　△二别颂二答二初颂总答观音得名二初颂总答。

　　我为汝略说闻名及见身心念不空过能灭诸有苦。

　　此一行颂总答也举要言之故云略说闻名故称口业机也见身故礼身业机也心念正当意业机也上明冥应今云见身二应具也亦可见于妙智之身不亏冥应长行总答机但称名而别答中机具三业至今重颂总中三业别但心念绮文互现颂之巧也。

　　△二颂别答二初别颂七难十二初火难。

　　假使兴害意推落大火坑念彼观音力火坑变成池。

　　此一行颂第一火难也大概如前疏释下去诸难皆可例知问上长行中求离三毒常念观音疏云常念乃是正念体达烦恼即是实际无能无所今偈那云念彼观音彼此既分岂忘能所答圆妙之教不可情求文似相违义归一揆即于无差而说差故岂有差别异无差耶今文言彼义当两向若就佛说则以观音为彼即是师弟而分彼此若就众生说则以众生为彼此乃感应而分彼此当知师弟感应妙教诠之皆是法界一一圆融也众生乃感心中彼佛诸佛还应心内彼生此教行人或遭苦难念彼观音岂谓能念异所念耶以知皆是法界故也达彼观音即念而具既知即念有何能所故彼此虽分能所俱绝是故偈文虽云念彼与上正念全不相违问求脱苦难心念观音一切机缘俱能感圣今释念彼何但约圆岂果报等机全不能感答王三昧力救一一难皆论十番始离恶报终入寂光十界众机谁不蒙益疏释前答此义备彰颂开七难而为十二各合具明十番感应但以部意正在醍醐是故长行佛示意机唯令常念常念必须绝于破立今闻重颂念彼观音必合疑云前令绝所今教念彼岂不相违故须约圆释此伏难彼此即念能所岂存学者应知观音应物虽无所遗今宗示人唯在妙观是故前疏释乎意机全废余途一向圆解至今重颂念彼观音岂可异前自从浅解违大师意劝今学人若说若行勿离圆观一苦一乐常念观音既成妙机何爽圆应。

　　△二水难。

　　或漂流巨海龙鱼诸鬼难念彼观音力波浪不能没。

　　此三行初一行颂水难又引事证昔有沙门慧庆欲渡江之庐山适乘小船于时暴风忽起船在波心状若骞腾殆欲沉覆庆则极诚称念观音冀垂怜愍斯须人见慧庆迎飙截流似有数人牵挽其船径到旁岸彼船余人俱时获济此等感验欲见其缘广出古德传记其类颇多举一例诸不能繁引然菩萨不思议之应譬若虚谷明镜呼之必响对之即鉴决无疑矣。

　　△三加颂堕须弥峰。

　　或在须弥峰为人所推堕念彼观音力如日虚空住。

　　次一行加颂堕须弥峰。

　　△四加颂堕金刚山。

　　或被恶人逐堕落金刚山念彼观音力不能损一毛。

　　后一行加颂堕金刚山上文中加颂堕须弥峰与金刚山之二行与下文咒咀毒药等颂者盖举艰危至酷之处欲彰菩萨威神力大感应功深能提难提能救难救举重况轻以难显易之意也何者至若须弥金刚此是崇高危险难侔之处设或有人于此堕落若念观音尚蒙嘉应令彼依空一毛不损况其他乎然凡情可料圣意难知宜以意通文无以文害意则下文咒药还着本人自无疑矣不可妄恣臆断僭改经文亦不可云圣人慈悲岂应救一杀一。

　　△五超颂怨贼难。

　　或值怨贼绕各执刀加害念彼观音力咸即起慈心。

　　此三行初一行超颂怨贼难又引事证秦尚书徐义为贼兵所得埋其双足编发于树拟加极楚而后戮之至夜徐义默念观音雨泪哀告奋动身手足发俱解潜然逃遁隐丛草中追骑云飞火炬星陈竟无见者。

　　△六追颂刀杖难。

　　或遭王难苦临刑欲寿终念彼观音力刀寻段段坏。

　　次一行颂刀杖难又吴国有陆晖者缘事禁狱将赴极刑分甘必死至心犹想平时家中所供观音必能相济日夕瞻望续就法时刀三斫三折用是闻于朝遂愍而赦之于后一日偶见圣像项有三痕悲号感叹谢过罔极。

　　△七追颂幽执难。

　　或囚禁枷锁手足被杻械念彼观音力释然得解脱。

　　后一行颂幽执难晋有窦传者因事枷锁禁锢在狱克日拟杀彼则极诚称念观音顷刻不忘忽于一夜觉所被枷锁如人击遽然分解从是逃去因获免难事见应验传。

　　△八加颂咒咀难。

　　咒诅诸毒药所欲害身者念彼观音力还著于本人。

　　此一行加颂咒咀难也还着本人者凡咒毒药乃用鬼法欲害于人前人邪念方受其害若能正念还着本人所言还着本人者此欲彰菩萨难能之功感验之力也且世之君子尚能恻隐利将兼人冤亲一贯彼我双亡岂有出世圣人具无缘慈不谋而应仁育法界子视群生何其救杀不均而反蠹物贤者宜以理裁无专事断自误误人深不可也如譬喻经中有清信士初持五戒从时衰老多有废忘尔时山中有渴梵志后其乞饮田家事忙不暇看之遂恨而去然彼梵志能起尸使鬼召得杀鬼敕曰彼辱于我可往杀之尔时山中有罗汉知之往诣田家语言汝于今夜可早然灯勤三自归口诵守口身莫犯偈慈念众生方得安隐主人如教通晓念佛诵戒其鬼至晓求其微尤无能得害然鬼神之法人令其杀即便欲杀但彼有不可杀之德法当却杀其使鬼者是故其鬼乃恚欲害梵志罗汉知而蔽之令鬼不见田家悟道梵志得活辅行引此云正是观音经中还著于本人之文也。

　　△九追颂罗刹难。

　　或遇恶罗刹毒龙诸鬼等念彼观音力时悉不敢害。

　　此四行初一行追颂罗利难次一行加颂恶兽难三一行加颂蛇蝎难四一行加颂雷雨难足前七难而为十二皆须具约报业烦恼六道四教一一释之若论所表不出六种至若须弥金刚亦是地种雷雨属水蛇兽哭咀同是有情皆表识种菩萨因中于此六种修别圆观今住六种如实之际故遍法界救诸苦难皆令得住六种本际斯是观音证恶法性于恶自在方能任运遍赴诸难以要言之一切依正皆是菩萨妙色妙心一切众生于圣色心而自为难求救三业亦即观音是故机成即应当以此义念念观之何患不同观音利物。

　　△十加颂恶兽难。

　　若恶兽围绕利牙爪可怖念彼观音力疾走无边方。

　　恶兽围者如释昙无竭平居常读诵普门品称菩萨号于后一日偶行僻道忽逢群象其性狂暴殆欲逼触竭念观音遽有师子从林跃出群象惊怖俱时迸走因获免难。

　　△十一加颂蛇蝎难。

　　蚖蛇及蝮蝎气毒烟火然念彼观音力寻声自回去。

　　蚖蛇蝮蝎一切有毒能螫人者临当被害若念观音无不免也举一例诸当准知矣。

　　△十二加颂雷雨难。

　　云雷鼓掣电降雹澍大雨念彼观音力应时得消散。

　　△二总颂三毒二求。

　　众生被困厄无量苦逼身观音妙智力能救世间苦。

　　此一行总颂三毒二求也一切众生多于界内贪瞋邪见及以界外三毒之惑外则无于报德男女内则乏于定慧男女致招二种生死困厄是故名为无量苦逼若能正助为机即感真身妙智之力救于二种世间之苦疏解长行三毒二求义该一切对今重颂更无所遗。

　　△二颂次答普门示现二初颂示现二初超颂总答。

　　具足神通力广修智方便十方诸国土无刹不现身。

　　此一行超颂总答也然上长行先别后总以总结别今颂先总后别开总出别前后互显矣所以长行总答云以种种形游诸国土度脱众生今颂却论能应之由由神通力及智方便若非千如全体之用不名具足神通力也通虽性具复由广修妙智方便照性发通故得普门示现自在十方无外三土非他不离一心遍应诸刹。

　　△二追颂别答三初颂身业普应。

　　种种诸恶趣地狱鬼畜生生老病死苦以渐悉令灭。

　　种种下追颂别答上长行中别列诸身身皆三业今颂别示三业业皆遍周重颂之巧也此一行是则颂身业普应文中合明十界今但示三途以下况上也又种种恶趣通指九界九界望佛皆名为恶次别举三途极恶故也九界二死皆有四相渐令除灭归于常寂。

　　△二颂意业普观二初明本观慈悲。

　　真观清净观广大智慧观悲观及慈观常愿常瞻仰。

　　此二行者初一行明本观慈悲也此一行中有五观字皆去声呼具明三观及以慈悲真观空也清净观假也假从空得无见思染故名清净又空唯自净假令他净故名清净又不思议假三观具足离三惑染故名清净广大智慧中也双遮双照无偏无待即平等大慧也此之三观或次第修或不次修无不皆以慈悲合运而其慈悲皆称观者其意有二一者慈悲是观如四无量心名四种禅禅即观也观音乃以无缘慈悲观察众生名慈悲观二者慈悲之法必用三观良以三观能成众行用三观拔苦故名悲观用三观与乐故名慈观故上文云即时观其音声皆得解脱岂非悲心用于三观虽有二解体是一也当知菩萨从初至于邻极三观慈悲未始离念故令众生常愿修此常仰兹观疏解长行冥显二应因中合有本观慈悲后译重颂果有其文信智者言冥符佛意。

　　△二明智光遍照。

　　无垢清净光慧日破诸闇能伏灾风火普明照世间。

　　无垢净光下一行此明智光遍照三观慈悲因中立誓也智光遍照果上益物鉴机也无垢净光则照穷正性察其本末若其不破三惑诸闇二死风火何能普益二世间之机然火灾至初禅喻同居生死风灾至三禅喻实报生死水灾至二禅喻方便生死举二不言水者中可例知。

　　△三颂口业普说二初颂二轮为化本。

　　悲体戒雷震慈意妙大云。

　　此一行颂口业普说为二初两句颂二轮为化本应知说虽在口必假身意为授法本初句者为法现形本期救苦故说法身名为悲体此身先用戒德惊人如天震雷物无肃不次句者菩萨以慈为心无缘而被名之为妙物无不覆譬若大云二轮既施然可授法。

　　△二正颂口轮说法。

　　澍甘露法雨灭除烦恼焰。

　　澍甘露法雨者此颂口轮说法也甘露者智者云诸天不死之神药也所宣至理解必无生若匪无生焉能不死矣然本性常法非说那知于慈云中澍大法雨众生受者三惑𦦨灭以兹三普为入道门故当别颂普门义也。

　　△二加颂显机。

　　诤讼经官处怖畏军阵中念彼观音力众怨悉退散。

　　此一行加颂显机也然长行显应以被冥机疏以施璎彰显机义今逢重颂有显机文益见天台冥契圣旨事系讼庭身临战阵心忧刑罚命虑兵残今昔冤仇此时合会一心致感众难皆祛如前疏释七难通于三障即诤讼等义该诸有及以三乘思之可见众怨退散者又引事证昔有沙门道汪在梁州道中遭兵贼所围欲劫衣资汪与弟子数人同心竭志共念观音俄顷忽觉黑云四垂覆蔽道汪及诸弟子群贼自见云雾之中有一神人被金锁甲横操大戟身长数丈徐行云端如履平地群贼畏惮悉皆迸走汪与其徒遂免斯难。

　　△三双颂二劝二初颂劝受持二初明境智深妙以劝常念。

　　妙音观世音梵音海潮音胜彼世间音是故须常念。

　　此二行颂劝受持有二初一行明境智深妙以劝常念初三句有五音字皆是众生称唱言音以由菩萨妙智观故皆成妙境三智照故音成三境双遮空有即成妙音双照空有即成世音世即二世间也不别而别此二音字中智境也梵是四等慈悲喜舍四观照之即成俗谛故名梵音称俗照机若熟若脱时节不差名海潮音此二音字假智境也毕竟空智出九界情照众生音超二世相是故名为胜世间音此一音字空智境也言虽次第观在一心智外无音音外无智境智冥一思虑顿忘是故须常念者即正劝持念也此之类音虽是众生口业所发以大圣三智照成三谛即是三身故劝行者念此三身言常念者如疏解云即是正念非破非立无能无所三谛俱照三观俱亡不次不偏名常名正若其然者名为妙机。

　　△二明感应难测以劝勿疑。

　　念念勿生疑观世音净圣于苦恼死厄能为作依怙。

　　念念勿生疑者此明感应难测以劝勿疑上文先举境智次劝常念今先劝勿疑次陈感应盖左右互显耳言念念者相续系念也念即观音深妙智境虽达常住未免迁流即于迁流照常境智是则念念不离观音也如南岳示众偈云实心系实境实缘次第生实实迭相注自然入实理言实缘者刹那念也次第而起一一皆是实观之缘如是系念唯慎生疑疑兕若生理境斯障故明圣德以劝息疑纵久修不成求之未应须知净圣冥资不虚于二死中如父如母可依可怙念念持护感应必彰然疑有三所谓疑人疑法疑自今但举人其二可息劝令常念复诫生疑疑去念成劝持意足。

　　△二颂劝供养。

　　具一切功德慈眼视众生福聚海无量是故应顶礼。

　　此颂劝供养先举功德方劝顶礼初句总示一切功德次二句别彰慈眼及以福聚慈为善本福收万行结示普门劝修供养礼既属身身必具口非意不行顶礼已成三业供养。

　　△二叹闻品功德二初持地叹功德。

　　尔时持地菩萨即从座起前白佛言世尊若有众生闻是观世音菩萨品自在之业普门示现神通力者当知是人功德不少。

　　持地者宝云经云菩萨有十法名持地三昧如世间地一广大二众生依三无好恶四受大雨五生草木六种子所依七出生众宝八生众药九风不能动十师子吼亦不能惊菩萨亦尔妙乐引此云经一一合今谓以八教判方应今经闻是观音者是闻上冥益一段问答也普门品者是闻显益一段问答也自在业者若凡夫之业为爱所润有漏因缘不得自在观音为调伏十法界示此三业慈悲力润随感受生不为烦恼之所惑累故言自在业也亦复为中道第一义谛所摄于二谛中而得自在即是普门示现神通力矣闻者能得观行真似微妙功德故云不少也。

　　△二闻品获益。

　　佛说是普门品时众中八万四千众生皆发无等等阿耨多罗三藐三菩提心。

　　皆发无等等者二乘虽出三界犹有上法非是无等佛是极地故言无等以发求佛心故言无等等等者等于佛也又约心心中具足八万四千法门若发实相心即是等于八万四千法门亦是八万四千波罗蜜亦是八万四千尘劳门为如来种故经云发心毕竟二不别如是二心前心难今发初心等于后心初心难发故言是无等等于后心名无等等此即四悉檀意明发心也然发心凡有三一名字发即五品弟子二相似发即是六根清净三分真发即初住已上此发心是真发心也。

　　△四陀罗尼品二初申品目。

　　妙法莲华经陀罗尼品第二十六

　　此品明总持陀罗尼者翻总持总持令恶不起总持令善不失又翻能遮能持能持善遮恶故众经开遮不同或专用治病如那达居士或专护法如今文或用灭罪如方等或通用治病灭罪护经如请观音或大明咒无上明咒无等等明咒则非治病非灭罪非护经也若通方者亦应兼之若别论者幸须依经勿乖教诸师或说咒是鬼神主名称其王名则部落敬主不敢为非故能降伏一切魍魉或云咒者如军中之密号唱号相应无所呵问若不相应即执治罪若不顺咒者头破七分若顺咒者则无过失或云咒者密默治恶恶自休息譬如微贱从此国逃彼国诈称王子彼国以公主妻之多瞋难事有一明人从其国来主往说之其人语主彼瞋时当说偈云偈云无亲诣他国欺诳一切人粗食是常事何劳复作瞋说是偈时默然瞋歇后不复瞋主及余人但闻斯偈皆不知意咒亦如是密默遮恶余无知者或云咒者是诸佛密语如王索先陀婆一切群下无有能识唯有智臣乃能知之咒亦如是只是一法遍有诸力病愈罪除善生道合为此义故皆存本音译人不翻意在此也然恶世弘经喜多恼难以咒护之使道流通也先陀婆者事见大经彼云盐水器马一名四实智臣善知洗时奉水食时奉盐饮时奉器游时奉马王皆预云先陀婆来喻意可见世有天机高妙领在言前号先陀客者此是谓矣。

　　△二释经文四初问持经功德。

　　尔时药王菩萨即从座起偏袒右肩合掌向佛而白佛言世尊若善男子善女人有能受持法华经者若读诵通利若书写经卷得几所福。

　　此是药王菩萨问佛持经功德言几所者即是几许也。

　　△二答功德甚多四初立格量本。

　　佛告药王若有善男子善女人供养八百万亿那由他恒河沙等诸佛。

　　此答中有四意一佛告药王止恒河等者即格量本也次于汝意云何止宁为多不者即问也三甚多世尊者即答也四佛言止功德甚多者即格出功德。

　　△二举问多不。

　　于汝意云何其所得福宁为多不。

　　△三实答甚多。

　　甚多世尊。

　　△四格出功德。

　　佛言若善男子善女人能于是经乃至受持一四句偈读诵解义如说修行功德甚多。

　　△三请以咒守护五初药王四初请。

　　尔时药王菩萨白佛言世尊我今当与说法者陀罗尼咒以守护之。

　　此四文意且初请者即咨白恳告之意盖求如来印可也初尔时药王白佛止以守护之是初意也次正说咒即次意也三世尊是陀罗尼止则为侵毁是诸佛已是叹意也四时释迦止多所饶益即佛印可也。

　　△二说。

　　即说咒曰。

　　安尔(一)曼尔(二)摩祢(三)摩摩祢(四)旨𨽻(五)遮梨第(六)赊(诗遮切)咩(莫者切)(七)赊履多玮(八)膻(尸连切)帝(九)目帝(十)目多履(十一)娑履(十二)阿玮娑履(十三)桑履(十四)娑履(十五)叉裔(十六)阿叉裔(十七)阿耆腻(十八)膻帝(十九)赊履(二十)陀罗尼(二十一)阿卢伽婆沙(苏柰切)簱蔗毗叉腻(二十二)祢毗剃(二十三)阿便哆逻祢履剃(二十四)阿亶(多罕切)哆波𨽻输地(二十五)瓯究𨽻(二十六)牟究𨽻(二十七)阿罗𨽻(二十八)波罗𨽻(二十九)首迦差(初几切)(三十)阿三磨三履(三十一)佛陀毗吉利帙(音侄)帝(三十二)达磨波利差(猜离切)帝(三十三)僧伽涅瞿沙祢(三十四)婆舍婆舍输地(三十五)曼哆逻(三十六)曼哆逻叉夜多(三十七)邮(音尤)楼哆(三十八)邮楼哆憍舍略(来加切)(三十九)恶义逻(四十)恶叉治多治(四十一)阿婆卢(四十二)阿摩若(荏蔗反)那多夜(四十三)

　　△三叹。

　　世尊是陀罗尼神咒六十二亿恒河沙等诸佛所说若有侵毁此法师者则为侵毁是诸佛已。

　　△四印。

　　时释迦牟尼佛赞药王菩萨言善哉善哉药王汝愍念拥护此法师故说是陀罗尼于诸众生多所饶益。

　　△二勇施三初请。

　　尔时勇施菩萨白佛言世尊我亦为拥护读诵受持法华经者说陀罗尼若此法师得是陀罗尼若夜叉若罗刹若富单那若吉蔗若鸠槃荼若饿鬼等伺求其短无能得便。

　　此文三意一尔时勇施止无能得便是初请也次正说咒即次意也三世尊止则为侵毁是诸佛已即叹意也夜叉者翻捷疾鬼罗刹翻食人鬼此二部是北方多闻天王之大将也富单那是热病鬼或云臭饿鬼吉蔗是起尸鬼鸠槃荼已如上释若饿鬼者不出三品九类所谓得失得弃大瘿臭毛势力等至若势力鬼者以其过去生中罪福不精善恶杂糅所以感报亦殊因是天与灾祥之职人兴祸福之心或居杰阁茂林或寄荒亭古庙依草附木作祟兴妖恒起妄心觊人邪祀如是徒党欲恼法师神咒威加初不得便上下诸文准此可知。

　　△二说。

　　即于佛前而说咒曰。

　　座(誓螺切)𨽻(一)摩诃痤𨽻(二)郁枳(音诋)(三)目枳(四)阿𨽻(五)阿罗婆第(六)涅𨽻第(七)涅𨽻多婆第(八)伊致(猪履切)抳(女纸切)(九)韦致抳(十)旨致抳(十一)涅𨽻墀抳(十二)涅梨墀婆底(十三)

　　△三叹。

　　世尊是陀罗尼神咒恒河沙等诸佛所说亦皆随喜若有侵毁此法师者则为侵毁是诸佛已。

　　三毗沙门三初请。

　　尔时毗沙门天王护世者白佛言世尊我亦为愍念众生拥护此法师故说是陀罗尼。

　　此亦三意一毗沙门止说是陀罗尼初请也次正说咒即次意也三世尊以是神咒止无诸衰患即叹意也毗沙门此云多闻或云种种闻即四王之一居须弥北面领二鬼谓夜叉罗刹也常敕诸鬼不令恼人故称护世。

　　△二说。

　　即说咒曰。

　　阿梨(一)那梨(二)㝹那梨(三)阿那卢(四)那履(五)拘那履(六)

　　△三叹。

　　世尊以是神咒拥护法师我亦自当拥护持是经者令百由旬内无诸衰患。

　　令百由旬内者由旬自有三品上八十里中六十下四十如世之驿程也今以四十里为约是则令彼四千里内无诸衰患恶魔不祥近持经者此盖是神咒冥熏之功仍托多闻护持之力。

　　△四持国三初请。

　　尔时持国天王在此会中与千万亿那由他乾闼婆众恭敬围绕前诣佛所合掌白佛言世尊我亦以陀罗尼神咒拥护持法华经者。

　　此亦三意一尔时持国天王止持法华经者初请也正说咒即次意也三世尊是陀罗尼止则为侵毁是诸佛已者即叹意也梵云提头赖吒此翻持国亦曰安民谓护持世界安乐人民与夫护世其义同也居须弥东面黄金山领二鬼一富单那二乾闼婆那由他者此云百万亿梵土之数名也既云千万亿是知其数甚伙。

　　△二说。

　　即说咒曰。

　　阿伽祢(一)伽祢(二)瞿利(三)干(音虔)陀利(四)旃陀利(五)摩蹬(音邓)耆(六)常求利(七)浮楼莎抳(八)頞(音遏)底(九)

　　△三叹。

　　世尊是陀罗尼神咒四十二亿诸佛所说若有毁侵此法师者则为毁侵是诸佛已。

　　△五十女五初列名。

　　尔时有罗刹女等一名蓝婆二名毗蓝婆三名曲齿四名华齿五名黑齿六名多发七名无厌足八名持璎珞九名皋帝十名夺一切众生精气是十罗刹女与鬼子母并其子及眷属俱诣佛所。

　　此文有五意始一名蓝婆止并其子及眷属俱诣佛所是初列名也次同声白佛言止说咒文尽请说也三宁上我头上止偈尽叹也四诸罗刹女止消众毒药誓护也五佛告诸女去尽文是如来印可而赞叹也罗刹女者是食人鬼如向已辨若具足应云罗刹婆又云啰叉婆若罗刹女则名罗叉欺乃恶鬼之通名也此翻可畏或云暴恶然此鬼类多是女鬼以其感报恒啖血肉及人精气草木英华食子既尽复食其夫秽恶业报有如此者然于其间不无权实有大力者蒙佛付嘱居常拥护如来教法孔雀明王云有大卑舍支女名曰一髻是大罗刹妇居大海岸闻血气香于一日夜行八万逾缮那于菩萨处胎时初生时及生已此罗刹妇常为卫护此其证也今文十女之名不出二意谓从体用而得之也前之三双从颜貌体质而建名此如蓝婆黑齿多发曲齿是也次四者从运用掌职而立号何者七者名无厌足谓啖食血肉恒起贪婪无有满足也九名皋帝者此是彼类之上首能以势力君于诸鬼故下文如来印可付嘱云皋帝汝等及眷属应当拥护如是法师是以得知皋帝是能王所以如来独称其上首信不疑矣然指皋帝则等于余九及眷属者以此十女各有所将之众也八名持璎珞十名夺一切众生精气者此从用得名于意可见。

　　△二请说。

　　同声白佛言世尊我等亦欲拥护读诵受持法华经者除其衰患若有伺求法师短者令不得便。

　　即于佛前而说咒曰。

　　伊提履(一)伊提泯(二)伊提履(三)阿提履(四)伊提履(五)泥履(六)泥履(七)泥履(八)泥履(九)泥履(十)楼醯(呼鸡切)(十一)楼醯(十二)楼醯(十三)楼醯(十四)多醯(十六)多醯(十七)兜醯(十八)㝹醯(十九)

　　△三叹。

　　宁上我头上莫恼于法师若夜叉若罗刹若饿鬼若富单那若吉蔗若毗陀罗若犍驮若乌摩勒伽若阿䟦摩罗若夜叉吉蔗若人吉蔗若热病若一日若二日若三日若四日若至七日若常热病若男形若女形若童男形若童女形乃至梦中亦复莫恼即于佛前而说偈言。

　　毗陀罗者是赤色鬼犍䭾或云犍陀罗是黄色鬼乌摩勒伽黑色鬼阿䟦摩罗是青色鬼若夜叉吉蔗若人吉蔗是起尸鬼如向已明今加夜叉及人者以人及夜叉趣中俱有此鬼所以云也如此等鬼或变男形而奇或化女质而美托入梦乡增人邪念故世有染病或梦鬼交即其事也今则彼自发愿加以如来敕付殷勤誓当卫护不敢为非益显圆顿上乘力用难思也。

　　若不顺我咒恼乱说法者头破作七分如阿梨树枝如杀父母罪亦如厌油殃斗秤欺诳人调达破僧罪犯此法师者当获如是殃。

　　头破作七分如阿梨树枝者天台云阿梨树者其枝堕地破为七片此谓自然而破也不空三藏译孔雀云头破作七分犹如兰香蕱复斥旧译为非谓西国元无此树然罗什岂可迷此读者各徇现文无以彼此相惑斯皆事相于理何咎如杀父母及破僧者逆罪之三也压油殃者凡外国造油必捣麻俾生虫然后合杂而压之规多汁而益肥其罪尤甚斗秤欺诳者谓入用大斗出使小升于秤亦然而诈伪欺人其罪不浅调达者或云提婆达多此云天授或云天热天热者以其生时人天心热也报恩经云提婆达多无量劫来常欲害佛至佛成道则出佛身血破和合僧即其事也。

　　△四誓护。

　　诸罗刹女说此偈已白佛言世尊我等亦当身自拥护受持读诵修行是经者令得安隐离诸衰患消众毒药。

　　△五印可。

　　佛告诸罗刹女善哉善哉汝等但能拥护受持法华名者福不可量何况拥护具足受持供养经卷华香璎珞抹香涂香烧香幡盖伎乐然种种灯苏灯油灯诸香油灯苏摩那华油灯瞻卜华油灯婆师迦华油灯优钵罗华油灯如是等百千种供养者皋帝汝等及眷属应当拥护如是法师。

　　△四闻品得益。

　　说是陀罗尼品时六万八千人得无生法忍。

　　△五妙庄严王品二初申品目。

　　妙法莲华经妙庄严王本事品第二十七

　　此品明外护誓愿然妙庄严王本事因缘出于他经昔佛末法有四比丘于法华经极生殷重虽卷舒秘教甘露未沾日夜翘诚晷刻无忘叹云苟非其人地非其处世间纷愀静散相乖直尔求闲尚须厌弃况崇道乎于是结契山林志欣佛慧幽居日积衣粮单罄有待多烦无时不乏一餐喀喀废万里之行十旬九饭屈云霄之志可得言哉其一人云吾等四穷尚不存身法将安寄君三人者但以命奉道莫虑朝中我一人者舍此身力誓给所须于是振锡门闾以求供继自春至冬周而复始如仆奉大家甘苦无喜愠三人得展其诚功圆事办一世之益当无量生其一人者数涉人间屡逢声色坯器未火难可护持遇逢王出车马骈阗旌旗噏赫生心动念爱彼光荣功德熏修随业受报人间天上常得为王福虽不赀亦有限也三人得道会而议云我免笼樊功由此王其耽果报增长有为从此死已不复为王方沈火坑良难可救幸其未苦正可开化其一人云此王着欲而复邪见若非爱钩无由可拔一人可为端正妇二作聦明儿儿妇之言必当从顺如宜设化果获改邪妇者妙音菩萨是昔二子者今药王药上二菩萨是昔时王者今华德菩萨是所以白毫东召升紫台而西引神咒护经使流通而大益说四圣之前缘故名妙庄严王本事品又妙庄严者妙法功德庄严诸根也此王往日于妙法有缘道熏时熟诸根应净生虽未获其理必臻灵瑞感通喜名早立例如善吉虽未无诤已号空生故下文云得清净功德庄严三昧以是义故名妙庄严前品说咒护今文说人护人护尚尔咒护弥良普劝流通也。

　　△二释经文六初明事本二双标能所三能化方便四所化得益五结会古今六闻品悟道今初。

　　尔时佛告诸大众乃往古世过无量无边不可思议阿僧祇劫有佛名云雷音宿王华智多陀阿伽度阿罗诃三藐三佛陀国名光明庄严劫名喜见。

　　此科明其事本如文可解多陀阿伽度秦言如来阿罗诃秦言应供三藐三佛陀秦言正遍知即如来十号之三也向上已释。

　　△二双标能所。

　　彼佛法中有王名妙庄严其王夫人名曰净德有二子一名净藏二名净眼是二子有大神力福德智慧久修菩萨所行之道所谓檀波罗蜜尸罗波罗蜜羼提波罗蜜毗梨耶波罗蜜禅波罗蜜般若波罗蜜方便波罗蜜慈悲喜舍乃至三十七品助道法皆悉明了通达又得菩萨净三昧日星宿三昧净光三昧净色三昧净照明三昧长庄严三昧大威德藏三昧于此三昧亦悉通达。

　　此段科为标能所者一人是所化三人是能化俱出其名别显二子福慧六度四弘余经指此为十波罗蜜横法门也三十七助道竖法门也余经为正道行行为助道今经指十度为正呼此是助道也则禅度中具有三昧道品中节节有三昧更标七三昧者广显法门耳三十七品助道法者略则戒定慧之三学广则三十七品助道法言三十七者初四念处一观身不净(色蕴)二观受是苦(受蕴)三观心无常(识蕴)四观法无我(想行蕴此五法诸经云五阴)次四正勤一未生恶令不生二已生恶令灭三未生善令生四已生善令增长三四如意足(欲念进慧)四五根(信进念定慧)五五力(同五根名)六七觉支(念择进喜轻安定舍)七八正道(正见正思惟正语正精进正定正业正念正命)已上七科总有三十七门故称品也以其皆可资助进趣悟入正道故云品也。

　　△三能化方便三初时至。

　　尔时彼佛欲引导妙庄严王及愍念众生故说是法华经。

　　时至者彼佛出世常宣正法于王缘弱则非其时若说法华则其时矣故云引导等也。

　　△二论议四初子白母时至。

　　时净藏净眼二子到其母所合十指爪掌白言愿母往诣云雷音宿王华智佛所我等亦当待从亲近供养礼拜所以者何此佛于一切天人众中说法华经宜应听受。

　　此一科有四意一时净藏净眼二子止宜应听受是二子白母之时也。

　　△二母让令其化父。

　　母告子言汝父信受外道深着婆罗门法汝等应往白父与共俱去。

　　次母告子言止与共俱去是母令二子化父也。

　　△三子怨生邪见家。

　　净藏净眼合十指爪掌白母我等是法王子而生此邪见家。

　　三净藏净眼合十指爪掌止而生此邪见是怨诉不合生邪见家也。

　　△四母责令忧念父。

　　母告子言汝等当忧念汝父为现神变若得见者心必清净或听我等往至佛所。

　　四母告子言止或听我等至佛所是母责二子令忧念其父也。

　　△三现化。

　　于是二子念其父故踊在虚空高七多罗树现种种神变于虚空中行住坐卧身上出水身下出火身下出水身上出火或现大身满虚空中而复现小小复现大于空中灭忽然在地入地如水履水如地现如是等种种神变令其父王心净信解。

　　现化应十八变即是彼之二子现于十八神变而化其父十八神变者一右胁出水二左胁出火三左出水四右出火又于身之上下各出水火为四并前为八种九履水如地十履地如水十一从空中没而复在地十二又从地没而现空中又于空中行住坐卧而为四种并前成一十六也十七或现于大身满虚空中十八大复现小是则名为十八神变父王睹二子神异所以心净信解弃邪归正。

　　△四所化得益十初信子伏师。

　　时父见子神力如是心大欢喜得未曾有合掌向子言汝等师为是谁谁之弟子二子白言大王彼云雷音宿王华智佛今在七宝菩提树下法座上坐于一切世间天人众中广说法华经是我等师我是弟子父语子言我今亦欲见汝等师可共俱往。

　　时父下即所化得益有十意今先释其四一时父见子神力如是止我今亦欲见汝等师可共俱往初信子而伏其师也于是父王自睹邪变或一或二狭而具陋见子所作叹未曾有即信其子而伏其师问师是谁我亦愿见。

　　△二父已信白母。

　　于是二子从空中下到其母所合掌白母父王今已信解堪任发阿耨多罗三藐三菩提心我等为父已作佛事愿母见听于彼佛所出家修道尔时二子欲重宣其意以偈白母。

　　愿母放我等出家作沙门诸佛甚难值我等随佛学如优昙钵华值佛复难是脱诸难亦难愿听我出家母即告言听汝出家所以者何佛难值故。

　　于是二子从空中止母即告言听汝出家佛难值故次是父已信也此父已信宫中八万四千又熟白母称庆愿放出家母亦听之矣。

　　△三重催父母。

　　于是二子白父母言善哉父母愿时往诣云雷音宿王华智佛所亲觐供养所以者何佛难得值如优昙钵罗华又如一眼之龟值浮木孔而我等宿福深厚生值佛法是故父母当听我等令得出家所以者何诸佛难值时亦难遇。

　　三于是二子白父母言止诸佛难值时亦难遇即是重催父母也疏云今正其时佛难值故即是催逼之意如优昙钵罗华者梵语也此云灵瑞或云瑞应以此华三千年一放放则金轮王出是皆取其难值之意一眼之龟值浮木者阿含云佛告诸比丘如大海中有一盲龟寿无量劫百年一出其头海中有一浮木秪有一孔漂流海内逐浪东西盲龟一出拟值此孔穿头向中其木西浮龟或东出围绕亦尔虽复差违尚或相值凡夫漂流五趣之海复得人身难甚于此庄严论云有一小儿闻佛说此人身难得如彼盲龟值浮木孔小儿嬉戏穴版为孔置池水中以头试出虽百千匝竟不能值以是而知值之实不易矣。

　　△四化功已着。

　　彼时妙庄严王后宫八万四千人皆悉堪任受持是法华经净眼菩萨于法华三昧久已通达净藏菩萨已于无量百千万亿劫通达离诸恶趣三昧欲令一切众生离诸恶趣故其王夫人得诸佛集三昧能知诸佛秘密之藏二子如是以方便力善化其父令心信解好乐佛法。

　　四彼时妙庄严王后宫八万止令心信解好乐佛法者是化功已着法华三昧者摄一切法归一实相已如向说离恶趣者一往以三途为恶趣具论则二十五有皆乖真起妄悉是恶趣今皆离之即二十五三昧破二十五有也。

　　△五俱诣佛所五初正俱诣佛所二闻法(尔时)三供养(尔时)四见瑞(于虚)五欢喜(尔时)。

　　于是妙庄严王与群臣眷属俱净德夫人与后宫彩女眷属俱其王二子与四万二千人俱一时共诣佛所到已头面礼足绕佛三匝却住一面尔时彼佛为王说法示教利喜王大欢悦尔时妙庄严王及其夫人解颈真珠璎珞价直百千以散佛上于虚空中化成四柱宝台台中有大宝床敷百千万天衣其上有佛结跏趺坐放大光明尔时妙庄严王作是念佛身希有端严殊特成就第一微妙之色。

　　此一科有五意一妙庄严王止却住一面正俱诣佛所次尔时彼佛为王说法止王大欢悦此闻法也三尔时妙庄严王及其夫人止以散佛上者即供养也四于虚空中止放大光明此见瑞也五尔时妙庄严王作是念止微妙之色此欢喜也此欢喜盖有二欢喜何则如前闻法中既云王大欢悦岂非欢喜耶以理推之应于闻法见瑞两科中各分二意方符文旨各分二者于闻法中初闻法次欢喜见瑞准知。

　　△六佛与授记。

　　时云雷音宿王华智佛告四众言汝等见是妙庄严王于我前合掌立不此王于我法中作比丘精勤修习助佛道法当得作佛号娑罗树王国名大光劫名大高王其娑罗树王佛有无量菩萨众及无量声闻其国平正功德如是。

　　此一段科疏但谓佛与授记今私节之有五初时云雷音止于我前合掌立不者即召众指证也次此王于我法止作佛号娑罗树王者明修因感果也次国名大光止大高王者记劫国名号也三其娑罗树王止无量声闻者示其弟子之数也四其国平正者显土净之相也五功德如是者总结也问声闻既无量何名净土耶答此例如安乐世界但不耽空住寂设有何妨况经中有其国平正之言则净土显矣若其秽土则丘陆坑坎高下不平。

　　△七出家修行。

　　其王即时以国付弟王与夫人二子并诸眷属于佛法中出家修道王出家已于八万四千岁常勤精进修行妙法华经过是已后得一切净功德庄严三昧即升虚空高七多罗树。

　　此一科今亦私作四意节之一其王以国付弟者明弃荣奉道次与夫人二子止出家修道者正明出家修道三王出家已止法华经者显修行经时四过是已后止七多罗树盖指由因克果也。

　　△八称叹二子。

　　而白佛言世尊此我二子已作佛事以神通变化转我邪心令得安住于佛法中得见世尊此二子者是我善知识为欲发起宿世善根饶益我故来生我家。

　　此亦私作三意节之初白佛言止转我邪心者自述舍邪向正也次令得安住止得见世尊者自陈心有所诣也三此二子止来生我家正称叹二子。

　　△九佛述行高。

　　尔时云雷音宿王华智佛告妙庄严王言如是如是如汝所言若善男子善女人种善根故世世得善知识其善知识能作佛事示教利喜令入阿耨多罗三藐三菩提大王当知善知识者是大因缘所谓化导令得见佛发阿耨多罗三藐三菩提心大王汝见此二子不此二子已曾供养六十五百千万亿那由他恒河沙诸佛亲近恭敬于诸佛所受持法华经愍念邪见众生令住正见。

　　此亦私作二意节之一尔时云雷音止三菩提心者佛叹知识功能也次大王汝见二子止令住正见者佛述二子本地行高也初文自为三一佛告妙庄严王止如汝所言者如来印可也次若善男子止得善知识者明感应因缘也三其善知识止三菩提心者正叹知识功能也次文为三大王汝见此二子不者此是如来征问作叙述之由也次此二子已曾供养止授持法华经者明本地行因广博也三愍念邪见令住正见者明导邪迷使其从本垂迹也佛赞善知识大有义能作佛事此外护善知识也示教利喜者此则教授善知识也所谓化导令得见佛者此则同行善知识也令入菩提此则实相善知识也杂阿含云善知识者若贞良妻即外护义又善知识者如宗亲财即同行义又云善知识如商主导即教授义又云善知识如子卧父怀即实际义。

　　△十叹佛自誓。

　　妙庄严王即从虚空中下而白佛言世尊如来甚希有以功德智慧故顶上肉髻光明显照其眼长广而绀青色眉间毫相白如珂月齿白齐密常有光明唇色赤好如频婆果尔时妙庄严王赞叹佛如是等无量百千万亿功德已于如来前一心合掌复白佛言世尊未曾有也如来之法具足成就不可思议微妙功德教戒所行安稳快善我从今日不复自随心行不生邪见憍慢瞋恚诸恶之心说是语已礼佛而出。

　　此叹佛自誓也于如来三十二相随举其五谓肉髻白毫眼根暨唇齿等大概如前已释从一心合掌下即自誓也盖严王舍邪归正而自革故知非所以仰对绀容重发深誓一心合掌者谓去憍慢邪见妄想昏沉惟秉一心也。

　　△五结会古今二初结会。

　　佛告大众于意云何妙庄严王岂异人乎今华德菩萨是其净德夫人今佛前光照庄严相菩萨是哀愍妙庄严王及诸眷属故于彼中生其二子者今药王菩萨药上菩萨是。

　　结会之文其意甚显盖菩萨以同事摄而诱之儿妇之言安得不信化有由矣其二子者今药王药上菩萨是故楞严云药王药上二法王子即从座起而白佛言我无始劫为世良医口中尝此娑婆世界草木金石名数凡有十万八千如是悉知苦酢咸淡甘辛等味并诸和合俱生变易是冷是热有毒无毒悉能遍知承事如来了知味性非空非有非即身心非离身心分别味因从是开悟蒙佛如来印我昆年药王药上二菩萨名今于会中为法王子因味觉明位登菩萨佛问圆通如我所证味因为上。

　　△二结叹。

　　是药王药上菩萨成就如此诸大功德已于无量百千万亿诸佛所植众德本成就不可思议诸善功德若有人识是二菩萨名字者一切世间诸天人民亦应礼拜。

　　此结叹药王药上二菩萨也天人亦应礼拜者声论云槃那𥧌或云槃淡华言礼也地持论云凡五轮着地始成礼也长阿含云二肘两膝头面着地谓之五轮亦云五体投地凡礼拜者必先并足正身合掌俯首以手摄衣先以右手按地次下左膝乃以二肘着地舒两掌过额彰接足之状以头顿地方为一拜智论云礼有三品一口称南无是下礼三屈膝是中礼三五轮着地是上礼白虎通云人所以拜者何也盖表情见意居节卑体尊事之也又拜之言服也至若俗中两拜者法阴阳也释氏三拜表三业也西域记云竺国致敬之仪有九等一发言慰问二俯首示敬三举手高揖四合掌平拱五屈膝六长跪七手膝踞地八五轮俱屈九五体投地凡斯九等极唯一拜。

　　△六闻品悟道。

　　佛说是妙庄严王本事品时八万四千人远尘离垢于诸法中得法眼净。

　　此品末结闻经得道人称八万四千者表八万四千尘劳也故云远尘离垢即是离无明垢秽法眼圆明位登地住开秘藏显真如之谓也复次八万四千尘劳者流转众生皆具八万四千烦恼佛欲断之故设八万四千法门析伏对治智论云般若波罗蜜能除八万四千病根本四病此八万四千尘劳皆因四病而起一贪二瞋三痴四即三毒等分四病各有二万一千以不净观除贪欲二万一千以慈悲观除瞋恚二万一千以因缘观除愚痴二万一千总用上药除等分病二万一千譬如宝珠能除黑闇般若能除烦恼是也记云闻品益中法眼净者有云初果也严王夫人及与八万皆持此经皆当作佛岂闻品者得小果耶名同义殊善须斟酌已如前说注者亦云所见清净不云小乘初果位也。

　　△三普贤菩萨劝发品二初申品目。

　　妙法莲华经普贤菩萨劝发品第二十八

　　大论及观经皆名遍吉此经称普贤皆汉语梵音邲轮颰陀此云普贤悲华经云我誓于秽恶世界行菩萨道使得严净我行要当胜诸菩萨宝藏佛言以是因缘今改汝字名为普贤今论等觉之位居于众伏之顶伏道周遍故名为普断道才尽所较无几邻终际极故名为贤劝发者恋法之辞也遥在彼国具闻此经始末既周欲令自行化他永永无已故自东自西而来劝发具四悉檀意文云我为供养法华经故自现其身若见我身甚大欢喜此世界悉檀也以见我故转复精进即得三昧及陀罗尼此为人悉檀也得是陀罗尼故无有非人能破坏者亦复不为女人之所惑乱此对治悉檀也三千世界微尘菩萨具普贤道此第一义悉檀也如此明文即四悉檀而来劝发也。

　　△二释经文四初经家叙发来二劝发三述发四发益初文又三初上供。

　　尔时普贤菩萨以自在神通力威德名闻与大菩萨无量无边不可称数从东方来所经诸国普皆震动雨宝莲华作无量百千万亿种种伎乐。

　　此文三意自在者理一也神通者行一也威德者人一也名闻者教一也又自在者常也神通者乐也威德者我也名闻者净也言说如此即一而四德无不备自在义焉净力故雨华乐力故奏伎神通力故动地自在力故随意而雨随去随雨随动随奏譬如大龙飞行不息身边云雨流起无穷普贤及眷属以菩萨身用四德力来劝四一所经历处自行上供其事如此。

　　△二下化。

　　又与无数诸天龙夜义乾闼婆阿修罗迦楼罗紧那罗摩睺罗伽人非人等大众围绕各现威德神通之力。

　　次从又与诸天龙下所经历处下化利益随他所宜现八部像略用二力随所堪任其事如此。

　　△三修敬。

　　到娑婆世界耆阇崛山中头面礼释迦牟尼佛右绕七匝。

　　三到娑婆下示修敬也身旋面礼如文。

　　△二劝发二初请问劝发二初请问。

　　白佛言世尊我于宝威德上王佛国遥闻此娑婆世界说法华经与无量无边百千万亿诸菩萨众共来听受惟愿世尊当为说之若善男子善女人于如来灭后云何能得是法华经。

　　此请问者遥闻经竟恋法无已远来之志志在劝发是故更请正说而劝发自行更请流通劝发化他如来若许二途再演光光无极是故双请也。

　　△二佛答三初总。

　　佛告普贤菩萨若善男子善女人成就四法于如来灭后当得是法华经。

　　△二别。

　　一者为诸佛护念二者植众德本三者入正定聚四者发救一切众生之心。

　　别列四法名如文其既双请所以如来巧答略举四以蔽诸何者四法之要该括正通何者佛虽无偏若能远恶从善反迷还正开权知见显佛知见者则称可圣心诸佛护念若佛知见开则般若照明是植众德本亦是入正定聚不乱不味不取不舍亦是发救众生当知此四与开权显实名异体同无二无别又佛护念者是开佛知见植众德者是示佛知见发救众生是悟佛知见入正定聚是入佛知见迹门之要此四收矣又迹则有本从本开示悟入故有迹中开示悟入今开迹即显本本迹无二无别以四法答其请正于义明矣以四法答请流通流通之方唯三唯四发救众生是入如来室入正定聚佛所护念是着如来衣植众德本是坐如来座是弘宣之要即四而三发救众生是誓愿安乐行入正定聚是意安乐行植众德本是口安乐行护念是身安乐行当知后四即前四也一答酬其两请举四冠罩一经法华之重演斯经之再宣远来之劝发其义如此。

　　△三结。

　　善男子善女人如是成就四法于如来灭后必得是经。

　　于如来灭后必得是经旧云能行四法于未来世当手得是经今谓不尔上文云诸法实相义已为汝等说又云咸令众生开示悟入佛之知见此盖法华之正体能行四法必得此解名解为经此结其请正之问若能运此解行传与他人他人得斯信解成初依人能得真解成第二第三第四依人此结其请流通之问。

　　△二誓愿劝发二初护人六初攘其外难二初总攘其难。

　　尔时普贤菩萨白佛言世尊于后五百岁浊恶世中其有受持是经典者我当守护除其衰患令得安稳使无伺求得其便者。

　　此文二段初总攘其难攘除也却也文言使无伺求得其便者是也。

　　△二别攘其难。

　　若魔若魔子若魔女若魔民若为魔所著者若夜叉若罗刹若鸠槃荼若毗舍阇若吉蔗若富单那若韦陀罗等诸恼人者皆不得便。

　　次从若魔下别攘其难文举十二非人是也。

　　△二教其内法三初行立读诵。

　　是人若行若立读诵此经我尔时乘六牙白象王与大菩萨众俱诣其所而自现身供养守护安慰其心亦为供养法华经故。

　　此教内法也凡有三番教训初行立读诵乘六牙白象安慰其心。

　　△二坐思惟。

　　是人若坐思惟此经尔时我复乘白象王现其人前其人若于法华经有所忘失一句一偈我当教之与共读诵还令通利尔时受持读诵法华经者得见我身甚大欢喜转复精进以见我故即得三昧及陀罗尼名为旋陀罗尼百千万亿旋陀罗尼法音方便陀罗尼得如是等陀罗尼。

　　次坐思惟复乘六牙教示其经与其三昧旋陀罗尼者旋假入空也百千旋者旋空出假也方便者二为方便道得入中道第一义谛也。

　　△三三七一心精进。

　　世尊若后世后五百岁浊恶世中比丘比丘尼优婆塞优婆夷求索者受持者读诵者书写者欲修习是法华经于三七日中应一心精进满三七日已我当乘六牙白象与无量菩萨而自围绕以一切众生所喜见身现其人前而为说法示教利喜亦复与其陀罗尼咒得是陀罗尼故无有非人能破坏者亦不为女人之所惑乱我身亦自常护是人惟愿世尊听我说此陀罗尼即于佛前而说咒曰。

　　三世尊若后世后五百岁下三七一心精进复乘六牙示教利喜也说咒如文又引事证昔释法志于余杭山卓庵诵法华经历岁既久感验屡彰尝有一雉遇师展卷则伏翼谛听前后三载初无懈歇动辄类人一日偶世缘将谢师拊之曰汝虽羽族夙植善本而能听经苟脱业身必生人趣明辰遽殒寻葬庵侧既而托识于山下豪姓王氏家诞育修目疏眉容貌异常家人珍惜但三岁不能语以此为苦王氏一日设食命志志方踵门此子遽曰我师来也举家惊骇携以示志志拊之曰此我雉儿遂命解衣周视腋下尚有雉毛三茎各陈所自二俱欣跃王氏曰俟登九岁乃舍入座下执巾瓶可乎志许之如期入山即为剃除法名昙翼虽居妙龄有迈往之操遂梯山航海遍参知识初依庐山远法师明悟大乘续入京扣罗什尊者参译经义益增辨敏遂东裴徊游会稽因观秦望山林麓茂密即诛茅为庵日诵法华以为常课殆仅一纪偶一日时将昏暮见一妇人容仪美丽身被彩服手携竹篮内有白豕暨大蒜两茎正立师前方且泣曰妾因采薇入山道逢猛虎奔遁至此日既夕矣前之无托痴意告师暂投一宵不知可乎师称涉嫌坚却不从女则雨泪哀鸣师乃怜之让以草床遂蒙顶壁观至三鼓女号呼疾作其声悲紧师访之曰汝何所苦答以腹疾𤻴痛其痛难忍觊师慈悲与之按抑师曰吾大戒师僧摩挲妇人破毁禁戒此何理也虽然不忍坐视遂以净巾裹杖遥为按抑斯须告云已不须矣翌日凌晨女出庭际以彩服化祥云豕变白象蒜化双莲女曰我普贤也故来相试汝不久预我眷属矣言讫乘象腾空而去天华地振乡落人民睹未曾有遂录实闻州县续奏朝廷蒙赐法华寺额今天衣是也。

　　阿檀地(一)檀陀婆地(二)檀陀婆帝(三)檀陀鸠赊隶(四)檀陀修陀隶(五)修陀隶(六)修陀罗婆底(七)佛䭾波膻祢(八)萨婆陀罗尼阿婆多尼(九)萨婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧祇(十四)僧伽波伽地(十五)帝隶阿惰僧伽兜略(卢遮切)阿罗帝波罗帝(十六)萨婆僧伽三摩地伽兰地(十七)萨婆达磨修波利刹帝(十八)萨婆萨埵楼驮憍舍略阿㝹伽地(十九)辛阿毗吉利地帝(二十)

　　△三覆以神力。

　　世尊若有菩萨得闻是陀罗尼者当知普贤神通之力若法华经行阎浮提有受持者应作此念皆是普贤威神之力。

　　覆以神力者是知若闻若持莫非普贤神力致之也。

　　△四示胜因。

　　若有受持读诵正忆念解其义趣如说修行当知是人行普贤行于无量无边诸佛所深种善根为诸如来手摩其头。

　　若能为五种法师流通法华即于三世佛所为种为熟为脱也此人同未来诸佛得脱故言同普贤行此人已于先佛植善故言深种善根此人为现佛所熟故信手摩其头。

　　△五示近果。

　　若但书写是人命终当生忉利天上是时八万四千天女作众伎乐而来迎之其人即着七宝冠于采女中娱乐快乐何况受持读诵正忆念解其义趣如说修行若有人受持读诵解其义趣是人命终为千佛授手令不恐怖不堕恶趣即往兜率天上弥勒菩萨所弥勒菩萨有三十二相大菩萨众所共围绕有百千万亿天女眷属而于中生有如是等功德利益。

　　但能书写近在忉利具五法师次在兜率。

　　△六总结。

　　是故智者应当一心自书若使人书受持读诵正忆念如说修行。

　　△二护法。

　　世尊我今以神通力故守护是经于如来灭后阎浮提内广令流布使不断绝。

　　此誓愿护法也。

　　△三述发三初超述护法。

　　尔时释迦牟尼佛赞言善哉善哉普贤汝能护助是经令多所众生安乐利益汝已成就不可思议功德深大慈悲从久远来发阿耨多罗三藐三菩提意而能作是神通之愿守护是经我当以神通力守护能受持普贤菩萨名者。

　　第三述发者即是如来举胜述成其劣增进行者勇锐弘宣今先述护法云汝能如是外多利益内积慈悲又久远已来作如此护我亦以佛之神力守护是法况复汝耶。

　　△二追述护人五初述示身教法。

　　普贤若有受持读诵正忆念修习书写是法华经者当知是人则见释迦牟尼佛如从佛口闻此经典当知是人供养释迦牟尼佛当知是人佛赞善哉当知是人为释迦牟尼佛手摩其头当知是人为释迦牟尼佛衣之所覆。

　　自此以下述其护人虽不次第述成意足当知是人则见释迦牟尼佛者述其示身教法也其尚见我万德果身况汝因中六牙白象其尚从佛口具足闻经况汝所教忘失章句其尚为佛口赞手摩佛衣所覆况汝因人陀罗尼覆耶。

　　△二超述举胜因。

　　如是之人不复贪着世乐不好外道经书手笔亦复不喜亲近其人及诸恶者若屠儿若畜猪羊鸡狗若猎师若炫卖女色是人心意质直有正忆念有福德力是人不为三毒所恼亦不为嫉妒我慢邪慢增上慢所恼是人少欲知足能修普贤之行。

　　此广举因中无诸过恶少欲知足修普贤行即是述胜因也我慢者恃我陵物也邪慢者妄自尊大也增上慢者未得谓得也至若广明七慢具在上文少欲知足者涅槃经云不求不取名为少欲得少之时心无悔恨名为知足。

　　△三超述示近果。

　　普贤若如来灭后后五百岁若有人见受持读诵法华经者应作是念此人不久当诣道场破诸魔众得阿耨多罗三藐三菩提转法轮击法鼓吹法螺雨法雨当坐天人大众中师子法座上普贤若于后世受持读诵是经典者是人不复贪着衣服卧具饮食资生之物所愿不虚亦于现世得其福报。

　　此述近果也其人当诣道场必成远果况近果耶亦于现世得其近果不但生天。

　　△四追述攘外难。

　　若有人轻毁之言汝狂人耳空作是行终无所获如是罪报当世世无眼若有供养赞叹之者当于今世得现果报若复见受持是经典者出其过恶若实若不实此人现世得白癞病若轻笑之者当世世牙齿疏缺丑唇平鼻手脚缭戾眼目角睐身体臭秽恶疮脓血水腹短气诸恶重病。

　　此述其能攘外难也如来广示毁者之罪令知过必改不相恼乱非但持经者得其难灭抑亦乃欲毁者福生既无毁无难则彼此安乐旷济无偏慈之至也引事证有庐山僧号祖可字正平姓苏氏西蜀广汉伯固之子养直之弟幼瞻家学预江西诗社与当时贤士为莫逆交其声借甚有瀑泉集版行可平时身虽出家而留心风月每以骚雅为事偶一日猛省曰眉宇向秋自壮迄今专于吟咏皆是绮语忽若死魔索战将何排敌遽扣一耆宿曰且藏乘秘典何者为胜宿曰法华君于群经此为最胜何则如来自称诸经之王固可信矣可依教历览既而乃曰虽遍阅终轴所可取者止有香风吹萎华更雨新好者一联颇协下意可以习气凝厚其于贝书无自而入轻发此言即时感迦摩罗疾举身焦烂世谓大风疾是矣其臭初不可近自是逾三十年方殒故丛林迄今以癞可目之经云若见受持是经者出其过恶若实若不实此人现世得白癞病此其验也可不龟鉴哉。

　　△五述信者功德。

　　是故普贤若见受持是经典者当起远迎当如敬佛。

　　此述其结信者功德也当如敬佛者其敬至矣。

　　△四发益二初闻品益。

　　说是普贤劝发品时恒河沙等无量无边菩萨得百千万亿旋陀罗尼三千大千世界微尘等诸菩萨具普贤道。

　　此结闻品益也旋陀罗尼是初地位具普贤道是十地位。

　　△二闻经益。

　　佛说是经时普贤等诸菩萨舍利弗等诸声闻及诸天龙人非人等一切大会皆大欢喜受持佛语作礼而去。

　　此闻经益也欢喜如前说问此中云何犹称声闻答乃是经家存其本位耳又经家称其是大乘声闻以佛道声令一切闻则斯义弥显也总上第八卷文毕。

　　妙法莲华经卷第十(终)
