卍新纂续藏经第 30 册 No. 0602 法华经要解


　　No. 602-A 妙法莲华经解序

　　前住福州上生禅院嗣祖沙门及南撰

　　诸佛出兴唯为一事。千经所演无有余乘。直以妙万法而明一心。即幻华而示实相。则妙法莲华经者。诸佛之本宗千经之輨辖。一心之元鉴实相之妙门也。秦译已还垂八百载。训辞释义代有哲人。而责备求全互有得失。信曰满世间之鹙子。如恒沙之菩萨。尽思度量莫知少分。故虽多历讲解有所未尽。而润色评论不拒来者。温陵莲寺环师。深究一乘博探众说。研几摭要为之科解。宣和己亥初辱不鄙命予校证。既又遍质宗匠务契佛心。越丙午复会予南山。讨疏寻经参详再四。黜名相芟蘩蔓。使入佛知见者。无摘叶寻枝之厌。有析薪秉烛之观。是真能发明秘要之藏也。或者扣师七轴文中何处为正说。妙法曰千经万论唯为此事。岂兹一席辄有异谈。世尊以是而开示。群迷以是而悟入。火宅以是而出离。宝所以是而前进。若等多劫以半日。现大千于一身。龙女之成佛不轻之遍记。药王之然身。观音之随应。净藏之转邪。普贤之劝发。凡以是也。不明此事则满目陈言。开佛知见则孰非妙法。窃观一期之问答。见全经之述作矣。傥沿披味深造而自得。遂可跏趺无量义处。反照白毫相光。开方便门示真实相。直抛粪器长御白牛。则一乘妙法备在我而不在佛。备在心而不在经矣。譬如琴瑟箜篌虽有妙音。若无妙指终不能发。则夫欲发明是事。当以斯解为妙指也。

　　靖康丁未春暮中浣日谨序

　　法华经要解目次卷首科卷第一之一序祥迈注弘传序序品第一卷第一之二序品之余方便品第二卷第一之三方便品之余卷第二之一譬喻品第三卷第二之二譬喻品之余卷第二之三信解品第四卷第三之一药草喻品第五授记品第六卷第三之二化城喻品第七卷第三之三化城喻品之余卷第四之一五百弟子品第八人记品第九卷第四之二法师品第十宝塔品第十一卷第四之三提婆达多品第十二持品第十三卷第五之一安乐行品第十四卷第五之二涌出品第十五寿量品第十六卷第五之三分别功德品第十七卷第六之一随喜功德品第十八法师功德品第十九卷第六之二不轻品第二十神力品第二十一嘱累品第二十二卷第六之三药王品第二十二卷第七之一妙音品第二十四普门品第二十五卷第七之二陀罗尼品第二十六庄严品第二十七劝发品第二十八

　　法华经要解目次(终)

　　No. 602-B 妙法莲华经弘传序

　　道者山如意野老　祥迈　注

　　妙法。

　　注曰。梵云萨达磨。此云妙法。或云正法。盖萨字之中含摄二义。故秦本妙法晋本正法皆无失也。具十妙义独胜余经。故云妙也。一乘真宗中道了义。故云正也。住持真理为物轨范。故云法也。天台玄义慈恩玄赞广陈义门。此不具录。

　　莲华。

　　注曰。梵云奔茶利迦。此云白莲华。白为众色之本。一乘为余乘之宗。故取喻之。如下经中初放白毫之光。终赐白牛之驾。是此义也。莲华者。居泥不染因果齐彰。喻前妙法开权显实会三归一。明佛知见不同余经。法喻双题。故云妙法莲华。

　　经序。

　　注曰。梵云素呾䌫。此云契经。契谓契理契机。经谓贯摄常法。即契理合机之教。故云契经。今略契字务从简也。述经奥旨叙列源由。名为序也。故天台曰。发秘密之奥藏。称之为妙。示权实之正轨。故号为法。指久远之本果。喻之以莲。会不二之圆道。譬之以华。声为佛事称之为经。圆诠之初目之为序。此经荡化城之执教。废草庵之滞情。开方便之权门。示真实之妙理。会众善之小行。归广大之一乘。文博义深余经莫及。若广说者。妙有十妙。法有三轨。莲华六义。经有六释。具如玄义中说。更有光宅疏文慈恩玄赞。学者知之。

　　终南山释道宣述

　　注曰。终南山名。在长安城南。与秦岭太白太一皆连接也。在扶风武功县。关中记云。终南一名中南。在天之中居都之南。故曰中南。三秦记云。终南一名地䏲可避洪水。道宣律师名也。姓钱氏。彭祖之后。湖洲长城县人。隋吏部尚书钱申之子。生于隋开皇之间。大作佛事。于唐太宗高宗之代。文采照灼戒德不群。制四分律钞弘赞毗尼。又述弘明僧传等百有余卷。有时行道失跌感韦将军捧足。错裁座具致黄琼天人指授。借得天上舍利流布人间。别有感通传具详异事。谥号澄照大师。法华要览云。师述序时韦天以法华尊上未易冠言。遂禀报十方诸佛。佛皆许肯。即今法华经之序也。故慈照颂云。南山大士最幽玄。撮成枢要在经前。韦驮天将亲垂报。十方诸佛许师言。

　　妙法莲华经者。统诸佛降灵之本致也。

　　注曰。致意也。诸佛出世本说此经。开方便门示真实相。诱火宅之痴子。指衣下之明珠。悟诸法空入佛知见。故下经云。诸佛世尊唯以一大事因缘故。出现于世。所谓欲令众生开佛知见。使得清净故出现于世。欲示众生佛之知见故出现于世。欲令众生悟佛知见故出现于世。欲令众生入佛知见道故出现于世。是为诸佛以一大事因缘故出现于世。天台师云。一即法身大即般若事即解脱。此之三法众生本具为因。诸佛显示为缘。出世元意秪为此矣。此释一大事因缘。四种知见以四义释。一约四位。二约四智。三约四门。四约观心。皆言佛知见者。谓分真之初。三智五眼一时开发。同入一乘诸佛实相也。天长释云。非三非五故云一。广博包含故称大。说此化生故曰事。机能感佛为因。佛随彼应名缘。有此一大事之因缘。所以出现于世也。开示悟入者。上二即能化。谓大开而曲示。下二即所化。谓始悟而终入。知即根本智。见即后得智。亦名一切智智。南岳思大师云。开佛知见是十住位。示佛知见是十行位。悟佛知见是十回向位。入佛知见是十地位及等觉位。皆言佛知者。得一切种智也。皆言佛见者。悉得佛眼也。此约位释。谷响钞云。三智圆观名佛知。五眼圆觉名佛见。

　　蕴结大厦出彼千龄。东传震旦三百余载。

　　注曰。蕴结积聚也。大厦西域也。震旦东国也。佛灭度后千年之外教流东方。故积聚西域出于千年也。自西晋法护创传此经。至于唐国三百余年也。

　　西晋惠帝永康年中。长安青门炖煌菩萨竺法护者。初翻此经名正法华。

　　注曰。晋司马氏都于洛阳。望于东晋故云西晋。惠帝世祖之子。永康惠帝年号。青门长安东门。本长安霸城门。俗呼为青门。竺法护本月氏国人。后移居炖煌。故又为炖煌郡人也。少出家传道为怀。以西晋之代来化洛阳。立寺于长安青门外。设像行道助诱后徒。译出众经光扬像法。人美其德号为菩萨。初翻此经名正法华经。勒成十卷。其真言字句皆作晋言。

　　东晋安帝隆安年中。后秦弘始龟兹沙门鸠摩罗什。次翻此经。名妙法莲华。

　　注曰。西晋遭乱。元帝渡江建都江东。故云东晋。安帝孝武之子。隆安安帝年号。后秦姚兴也。弘始姚兴年号。晋居正位。秦为旁僭。故先举晋而后秦也。鸠摩罗什龟兹国人。传教秦邦大弘佛法。译出般若维摩等经智度中百等论。再翻前经名妙法莲华经。文成七卷。今所行者。

　　隋氏仁寿。大兴善寺北天竺沙门阇那笈多。后所翻者同名妙法。

　　注曰。隋氏谓隋文帝也。仁寿文帝年号。阇那笈多三藏法师名也。笈多与师那连提梨耶舍同来此土。文帝礼重安置于大兴善寺。官给所须。译出众经。后翻此经名添品妙法莲华经八卷。但于药草喻后加千余字。外者皆与罗什本同。

　　三经重沓文旨互陈。时所宗尚皆弘秦本。

　　注曰。上之三译本是一经故。文词意旨重沓互有。世人传读皆弘什译。

　　自余支品别偈不无其流。具如序历故所非述。

　　注曰。宣公作大唐内典录十卷。备括众经该论本末。今言三本之外。更有支流别行品偈。具如所撰内典录中。事多冗杂故此不述也。已上序翻译源流。已下述本经旨趣。

　　夫以灵岳降灵。非大圣无由开化。

　　注曰。灵岳降灵。谓山岳蕴英灵之秀。生此灵明之大圣。开化世间。意借诗中惟岳降神生甫及申之文也。灵神也。彼美贤臣降生。此叹圣人现化降神也。

　　适化所及。非昔缘无以导心。

　　注曰。佛虽大圣。不化无缘之人。故适化所及皆有昔缘开导其心。故闻今所说。方能信受也。

　　所以仙苑告成。机分小大之别。

　　注曰。仙苑即波罗奈国鹿野苑也。是昔五通仙人闻宫女音堕落之处。故又号仙人苑也。如来世尊初成佛后。向此苑中三转法轮。诸闻法者有登大乘位者。有证小乘果者。从此世间有大小乘。盖随机器分也。

　　金河顾命。道殊半满之科。

　　注曰。金河即拘尸那城北阿利罗䟦提河。此译为有金河。河畔有娑罗林。如来于此娑罗林中入于涅槃。顾命谓命将欲终而垂言教。谓之顾命。昔成王将终。作顾命之书。今佛将终。说涅槃之经。殊分也。如来于彼涅槃经中。说半满二字。分大小二乘。

　　岂非教被乘时。无足核其高会。

　　注曰。仙苑初唱。金河终谈。道分大小者。岂非教被随根乘时设化。但愧无足得预考核于高会也。

　　是知五千退席。为进增慢之俦。

　　注曰。如来将说法华一乘。五千比丘礼佛而退者。欲显今经甚深。令增上慢人进求大乘尔。

　　五百授记。俱崇密化之迹。

　　注曰。富楼那等五百声闻。于古佛所久修梵行。皆蒙释迦往生劝化。内蕴菩萨外现声闻。今于法华会上。俱得授记作佛。

　　所以放光现瑞。开发请之教源。

　　注曰。放光现瑞发起教之因缘也。如来初放白毫相光。照于东方万八千界。于是弥勒睹七事以腾疑。文殊拟十因而领答。此起教之因缘也。

　　出定扬德。畅佛慧之宏略。

　　注曰。佛从定起。明二种甚深。演畅佛慧之大略也。二甚深者。一证甚深。经云。诸佛智慧甚深无量。二阿含甚深。经云。其智慧门难解难入。此序意也。

　　朽宅通入大之文轨。

　　注曰。此火宅喻也。火宅喻于三界。诸子喻于众生。火宅门外而设三车。喻昔权说三乘也。末后等赐大白牛车。喻今实说一乘也。破三显一诱入大乘。此如来之本致也。光宅疏主立四乘教。义准于此。

　　化城引昔缘之不坠。

　　注曰。此化城喻也。化城喻二乘。宝所喻于大乘。劝进二乘令归一极。勿滞权宗而为究竟。昔为王子已化汝等。今说法华再引令入。此上三句明三周之旨也。

　　系珠明理性之常在。

　　注曰。系珠喻也。珠喻一乘佛性。醉人衣下而系宝珠。昏沉不知枉受辛苦。喻诸声闻。佛于往昔大通佛所。为王子时。以大乘法而令发心。多劫废忘不知不觉。既得罗汉以少为足。今蒙佛说昔事方忆授无上记。喻如亲友指珠示之令离贫苦。

　　凿井显示悟之多方。

　　注曰。凿井喻也。水喻法华一乘。穿凿求之喻闻解思修。若见湿泥知水必近。若闻法华成佛不远。开示多方令人悟入。又干土喻如众生。湿土喻如二乘。泥喻菩萨。水喻诸佛。

　　词义宛然喻陈惟远。

　　注曰。佛说此经言词义理明白宛然。譬喻铺陈其致惟远。非佛智深悲厚。孰肯如是。

　　自非大哀旷济拔滞溺之沈流。一极悲心拯昏迷之失性。

　　注曰。哀悲也。旷远也。一极至极也。言三周七譬显示一乘。四行六记摄诸含识。文喻巧妙劝进谆谆。拔出生死之流。援拯昏迷之性。自非如来大悲远济至极慈心。谁能如此。

　　自汉至唐六百余载。总历群籍四千余轴。受持盛者无出此经。

　　注曰。大教东传自汉至唐。中间经籍四千余卷。受持转诵斯经独盛。

　　将非机教相扣。并智胜之遗尘。闻而深敬。俱威王之余绩。

　　注曰。绩功也。扣投也。言根教相投闻而便敬之人。皆大通智胜佛之遗尘。威音王佛之余功也。

　　辄于经首叙而综之。庶得早净六根。仰慈尊之嘉会。速成四德。趣乐土之玄猷。

　　注曰。庶冀欲也。此经殊胜随喜者获五福。书持者净六根。仰攀也。慈尊嘉会谓慈氏如来龙华之会也。四德谓涅槃具常乐我净之四德也。乐土谓法性常寂光土。玄妙也。猷道也。

　　弘赞莫穷。永贻诸后云尔。

　　注曰。贻遗也。言弘赞此经永遗后代。冀流通之无尽也。

　　妙法莲华经弘传序

　　No. 602

　　妙法莲华经解卷第一之一

　　温陵开元莲寺比丘　戒环　解

　　△开释科五。

　　初通释经题。

　　实相妙法巧喻莲华。内则直指乎一心。外则该通乎万境。方华即果处染常净。此莲之实相也。生佛本有沦变靡殊。此心之实相也。其状虚假其精甚真。此境之实相也。心境万类通谓之法。精粗一致凡圣同源。即诸世谛触事而真。言词不可示分别不能解。故以妙称也。六趣之所迷沦。盖迷此也。诸佛之所修证。盖证此也。洎夫广演言教无数方便。盖为此也。但以众生垢重根器未纯。先说三乘假名引导。故权而未实粗而未妙。及乎诸粪既除心相体信。乃示实相会归一乘。则妙而无粗矣。诸佛能事终毕于是也。然所谓妙法非去粗而取妙。盖即粗以显妙也。所谓一乘非离三而说一。盖会三而归一也。即粗显妙犹莲之即染而净。会三归一犹莲之自华而实。法喻双彰名实并显。故号妙法莲华。夫证是法者。必以大智为体妙行为用。智譬则莲行譬则华。智行两全乃尽其妙。故经文始于一光东照。智境全彰终于四法。成就行门悉备正宗之初。三周开示皆所以明体也。嘱累之后六品敷扬。皆所以明用也。中间辙迹无非智行。旁显体用。兼明彰实相之大全。列开悟之真范。发明种智成就果德。故若有闻者无不成佛。凡能领悟即得授记。一事一相无非妙法也。由是而往。山河大地明暗色空。扩而充之则物物灯明智体。推而行之则步步普贤行门。直下即法以明心。不复离物以观妙。则所谓大事因缘一题尽之矣。

　　△二通述己意。

　　钦惟斯典盛行于世。人莫不愿洛诵深造。而每见其难能者。非经之难特传记难之也。夫传以通经为义。辞达则已。类且繁分名相虚尚。多骈烟飏细科尘飞。杂辩滔滔谩谩杳莫可究。所以难能也。窃观近世明经之体。一于经旨不泥陈言。欲约而尽深而明。释义不出科目立言必求纶贯。焕乎有文释然易解。今辄效为斯解。然有其志无其才。深愧其不逮也。妄意之初。窃谓法华为三乘檃括大事指南。与华严实相终始。于是两载覃思华严经论。深考吾佛降灵之本致。复咨谋宗匠探赜讲肆。历穷智者慈恩广疏古今作者注解。摭其所闻。参诸圆觉楞严维摩诸经。稽核宗趣证正事法。然后命笔。虽立科释义有异旧说。而综文会意稍合华严。削繁录实务在疏明。一大事佛知见而未敢自许。达者苟不是古非今以人废言。试详览之一校其当否。

　　△三通叙科判。

　　释经有科。判教有宗。如禾有科以容其苞本。如水有宗以会其支派。尝谓华严法华盖一宗也。何以明之。夫法王应运出真兆圣。唯为一事无有余乘。是以首唱华严特明顿法。虽知根钝且称本怀。及乎怖大昏惑。乃权设方宜。至于众志真纯则还示实法。然则二经一始一终实相资发。故今宗华严而科释也。或谓华严纯谈实性。独被大机。法华引权入实。三根齐被。二经旨趣迥不相及。引彼释此殆不知宗。而愚窃观信解品。其父先来求子不得。中止一城。其家大富。穷子遥见恐怖疾走。正喻初说华严也。临终命子委付财物。穷子欢喜得大宝藏。正喻终说法华也。迹此观之。始而惊怖终而亲附者无异父。穷之所弃达之所获者无异宝。既无以异何为而不应宗之耶。又况二经以智立体以行成德。放光现瑞全法界之真机。融因会果开修证之捷迳。凡所设法意绪并同。二经相宗亦足见圣人说法始终一贯。果唯一事无有余乘。旨趣稍驯幸无深诮也。今科判此经二十八品分三。初序分一品。二正宗分十九品。三流通分八品。正宗二。初三周开示十品。自方便至学记八品。说三周法授三根记。自法师至宝塔二品。授广记以圆该前记。会诸佛以圆证前法。二显妙劝持九品。自提婆至安乐行三品。显功行之妙也。自涌出至寿量二品。显本迹之妙也。自分别至不轻四品。显闻持之妙也。使由前开悟依此弘持。乃不失宗圆契妙法。流通八品。自神力品发起嘱累品付授。其余六品全体前法示现行境。流通是道。名以行契智常然大用之门。今初序分者。开发正宗之端绪也。其法有二。自人天众集无量义毕。佛踞大定天雨四华。六震撼无明之障缘。一光现智境之实相。此释尊标本圆发其绪也。其次弥勒示问文殊决疑。引灯明之本光。证今佛之瑞相。此大士承流助发其绪也。自余广引意皆悬叙一经本末。欲达正宗必先明序分。则于深经犹绎丝之得绪无所不尽。犹升堂之得序必臻其奥矣。

　　△四译经人时。

　　姚秦三藏法师鸠摩罗什奉诏译

　　姚秦东晋伪王也。姓姚名兴。为秦国王。梵语鸠摩罗什此云童寿。谓童年而有耆德也。奉秦王诏翻译此经。

　　妙法莲华经序品第一

　　△五正解文义三。初序分分四。

　　一说法时处。

　　如是我闻。一时佛住王舍城耆阇崛山中。

　　如是之法我从佛闻。此阿难结集时。升座最初之唱。以证法有所授而已。不必玄说。一时之语乃佛遗言。诸经通用故不定指也。王舍城即灵山所附之城。摩竭陀国之属境也。即西域人间。耆阇崛山此云鹫头山。从形得名。即古佛住处。以古佛所住故称灵鹫。夫说法所依各随宗趣。华严展转十处为圆彰法界。圆觉依大光明藏为直示本起。此依人间之城者。同染净以明莲华之义。据古佛之处者。示祖述以继灯明之道耳。

　　△二法会听众二。

　　初标叙科义。

　　二法会听众三。初声闻次菩萨后人天。此经会权归实。声闻当机所以初列。菩萨即主伴众也。人天外护众也。

　　△二依科列众三。初声闻众二。

　　初无学众。

　　与大比丘众万二千人俱(至)心得自在。

　　佛常随众止千二百五十人。今言万二千者。兼他方所集也。阿罗汉义翻杀贼。亦曰应供。亦曰不生也。善渊之心不能全一。粘湛发识流逸奔境名漏。诸漏者谓欲漏有漏无明漏。皆以粘湛妄识为体。为三界烦恼之本。烦恼即贪嗔痴等十使。为诸漏之缘。戕害法身逼恼正性。名烦恼贼。言漏尽无恼者。以本尽故缘无。是谓杀贼也。己利即证智断惑之事。文句谓三界因果皆为他事。智断功德乃名己利。逮得己利乃堪为人天福田。故号应供。律文凡于应供须忖己德行全缺者。使忖己利也。盖夫苦身而作端坐而食。擎跽而拜逆立而受。苟无己利之德其害非细。行人识之。诸有结者即惑习之业为二十五有之生因。以因尽则果亡。是谓不生也。小乘有定无慧为偏缚未得自在。今云心得自在。乃是定慧两足俱解脱人。以明大阿罗汉影响众尔。

　　其名曰阿若憍陈如(至)如是众所知识大阿罗汉等。

　　此举万二千人领袖上德。即十大弟子之列也。佛有十大弟子。为法王法臣各备众德。权示专门辅弼大化。故大迦叶头陀第一。身子智慧第一。目连神通。旃延论议。阿㝹天眼。富那说法。善吉解空。阿难多闻。波离持律。罗云密行。各居第一。如孔门十哲之列。是其常数。今从憍陈至罗云有二十人者。旁兼众德圆彰法化也。亦各有第一之德。增一阿含云。憍陈初悟解。优楼供养众。伽耶伏诸结。那提善教化。劫宾知星宿。憍梵受天供。离婆不倒乱。毕陵能苦坐。薄拘寿不夭。俱絺善答难。孙陀容挺特。各第一也。众所知识者。其德显著故。诸名缘义非经要旨。不必繁讲。

　　△二有学众。

　　复有学无学二千人(至)亦与眷属俱。

　　此小声闻众。尚在学地。学于无学者也。摩诃波阇此云大爱道。为尼众首。与耶输皆示迹同尘。影响众也。

　　△二菩萨众。

　　菩萨摩诃萨八万人(至)能度无数百千众生。

　　菩萨摩诃萨者。谓菩萨中之大菩萨。即地上等觉之列。拣非地前也。阿耨菩提此云无上正遍正道。陀罗尼此云总持。谓得一切智总持万法也。乐说辩即四辩之总。八地已上名不退位。五地七地得陀罗尼。说决定法名不退轮。诸皆叹德也。住不退位者。得是道以处已。转不退轮者。运是道以利人。此自觉觉他之德也。以慈修身者意在共济。善入佛慧谓能运沤和。通达大智则所证者明。到于彼岸则所造者实。此内德也。由是充实着现。故名称普闻。此外德也。内德通达则有见而化者。外德普闻则有闻而化者。故其所度至于无数百千。皆大菩萨之德。地前所无矣。

　　其名曰文殊师利菩萨(至)八万人俱。

　　此经以智立体故文殊居首。盖文殊具大智妙德为法身体。为诸佛师为世间眼。开佛知见莫先于此。余各表此经之一德也。观音助智行悲。大势具大德用。精进念不退转。不息亿劫勤修。宝掌掌握法宝。药王应机发药。勇施一切能舍。宝月觉体明净。月光能除痴闇。满月兼上二德。大力负荷大法。无量力对境不动。越三界不现身意。䟦陀罗善护正见。弥勒以慈续佛。宝积能聚能利。导师导邪入正。此八万之上首一经之表法也。盖由大智开佛知见。而助智以悲历备众德。乃至导邪入正。则一乘之体具万行之用全矣。不列普贤者。自观音已下皆普贤之行。但初且以智立体开佛知见。终至以行成德。乃见普贤各专表也。

　　△三人天众二。一天龙八部六。

　　初诸天众。

　　尔时释提桓因(至)与其眷属万二千天子俱。

　　释提桓因即帝释也。明月月天子。普香星天子。宝光日天子也。欲界六天曰四天王天忉利夜摩兜率化乐他化自在。帝释即忉利天主。化乐天主号自在。他化天主号大自在。不言夜摩兜率者。举上下以该中也。色界四禅十八天。初禅三梵天。其王为娑婆界主号尸弃大梵。二禅三光天王号光明大梵。不举余天者。言等以该之。

　　△二诸龙众。

　　有八龙王(至)各与若干百千眷属俱。

　　难陀此云喜。䟦云贤。以时雨喜物有贤德故。二龙乃目连所降者。娑伽罗云海。和修吉云多头。德叉迦云现毒。阿耨达池名。摩那斯云大身。优钵罗云青莲池。若干即不定数。谓不胜数也。

　　△三紧那罗众。

　　有四紧那罗王(至)各与若干百千眷属俱。

　　紧那此云疑神。似人而有角可疑。亦云歌神。随佛说法皆能歌之。故皆名法也。法紧歌四谛。妙紧歌十二缘。大紧歌六度。持紧歌一乘。

　　△四乾闼婆众。

　　有四乾闼婆王(至)各与若干百千眷属俱。

　　乾闼婆此云嗅香。能寻香奏乐也。乐谓歌舞等伎。乐音谓鼓节弦管。美即伎中胜者。美音音中胜者。

　　△五阿修罗众。

　　有四阿修罗王(至)各与若干百千眷属俱。

　　修罗此云非天。多瞋无天行故。婆稚云有缚。好斗战故。佉罗云广肩。涌海水者。毗摩质多云海水波音。击海波者。罗睺云障蔽。能障日月。

　　△六迦楼罗众。

　　有四迦楼罗王(至)各与若干百千眷属俱。

　　迦楼罗此云金翅鸟。常啖龙。大威慑龙。大身胜群。大满龙常满意。如意颔有此珠。八部皆神众能变形预会。不列夜叉摩睺罗。略之也。

　　△二人王等众。

　　韦提希子阿阇世王(至)退坐一面。

　　摩竭陀国频婆罗王夫人。号韦提希。其子号阿阇世。不举人民者。王出而民从可知。各礼佛足退坐一面。言虽多不逼肃然有序。

　　△三大觉圆发六。谓之六瑞。

　　一说法瑞。

　　尔时世尊四众围绕(至)教菩萨法佛所护念。

　　△二入定瑞。

　　佛说此经已(至)身心不动。

　　无量义经云。无量义者从一实相生无量法。众集先说无量义经。经毕复入无量义定者。所以发妙法端绪也。示于一事一理一动一寂之间。莫不具无量义。然后可入妙法。

　　△三雨华瑞。

　　是时天雨曼陀罗华(至)而散佛上及诸大众。

　　摩诃云大。曼陀罗云适意。曼殊沙云柔软。皆天妙华也。华表正因。以因必趣果故。散佛上而又及大众者。示此会当得正因也。

　　△四动地瑞。

　　普佛世界六种震动。

　　六震者。动起涌震吼击六种也。东涌西没动遍等遍之说皆不离此。所以六震者。表依六识翻破无明。楞严说。山河大地皆无明感结本唯一真。故云普佛世界。

　　△五众喜瑞。

　　尔时会中比丘比丘尼(至)欢喜合掌一心观佛。

　　喜睹前瑞翘伫嘉应。

　　△六放光瑞三。

　　一光相周亘。

　　尔时佛放眉间白毫相光(至)靡不周遍。

　　一光周亘全彰妙体也。白毫即本觉妙明。东方为不动智境。万八千界依根尘识十八界言也。众生迷此本明本智成十八界。自为限碍难造妙体故。将说法华先现此瑞。使行人直下自发本明照了本智。则根尘识界通为智境。无复限碍廓达圆融。故言万八千界。

　　△二圆现法界事相。

　　下至阿鼻地狱(至)及闻诸佛所说经法。

　　阿鼻此云无间。即地狱最下。阿迦腻吒云质碍究竟。即色界极顶。不言无色者。无色非可见故。上极诸天下穷地狱。于此世界尽见彼土。所谓圆现。

　　△三圆现生佛始终。

　　并见彼诸比丘比丘尼(至)以佛舍利起七宝塔。

　　始自比丘四众修行得道。次见菩萨诸佛行相。终至涅槃起塔。是现众生诸佛之始终也。一光东照周亘圆现。如此详悉者。直依智境示诸法实相也。世间万法自识境观之。悉皆幻惑莫得其实。自智境观之。如是性相因缘。如是果报本末。咸一妙明无非实相。若诸众生本明洞发本智现前。则廓照圆现与佛不殊。妙体实相昭昭心目矣。故文殊曰。今佛放光明助发实相义。自后经文全显斯旨。故先发绪如此。

　　△四大士助发二。初弥勒示问二。

　　初示疑发问。

　　尔时弥勒菩萨作是念(至)悉见彼佛国界庄严。

　　弥勒为补处之主。欲作当来之利。故于此示疑以问。文殊为世间之眼。欲发群盲之智。故于后援古以证。是谓助发。

　　△二以偈重宣二。初申疑问二。

　　初总问六瑞所以。

　　于是弥勒菩萨欲重宣此义。以偈问曰。

　　文殊师利(至)得未曾有。

　　此问放光雨华动地众喜四瑞也。不问说法入定二瑞者。为所常见故。

　　△二详问光中所见二。

　　一问圆现法界事相。

　　眉间放光(至)于此悉见。

　　颂上极诸天下穷地狱等相也。

　　又睹诸佛(至)为说净道。

　　颂见闻诸佛所说经法也。圣主师子言说法无畏。演说经典微妙第一至令人乐闻。即以一乘教诸菩萨也。讲说正法种种因缘至为说净道。即以三乘开悟众生也。若人遭苦至尽诸苦际。即小乘四谛法。四句如次配见苦断集修道证灭也。若人有福至为说缘觉。即中乘十二缘法也。声闻三生种福为厌苦。支佛百劫种福为求道。故有福供佛志求胜法可授中乘。若有佛子至为说净道。即大乘六度法也。六度以种种行为用。以无上慧为体。行得慧济即无染着。故名净道。于二乘言人。于大乘言佛子者。止宿草庵自同使人。成就大志乃命为子。

　　文殊师利(至)今当略说。

　　结前开后也。

　　△二问圆现生佛始终。

　　我见彼土(至)而击法鼓。

　　此颂修行之始。后颂涅槃之终。此即种种因缘信解相貌。而大要不出六度。从或有行施至求佛智慧檀度也。我见诸王至而被法服戒度也。比丘处闲诵经忍度也。菩萨勇猛为道进度也。离欲修禅至赞诸法王禅度也。智深志固至而击法鼓智度也。戒有三聚。谓摄善法戒。摄众生戒。摄律仪戒。诸王问道摄善法也。舍臣妾摄众生也。被法服摄律仪也。忍有三种。谓生忍苦忍第一义忍。比丘处闲诵经。即闲林静谷恶人恶兽为生忍。砺比丘节为苦忍。乐诵经典即第一义忍也。离欲有三。谓五尘欲二乘欲法爱欲皆离也。得五神通者非凡夫五通。以初学对佛分有漏无漏耳。

　　又见菩萨(至)求无上道。

　　此广颂菩萨行道因缘相貌也。天龙恭敬不以为喜。菩萨自重也。处林放光济地狱苦。菩萨大悲也。痴眷属谓唯恣情欲不能迁善者。自未尝睡眠至欢喜无厌。乃六度。众行不复次第。但随所见。或有说寂灭法等者。或以教说求道也。观诸法性等者。或以觉观求道也。心无所著等者。离教观忘心迹以求道也。虽种种因缘相貌不同。无非实相妙行。故于光中详现。

　　文殊师利(至)其华开敷。

　　此颂涅槃之终也。直曰纵横曰广。四十里为一由旬。天树王者。忉利天员生树。宝华开时天界自然严饰妙好。乃佛灭后供养舍利果报也。故诸佛子为供舍利严好如之。

　　△二请答疑。

　　佛放一光(至)为说何等。

　　仁指文殊也。

　　妙法莲华经解卷第一之一

　　妙法莲华经解卷第一之二

　　温陵开元莲寺比丘　戒环　解

　　　　妙法莲华经序品第一之余

　　△二文殊决疑四。

　　一忖答。

　　尔时文殊师利(至)故现斯瑞。

　　雨以一味沾洽。螺以一音亘彻。鼓以号令群众。义以开发随宜。

　　△二引证二。

　　初引灯明本始。

　　诸善男子(至)天人师佛世尊。

　　阿僧云无数。劫云时分。欲原光瑞本始。而推之于无数不思之劫者。此光此法固始于无始。超乎数量也。佛号日月灯者。日昱昼月昱夜。灯则照于日月所不照。而通乎昼夜之道相续无穷。彼佛妙智真明兼三者之德。故以为号。十号初言本终言迹。中言德本谓真性一切如也。故曰如来。迹谓道化。人天尊仰。故曰世尊。德即万德种智事也。为良福田故应供养。圆具四智。故能正遍知。万行真明曰明行足。善入尘劳穷尽万法曰善逝世间解。证无等等曰无上士。化物不暴挺然不屈曰调御丈夫。三界摸范曰天人师。自他觉满曰佛。总而言之。从如实道来具万德应物。为世所尊之号也。

　　演说正法初善中善后善(至)成一切种智。

　　此叙灯明亦于一乘随宜说三也。初中后者。指三乘之法。皆应机契道无不善也。藉权显实故其义深远。方便随机故其语巧妙。本于一乘故纯一无杂。明菩萨行。故具足清白梵行之相。以一乘应三乘而说。故云说应四谛等。于二乘言求。于菩萨不言求者。佛为大事出兴。本说教菩萨法。故不待求于余乘非所愿说。特因乐小者求而后说也。于声闻言涅槃。于辟支菩萨言种智者。声闻厌生死苦取灭谛小果。故进之于究竟涅槃。辟支利智菩萨大根。故成之以一切种智。一切种智唯佛能具。

　　次复有佛(至)植诸善本。

　　此又引然灯本始。以明妙法传续之由也。自初灯明至最后灯明。有二万佛。然灯即最后灯明之王子也。名字姓皆同者。明道同也。有八王子者。圣人示迹表法也。依灯明有八意。表从妙明真心出妙观察意。其用有八也。妙心本空而能有用故名有意。此妙有也。出乎妙心用无不善故名善意。此妙善也。量不可测名无量意。此妙量也。对境利用名宝意。此妙宝也。触类而长名增意。此妙增也。善能觉了名除疑意。此妙觉也。应物如响名响意。此妙响也。建立万法名法意。此妙法也。领四天下者。未出家时未免物累也。闻父得道舍位出家者。离情去累乃趣正觉之表也。智胜王子有珍玩之具。闻父得道。舍之而往。其意同此。心王出三界家。则八识之子随出而为诸法师。亦若是矣。

　　△二引瑞事同今四。

　　一六瑞同。

　　是时日月灯明佛说大乘经(至)如今所见是诸佛土。

　　△二示疑同。

　　弥勒当知(至)欲知此光所为因缘。

　　昔众见瑞欲知其缘亦如今众。

　　△三说证同。

　　时有菩萨名曰妙光(至)佛所护念。

　　妙光即文殊前身。昔因妙光而说者。为其为世间眼能证此法故。今亦因其助发。

　　△四广引五。

　　一三昧同。

　　六十小劫不起于座(至)而生懈倦。

　　昔众六十小劫谓如食顷。今众五十小劫谓如半日。皆由得法华三昧于道不倦如此。盖法华三昧真知见力不为顷久推移。不为时劫加损故也。

　　△二唱灭同。

　　日月灯明佛于六十小劫(至)当入无余涅槃。

　　经已唱灭欲付大事故。今佛经已亦云不久涅槃。欲以妙法付嘱有在也。涅槃此云灭度。谓灭尽诸苦度生死海。真常道果之号。非丧亡之号也。真常者生灵性命之大本也。本真无妄凝常不变。由一念之迷妄。沈幻苦而失其所谓真。沦变生死而失其所谓常。圣人复还元觉。不沈诸妄不受诸变。故曰真常。与儒所谓复则不妄。老所谓复命曰常同意。所谓有余无余者。小乘厌生死苦。欲速出三界滞于偏真。证性未圆故名有余。大乘离生死见无退无出。凝然常寂。证性已圆故名无余。今云入涅槃者。示脱幻妄尘扰而反乎本真凝寂也。

　　△三授记同。

　　时有菩萨(至)入无余涅槃。

　　亦如今说经后记诸弟子也。多陀阿伽度云如来。阿罗诃云应供。三藐三佛云正遍正觉。略称十号之三也。

　　△四助化传续同。

　　佛灭度后(至)名曰然灯。

　　妙光昔助灯明为然灯之师。今助释迦续灯明之道。八子生于灯明师于妙光。至其成佛又号然灯。而然灯又为释迦之师。盖是道出于本觉明心。而常资妙光智体。传续不穷。如一灯明然百千灯。其明不穷其光不二。此妙法大本也。故援引证此。

　　△五显益同。

　　八百弟子中有一人(至)供养恭敬尊重赞叹。

　　弥勒初心贪着小乘利养。故于众经唯求名言。无所通达忘失正见。蒙灯明教故。得值多佛趋补处果。如须菩提等贪着小果一日之价。于此大乘无有志求。蒙释迦教故。得近法王获大宝位。

　　△三结证所忖。

　　弥勒当知(至)佛所护念。

　　今昔之事宛然相契。则将说法华断可忖矣。夫引瑞事同今所忖惟。此且又广引三昧唱灭等者。意在冥叙一经本末。故广引之事皆契后文。

　　△四以偈重颂三。初颂引证二。

　　初颂灯明本始。

　　尔时文殊师利于大众中。欲重宣此义而说偈言。

　　我念过去世(至)亦随修梵行。

　　此通颂初后灯明法化及八子之迹。

　　△二颂瑞事同今五。

　　一颂六瑞同。

　　时佛说大乘(至)现诸希有事。

　　△二颂光相同二。

　　一颂圆现法界事相。

　　此光照东方(至)悉见彼大众。

　　自然成佛道者。成就慧身不由他悟。

　　△二颂圆现生佛始终。

　　或有诸比丘(至)说法求佛道。

　　不颂涅槃相略之也。

　　△三颂疑问同。

　　尔时四部众(至)是事何因缘。

　　△四颂说证同。

　　天人所奉尊(至)令妙光欢喜。

　　△五颂广引同五。

　　一颂三昧同。

　　说是法华经(至)悉皆能受持。

　　△二颂唱灭同。

　　佛说是法华(至)佛灭一何速。

　　诸子悲恼非为生灭。起爱见之悲为众生悲也。诸法实相义即法华要旨。下至亿劫时一遇。皆灯明临灭宣付勉勖之辞。此经凡长行略则偈详。长行详则偈略。圣言说约文体皆然。今此疑问等文。即前详偈略。唱灭之文。即前略偈详也。

　　△三颂授记同。

　　圣主法之王(至)以求无上道。

　　由众悲恼故慰安之。而授德藏记使依归也。无漏实相即妙法真体也。大觉灭度譬薪火者。以薪虽穷而火传不知其尽。所谓示灭也。自分布舍利起塔至精进求道。言弟子追慕景仰之事。

　　△四颂助化传续同。

　　是妙光法师(至)度脱无量众。

　　妙光广宣即助化事。八子已下明传续之由。

　　△五颂显益同。

　　时妙光法师(至)其数无有量。

　　心常懈怠等者。如懈退宝所贪着小乘也。多游族姓即尚名相也。弃舍所习不务本也。余如前解。

　　△二颂结证所忖。

　　彼佛灭度后(至)欲说法华经。

　　△三颂总牒决疑。

　　今相如本瑞(至)令尽无有余。

　　疑悔者。以小疑大也。上序分竟。

　　△二正宗分二。初分科叙义。

　　二正宗分十九品分二。一三周开示十品分三。初说三周法授三根记。即方便至学记品是也。二授广记圆该前记。即法师品三会。诸佛圆证前法即宝塔品也。所谓三周者。法说一周被上根。即方便品也。为上根猛利则直说法体故曰法说。喻说一周被中根。即譬喻品也。为中根稍钝以譬喻始解。因缘说一周被下根。即化城品也。为下根甚纯故假宿世因缘款启。然根虽列三。教实通被也。

　　妙法莲华经方便品第二

　　△二依科解文二。初三周开示三。初说三周法授三根记三。初法说一周被上根二。初科分叙义。

　　前之一光东照妙体已全然默而识之不言而信。非垢重众生所及。须假语言方便开示。故名方便品。盖诸法寂灭相不可以言宣。唯在方便开示使自悟入。故下正说之文。但云如是妙法诸佛如来时乃说之。又云。诸佛唯以一大事出现。欲令众生开佛知见。自此之外无复正说。特以异方便助显第一义而已。至于三周九喻百界千如。皆异方便也。然则所谓妙法所谓一大事者。终何说示。所谓佛知见所谓第一义者。若为开显。而法华最后之唱又岂徒然哉。由是观之。信有非思量分别所解者。存乎其间。而云不可言宣。固不诬矣。则凡涉语言文字。皆为方便。故于正宗首标方便之名。深有旨也。

　　△二科释正文三。初出定称叹二。

　　初出定。

　　尔时世尊从三昧安详而起。

　　从无量义三昧起也。

　　△二称叹三。

　　初叹诸佛二智。

　　告舍利弗(至)一切声闻辟支佛所不能知。

　　双叹二智一乘之深也。诸佛智慧指权实二智也。权智说法实智证法。其智慧门指一乘妙法也。经初发绪独因文殊。而出定辄告鹙子者。此经以智立体会权归实。文殊为实智之首。鹙子为权智第一。所以告之。意在引权入实也。

　　所以者何(至)随宜所说意趣难解。

　　释上智深法深之由也。亲无数佛则所学之深。行无量道则所造之深。勇猛精进则建志之深。名称普闻则积德之深。成就深法则所证之深。随宜所说则方便之深。所以难解难入也。如此深叹者。将以引权入实会三归一。欲发起二乘愿慕也。

　　△二叹自行二智。

　　舍利弗吾从成佛已来(至)皆已具足。

　　释尊出兴种种演说方便导生。皆由权实二智耳。方便波罗蜜权智也。知见波罗蜜实智也。非权不能导生。非实不能离着。故须两具也。诸著者。粗即六尘业。细即二乘法。

　　△三叹二智德用五。

　　一叹实智证法。

　　舍利弗(至)成就一切未曾有法。

　　如来真知见力。广无不容深无不极。故四无量心四无碍辩。十力四无畏深禅大定。诸解脱法诸三昧门。一一深造实际。凡一切未曾有法无不由此成就。盖是智也。摄一切法如空包色。融一切相如海纳流。故称广大深远。

　　△二叹权智说法。

　　舍利弗(至)言词柔软悦可众心。

　　如来真方便力。能分别万法巧说三乘。曲狥机宜故言词柔软。称适物性故悦可众心。

　　舍利弗。取要言之。无量无边未曾有法。佛悉成就。

　　结二智德用也。

　　△三重显深妙。

　　止舍利弗不须复说(至)乃能究尽诸法实相。

　　止之不说益显深妙也。第一难解之法。即实相妙法。非言所及故不须复说。非意所到故希有难解。非二乘所造故唯佛能究。

　　△四陈诸法实相。

　　所谓诸法如是相(至)如是本末究竟等。

　　上所谓实相者。即世间诸法性相体力本末究竟等是也。可见为相。相本为性。形具为体。利用为力。乍起为作。资始为因。助因为缘。缘熟为果。应果为报。始终为本末。穷尽为究竟。一切诸法不离此十。亦各具此十也。如是者。随事指法之辞。谓诸法有如是之相如是之性。乃至如是而始终。如是而穷尽。无非实相也。即此而推现前种种。松直棘曲鹄白乌黑。竹如是翠华如是黄。凡即诸世谛之事无非实相也。唯其即世谛而无非实相。故证之者当不亏其天真。不离其当体。而默得于色心之外。是谓第一希有难解之法也。旧约四圣六凡十法界而说。以一界各具十如合为十界。百如摄为百界千如。融之以至于无尽。此乃即实相。而明法性也。又作三观回互而释。空则是相如。假则如是相。中则相如是。此乃即实相而明观智也。然此正明诸法实相。乃一乘极谈。不应作如如理性释之。况十如三观方是大乘圆融之法。于一乘实相同途异辙。达者审之。

　　△五以偈重颂六。

　　初颂叹智德用。

　　尔时世尊欲重宣此义而说偈言。

　　世雄不可量(至)我已悉知见。

　　世雄不可量至无能测量者。叹诸佛二智之深也。本从无数佛至难见难可了。颂诸佛智深之由也。于亿劫行道至我已悉知见。括显自行也。佛号世尊又号世雄者。世尊为十号之总。余皆随德之称。故或曰雄猛曰慧日曰两足等。今言世雄者。乃释迦称诸佛智德雄猛绝世也。余如长行。

　　△二颂叹法实相。

　　如是大果报(至)其力所不堪。

　　颂十如及止身子不说之意也。是法不可示言辞相寂灭者。如是实相触事而真。拟之即差言之即乖也。言诸余生类无能解者。以即诸世谛性相。而默得于色心之外。为难也。言除诸菩萨信坚固者。许以信得入也。言诸弟子众力所不堪者。明非二乘法也。漏尽后身即二乘之果。所谓住最后身有余涅槃者。

　　△三颂广叹智。

　　假使满世间(至)亦复不能知。

　　此自寡智而之众智。以广叹佛智之深也。舍利弗智慧第一。而寡不如众。故虽满世间。又满十方第一之智。皆不足测佛深智也。

　　辟支佛利智(至)亦复不能知。

　　此又自利智而之上智。以广叹也。声闻之智不及辟支之利。而辟支既证无漏后身。则其智为极明。新发意菩萨能供佛以增长智慧。能了义以决择智慧。能说法以发明智慧。则其智之妙又过辟支之利矣。地上不退菩萨之智。又过于地前发意。如是竟不能知者。明佛智非三乘人所知。意在激发权小也。辟支此云独觉。竹林稻麻譬最多也。

　　△四颂广叹法。

　　又告舍利弗(至)十方佛亦然。

　　无漏妙法。即一乘实相也。二乘不能测故。唯我知是相。诸佛所同证故。十方佛亦然。

　　△五颂正显今实。

　　舍利弗当知(至)要当说真实。

　　△六斥权使悟。

　　告诸声闻众(至)引之令得出。

　　斥昔之权使悟今实也。初四句召二乘人。后四句斥权而告之。

　　△二众疑请问六。

　　一声闻疑念。

　　尔时大众中(至)一切声闻辟支佛所不能及。

　　二乘闻佛深叹二智。而不能解故疑之。从而作是言已下。皆叙佛前言。

　　佛说一解脱义(至)而今不知是义所趣。

　　因佛叹解脱诸三昧。遂以二乘解脱等佛解脱。谓己已得。不知二乘但离虚妄名为解脱。其实未得一切解脱也。

　　△二身子发问。

　　尔时舍利弗知四众心疑(至)而说偈言。

　　慧日大圣尊。久乃说是法。

　　二智破暗故称慧日。此叹久默斯要。下乃申问。

　　自说得如是(至)愿佛为解说。

　　此皆颂佛前言为问。即佛力无所畏解脱诸三昧等文。道场所得法。言所证实智也。我意难可测。言说法权智也。诸罗汉言已得果者求涅槃。言未得果者求缘觉。即前所谓发声闻辟支佛心之比丘。皆疑佛所叹。

　　于诸声闻众(至)欲闻具足道。

　　究竟法即道之绝域。所行道则循斯须而已。佛口所生者。诸弟子从佛口生从法化生。具足道即圆顿法。

　　△三佛止不说。

　　尔时佛告舍利弗(至)皆当惊疑。

　　道大机小故。闻者惊疑。

　　△四身子再请。

　　舍利弗重白佛言(至)而说偈言。

　　法王无上尊。惟说愿勿虑。是会无量众。有能敬信者。

　　佛依小根而止。故独言天人惊疑。身子依大根而请。故广言诸根明了。

　　△五世尊再止。

　　佛复止舍利弗(至)尔时世尊重说偈言。

　　止止不须说。我法妙难思。诸增上慢者。闻必不敬信。

　　佛意非虑大根。预知有退席之众。及恤人天惊疑而已。身子未谕。故佛重举天人增慢之众止之。坠大坑者。破法堕恶道之类也。

　　△六身子三请。

　　尔时舍利弗重白佛言(至)而说偈言。

　　无上两足尊(至)则生大欢喜。

　　身子为法之切固仗大根而请也。长夜安隐者。众生痴盲如处长夜。若蒙发明则得大安隐。两足福足慧足也。舍利弗于声闻众智慧第一。故称长子。

　　妙法莲华经解卷第一之二

　　妙法莲华经解卷第一之三

　　温陵开元莲寺比丘　戒环　解

　　　　妙法莲华经方便品第二之余

　　△三正说妙法四。

　　初佛许说。

　　尔时世尊告舍利弗(至)吾当为汝分别解说。

　　圣慈之心感之则应。故虽欲无言。不可得也。

　　△二上慢退席。

　　说此语时(至)世尊默然而不制止。

　　佛止不说俯为此辈故。诸增慢俦果然退去。然灵山胜集岂有凡材。盖亦大权示迹。警进未学耳。故宣师云。是知五千退席为进增慢之俦也。于法未得而谓已得。于道未证而谓已证。已实下而自增上。以慢法慢人曰增上慢。

　　△三众净诫听。

　　尔时佛告舍利弗(至)愿乐欲闻。

　　枝叶譬琐末之众。贞实譬成德之众。敬对曰唯。领善听之诫也。

　　△四正为开示二。

　　初全提。

　　佛告舍利弗(至)如优昙钵华时一现耳。

　　直指妙法全体也。下明一大事佛知见。与所谓是法非思量分别所解者尽此矣。直可非思量分别而解之。优昙此云灵瑞华。三千年一现。现则金轮王出。譬妙法为一大事时乃说之。

　　△二款启十四。

　　初令笃信。

　　舍利弗。汝等当信。佛之所说言不虚妄。

　　既已全提。复将款启。故饰之使以信得入。

　　△二明权显实二。

　　一标。

　　舍利弗。诸佛随宜说法。意趣难解。

　　△二释。

　　所以者何(至)唯有诸佛乃能知之。

　　云我以方便演说。即明权也。云是法非思量所解。显实也。所以非思量分别者。离识情也。唯佛能知。非二乘法也。

　　△三示出世本怀。

　　所以者何。诸佛世尊唯以一大事因缘故。出现于世。

　　一大事者。一乘妙法也。即诸佛知见当人妙心。万法实相无二无三故曰一。此非小缘故曰大事。

　　舍利弗(至)出现于世。

　　征释上义。明诸佛出兴本怀也。佛知见者。彻了实相真知真见也。在法名一佛乘。在因名一大事。在果名一切种智。故曰诸佛因一大事故出兴。为一佛乘故说法。欲令众生开佛知见而究竟皆得一切种智也。此真知见生佛等有本来清净。唯人以妄尘所染无明所覆而自迷失。故佛与开示使得其本来清净者而自悟入不复迷失也。开者破无明之封。蔀示者指所迷之真体。悟者豁然洞视。入者深造自得。而证一切种智。是谓佛知见道也。

　　舍利弗。是为诸佛以一大事因缘故出现于世。

　　结释也。

　　△四示无他道。

　　佛告舍利弗(至)无有余乘若二若三。

　　诸佛为一大事出现故。诸有所作常为一事。以此而教菩萨。以此而示众生。以此而说诸法。曾无他道也。

　　△五十方道同。

　　舍利弗。一切十方诸佛法亦如是。

　　亦莫不由斯道也。

　　△六三世道同。

　　舍利弗(至)究竟皆得一切种智。

　　虽说百千亿无数诸法门。其实为一乘。一切种智即佛果智也。

　　舍利弗(至)欲令众生入佛之知见故。

　　结指归同也。不言开者。云教化即开义。

　　△七自行道同。

　　舍利弗(至)如此皆为得一佛乘一切种智故。

　　我今说法皆式诸佛也。种种欲著者。或依浊业欲五尘着爱染。或依净业欲小果着二乘。

　　△八结显一乘。

　　舍利弗。十方世界中尚无二乘。何况有三。

　　△九原始要终。

　　舍利弗(至)于一佛乘分别说三。

　　此原圣人始以乘时济导。不得已而说三。然要其终实为一乘耳。五浊皆依性说。性本渊澄五事交扰。起诸尘滓名浊。所谓劫浊者。劫言时也。时多恶事混浊起业。烦恼浊者。开即九十八使。总即贪嗔痴等五钝。混浊障事。众生浊者。长养无明支离六道。众恶相生混浊障性。见浊者。开即六十二见。总即身边等五利。混浊障理。命浊者。业识为种交遘发生。随劫短减汩没生死。劫浊无别体。但依四者增剧立名。释迦出当劫减寿百岁时。四者正剧。故云劫浊乱时众生垢重等。

　　△十斥名会实。

　　舍利弗(至)非辟支佛。

　　法王法中虽有二乘之名。曾无二乘之实。如来出兴但说教菩萨法而已。传此乃为弟子。得此乃堪应供。觉此乃真辟支。而不闻不知者乌足为弟子等。故曰非也。是以迦叶领悟之后。乃云我等今者真是声闻。真阿罗汉。

　　△十一拣邪劝信。

　　又舍利弗(至)无有是处。

　　以罗汉为后身。以小果为究竟。而不复回心求正道者。皆为增慢邪人名字罗汉而已。

　　△十二示作远因。

　　除佛灭度后现前无佛(至)于此法中便得决了。

　　除佛灭后去圣逾远。容有不信。然亦可作得度因缘故。若遇余佛。于此法中便得决了。

　　△十三结劝。

　　舍利弗(至)无有余乘唯一佛乘。

　　△十四以偈重宣三。

　　初颂退席。

　　尔时世尊欲重宣此义。而说偈言。

　　比丘比丘尼(至)不堪受是法。

　　前独云罪深增慢。此又云我慢不信等者。前则通举此则别颂。以比丘出家进取圣果多增慢。优婆塞在家豪贵矜高多我慢。优婆夷女懦邪僻多不信故也。护惜瑕疵谓覆罪文过。众中糟糠谓乱淳混粹也。佛威德故去者。若穷子之怖父也。

　　△二颂诫听。

　　此众无枝叶。唯有诸真实。舍利弗善听。

　　△三颂正说二。

　　一颂全提。

　　诸佛所得法。

　　直指妙法也。

　　△二颂款启十四。

　　一颂明权。

　　无量方便力(至)以故说是经。

　　明应小机开权也。言众生心所念等者。谓知其所念小法所行小道。所欲小果所系浊业。故以方便说九部法。修多罗云契经。伽陀云孤起颂。本事说佛本行。本生说佛前因。未曾有即希有之瑞。因缘即种种缘法。譬喻引事显法。祇夜云应颂。优婆提舍云论议。此小乘九部也。大乘加方广自说授记。为十二部。是经指九部经也。盖为乐小之人。权设方便引入佛慧。为大乘之本而已。

　　△二颂显实。

　　有佛子心净(至)故为说大乘。

　　明应大机显实也。心净则异上欲性。利根异上钝根。行深妙道异上不行。是故为说大乘而记其成佛也。深心念佛即念自性佛。修持净戒即持无相戒。此所以为得佛之道也。

　　声闻若菩萨。闻我所说法。乃至于一偈。皆成佛无疑。

　　所谓究竟皆得一切种智也。夫佛道悬旷经劫积行然后乃成。此则才闻一偈而成何耶。盖佛性之在缠若神珠之在衣。小乘向外求索。故甚大艰难。法华直指当体。故不求自得。是以彼必经劫积行。而此则不几乎一偈。可以成佛也。

　　十方佛土中(至)说佛智慧故。

　　结显一乘也。但以假名字等者。虽假三乘之名。实说正智之法。

　　△三颂出世本怀。

　　诸佛出于世(至)济度于众生。

　　△四叙实通妨。

　　佛自住大乘(至)为说实相印。

　　圣人平等行慈至诚待物。故自安住大乘而一如所得之法。加之定慧庄严以此度生。欲人同证。若自证大道而以小乘化物则为悭法。于道有妨。是不可也。故凡归我以信则我待之以诚。不欺小机不诳未学。不贪法利不嫉彼胜。盖法中诸恶佛皆已断。故能说法无畏也。安乐行云。若欲说是经。当舍嫉恚慢谄诳邪伪心。此断诸法中恶之义也。我以相严身等者。谓有能信归于我。我斯为现胜身说实相法。其所说法皆与实相不相违背。名实相印。又以一实相印一切法。如所谓山河大地一法所印。

　　舍利弗当知(至)皆令入佛道。

　　昔愿众生同证实相。今获显实是满本愿。此结叙实也。

　　△五叙权通妨。

　　若我遇众生。尽教以佛道。无智者错乱。迷惑不受教。

　　以一实化虽我本愿。柰何机小怖大。若穷子之惊愕迷闷。则于物有妨。是以用权也。

　　我知此众生(至)是亦非真灭。

　　彼所以迷不受教者。为善本未植浊业强盛故也。坚着五欲痴爱生恼。即烦恼浊也。以欲因缘坠三恶轮六趣。即众生浊也。受胎微形增长众苦。命浊也。入邪见林着妄谄曲。见浊也。若有者常见。若无者断见。众生因此二见于五蕴计我。故具足六十二见。由是执妄益坚去道益远。是以于万亿劫。不闻佛名不闻正法。即劫浊也。五者交扰汩昏其性。难以正道度之。是故不得已。而说尽苦道示权果法。即小乘灭谛非真灭也。下示真灭。

　　诸法从本来。常自寂灭相。佛子行道已。来世得作佛。

　　修道证灭。是亦非真了法。本来常自寂灭不假修证乃为真灭。能行此道与觉相应。故得作佛也。

　　△六会权归实。

　　我有方便力(至)唯一无二乘。

　　虽说三乘皆归一实。

　　△七颂三世道同三。一颂过去道同二。

　　初诸佛等同。

　　过去无数劫(至)令入于佛道。

　　言皆依权演实也。

　　又诸大圣主(至)助显第一义。

　　此又广演诸佛随机方便异。之言多也。谓以多方便助显妙法第一义谛。即下文所陈。上至菩萨下至人天小善微因。皆成佛道是也。下文旁出四科。

　　△二菩萨等同三。

　　初颂菩萨行。

　　若有众生类(至)皆已成佛道。

　　施戒忍进禅智。六度也。前四为福后二为慧。故曰种种修福慧。自下诸行纤悉备举。即多方助显也。使即其所显明第一义。则一行一相无非妙法。举手低头无非妙行。所以皆成佛道。纵虽未成其道已具矣。

　　△二颂声闻行。

　　诸佛灭度已。若人善软心。如是诸众生。皆已成佛道。

　　以善软为声闻行者。大品叹罗汉心调柔软。净名云。住调伏心是贤圣行。

　　△三颂人天行四。

　　一造塔善行。

　　诸佛灭度已(至)皆已成佛道。

　　万亿种者。或七宝香木。或瓦石沙土。贵贱华质之不同等。妙刹也。精诚戏笑之所寓等。妙心也。所以皆成佛道。

　　△二造像善行。

　　若人为佛故(至)度脱无量众。

　　诸形像者。或木雕漆布。或泥塑宝钻。或金银乃至锡铁而铸。或众彩乃至指爪而画。若形若影之精朴等。妙相也。自作使人之专略等。妙心也。至若渐积功德具足大悲。如是种种无非实相。皆第一义。所以皆成佛道。然此非二乘所及。故曰但化诸菩萨也。

　　△三供佛善行。

　　若人于塔庙(至)如薪尽火灭。

　　或香华幡盖出于敬心。或众鼓伎乐出于喜心。或一色一香出于乱心。乃至歌呗之小音低头之小善。而皆成佛道者。第一义谛离敬怠绝喜恶。静乱小大皆通为一故也。若以敬喜为是。以怠乱为非。则终身处乎是非之境喜恶之场。虽历尘劫碎身粉命。未有得道之期。况一举手低头之顷耶。度众入灭乃详言成佛转化之事也。贝螺也。大者缭曲似角。故名角贝。

　　△四散乱善行。

　　若人散乱心。入于塔庙中。一称南无佛。皆已成佛道。

　　诸行首举六度。福慧为最难。末举乱心称佛为最易。而皆成佛道者。信乎道无难易。颠沛造次无非妙法。无非第一义也。

　　于诸过去佛。在世或灭后。若有闻是法。皆已成佛道。

　　结过去道同也。

　　△二颂未来道同。

　　未来诸世尊(至)亦同得此道。

　　此同释迦本立誓愿。次明随机助显。

　　未来世诸佛。虽说百千亿。无数诸法门。其实为一乘。

　　此同过佛以异方便助显等意。而简其文也。

　　诸佛两足尊(至)导师方便说。

　　重明佛说一乘之意也。法常无性则言词相寂不容有说。但为发起佛种故说一乘。此同后文知第一寂灭以方便力说也。是法住法位者。森罗万像皆即实相也。世间相常住者。山河大地当体真常也。三乘遣相明真故。法不住位。释动求静故。见有迁流。一乘触事而真。不生情解故。法法住位世相常住。道场所证如此而已。故为众生方便演说也。

　　△三颂现在道同。

　　天人所供养(至)其实为佛乘。

　　次明随机助显。

　　知众生诸行(至)随应方便说。

　　亦同前助显简文。

　　△八颂自行道同。

　　今我亦如是。安隐众生故。以种种法门。宣示于佛道。

　　次明随机助显。

　　我以智慧力。知众生性欲。方便说诸法。皆令得欢喜。

　　此亦助显简文也。所以逐节举助显事者。明三世诸佛以至释迦。说法仪式并同。

　　△九颂原始开权。

　　舍利弗当知(至)而起大悲心。

　　颂佛出五浊等文。穷无福慧。众生浊也。生死不断。命浊也。着欲盲冥。即烦恼浊。不求佛法。即劫浊。深入邪见。即见浊也。以苦舍苦。言不知出要。圣人所以为此起悲开权也。五眼中肉眼碍而不通。天眼通而滞相。慧眼直以破相。法眼直以观俗。佛眼无不洞彻。而善观众生缘业。故云以佛眼观也。𤛆牛南夷之兽。蔽于爱尾因以害生。众生蔽五欲之爱害犹是也。大势佛者。众生穷无福慧堕险遭苦。唯佛有大势能救险道。法有大力能断诸苦。

　　我始坐道场(至)云何而可度。

　　始坐道场者。华严之后隐舍那身现大权相。示成正觉之始也。观树经行思以道荫物也。三七思惟思开三阐化也。众生耽湎五欲迷失正道。名乐痴所盲。

　　尔时诸梵王(至)请我转法轮。

　　方思阐化而诸梵适请。乃世道交兴机缘默感也。

　　我即自思惟(至)疾入于涅槃。

　　为机沉思进退未决。

　　寻念过去佛。所行方便力。我今所得道。亦应说三乘。

　　欲效三世佛说法之仪式也。

　　作是思惟时(至)但为教菩萨。

　　此皆十方佛语叹释迦之善思合诸佛之方便。

　　舍利弗当知(至)我亦随顺行。

　　释迦昔闻十方佛语慰喻。乃称名归依而随顺其语。以狥物机也。南无者归依之辞。

　　思惟是事已(至)法僧差别名。

　　思得其宜。即趣鹿野苑。依实开权也。波罗奈即鹿野苑之境号。最初说四谛处也。五比丘即憍陈如等。于迦叶佛学道未证。誓于释迦法中最先开悟。故先度之。因是而三宝之名出焉。始坐道场故有佛名。转法轮说涅槃故有法名。度憍陈为罗汉故有僧名。皆自一道而有差别也。若知佛即是法法即是众入不二法门。则何差别之有。

　　从久远劫来。赞示涅槃法。生死苦永尽。我常如是说。

　　结始权意也。赞示涅槃法而说生死苦永尽。所谓说诸尽苦道示之以涅槃。盖曲狥机权耳。

　　△十颂要终显实。

　　舍利弗当知(至)今正是其时。

　　终见机熟乃思显实。

　　舍利弗当知(至)但说无上道。

　　钝根小智指退席众也。今喜退矣。故不假方便。

　　菩萨闻是法。疑网皆已除。千二百罗汉。悉亦当作佛。

　　既遇如来正修行路。根无大小皆成佛果。

　　如三世诸佛。说法之仪式。我今亦如是。说无分别法。

　　结终实意也。

　　△十一广赞一乘。

　　诸佛兴出世(至)过于优昙华。

　　赞一乘难值难闻也。如大通之前百八十劫空过无佛。佛难值也。释迦出五浊四十年待时。法难说也。由是二者。故旷劫难闻。又有退席故听受亦难。四难相际所以希有如优昙华。而闻法能赞者。又过前四。盖是法甚深奥少有能信者故也。能赞是法则为供佛者。三世诸佛皆从此出故。

　　△十二慰喻劝信。

　　汝等勿有疑(至)无声闻弟子。

　　创说一乘。恐其惊怪。故慰使勿疑。而知法王法中本无二乘也。

　　△十三流通法说。

　　汝等舍利弗(至)广赞一乘道。

　　言当知秘要。使护持而流通也。言五浊恶世及当来恶人。使择机而流通也。言有惭愧清净等。使应机而流通也。

　　△十四总结法说。

　　舍利弗当知(至)自知当作佛。

　　知昔之权为随宜。信今之实而无惑。则诸佛实智汝已得之。宜自忻庆知当作佛也。身子领悟偈云。安住实智中我定当作佛。盖领悟此语。

　　妙法莲华经解卷第一之三
卍新纂续藏经第 30 册 No. 0602 法华经要解


　　妙法莲华经解卷第二之一

　　温陵开元莲寺比丘　戒环　解

　　妙法莲华经譬喻品第三

　　△二喻说一周被中根二。

　　初标叙科义。

　　譬者引浅况深。喻者托言训晓。由前法说。示多方便。皆为一乘。上智已悟中根未解。故引三车一门之浅。以况三乘一道之深。而训晓焉。故名譬喻品。经有九喻。谓火宅穷子药草化城系珠凿井王髻父少医师。旧唯言七喻。遗却凿井父少二喻。谓是旁出实非旁也。喻说文二。初法说绪余。二喻说正文。然法说绪余合联前品之末。喻说名题合标绪余之后。而分品似滥者。身子既自领悟法说。欲以悟人故陈悟喜之意。而为机起疑发兹喻说。然则悟喜等意。乃为喻说之由。宜属此品。文不为滥。

　　△二依科解文二。初法说绪余四。初身子领悟四。

　　初悟喜。

　　尔时舍利弗踊跃欢喜(至)得未曾有。

　　身子既悟法说。自知作佛故踊跃而作庆所未闻。

　　所以者何(至)甚自感伤失于如来无量知见。

　　释上也。谓昔者方等会上共闻是法。然彼得授记我乃不预。是失如来无量知见。今既得之所以踊喜。无量知见即一乘正智也。

　　△二悔责。

　　世尊我常独处山林树下(至)是我等咎非世尊也。

　　居常推克闻同记异。非佛所私咎实在我。同入法性谓同证真理。

　　所以者何(至)初问佛法遇便信受思惟取证。

　　释自咎也。所因即般若实智为菩提正因也。佛固将说而我不款待。但初闻四谛。即便信受速取小果。盖自误也。

　　△三自庆。

　　世尊我从昔来(至)得佛法分。

　　自庆所悟也。口生者。因闻一音。法生者。悟如是法。法分者。得如来知见宝藏之分也。

　　△四重颂四。

　　初颂悟喜。

　　尔时舍利弗欲重宣此义。而说偈言。

　　我闻是法音(至)闻亦除忧恼。

　　法音指法说也。漏尽宜无忧恼。而云亦除者。向虽漏尽余习未尽。今得极证则除失大乘之忧。及余习未尽之恼。

　　△二颂悔责。

　　我处于山谷(至)云何而自欺。

　　颂居常自咎也。

　　我等亦佛子(至)我为自欺诳。

　　颂不预授记失佛功德也。三十二相初自足下安平。终至顶相高圆犹如天盖。十力初是处非处智力。终至永断习气智力。八十种好初自指爪狭长。终至胸万字相。十八不共谓不与二乘共也。初自无过失终至知过现未事无著无碍。

　　我常于日夜(至)筹量如此事。

　　见赞菩萨知我之非。故筹量其失。

　　△三颂自庆。

　　今闻佛音声。随宜而说法。无漏难思议。令众至道场。

　　而今乃知随宜之说。皆无漏法。直可以证道也。

　　我本着邪见(至)永尽灭无余。

　　感悟自庆也。身子昔事珊阇耶为外道梵志之师。因佛为之拔邪说法。乃入佛道。于空偏证非是实灭。即相圆证始谓无余永尽灭。即无余涅槃也。

　　佛于大众中。说我当作佛。闻如是法音。疑悔悉已除。

　　牒偈首之词。通结也。上颂长行已终。

　　△四别自释疑二。

　　初征疑自释。

　　初闻佛所说(至)我闻疑网断。

　　初闻会三归一。声闻得佛以非己智分故疑之。及详观佛说其心如海。穷之益深测之益远。乃信为实道无复疑也。

　　△二引证释疑。

　　佛说过去世(至)波旬无此事。

　　此引方便品三世道同及自行道同之文。以自释也。波旬魔名。

　　以是我定知(至)教化诸菩萨。

　　牒释前疑。以由领悟也。实智即一乘正智也。夫身子大智于佛闻法宜不言而谕。乃绸缪疑虑至于以佛为魔者。盖道大机小。乍闻其言鲜不悖战眩乱而非毁交谪。譬闻姑射之说以为狂而不信。望哀骀之风以为恶骇天下。盖后世末俗闻佛道者。类多如此。则大智疑虑有所为而设矣。

　　△二如来述成。

　　尔时佛告舍利弗(至)我以方便引导汝故生我法中。

　　述其本因。以明领悟得记之由也。言于天人众中说者。将明远因远记示不妄也。戒经云。舍利弗曾于六十劫修菩萨道。今云二万亿佛所。指彼时也。长夜随学。言正智未明。

　　舍利弗(至)名妙法莲华教菩萨法佛所护念。

　　昔已系珠。今复示珠。

　　△三上根得记二。

　　一与记。

　　舍利弗(至)天人师佛世尊。

　　既悟妙法当成佛道。故得记作佛也。诸授记文皆二。初供佛行道因记也。次十号劫国果记也。此记大因大果。以䇿进小乘也。号华光者。华表因行光能发明。由最初领悟发明是道故也。既受佛记。犹过多劫然后得果者。成佛由智得果由行。小乘虽悟实智。未修大行。是谓素法身佛。未有庄严。故须经劫供佛行菩萨道。所以廓其大心成就万德。万德圆备乃成十号具足之佛。非自性天真之佛比矣。若此顿教所谓过无量不思议劫者。直约正智。顿断无明顿圆种智。则无边劫迷一时顿灭。是谓过无边劫成佛。

　　国名离垢(至)其国中以菩萨为大宝故。

　　劫国庄严皆因行依报也。身子因行以大智为本。故国名离垢。因行发明教菩萨法。故劫名大宝庄严。而以菩萨为大宝。清净严饰则无诸秽土。安隐丰乐则无三灾苦。天人炽盛则无三恶道。有八交道等者。八正道之所会也。七宝行树等者。七觉支之所生也。凡诸佛依报皆然。盖因行所同也。若众生依报则国名堪忍。劫名五浊。其土坑坎沙砾为地。亦因行所同也。反而求之离垢清净之相。皆即心地安隐丰乐之事。无非性德。染净转变常存乎人。使众生不为堪忍苦。不起五浊业不行邪谄行。则真离垢平正安隐丰乐之国矣。

　　彼诸菩萨(至)其国人民寿八小劫。

　　除为王子时。独记作佛后寿十二劫。

　　华光如来过十二小劫(至)其佛国土亦复如是。

　　此身子转记坚满。使传续妙道也。过十二小劫。即临灭时也。法华妙道本于灯明。传于妙光继于然灯。佛佛授手光光相续。故身子得之而记号华光。盖发明是道。使有目者共睹也。坚满得之又号华足安行。则率循是道使有趾者共由也。至于其国菩萨。行则宝华承足。则从其化者。莫不由是道也。抑记号华足安行。取其带果行因也。菩萨宝华承足。取其藉因趍果也。因果互为始终。展转不离是道。欲续而不泯。故有转记。

　　舍利弗(至)像法住世亦三十二小劫。

　　法初盛行。人能以现量体悟为正。去圣逾远。人惟以比量仿解为像。正法教理行果备具。像法有教理行而无果。故古多圣贤得道。今乃蔑闻。此正像异效也。及乎末法则空腾似量荒唐无实。虽有教理无行果矣。

　　△二重颂。

　　尔时世尊欲重宣此义。而说偈言。

　　舍利弗来世(至)出家成佛道。

　　此偈全颂与记。皆即前意。普智即遍知也。佛为王子时者。诸佛皆示为王子弃国舍荣。警诸贪着。如八意之于灯明。十六之于智胜。是也。生分已尽梵行已立。所作已办不受后有。名最后身。

　　华光佛住世(至)宜应自欣庆。

　　△四天人赞喜四。

　　初踊喜。

　　尔时四部众(至)心大欢喜踊跃无量。

　　踊喜以谓我等亦如是。必当得作佛。

　　△二供佛。

　　各各脱身所著上衣(至)雨众天华。

　　衣服人之弢帙也。性障天之弢帙也。回转即回向意也。诸天因闻妙法得离性障。遂回小向大。是以脱衣供佛以藉其诚。表解天弢隳天帙也。衣住空中而自回转。乃回向精诚所感也。

　　△三称赞。

　　而作是言(至)今乃复转无上最大法轮。

　　昔转四谛为最小。今转一乘为最大。

　　△四重颂三。

　　初颂称赞。

　　尔时诸天子欲重宣此义。而说偈言。

　　昔于波罗(柰至)少有能信者。

　　鹿苑分别五趣众生。生灭粗相容有能信。今兹一乘旨妙义奥。故少能信者。

　　△二颂喜意。

　　我等从昔来(至)最尊无有上。

　　△三结赞回向。

　　佛道叵思议(至)尽回向佛道。

　　结赞自誓回小向大也。谓今世前世之福业。及值佛所作之功德。皆誓舍小果回向佛道。叵从反可。谓不可也。

　　△二喻说正文四。初发起喻说四。

　　初身子自庆。

　　尔时舍利弗白佛言(至)三菩提记。

　　△二为机起疑。

　　是诸千二百心自在者(至)闻所未闻皆堕疑惑。

　　心自在。即无学罗汉。学无学即小声闻。昔蒙佛教自谓究竟。而息见趣寂。今闻虽说涅槃亦非真灭。是以疑惑也。

　　△三请佛决疑。

　　善哉世尊。愿为四众说其因。缘令离疑惑。

　　△四佛与开喻。

　　尔时佛告舍利弗(至)诸有智者以譬喻得解。

　　上皆发起喻说。下文正演喻说。

　　二引火宅喻。明昔权教皆为化迷也。

　　△二正引火宅文十。

　　一宅主财力。

　　舍利弗(至)多有田宅及诸僮仆。

　　譬佛王化三界也。国有邑邑有聚落。譬大千有三界。三界有六道四生。大长者譬如来。为一切世间之父。其年衰迈譬应缘已久欲般涅槃也。财富无量譬无量知见之法财。多有田宅譬方便智慧之福田。僮仆譬慈悲无倦以佑助正道。从事群机。

　　△二家广人众。

　　其家广大(至)乃至五百人止住其中。

　　譬五趣苦聚也。家譬三界。一门譬一乘出离之道。五百人譬五趣众生。言一百二百者。自人天次第而数也。

　　△三宅弊火逼。

　　堂阁朽故墙壁隤落(至)焚烧舍宅。

　　譬身老苦逼也。家有堂阁舍宅。舍宅有墙壁柱根梁拣。皆朽腐将倾而不可居。譬三界有五阴众生。众生有四大命根。支体皆变异速坏而不可保。然且于中竞造恶业。为五欲财利生死悲恼之所烧煮。天上人间无能免者。故曰周匝俱时歘然火起。

　　长者诸子若十二十。或至三十在此宅中。

　　言五百人。又言诸子者。人则泛举群生。子则特举从化者。若十指菩萨子。二十三十指二乘子。前于五趣言百。此于三乘言十者。以五趣众生从三乘之化者。十一而已。

　　△四长者悲救。

　　长者见是大火从四面起(至)心不厌患无求出意。

　　譬观六道苦起大悲心。四面即生老病死四相。为众苦之本。所烧之门安隐得出。譬佛于生死苦永尽。忧患不能袭也。诸子乐着不觉不怖。譬深着世乐无有慧心。徒见得忘形见利忘真。火宅之人皆如是也。

　　舍利弗(至)唯有一门而复狭小。

　　沉思救焚之方也。谓恃身手有力顾幼稚之微。欲以衣裓密扶而出之。或以几案凭挈而出之。又思其门狭小不可用此。但以殷勤方便引而出之也。此譬三七思惟设教之意。身手全体譬如来知见力无所畏。衣裓密用譬有大神力。几案可凭譬智慧力。其门狭小譬二乘心劣不堪此法。故后文云。若我但以神力及智慧力。赞如来知见力无所畏者。众生不能以是得度。故但以方便拔济之也。三藏法师云。衣裓者西国盛华之具。贡上贵人用之。

　　诸子幼稚未有所识(至)汝等速出。

　　忧其无知。明告其害使知趍利。

　　△五诸子痴迷。

　　父虽怜愍善言诱喻(至)但东西走戏视父而已。

　　譬众生为贪欲所迷。虽遭大苦不以为患。耽湎既甚。不知何者是苦何者是身云何为贪。但迷己逐物火驰不返。虽值佛法不从其化。特视之而已。

　　△六长者方便。

　　尔时长者即作是念(至)随汝所欲皆当与汝。

　　徒令速出则怫其所欲。既不能化故顺其所欲而化之。长者亦自恐被焚者。譬佛示身三界与民同患也。知子所好等者。譬知诸众生有种种欲。随其本性方便说三也。车表果法。不属三界。故云今在门外。可以游戏者。喻法乐可以自娱也。牛正服乘之大力者。正譬大根以任大乘。羊鹿非可服乘。徒以像牛为幼稚玩好之具。权譬小根以任小乘。知羊鹿非可服乘徒为玩好之具。即知二乘不足致道。徒为戏论之法而已。

　　△七诸子出宅。

　　尔时诸子(至)竞共驰走争出火宅。

　　言适其欲故化无不从。进之为推退之为排。此争出之势也。譬随根利钝决择三乘以求出离。

　　是时长者(至)其心泰然欢喜踊跃。

　　乍喜诸子脱苦也。四衢露坐等。譬依四谛造偏空而不知进也。

　　时诸子等各白父言(至)愿时赐与。

　　诸子出宅就父索车。譬因获三乘之利。遂执三乘之果。

　　△八长者赐车。

　　舍利弗(至)又多仆从而侍卫之。

　　譬说三之后等示一乘。使知无二无三。即废权立实也。车譬一乘。牛譬大根。余表一乘大根之德用也。其车高广者。高出三乘广摄九部也。众宝譬万行。栏楯譬总持。悬铃譬四辨之下化。幰盖譬慈悲之普覆。杂宝譬众善所以严慈悲也。宝绳譬四誓所以固慈悲也。垂诸华璎则外布妙因联续如璎。重敷婉筵则内弘忍力柔软如筵。安置丹枕者。使心冥觉观而默处是道也。驾以白牛者。非纯一大根不堪此乘也。肤色充洁得其所养而无染也。形体姝好全其所赋而无恶也。有大筋力譬堪任大事。行步平正譬允蹈大方。其疾如风譬一念顿造。又多仆从譬方便利生助道之事。总而譬之。即后所谓诸佛禅定解脱等娱乐之具。一相一种净妙之乐也。

　　所以者何(至)与诸子等。

　　释所以赐等一大车之意。譬如来有无量知见力无所畏诸佛法藏。能与众生大乘之法。

　　今此幼童(至)不宜差别。

　　譬诸众生皆是我子。等与大乘。不令有人独得灭度。

　　所以者何(至)何况诸子。

　　万物皆往资焉而不匮。此之谓也。

　　是时诸子各乘大车得未曾有。非本所望。

　　譬二乘得佛。过其所望。

　　九核审诞信。

　　舍利弗(至)于彼火宅而拔济之。

　　问许三而赐一。犹始权而终实。始终相违涉虚妄不以全身命为得玩好者。身之可玩固甚于物。盖身为道本。本全则道全。所以至人常遗物抱道。以全身养生。而火宅之人唯物之玩。不自贵爱。故此警之耳。

　　△十结答不妄。

　　世尊若是长者(至)如汝所言。

　　△三以法合显十。

　　一合宅主财力。

　　舍利弗。如来亦复如是。则为一切世间之父。

　　视四生如一子。等三界以同仁。

　　于诸怖畏衰恼忧患(至)恒求善事利益一切。

　　怖畏恼患即三界苦相。无明暗蔽即四生苦本。于此永尽。即如如佛知见力无畏正智也。方便智度权智也。神力智力所以资正智。慈悲无惓所以运权智。

　　△二合家广人众。

　　而生三界朽故火宅(至)三菩提。

　　由慈悲故。示生三界之家。济度五趣之众。以自永尽无明暗蔽故。欲度众生愚痴暗蔽。以自成就无量知见故。欲令众生得大菩提。所谓欲令一切众如我等无异也。

　　三合宅弊火逼。

　　见诸众生(至)虽遭大苦不以为患。

　　此备举三界火宅苦状。该三世六道因果也。生老病死忧悲苦恼为果业。属前因。五欲财利追求等苦为因业。属后果。畜生饿鬼天上人间。即缘上因果成六道业。化为异类沦替不停。实可警怖。彼且喜而不厌遭而不患。实痴暗所蔽也。

　　△四合长者悲救。

　　舍利弗(至)众生不能以是得度。

　　无边佛慧乐。即一乘法乐。如来知见力无所畏。即一乘法体。虽足以拔苦。然非凡夫事故。不能以是得度。

　　△五合诸子痴迷。

　　所以者何(至)何由能解佛之智慧。

　　所以不能以是得度者。为众苦所迷故。

　　△六合长者方便。

　　舍利弗(至)为说三乘声闻辟支佛佛乘。

　　法喻双明。

　　而作是言(至)则为所烧。

　　此善言诱谕力拔其苦也。色等五欲俗以为软美。佛以为粗弊。为皆幻惑浊恶能发业苦。实致火之具也。故贪着生爱则为所烧。

　　汝速出三界(至)便得无量安隐快乐。

　　示以三乘而赞其法。使向慕也。此三乘法圣所称叹者。诸佛共尊也。能离生死故自在无系。异有为法故无所依求。得是乘者。斯得无漏五根五力。七觉支八正道。四禅九次第定。八解脱诸三昧法。足以娱乐脱三界苦。

　　△七合诸子出宅三。

　　初声闻乘。

　　舍利弗(至)如彼诸子为求羊车出于火宅。

　　此辨三乘根性不等取果有异。如彼诸子玩好不同。内有智性者。谓正因信种。拣非阐提也。内有是因故从佛为缘。观四谛理闻声悟道。名声闻乘。欲速机小。故譬羊车。

　　△二缘觉乘。

　　若有众生(至)如彼诸子为求鹿车出于火宅。

　　辟支此云独觉。亦通缘觉。出无佛世。观物变易自觉无生。故号独觉。观十二缘觉真谛理。故号缘觉。求自然慧乐独善寂。即独觉也。深知诸法因缘。即缘觉也。此乘断三界见思。与声闻同。更侵断习气根性猛利。故居声闻上。其机稍大。故譬鹿车。

　　△三菩萨乘。

　　若有众生(至)如彼诸子为求牛车出于火宅。

　　此兼三乘集众智之大根也。一切智即菩萨智也。佛智即一切种智也。自然即离诸证取者。无师即不由他悟者。能求众智及如来知见广大德用。而愍安利度。所以为大菩萨。其机为最。故譬牛车。

　　△八合长者赐车二。

　　初牒。

　　舍利弗(至)等以大车而赐诸子。

　　此牒见子得出露地而坐。自念财物无极。不与小车等文。

　　△次合。

　　如来亦复如是(至)皆以如来灭度而灭度之。

　　合上可明。出三界苦得涅槃乐。即权乘小果。如来灭度而灭度之。即大乘极果。

　　是诸众生脱三界者(至)能生净妙第一之乐。

　　疏上等与大乘之意也。谓彼脱三界者。虽得小乘禅定解脱。然犹厌有着空。非一相也。裂为二乘。非一种也。执着未除。非净也。空有未融。非妙也。故与之诸佛禅定解脱娱乐之具。一相一种净妙之乐。如彼大车众美具备。

　　△九合核审诞信。

　　舍利弗如彼长者(至)然彼长者无虚妄之咎。

　　先牒次结。

　　△十合结答不妄。

　　如来亦复如是(至)于一佛乘分别说三。

　　总结前文也。不尽能受者。机不齐故。

　　妙法莲华经解卷第二之一

　　妙法莲华经解卷第二之二

　　温陵开元莲寺比丘　戒环　解

　　　　妙法莲华经譬喻品第三之余

　　△四重以偈颂五。初颂喻十。

　　初颂喻本。

　　佛欲重宣此义。而说偈言。

　　譬如长者。有一大宅。

　　譬佛王三界。

　　△二颂宅弊人众。

　　其宅久故(至)止住其中。

　　大宅譬三界。堂舍譬人身。三界之相其来无始。故曰久故。五浊同会故曰顿弊。五阴堂舍虚幻架构。危而易倾命无牢强。若柱根之摧朽。质非贞固。类梁栋之倾斜。无明为基。所以成是堂也。余缘为陛。所以入是堂也。是十二缘念念变异。故曰基陛颓毁。墙壁圮坼譬四大之衰谢。泥涂阤落譬皮肤之皴皱。覆苫譬毛发。椽梠譬骸骨。苫茅覆也。阤坏也。乱坠差脱皆败坏之状。此其外相也。其内则关膈府藏周障屈曲。脓血便利杂秽充遍。其弊败不净若此。而俗尤痴爱贪着。故详喻之。五百人者。五道众生所共有也。椽梠一类。在檐曰椽。在脊曰梠。椽从缘。相缘属也。梠从吕。如脊骨也。

　　△三颂怖畏相四。

　　一喻三毒相。

　　结文云。其舍恐怖变状如是。是也。

　　鸱枭雕鹫(至)交横驰走。

　　身为苦器。主杀盗淫谓之三业。意为苦本。主贪嗔痴谓之三毒。身三意三相资而互具也。今鸱等八鸟譬贪毒而具三业。鸱啖生类。土枭相食。具杀贪也。雕善搏兔。鹫食死尸。具盗贪也。乌鹊鸠鸽传沫自运。具淫贪也。余皆可推。蚖等六虫譬嗔毒。蚖元也。为毒之首蛇同类。其性多嗔。蝮复也。昼不能视。触之则复而螫人。人得复而杀之。蝎多处阴而不可知。蜈蚣蚰蜒善伏而含毒。凡嗔之类如此。或天性之嗔毒如蚖蛇。或触之而后嗔人如蝮。或非色作愠现。徒阴险以嗔人。潜伏以毒人。如蝎蜈蚣之类是也。守宫等六虫譬痴毒。守宫类蜥蝎。多在阴室。百足名蚿蝎之类。多足而行不进。鼬鼠之类能由穴啖鼠。狸狐之类老为精魅。鼷甘口鼠。物遇食而不知痛伤。鼠多奸而善藏。痴者阴昧濡滞潜伤奸伏其状如此。诸恶虫辈交横驰走譬三毒交扰斗竞不休也。

　　△二喻四倒相。

　　屎尿臭处(至)骨肉狼藉。

　　于身受心法四念失正为倒。屎尿臭处不净流溢。譬身倒也。观身不净如此。而俗以为香洁。𧏙螂诸虫而集其上。譬受倒也。观受是苦如此。而俗以为欲乐。遂于革囊众秽。生美丽想而惑着不舍。真若𧏙螂之集不净也。狐狼野干咀嚼践踏。譬心倒也。狐多疑狼害物野干变怪。倒心似之。观心无常。则一切法皆不足恋。然且咀践缠着。岂非倒耶。哜啮死尸骨肉狼藉。譬法倒也。观法无我犹如死尸。由疑倒心妄计穷诘。是谓哜啮。转见倒妄是谓狼藉也。野干类狐。巢危岩高木。群行夜鸣怪兽也。齿决曰哜。断骨曰啮。

　　△三喻六识相。

　　由是群狗(至)啀喍嗥吠。

　　狗性苟且而善执守。譬识情执着也。群狗譬六识。搏撮即执取义。一切幻法无可爱乐。而六识妄着无异。群狗竞搏死尸也。言由是者。由四倒而发六识。由六识而发三毒。展转相资也。慞惶求食譬识倒而发贪也。斗诤揸掣譬识倒而发嗔也。啀喍嗥吠譬识倒而发痴也六识三毒倒妄相因。于诸幻境竞执贪求。其状如此。揸掣相掣夺也。啀喍拒物之恶声也。

　　△四结成诸相。

　　其舍恐怖。变状如是。

　　△四颂怖畏难五。

　　初颂罔昧难。

　　结文云。如是诸难是也。

　　处处皆有。魑魅魍魉。

　　言宅多怪物也。譬者性觉本明离明而昧。曰魑魅。心本一真物罔而二曰魍魉。言处处者。人人性皆若是。此为起难之端。故首言之。

　　△二无明三毒难。

　　由罔昧而起无明。由无明而起三毒也。

　　夜叉恶鬼(至)甚可怖畏。

　　夜叉。此云苦活。譬无明识种揽众苦以自活。而𢦤害法身故。譬食啖人肉。毒虫禽兽通譬三毒。孚乳产生言其类日滋。各自藏护譬畜积忿毒不可凌犯。夜叉竞来争取食之。譬互起无明交相恼害。食之既饱恶心转炽。譬以三毒而资无明。犹以膏而益火所以转炽也。斗诤之声甚可怖畏。譬无明三毒彼此交攻。如夜叉之哄斗真可畏也。孚卵属以爪保之也。乳胎属以乳哺之也。又孚乳通保养义。

　　△三无常难。

　　鸠槃茶鬼(至)怖狗自乐。

　　鸠槃茶。此云可畏。譬无常杀鬼也。土埵譬地居欲界。一尺譬色界。二尺譬无色界。三界皆未免无常。故杀鬼往返游行于其间。纵逸杀害视杀如戏焉。言踞土埵。又言或时离地者。地居命促故杀鬼以踞地为常。天居命长故杀鬼或时而往。捉狗两足等者。狗譬识。两足譬行想。盖五蕴自识生行想。乃有所行。而识由行想取无常苦。如捉其两足而扑之也。识为无常所苦。则行想颠倒。故譬以脚加颈也。怖狗自乐者。识为无常所怖。而杀鬼乐然无怖。所谓彼为衰杀非衰杀也。

　　△四三恶难。

　　复有诸鬼(至)或复啖狗。

　　身大裸形譬地狱难。经云。阿鼻地狱纵广三十二万里。罪人业力身如铁花遍满狱中。可谓其身长大也。堕此经。历八万四千大劫。故曰常住。其中裸形叫呼。即地狱苦状也。其咽如针譬饿鬼难。首如牛头譬畜生难。或食人肉或复啖狗譬三恶道。不但伤害法身。亦乃苦楚识神也。

　　头发髼乱。残害凶险。饥渴所逼。叫唤驰走。

　　举诸鬼可畏之状。譬三恶道貌状行业也。头髼貌恶也。凶险行恶也。饥逼业恶也。三者因果相召迭起。故譬叫唤驰走。

　　△五结成难相。

　　夜叉饿鬼(至)恐畏无量。

　　总明无明三毒恶习炽盛。逐境无厌伺隙而出。故譬饥急四向窥看窗牖。古有六窗猕猴之喻。其意类此。

　　△五颂火逼轮转五。

　　初火宅坏灭。

　　是朽故宅(至)不能自出。

　　三界无安如朽故宅。唯佛能化故属于一人。众生缘尽佛遂示灭。才无善化则烦恼增炽。故曰其人近出。于后火起四面俱炽。譬生老病死四相同逼也。栋梁爆摧譬四支疾若。墙壁崩倒譬四大坏散。诸鬼神等扬声大叫。譬舍命时神识慞惶苦事迫切呻吟狂叫。雕鹫鸠槃不能自出。譬三毒业果无常苦报交会烦煎。莫由免脱也。

　　△二业识不亡。

　　恶兽毒虫(至)四面充塞。

　　火既逼极虫兽窜伏鬼神潜避。譬身坏之后三毒不灭。唯藏于阿赖耶识生死窟穴也。毗舍阇即恼害鬼。所谓诸恼人者。譬烦恼之本。亦住其中者。亦潜伏藏识而不亡也。薄福德故为火所逼者。所谓生不修福死归苦处。复于穴中共相啖害。譬于幽阴业识相寻交为仇对也。野干之属譬四倒。而曰已死者。三毒根本实业不亡。四倒支末随幻起灭故也。以随幻灭则亦为四相所吞。故曰诸大恶兽竞来食啖。臭烟㶿塞者。死业交煎逼极之相也。

　　△三生死相续。

　　蜈蚣蚰蜒(至)随取而食。

　　即前毒虫藏窜为穴内火逼。又争出穴还被鬼食。譬三毒随识而逝。受死报已复生诸趣。命未须更。又为无常所杀。故曰随取而食也。既以苦逼而死。复以苦逼而生。未须臾间又遭杀苦。六趣生死凡皆若是也。悲哉。然生死由识为种。而依三毒言者。生死苦逼。皆由三毒而致故也。

　　四轮回根本。

　　又诸饿鬼。头上火然。饥渴热恼。周慞闷走。

　　圆觉云。众生无始皆因淫欲而正性命。当知轮回爱为根本爱欲为因爱命为果。由于欲境起惑造业。是故复生地狱饿鬼。今举饿鬼示爱欲之果也。头上火然示爱欲之因也。欲炽盛为五欲之首。故譬头上火然。饥渴热恼周慞闷走譬为欲业逼恼。又逐爱命轮转诸趣。无有穷已。

　　△五总结前譬。

　　其宅如是。甚可怖畏。毒害火灾。众难非一。

　　夫生死循环众苦逼切。真若火宅可畏之状。而俗以倒心自迷徒惑欲爱。不知业因苦果皆自此起。沉湎其中冥若大梦。故我大觉。依一身之苦器。初明三毒六识之苦相。次明无常三恶之苦难。终明业识轮回之苦本。喻而示之。使由乐而觉苦怖果而绝因。则生死迅轮庶几停息。出火宅难到无畏处。实导师慈父之至德也。

　　△六颂长者悲救。

　　是时宅主(至)况复大火。

　　在门外立。譬如来已离三界火宅。惊入火宅。譬大悲愿力云见受生。方宜犹方便也。

　　△七颂诸子痴迷。

　　诸子无知。虽闻父诲。犹故乐着。嬉戏不已。

　　△八颂长者方便。

　　是时长者(至)可以游戏。

　　为救稚子巧说三车。譬为度小智权说三乘。权则非实。故云造作。湎沉迷也。

　　△九颂诸子出宅。

　　诸子闻说(至)我今快乐。

　　譬二乘乐小于空速证。四衢道言子既离难。师子座表父得无畏。所谓若子病愈父母亦愈也。生育甚难譬人身难得。恐痴迷复失。故切救之。

　　尔时诸子(至)惟垂给与。

　　颂诸子索车也。

　　△十颂长者赐车。

　　长者大富(至)等赐诸子。

　　以富藏众宝造诸大车。譬于无量知见演出一乘。然虽一乘亦未离造作。盖既已谓之一矣。当知妙法一亦不守也。装校严饰等譬一乘果法万德圆备。睢大根能乘以佑助正道。方便利生并如前解。

　　诸子是时(至)自在无碍。

　　得一乘妙用则不滞于一隅。故曰游于四方。不缚于诸法。故云嬉戏快乐。盖戏者之于物。毋意毋必。调而应偶而会。曾无缚着之心。道人于一切法若嬉戏。然乃能自在无碍。

　　△二颂法合十。

　　一颂合譬本。

　　告舍利弗。我亦如是。众圣中尊。世间之父。

　　△二合宅弊人众。

　　一切众生(至)犹如火宅。

　　△三合怖畏相。

　　众苦充满。甚可怖畏。

　　△四合怖畏难。

　　常有生老。病死忧患。

　　△五合火逼轮转。

　　如是等火。炽然不息。

　　△六合长者悲救。

　　如来已离(至)能为救护。

　　△七合诸子痴迷。

　　虽复教诏。而不信受。于诸欲染。贪着深故。

　　△八合长者方便。

　　以是方便(至)出世间道。

　　出世间道且令脱三界苦。未与开佛知见。

　　△九合诸子出宅。

　　是诸子等(至)不退菩萨。

　　此因三乘得出世间者也。不退指地前菩萨。皆权果也。三明者。过去宿命现在天眼未来漏尽。除三际愚故谓之明。即六通之三也。六通加天耳他心神境。

　　△十合长者赐车。

　　汝舍利弗(至)成得佛道。

　　为其以权果为决定。故说一乘而进之。

　　是乘微妙(至)直至道场。

　　赞一乘德也。妙契佛心所以悦可一切众生。至供养礼拜令尊敬一乘也。无量亿千至及佛余法。指一乘所具也。诸力解脱即十力诸解脱也。得如是乘直至道场。示一乘之利也。得是乘者。得智慧日照生死夜等。顷久劫超情量数。于一切法优游自在。故云日夜劫数常得游戏。直至道场。谓直下座道树成正觉也。

　　以是因缘。十方谛求。更无余乘。除佛方便。

　　结显一乘也。

　　△三牒明三。

　　一牒喻警众。

　　告舍利弗(至)令出三界。

　　△二牒明权实。

　　我虽先说(至)皆是菩萨。

　　我虽先说至而实不灭。牒昔权也。今所应作唯佛智慧。明今实也。不灭言非真证也。若有菩萨已下。谓能以大心听此实法。则知诸佛虽说三乘。皆为化菩萨故。

　　△三牒明四谛。

　　若人小智(至)名得解脱。

　　牒明所以说四谛之意也。四谛之初。为治小智爱欲故说苦谛。使知厌离苦。即生老病死由爱欲起也。二为众生深着苦因。故说集谛。使知伏断集。即烦恼惑业为苦之因。为其深着故方便说集谛。以导之使知舍离也。道音导三为灭苦本。绝其依止故说灭谛。使灭尽贪欲生死诸苦。即小乘涅槃也。四为求证灭故说道谛。使知进修道者。略即戒定慧。广即三十七品。觉观之法乃离苦脱缚之道也。四法皆谓之谛者。其义谛实当理无差。故遗教云。日可令冷月可令热。佛说四谛不可令异。

　　是人于何(至)令至灭度。

　　牒上解脱非真也。离虚妄为解脱。即厌有着空者也。得一切解脱即无厌无著者也。为其犹有厌着。故说是人未实灭度。以有厌着非无上道。故不欲令证也。

　　△四颂结告。

　　我为法王(至)世间故说。

　　结答大众。使知佛之出现说法之意。而求其安隐利益也。法印即所谓实相印。

　　△五择机宣传三。

　　一大机。

　　在所游方(至)阿鞞䟦致。

　　勿妄宣传。为非小智所堪。能随喜受。当知是大菩萨。阿鞞致此云不退。指地上菩萨也。

　　△二信机。

　　若有信受(至)力所不及。

　　供佛言夙福之厚。闻法言夙因之深。故能信此。我汝比丘菩萨指灵山法众也。谓在所宣传能信汝说。即见灵山法会宛尔常存也。若深智以现量证之。则触事而真。浅识以情见分别。故迷惑不解。

　　汝舍利弗(至)非己智分。

　　声闻力虽不及。然许以信入故。凡能随顺非其智分所能。皆信力尔。故须择信机宣传也。前云是法不可示言辞相寂灭。而独许信力坚固者能解此。又计舍利弗等。以信得入以信随顺。当云何信耶。传曰。不言而信者天也。又曰。有诸己之谓信。今欲解言辞相寂之法。当依不言之信。信乎已而已。即华严五位之初十信是也。彼依自性不动智以立信体。令信自心与佛无异。由是觉了智相不动。万法不迁因果不移。圣凡不二心境㳷然。印契实相一切相应。是谓不言之信也。能发是信。顿翻无明业识。见闻觉知成一切种智矣。则于此经以信得入以信随顺者。如此。

　　△三非机三。

　　一非机人。

　　又舍利弗(至)亦勿为说。

　　憍怠计我。即外道无信者。凡浅着欲。即凡夫无信者。皆在所择。

　　△二非机业。

　　若人不信(至)而怀疑惑。

　　此经所诠即人人妙性。是谓佛种。不信而毁则佛种断灭。业种增炽则说之不如其己。盖信而后言。未信则以为厉己。故频蹙也。又未信则以为谤己。故疑惑也。

　　△三非机报二。

　　初总标。

　　夫心者万形之模范。业者一心之影响。三世善恶一唯心造。如器出模无不相类。如影随形在处莫逃。故谤经罪报各从其类。如下所列。

　　汝当听说(至)汝今复听。

　　△二别释四。

　　一地狱报。

　　其人命终(至)至无数劫。

　　此断佛种之报也。自断佛种故永沈幽趣。劫尽更住。谓一劫命尽复生地狱。狱报劫数如是之长者。失性随业如石投水。易沈难浮。其势然也。

　　△二畜生报。

　　从地狱出(至)受斯罪报。

　　狗由苟且害正。野干由狐疑不信。此毁谤疑惑之报也。又萦疥癞之病触娆之害。乃至楚毒鞭扑瓦石打掷。此轻贱憎嫉之报也。𩑔音屈。白秃也。黧黮黑杂色。娆扰弄也。

　　若作馲驼(至)获罪如是。

　　非毁正乘故召驼驴乘负之报。疑情偏见故召野干一目之报。来入聚落即业力所使。自求打掷也。蟒大蛇性多嗔。乃憎嫉结恨之报。聋无闻騃无识。亦不信之类也。

　　△三人间报。

　　若得为人(至)横罗其殃。

　　蔑智慧明故六根暗钝。毁正法身故矬短丑陋。手拘挛足跛躄也。有所言说等。即谤诽口业之报。附而不亲乃至横遭殃罪者。为不顺正理故。报皆乖背也。上明业报。次明难报。

　　如斯罪人(至)获罪如是。

　　不见佛不闻法。皆难报也。园观舍宅譬游处。于是不暂离也。是谓常生难处。

　　若得为人(至)获罪如是。

　　以病为衣服言难脱诸衰也。身常不净淫炽不择。由弃舍净业增长恶习。

　　△四通结三。

　　初非机。

　　告舍利弗(至)莫说此经。

　　△二正机。

　　若有利根(至)乃可为说。

　　精确钻仰。如求舍利。

　　△三结正机。

　　告舍利弗(至)妙法华经。

　　如上正机正行不可胜举。聊示大略。使以类择授之正法也。

　　妙法莲华经解卷第二之二

　　妙法莲华经解卷第二之三

　　温陵开元莲寺比丘　戒环　解

　　妙法莲华经信解品第四

　　△二中根领悟二。

　　初分叙科义。

　　信解者。因闻喻说。以信得入悟解法要也。前法说一周。身子于喻品之初领悟。佛于喻品述成与记。喻说一周。四大弟子于此品领悟。佛于药草品述成。授记品与记。然大迦叶为上首弟子。而领悟后于身子者。此经融会二智。身子当机故先领悟也。诸大弟子皆内秘外现。根非中下悟无先后。为助扬法化故。次第敷陈也。

　　△二依文释义五。

　　一闻法喜踊。

　　尔时慧命须菩提(至)发希有心欢喜踊跃。

　　须菩提年德高众。故称长老。或曰具寿。或曰慧命。戒经云。是人佛法中能得智慧命是也。合先列大迦叶。而先须菩提者。亦当机故也。须菩提解空第一。而声闻但念偏空。于菩萨法心不喜乐。今乃舍空法证实道。故以解空人表叙。至下说偈即当迦叶。及授记亦先迦叶。乃正序也。

　　△二叙信解情二。

　　一叙昔失。

　　即从座起(至)不复进求阿耨多罗三藐三菩提。

　　偏右肉袒示降志尊法。右膝虔跪示屈节致钦也。袒跪不唯西竺之礼。此方春秋郑伯肉袒降楚。示为臣仆。及祷则跪罏祭则跪奠。皆致钦也。白佛已下叙其早耽小乘晚闻大道之意。此总标。下自释。

　　世尊往昔说法既久(至)心不喜乐。

　　说法既久指四十年说小教时也。以疲懈故但念小乘空法。不复求进也。空无相无作。即小乘三解脱门也。智者谓依四谛以观诸法无我我所。名空。以空故万法一异等相实不可得。名无相。知一切法无相不可得。即于三界无所愿求。不复造作三有生死之业。名无作。亦名无愿。由是离诸苦缚而得解脱。然此特小法不足念也。菩萨法即大乘法也。游戏神通等即大乘行也。彼唯乐小沈空趣寂。故于大法大行心不喜乐。

　　所以者何(至)不生一念好乐之心。

　　释上之失为小滞故。

　　△二庆今得。

　　我等今于佛前(至)无量珍宝不求自得。

　　△三说喻自庆二。一喻昔失四。

　　一喻迷沦。

　　世尊我等今者乐说譬喻(至)渐渐游行遇向本国。

　　幼稚譬颛蒙无知。舍父譬弃背本觉。他国譬沦滞五道。故曰至五十岁。或十二十譬次第而沦也。年长穷困四方求食。譬困五道历四生以自活命。渐向本国譬因遇佛教遂能反省。然方向之未能至也。

　　其父先来求子不得(至)商估贾客亦甚众多。

　　其父譬觉皇也。先求不得譬昔曾教化后还退堕也。中止一城譬华严法菩提场。其家大富财宝诸珍。譬道场所得法具无量功德也。仓盈法喜之食。库溢诸法之财。僮仆所以自奉。臣佐所以治民。譬自利利他事也。象马牛羊以譬五乘。教授滋息广被大千。故曰出入息利乃遍他国。由是群生咸求法利。故曰商贾众多。总譬出与利泽也。商以迁有资无。贾以覆藏待价。商估犹商人也。

　　时贫穷子游诸聚落经历国邑。遂到其父所止之城。

　　穷子譬困于五道乏功德财。聚落荒浅譬小乘权教。国邑盛丽譬中乘渐教。其父所止譬大乘正教。意谓在昔迷沦。因教渐引遂入正道也。

　　父每念子(至)坦然快乐无复忧虑。

　　父每念子等者。譬佛念二乘之子久沦五道。性习昏浅未堪说大也。思惟悔恨者。悔昔之教未深。恨今之机退大也。自念老朽等者。忧其无以续佛慧命也。

　　△二喻乐小。

　　世尊。尔时穷子佣赁展转。遇到父舍住立门侧。

　　为人之用曰佣。任力取利曰赁。城譬乍入。舍譬深入。谓资藉权乘积渐深造也。然佣赁而作。徒取小利功非己有。譬资藉权教终无实证也。到舍而住立门侧。譬虽值佛道不能正入。犹依遍空而止。为乐小故。

　　△三喻怯顿。

　　遥见其父(至)作是念已走而去。

　　譬二乘初闻佛果万德种智之事。而迷小怖大也。遥见其父譬未能亲证。踞师子床者。表无畏之德也。宝几承足者。尊万行之本也。万行本真而能涉俗故。刹利居士皆悉围绕。二乘不能涉俗矣。因万行以成万德故。以真珠璎珞庄严其身。二乘无此庄严矣。吏所以治。民所以役。僮任轻。仆任重。譬一乘法中所治所役轻重纤悉之法无不备者。所谓治世语言资生业等皆顺正法。但以不染不偏为尚。故执白拂侍左右。盖拂能去尘。白言不染。左右表拂去空假之尘而归中道也。宝帐譬慈悲广被故言覆。华幡譬众善下化故言垂。水譬智。华譬因。香水洒地者。以妙智净众生心地也。散众名华者。以妙因严众生心地也。罗列宝物所以示其玩好。出内取与所以随其欲乐。譬成就大根而诱进小乘也。上皆万德种智之事。自穷子见父已下。即迷小怖大之事。王谓国王。王等谓王之族。譬法报二身也。贫居里巷譬二乘小道。肆力有地譬进修有方。非得物处譬大法难证。衣食易得譬小果易求。或见逼迫譬虑佛道长远久受勤苦。内音纳。或出或纳也。

　　时富长者于师子座(至)即遣傍人急追将还。

　　见子便识譬昔缘已熟。财物有付譬法有所授。我虽年朽犹故贪惜。譬旷劫所修不妄与也。遣人急追譬令菩萨为说顿法。即华严五位法门皆菩萨所说。

　　尔时使者疾走往捉(至)转更惶怖闷绝躄地。

　　父命追子实欲亲之。而子惊闷绝乃自弃也。譬二乘初闻华严怯其顿说。盖顿教以烦恼即菩提。而二乘以烦恼为冤贼。故称怨也。顿以生死即涅槃。而二乘以生死为苦缚故大唤。不犯而被捉譬不求而强化。急执而强牵譬不从而强率也。菩萨示生三界。而二乘以三界为牢狱。故云无罪被囚。菩萨出入尘劳。而二乘恐丧定果。故云此必定死。由是如聋若哑。闷然不解。故曰转更惶怖闷绝躄地。

　　父遥见之而语使言(至)莫复与语。

　　见其惊急闷绝令姑息之。譬舍顿开权也。冷水能苏闷绝。譬权教能治烦恼。

　　所以者何(至)往至贫里以求衣食。

　　譬知其志劣难堪大乘故权息之也。不云我子未即显实也。使者放之譬舍顿也。随意所趣譬开权也。从地而起即从迷而觉也。往至贫里以求衣食。即依二乘贫所乐法。为入道资粮也。

　　△四喻滞权。

　　尔时长者将欲诱引其子(至)具陈上事。

　　先叙设权也。密遣二人者。使秘菩萨行者示二乘法也。形色憔悴即所谓隐其自在之力。倍与汝直譬因乐小而示近果也。雇汝除粪即所谓以贫所乐法度之。除粪譬断烦恼。烦恼惑业粪秽心地。二乘作诸观以除之。菩萨烦恼涅槃不相留碍。而云亦共汝作者。以同事摄也。具陈上事。譬顺佛扬化。

　　尔时穷子先取其价(至)以方便故得近其子。

　　先取其价譬乐小慕果然后修因。所以四谛法中先果后因也。其父愍怪。怪其乐小弃大也。又以他日于窗牖中等。譬又多设方便循其小见。潜施密化使令慕大也。瘦悴尘坌譬二乘伏断烦恼不得其要。翻为烦恼所扰也。左逆右顺。右手执器。譬顺方便道而诱之。

　　后复告言(至)勿复忧虑。

　　方便叱省而亲厚之。使安而无怯也。当加汝价譬自预流而进四果。盆器譬助道等法。米面譬资粮等法。盐醋所以和味。使于诸法均调适中也。老弊使人譬二乘己陈之法。如所谓己陈刍狗也。

　　所以者何(至)名之为儿。

　　贬己衰老褒子心力。譬斥大褒小权进其功。言自今如子等者。益亲厚而进之也。儿怜爱之称。更与作字。譬改预流而进后果。上皆譬设权。

　　尔时穷子虽欣此遇(至)于二十年中常令除粪。

　　正譬滞权也。谓虽欣佛化而志尚卑劣。故且令于二乘法中断除十使烦恼之粪也。

　　过是已后(至)然其所止犹在本处。

　　穷子过二十年久渐亲父。而犹住门侧。譬依二乘教断结之后。闻方等教扬大而不谤斥小而不疑。是谓心相体信也。进可语大退不滞小。是谓入出无难也。犹在本处。譬未能顿入。

　　世尊尔时长者有疾(至)当体此意。

　　譬为说般若渐引入实也。长者有疾譬方等之后。名相未遣。人多法执之病。佛亦病之将死而语宝藏。譬化缘将毕故说般若为法华先导。如方语之宝藏未即付也。般若教中六度万行具备。故譬仓库盈溢。然未为圆教故。其中宝物又有多少。或取以自利或与以利他。圣人之用心如是宜当体法。此令转教菩萨之譬也。大般若告须菩提云。汝当为菩萨说般若。下文云。我等又因如来智慧。为诸菩萨开演。即转教事。

　　所以者何。今我与汝便为不异。宜加用心无令漏失。

　　和同父子之情。使无疑间而欣领宝藏也。我汝不异等。譬般若之理一切皆如无二无别。是入圆顿之门。故宜加用心。

　　尔时穷子即受教敕(至)下劣之心亦未能舍。

　　既领宝藏而略不希取。譬受敕以大乘转教而自于此无有志愿也。下劣之心亦未能舍。譬但念空无相无作而已。上总喻昔失。

　　△二喻今得。

　　复经少时(至)先所出内是子所知。

　　子志既大。父乃聚族始定父子。全付家业也。复经少时等譬般若之后大机已熟。可一变而至道也。自鄙先心譬舍小趣大。临欲终时命子会族。如化城云。如来自知涅槃时到。便集菩萨声闻为说是经。则声闻为子菩萨为族也。聚族宣言。此是我子。即于天人众中说。我昔曾化故生我法中之譬也。于某城中舍吾等者。自昔之后汝今悉忘之譬也。盖彼时根性未定。后还退堕流浪五道。故曰竛竮辛苦五十余年。其本字某等者。指本名字以证父子之的也。其本字某。即化城云尔时所化之众汝等比丘声闻弟子是也。我名某甲即第十六我释迦是也。本城推觅此间遇会。譬昔依本性阐化。至此顿门乃适然契会也。此实我子等结上的证。全付家业譬授记作佛绍法主位也。我有财物皆是子有者。此一大事人人本具。不从外得也。先所出纳是子所知者。即平常运用见闻之法。非今别有也。自我求之本始之觉。真父子德性之用。真宝藏生而固有。谁独且无。柰何自失于背驰。自迷于外物。故佛慈忧虑急使追复。倘能心相体信。斯可遇会得之曾无难者。彼且惊愕而失。己称怨以疑佛。设非真慈多方善诱。终则竛竮穷困于四生五道。可为长叹矣。

　　世尊是时穷子闻父此言(至)今此宝藏自然而至。

　　结喻今得也。

　　△四通合前喻二。一合昔失三。

　　一合譬本。

　　世尊大富长者则是如来(至)如来常说我等为子。

　　须菩提真佛子。为合譬故言似。

　　△二合迷沦乐小。

　　世尊我等以三苦故(至)迷惑无知乐着小法。

　　三苦者。一苦苦。若根若境乖违逼迫。生老病死诸现苦相。二坏苦。因乐变异生诸忧恼。所谓乐未毕哀又继之。即爱别离求不得之类。三行苦。即念念迁谢之相。五趣蕴苦皆行苦摄。

　　△三合怯顿滞权。

　　今日世尊(至)汝等当有如来知见宝藏之分。

　　叙滞权也。云今日者。对多生言。谓多生乐小而今犹濡滞也。于一切法妄起惑染。颠倒分别种种戏论粪污心地。名戏论粪。一日之价譬少果之利所获不多。

　　世尊以方便力说如来智慧(至)于此大乘无有志求。

　　说如来智慧。即般若教。

　　我等又因如来智慧(至)而我等不知真是佛子。

　　此以般若转教菩萨。而自不希求也。

　　△二合今得。

　　今我等方知(至)佛则为我说大乘法。

　　今得法华。始知般若之时己欲全付。但以乐小自迷。若我乐大则全付久矣。

　　于此经中唯说一乘(至)然佛实以大乘教化。

　　观今说一视昔弹偏。足知佛心本以大化。

　　是故我等说本无心有所希求(至)皆已得之。

　　结庆今得也。佛子所应得者。一乘修证之法也。

　　△五重颂前义五。

　　初颂闻法喜踊。

　　尔时摩诃迦叶欲重宣此义。而说偈言。

　　我等今日。闻佛音教。欢喜踊跃。得未曾有。

　　△二颂叙信解情。

　　佛说声闻。当得作佛。无上宝聚。不求自得。

　　△三颂说喻二。一喻昔失四。

　　一颂迷沦。

　　譬如童子(至)四方推求。

　　譬困五道历四生。

　　求之既疲(至)当如之何。

　　颂救迷事也。一城譬觉场。舍宅譬慈悲。五欲譬法乐。家富众宝等譬道场所得法具无量功德。益忧念子等譬化缘将毕法藏未传。忧其无续佛慧命也。

　　△二颂乐小。

　　尔时穷子(至)遂至父舍。

　　从邑至国譬缘循诸教渐入正道也。法力未强故或得不得。法喜未充故饥饿羸瘦。体生疮癣者。未能善入佛慧而反伤本自无疮之身也。佣赁展转遂至父舍。譬资藉权教积渐深入。

　　△三颂怯顿。

　　尔时长者(至)注记券疏。

　　于门内施设诸事。欲引令入也。券以出纳财物。疏以疏明事件注而记之。譬为大根度量功德。疏明行位而与授记。诱进小乘也。

　　穷子见父(至)何故至此。

　　怖法报事。非己智分。

　　覆自念言(至)欲往佣作。

　　惧长远道。思取小果。

　　长者是时(至)使我至此。

　　譬怯华严顿说也。怖烦恼冤故惊。畏生死缚故唤。闷然不解故云躄地。恐丧道果故疑见杀。

　　△四颂滞权。

　　长者知子(至)倍与汝价。

　　譬舍顿开权也。眇少一目譬二乘偏见也。矬短丑陋皆隐胜现劣事。

　　穷子闻之。欢喜随来。为除粪秽。净诸房舍。

　　譬乐小滞权也。房譬六入。舍譬五阴。

　　长者于牖(至)语令勤作。

　　循其小见。隐胜现劣多方诱进。

　　既益汝价(至)若如我子。

　　益亲厚而诱之也。既益汝价譬增进四果。涂足油佣人用之使足不龟。譬护戒定助道之法。荐席譬小乘诸定姑息之法。若一乘大定之法。则譬缯纩絪褥非荐席比矣。

　　长者有智(至)我无此物。

　　心虽渐大犹滞权也。渐令入出喻入大出小。经二十年喻历二乘法。示其金银喻说般若也。父于门内施宝帐而引之。子处门外止草庵而不入。喻大小乘人相戾如此。是以性相相忌禅律相非。古今不息。何当一定父子全保家业而两忘同异者耶。上总颂昔失。

　　△二颂喻今得。

　　父知子心(至)得未曾有。

　　历颂昔失以庆今得。

　　△四颂通合二。一颂合昔失二。

　　初颂合乐小。

　　佛亦如是(至)声闻弟子。

　　佛亦如是者。如长者知子愚劣未认为子也。而说我等等者。且进以小果使成就也。

　　△二颂合滞权。

　　佛敕我等(至)亦复如是。

　　佛敕我等至说无上道。颂为说般若令转教也。诸佛子等至当得作佛。谓转教之众各获大利也。一切诸佛至说斯真要。慨虽闻般若自不希求。如彼穷子云云。皆为滞权故迷实也。此后翻牒前文。广叙滞权之意也。

　　我等内灭(至)不生喜乐。

　　此牒品初自谓已得涅槃不复求进菩提于菩萨法心不喜乐等文。谓滞权之故。独以内灭烦恼取小果为足。而以净佛土化众生之事为外。所以者何等。牒但念空无相无作之文。以释都无欣乐之意。

　　我等长夜(至)谓是究竟。

　　此牒闻般若无有志求。

　　我等长夜(至)报佛之恩。

　　此牒勤加精进得至涅槃一日之价。自以为足之意。凡以迷滞冥然莫晓。故屡称长夜。以出三界证小果。为已得道为已报佛。皆迷滞也。

　　我等虽为(至)乃教大智。

　　此牒转教菩萨自无志愿而佛亦纵舍之意。明佛之纵舍。盖欲调伏俟其回心。乃教大智。如富长者云云。乃双牒法喻总结滞权也。所以重重翻牒者。二乘旷劫为乐小之心误甚。今既造大乃知深悔。故历陈昔失而反覆言之。以摅所怀。如人愤剧必厉声疾诟而后快。然则文似繁重。实有深意也。

　　△二颂合今得。

　　我等今日(至)应受供养。

　　庆今始得真实道果。知昔所得皆非真也。所谓得道得果者。于无漏法得清净眼是也。无漏法者诸法实相上妙法也。清净眼者诸佛知见正法眼也。昔持净戒虽得果报。非真道果特冥行尔。故曰长夜持戒。始于今日得其果报。昔修梵行虽得小果非真无漏。特权息尔。故曰久修梵行今得无漏无上大果。夫然后乃可振扬道声为真声闻。乃可普受应供为真罗汉。斯皆调伏诱进之大恩也。故下颂大恩而念报。

　　△五念报佛恩三。

　　初念报不能。

　　世尊大恩(至)亦不能报。

　　以希有事方便怜教。是谓大恩。前修空法证小果。自谓已得报佛之恩。既不足报。此又欲穷手足肩顶之内财。极美膳衣宝之外财。思以长劫供养亦不能报。何以故。内外诸财皆有为法。不与大恩相应故。

　　△二感慈悲恩。

　　诸佛希有(至)随宜而说。

　　诸佛希有至诸法之王。赞盛德之至也。能为下劣至随宜而说。感慈悲之深也。以盛德之至而曲为劣辈忍斯本事。以狥取相凡夫随宜而说。所谓隐无量自在之力。乃以贫所乐法度脱众生。是希有重德慈悲大恩。诚不可报也。

　　△三感方便恩。

　　诸佛于法(至)随宜说三。

　　诸佛于法得最自在。赞方便之德也。知诸众生至而为说法。赞方便之力也。随诸众生至随宜说三。感方便之恩也。世尊大恩凡本于慈悲方便二行故。上陈诸事既不能报。终则深感之而已。

　　妙法莲华经解卷第二之三
卍新纂续藏经第 30 册 No. 0602 法华经要解


　　妙法莲华经解卷第三之一

　　温陵开元莲寺比丘　戒环　解

　　妙法莲华经药草喻品第五

　　△三如来述成二。

　　初科分叙义。

　　此品为中根述成领悟之意也。大迦叶等前虽领随宜之权会归之实。而未明一音密阐真知冥化之功。如彼大云雨于一切。草木丛林随分受润。故佛以此喻重与述成。以显圣人平等之慈。若天地之无私由万物之自私也。故名药草喻品。三乘根性譬诸草木。觉皇道化等如一雨。雨虽一味而种有差别。故根茎大小之不同。法虽一相而机有利钝。故道果证趣之各异。此慈无不等而万物自私也。草能治病名药草。以喻人天善种三乘智因能远害灭恶者。若四趣恶种生死业因。则徒为芜秽非药草矣。此譬三乘文兼树木。独以药草名品者。为中根述成。取当机立名耳。偈云。声闻缘觉。闻法得果。是名药草。各得增长是也。若诸菩萨是名大树。非当机矣。

　　△二依文正释六。

　　一述成前义。

　　尔时世尊告摩诃迦叶(至)诚如所言。

　　迦叶领悟喻说。即设大富长者之喻。叹佛隐胜现劣诱诸庸鄙。使得大法利。又于偈末感叹慈悲方便之大恩。是善说如来真实功德。

　　△二示所未及二。

　　初标不尽。

　　如来复有无量无边阿僧祇功德(至)说不能尽。

　　此明一音密阐真知冥化平等之慈。尤为无量功德。虽迦叶善说。而言未及此。故复示之也。

　　△二释所以二。

　　初示一音密阐。

　　迦叶当知(至)其所说法皆悉到于一切智地。

　　方便为权智地为实。于一切法以方便说而皆到智地。所谓密阐也。到一切智地者。契实相智境也。

　　△二示真知冥化。

　　如来观知(至)示诸众生一切智慧。

　　诸法归趣。即一乘实相。众心所行。即三乘性欲。佛说一切法为度一切心。不知法之归趣难以度心。不知心之所行难以说法。今于二者通达无碍。可谓真知冥化矣。而又究明诸法以开示众生一切智慧。欲令悟入。皆所谓无边僧祇功德也。

　　△三喻明所示四。

　　一立譬之本。

　　迦叶譬如三千大千世界(至)若干名色各异。

　　大千同为一地。而有山川溪谷之高下。譬一真境而有三界诸趣之别也。卉木同生一地而有种类名色之各异。譬一法性而有三乘大小之辨也。众草为卉草之总名也。卉有丛。木有林。

　　△二喻一音密阐。

　　密云弥布遍覆三千大千世界。一时等澍。其泽普洽。

　　云喻慈意。泽喻法雨。言密云者。云不密则不能等澍。慈不密则不能广利。一云所雨大千普洽。譬一音密阐大小均被也。

　　△三喻真知冥化。

　　卉木丛林及诸药草(至)华果敷实。

　　喻真知冥化物物自遂也。根茎大小总辨草木。以明根机有异。诸树大小总结草木以明一雨是同。夫以一云一雨而滋众物。称其大小种性曾无夭阏。使为华者敷为果者实。各各自遂。则佛之真知冥化若此而已。木质曰斡草质曰茎。皆依根而立。根譬种性。茎譬发心。枚叶譬所薰教理。华果譬所修行果。谓三乘种性发心熏习之不同。同是一音教泽之被。而各有所成也。

　　△四喻作成不同。

　　虽一地所生一雨所润。而诸草木各有差别。

　　草木皆植类。树之一地同。润之一雨同。而有大小之殊者。根自异也。群生亦类也。所赋一性所化一道。而有三乘之殊者。亦机自异耳。

　　△四以法合喻四。

　　一合立譬之本。

　　迦叶当知(至)如彼大云遍覆三千大千国土。

　　明佛出兴广覆群有。云起无心喻无缘慈也。大音声即广长舌相之音也。天人修罗为三善道。不言三恶道。为障重非机也。

　　△二合一音密阐。

　　于大众中而唱是言(至)未涅槃者令得涅槃。

　　此叙佛初坐道场唱显化迹宣度生事。使知圣人出兴之意也。超证菩提曰度。了达万法曰解。离众结缚曰安。究竟永寂曰涅槃。

　　今世后世如实知之(至)皆应到此为听法故。

　　此示正知见欲广开悟也。今世后世如实知者。以实相智了三世事。如华严一念普观无去来住也。一切知一切见者。以佛知见彻了诸法也。知道者。言已先知先觉也。开道者。能以是道开觉后人也。说道者。能以是道方便演说也。如是唱者。为警群机。故召天人使令听受。

　　尔时无数千万亿种众生。来至佛所而听法。

　　因召而集也。

　　△三合真知冥化。

　　如来于时观是众生(至)皆令欢喜快得善利。

　　所来之众根性不同。佛各随其所堪而化之。以堪人天者为说十善。堪二乘者为说谛缘。堪大乘者为说六度。以至定不定性人非人类。各随所堪而为说法。虽根有无量而皆令利喜。是谓冥化。

　　△四合作成不同。

　　是诸众生闻是法已(至)具足蒙润各得生长。

　　明作成之利也。闻法安隐者。众生汩于尘劳。二乘缚于空寂。闻是法者。足以涤尘劳解缚着。释然物外优游一生。此现世安隐也。后生善处即闻法之报。以道受乐即修道之果。言以道者。各随其道受乐不同也。修十善则受人天乐。修谛缘即受二乘乐。修六度则受菩萨乐。各以其道也。离诸障碍者。恶道离业障而之人天。人天离事障而入二乘。二乘离理障而入菩萨。各遂其才也。故曰于诸法中任力所能渐得入道。如彼大云雨于一切。

　　如来说法一相一味(至)所得功德不自觉知。

　　疏阐化之功也。谓如来说法方便虽多。实则一相一味如一云一雨而已。解脱离灭者。指一相一味之体也。解脱相则不缚诸法。离相则不合诸尘。灭相则生死永尽。而究竟皆至一切种智无上道也。众生闻持而所获功利不自觉知者。一音密阐真化冥运。若天地之产百嘉。雨露之滋众卉。自生自遂孰足以知之。

　　所以者何(至)而不自知上中下性。

　　此明观根逗教不怫其性故。物得自遂也。三乘种类性欲不同。故念思修得亦各不同。唯如来能知能化而彼不自知也。念何事等。谓或念人天事。乃至声闻菩萨事也。云何念等。谓或正或邪有为无为也。以何法念等。谓或以大小顿渐。或以定慧觉观也。以何法得谓。或以四谛得声闻法。乃至或以六度得菩萨法也。如是念思所住各各不同。是谓住于种种之地。如来皆能如实见之。如此委曲言者。明如来知根之详也。

　　△五结叹迦叶。

　　如来知是一相一味之法(至)随宜说法难解难知。

　　牒前一相一味等文。以明随宜说法难解难知。而叹迦叶能信受也。一相一味等即一切种智所证之法。如来虽知而观众生性欲不同。且将之护之。不即明说。故甚难知而迦叶能信能受。是谓希有。此牒前文。而前言究竟至于一切种智。此言究竟涅槃常寂灭相者。前依正智言。此依实相言。其揆一也。终归于空者。自解脱离灭。究竟至于常寂灭相。则识心缘影一切荡尽。而归乎实相妙空非断空也。

　　△六以偈重申七。

　　初颂述成前义。

　　尔时世尊欲重此义。而说偈言。

　　破有法王。出现世间。随众生欲。种种说法。

　　此述成迦叶前赞诸佛于法得最自在。知诸众生种种欲乐。随为说法之意也。众生失真沈妄。而滞于无明生死诸有封蔀。大觉出兴为说真法。以破妄有以除障滞。故号破有法王。

　　△二颂示所未及。

　　如来尊重(至)令得正见。

　　颂密阐冥化平等之慈也。久嘿不说者。所以待机也。盖有智则信无智则疑。而永失大利。故用以渐导之。而随力为说。令得正见。此为密阐等慈。而迦叶言所未及。

　　△三颂喻明四。

　　初颂譬本。

　　迦叶当知。譬如大云。起于世间。遍覆一切。

　　譬佛出兴也。

　　△二颂喻一音密阐。

　　慧云含润(至)率土充洽。

　　大云将雨则电曜雷震。譬如来出兴放光说法。慧云含润日光掩蔽者。所谓慈意妙大云灭除烦恼焰也。云阴叆然下逮与地。亲迩可以承揽。譬慈意逮下俯同万物也。其雨普等譬法利均一。四方俱下譬不择四生。率土充洽譬教被大千也。

　　△三颂喻真知冥化。

　　山川险谷(至)药木并茂。

　　譬群机不同而不失其应也。前止言草木。此加百谷等者。草木譬三乘种性。特为入道之机。未显在𨞬故加百谷等。以譬有生纤悉皆蒙润泽也。干地譬未沾法水者。悉皆利润故云普洽。药木者药草树木也。

　　△四颂喻作成不同。

　　其云所出(至)而各滋茂。

　　△四颂法合四。

　　初合譬本。

　　佛亦如是。出现于世。譬如大云。普覆一切。

　　△二合一音密阐。

　　既出于世。为诸众生。分别演说。诸法之实。

　　虽方便多门。而不离实相。

　　大圣世尊(至)及涅槃乐。

　　颂唱显化迹宣度生事也。皆令离苦已下颂未度令度等。由其得度以至于涅槃。故离苦安隐而世出世乐无不得也。

　　诸天人众(至)甘露净法。

　　颂召集人天听法也。

　　其法一味(至)而作因缘。

　　颂一相一味等文。常为大乘作缘者。所谓究竟至于一切种智。

　　△三合真知冥化。

　　我观一切(至)而无懈倦。

　　此皆真知冥化平等之大慈也。

　　△四合作成不同。

　　一切众生。闻我法者。随力所受。住于诸地。

　　诸地如下明。始于人天终于十地。

　　或处人天。转轮圣王。释梵诸王。是小药草。

　　人天乘也。轮王王四天下。帝释王忉利天。梵王王初禅天。

　　知无漏法(至)是中药草。

　　声闻乘也。得无漏小果起六通三明。乃声闻缘觉之同行。但于中利根则得缘觉证。

　　求世尊处。我当作佛。行精进定。是上药草。

　　藏教菩萨也。此依权乘修菩萨行。虽求佛果勤行精进。而未离小乘。故为上草。

　　又诸佛子(至)是名小树。

　　通教菩萨也。此依方等教修菩萨行。为大乘初位。以根虽大而荫未广。故为小树。

　　安住神通(至)名为大树。

　　圆教菩萨也。此依一乘修菩萨行。迥出三乘安住神通。转不退轮度亿千众。则其荫广矣。

　　佛平等说(至)所禀各异。

　　结上作成不同。明佛至化冥同造物。

　　佛以此喻(至)如海一滴。

　　指上喻说虽广。然于佛真智海中方明一滴之相耳。此结显如来阿僧祇功德说不能尽之意。

　　△五明随机增进。

　　我雨法雨(至)渐增茂好。

　　此明增进之利。下明增进之机。

　　诸佛之法(至)皆得道果。

　　此总标。下别明。

　　声闻缘觉(至)各得增长。

　　此依二乘之法增进者。最后身者将证辟支佛果。不复人间受生也。

　　若诸菩萨(至)而得增长。

　　此依方等之法增进者。

　　复有住禅(至)而得生长。

　　此依大乘之法增进者。

　　如是迦叶(至)各得成实。

　　总结增进随机不同也。人华谓善根秀发者。因佛冥化各得成实。

　　△六明诸佛道同。

　　迦叶当知(至)诸佛亦然。

　　密阐冥化佛佛道同。

　　△七结前开后。

　　今为汝等(至)悉当成佛。

　　总结前说立实废权。而开后与记之文。说最实事即立实也。皆非灭度即废权也。修行是道悉当成佛。即开后与记文也。

　　妙法莲华经授记品第六

　　△四中根得记二。

　　初略叙科义。

　　大迦叶等领悟喻说。得佛正道。当践佛位。故与说来果。名授记品。法华一会乃群机贞实所作已办之时。故正宗说示了无多事。直则会三乘于一致。开四见使悟入。而一一授记印其成佛。以示出与功成本愿满足之意耳。然昔净名尝怪弥勒授一生记。以正位中本无授记及得菩提。而法华已入正位。何滞迹耶。抑有己故有记。入正位者尚有己乎。盖正位中虽无授记。亦不废于授记。若华严性海岂非正位。而十住之初妙觉之终。屡闻记莂。如所谓清净心所谓殊胜境界者。曷尝无哉。净名曰。说法不有亦不无。以因缘故诸法生。无我无造无受者。善恶之业亦不亡。正证之人固无己也。然善恶之业岂有己之可记。岂无己之可忘哉。若世之贫富贵贱修短苦乐。昔作而今受。前召而后应。悬疏网而不漏。沦浩劫而莫遗者。其谁与记耶。今所谓记者。特以助明不亡之理。而引发行人耳。

　　△二正依释文三。

　　初迦叶得记。

　　尔时世尊说是偈已(至)劫名大庄严。

　　诸授记文皆二。十号之前为因记。后为果记。诸弟子觐佛多寡之不同。各随其愿缘也。事佛功用之不同。各随其才力也。成佛果号之不同。各随其因行也。大迦叶因地事日月灯佛。至佛灭后然灯续明。以紫光金涂佛形像。又于法华妙性开明。故号光明。至于国名光德劫名庄严。皆类其因行也。

　　佛寿十二小劫(至)像法亦住二十小劫。

　　净法界身本无出没。然于未来世而出住十二劫而没者。随大悲愿力而示现耳。正像之法各二十劫而后灭者。随众生机感而隆替耳。佛身法性固无加损于其间。

　　国界严饰无诸秽恶(至)散诸宝华周遍清净。

　　依报所感皆由心地。瓦砾荆棘杂心感也。便利不净染心感也。坑坎堆阜谄心感也。诸佛无杂染谄心故。国界严饰无诸秽恶。唯修清净妙行故。其土平正百宝周遍。净名曰。随其心净则佛土净。随其心净则一切功德净。此其证矣。

　　其国菩萨无量千亿(至)虽有魔及魔民皆护佛法。

　　问。释尊成佛尚烦戡剪。饮光何为独无魔事。曰释尊示化五浊。正与众魔共作劳侣。若无魔事不名恶世。饮光成佛当善国土。故虽有魔皆护佛法。

　　尔时世尊欲重宣此义。而说偈言。

　　告诸比丘(至)其事如是。

　　颂应长行可明其心。调柔言慈悲之至也。逮大神通言应化不测也。逮及也。大神通者。不为而应不虑而遍。异于小圣也。无漏后身即声闻果体。法王之子即大心声闻也。

　　△二三圣请记。

　　尔时大目犍连(至)即共同声而说偈言。

　　法说云千二百罗汉悉亦当作佛。则与记已竟。于此特授迦叶上首。则三圣之记不言可谕。而目连等心不自安。如逢王膳未敢便食。是以悚栗而请也。

　　大雄猛世尊(至)除热得清凉。

　　初四句赞谢法喻之赐。其次请记求益也。

　　如从饥国来(至)然后乃敢食。

　　此设譬。下自释。

　　我等亦如是(至)尔乃快安乐。

　　每惟小乘过。所谓如从饥国来也。言我等作佛。所谓忽遇大王膳也。

　　大雄猛世尊。常欲安世间。愿赐我等记。如饥须教食。

　　结请也。

　　△三三圣得记又三。

　　一善吉得记。

　　尔时世尊知诸大弟子心之所念(至)国名宝生。

　　色心初破万法皆空。理事还源一切真实。须菩提昔者解空无名无相。色心初破也。今证实果反号名相。理事还源也。又其生时家物忽空。今劫名有宝。国名宝生。亦其义也。那由他即垓数。

　　其土平正(至)度脱无量菩萨及声闻众。

　　所举十号明正报。劫国庄严明依报。华树台阁皆悉宝成。应劫国之名也。其佛常处虚空说法者。示因空悟解使由空证实也。

　　尔时世尊欲重宣此义。而说偈言。

　　诸比丘众(至)二十小劫。

　　须菩提于灵山胜集居僧之首。于般若大会解空第一。其道德功行疑若亚圣。而记果犹当供无数佛。随佛所行而渐具大道者。为小乘但念无相不修大行。虽经多劫不成正觉。故须发菩提大心具菩萨大道。然后成佛也。人民合掌听受佛语。言皆笃信乐善无薄俗也。

　　△二旃延得记。

　　尔时世尊复告诸比丘众(至)而说偈言。

　　诸比丘众(至)庄严其国。

　　阎浮那提金紫艳无比。旃延果体金色如之。由旃延论义第一。理性精莹。又缘过去勤扫佛地。资成严净之果也。断一切有者。理极情忘纤尘不立。言其证道精彻。非谓舍有之无也。

　　△三目连得记。

　　尔时世尊复告大众(至)像法亦住四十小劫。

　　多摩罗䟦栴檀香清远潜通。目连神通第一果德如之。西北方佛名多摩罗䟦栴檀香神通。则香喻神通明矣。一由旬四十里。目连供佛起塔高千由旬者。神通所建故也。诸因记行。皆所以䇿进声闻开廓大心。令舍空寂广修大行。以成就佛道也。

　　尔时世尊欲重宣此义。而说偈言。

　　我此弟子(至)汝等善听。

　　长表金刹者。刹具云掣多罗谓塔上覆钵柱。为塔之表故名表刹。以金为之。其塔高千由旬则表之长可知也。目连记颂至像法亦尔之句已终。从我诸弟子威德具足已下。即许五百记。及开第三周说法之端。

　　妙法莲华经解卷第三之一

　　妙法莲华经解卷第三之二

　　温陵开元莲寺比丘　戒环　解

　　妙法莲华经化城喻品第七

　　△三因缘说一周。被下根二。

　　初略叙科义。

　　化城本无而权设。以济阻修愿息之人。而进之令至宝所。喻小果非实而权设。以济乐小求证之人。而引之令入佛慧也。谓之因缘说者。由前喻说乃至药草。皆以法一而机异。恐下根以为终不可及。遂生懈退。于是明曩因曾化示。今缘已熟胜果在近。使无退堕而遂舍化城趍宝所也。

　　△二依科释文二。初正说因缘六。

　　一标本始。

　　佛告诸比丘(至)劫名大相。

　　大通智胜者。一乘实智之果佛也。其智之体。囊括十虚为大。彻照尘劫为通。物无与等为胜。以迹言之则释迦因地之宗师。以理推之则众生本源之觉体也。众生觉体本来若此但为自迷色心之内故小而不大。封滞无明之壳故碍而不通。潜伏妄识之陋故劣而不胜。夫能了色心之迷滞。破无明之封壳。则胜智现前与佛无别矣。言过无量不思议劫者。明此智体其来无始。非情尘数量所及也。

　　诸比丘(至)譬如三千大千世界所有地种。

　　将明极多之地。设此为种。以出生余地。

　　假使有人磨以为墨(至)不也世尊。

　　此举极多之地。

　　诸比丘(至)尽抹为尘一尘一劫。

　　此数极多之劫。

　　彼佛灭度已来(至)百千万亿阿僧祇劫。

　　胜智无古无今。未始灭度。而彼佛灭度如是久远者。对下根述情言之耳。若吾辈者失灭胜智。迷沦已来不知过若干劫耶。诚不可以尘墨数也。法说明所化之因。但举成佛已来而不言劫数。喻说则举二万亿佛所教化之事。至此则举尘劫因缘。其对上中下根明矣。

　　我以如来知见力故。观彼久远犹若今日。

　　以众生知见则迷沦妄计。故智胜之佛隔尘墨劫。以如来知见则古今一时。故观彼久远犹若今日。此又释迦之大通也。

　　尔时世尊欲重宣此义。而说偈言。

　　我念过去世(至)通达无量劫。

　　颂大通本始。及示释迦宿智之明达也。知彼佛灭度者。所谓犹若今日也。及声闻菩萨如见今灭度者。亦知彼众灭度之事如今见也。佛智净微妙通达无量劫者。颂释迦之大通也。来诸比丘使知者。将说宿世因缘。使信如来明见无错谬也。

　　△二叙昔因十二。

　　初大通成道。

　　佛告诸比丘(至)而诸佛法犹不在前。

　　法身慧命其来无始。则五百万亿垓劫。犹为应缘之寿不足多也。所谓佛法者。一乘实智佛知见也。上根顿悟即成佛道。下根障重必假渐修。今大通经十小劫犹不现前。乃应下根示现而已。盖下根因十使烦恼惑障。失灭胜智。甚大久远。势须积行次第断治。故言自一小劫至十小劫。断尽惑障智乃现前。所以大通应机若此。故王子赞曰。为度众生故。于无量亿岁。尔乃得成佛。此应机示现明矣。

　　尔时忉利诸天(至)当得阿耨多罗三藐三菩提。

　　叙大通将坐道场。诸天设座请佛也。或谓本坐道场佛法不现。移坐于此即得菩提。表遣迹忘缘然后契道。然下云适坐此座满十小劫。殆非移坐即得。

　　适坐此座时(至)至于灭度亦复如是。

　　适坐初坐也。初坐而雨华作乐。乃至灭度亦复如是。言诸天钦向之至也。

　　诸比丘(至)成阿耨多罗三藐三菩提。

　　表十使惑尽胜智圆现成最正觉。

　　△二王子随佛。

　　其佛未出家时。有十六子。其第一者名曰智积。

　　诸佛应迹本为表法。灯明未出家有八子。大通未出家有十六子。皆表在缠八识。前对上根正而不邪。故唯八而已。此对下根邪正兼混。故有十六。一名智积者。由智有所积故为在缠之识。若运而无积斯为大通胜智矣。灯明之子一名有意。亦有积之义。

　　诸子各有种种珍异玩好之具(至)绕佛毕已。

　　灯明之子止言领四天下。表上根唯四大为累而已。智胜之子言各有种种玩好者。表下根有种种欲深心所著之积。舍珍诣佛者。以其有积则未能大通。能舍欲着乃证通智也。王子所养之母不一。故言诸母涕泣而随。以爱难遽舍也。轮王即大通之父。于智积为祖。

　　△三王子赞佛三。

　　初赞满愿成道。

　　一心合掌瞻仰世尊。以偈颂曰。

　　大威德世尊(至)善哉吉无上。

　　久乃成佛。待度生之愿满也。善吉无上。赞吉祥之道尊也。

　　△二赞定慧功圆。

　　世尊甚希有(至)安住无漏法。

　　安憺不乱定圆也。究竟无漏慧圆也。

　　△三庆己值遇。

　　今者见世尊(至)永不闻佛名。

　　得善利者。将除苦盲。识苦尽道知求解脱也。盲言内无慧目。瞑言外无慧日也。苦尽道即所谓说诸尽苦道示之以涅槃。乃初心之利。

　　今佛得最上(至)归命无上尊。

　　结庆也。

　　△四请转法轮。

　　尔时十六王子偈赞佛已(至)重说偈言。

　　法轮取运济无滞也。

　　世雄无等伦(至)当转无上轮。

　　初四句颂德请法。从度脱于我等至众生亦复然。即希慕法利也。从世尊知众生至当转无上轮。愿应机而说也。所念所行言向道之机。智力福力言受道之质。宿命行业言得道之因。各有小大浅深。佛悉知见。故当应机也。

　　△五瑞动诸天。

　　佛告诸比丘(至)此中云何忽生众生。

　　众生以无明固结。感地大碍而不通。障蔽妙明。故诸佛得道皆动地放光。示翻破无明显发智光也。其国中间幽瞑之处。即所谓铁围两山黑暗之间也。其中众生昔处幽瞑各不相见。因明乃见故疑忽生也。夫人以五蕴众相和合有生。而封蔀无明。诚非日月威光所能照烛。及乎胜智开明。乃知众生之相。从芒芴间忽然幻有。亦若是矣。

　　又其国界诸天宫殿(至)胜诸天光。

　　诸天虽有常光。不及佛光。

　　△六诸天请法五。一东方五百梵王四。

　　初佛光感动。

　　佛光大明感动十方。各寻光诣佛献供请法。复有四科。

　　尔时东方五百万亿诸国土中(至)而说偈言。

　　我等诸宫殿(至)遍照于十方。

　　诸天有大威德者。将生则祥光先见。名大德天。

　　△二寻光诣佛。

　　尔时五百万亿国土(至)请佛转法轮。

　　诸天有随身宫殿。故云与宫殿俱。

　　△三礼佛献供。

　　即时诸梵天王(至)所献宫殿愿垂纳处。

　　以华散佛所以尊师。并以供树所以重道。华如须弥山。树高十由旬。皆佛报身之量感变也。譬龙王降雨洪注十方。岂彼水之能多。所变在龙而已。

　　时诸梵天王即于佛前。一心同声以偈颂曰。

　　世尊甚希有(至)唯愿哀纳受。

　　具无量功德能救护一切。赞所蕴也。十方诸众生普皆蒙饶盖。赞所利也。我等所从来等。陈远慕也。我等先世福等。伸投献也。

　　△四请佛转法。

　　尔时诸梵天王偈赞佛已(至)而说偈言。

　　世雄两足尊。唯愿演说法。以大慈悲力。度苦恼众生。

　　涅槃道。即脱生死轮回之妙道也。

　　尔时大通智胜如来嘿然许之。

　　佛知时未至。受请嘿然坐。

　　△二东南方五百梵王四。

　　一佛光感动。

　　又诸比丘(至)为诸梵众而说偈言。

　　是事何因缘(至)度脱苦众生。

　　△二寻光诣佛。

　　尔时五百万亿诸梵天王(至)请佛转法轮。

　　△三礼佛献供。

　　时诸梵天王头面礼佛(至)一心同声以偈颂曰。

　　圣主天中王(至)今得值世尊。

　　迦陵频伽云好音鸟。其声清和感悦。譬佛法音。此天云百八十劫空过无佛。南天云百三十劫乃得一见。上天云昔无量劫空过无佛。如此不同者。信知佛身无所不在无时不现。但随缘所感故有延促生灭之见耳。为众生眼者。开恶道昏迷也。为众生父者。作世间归趣也。

　　△四请转法轮。

　　尔时诸梵天王偈赞佛已(至)一心同声而说偈言。

　　大圣转法轮(至)忍善者增益。

　　度苦恼众生令得大欢喜者。失真沈妄故苦。脱黏解缚故喜。得道若生天者。上或深造得道。下或获福生天。忍善者勉力为善也。

　　尔时大通智胜如来嘿然许之。

　　△三南方五百梵王四。

　　一佛光感动。

　　又诸比丘南方五百万亿国土诸大梵(至)而说偈言。

　　我等诸宫殿(至)为佛出世间。

　　△二寻光诣佛。

　　尔时五百万亿诸梵天王与宫殿俱(至)请佛转法轮。

　　△三礼佛献供。

　　时诸梵天王头面礼佛(至)以偈颂曰。

　　世尊甚难见(至)惟愿垂纳受。

　　△四请转法轮。

　　尔时诸梵天王偈赞佛已(至)以偈颂曰。

　　惟愿天人尊(至)当演深远音。

　　鼓螺雨皆譬大法能号令警众利泽群物。

　　尔时大通智胜如来嘿然许之。

　　△四例余方梵天。

　　西南方乃至下方。亦复如是。

　　△五且约上方五百四。

　　初佛光感动。

　　尔时上方五百万亿国土诸大梵王(至)而说偈言。

　　今以何因缘(至)为佛出世间。

　　△二寻光诣佛。

　　尔时五百万亿诸梵天王与宫殿俱(至)请佛转法轮。

　　△三礼佛献供。

　　时诸梵天王头面礼佛绕百千匝以偈颂曰。

　　善哉见诸佛(至)皆共成佛道。

　　善哉见诸佛者。此天过无量劫乃得一见。故称善自庆也。前谓三界为火宅者。以众苦逼切为名。此谓三界为狱者。以业累系滞为名。言救世勉狱赞悲愿也。言普智广度赞智力也。十方暗瞑者。无大智光明故。由无智光则三恶增长天众转减。不从佛闻法等者。佛法能缮性澄神。外资色力内资智慧。为善业因缘。能致乐事能生乐想。由其不闻故反之也。乐想者。厌苦想乐也。末后一偈为广大回向。

　　△四请转法轮。

　　尔时五百万亿诸梵天王偈赞佛已(至)而说偈言。

　　世尊转法轮(至)无量劫习法。

　　前言甘露门。此言甘露鼓。皆取其能除苦恼。惟门言悟入。鼓言警发。

　　妙法莲华经解卷第三之二

　　妙法莲华经解卷第三之三

　　温陵开元莲寺比丘　戒环　解

　　　　妙法莲华经化城喻品第七之余

　　△七受请开渐。

　　尔时大通智胜如来(至)即时三转十二行法轮。

　　三转者。示相转劝修转作证转。令入见修无学三位也。示相者。示四谛之行相使知向方。即见道位也。劝修者。示四谛之功利使知修行。即修道位也。作证者。示我已证汝亦应证。即无学位也。又三转者。泛应三根。若下根须三。中根可二。上根唯一。若上上根则目击道存不容声矣。有所谓十二教法论。有所谓十二行法轮。教为能转行为所转。依示劝证三转四谛。即十二教法转也。依见修学三悟四谛。即十二行法轮也。旧谓于一转中令闻法者。发生真圣慧眼及智明觉。三转各四为十二行。亦不离见修无学也。

　　若沙门婆罗门若天魔梵。及余世间所不能转。

　　谓此等未能正证。则虽转唯滞言诠。

　　谓是苦是苦集是苦灭是苦灭道。

　　示所转之相即四谛法也。皆谓之苦者。四谛因苦而设。为灭苦之道故也。生老病死等八现前逼恼。曰苦。烦恼结业召致未来八苦。曰集。此通三世。谓过去集致现在苦。现在集致未来苦也。结业尽则生死八苦永尽。曰灭。治结业则修三十七道品。曰道。三十七品见净藏净眼文。

　　及广说十二因缘法(至)生灭则老死忧悲苦恼灭。

　　广四谛说十二缘也。自无明缘行至生缘老死等。示生起相。即广苦集二谛而说也。自无明灭至忧悲苦恼灭。示修断相。即广灭道二谛而说也。四谛为下根。聊陈粗相所本在迹。十二缘为中根。细观四谛所本在心。谓性智本明妙湛精了。由妄尘瞥起俄然晦昧名无明。于无明体一念初动名行。晦昧摇动则失彼精了。粘湛发知故转智名识。十二缘中。此三为根本。余九为支末。相因以成三世之缘耳。智本无知由识故知。形为妄心谓之名。乃六贼之主也。性本无生由识故生。形为幻质谓之色即四阴之依也。则名色者识初托胎凝滑之相也。由凝滑而具六根名六入。根成出胎根与境交名触。领纳前境名受。有所受故受心生而受斯取之。由受取故惑业相结善恶有状名有。由诸有结为三界之生因名生。有生则老死苦恼随之矣。此生起之相也。将欲灭之。以何为要耶。当知彼无明者非实有体。初一心源廓然妙湛。由知见立知。妄尘瞥起。故有无明。若知见无见则智性真净复还妙湛洞彻精了。名无明灭。则自行已下莫不皆灭。盖本既不存末无所附。此修断之相也。夫四谛十二缘名一而义多。有所谓小乘生灭四谛。则依分段生死名苦。烦恼及业名集。择灭名灭。生空智品名道。有所谓大乘无作四谛。则依变易生死名苦。所知障名集。无住涅槃名灭。法空智品名道。或曰八谛。即合上言之。又有无量四谛。则依一乘圆顿而说。即诸苦集明第一义。外求灭道了无所得。是谓四圣谛也。十二缘亦如之。故谛缘之法虽属二乘实通大乘。其要皆为断生死本灭无明因。使复还本明妙性而已。凡为道看教。当深明乎此。

　　佛于天人大众之中(至)具八解脱。

　　此于初会闻法获盖之利根也。不受一切法者。悟谛缘空了无所著也。盖心本解脱有受故累。性本明定有着故昏。是以不受一切法故。遂于诸漏心得解脱。又得禅定三明六通。然则圣凡一体迷悟同源。人者苟能悟患累之由。达汩昏之始。果亦于法不受。则禅定解脱六通三明皆可得矣。

　　第二第三第四说法时(至)不可称数。

　　此于次第闻法获盖中下之根也。利根一闻千悟。中下多闻少悟。故至于第三第四时。乃获盖也。从是已后非一席说。又有小根获盖其数不计。

　　△八因小请大。

　　此正叙请说法华也。然前所请皆愿转无上轮。而大通止说谛缘之法。又待此请者。诸佛说法皆自渐之顿。藉权显实。盖导之无渐则骇而不信。非惟教不陵节。亦欲学不躐等故也。

　　尔时十六王子(至)佛自证知。

　　十六王子闻法获盖。于是出家复求大乘。皆已成就谓已成就大志故请说大法。我等志愿下自陈大志望说大法也。如来知见即所谓一大事也。

　　尔时转轮圣王(至)王即听许。

　　△九受请说顿。

　　尔时彼佛受沙弥请(至)佛所护念。

　　过二万劫乃久嘿斯要以待机也。则二万劫前且说方等般若之教。偈云。说六波罗蜜及诸神通事是也。释迦现寿八十。而四十年说般若等教。大通现寿五百万亿那由他劫。则宜于二万劫说也。

　　说是经已(至)皆共持讽诵通利。

　　欣乐大法敬奉宣明。

　　△十闻根不等。

　　说是经时(至)八万四千劫。

　　菩萨必信声闻或信众生不信。所谓上士闻道勤而行之。中士闻道若存若亡。下士闻道大笑而已。未曾休废者。所谓炽然说无间说也。

　　△十一沙弥演妙。

　　是时十六菩萨沙弥(至)三菩提心。

　　为疑惑之众曲讲也。十六王子表在缠八识。十六菩萨表出缠八智。然有十六者。示以八正伏八邪也。于八万劫各度多众者。表既得大通之道。则八万法门无所不通故。非唯八正为妙智。虽八邪亦妙智也。非唯八正之能度。虽八邪亦能度也。所谓圣性无不通逆顺皆方便。唯其如此。故各能演妙至于穷劫。各能度众至于恒沙。不如是。不足为大通之道。

　　△十二大通印证。

　　大通智胜佛(至)而供养之。

　　可其所说赞其德行。使众亲附也。

　　所以者何(至)三菩提如来智慧。

　　三乘得妙。则同归一乘。

　　△三示今缘五。

　　一征昔会今。

　　佛告诸比丘(至)于今不尽。

　　征昔所化会今之缘也。所化之众常与师俱者。为化缘深故。以是得值亿万多佛。其缘未尽。今复相值。

　　△二历陈名迹。

　　诸比丘我今语汝(至)二名须弥顶。

　　陈十六王子成佛名迹也。天地设位道运乎其中。圣人法之以开物成务。冒天下之道。故八方之佛各依一方而示一德。所以开物所以成务。原始要终。则天下之道无不冒矣。东方震为动。欢喜亦动也。阿閦云无动。须弥顶又无动之极也。经云。毁誉不动如须弥。此佛出应群动而其体无动。又在动国。示即动而静也。二佛并化其德相资。故虽二名可以合释。或曰。八卦乃中夏之书。引配竺教岂佛意耶。李长者用释华严。吕观文用释此章。或者非之。子复蹈袭何也。曰竺夏一天下耳。疆畿所及方位所同。而卦乃天地自然之理。独不同哉。伏羲画之以示人。吾佛象之以设法。各默得其同耳。今经虽无八卦之文。显有八方之象。借事明理乌乎不可。而必拘墟诋呰。非达士也。昔五百应真各解佛言。而问谁当佛意。佛言。皆非我意。众曰。不当佛意将无得罪。佛言。虽非我意。各顺正理堪为圣教。有福无罪。吾唯守此。以当或者之非。

　　东南方二佛。一名师子音。二名师子相。

　　东南巽为柔顺。师子音者所说无畏。师子相者所示无畏。此佛以慈柔应物。以无畏说法。

　　南方二佛。一名虚空住。二名常灭。

　　南方离为虚明。虚空住者。体到虚以应群实也。常灭者。了一切法当体虚凝。即寂灭相。不复更灭。是谓常灭。

　　西南方二佛。一名帝相。二名梵相。

　　西南坤为资生。帝相者神出而应物。为帝梵净也。此佛以神应物。物资以生。而其德常净不累于物。

　　西方二佛。一名阿弥陀。二名度一切世间苦恼。

　　西方兑为毁折。阿弥陀云无量寿。世间苦恼即生死无常也。此佛于毁折之际示无量寿。则了无生死。以救度世间生死苦恼。

　　西北方二佛一名多摩罗䟦旃檀香神通二名须弥相。

　　西北干为刚健。多摩罗旃檀香清远潜通以比神通。须弥相亦无动义。此佛神通应物。如乾道不息。寂然不动感而通。

　　北方二佛。一名云自在。二名云自在王。

　　北方坎为险陷。云自在谓无心而利物。云自在王又自在之至也。此佛以无缘慈覆阴。利泽险难众生。而无心无著。如云之自在。

　　东北方佛名坏一切世间怖畏。

　　东北艮为万物成始成终之所。始终之理在物为成坏。在人为生死。乃世间之所怖畏也。此佛于生死畏中。以一真凝常之道。开觉群物。使达其无始无终。而入于不死不生。则世间怖畏坏灭矣。

　　第十六我释迦牟尼佛(至)三菩提。

　　释迦牟尼。云能仁寂默。谓其德仁济群类。其道寂默无为。以示化堪忍故号能仁。此继东北方而持标者。大觉虽具成始成终之德。而其道圆应不滞方隅。无始无终。为众德之总故也。盖自无动而出应群动。能柔能刚说是无畏。虚己应物现寿运神。乃至济险灭怖。无非释迦随宜之行。故历言八方佛德。而以释迦总之。斯乃范围天地曲成万物。无方无体之至德也。非成无上正道何以与此。故曰释迦牟尼于娑婆国成阿耨菩提。

　　△三成就所化。

　　诸比丘等为沙弥时(至)渐入佛道。

　　明昔因今缘。使知功行已深而成就之也。举为沙弥所化。明昔因也。于今所化。明今缘也。应以是法渐入佛道。即成就之也。

　　所以者何。如来智慧难信难解。

　　释上既旷劫蒙教。今犹渐入者。以如来智慧难信解故。然众生莫不有如来智慧。而难解若此者。尘习自障故也。以今人观之。幸闻正法不无宿因。安知吾徒非智胜之遗尘。非未来之弟子。然缘障尚稠道果渺邈。即旷劫蒙教。今犹渐入者也。若能勤进犹可庶几。设复退堕。又安知未来之期。比前尘劫不复过于是数耶。然则所谓难解者。非佛智之难机自难耳。

　　尔时所化无量恒河沙等众生者(至)声闻弟子是也。

　　上明蒙化之因。此指所化之人。

　　△四广度遗余。

　　我灭度后(至)除诸如来方便说法。

　　上云未来声闻。谓曾蒙化者。此云复有弟子。言未蒙化者。其因缘展转终当遇佛。而依一乘得度也。余国作佛者。示灭于此而应缘于彼也。更有异名者。华严云。如来名迹应众生心各各不同。于一四天下乃至十方。各各十千是也。

　　△五结会终实。

　　诸比丘(至)唯一佛乘得灭度耳。

　　前明始权此会终实也。涅槃时到言化缘将毕。众又清净言根机已熟。众清净者。已于藏教断惑除结也。信坚固者。已于通教心相体信也。了达空法谓已悟般若。深入禅定谓妙造玄源。如此则诸病已除医方亦遣。故废二权特明一实。得灭度者。得真常道果也。

　　△四喻明权实六。

　　一立譬本。

　　比丘当知(至)是人若闻则便信受。

　　为乐小者权说小果。彼便信受如滞化城。

　　△二正引喻。

　　譬如五百由旬险难恶道。旷绝无人怖畏之处。

　　譬诸生死烦恼恶道险难长远也。五百由旬旧说尤多。今取二乘断三界结惑。离分段生死。证有余涅槃。是过三百由旬而至化城。然尚滞变易生死。若回心向大。进至七地断尽习气。是过四百由旬近于宝所。又进八地已上断尽无明。离变易生死证无余涅槃。是过五百由旬到宝所也。旷绝无人等譬生死长远。无真知见妄起怖畏。

　　若有多众。欲过此道至珍宝处。

　　譬三乘求佛。

　　△三善知方宜。

　　有一导师聪慧明达(至)欲过此难。

　　导师指津之人。譬释尊也。通斯进之塞斯止之。通譬断惑塞譬起障。又善则通恶则塞。乃可无难。

　　△四众心懈退。

　　所将人众中路懈退(至)今欲退还。

　　譬二乘求道难进易退。

　　△五设化权济。

　　导师多诸方便而作是念(至)亦可得去。

　　譬因二乘断三界结惑。后息以小果而进之智地也。随意所作即任力所能。渐得入道之义。

　　是时疲极之众(至)快得安隐。

　　称愿息之心故也。

　　于是众人前入化城。生已度想生安隐想。

　　乐小忘大。

　　△六废权立实。

　　尔时导师知此人众(至)为止息耳。

　　化非真有故斯须即灭。唯宝所为真。权非实有故终竟而废。唯一乘为实。

　　△五合显权实五。

　　一合引喻。

　　诸比丘。如来亦复如是。今为汝等。作大导师。

　　△二合知方宜。

　　知诸生死烦恼恶道。险难长远应去应度。

　　△三合众懈退。

　　若众生但闻一佛乘者(至)乃可得成。

　　若但闻一乘而无权济。则厌大而不欲见佛。惮烦而忧其道远。故须权济也。上言恶道长远。此言佛道长远者。上以正见观众生。此以倒见观佛道故也。佛道初不远人本无修证。特由生死背驰复之之难。故见其长远。惑业积障治之之难。故见其勤苦。则长远勤苦由倒妄起。何关于道哉。苟无生死无惑业。则当体凝净何复何治。长远之见勤苦之功了无所施矣。昧者不知出此。而致咎佛道遂生懈退。大觉所以叙其倒见。而诱进之。

　　△四合权济。

　　佛知是心怯弱下劣(至)说二涅槃。

　　中道即大小乘之中间也。二涅槃即二乘涅槃。下云二地是也。

　　△五合废权立实。

　　若众生住于二地(至)我化作耳。

　　住于二地。谓滞二乘权果而不知进。故语之佛慧。令观察筹量而进取实果也。

　　△六以偈重宣五。初颂昔因八。

　　初颂大通成道。

　　尔时世尊欲重宣此义。而说偈言。

　　大通智胜佛(至)心皆怀踊跃。

　　△二颂王子随佛。

　　彼佛十六子。皆与其眷属。千万亿围绕。俱行至佛所。

　　△三颂王子赞佛请法。

　　头面礼佛足(至)震动于一切。

　　圣师子者。赞圣力无畏也。世尊难值已下。颂出世本怀而请法。

　　△四颂瑞动诸天请法。

　　东方诸世界(至)转无上法轮。

　　△五颂受请开渐。

　　无量慧世尊(至)汝等应当知。

　　无明至老死。举十二因缘也。皆从生缘有明无生。即无众过患也。

　　宣畅是法时。六百万亿垓。得尽诸苦际。皆成阿罗汉。

　　颂初会闻法获益之利根也。风俗通云。十万曰亿。十亿曰兆。十兆曰京。十京曰秭。十秭曰垓。垓为总大之数。即所谓那由他也。

　　第二说法时(至)不能得其边。

　　颂次第获益中下之根。

　　△六颂因小请大。

　　时十六王子(至)慧眼第一净。

　　小乘慧眼未免缘影。求其第一清净无如世尊。故愿得之。

　　△七颂受请说顿。

　　佛知童子心(至)如恒河沙偈。

　　知童子心。即前云。深心所念佛自证知也。说六波罗蜜等。即前云。过二万劫之事也。六波罗蜜即般若教。诸神通事即方等教。且分别实法为大乘之始而已。过是已后乃说法华。然有如恒沙偈者。妙法应机广略不同。故释迦则一期而说。灯明六十劫说。大通八千劫说。今经止于二十八品。常不轻于威音。则闻二十千万亿偈。喜见于日月净明德。则闻八百万亿阿閦婆偈。盖各随其缘之赊促根之广狭故。说有丰约。其实称性之法无所终穷。是以华严有三部之文。而一字法门书海墨而不尽。则恒沙之偈不为多也。

　　△八颂沙弥演妙。

　　彼佛说经已(至)恒河沙等众。

　　△二颂今缘四。

　　一颂征昔会今。

　　彼佛灭度后。是诸闻法者。在在诸佛土。常与师俱生。

　　因法华缘。世世相值。

　　△二颂陈名迹。

　　是十六沙弥。具足行佛道。今现在十方。各得成正觉。

　　△三颂成就所化。

　　尔时闻法者(至)引汝趣佛慧。

　　明远缘深功。而成就之也。

　　△四颂结会终实。

　　以是本因缘。今说法华经。令汝入佛道。慎勿怀惊惧。

　　△三颂喻权实五。

　　一颂譬本。

　　譬如险恶道(至)经五百由旬。

　　毒兽譬生死。烦恼水草譬菩提资根。

　　△二颂善知方宜。

　　时有一导师。强识有智慧。明了心决定。在险济众难。

　　△三颂众心懈退。

　　众人皆疲倦。而白导师言。我等今顿乏。于此欲退还。

　　△四颂设化权济。

　　导师作是念(至)各可随所乐。

　　前止云化作一城。即通譬道果。此又云郭及舍宅男女等者。详譬果中德用也。国邑有城。重城为郭。城以郭为防。果以德为辅。舍宅譬依止之德。以毕竟空寂为庄严。园林譬庇赖之德。以无漏法树为周匝。浴池譬洁净之德。以八解定水为渠流。楼阁譬超达之德。以空无相无作为重门。男女充满。即所谓善心诚实男慈悲心为女也。然此譬二乘果德。而有似大乘之德者。乃以似量权进之耳。故总依化城为言。及乎即灭化城则此等皆灭。譬二乘之德曾无实证。终归坏灭也。世之学者以比智知道。以似量见性。缘无实证亦若是矣。

　　△五颂废权立实。

　　诸人既入城(至)当共至宝所。

　　△四颂合显权实四。

　　一颂合譬本。

　　我亦复如是。为一切导师。

　　△二颂合知方。

　　见诸求道者。中路而懈废。不能度生死。烦恼诸险道。

　　△三颂合权济。

　　故以方便力。为息说涅槃。言汝等苦灭。所作皆已办。

　　此云已办乃权进之。及其住于二地。即实说未办。

　　△四颂合废权立实。

　　既知到涅槃。皆得阿罗汉。尔乃集大众。为说真实法。

　　如科。

　　诸佛方便力(至)乃是真实灭。

　　此令观察筹量所得非真。勉之令趣实果也。

　　△五颂总结。

　　诸佛之导师。为息说涅槃。既知是息已。引入于佛慧。

　　总结化城一品意义也。

　　妙法莲华经解卷第三之三
卍新纂续藏经第 30 册 No. 0602 法华经要解


　　妙法莲华经解卷第四之一

　　温陵开元莲寺比丘　戒环　解

　　妙法莲华经五百弟子授记品第八

　　△二下根领悟得记二。初无学众领悟得记二。

　　初略叙标科。

　　三周说法各随机领悟而述成与记。前化城品因缘说一周以被下根。满慈与五百罗汉等于此领悟。佛为述成与记。五故曰百授记品。然此先记满慈。次记五百千二之众。而特取五百名品者。满慈乃大弟子。内秘外现为众标领。虽先与记非是当机。又千二居末不当名品故也。十大弟子无非上根。领悟得记本无先后。但各专一德随机总众耳。满慈说法第一。而五百罗汉常说无上道故。号为普明。是当说法之机故。以满慈总之。如阿难罗云。亦大弟子而总学众。各有以也。

　　△二依文正解五。

　　初满慈领悟。

　　尔时富楼那弥多罗尼子(至)瞻仰尊颜目不暂舍。

　　闻智慧方便随宜说法。通领三周之说也。又闻大记。通领舍利弗等受记事也。复闻因缘。即别领大通王子之事。复闻神力。别领导师神化之事。罕闻故得未曾有。惑除故心净踊跃。于是避座致恭。而后申叹发誓。

　　而作是念(至)能知我等深心本愿。

　　前乃经家叙置。此正满慈之辞。言奇特希有至处处贪着。总叹三周说法也。我等于佛功德言不能宣。总叹授记。乃至导师神化之德不能备宣也。唯佛世尊已下申本愿而誓护持也。深心本愿。谓精进护持助宣佛法。乃至过去未来助宣之事。非谓愿求记也。

　　△二如来述成。

　　尔时佛告诸比丘(至)无能尽其言论之辨。

　　述成其深心本愿也。问众见不者。以众等徒知满慈之迹。而不知其深行。故开端以示之。说法第一述其正行也。种种功德述其众行也。精进护持述其本愿也。言论之辩述其才辨也。

　　汝等勿谓(至)常作佛事教化众生。

　　上总述此广陈也。举九十亿佛所。即广陈护宣远因也。于佛空法明了通达者。非若二乘滞于断空也。得四无碍清净说法者。如所如说不泥名相也。菩萨神通非二乘比也。随其寿命言尽形寿也。令立菩提者。令于正道有立也。为净佛土故化众生者。藉利他行成己行也。故净名云菩萨随所化众生而取佛土。所谓净佛土者。自净其心以致佛土之净也。为净佛土而必须教化众生者。要即尘劳而能净。非若二乘厌尘劳以求净也。由是观之。其木乃大权圣人示现弘法耳。故偈以内秘外现颂之。

　　诸比丘(至)渐渐具足菩萨之道。

　　上陈远因。此举三世。皆明说法宣化之深行也。七佛即毗婆尸。尸弃。毗舍浮。拘留孙。拘那含。迦叶。释迦是也。上三属前劫。下四属今劫。三劫三千佛。始于妙光佛末法出家修道。闻五十三佛名深心仰慕。复化他人满三千众。深心敬礼。即超多劫生死之罪。得证佛果。其初千人于庄严劫成佛。华光为首至毗舍浮是也。其次千人于贤劫成佛。拘留孙为首至楼至是也。其后千人于星宿劫成佛。日光为首至须弥相是也。

　　△三满慈得记二。

　　一正记。

　　过无量阿僧祇劫(至)天人师佛世尊。

　　满慈既于多佛植因之远。而犹过僧祇劫乃得菩提。号法明者。谓于无数劫量法门。一时明达即成佛道。非如情见久远劫也。华严记发心菩萨过千不可说劫。当得作佛号清净心。论谓明达如是劫量法门总清净故。正此意也。余记劫数深意并同。

　　其佛以恒河沙等(至)无有淫欲。

　　此皆依报清净之相。由因中常修梵行。广化众生令立正道。故果地无邪秽之事。而交接皆上善之人也。

　　得大神通(至)普皆金色三十二相而自庄严。

　　既以化生离诸欲染故。本来体相净妙若此。如是妙体人固有之。特为粗浊欲恶染蔽而已。故阿难曰。欲气粗浊腥臊交遘。不能发生胜净妙明紫金光聚。苟断欲爱不受胎生。则本来体相无复染蔽。通光庄严自能发现。以世考之。精华之气或化列星。吐纳之人犹能轻举。则滓浊既尽妙体精明。飞行自在无足疑矣。

　　其国众生常以二食。一者法喜食。二者禅悦食。

　　不由胎藏故不假段食。唯餐采法喜禅悦而已。

　　有无量阿僧祇千万亿那由他诸菩萨众(至)及八解脱。

　　上明国土人民。此明同德法侣。满慈具足菩萨神通之力。得四无碍智。审谛说法教化众生。明了通达。故报缘法众其德皆类。

　　其佛国土(至)起七宝塔遍满其国。

　　结前也。劫有法宝真明故名宝明。国无女人恶道故名善净。由三世说法续佛寿命故。佛寿无量法住甚久。灭后起塔遍满其国。又以余德散沾也。

　　△二重颂三。

　　初颂述成二。

　　初述权应。

　　尔时世尊欲重宣此义。而说偈言。

　　诸比丘谛听(至)心则怀疑惑。

　　此通举诸大弟子权应之德。述成满慈内秘外现之行也。自善学方便至度无量众悉得成就。皆权应之德也。小欲懈怠渐令作佛。言善化也。少欲厌生死则外现之事。实自净佛土则内秘之事。示三毒现邪见等者。诸大弟子权迹皆由示化彼类。如舍利弗与罗度争胜。即示瞋也。难陀爱妇示贪也。调达害佛示痴也。是谓三毒。憍陈如三迦叶等昔为外道。即现邪见也。其大权难测。故闻者疑惑。

　　△二述护法。

　　今此富楼那(至)护持法宝藏。

　　通颂三世宣护之行也。现居弟子上者。谓于诸佛所。皆示现为众标领也。度大神通。言已超越小圣也。

　　△三颂正记。

　　其后得成佛(至)亦无诸恶道。

　　通颂劫国众德文义同前。以是等为僧者。言其国僧众皆三明四智。无凡流也。

　　△三颂结前。

　　富楼那比丘(至)我今但略说。

　　△四千二百得记四。

　　初请记。

　　尔时千二百阿罗汉(至)不亦快乎。

　　△二通许。

　　佛知此等心之所念(至)三菩提记。

　　迦叶为众上首。故告之。

　　△三别授二。

　　初记憍陈。

　　于此众中(至)天人师佛世尊。

　　憍陈最初得度为众首。故特记之。号普明者。偈云。常放大光明一切之所敬。又云。常说无上道。故号曰普明。谓以智慧明破诸痴暗。普使众生明了法性。即今住世应真之首也。

　　△二记五百。

　　其五百阿罗汉优楼频螺迦叶(至)尽同一号名曰普明。

　　五百威德具足为千二之杰。故又别记。目连记末云。我诸弟子威德具足其数五百。即此也。余七百众但于前通许于颂通记。优楼频螺等即序分所列罗汉上首。详略互举也。同号普明以德同故。

　　△四重颂三。

　　初颂记陈如。

　　尔时世尊欲重宣此义。而说偈言。

　　憍陈如比丘(至)故号为普明。

　　颂正报也。常放大法光明。普照迷暗也。

　　其国土清净(至)有如是神力。

　　颂依报也。

　　佛寿六万劫。正法住倍寿。像法复倍是。

　　颂化缘也。

　　△二颂记五百。

　　法灭天人忧。其五百比丘。次第当作佛。同号曰普明。

　　前法既灭天人失望。则后佛继出安隐天人。

　　转次而授记(至)亦如我今日。

　　此详记五百次第出兴事也。我灭度之后等。乃五百转次相授之辞。以转次不一不可定指。故云某甲。非谓释迦指五百众。释迦次补自当弥勒也。

　　国土之严净(至)皆如上所说。

　　五百依正之果皆如憍陈。

　　△三通记余众。

　　迦叶汝已知。五百自在者。余诸声闻众。亦当复如是。

　　引五百之事。而例记七百之众。通为千二之记。

　　其不在此会。汝当为宣说。

　　令迦叶宣扬胜事。以勉后进。

　　△五五百自庆四。

　　初陈情。

　　尔时五百阿罗汉(至)而便自以小智为足。

　　悔责者。悔昔之失庆今之得也。如来智慧。即一切种智我等应得。而悔不早悟。

　　△二设喻二。

　　一喻昔因。

　　世尊譬如有人至亲友家(至)若少有所得便以为足。

　　亲友系珠。譬佛预十六菩萨时。为说法华结大乘因也。醉酒而卧。譬我预千万亿众时。皆生疑惑昏昏如醉也。官事当行。即佛化将毕余处利生。公而不党。故譬官事。起已游行转迷也。到于他国弃本也。为衣食等乐小也。

　　△二喻今缘。

　　于后亲友会遇见之(至)常可如意无所乏短。

　　亲友会遇譬今复值佛。咄叱警戒譬呵小进大。言丈夫者。指大乘种性而警进之也。余意如下合显。贸易所须譬即性发挥当得大利也。以时物迁货曰贸。以有易无曰易。

　　△三合显二。

　　一合昔因。

　　佛亦如是(至)一切智愿犹在不失。

　　令发智心而废忘不觉。如系珠醉卧也。既得罗汉而未离法缚。是资生艰难也。智愿不失。如衣珠现在。

　　△二合今缘。

　　今者世尊觉悟我等(至)而汝谓为实得灭度。

　　合咄吒警戒也。

　　世尊我今乃知实是菩萨(至)甚大欢喜得未曾有。

　　合货宝如意也。

　　△四重颂四。

　　初颂陈情。

　　尔时阿若憍陈如等欲重宣此义。而说偈言。

　　我等闻无上(至)便自以为足。

　　颂得记欢喜悔过自责也。

　　△二颂设喻二。

　　初颂喻昔因。

　　譬如贫穷人(至)有无价宝珠。

　　△二颂喻今缘。

　　与珠之亲友(至)五欲而自恣。

　　△三颂合显二。

　　初颂合昔因。

　　我等亦如是(至)自足不求余。

　　△二颂合今缘。

　　今佛觉悟我。言非实灭度。得佛无上慧。尔乃为真灭。

　　△四颂总庆。

　　我今从佛闻。受记庄严事。及转次受决。身心遍欢喜。

　　以记为决。谓决定道果也。

　　妙法莲华经授学无学人记品第九

　　△二有学众得记二。

　　初略叙科名。

　　此记小声闻众也。旧说裂此为二。谓学与无学。然无学即罗汉。已在千二之记。不当重列。此即学于无学小声闻而已。研真断惑名学。真穷惑尽名无学。此未得无学而亦预佛记者。若有闻法者。无一不成佛故也。

　　△二依科释文二。初请佛授记二。

　　初二师请记。

　　尔时阿难罗睺罗而作是念(至)我愿既满众望亦足。

　　阿难多闻护持法藏。罗云密行。皆大弟子。而与学众同授记者。示彼亦内秘外现密行之俦也。观学众记云。当供微尘数佛护持法藏。即与阿难罗云同德。故以二师总之。阿难罗云亲迩于佛。既为众所见知。若不得记则无塞众望也。菩萨为通达佛道无所不现。故净名佛道品以法喜为妻慈悲为女诚善为男。而释迦所以有耶输罗云。皆为示现非同世俗妻子也。

　　△二学众请记。

　　尔时学无学声闻弟子(至)住立一面。

　　△二大众得记七。

　　一阿难得记。

　　尔时佛告阿难(至)然后得阿耨多罗三藐三菩提。

　　山海慧自在通王者。高莫逾于山。深莫浚于海。阿难宿持法藏多闻博达。智慧等之。于诸法中得大通达。自在如王。故得果以因为号。当供多佛护持法藏然后成佛。盖其本愿也。

　　教化二十千万亿恒河沙诸菩萨等(至)劫名妙音遍满。

　　阿难当来作成如此其多者。为宿持法藏化缘深故。幡表尊胜之德。阿难多闻第一故。国名常立胜幡。宣传法藏故。劫名妙音遍满。为由法音宣流也。

　　其佛寿命无量千万亿阿僧祇劫(至)复倍正法。

　　佛寿无量劫。而正像之法又复倍倍者。由其宣传法藏因力绵远也。问。寿劫之说悠然不穷。何所据依视不睹睫。况渺冥乎。曰万物死生而不亡者存。寿有终穷乎。古今代谢而曾无纪极。劫有终穷乎。圣人离死生至道无代谢。则虽倍倍之劫。未足尽其灵长矣。

　　阿难是山海慧目在通王佛(至)称其功德。

　　为其护持法藏报得殊胜。名闻十方故。

　　尔时世尊欲重宣此义。而说偈言。

　　我今僧中说(至)种佛道因缘。

　　颂文大意同前。佛有大威德名闻满十方。颂诸佛共叹也。寿命无有量以愍众生故。非徒羡久生也。众生于法中种佛道因缘者。能持法藏故群类资焉。

　　△二初心生疑。

　　尔时会中新发意菩萨八千人(至)而诸声闻得如是决。

　　阿难果号劫国教化作成等事。特异众记。初心不知远因。故疑其何缘而得。

　　△三佛为决疑。

　　尔时世尊知诸菩萨心之所念(至)故获斯记。

　　此告其远因。以同佛发心功深愿广。宜得是记也。校其远因则功已齐佛。但彼愿护持法藏。故常乐多闻。佛愿成道利生。故常勤精进。由是佛已成道。而阿难尚须护法教化。然后成佛。盖其本愿如是。非由根智胜劣而有先后也。俱舍论说。空王佛乃释迦三僧祇劫中间所逢之佛。

　　△四阿难获益。

　　阿难面于佛前(至)如今所闻亦识本愿。

　　即时忆念等者。因佛与记又叙往因。于是得法性觉自在三昧。能忆过佛法藏。又识本昔愿持之因也。

　　尔时阿难而说偈言。

　　世尊甚希有(至)护持诸佛法。

　　谢记自励也。既识本愿所以无疑。而益勤方便。

　　△五罗云得记。

　　尔时佛告罗睺罗(至)犹如今也。

　　蹈七宝华乃妙净密行之应也。作长子者。常以密行继续佛道也。如华严以普贤为长子。亦表大行能建佛家法也。盖弘道以德行为尚。故儒门四科亦先德行。

　　是蹈七宝华佛国土庄严(至)当得阿耨多罗三藐三菩提。

　　多闻密行常相资故。罗云国劫正像之果并同阿难。而当来亦为阿难长子。

　　尔时世尊欲重宣此义。而说偈言。

　　我为太子时(至)以求无上道。

　　记罗云继续佛道绵绵不绝也。隐大权之迹而示现为佛子。功德不可数。唯佛能知之。是谓密行也。

　　△六二千得记。

　　尔时世尊见学无学二千人(至)天人师佛世尊。

　　此亦昔日所化故今与记。其意柔软谓根机已熟。问。其见不默示昔因也。而阿难多闻博达固已默知。二千果号皆同以因同也。了学无学即证实相。是谓实相。

　　寿命一劫。国土庄严。声闻菩萨。正法像法。皆悉同等。

　　言二千同时成佛。依报法化皆同。

　　尔时世尊欲重宣此义。而说偈言。

　　是二千声闻(至)渐入于涅槃。

　　名闻周遍渐入涅槃者。出兴功成则反一无迹。佛佛然也。

　　△七学众赞谢。

　　尔时学无学二千人闻佛授记。欢喜踊跃而说偈言世尊慧灯明。我闻授记音。心欢喜充满。如甘露见灌。

　　慧灯明赞也。闻记欢喜谢也。

　　妙法莲华经解卷第四之一

　　妙法莲华经解卷第四之二

　　温陵开元莲寺比丘　戒环　解

　　妙法莲华经法师品第十

　　△二授广记圆该前记二。

　　初分科略叙。

　　能持正法足以师人。谓之法师。此授广记以圆该前记。而号法师品者。所以广记持经之人。而推尊之故也。经举现前八部四众等类。及佛灭后闻经随喜。皆与授记。是谓广记。前虽对三周法授三根记。而收机未尽。故此圆该。乃圆教之统要也。既为统要。允属正宗。而旧科于此遂分流通。亦随所见。

　　△二依科释文二。初广记推尊五。初授广记二。

　　初现前广记。

　　尔时世尊因药王菩萨(至)当得阿耨多罗三藐三菩提。

　　将授广记而因药王告大士者。以广记渺漠法利胜妙。非深知宿契及大菩萨。无能证知故也。药王即喜见菩萨。久持此经烧身然臂。可谓深知宿契矣。八万大士即经首八万菩萨。现前八部四众皆与授记者。所谓若有闻法者。无一不成佛也。

　　△二后世广记。

　　佛告药王(至)我亦与授阿耨多罗三藐三菩提记。

　　言灭后有人。则其机未兆。亦悬记之。则此品广记无所不圆。无所不该矣。

　　△二推尊其人。

　　若复有人(至)愍众生故生此人间。

　　自受持读诵至合掌恭敬。为六种法师。一受持。二读。三诵。四解说。五书写。六供养。能备六种难故。必由供佛宿福及大愿也。

　　药王若有人问(至)于未来世必得作佛。

　　令药王宣明胜因也。

　　何以故若善男子善女人(至)生于恶世广演此经。

　　释上以显缘胜人尊故当作佛。但于一句能具六种法师之功。犹足推尊瞻奉而当成菩提。况于一经尽能受持。则其缘愈胜其人愈尊。其作佛必矣。自舍净报者。当是净土果人示生恶世。

　　若是善男善女人(至)广为人说。

　　使即将命之人。遣有付托之义。此令敬持经人。视同将如来命。为如来付托赞扬大事。宜在尊尚也。

　　△三戒勿轻毁。

　　药王若有恶人以不善心(至)其罪甚重。

　　万德慈尊不可毁也。然毁之其罪尚轻者。以无能损故。毁持经之人其罪尤重者。以断佛种故。

　　△四勉人信向。

　　药王其有读诵法华经者(至)天上宝聚应以奉献。

　　以佛庄严而自庄严者。谓具佛众德也。则为如来肩所荷担者。谓佛所尊重也。佛尚尊之。则人者固当随方钦向尊重之也。

　　所以者何(至)三菩提故。

　　征释所应尊重之意也。

　　△五重偈颂五。

　　初颂教师承人法。

　　尔时世尊欲重宣此义。而说偈言。

　　若欲住佛道(至)并供养持者。

　　自然智即本觉真智也。欲住佛道成就此智。必藉法师发明。故当勤供养持法华者。一切种智即诸佛果智也。欲求佛果疾得此智。必依此经修证。故当持是经并供持者。

　　△二颂推尊其人。

　　若有能受持。妙法华经者。当知佛所使。愍念诸众生。

　　颂于诸佛所成就大愿。愍众生故生此人间。

　　诸有能受持(至)供养说法者。

　　颂是人自舍清净业报等。自在所欲生者。所欲生处随愿自在。

　　吾灭后恶世(至)冀得须臾闻。

　　此令推尊。以求妙法。

　　若能于后世。受持是经者。我遣在人中。行于如来事。

　　非如来遣。则莫之能。

　　△三颂诫勿轻毁。

　　若于一劫中(至)其罪复过彼。

　　如科。

　　有人求佛道(至)其福复过彼。

　　显赞美之福也。

　　△四颂勉信向。

　　于八十亿劫(至)我今获大利。

　　颂华香伎乐人中上供等文。于八十亿劫。言不倦持久之志。以冀须臾之闻。须臾闻之即得菩提。故为大利。

　　△五结告显胜。

　　药王今告汝。我所说诸经。而于此经中。法华最第一。

　　故宜信向也。

　　△二显胜劝持十一。

　　初深妙难解。

　　尔时佛复告药王(至)此法华经最为难信难解。

　　已说即般若等。今说即法华。当说即涅槃。而独法华所诠皆妙法。所示皆实相。非众生知见所以难信。是诸佛秘要所以难解也。

　　△二非机勿授。

　　药王此经是诸佛秘要之藏(至)况灭度后。

　　秘密法要妄授则上慢退席。显说则穷子怖父。而怨诽憎嫉生焉。如来现在尚尔。况灭后恶世可不择机。

　　△三能持为胜。

　　药王当知(至)则为如来手摩其头。

　　是经难得闻。信受者亦难。故凡书持读说非假如来覆护。及自有信愿善根。莫之能矣。为如来衣覆。谓得佛忍力也。与如来共宿。谓栖心同佛也。为如来摩顶。谓蒙佛慰安也。如此故能于后恶世持说是法。

　　△四在处应敬。

　　药王在在处处(至)此中已有如来全身。

　　三周开示及余助显。无非如来全身也。

　　此塔应以一切华香(至)三菩提。

　　为其因正而缘胜故也。

　　△五为道津要。

　　药王多有人在家出家(至)乃能善行菩萨之道。

　　行菩萨道而不闻是经。如欲济渴而不知须水也。

　　其有众生求佛道者(至)三菩提。

　　如人凿井已近泉源。

　　△六设譬津要。

　　药王譬如有人渴乏须水(至)其心决定知水必近。

　　高原凿水譬修菩萨道不得其要。犹见干土。施功不已譬从干慧地由渐而进。转见湿土喻历闻般若。逐渐至泥喻初闻法华。然尚滞修习则于佛智水近之而已。若夫脱然造其真源。则妙湛圆发不劳功用。视前所为皆滓浊矣。经不言此者。所谓引而不发使其自进。盖无功用处不容言谕也。

　　△七合显所譬。

　　菩萨亦复如是(至)今佛教化成就菩萨而为开示。

　　佛果菩提皆属此经。则未闻未解安可得道。开方便门犹凿井也。示真实相犹见水也。法华经藏即众生如来藏也。于众生则蕴在尘劳。于菩萨则蕴在万行。于宝所则过乎五百由旬。可谓深固幽远也。人无能到故。唯菩萨可以开示。

　　△八辨明非机。

　　药王若有菩萨(至)当知是为增上慢者。

　　大根有新发意。小根有增上慢。皆非机也。

　　△九具体乃说。

　　药王若有善男子善女人(至)云何应说。

　　先标次释。

　　是善男子善女人(至)广说是法华经。

　　夫说法教化之道。必己有所处然后能安人。己有所服然后能伏人。己有所据然后能达人。如来以慈悲为室柔忍为衣法空为座。入慈悲室则己有所处也。着柔忍衣则己有所服也。坐法空座则己有所据也。如此则具佛之体乃可广说斯经。苟未体此。自无主正。何以为人哉。故曰。安住是中然后以不懈怠广说是法。今夫据宝华座而圣读庸行者。宜深鉴乎此。一切法空者非断空也。即一切法廓然了达之谓也。

　　△十佛化护助。

　　药王我于余国(至)我还为说令得具足。

　　此佛力变化赞扬大事也。余国则他方世界。在异国而令见。所谓隐显化众生。

　　△十一以偈重宣六。

　　初颂显胜劝持。

　　尔时世尊欲重宣此义。而说偈言。

　　欲舍诸懈怠。应当听此经。是经难得闻。信受者亦难。

　　欲于正道易进而无懈者。当依此为津要。

　　△二颂譬津要。

　　如人渴须水(至)决定知近水。

　　△三颂合显。

　　药王汝当知(至)近于佛智慧。

　　决了声闻直入佛慧。

　　△四颂具体乃说。

　　若人说此经(至)念佛故应忍。

　　以佛为念当忍诸恶。所谓着如来衣。

　　△五颂佛化护助。

　　我千万亿土(至)能令大众喜。

　　皆余国遣化护助事也。若人具是德。谓具慈悲柔忍德也。空处读经得见我身者。令于法空座行柔忍德。使心空境寂。则此中全身昭然可见。是谓清净光明身也。若未具是德。徒诵此经而欲以色相见我是行邪道。

　　△六结劝师承。

　　若亲近法师。速得菩萨道。随顺是师学。得见恒沙佛。

　　恒沙诸佛全身在此。

　　妙法莲华经见宝塔品第十一

　　△三会诸佛圆证前法二。

　　初标科叙义。

　　自开会至此。三周法备四众记圆。法身已全本愿已足。故感过去多宝踊愿塔现全身。尽集十方说法分身诸佛圆会圆证。所以然者。示十方三世过现诸佛说示修证之道。圆备于此。

　　△二依科释文二十三。

　　初宝塔踊现。

　　尔时佛前有七宝塔(至)高至四天王宫。

　　宝塔殊胜乃果行依报。诸庄严具彰果行德用也。种种庄校即万德之像。五千栏楯即总持之力。龛室千万应慈悲无量也。幢幡无数应摧邪表正也。垂宝璎珞即众善下化。宝铃万亿即法音广振。四面出香表神通四达如意周遍。七宝幡盖高至天宫。表众德尊胜也。

　　△二诸天供塔。

　　三十三天雨天曼陀罗华(至)恭敬尊重赞叹。

　　知有如来全身故。

　　△三印赞释迦。

　　尔时宝塔中出大音声(至)皆是真实。

　　平等大慧。即一乘实智也。

　　△四四众喜怪。

　　尔时四众见大宝塔(至)恭敬合掌却住一面。

　　闻叹大慧真实之说故得法喜。

　　△五乐说问缘。

　　尔时有菩萨摩诃萨(至)又于其中发是音声。

　　△六释迦明告。

　　尔时佛告大乐说菩萨(至)赞言善哉。

　　多宝灭度全身不散。如入禅定。而能随愿在处证经。此示法身无灭无生自在之力。使闻妙法者了无灭生顿悟实相。故示现作证如此。

　　彼佛成道已(至)应起一大塔。

　　叙塔缘起也。

　　其佛以神通愿力(至)赞言善哉善哉。

　　不独此处。

　　大乐说(至)赞言善哉善哉。

　　结示今缘也。

　　△七愿见多宝。

　　是时大乐说菩萨(至)我等愿欲见此佛身。

　　欲表圆证当现全身。此非小缘。故假如来神力发起。

　　△八当集分身。

　　佛告大乐说菩萨摩诃萨(至)然后我身乃出现耳。

　　必待十方说法诸佛毕集。然后出现者。表圆会圆证也。分身诸佛即千百亿化。水月应物者。

　　大乐说(至)今应当集。

　　当副多宝之愿也。

　　△九愿见分身。

　　大乐说白佛言(至)礼拜供养。

　　△十释迦光召。

　　尔时佛放白毫一光(至)遍满诸国为众说法。

　　此皆释迦分身在十方说法者。

　　南西北方四维上下。白毫相光所照之处。亦复如是。

　　遍照十方咸召使集。

　　△十一因召将至。

　　尔时十方诸佛各告众菩萨言(至)并供养多宝如来宝塔。

　　△十二初变净土。

　　时娑婆世界即变清净(至)移诸天人置于他土。

　　变士将容分身之众也。琉璃为地等者。现佛国之净相。无诸聚落等者。灭众生之染缘。移天人置他土。如净名说菩萨断取大千掷沙界外。其中众生不觉不知。

　　△十三东方来集。

　　是时诸佛各将一大菩萨以为侍者(至)犹故未尽。

　　一方即东方也。释迦分身譬如一灯然百千灯。真应无尽而器界有穷。故虽大千不能容受。

　　△十四再变净土。

　　时释迦牟尼佛(至)诸天宝华遍布其地。

　　目真邻陀此云石。

　　△十五复变净土。

　　释迦牟尼佛(至)诸天宝华遍布其地。

　　净名丈室能广容多座。释迦化土如自在天宫。涌出之众有无量河沙。各诣灵山未闻迫窄。而此必三变净土。乃能容受分身者。特因事显法耳。盖净土妙境生佛本共。法身化体物我无亏。唯众生识心自染自局。故圣人因分身之来。特与开示。初于娑婆一变者。灭众生染缘也。次于八方再变者。遣识心限碍也。后于八方复变者。廓法界真境也。三变之后分身毕集。多宝全现者。示染缘既灭碍心既遣真境既廓。则法身化体当处现前。一多圆融随念自在。妙法大旨明此而已。故兹因事特与开示也。净名直示不思议境。故即丈室而广容。法华意在引权入实。故自秽土而三变。宗趣有异故建立不同。得旨归根夫何异也。

　　△十六分身毕集。

　　尔时东方释迦牟尼佛所分之身(至)遍满其中。

　　前初变土东方已集。此复举者。言东方集后十方次第而集。

　　△十七问讯咨请。

　　是时诸佛各在宝树下坐师子座(至)亦复如是。

　　分身之来不躬觐佛者。体同故也。皆遣侍者致问开塔者。愿同故也。与音预。同欲也。

　　△十八开塔见佛。

　　尔时释迦牟尼佛(至)如却关钥开大城门。

　　右表顺道开发也。一指聊举关键脱然。如来全身于是可见。

　　即时一切众会(至)而来至此。

　　信知诸佛虽不实灭。而言灭度。

　　△十九众喜散华。

　　尔时四众等(至)及释迦牟尼佛上。

　　△二十多宝分座。

　　尔时多宝佛于宝塔中(至)坐其半座结加趺坐。

　　妙法实际一切圆融。物我不分古今一致。是以过去多宝与现在释迦。于宝塔中共坐一座。以示三界之相无有生死若退若出。亦无在世及灭度者。非实非虚非如非异。斯妙法之极致也。故作证如此。

　　△二十一众获亲近。

　　尔时大众(至)接诸大众皆在虚空。

　　塔在空中故。升空乃可亲近。

　　△二十二释迦宣传。

　　以大音声普告四众(至)付嘱有在。

　　说证事圆于是付嘱。言有在者。传布法利期在得人也。日月灯明说是经已。即于众唱灭授记付托。今佛至此。亦云不久涅槃付嘱有在。足知三周开示至此乃毕。此后显妙劝持别是一番。故虽唱灭结经。而复有后说至神力品。涌出之众方请流通。则神力品前犹属正宗明矣。此乃经之节目历然可辨。

　　△二十三以偈重颂八。

　　初颂多宝作证。

　　尔时世尊欲重宣此义。而说偈言。

　　圣主世尊(至)以难遇故。

　　因多宝勉众也。

　　△二颂多宝本愿。

　　彼佛本愿。我灭度后。在在所往。常为听法。

　　△三颂分身来意。

　　又我分身(至)故来至此。

　　化佛为欲听法及见多宝故。舍妙土诸事而来作证令法久住。

　　△四颂三变净土。

　　为坐诸佛。以神通力。移无量众。令国清净。

　　△五颂分身毕集。

　　诸佛各各(至)令法久住。

　　此皆颂美化佛来仪也。如风吹枝。言众生喜心靡然向佛也。

　　△六颂释迦宣传。

　　告诸大众(至)当知此意。

　　初四句询求其人。次下令发愿持经。则多宝释迦及分身佛。当为作证。

　　诸佛子等(至)及诸化佛。

　　再求其人也。此中已有如来全身。故能护能说则为供我见我及多宝化佛也。严饰世界指化佛来仪也。

　　△七显难劝持二。

　　初令众谛思。

　　诸善男子(至)未足为难。

　　诸余经典。教理行果未圆未顿故也。

　　△二引喻显难六。

　　一说难。

　　若接须弥(至)是则为难。

　　接须弥动大千则神通等于菩萨。立有顶说余经。则大辨压于诸天。未若恶世说此之为难。何以故。恶世心高不啻如须弥之难接。无明坚厚不啻如大千之难动。慢心增上不啻如有顶之难压故。有顶天即色界顶也。

　　△二书难。

　　假使有人(至)是则为难。

　　掊把也。有象可把虚空难掊。即言可书离言莫写。盖由此经言辞相寂故。

　　△三读难。

　　若以大地(至)是则为难。

　　以大地置足甲升梵天。喻末世下根能举重任。以极高明之道。是诚不易也。

　　△四持难。

　　假使劫烧(至)是则为难。

　　末世暴恶过于劫烧。于中持经易遭魔难。故能持为难。

　　△五听难。

　　若持八万(至)是则为难。

　　持八万藏。未如一乘之顿。得六神通。孰若证性之圆。

　　△六奉难。

　　若人说法(至)是则为难。

　　诸余法化终滞权乘。奉持斯经疾得佛道。

　　△八颂结劝持。

　　我为佛道(至)则持佛身。

　　结显劝持也。则持佛身者。所谓此中已有如来全身。

　　诸善男子(至)自说誓言。

　　前已询求持人。今自说誓此复谆谆者。欲以妙法付嘱有在故也。

　　此经难持(至)无上佛道。

　　此及下文皆结显劝持也。古之所谓持经非手执口诵而已。要以是道内自摄持。由是得无畏力故是则勇猛。超不退地故是则精进。内外自正故是名持戒。尘劳自净故是为头陀。如此乃可疾得佛道。所以暂持为难而诸佛喜叹也。若虽书持读说而不能造此。其犹蠹虫食木野禽鸣春。风气宣使曾无意谓。又何贵于书持而称难。若此学者当明深旨。以尽持经之道。

　　能于来世(至)世间之眼。

　　化浇漓世必藉淳风。开人天眼实资解义。

　　于恐畏世。能须臾说。一切天人。皆应供养。

　　所谓若见此法师生心如佛想。此尊师重道勉进弘持也。三周开示文终于此。总而言之。初于法说叹二智明十如。全提妙法开佛知见。次喻说斥羊鹿示白牛。明迷此则堕火宅。悟此则造佛地。后因缘说显所迷之通智。示教导之远因。灭化城指宝所。皆所以开而示之。使见自己本来佛性。以见是性则无不成佛。故领悟之后各示佛记。而卒于圆该圆证之事。是为三周开示之终也。

　　妙法莲华经解卷第四之二

　　妙法莲华经解卷第四之三

　　温陵开元莲寺比丘　戒环　解

　　△二显妙劝持二。

　　初分科略叙。

　　显法妙利劝进弘持。令深证妙法也。

　　妙法莲华经提婆达多品第十二

　　△二依科释文七。初显法妙利二。初释尊获因二。

　　初略叙科名。

　　提婆达多亦曰调达。此云天授。为斛饭王子祷天而生也。昔为仙人授佛妙法。如来因之遂致成佛。今欲明其所授而显法妙利。故以名品。

　　△二正释文义七。

　　一叙昔求法。

　　尔时佛告诸菩萨(至)心不退转。

　　欲以正道优于天下。

　　为欲满足六波罗蜜(至)不惜躯命。

　　欲以正行率彼贪迷。

　　时世人民寿命无量。为于法故。捐舍国位。委政太子。

　　由道之优裕故。君遂无为。

　　击鼓宣令四方求法(至)吾当终身供给走使。

　　兼忘天下惟道是从。

　　△二仙人应求。

　　时有仙人来白王言(至)若不违我当为宣说。

　　△三屈己尊道。

　　王闻仙言欢喜踊跃(至)精勤给侍令无所乏。

　　此终身供给也。以身为床座。示忘身为法无疲厌也。

　　△四以偈重宣。

　　尔时世尊欲重宣此义。而说偈言。

　　我念过去劫(至)身心无懈惓。

　　屈己如此。使天下知有至贵者不在国爵也。阿私此云无比。其形与法皆无比也。树生曰果。藤生曰蓏。

　　普为诸众生(至)今故为汝说。

　　皆颂往昔求法也。

　　△五结成因行。

　　佛告诸比丘(至)皆因提婆达多善知识故。

　　△六转记提婆。

　　告诸四众(至)世界名天道。

　　号天王者。释迦资之以成道。是为天中天之法王也。

　　时天王佛住世二十中劫(至)得无生忍至不退转。

　　记其当来住世利被三乘。

　　时天王佛般涅槃后(至)至不退转。

　　灭后正法亦被三乘。

　　△七闻品获益。

　　佛告诸比丘(至)若在佛前莲华化生。

　　此品明释迦因行求法以致成佛。故闻者净信不疑。斯可远恶道生佛家也。

　　△二龙女获果二。

　　初略叙科名。

　　前明释尊资成佛因。此明龙女资成佛果。皆显一乘妙利也。

　　△二正解文义十七。

　　一智积发起。

　　于时下方多宝世尊所从菩萨(至)当还本土。

　　作证事毕。于是告还发起后缘。

　　△二释迦开端。

　　释迦牟尼佛告智积曰(至)可还本土。

　　△三文殊来仪。

　　尔时文殊师利(至)却坐一面。

　　序众之初文殊预会。今又从海涌出者。智体周遍十方对现。如响应声无去来相。但随机显法耳。今显龙宫所化之事。故示从海出也。

　　△四智积问化。

　　智积菩萨问文殊师利(至)自当证知。

　　△五海众涌出。

　　所言未竟(至)今皆修行大乘空义。

　　此文殊于龙宫所化之众也。龙宫非人所居。则所化众生皆龙类。而一闻妙法遂成菩萨。足知一切众生莫不具佛知见。只欠开悟耳。言本声闻人等者。明所化之机亦具三乘而由权入实也。

　　△六文殊指答。

　　文殊师利谓智积曰。于海教化其事如是。

　　△七智积偈赞。

　　尔时智积菩萨以偈赞曰。

　　大智德勇健。化度无量众。今此诸大会。及我皆已见。

　　谓已见智德健化之事。此领自当证知之语。

　　演畅实相义。开阐一乘法。广导诸众生。令速成菩提。

　　上赞所化。此赞能化。

　　△八文殊再答。

　　文殊师利言。我于海中唯常宣说妙法华经。

　　此答前偈也。前含问意而译文不显。正法华则显矣。彼前偈云。至仁慧无量化海众宝数。惟为露圣旨分别说其意。普首答曰。在海中唯演正法华经。

　　△九智积重问。

　　智积问文殊师利言(至)修行此经速得佛不。

　　△十文殊显示。

　　文殊师利言(至)志意和雅能至菩提。

　　即修行此经速得佛之证也。龙宫无数菩萨。皆是文殊化度。而独举八岁龙女成佛者。明佛性不间男女。不在老成不择异类。但根智之利所造之深。刹那回光则菩提可至。亦乃破三乘远系。而进其濡滞也。

　　△十一束教疑难。

　　智积菩萨言(至)不信此女于须臾便成正觉。

　　此执别教之迹。疑圆顿之理。

　　△十二龙女赞显。

　　言论未讫时(至)以偈赞曰。

　　深达罪福相(至)无不宗奉者。

　　因智积滞相故。赞文殊深达也。唯其滞相则以畜类佛身罪福有异。故不信此女须臾成佛。唯其深达则大智遍照十方廓然。生佛等同罪福不二。则微妙净体触处端严不择龙女矣。

　　又闻成菩提。唯佛当证知。

　　言文殊许之成道。其事超绝。非小智所测。

　　我阐大乘教。度脱苦众生。

　　因其许可誓度群生。

　　△十三小乘对辨。

　　时舍利弗语龙女言(至)速得成佛。

　　鹙子依小乘教迹辨难。示为小智释疑故也。言佛道悬旷女身多障。皆小乘教迹也。梵王净行。帝释少欲。魔王坚固。轮王大仁。佛具万德。而女人多染多欲。懦弱妒害。具足烦恼。皆反于上。故致五障。

　　△十四龙女现变。

　　尔时龙女有一宝珠(至)演说妙法。

　　珠表妙圆真心。持以上佛。表舍法爱也。法爱不存则妙心无垢。成佛之要无速于此。故即往南方无垢世界成等正觉也。经云。法性如大海不说有是非。凡夫贤圣人平等无高下。唯在心垢灭取证如反掌。所以龙女才舍法爱遂速成佛也。

　　△十五四众具瞻。

　　尔时娑婆世界(至)心大欢喜悉遥敬礼。

　　△十六彼此蒙益。

　　无量众生闻法解悟(至)无垢世界六反震动。

　　彼众蒙益彼土瑞应也。道记者。印证其得道也。

　　娑婆世界三千众生(至)而得受记。

　　此众蒙益。亦得道记也。

　　△十七结显劝信。

　　智积菩萨及舍利弗。一切众会默然信受。

　　智积鹙子闻龙女事。初皆惊疑而终皆默信。盖妙法功利显然神速。孰当不信哉。

　　妙法莲华经持品第十三

　　△二圣众愿持二。

　　初分科略叙。

　　因前宣付。又因上显劝故。众愿持说以广道化。故名持品。于文初。药王等愿此方持。次声闻众愿他方持。后大菩萨愿十方持者。此方堪忍难化。非药王洪愿不能。他方为善国土故声闻能之。十方广漠故须八十万亿大菩萨也。

　　△二依科解文三。

　　初誓此方持。

　　尔时药王菩萨(至)当奉持读诵说此经典。

　　此由宝塔品末显难劝持。故药王等发大愿力不惮其难。而愿佛无虑。

　　后恶世众生善根转少(至)种种供养不惜自命。

　　此领入劫烧接须弥喻难之意。而发誓也。虽末世恶暴有如劫烧。上慢心高有如须弥。难可教化而誓无所避。故云当起大忍不惜身命。

　　△二誓他方持二。

　　一声闻僧众。

　　尔时众中五百阿罗汉(至)心不实故。

　　此领立有顶举大地喻难之意。而声闻自量其力。誓化他方善国土也。

　　△二声闻尼众。

　　尔时佛姨母摩诃波阇波提(至)俱为法师。

　　摩诃波提此云大爱道。欲誓持经未奉亲记。故翘伫瞻仰。憍昙弥此云尼众主。女人出家自爱道始。故号尼主。

　　汝如是渐渐具菩萨道当得作佛(至)三菩提。

　　果号喜见者。因为法师以法喜悦人故。

　　尔时罗睺罗母耶输陀罗(至)佛寿无量阿僧祇劫。

　　耶输示迹。盖表大悲法喜称适大智。智悲双运。然后万德具足千相光严。故其果号具足千万光相。

　　尔时摩诃波阇波提(至)而说偈言。

　　世尊导师。安隐天人。我等闻记。心安具足。

　　谢记也。下誓持。

　　诸比丘尼说是偈已(至)广宣此经。

　　亦量力故怯于娑婆。

　　△三十方誓持三。

　　一顾盻付托。

　　尔时世尊视八十万亿那由他诸菩萨摩诃萨。

　　此方他方不该不遍。故青莲回盻意被十方也。八十万亿即十方来集之众。

　　△二利智嘿从。

　　是诸菩萨皆是阿鞞䟦致(至)在于他方遥见守护。

　　彼一娑婆尚怯弊恶则十方诚难。故归功佛力复求加护。

　　△三同声说偈四。

　　初勇敢发愿。

　　即时诸菩萨俱同发声。而说偈言。

　　唯愿不为虑。于佛灭度后。恐怖恶世中。我等当广说。

　　此亦挟前显难劝持之意说偈。故其辞皆叙末世诸难。

　　△二广陈忍力四。

　　一誓忍无智。

　　有诸无智人。恶口骂詈等。及加刀杖者。我等皆当忍。

　　无智昏惑故邪正相寇。

　　△二誓忍邪慢。

　　恶世中比丘。邪智心谄曲。未得谓为得。我慢心充满。

　　此大林之荆棘。大田之根莠也。

　　或有阿练若(至)如六通罗汉。

　　此寄法借势矫言伪行。以窃名苟利滥膺恭敬者也。阿练若此云寂静处。

　　是人怀恶心(至)分别于是经。

　　以愚嫉贤以伪谤真。正末世之情耳。

　　常在大众中(至)皆当忍受之。

　　此皆溢恶之言。所谓好出我等过也。谤谓自作此经。故刺言汝皆是佛。皆轻慢之言。

　　△三誓忍怖恶。

　　浊劫恶世中(至)护持佛所嘱。

　　恶鬼入身如楞严说。恶魔能飞精附人讦露人事。骂者操法禁之近于羁。詈者肆言冈之异于罚。

　　△四誓忍摈逐。

　　世尊自当知(至)皆当忍是事。

　　随宜说法意趣难解。故浊流昧之。恶口而谤颦蹙而嫌。乃至摈逐而不容。以念前劝持之敕故皆当忍之。

　　△三触处流布。

　　诸聚落城邑(至)愿佛安隐住。

　　世尊使者。言假佛威力故能无畏而善说。愿佛安隐不以为虑也。

　　△四结誓尽诚。

　　我于世尊前。诸来十方佛。发如是誓言。佛自知我心。

　　诸来十方。即多宝及分身也。

　　妙法莲华经解卷第四之三
卍新纂续藏经第 30 册 No. 0602 法华经要解


　　妙法莲华经解卷第五之一

　　温陵开元莲寺比丘　戒环　解

　　妙法莲华经安乐行品第十四

　　△三持经妙行二。

　　初标叙科义。

　　万行依于三业本于智悲。智以处己。悲以应物。皆欲不失其正。正则安而乐。不正则危而忧。故此特依文殊正智。示正身正语正意大悲四法。名安乐行品。由前持品菩萨敬顺佛意。愿于恶世护持此经誓忍诸难。而大圣以谓。能忍诸难。未若必使之无难。故为说四安乐行。四行既正则一性安恬。静与道合动与神会。其完不为物挫。虽临危难不知其为危难也。其固不为物倾。虽对欲恶不知其为欲恶也。夫躬行是行则涉恶世而持经。入纷华以应物。无所往而不安且乐矣。是谓必使之无难也。

　　△二依科释文二。初文殊赞请二。

　　初赞前。

　　尔时文殊师利法王子菩萨(至)护持读说是法华经。

　　赞持品事也。

　　△二请后。

　　世尊。菩萨摩诃萨于后恶世。云何能说是经。

　　请问云何所行。乃能说是经得无诸难。此发起安乐行法也。以文殊请者。示依正智发起正行。

　　△二佛示四法二。

　　初总标行法。

　　佛告文殊师初(至)当安住四法。

　　即四安乐行也。一正身行。二正语行。三正意行。四大悲行。继三业以大悲者。三业既正则正智真净逮得己利。须起大悲广行利他。智悲相济。乃能于恶世演说是经得无诸难。

　　△二别开科释四。初正身行三。

　　初总标二处。

　　一者安住菩萨行处亲近处。能为众生演说是经。

　　趣操之谓行。狎习之谓近。二者不违于道。是谓菩萨行处近处。此身行之要也。

　　△二别释二处二。初释行处二。

　　初事行。

　　二处各有事行理行。非事无以涉俗。非理无以契真。理事兼通真俗不碍。然后利生弘法。触处安乐矣。

　　文殊师利(至)而不卒暴心亦不惊。

　　行处必住忍辱者。六度适时为用而涉难。莫尚于忍。盖趋事而动则悔吝生焉。故须忍以御之。惟能忍故于刚能柔而物不能挫。于逆能顺而物不能害。于事能审而所施不暴。于微能察而所遇不惊。由是克成安乐行也。

　　△次理行。

　　又复于法无所行。

　　法指一切行法也。虽行是法而不住相。名无所行。盖有所则有能。能所角立物我成敌。则患难生而安乐丧矣。

　　而观诸法如实相(至)是名菩萨摩诃萨行处。

　　自所行之法而观诸法也。如实相即无所观。亦不行言亦无所行也。不分别即情识都忘。是非双泯。菩萨趣操如是而已。

　　△二释近处二。

　　初征。

　　云何名菩萨摩诃萨近处。

　　△二释文二。初事行以戒定为体又二。初戒八。

　　初戒近权势。

　　菩萨摩诃萨不亲近国王王子大臣官长。

　　虽外护可尊。恐挟势妨道。苟志于此。则身处山林心悬魏阙能暂安乐乎。

　　△二戒近外道。

　　不亲近诸外道梵志(至)及路伽耶陀逆路伽耶陀者。

　　梵志即出家外道。尼犍在家外道。路伽耶此云恶论议。逆路伽此云恶问难。不亲外道息异见也。不造俗文绝异端也。远恶议难离曲辨也。

　　△三戒近凶戏。

　　亦不亲近诸有凶戏相叉相扑(至)种种变现之戏。

　　遗教云。若种种戏论其心则乱。戏论尚乱况亲近乎。相叉摛擒也。相扑抵角也。那罗延神勇捍多力。今指腾跃凶伎变现戏。即诸幻术也。

　　△四戒近恶律。

　　又不亲近旃陀罗(至)则为说法无所希望。

　　远恶缘也。旃陀罗此云严帜。谓以严厉自帜。如文身恶服之类。毗尼藏有善律仪恶律仪。如是人等通指权势已下。虽不亲狎。或为法来即清净为说。

　　△五戒近小乘。

　　又不亲近求声闻比丘(至)无所希求。

　　小乘于法未融多起议论。妨安乐行故不亲近。亦不问讯。非慢之也。慎媟狎耳。

　　△六戒近妇女。

　　文殊师利(至)不与小女处女寡女等共语。

　　说法当忘情想。接语当避嫌疑。小女处女非宾主之敌。乃讥毁之端。

　　△七戒近不男。

　　亦复不近五种不男之人。以为亲厚。

　　既非法器。又近于染故不应亲。五种猥媟不须辨析。

　　△八洁正身心。

　　不独入他家。若有因缘须独入时。但一心念佛。

　　不独入欲洁身也。但念佛欲正心也。

　　若为女人说法(至)况复余事。

　　容止不摄则致疑生染。

　　不乐畜年少弟子沙弥小见。亦不乐与同师。

　　易致扰恼妨安乐行。

　　△二定。

　　当好坐禅(至)是名初亲近处。

　　△二理行以观智为体二。

　　初正观。

　　即第二近处也。初亲近处以戒定为体。第二近处以观智为体。所以融前戒定使圆契实相。乃成妙行也。

　　复次菩萨摩诃萨(至)不颠倒不动不退不转。

　　一切诸法当体真净。不受一尘曰空。无动无坏离诸幻妄曰实相。菩萨观一切法空。如其实相无所加损。故见不颠倒而心无动转也。见不颠倒即颂所谓亦不分别诸法有无是非等也。心无动转即颂所谓摄心不动如须弥山也。盖心法本寂相待成摇。由见颠倒则以法为有生有起。故于心有动有转。若云驶故月运也。能如实观则于心不动不退。而了法不生不起。若风止则波澄也。然则心法一也。以倒心观之则妄境纷拏。以实相观之则真机自寂。是故修安乐行。贵如实观。

　　△二喻明。

　　如虚空无所有性(至)第二亲近处。

　　无所有性者。生出起灭名相等性皆无也。名相皆无则诠示不及。故语言道断。无量无边言如空之不可穷极也。无碍无障言如空之不可分辨也。实相如是。何言说之能及耶。则凡可说者。但是从缘而有颠倒之法。当知不从缘有不从倒生者。竟不可说也。常如是观。乃能融前事行。以成妙行。

　　△三以偈重宣四。

　　初通颂二处事行。

　　尔时世尊欲重此义。而说偈言。

　　若有菩萨(至)及亲近处。

　　初标次释。

　　常离国王(至)皆勿亲近。

　　此戒离权势外道凶戏等。三藏学即愚法小教。破戒言无行。名字言无实。戏笑言多僻。着欲言多染。求现灭度。谓不修梵行妄希道果。皆非正人。故勿亲近。

　　若是人等(至)而为说法。

　　颂清净说法也。能无所著。故无所畏。

　　寡女处女(至)皆勿亲近。

　　戒离妇女不男恶律也。

　　凶险相扑。种种嬉戏。诸淫女等。尽勿亲近。

　　牒结前文也。

　　莫独屏处(至)一心念佛。

　　正身之至也。屏僻处里廛中也。乞食之法。自伏贡高发他仁善。

　　是则名为。行处近处。以此二处。能安乐说。

　　双结也。

　　△二别颂二处理行二。

　　初颂行处。

　　二处理行。长行各连事行而举。偈文各离事行而颂。文义可辨。

　　又复不行(至)菩萨行处。

　　颂又复于法无所行至不分别等。不行上中下法。谓于三乘法无所行也。

　　△二颂近处二。

　　初颂正观。

　　一切诸法(至)如须弥山。

　　颂观一切法空如实相不颠倒不动转等也。真空实相拟心即妄。若复分别有无是非皆颠倒也。

　　△二颂喻明。

　　观一切法(至)是名近处。

　　颂如虚空无所有性至无碍无障等。常住一相。谓无生出动退等异也。

　　△三结颂二处。

　　若有比丘(至)无有怯弱。

　　深造于理故无怯弱。谓无怖畏心能安乐说也。

　　菩萨有时(至)无有怯弱。

　　颂常乐观如是法相。而释无怯弱之所以。

　　△四结颂正身行。

　　文殊师利(至)说法华经。

　　初法即正身行也。

　　△二正语行二。

　　初正说长行。

　　又文殊师利(至)若口宣说。

　　应住等者。要心住口说也。心口相应则语行正矣。

　　若读经时(至)不说他人好恶长短。

　　经有大小乘。人有大小机。以乘对机随宜难解。故读经之时易求其过。是以戒之。不慢余师者。不依大轻小不以圆慢偏也。不说长短者。内以息业外以息诤。此语行之要也。

　　于声闻人亦不称名说其过恶(至)令得一切种智。

　　说其过则令失小赞其美则令退大。亦不怨其妨道嫌其鄙劣非唯不出诸口。又亦不生于心。可谓善修安乐心也。由其善修安乐之心无所赞毁怨嫌。故能顺其机而导达之。

　　△二重以偈说二。

　　初颂语行相。

　　尔时世尊欲重宣此义。而说偈言。

　　菩萨常乐(至)随问为说。

　　常乐说法无复俗论。则语行自正。净身净衣非好为雅洁。欲称其心净与说法净耳。故曰内外俱净。安处随问者。虚己应物如钟待扣也。西方以香油为净饰。

　　若有比丘(至)咸令欢喜。

　　此依正语顺机导达也。懒堕妨于勇猛。懈怠妨于精进。忧恼妨于安乐。菩萨欲依语行说法利物。故除懒堕意离诸忧恼。昼夜常说者。弘法之心无间断也。

　　衣服卧具(至)安乐供养。

　　所志在法不在物故。不希衣服四事供养。但念说法安乐供养。盖四事供养特为小利。说法供养乃为大利。

　　我灭度后(至)安住忍故。

　　明语行当宗于忍也。说斯经者。内之恚恼忧愁。外之骂怖杖摈诸难自无。为能安住忍故。则忍不可不宗也。诸难自无。所谓必使之无难。

　　△二颂结显益。

　　智者如是(至)说不能尽。

　　如是善修者。如上正语之行以修里。善修其心所谓修己。能住安乐所谓安安。修己安安圣人之徒也。为圣人之徒行圣人之道。则功与道洪。德随物广。何可胜穷哉。

　　△三正意行四。

　　一息业。

　　又文殊师利(至)亦勿轻骂学佛道者求其长短。

　　嫉妒谄诳下至戏论诸法。皆意地微细邪行。故须正之也。法欲灭时世道交丧邪暴交作。人多嫉谄。则学佛者易见轻骂而求其长短。故戒持经者无怀嫉谄等事。乃因时制行。所以息业也。

　　若比丘比丘尼(至)又亦不应戏论诸法有所诤竞。

　　四众有求三乘者。当随机与进。辄勿恼之令失善利。从语其人言下皆恼之之事。颠倒分别诸法有无。名戏论诤竞。皆为意业。故应息之。

　　△二起行。

　　当于一切众生起大悲想(至)于诸菩萨起大师想。

　　悲想则愍其迷沦而思济也。父想则依其法化而求怙也。师想则景其道行而思齐也。

　　于十方诸大菩萨。常应深心恭敬礼拜。

　　为其愍众行道深心利物故。应深心敬之。

　　于一切众生平等说法(至)亦不为多说。

　　平等言不党。顺法言称理。虽彼深爱当量所堪。贵不失人亦不失言。

　　△三显益。

　　文殊师利(至)说是法时无能恼乱。

　　此必使无难之效也。

　　得好同学共读诵是经。亦得大众而来听受。

　　行是行故。乐而得朋宽而得众。

　　听已能持持已能诵(至)恭敬尊重赞叹。

　　因使法利展转浸广。则法虽欲灭而未灭。故应成就。是第三行。

　　△四重颂三。

　　初颂息业。

　　尔时世尊欲重宣此义。而说偈言。

　　若欲说是经。当舍嫉恚慢。谄诳邪伪心。常修质直行。

　　此意行之要也。

　　不轻蔑于人。亦不戏论法。不令他疑悔。云汝不得佛。

　　颂不恼四众等。蔑忽也。

　　△二颂起行。

　　是佛子说法(至)说法无障碍。

　　忍为四行之宗。故每言之。自慈悲于一切已下。颂当于一切起大悲想等。

　　△三颂显益。

　　第三法如是。智者应守护。一心安乐行。无量众所敬。

　　质直柔忍慈下恭上。安行是道孰不爱敬。

　　△四大悲行六。

　　初起行。

　　又文殊师利(至)于非菩萨人中生大悲心。

　　大乘修行。初皆以智正行。终皆以悲成智。故四安乐行先依正智正业。而后起大悲利生也。然或生大慈或生大悲者。慈能与乐悲能愍济。四众信解佛法名在家菩萨出家菩萨。阐提不信名非菩萨以能信解故生大慈而与之法乐。以阐提故生大悲而愍其迷失也。

　　△二愍济。

　　应作是念(至)令得住是法中。

　　此皆愍其迷失也。随宜说法即开三显一之法也。不闻不知不觉言昏迷自障也。不问不信不解言颛蒙自堕也。然彼虽不问不解。而菩萨大悲誓终济度。

　　△三离过。

　　文殊师利(至)说是法时无有过失。

　　第四行法回智运悲。总备前行故无过失。

　　△四获益。

　　常为比丘比丘尼(至)诸佛神力所护故。

　　慈与悲大故七众悦服。行与法胜故诸天归向。难问必有折挫。得其卫护则正念不失。以诸佛所护故诸天不得不护。

　　△五叹法四。

　　初叹难遇。

　　文殊师利(至)何况得见受持读诵。

　　难遇如此。所以愍其不信不解为大失。

　　△二喻难得二。

　　初喻。

　　文殊师利(至)起种种兵而往讨伐。

　　此喻意明是经所以难闻难见者。为阴魔炽盛多怨难信不妄说故。轮王譬化身佛。诸国譬五阴境。小王譬五阴等魔。不顺其命譬无明烦恼未调伏也。以威不行而起兵讨伐。譬但以如来知见力无畏法。不能摄伏诸微细惑。故设三乘断治之法。是谓起种种兵。

　　王见兵众战有功者(至)王诸眷属必大惊怪。

　　此譬三乘之众能伏阴魔。随功浅深获诸法利。唯未与说一乘法也。轮王髻珠用镇宝位。妄与则王属惊怪。法华上乘佛佛授手。妄说则众心惊疑。

　　△二合。

　　文殊师利(至)如来贤圣诸将与之共战。

　　如轮王振威小王不顺。遂起种种兵。法国土即法界真境。贤圣将指三乘众也。

　　其有功者心亦欢喜(至)而不为说是法华经。

　　如随功赏赐而不与髻珠也。无漏根力即五根五力。诸法之财通指道品利用之法。涅槃城即中道止息之权果。

　　△三喻今得二。

　　初牒喻。

　　文殊师利(至)不妄与人而今与之。

　　言难信珠者。赐非其宜则大惊怪。

　　△二牒合。

　　如来亦复如是(至)先所未说而今说之。

　　魔罗此云杀者。谓能兴苦难杀人慧命也。烦恼魔为生死因。阴魔死魔为生死果。故灭之破之。即出三界也。多怨为众魔未伏。难信为群机未淳。

　　△四显最胜二。

　　初再牒。

　　文殊师利(至)久护明珠今乃与之。

　　第一之说如顶上一珠。末后赐与如久待大功。

　　△二结显。

　　文殊师利(至)始于今日乃与汝等而敷演之。

　　秘密如藏髻中。最上如在王顶。四十余年于生死长夜守此待机。故云长夜守护。

　　△六重颂六。

　　初颂行本。

　　尔时世尊欲重宣此义。而说偈言。

　　常行忍辱。哀愍一切。乃能演说。佛所赞经。

　　恶世说经多怨难信。当以忍辱哀愍为本。

　　△二颂起悲。

　　后末世时(至)应生慈悲。

　　△三颂愍济。

　　斯等不闻(至)令住其中。

　　△四颂叹法三。

　　初喻难得。

　　譬如强力(至)明珠赐之。

　　诸皆喜赐。独难髻珠以待大功。

　　△二颂法合。

　　如来亦尔(至)明珠与之。

　　△三颂最胜。

　　此经为尊(至)为汝等说。

　　△五颂结答。

　　我灭度后(至)如是四法。

　　结答云何能说是经之问也。

　　△六由行得果三。

　　初转障乐果。

　　能行四行故。读持是经易克胜果。

　　读是经者(至)如日之照。

　　常无忧恼颜色鲜白者。转报障灭顺现衰恼也。不生贫穷卑贱丑陋。转业障灭顺生恶业也。众生乐慕刀毒不加。转烦恼障灭顺后粗报也。智慧光明如日之照。转无明障灭三际痴暗也。乐慕给使言常享妙乐。口则闭塞言无由发恶。如师子王言障怖永离优游自在。

　　△二先见妙果二。

　　初标。

　　若于梦中。但见妙事。

　　持经之人四行功成。当克妙果。已定于未形之分。故先于梦中见之。以行纯障净故。无复杂想。但见妙事下举妙事。

　　△二释四。

　　初见佛说法。

　　见诸如来(至)演说诸法。

　　行纯心净无杂想故。于自他境不离法行故。见佛说法见已亦然。

　　△二蒙佛授记。

　　佛为四众(至)合掌听法。

　　△三修证实相。

　　又见自身(至)见十方佛。

　　诸佛身金色。百福相庄严。闻法为人说。常有是好梦。

　　重讽见十方佛之事。以结前起后也。

　　△四圆成佛道。

　　又梦作国王(至)如烟尽灯灭。

　　此历见修进成佛始终之行也。诸皆由行得果之先见。是相现前当克是果矣。然皆依梦说者。欲令行人观一切法空无所有。但以因缘从颠倒生。自虽见佛闻法乃至圆成佛道。皆为梦事了不可得。无有常住亦无起灭。常观是相。然后于一切处。得真安乐行也。

　　△三结显前文。

　　若后恶世中。说是第一法。是人得大利。如上诸功德。

　　妙法莲华经解卷第五之一

　　妙法莲华经解卷第五之二

　　温陵开元莲寺比丘　戒环　解

　　妙法莲华经从地涌出品第十五

　　△四显迹劝持二。

　　初略叙科名。

　　此显妙法智力所化之迹也。娑婆下界有六万恒沙菩萨。从无数劫修佛智慧。悉是释尊所化。常乐静处勤行精进故。不依人天而住下方空中。以示常乐深智无有障碍也。今为显此妙迹示作遗模。兼将发起寿量秘说故。从地涌出因以名品。

　　△二依科解文三。初叙发起二。

　　初他方请持。

　　尔时他方国土(至)当于此土而广说之。

　　此法集之众。欲从他方来此持经。

　　△二如来不许。

　　尔时佛告诸菩萨(至)护持读诵广说此经。

　　佛止之者。非有违拒。为将显迹显法故也。显迹者显佛所化示彼来仪。显法者此固圆足无待于外。

　　△二正显迹六。初来仪显妙二。

　　初来仪。

　　佛说是时(至)同时涌出。

　　深智现前大千不碍。

　　是诸菩萨身皆金色(至)此界虚空中住。

　　在此娑婆界下方空中住。以示常乐深智无有障碍也。

　　是诸菩萨闻释迦牟尼佛所说音声。从下发来。

　　此以真说彼以心闻。文殊所谓心闻洞十方。

　　△二显妙三。

　　初一多互陈。

　　一一菩萨(至)乃至千万亿那由他分之一。

　　此指沙数自多反少。

　　况复千万亿那由他眷属(至)三二一弟子者。

　　此指垓数自多反少。

　　况复单己乐远离行(至)算数譬喻所不能知。

　　此指单数自少反多。偈云。单己无眷属其数转过上。乍而观之。六万河沙多于单己。详而观之。单己之数转过河沙。然则一己非寡沙众非多。法法本体离诸数量。多寡之限特人情妄立耳。此众来仪所以遣情显妙也。

　　△二延促互现。

　　是诸菩萨从地出已(至)令诸大众谓如半日。

　　圣人神智方便法门。能延一日以为一劫。能促一劫以为一日。盖道无迁变情有顷久。犹如梦人不移一时而梦历多岁。则顷久之情初无定也。故圣人对机示现延促而本无延促。所言菩萨赞佛经劫。则于促示延耳。又令大众谓如半日。则于延现促耳。所以然者。将欲显发宣示诸佛智慧自在神通之力。使忘延促之情。而深证实相故也。华严云。一念普观无量劫。无去无来亦无住。如是了知三世事。超诸方便成十力。夫能一念普观无去来住。则了斯延促皆方便耳。

　　△三通碍互用。

　　尔时四众亦以佛神力故(至)国土虚空。

　　四众肉眼碍而非通。而能见无量国土者。假佛通力故也。夫于众一多互陈。于时延促互现。于见通碍互用者。以明物量无穷时无止分。无常而警发常情。使去其倒心限意。依无碍智圆融妙达。繇是进契寿量秘说。而得入佛慧。成就佛身故也。是故此品事法虽为显迹劝持。又为寿量引发也。

　　△二众首问讯。

　　是菩萨众中有四导师(至)而说偈言。

　　世尊安乐(至)生疲劳耶。

　　问居堪忍与民同患之事也。

　　△三释尊叙告。

　　尔时世尊于菩萨大众中(至)入于佛慧。

　　言世世受化。正显寿量本门所化。言亦于过去种善。则兼明智胜会中所化。以化缘深故。始见始闻即皆信受。

　　△四闻风随喜。

　　尔时诸大菩萨而说偈言。

　　善哉善哉(至)我等随喜。

　　于时世尊赞叹(至)发随喜心。

　　△五时众疑问二。

　　初此众疑问三。

　　初示疑。

　　尔时弥勒菩萨(至)问讯如来。

　　弥勒道同大觉智无不照。以补处示疑。欲利当来之机耳。故后偈云。愿佛为未来演说令开解。

　　△二请问二。

　　初总问。

　　时弥勒菩萨摩诃萨(至)以偈问曰。

　　无量千万亿(至)以何因缘集。

　　总问何来何集。

　　△二详问二。

　　初问何来。

　　巨身大神通(至)为从何所来。

　　容仪挺特智力异常故耸动众问。下问来仪。

　　一一诸菩萨(至)亿万分之一。

　　此颂沙数自多反少。

　　千万那由他(至)乃至三二一。

　　此颂垓数自多反少。

　　单己无眷属。乐于独处者。俱来至佛所。其数转过上。

　　此颂单数自少反多。

　　如是诸大众(至)修习何佛道。

　　见其颇多疑。非一世一佛所化。故详问之。

　　如是诸菩萨(至)国土之名号。

　　结问何来也。

　　△二问何集。

　　我常游诸国(至)愿说其因缘。

　　△三请决。

　　今此之大会(至)唯愿决众疑。

　　△二他众疑问。

　　尔时释迦牟尼分身诸佛(至)汝等自当因是得闻。

　　各白其佛白分身也。

　　△六释尊显答三。

　　初开许。

　　尔时释迦牟尼佛(至)诸佛威猛大势之力。

　　弥勒姓也。号阿逸多。此云无能胜。大事者。智慧神通奋迅威猛所化多众之事也。将欲宣示先令被精进铠等者。戒使勇锐谛听无以趣深而生疑退也。下云。我于娑婆得菩提已。教化成就如是多众。即总宣示。广在后文也。宣示诸佛智慧。即寿量偈云。我智力如是慧光照无量是也。诸佛自在神通。即方便现涅槃而实不灭度是也。师子奋迅之力。即常说法教化无数亿众生是也。威猛大势之力。即令颠倒众生虽近而不见是也。此宣释迦化迹。而言诸佛者。佛佛道同故。

　　尔时世尊欲重宣此义。而说偈言。

　　当精进一心(至)汝等一心听。

　　出信力者勉今发信。住忍善者戒令勿退。即令被进铠发坚固意也。

　　△二正答。

　　尔时世尊说此偈已(至)调伏其心令发道意。

　　答谁说法教化。从谁初发心。

　　此诸菩萨皆于是娑婆世界之下。此界虚空中住。

　　答愿说所从国土名号。

　　于诸经典读诵通利。思惟分别正忆念。

　　称其德也。于诸经典能读以取其理。诵以通其义。思惟以精之。正念以持之。则其德足称矣。

　　阿逸多(至)一心精进求无上慧。

　　释所以住下方空中之意。

　　△三颂答。

　　尔时世尊欲重宣此义。而说偈言。

　　阿逸汝当知(至)令发大道心。

　　颂答谁为教化。从谁发心。

　　此等是我子(至)学习我道法。

　　颂答受持谁经修习何道。

　　昼夜常精进。为求佛道故。在娑婆世界。下方空中住。

　　颂答愿说所从国土名号。

　　志念力坚固。常勤求智慧。说种种妙法。其心无所畏。

　　颂德也。

　　我于伽耶城(至)悉当得成佛。

　　答本末因缘也。意若近迹实指远因。摩竭陀国西南。度尼连河至伽耶城。又数里至菩提山。有毕钵罗树。佛坐其下成道。

　　我今说实语。汝等一心信。我从久远来。教化是等众。

　　结答也。

　　△三执迹生疑五。

　　初叙疑。

　　尔时弥勒菩萨摩诃萨(至)令住阿耨多罗三藐三菩提。

　　迷寿量远因。故有此疑。

　　即白佛言(至)如此之事世所难信。

　　执伽耶近迹。故有此难。

　　△二设喻。

　　譬如有人色美发黑(至)是事难信。

　　父少譬释尊阐化之近。子老譬涌出成德之久。化近迹久理不相当。必言二十五及百岁者。取其少犹未壮老已过耆。益见相违也。

　　△三合显。

　　佛亦如是(至)乃能作此大功德事。

　　得佛未久合父少也。而此大众至甚为希有合子老也。今日世尊至能作大事合相违也。善入出住者。于无量三昧或入或出或住。妙用自在。

　　△四请决。

　　我等虽复信佛随宜所说(至)亦不生疑。

　　△五偈讽四。

　　初颂叙疑。

　　尔时弥勒菩萨欲重宣此义。而说偈言。

　　佛昔从释种(至)如实分别说。

　　执近迹疑远缘。而致问也。

　　△二颂设喻。

　　譬如少壮人(至)举世所不信。

　　所谓寂场少父。寂光老儿。

　　△三颂合显。

　　世尊亦如是(至)于下空中住。

　　从志固无怯已下。皆颂老成之德。

　　△四颂请决。

　　我等从佛闻(至)而住不退地。

　　妙法莲华经如来寿量品第十六

　　△五显本劝持二。

　　初略释科名。

　　前品显迹而滞者迷本。故情疑久近见起生灭。欲契如实本际难矣。故此显本释其疑滞。使知如来本无生灭。伽耶之化特为机。所受之命称性无量。故曰如来寿量品。文云。如来如实知见三界之相。无有生死退出。亦无在世灭度。后云。其有菩萨闻说寿量即能信受。愿于未来长寿度生。至坐道场说寿亦尔。意明本迹一如世相常住。称性之寿人皆有之。苟能正信顺受。不以生灭心行而自夭阏。则三界之相可如实知。遂能现寿量以存存。示生灭而化化。智力神用与如来等矣。故曰显本劝持。

　　△二依文正释三。初叙发起二。

　　初告众发信。

　　尔时佛告诸菩萨(至)汝等当信解如来诚谛之语。

　　以寿量之本趣深难信。故再三发之。心实曰诚。言当曰谛。

　　△二深信勤请。

　　是时菩萨大众弥勒为首(至)我等当信受佛语。

　　△二正显本三。初正说寿量三。

　　初正说。

　　尔时世尊(至)如来秘密神通之力。

　　应量非量现灭不灭。天人莫测。是谓秘密神力。

　　一切世间天人(至)无量无边百千万亿那由他劫。

　　但见其迹本实无量。

　　△二喻明。

　　譬如五百千万亿那由他阿僧祇(至)知其数不。

　　并如智胜尘墨之喻。

　　弥勒菩萨等(至)百千万亿那由他阿僧祇劫。

　　正明佛寿无量也。诸佛寿量悉皆无量。众生寿量亦复如是。但迷真智故妄逐生死。如一堕地狱至无数劫。岂非无量寿耶。苟不迷堕则与佛无别矣。

　　△三显常。

　　自从是来(至)导利众生。

　　自从是来。谓从尘劫成佛已来言常在此。又在余处。则不唯身相常住。亦显国土常住也。是知娑婆及万亿国无非净土。同一法界未常坏灭。其有坏灭皆别业妄见也。

　　△二释疑显本三。初征古释疑二。

　　初征受记入灭。

　　诸善男子(至)如是皆以方便分别。

　　既曰成佛之久常在利生。而中间自说于然灯佛所得法受记等事。疑若近迹。又复现言当入涅槃。疑非常在。此皆随机方便之说耳。

　　△二征随应异迹。

　　诸善男子(至)能令众生发欢喜心。

　　信等诸根。谓信根智根等也。观利根即现长年说大法。观钝根即现劣应示涅槃。所以名字有不同。年纪有大小。说法有种种。皆为随机利导发其善心耳。

　　△二征今释疑二。

　　初征本迹。

　　诸善男子(至)令入佛道作如是说。

　　迹少出家本久成佛。

　　△二征教说。

　　诸善男子(至)诸所言说皆实不虚。

　　所演经典说虽异同。理无不实也。己谓释迦。他谓诸佛。说见于言。示见于行。

　　所以者何(至)所作佛事未曾暂废。

　　释上理无不实而说有异同也。三界万法不容拟心。以众生妄见则种种纷纭。以如来实见则一切真寂。无有生死乃至灭度者。不以生灭相见也。不如三界见于三界者。不以往来相见也。既明见无滞则宜无异说。特以众生性欲行想之心种种不同故。说示教化之迹亦种种不同也。所作佛事。指说示不同之事。

　　△三结显。

　　如是我成佛已来甚大久远(至)常住不灭。

　　△三明权显本四。

　　初唱灭善权。

　　诸善男子(至)如来以是方便教化众生。

　　叙唱灭意也。

　　所以者何(至)是故如来以方便说。

　　释唱灭意也。贫穷下贱言乏功德财。忆想妄见为生死网。即见惑思惑也。

　　△二深慈警䇿。

　　比丘当知(至)而言灭度。

　　言难值遇乃警之令渴仰种善也。

　　又善男子。诸佛如来法皆如是为度众生皆实不虚。

　　明诸佛利生善权皆如是也。

　　△三喻明权意八。

　　初立譬之本。

　　譬如良医智慧聪达(至)若十二十乃至百数。

　　佛如医师。教如医方。理如妙药。种种性欲行想分别。是谓众病。佛能以若干缘喻。随其所宜发药而蠲除之。是谓良医善治也。火宅之子对三乘言。故数止三十。良医之子对众生言。故兼至百数。

　　△二喻背觉合尘。

　　以有事缘远至余国(至)药发闷乱宛转于地。

　　医师远适而诸子饮毒。犹宅主近出而其家失火也。饮他毒药喻随顺邪法。宛转于地喻轮堕诸趣。

　　△三喻佛慈垂化。

　　是时其父还来归家(至)无复众患。

　　三界之家佛所旧化故云来归。彼中邪毒深者失其良心。浅者虽或未失。亦为恶习所障。未能亲造觉体。故云遥见。愿赐寿命即冀不夭阏于横邪也。发药除苦即令其断惑而证真也。依诸佛经济之方。求圣贤断治之药。显性空之真色。示戒定之五香。品乳酪之五味。无不具足也。捣者折刚为柔。筛者化粗入细。和合令服则无矫拂之失。色味香美则无瞑眩之毒。圣人病人之病忧人之忧。调御之德盖见于此。

　　△四喻化有易难。

　　其诸子中不失心者(至)而谓不美。

　　△五喻权巧示灭。

　　父作是念(至)遣使还告汝父已死。

　　留药喻遗教。去国喻示灭。

　　△六喻感悟从化。

　　是时诸子闻父背丧(至)即取服之毒病皆愈。

　　人情常忽于所赖。常感于去思。

　　△七喻障尽见佛。

　　其父闻子悉已得差。寻便来归咸使见之。

　　水澄月现亦何去来。

　　△八核审诞信。

　　诸善男子于意云何(至)不也世尊。

　　△四以法合显。

　　佛言我亦如是(至)亦无有能如法说我虚妄过者。

　　导迷贵权于法无过。

　　△三以偈宣二。初颂正说显本二。

　　初颂寿量无量。

　　尔时世尊欲重宣此义。而说偈言。

　　自我得佛来。所经诸劫数。无量百千万。亿载阿僧祇。

　　△二颂真化常住。

　　常说法教化。无数亿众生。令入于佛道。尔来无量劫。

　　△二颂明权显本五。

　　初颂唱灭善权。

　　为度众生故。方便现涅槃。而实不灭度。常住此说法。

　　此总举善权。下详述权意。

　　我常住于此(至)现有灭不灭。

　　虽近不见所以伏憍恣也。令生渴仰所以发厌怠也。

　　余国有众生(至)但谓我灭度。

　　敬信之心如声。说法之慈如响。声有彼此响无生灭。但应于彼如此。不闻故谓之灭耳。盖圣人虽有权应之迹。实无权应之心。如响而已。

　　△二颂隐显常化五。

　　初颂隐显之意。

　　我见诸众生(至)乃出为说法。

　　饥然后甘食。渴然后甘饮。

　　△二颂所依净土。

　　神通力如是。于阿僧祇劫。常在灵鹫山。及余诸住处。

　　△三颂即坏而存。

　　众生见劫尽(至)散佛及大众。

　　大火所烧此土安隐。其何土耶。即实报净土亦曰性土也。言常在灵山则不离娑婆化土。而能不坏者报化一土尔。依妄业所现故有成与坏。依实报所现故无成与坏。成坏之相楞严所谓别业妄见。譬如目眚妄见灯影。彼非眚人虽同不见。所以众生见烧而我常安隐也。自我求之。所谓性土不离自性。所谓灵山不离己灵。非形非器故劫火莫烧。亘古亘今故常在不灭。达斯妙旨则寿量净土竿事皆备于我。而不疑于佛矣。

　　△四颂随缘感变。

　　我净土不毁。而众见烧尽。忧怖诸苦恼。如是悉充满。

　　所谓别业妄见。

　　是诸罪众生(至)为说佛难值。

　　以罪业背佛。即恶缘同感者。以修德见我。则善业同感者。由其或背或见故。佛或说寿量或说难值。但应彼缘曾无定迹。

　　△五颂结上劝信。

　　我智力如是(至)佛语实不虚。

　　智照无量寿命无数。乃久修净业之实报。非虚说示也。

　　△三颂喻明。

　　如医善方便。为治狂子故。实在而言死。无能说虚妄。

　　△四颂合显。

　　我亦为世父(至)堕于恶道中。

　　苦患即妄缠恶业。颠倒即妄见生死。

　　我常知众生。行道不行道。随所应可度。为说种种法。

　　颂是故如来以方便说。

　　△五总结前义。

　　每自作是意。以何令众生。得入无上慧。速成就佛身。

　　每思方便利导群机故。或说寿量以发其慧。或现涅槃以感其情。皆欲速成故也。

　　妙法莲华经解卷第五之二

　　妙法莲华经解卷第五之三

　　温陵开元莲寺比丘　戒环　解

　　妙法莲华经分别功德品第十七

　　△六闻法获益二。

　　初略叙科名。

　　时会钦闻寿量秘说。而造道证性浅深不同。佛为随根称扬之。故曰分别功德。文五。

　　△二依科随释五。

　　初经家标叙。

　　尔时大会闻佛说寿命劫数(至)得大饶益。

　　得大饶益如下所说。

　　△二如来分别三。

　　初入道功德。

　　于时世尊告弥勒菩萨(至)得无生法忍。

　　因闻寿量了无生灭。以无生法忍可成行。而无了无忍名为法忍。忍者行之成名。

　　复有千倍菩萨摩诃萨。得闻持陀罗尼门。

　　一闻千悟得大总持。诸余总持自此而出。故谓之门。如圆觉陀罗尼门流出一切。

　　复有一世界微尘数菩萨摩诃萨。得乐说无碍辨才。

　　造道自得左右逢原。故能乐说无碍。即四无碍辨之总也。四辨。一法。二义。三词。四乐说。

　　复有一世界(至)得百千万亿无量旋陀罗尼。

　　于一切法反本还源。方便利生逆顺自在。名百千万亿无量旋陀罗尼。

　　复有三千大千世界(至)能转不退法轮。

　　入正位说正法。迥超二乘无复退转。

　　复有二千中国土(至)能转清净法轮。

　　即言辞相寂一乘妙法也。从闻持陀罗尼至此。皆地上菩萨之德。十地论云。得陀罗尼菩萨在五地。

　　△二得果功德。

　　复有小千国土微尘数菩萨(至)三藐三菩提。

　　此约随根得果远近也。八生等者。以超入圣位。如初生佛家之生。非出没生死之生也。初言八生谓超入四地。取妙觉之位有八。故曰余各八生在当得成佛道。次言四生谓超入八地。取妙觉之位有四。三生二生谓九地十地。一生即超入等觉。取妙觉一间耳。故曰余有一生在当成一切智也。如来寿量即本觉不坏之实相。悟是实相则无不了达。故会众闻说随根各证。

　　△三发心功德。

　　复有八世界微尘数众生(至)三菩提心。

　　闻实报理发正因心也。先举入道得果之菩萨。后举随喜发心之众生。乃事之序。而旧以此文合在初列。又广配十信十住等位文理互违。今不必配。问寿量之法一也。古今之性同也。昔者众生一闻遂得法忍。菩萨深达遂成佛道。而数比沙尘今几何也。曰今之闻者以大千计之真若沙尘。果亦深达则得忍成佛不让在昔。唯其不能深信深达耳。

　　△三妙瑞助显。

　　佛说是诸菩萨摩诃萨(至)歌无量颂赞叹诸佛。

　　诸瑞皆从空雨遍于九方。乃助显寿量法利。如空无边不可得而思议也。故弥勒赞曰世尊说寿量不可思议法。多有所饶益如虚空无边。言九方者除下方非法会所。菩萨执幡上至梵天。言其满空供养赞叹也。

　　△四弥勒偈赞四。

　　初颂叙赞法利。

　　尔时弥勒菩萨从座而起(至)而说偈言。

　　佛说希有法(至)欢喜充遍身。

　　△二颂别功德三。

　　初颂入道功德。

　　或住不退地(至)清净之法轮。

　　△二颂得果功德。

　　复有小千界(至)当成一切智。

　　随数谓随四三二数也。

　　如是等众生。闻佛寿长远。得无量无漏。清净之果报。

　　称实报法故。无漏清净。

　　△三颂发心功德。

　　复有八世界。微尘数众生。闻佛说寿命。皆发无上心。

　　△三颂妙瑞助显。

　　世尊说无量(至)歌咏诸如来。

　　由其法利如空无边。故感瑞亦尔。

　　△四颂结赞所显。

　　如是种种事(至)以助无上心。

　　结赞妙瑞所显之意。由十方诸天闻佛寿量广获饶益故各具善根。雨诸妙瑞以自表助无上道心也。

　　△五校量后益五。初生信益二。

　　初宣扬信福。

　　尔时佛告弥勒菩萨摩诃萨(至)所得功德无有限量。

　　解寿量说。即得不坏体证真常用。故功无限量。

　　若有善男子善女人(至)乃至算数譬喻所不能知。

　　如来寿量乃智力慧光久修所得。能一念信则为已具般若智因。故五度深功莫比。

　　若善男子善女人有(至)无有是处。

　　已具正因故。有进无退。

　　△二重颂信福五。

　　初标颂五度。

　　尔时世尊欲重宣此义。而说偈言。

　　若人求佛慧。于八十万亿。那由他劫数。行五波罗蜜。

　　△二别颂五度六。

　　初施。

　　于是诸劫中(至)以回向佛道。

　　△二戒。

　　若复持禁戒。清净无缺漏。求于无上道。诸佛之所叹。

　　△三忍。

　　若复行忍辱(至)如是悉能忍。

　　△四进。

　　若复勤精进。志念常坚固。于无量亿劫。一心不懈息。

　　△五禅。

　　又于无数劫(至)尽诸禅定际。

　　一心福即禅波罗蜜也。一切智即心之极造。禅定际即道之极造。

　　△六结。

　　是人于百千。万亿劫数中。行此诸功德。如上之所说。

　　△三颂校信福。

　　有善男女等(至)其福为如此。

　　一念之信福过五度。然当悉无疑悔福乃如此。正法华云。当弃捐犹豫。诸着思想事。信乐大法义。其福为若斯。

　　△四上士必信。

　　其有诸菩萨(至)说寿亦如是。

　　菩萨行道经无量劫。则智力慧光已几实报。故闻斯信之。而于未来愿得是报。至坐道场愿说是道。盖深悟称性寿量。人皆有之故。愿不夭䟦而䟦及如来也。

　　△五通结不疑。

　　若有深心者(至)于此无有疑。

　　深心则志固。清净则智明。质直则无伪。多闻则博识。总持则贯通。随义则不滞。有是全才尽智。可于寿量无疑也。

　　△二解趣益。

　　又阿逸多(至)能起如来无上之慧。

　　寿量之说趣在断生灭见显真常体。苟能明解。则起无上慧等同如来。故功无限量。

　　△三广持益。

　　何况广闻是经若教人闻(至)能生一切种智。

　　闻佛寿命则断生灭见显真常体。能起上慧而已。广闻是经则具四知见尽一乘道。故能生种智也。然世之闻持不计。而果能起上慧生种智者谁耶。是亦遇王膳而不餐。得衣珠而醉卧耳。惜哉。

　　△四深信解相。

　　阿逸多(至)共大菩萨诸声闻众围绕说法。

　　生灭见尽。则真常之相触目宛然。

　　又见此娑婆世界(至)其菩萨众咸处其中。

　　秽净情忘。则胜妙之境举步皆是。

　　若有能如是观者。当知是为深信解相。

　　身土实相本自一如。生灭秽净皆出情见。故见尽情忘。则真常之相胜妙之境触处现前。非深信解寿量秘说。莫预于此。

　　△五广显妙功五。

　　初如亲戴佛。

　　又复如来灭后(至)斯人则为顶戴如来。

　　上明一品之利。此明一经之利。故但能随喜而功已侔上。故曰已为深信解相。若正心读持功又过上。故曰则为顶戴如来。云顶戴者。谓得此中全身。而无以上之也。

　　△二为供佛僧。

　　阿逸多是善男子善女人(至)作是供养已。

　　诸供养中法供养胜故也。上显随喜功。次显书持功。

　　阿逸多(至)以此现前供养于我及比丘僧。

　　殿堂三十有二以安四方僧。称八正道也。西天宝多罗树其高七仞。诸皆纵举过量之事。以显法供养胜。

　　△三牒前结胜。

　　是故我说(至)及造僧坊供养众僧。

　　△四理行相济四。

　　初兼行诸度。

　　况复有人能持是经(至)疾至一切种智。

　　△二复能供养。

　　若人读诵受持是经(至)赞叹菩萨功德。

　　△三备具众善。

　　又为他人种种因缘(至)利根智慧善答问难。

　　前言行五波罗蜜不及一念信解。又云不须复起塔寺。非废于行也。姑离事显理。使人深造不滞于迹而已。若理既深造非行不修。如舟无楫终何以济。故须理行相济然后其德为最胜也。世之空谈名理便废行实。诸度不修一善无取。安为痴兀化为阐底者。宜三复于斯。

　　△四结显前相。

　　阿逸多(至)一切天人皆应供养如佛之塔。

　　已趣道场言已得真趣登证有期。近坐道树言已几于道成佛不远。故所在之处当尊重之。

　　△五以偈重宣四。

　　初总颂胜福。

　　尔时世尊欲重宣此义。而说偈言。

　　若我灭度后。能奉持此经。斯人福无量。如上之所说。

　　△二颂为供佛僧。

　　是则为具足(至)具足诸供养。

　　上颂供佛。次颂供僧。

　　若能持此经(至)种种皆严好。

　　△三颂理行相济三。

　　初引持经之福。

　　若有信解心(至)其福亦如是。

　　须曼薝卜多伽三华最香。以此薰油。

　　△二颂兼行诸度。

　　况复持此经。兼布施持戒。忍辱乐禅定。不嗔不恶口。

　　△三颂备具众善。

　　恭敬于塔庙(至)随顺为解说。

　　△四颂结显之文。

　　若能行是行(至)经行及坐卧。

　　佛子住此即佛受用等者。所在之处则为有佛之意也。夫敬持经之人如佛者。所谓若有能持则持佛身。又决有成佛之期故也。此为分别功德品故偏明持经胜德。或以此地其中之语。为指妙法奥域。文势不然。

　　妙法莲华经解卷第五之三
卍新纂续藏经第 30 册 No. 0602 法华经要解


　　妙法莲华经解卷第六之一

　　温陵开元莲寺比丘　戒环　解

　　妙法莲华经随喜功德品第十八

　　△七广显持功二。

　　初略标科叙。

　　前品分别闻说寿量功德。自此至法师不轻三品。广显闻持正宗功德。随功浅深有暂持圆持精持之序。次第广显自暂持始也。言随喜者。谓未能一心听读如说修行。但随其所闻喜为人说。随其所教喜须臾闻。亦获胜福。故为暂持功德。

　　△二依文正释三。初暂持功德三。

　　初弥勒请问。

　　尔时弥勒菩萨摩诃萨白佛言(至)而说偈言。

　　世尊灭度后。其有闻是经。若能随喜者。为得几所福。

　　△二释尊垂答三。初明随喜福四。

　　初自闻喜说。

　　尔时佛告弥勒菩萨摩诃萨(至)随力演说。

　　△二展转闻教。

　　是诸人等闻已随喜(至)如是展转至第五十。

　　法会初闻从师亲授。其福最胜。随喜转教则法师。渐远至第五十。言又甚远而福亦无量。如下所校。

　　△三校最后福五。

　　初标叙。

　　阿逸多其第五十(至)汝当善听。

　　△二举财施。

　　若四百万亿阿僧祇世界(至)七宝所成宫殿楼阁等。

　　僧祇世界生类不穷。而能以宝物等施。其福多矣。天人鬼畜分为六趣。胎卵湿化总为四生。而形想等类预焉。自胎卵至非无想。通该三界十种异生。

　　△三举法施。

　　是大施主(至)于深禅定皆得自在具八解脱。

　　既以财施。复以法施令得圣果。则其福倍多。

　　△四征明。

　　于汝意云何(至)何况令得阿罗汉果。

　　△五正校。

　　佛告弥勒(至)算数譬喻所不能知。

　　财施外物道果小乘。故迥不可及。

　　△四校最初福。

　　阿逸多如是第五十人(至)不可得比。

　　△二明随喜报三。

　　初专闻报。

　　又阿逸多若人为是经故(至)及乘天宫。

　　转身谓后身也。上妙车舆即人中胜报。及乘天宫即天中胜报。故偈云。后生天人中。

　　△二分座报。

　　若复有人于讲法处坐(至)若转轮圣王所坐之处。

　　分座劝人则为法心广。故报又胜前。

　　△三转教报三。

　　一生处报。

　　阿逸多若复有人(至)共生一处。

　　语人转教利倍广故报倍胜也。十地论说。得陀罗尼菩萨居五地。

　　△二六根报。

　　利根智慧百千万世(至)无有一切不可喜相。

　　喑言不成音。哑则塞矣。下垂上褰皆唇之恶相。唇疮曰胗。口戾曰呙。黧亦墨也。黎水之黑墨火之黑。匾㔸谓平薄。曲戾谓不端。窊即陷而曲也。一切者通言六根无恶。

　　唇舌牙齿悉皆严好(至)人相具足。

　　△三生善报。

　　世世所生见佛闻法信受教诲。

　　由转教善生生不穷。

　　△三以劣显胜。

　　阿逸多汝且观是(至)如说修行。

　　劝人往听即随喜之事。一心修行即圆持之事。随喜之功既尔。圆持之功可知。

　　△三以偈重宣三。初颂随喜福四。

　　初颂自闻喜说。

　　尔时世尊欲重宣此义。而说偈言。

　　若人于法会。得闻是经典。乃至于一偈。随喜为他说。

　　△二颂展转闻教。

　　如是展转教。至于第五十。

　　△三颂最后福四。

　　初颂标叙。

　　最后人获福。今当分别之。

　　△二颂财施。

　　如有大施主。供给无量众。具满八十岁。随意之所欲。

　　△三颂法施。

　　见彼衰老相(至)三明八解脱。

　　△四颂正校。

　　最后第五十。闻一偈随喜。是人福胜彼。不可为譬喻。

　　△四颂最初福。

　　如是展转闻。其福尚无量。何况于法会。初闻随喜者。

　　△二颂随喜报三。

　　初颂转教报。

　　若有劝一人(至)常从其口出。

　　即六根善报也。多说口报者。以展转教诱由口业起。

　　△二颂专闻报。

　　若故诣僧坊(至)及乘天宫殿。

　　故诣专于引听。

　　△三颂分座报。

　　若于讲法处。劝人坐听经。是福因缘得。释梵转轮座。

　　△三颂以劣显胜。

　　何况一心听。解说其义趣。如说而修行。其福不可限。

　　一心修行福见次品。

　　妙法莲华经法师功德品第十九

　　△二圆持功德二。

　　初叙意分科。

　　前品随喜暂持。在五种法师方得其一。未能一心听读如说修行。则功未圆也。虽获根智具足而未及六千之报。则德未圆也。此品行人五种功备。六千德圆堪为模范。故命品谓之法师。而为圆持功德。前法师品依持经人以彰圆记。此法师品依持经人以彰圆德。名同义别。故加功德字别焉。

　　△二依科释文二。

　　初总标。

　　尔时佛告常精进菩萨摩诃萨(至)皆令清净。

　　持法华者。开佛知见则见闻觉知无非真觉。证诸实相则色香味触无非真法。以真觉对真法则万象彻照大千一视。故圆持功成即得六根清净功德。自非精心不杂进道不倦未易能致。故告常精进菩萨也。数有千二八百者。众生世界依器世界而立。以织妄为界故有四方。身相迁流故有三世。惟世与界二者相涉。三世四方宛转十二。依十二数流变三叠成千二百。圆持功成每根各全其用。故有千二功德。然复于中克定优劣。以眼见前傍而不及后。鼻息出入阙于中交。身合能觉离不知触。皆三分阙一。故唯八百功德。此乃权依世论数量。以显妙用大略而已。使由常眼对色而开佛知见。常耳闻声而得其实相。则众尘不隔十方廓然。万象莫逃大千圆照。则千二八百之功无足论矣。如经云。父母所生眼悉见三千界。何复三分之阙八百之劣耶。故知此体本绝数量也。

　　△二别释六。初眼根二。

　　初标叙。

　　是善男子善女人(至)悉见悉知。

　　父母所生即人人本具者。清净肉眼即众尘不隔者。众尘不隔则正智现前。故大千内外一切色像悉见悉知。所谓应眼时如千日万象不能逃影质者此也。问。理则然矣。事若之何。曰六湛圆明本所功德现量如是。但随所证耳。夫小罗汉见小千。大罗汉见大千。辟支见百佛世界。菩萨见百千佛界。如来见微尘国土。非独果体也。阿那律陀不离父母生身。而能观大千犹如掌内。则其中一切乌乎不见。盖尘消觉净冥极则一。夫何理然而事不然哉。楞严曰。逆彼业流得循圆通。与不圆根曰劫相倍。即不可狥于业流以不圆根。而疑经之说也。诚知眼力如是则下之五根不假详喻。

　　△二重宣四。

　　初敕听。

　　尔时世尊欲重宣此义。而说偈言。

　　若于大众中。以无所畏心。说是法华经。汝听其功德。

　　△二颂德。

　　是人得八百。功德殊胜眼。以是庄严故。其目甚清净。

　　△三颂功。

　　父母所生眼(至)一切皆悉见。

　　弥楼此云光明。即七金山之一也。清净肉眼有生皆具。凡能开佛知见证诸实相。则大千一切莫不历然。此其现量也。以迹明之。人人知见若离前尘本无限碍。且日月之高太虚之远。不知其几千万里。苟无所蔽目能见之。而意之。所缘其疾俯仰之间。再抚四海之外。非假贤智凡人能之。则六根之用广大灵通。固如是也。

　　△四结显。

　　虽未得天眼。肉眼力如是。

　　△二耳根四。

　　初标德。

　　复次常精进(至)得千二百耳功德。

　　△二叙功二。

　　初总举。

　　以是清净耳(至)其中内外种种语言音声。

　　六湛实相在眼圆照。在耳圆通。

　　△二别明七。

　　初杂类。

　　象声马声(至)笑声语声。

　　△二六对。

　　男声女声(至)喜声不喜声。

　　循道合理名法。无道无义名非法。

　　△三八部。

　　天声龙声(至)摩睺罗伽声。

　　△四三灾。

　　火声水声风声。

　　△五三恶。

　　地狱声畜生声饿鬼声。

　　△六二众。

　　比丘声比丘尼声。

　　△七四圣。

　　声闻声辟支佛声菩萨声佛声。

　　△三结胜。

　　以要言之(至)而不坏耳根。

　　信谓应耳时如幽谷。大小音声无不足也。不坏耳根者。虽分别种种。而耳根于中本相如故。无坏无杂。此耳之实相也。

　　△四重颂三。

　　初颂德。

　　尔时世尊重宣此义。而说偈言。

　　父母所生耳。清净无浊秽。

　　言父母所生。明人人本具不假他求。清净无秽。即众尘不隔无坏无杂者。

　　△二叙功。

　　以此常耳闻(至)悉皆得闻之。

　　颂杂类六对至二众四圣七科也。听而不着为与响等。故能清净也。命命即共命。

　　△三结胜。

　　三千大千界(至)功德已如是。

　　△三鼻根三。

　　初标德。

　　复次常精进(至)成就八百鼻功德。

　　△二叙功三。

　　初总举。

　　以是清净鼻根(至)上下内外种种诸香。

　　清净言众尘不隔湛圆。故大千俱闻。

　　△二别明三。初人闻香二。

　　初妙。

　　须曼那华香阇提华香(至)于此间住悉能分别。

　　须曼那此云善称意。薝卜此云黄花。小而香。波罗罗云薰华。多摩罗䟦云贤无垢香。多伽罗木香也。

　　△二粗。

　　又复别知众生之香(至)悉皆得闻分别不错。

　　△二天上香二。

　　初外香。

　　持是经者虽住于此(至)无不闻知。

　　波利质多罗即帝释员生树。拘鞞陀罗云大游戏地树。

　　△二身香。

　　又闻诸天身香(至)并闻诸天所烧之香。

　　△三四圣香。

　　及声闻香辟支佛香(至)知其所在。

　　△三结胜。

　　虽闻此香(至)忆念不谬。

　　不坏不错言无坏无杂也。华严鬻香长者善能别知天人龙鬼所有诸香。治诸病香断诸恶香。乃至一切菩萨差别地位香悉皆了达。得调和香法门。表于善恶薰习之法一切通达。而调治和融以成万德法身香也。今鼻根功德能知天上人间诸香。乃至菩萨诸佛身香。亦表持法华者能通达异习。和融众妙而证万德法身之香欤。

　　△三重颂四。

　　初总颂。

　　尔时世尊欲重宣此义。而说偈言。

　　是人鼻清净。于此世界中。若香若臭物。种种悉闻知。

　　△二别明二。

　　初人间香。

　　须曼那阇提(至)闻香知其身。

　　轮王七宝女宝居一。

　　△二天上香。

　　诸天若行坐(至)悉知其所在。

　　△三广明三。

　　初广人间香。

　　诸山深险处(至)出处及所在。

　　△二广天上香。

　　天上诸华等(至)闻香悉能知。

　　所观远达曰观。如所谓诸台楼观也。如是展转上者。自六欲天而上也。梵世即初禅。光音二禅。遍净三禅。有顶即色界顶也。

　　△三广四圣香。

　　诸比丘众等(至)闻香悉能知。

　　比丘兼声闻辟支也。在在方谓十方所在。

　　△四结颂。

　　虽未得菩萨。无漏法生鼻。而是持经者。先得此鼻相。

　　菩萨离分段身则六根皆依无漏法生。故鼻身意皆言无漏。

　　△四舌根三。

　　初总标。

　　复次常精进(至)得千二百舌功德。

　　△二别明二。

　　初辨味。

　　若好若丑(至)如天甘露无不美者。

　　好丑苦涩皆属妄尘。于此无染得清净舌。则苦涩美恶皆成法味。

　　△二说法二。

　　初能说。

　　若以舌根(至)皆令欢喜快乐。

　　△二感致四。

　　初诸天。

　　又诸天子天女(至)皆悉来听。

　　△二八部。

　　及诸龙龙女(至)为听法故皆来亲近恭敬供养。

　　△三五众。

　　及比丘比丘尼(至)尽其形寿随侍供养。

　　四轮王生时。各有金银铜铁之轮。现于空中。自有七宝。曰轮宝象宝马宝珠宝女宝藏宝兵宝。又有千子端正勇健。

　　△四四圣。

　　又诸声闻辟支佛(至)又能出于深妙法音。

　　△三重颂二。

　　初颂辨味。

　　尔是世尊欲重宣此义。而说偈言。

　　是人舌根净。终不受恶味。其有所食啖。悉皆成甘露。

　　好丑苦涩皆为法味。

　　△二颂说法二。

　　初颂能说。

　　以深净妙声(至)设诸上供养。

　　△二颂感致。

　　诸天龙夜叉(至)或时为现身。

　　△五身根三。

　　初总标。

　　复次常精进(至)得八百身功德。

　　△二别明二。

　　初莹净。

　　得清净身如净琉璃。众生喜见。

　　于是体中能如琉璃不容纤翳。则孰不喜见。

　　△二应现三。

　　初生死报应。

　　其身净故(至)善处恶处悉于中现。

　　净言不为情尘染蔽也。不以情尘自蔽。则当体无所不现。

　　△二三界形色。

　　及铁围山大铁园山(至)所有及众生悉于中现。

　　△三四圣体用。

　　若声闻辟支佛菩萨诸佛说法。皆于身中现其色像。

　　楞严云。浮尘幻化虚妄称相。妙觉明体常自莹然。含吐十方循业发现。故得是体者无所不现。虽然理则明矣。孰能证耶。昔者。阿难大众蒙佛开示。身心荡然得无挂碍。各各自知心遍十方含容万有。反观父母所生之身。如太虚一尘巨海一沤。起灭无从了然不碍。此其证也。

　　△三重颂三。

　　初颂莹净。

　　尔时世尊欲重宣此义。而说偈言。

　　若持法华者。其身甚清净。如彼净琉璃。众生皆喜见。

　　△二颂应现四。

　　初颂总相。

　　又如净明镜(至)余人所不见。

　　常自莹然含吐十方。余人不见为非己智分。

　　△二颂生死报应。

　　三千世界中(至)皆于身中现。

　　△三颂三界形色。

　　诸天等宫殿(至)皆于身中现。

　　△四颂四圣体用。

　　诸佛及声闻。佛子菩萨等。若独若在众。说法悉皆现。

　　△三颂结前。

　　虽未得无漏。法性之妙身。以清净常体。一切于中现。

　　无漏性身离于分段而常体不离分段。唯清净故能现一切。尝观毗卢十法界图。见其相而不明其义。诵法华身根功德。闻其义而不达其相。今以二法合明。则妙相深义触处昭然矣。

　　△六意根四。

　　初总标。

　　复次常精进(至)得千二百意功德。

　　△二别明三。

　　初深达。

　　以是清净意根(至)通达无量无边之义。

　　闻一句而达无量义。盖无量之义不出一句。

　　△二圆说。

　　解是义已能演说一句一偈(至)皆顺正法。

　　或一月一际一岁而演一句偈。由意根精了达无量义也。九旬谈妙盖得诸此。西天岁分三际。谓雨际热际塞际。四月即一际也。证意实相则诸所说法无非实相。故不相违背。虽说俗事亦顺正法。

　　△三知机。

　　三千大千世界(至)皆悉知之。

　　由意清净故他心通也。所行即循常心也。动作即感变心也。戏论即分别心也。

　　△三结显。

　　虽未得无漏智慧(至)亦是先佛经中所说。

　　为得意根清净。实相与佛同体故。

　　△四重颂三。

　　初颂总标。

　　尔时世尊欲重宣此义。而说偈言。

　　是人意清净。明利无浊秽。以此妙意根。知上中下法。

　　上中下即三乘法。

　　△二颂别明三。

　　初颂深达。

　　乃至闻一偈。通达无量义。

　　△二颂圆说。

　　次第如法说。月四月至岁。

　　即一月四月乃至一岁。

　　△三颂知机。

　　是世界内外(至)一切皆悉知。

　　△三颂结显。

　　十方无数佛(至)于众无所畏。

　　颂净意运用冥契实相也。

　　持法华经者。意根净若斯。虽未得无漏。先有如是相。

　　结显根胜也。

　　是人持此经(至)持法华经故。

　　结显经胜也。此经纯谈诸法实相开佛知见。故于六根功德一一发明。傥能脱去情尘。以清净根照清净境。遂见山林周匝禽兽鸣呼。醭鼻沾唇殊形异意。无非实相无非妙法。即一身而圆证。遍六处而常彰。本不欠亏曾无窒碍。经文方便骈旁开示。行人应须充扩悟入也。

　　妙法莲华经解卷第六之一

　　妙法莲华经解卷第六之二

　　温陵开元莲寺比丘　戒环　解

　　妙法莲华经常不轻菩萨品第二十

　　△三精持广利二。

　　初略叙标举。

　　常不轻者。释迦前身威音王时。精持妙法广施利导之迹也。以佛性义遍记四众。于善则拜逢恚不怒。一切见敬故号不轻。不专读诵以持无相经。确忍骂辱以持无我行。无相无我所谓精持也。于万亿岁广说是经。化万亿众令住正道。使上慢者信伏随从。使毕罪者还得道果。所谓广利也。盖前之持经具五种功虽圆而未精。前之蒙利获六千德虽胜而未广。以有人法之缘影存焉。必靳造于无相无我之妙。其于读诵不知所专不知所忘。其于四众不知所敬不知所慢。使妙行遍彰亿众自化。敬慢之心罪福之迹。凡所谓人法缘影者。皆㳷然于正遍正等之域。然后为精广。兹实持经之尽道也。故劝持之文终于此品。

　　△二依文正释五。

　　初牒前持毁。

　　尔时佛告得大势菩萨(至)眼耳鼻舌身意清净。

　　谤毁之罪。如喻品末与法师品说。闻持之礼如法师功德品说。将显精持先举此者。所以警众使知持毁之报不谬。而深信精持广利也。得大势。即大势至也。

　　△二精持远因六。

　　初所师之佛。

　　得大势乃往古昔(至)国名大成。

　　绵历往古事千亿佛。无相无我精持广利。非具法力大势难胜其任。故告得大势菩萨也。威音王者。以大音声普遍世界。为诸法王说法无畏也。故不轻既得其道。即能于众说法心无所畏。劫名离衰。谓世道交兴。国名大成。言正化无缺。

　　其威音王佛(至)说应六罗蜜法究竟佛慧。

　　此叙威音亦说三乘也。因阿耨菩提者。因无上道为说六度。使由是而趣证菩提究竟佛慧。

　　得大势是威音王佛(至)皆同一号。

　　亦如初后灯明二万皆同一号。为道同故。所叙多佛。明释迦往因之旷远也。

　　△二发迹之时。

　　最初威音王如来既已灭度(至)名常不轻。

　　△三释名彰行四。

　　初平等行。

　　得大势以何因缘名常不轻(至)当得作佛。

　　此以佛性义遍记四众也。四众容行不等。而不轻以佛性等之。故皆悉礼拜深敬。以谓皆行菩萨道皆当作佛。盖众生佛性本自圆成。世间业行皆顺正法。凡能观一切行皆菩萨道。知一切人皆当作佛。夫何轻慢之有。

　　△二无相行。

　　而是比丘不专读诵经典(至)汝等皆当作佛。

　　此持无相经行无相行也。

　　△三无我行。

　　四众之中有生瞋恚心不净者(至)汝等皆当作佛。

　　历年骂詈不生瞋恚。是真无我也。众生痴迷不能自信。故以记为妄授。菩萨大悲不舍救度。故避走之际犹切示之。

　　△四双约名行。

　　以其常作是语故(至)号之为常不轻。

　　△四闻持。

　　是比丘临欲终时(至)广为人说是法华经。

　　始则不专读诵而终能闻持多偈。增亿万寿广为人说者。由其无相无我缘影俱亡故。神智真明慧命不夭。而冥契若此也。威音虽灭法音不灭。故先所说经可以具闻。然于空中闻者。示使忘能所绝影像。然后能具此法。故得二十千万亿偈也。以能所忘影像绝故。即得六根清净功德也。前举六根功德。方明所证之法。今举不轻。乃示能证之人。

　　△五利导。

　　于时增上慢四众(至)三菩提。

　　四众见闻信伏随从。所谓妙行遍彰亿众自化也。大神通力即具闻益寿是也。乐说辨力即亿岁广说是也。大善寂力即六根清净真常功德是也。

　　△六积德。

　　命终之后(至)功德成就当得作佛。

　　引威音王日月灯云自在。意明不轻积德致道。宣布法华源流之远也。要使说是经则如威音王得大无畏。明是道则如日月灯相继无穷。布是利则如云自在润覆无极。凡精持广利期造乎此。

　　△三显示今缘二。

　　初不轻。

　　得大势于意云何(至)疾得阿耨多罗三藐三菩提。

　　此明精持成己之道。以致今日其道愈光。

　　得大势彼特四众(至)教化阿耨多罗三藐三菩提。

　　此明广利成人之德。虽历恶缘其利不失。

　　△二众会。

　　得大势于汝意云何(至)不退转者是。

　　此文漏阙句义不分。合依正法华云师子月等五百比丘比丘尼。又加优婆夷。乃成四众。正法华云。五百清信士五百清信女。

　　△四结显劝持。

　　得大势当知(至)常应受持读诵解说书写是经。

　　结显广利劝令精持也。

　　△五以偈重宣三。

　　初颂精持远因。

　　尔时世尊欲重宣此义。而说偈言。

　　过去有佛(至)疾成佛道。

　　将导者。后曰将前曰导。言威音以神智妙力。前后导达群生。使趋于道也。计著于法。谓拘墟束教迷佛性义也。其罪毕己等者。谓慢众毕是罪已。复遇不轻临终闻经而教化成就也。不轻命终值无数佛。即日月灯云自在等。

　　△二颂显示今缘。

　　彼时不轻(至)听法者是。

　　△三颂结显劝持。

　　我于前世(至)如是经典。

　　结显广利也。令住涅槃。谓令得真常道果也。

　　亿亿万劫(至)疾成佛道。

　　劝令精持也。以亿劫乃闻亿劫乃说。故当生难值想而深信精持。以成就佛道也。显妙劝持文终于此。

　　△三流通分二。

　　初叙义分科。

　　自神力品发起嘱累品付授。其余六品全体前法。示现行境流通此道。名以行契智常然大用之门。盖药王妙音观音妙严化迹。皆现实相行境以契前智境。而终于普贤常行。故名常然大用。

　　妙法莲华经如来神力品第二十一

　　△二依科别释八。初发起流通二。

　　初叙义。

　　正宗既终。意将传付利泽万世。是以菩萨伸请。如来即现神力嘉赞经德。以发起群心使广流布。故名如来神力品。而为发起流通也。

　　△二释文四。

　　初菩萨伸请。

　　尔时千世界微尘等菩萨摩诃萨(至)而供养之。

　　即涌出品佛所化众。于前显迹劝持。于此伸请流通也。广说即利他。受持即自利。

　　△二神力嘉赞二。初神力显胜六。

　　初现舌放光。

　　尔时世尊于文殊师利等(至)皆悉遍照十方世界。

　　出广长舌上至梵世者。现辨说之神力也。放无量光遍照十方者。现智照之神力也。将赞经德先现神力。始自出舌放光。以至震动诸天通达佛土。终乃结云。若以如是神力。于亿万劫说此经德。犹不能尽者。极显斯经胜妙也。如来神力乃法界体中无作妙用。华严云。幻师之幻法能现种种事。修罗变作身齐等须弥山。龙王瞬息雨悦泽遍天下。彼具贪嗔痴神力尚如是。何况法界慧具足自在力。然则舌至梵世光遍十方。特法界慧中一微用耳。旧住菩萨即在此娑婆下方住者。梵世即初禅天。

　　众宝树下师子座上(至)然后还摄舌相。

　　此释迦分身诸佛亦以同道助发。

　　△二现声震动。

　　一时謦欬俱共弹指(至)地皆六种震动。

　　于数寸之舌现至梵世。一会之顷现百千岁。又一謦欬弹指而其声能遍十方震大地。皆显神力胜妙也。

　　△三假彼通力。

　　其中众生天龙夜叉(至)皆大欢喜得未曾有。

　　十方异界众生碍心。而能见此娑婆佛事。乃因佛神力假彼通力。盖显胜妙也。

　　△四诸天归依。

　　即时诸天于虚空中高声唱言(至)皆共遥散娑婆世界。

　　此皆神力或使。

　　△五合异达碍。

　　所散诸物从十方来(至)如一佛土。

　　此又神力变现。

　　△六结显经德。

　　尔时佛告上行等菩萨大众(至)说此经功德犹不能尽。

　　上行即涌出众首也。舌相之广身光之远。一謦欬一弹指。而能动六震感诸天。以至合异达碍。则神力可谓至大。而不能说尽经德者。如来一切深妙功德尽萃此经。不可胜穷故也。

　　△二嘉赞秘妙。

　　以要言之(至)皆于此经宣示显说。

　　所有之法即道场所得者。自在神力即称性示现者。秘要之藏即法之不可示者。甚深之事即心之不可传者。皆于此经尽之。所以功莫尽说也。

　　△三正发流通。

　　是故汝等(至)诸佛于此而般涅槃。

　　当知是处已下。明诸佛修证。始终不离此法。故所在之处皆应钦奉。

　　△四以偈重宣三。

　　初颂神力显胜。

　　尔时世尊欲重宣此义。而说偈言。

　　诸佛救世者(至)地皆六种动。

　　颂现舌放光现声震动。

　　以佛灭度后(至)不可得边际。

　　颂结显经德。

　　△二颂嘉赞秘妙。

　　能持是经者(至)教化诸菩萨。

　　成佛之道。分身之理。教化之法。皆不离此。

　　△三颂正发流通。

　　能持是经者(至)亦令得欢喜。

　　道得其传称佛心故。

　　诸佛坐道场(至)一切无障碍。

　　能持是经。则一切彻了左右逢原。复何障碍。

　　于如来灭后(至)毕竟住一乘。

　　上皆赞发流通之德也。下结劝。

　　是故有智者(至)决定无有疑。

　　妙法莲华经嘱累品第二十二

　　△二付授流通二。

　　初标叙。

　　以言托之曰嘱。以法系之曰累。欲使传续妙法利达无穷。故曰嘱累而为付授流通也。然法会未终遽说嘱累者。此经以智立体以行成德。前之开佛知见明一大事。立体之法既备。故说嘱累以明佛佛授手之要止此而已。后之以行成德者。唯体前法推而行之。更无别法。既无别法则于此嘱累宜矣。华严有三十九品。敷列修进至等觉位终。如来出现品才三十七。遂即嘱累流通。而后说普贤常行及善财南游二品。亦以前法既备。后唯蹑前以成行德。更无别法故也。又前彰智境。所以简情显解。后示行境。欲其解终趋行故于此辨焉。所谓行境者。无复简显无复情解。唯全体运用之而已。观曰若不洞明前解。无以蹑成后行。又须忘绝前解然后能入行境。是故行由解成行起解绝。则后之行境非言所及非解所到。亦非嘱累所能相授矣。学者当进乎此。阇那笈多后翻此经。移嘱累置卷末。失华严之旨矣。

　　△二释文六。

　　初世尊嘱累。

　　尔时释迦牟尼佛(至)令一切众生普得闻知。

　　再三摩顶示谆勤也。首楞严等诸秘密教谓之佛顶。表无上法。诸佛授记付嘱皆摩其顶。表授无上法也。无量菩萨。即从地涌出者。

　　△二示流通行。

　　所以者何(至)示教利喜。

　　所以令其广宣此法者。使学如来三行与诸众生施大法利也。一大慈悲行平等滋济。二无悭吝行竭内外财。三无所畏行不惮烦难。如是乃能与诸众生三种智慧。佛智离二乘见。如来智离菩萨见。自然智离诸证取。不由他悟。通唯一乘实智也。但随德用异称耳。信如来智慧。谓能信种智趣向一乘者。当为说是经。令得佛慧而不滞二乘也。余深妙法指权渐教也。亦曰深妙者。是法皆为一佛乘故。

　　△三结劝成行。

　　汝等若能如是。则为已报诸佛之恩。

　　乃所谓将此深心奉尘刹也。

　　△四时众禀命。

　　时诸菩萨摩诃萨(至)愿不有虑。

　　佛三嘱以示勤。众三反以示敬。

　　△五遣化留塔。

　　尔时释迦牟尼佛(至)多宝佛塔还可如故。

　　令分身各还者。示法得其传化身遂隐。留宝塔如故者。以后说未周。尚须圆证。

　　△六众得法喜。

　　说是语时(至)闻佛所说皆大欢喜。

　　一喜遣化达隐显之道。二喜留塔得复闻之法。

　　妙法莲华经解卷第六之二

　　妙法莲华经解卷第六之三

　　温陵开元莲寺比丘　戒环　解

　　妙法莲华经药王菩萨本事品第二十三

　　△三苦行流通二。

　　初标叙。

　　药王昔为喜见菩萨。精苦为法烧身然臂。其于释迦法中受持是经。一切天人无如之者。今示其本因。使人跂慕共尊此道。故名药王本事。而为苦行流通。即宿王请问难行苦行是也。窃观此经以智立体以行成德。前之智境所以遣情显解。后之行境欲其解终趍行。如药王之烧身。妙音之随应。观音之普门。妙严之转邪。普贤之劝发。皆示实相行境。使人忘情绝解随行悟入。故说是药王品时。八万菩萨得解一切语言。则以苦行成圆通之德也。说妙音品时。华德菩萨得法华三昧。则以妙行成实相之德也。说普门品时。八万之众发无等等心。则以圆行成最上之德也。及说陀罗尼品。则六万八千人得无生法忍。说庄严王品。则八万四千人得法眼净。此又以神力正力助成德行。乃至说劝发品时。沙数菩萨得旋陀罗尼。尘数菩萨具普贤道。则以常行成不德之德也。夫能底此则法华妙行至矣尽矣。故终会焉。然始于苦行终于常行者。将欲以行成德非精心苦志无以深造。故必精苦而后造妙。造妙而后能圆。能圆而后真契普贤常行。亦教之序也。

　　△二释文十二。

　　初宿王发问。

　　尔时宿王华菩萨(至)及此声闻众闻皆欢喜。

　　此品因宿王华发起者。为明宿世弘经自在之因。

　　△二佛示往因三。

　　初所师之佛。

　　尔时佛告宿王华菩萨(至)七十二恒河沙大声闻众。

　　智慧真光幽明并烛不为物累。故号日月净明德。眷属法侣三乘体具。

　　佛寿四万二千劫(至)以为供养。

　　女有五障及四趣皆难报。树去台一箭道。言其荫广也。

　　尔时彼佛为一切众生(至)说法华经。

　　药王尊经自此始。

　　△二因经得道。

　　是一切众生喜见菩萨(至)得现一切色身三昧。

　　精进一心满万二千岁。而后得现一切色身者。一切色身不离根尘中现。所言满万二千岁。即依根尘十二处圆融互照。至于功行满足之时也。圆融互照得其实相。则知根根尘尘一切色法咸一实相所现。由是以一实相融一切根尘。于一根尘现一切色法。交彻融摄重重无尽。是名满万二千岁。得现一切色身三昧。此即深证实相行境也。华严多举过量劫数直明。以无限智悲修如是行。曾无限量之心。此经过量之数。凡皆如之。

　　△三苦行遵奉三。

　　初神力供养。

　　得此三昧己心大欢喜(至)以供养佛。

　　此三昧香非人间比。所以六铢价直娑婆也。二十四铢为一两。六铢言少分耳。

　　△二然身供养。

　　作是供养已从三昧起(至)作是语已而各默然。

　　神力所化不过外财。财不及法。故复然身作法供养。薰陆乳香也。兜楼婆草香。毕力迦丁香。胶香松香也。即服诸香。又饮华油满千二百岁。表以妙德妙行净治根尘也。香油外涂。表内外俱净也。宝衣缠身灌诸香油。以神力然身光明遍照等。表被忍辱衣资妙行力。以智慧火烁灭幻缘。显发真光照明法界。此皆显示法力行境。所以诸佛赞言。是真精进真法供养也。彼华香缯幡之胜特外物耳。国城妻子之重特爱缘耳。非法供养故皆不及。夫为法不顾其身。非特佛氏也。至人得道皆能外形骸忘死生。或丧之若遗土。或喜之如决疣。若杨雄不羡久生。孔圣甘于夕死。凡以达本知当恃有不亡者存。而蕲脱乎尘垢患累故也。而大圣又能固之以悲愿济之以神力。故烧身然臂曾无忧吝。世俗或骇其所为在。至人观之。与遗土决疣一而已。亦以妙觉圆照离于身见得蕴空故。乃能如是。若识见未亡诸蕴违碍。不达法行空慕其迹。是徒增业苦为妄作之凶矣。十住断结经云。过去有女名提谓。孤寡多难。或告之曰。今身之厄由前世之罪。欲灭前罪莫若舍身。有道人辨才曰。先身罪业随逐精神不与身合。徒自烧身。何于苦恼欲求善报。故律制烧身然指悉皆得罪。而大乘或听许者。以大乘之人法行备故。非妄作故。

　　其身火然千二百岁。过是以后其身乃尽。

　　直使六根六尘一切洞彻。故千二百岁其身乃尽。

　　△三后身供养四。

　　初生处。

　　一切众生喜见菩萨(至)忽然化生。

　　三昧功成不为身累。生死去来犹如夜旦。

　　即为其父而说偈言。

　　大王今当知(至)为求无上慧。

　　叙前缘也。

　　说是偈已(至)我今当还供养此佛。

　　先供佛已谓然身之后也。于然身之后得陀罗尼及闻万亿偈。乃依法性身而得。依法性土而闻也。由依性土而闻故。有八百万亿等偈。盖亦称性而说也。初闻经之后得现身三昧者。由证得法身故。应物现形无非妙体也。然身之后得语言总持者。由离诸相见故。圆通众音无非真说也。体无非妙则森罗万象皆一切色身。说无非真则雀噪鸦鸣皆语言三昧。非深证行境超情离见者。何以与此。甄迦罗等即俱舍论六十大数中。第十六十八二十之数。

　　△二再觐。

　　白已即坐七宝之台(至)合十指爪以偈赞佛。

　　容颜甚奇妙。光明照十方。我适曾供养。今复还亲觐。

　　叙往昔然身之缘也。

　　尔时一切众生喜见菩萨(至)世尊犹故在世。

　　师资道合知其将化。故发此问。

　　尔时日月净明德佛告一切众生喜见菩萨(至)于夜后分入于涅槃。

　　佛法通指三乘菩提法。别指大乘菩萨弟子言法众。三千宝界言化境。宝树给侍言所御。来以舍利起塔者。戒定余勋欲沾无际故也。若干者。不定之数。意任其缘力耳。

　　△三供涅槃。

　　尔时一切众生喜见菩萨(至)垂诸幡盖悬众宝铃。

　　现灭不灭圣意所知。而悲感恋慕者。示与众生同一悲仰耳。须弥四海剡部居南。言海此岸。即南岸出美栴檀。积之为𧂐以奉阇维。示诚敬也。佛说火化之法。在己则显三昧之力播熏练之功。故化火自焚舍利迸透。在人则掩臭腐之秽免蝼蚁之食。使其魄不滞其神清升。而此方以卧淤脓于荒郊。埋腐骸于朽坏为是。且以火化为不忍。方其穴地负土全体而坑之。为可忍耶。二皆出于不得已耳。达者观之。一等归尽则卧淤埋腐。不若火化之愈矣自道观之。沈之可也露之可也。衣薪而弃诸沟中。衮文而纳诸石掷无不可者。奚足为焚瘗之竞。

　　△四供舍利。

　　尔时一切众生喜见菩萨(至)一切色身三昧。

　　昔之然身为离相见。今复然臂为除法执。故令小乘离诸见执发正道心。根境圆融故。皆得住现身三昧也。昔之求佛满万二千岁。今之然臂复七倍其久者。言益以无限智悲行菩萨大行。如其智悲有限。何足以化无数无量之人。

　　尔时诸菩萨(至)而今烧臂身不具足。

　　爱见未忘故哀其不足。此初心菩萨而已。

　　于时一切众生喜见菩萨(至)福德智慧淳厚所致。

　　臂之于手为辟。能役众指而我无所役。则两臂表我执法执根本也。我执能生烦恼续诸生死。法执能生所知碍正知见。舍一存一则为二乘。故舍两臂必当得佛。还复如故者。若果得佛即无所舍矣。此非浅薄所能。故称淳厚。

　　当尔之时(至)一切人天得未曾有。

　　以非常之事感非常之瑞。人天因是得大法利也。上皆叙往因。

　　△三结指今缘。

　　佛告宿王华菩萨(至)无量百千万亿那由他数。

　　此结答若干难行苦行之问。

　　△四劝睎法行。

　　宿王华若有发心(至)而供养者。

　　手足之指譬微细执着。能障菩提故。欲得菩提者。虽未能顿舍。且欲微而损之。亦胜有为之福。故曰能然一指胜诸供养。夫圣人言行动必有法。非徒教末代然手足以求福也。苟不明此。残形焚秽竟何益耶。故药王将欲然身。且以法行净治根尘。使功行满足。然后以神通力化火自焚。其光能照河沙佛界。后人欲晞其迹。如斯可矣。

　　△五广令尊奉。

　　若复有人(至)其福最多。

　　七宝供养其福有限。一偈超悟非限量福。

　　△六广显胜德十。

　　初深大。

　　宿王华譬如一切川流江河(至)最为深大。

　　川流江河已异于沟港。而海为深大。如来所说已异于小乘。而此为第一。

　　△二最上。

　　又如土山黑山(至)于诸经中最为其上。

　　环须弥之外有土山黑山。而坚大不及铁围。大海之内有十宝山。而贵高不及须弥。土山黑山譬人乘天乘之经。铁山宝山譬二乘菩萨乘之经。须弥则譬一乘之经。故曰最上。

　　△三照明。

　　又如众星之中(至)最为照明。

　　诸经设法为破昏冥。然微茫渐显如星之照。此经顿悟阴翳俱尽。圆融廓彻如月之明。

　　△四除暗。

　　又如日天子能除诸暗(至)能破一切不善之闇。

　　日光出时不与冥合。人得正智诸闇自除。

　　△五最尊。

　　又如诸小王中(至)于诸经中最为其尊。

　　前言最上明部分。此言最尊明威德。

　　△六统摄。

　　又如帝释(至)诸经中王。

　　三乘之教随机称尊不能相摄。此经会三归一为诸经之正统。

　　△七作怙。

　　又如大梵天王(至)及发菩萨心者之父。

　　大梵即娑婆界主。父言为之依怙。

　　△八乘胜。

　　又如一切凡夫人中(至)亦为第一。

　　四果未离凡位而支佛为第一。以根利故。众生未离凡夫而因经为第一。以乘胜故。

　　△九增进。

　　一切声闻辟支佛中(至)最为第一。

　　前于凡夫推第一。此于三乘推第一。后于佛位推第一。乃增进显胜也。

　　△十圆显。

　　如佛为诸法王。此经亦复如是。诸经中王。

　　总而举之。以圆显胜德也。然显经胜德只此可尽。而必引诸义者。明妙法随机在处皆胜故也。

　　△七广显胜功三。

　　初总标。

　　宿王华此经能救(至)充满其愿。

　　△二喻明。

　　如清凉池(至)如炬除暗。

　　灯能发明未能除暗。

　　△三合显。

　　此法华经亦复如是(至)能解一切生死之缚。

　　众生众苦病痛缚着。皆因迷妄。能开佛知见则一切皆离。

　　△八广显胜益五。

　　初书持益。

　　若人得闻此法华经(至)筹量多少不得其边。

　　△二供养益。

　　若书是经卷(至)所得功德亦复无量。

　　薝卜已下皆华名。以此熏作香油。

　　△三闻品益。

　　宿王华若有人闻(至)尽是女身后不复受。

　　为正因故功德无边。女人能持可尽障漏。

　　△四勤修益。

　　若如来灭后后五百岁中(至)诸垢所恼。

　　大集经云。佛灭后初五百岁解脱坚固。第二五百岁禅定坚固。第三多闻坚固。第四福德坚固。第五斗诤坚固。即后五百岁也。斗诤坚固则善根难得。故虽女人可致胜福。此就劣显胜意兼男也。贪瞋痴为根本烦恼。憍嫉等垢为随烦恼。既生安养。所依者净业。所会者善人。故无垢恼也。

　　得菩萨神通无生法忍(至)千佛共说不能令尽。

　　心法俱寂而能照用。名菩萨神通无生法忍。心寂根净故能见多佛。华严十地菩萨功圆智满心境交彻。能见多百佛至多百千亿那由他佛。其意同此。非有为福故不能焚漂。称实相德故说不能尽。

　　汝今已能破诸魔贼坏生死军。诸余怨敌皆悉摧灭。

　　赞其所得法忍妙力也。诸魔贼即五阴烦恼等。生死军即无明六识等。贼言侵害。军言攻击。余怨即随情对境之惑业。以得是忍故皆悉摧灭。

　　善男子百千诸佛(至)无有与汝等者。

　　上皆诸佛遥赞之言。

　　宿王华。此菩萨成就如是功德智慧之力。

　　结勤修益也。

　　△五随喜益。

　　若有人闻(至)所得功德如上所说。

　　一称经名则莲华出口。一能随喜则法香在身。善种不亡功成自着。如上者指随喜品。

　　△九结显流布。

　　是故宿王华(至)病即消灭不老不死。

　　真知见力却痴爱病。是为良药也。痴爱病除则生死缘断顿证真常。何复老死。如般若智照能空五蕴度苦厄无老死。是也。

　　△十令敬持人。

　　宿王华汝若见有(至)应当如是生恭敬心。

　　散华作念等。令生心如佛想也。取草者。佛成道时取吉祥草为座。

　　△十一闻品成行。

　　说是药王菩萨本事品持(至)语言陀罗尼。

　　喜见闻经即得现身三昧。及然身之后即得语言总持。为证得法身离诸相见。而洞契妙圆故也。及其然臂则声闻得住现身三昧。今说本事则菩萨得解语言总持者。盖由悟其然身然臂之事。亦能离诸见执洞契妙圆。此所谓以苦行成圆通之德也。然皆得三昧又得总持者。现身三昧随类分形。语言总持随类说法。二者盖常相需而皆由妙法所证。故说妙音品时。诸菩萨众亦得是三昧及陀罗尼。

　　△十二多宝结赞。

　　多宝如来于宝塔中(至)利益无量一切众生。

　　非宿曾成就闻持自在之德。不能发起是利。

　　妙法莲华经解卷第六之三
卍新纂续藏经第 30 册 No. 0602 法华经要解


　　妙法莲华经解卷第七之一

　　温陵开元莲寺比丘　戒环　解

　　妙法莲华经妙音菩萨品第二十四

　　△四妙行流通二。

　　初标叙科名。

　　妙音者深体妙法。能以妙音随应演说。而流通是道者也。名虽妙音实彰妙行。观其往昔植因。于云雷音王佛所献乐奉钵。蕲在妙音说法妙行随应。故报生宿智佛国。果能有是神力。今使学者体其妙行。而随应说法阐扬斯道。故说妙音品为妙行流通。夫体妙音则不滞言诠。能随应则不局心迹。不滞不局所以为妙行也。继此复有圆行常行。而次前苦行说者。将欲以行成德必精心苦志然后造妙。造妙然后能圆。能圆然后真契普贤常行。已如前解。

　　△二释其文义九。

　　初释尊光召。

　　尔时释迦牟尼佛(至)诸佛世界。

　　开会及召分身。但放眉间毫相。今召妙音乃兼放肉髻光者。肉髻为无见顶相。为最上果光。盖将宣示妙圆之行乃极果行相。故以极果之光召现也。佛有九十七种大人相。肉髻顶其一。

　　过是数已有世界(至)遍照其国。

　　华严与菩萨所从来国表所行之行。本所事佛表所证之果。净光庄严即依智之行也。净华宿智即依行之智也。智行互严因果合体。妙音妙行依此示现。

　　△二妙音玄应七。

　　初经家叙德。

　　尔时一切净光庄严国中(至)诸大三昧。

　　植德供佛成就深智。言福慧两足。三昧此云正定。圆觉云。三昧正受者。谓正定中受用之法简异邪受。非谓梵语三昧此云正受也。故宝积云三昧及正受。妙幢相者。摧邪表正而不住相也。法华三昧深入一乘证诸实相。净德三昧众德真净物莫能染。宿王戏者本智自在无所滞着。无缘则照而常寂。智印参合万法。解一切语言谓了皆真说。集一切功德谓万德圆备。清净三昧纤尘不立。神通游戏变现自在。慧炬以能破痴暗。庄严王以总摄妙行。净光明者得妙智明。净藏者得法眼藏。不共谓二乘不及。日旋则大千圆照。得如是等河沙三昧。谓交彻融摄重重无尽。皆妙音所具也。由具此故能成妙行流通妙法。

　　△二妙音发迹二。

　　初白彼佛。

　　释迦牟尼佛光照其身(至)药上菩萨。

　　此皆灵山法众。

　　尔时净华宿王智佛(至)如来功德智慧庄严。

　　娑婆佛身乃隐胜现劣。比光严胜身。在分别心遂生劣想。如来正见本绝异同。故宿王以彼此异迹为告。而妙音以如来三德而答。示无劣想也。三德皆称如来者。谓今我所往其力用其神变其庄严。皆假如来之德。皆出如实之道。则于一切法无不如矣。何复胜劣之异哉。是以现种种形说种种法。而于神通智慧无所损减。为如故也。

　　△二现此瑞。

　　于是妙音菩萨不起于座(至)甄叔迦宝以为其台。

　　将与八万菩萨俱共发来。故先现此瑞。甄叔迦此云鹦鹉宝。赤如其觜故。

　　△三文殊问瑞。

　　尔时文殊师法王子(至)甄叔迦宝以为其台。

　　此皆行境依智示现。故假文殊智体而问。

　　△四释尊垂答。

　　尔时释迦牟尼佛(至)亦欲供养听法华经。

　　△五文殊愿见。

　　文殊师利白佛言(至)彼菩萨来令我得见。

　　请问之辞皆为机发。

　　△六多宝为现。

　　尔时释迦牟尼佛(至)欲见汝身。

　　文殊愿世尊以神通力为现妙音。而世尊反命多宝者。多宝以神通愿力在处证经。欲假其神通愿力故也。

　　△七妙音来觐。

　　于时妙音菩萨于彼国没(至)百千天乐不鼓自鸣。

　　与八万四千菩萨俱来者。示妙行随应广化尘劳也。莲华遍雨天乐自鸣。表妙行随处示现妙音离于作意。

　　是菩萨目(至)如那罗延坚固之身。

　　此言其四万二千由旬之相好也。和合犹聚集也。肇法师云。那罗延天力士名。端正殊妙志力雄猛。

　　入七宝台上升虚空(至)头面礼足奉上璎珞。

　　示以法宝庄严法身。

　　而白佛言(至)众生能降伏诸魔怨不。

　　问示居堪忍事也。贪恚痴慢等皆堪忍难度之事。五情言五欲。诸魔言五阴。

　　久灭度多宝如来(至)堪忍久住不。

　　上皆宿王传问之辞。

　　世尊。我今欲见多宝佛身(至)故来至此。

　　宝塔高远仗佛求见。表尊敬耳。佛于嘱累品。从法座起时已出塔。故云多宝佛塔还可如故。旧谓二佛至此尚同座。而妙音能见释迦不见多宝。徒构疑难。

　　△三华德问因。

　　尔时华德菩萨白佛言(至)有是神力。

　　华德即妙庄严王后身。欲助扬妙因故发此问。

　　△四释尊答示五。

　　初叙往因。

　　佛告华德菩萨(至)劫名喜见。

　　佛名云雷音者。一音利润开觉群动也。国名现一切世间。若根身器界皆能随应也。劫名依上而立。由利润随应故时众喜见。

　　妙音菩萨于万二千岁(至)有是神力。

　　乐宣法皆。钵为应器。乐献十万种伎者。示欲广宣妙法也。钵奉八万四千者。示欲应化尘劳也。故今果有妙音随应之神。

　　△二显今迹。

　　华德于汝意云何(至)今此妙音菩萨摩诃萨是。

　　△三明德本。

　　华德是妙音菩萨(至)百千万亿那由他佛。

　　△四明应化二。

　　初总举。

　　华德汝但见妙音菩萨(至)说是经典。

　　△二别明二。

　　初略叙。

　　妙音观音应化应化皆能现十界。身自天人狱鬼畜修罗名六凡。声闻辟支菩萨佛名四圣。是为十界。

　　△二随释。二初应六凡众八。

　　初应诸天众。

　　或现梵王身(至)或现毗沙门天王身。

　　△二应王臣士庶。

　　或现转轮圣王身(至)或现婆罗门身。

　　△三应入道四众。

　　或现比丘比丘尼优婆塞优婆夷身。

　　△四应主妇童真。

　　或现长者居士妇女身(至)或现童男童女身。

　　△五应八部类。

　　或现天龙夜叉(至)而说是经。

　　△六应三恶趣。

　　诸有地狱饿鬼畜生及众难处。皆能救济。

　　诸应皆言现身说经。独于恶趣不言者。恶趣方沈幽昏无由闻经。但以神力救济而已。

　　△七应宫禁等。

　　乃至于王后宫变为女身。而说是经。

　　△八牒前广显。

　　华德是妙音菩萨(至)亦复如是。

　　此有三节。初牒在此娑婆救济。二牒神变智照之功。三牒此方如是十方亦然。是谓广显也。言种种变化而神智无损者。前所谓得如来三德能一切如故也。言智慧明照者。方便开导也。各得所知者。随类各解也。

　　△二应四圣位。

　　若应以声闻形得度者(至)示现灭度。

　　△五总结答。

　　华德妙音菩萨摩诃萨(至)其事如是。

　　△五请问三昧。

　　尔时华德菩萨白佛言(至)度脱众生。

　　△六佛答所问。

　　佛告华德菩萨(至)能如是饶益无量众生。

　　如净摩尼随方现色。妙行流通期至于此。

　　△七大根同证。

　　说是妙音菩萨品时(至)亦得三昧及陀罗尼。

　　及解一切语言陀罗尼也。诸菩萨皆具体而微者。故因说是品皆得发明。

　　△八妙音还归。

　　尔时妙音菩萨摩诃萨(至)作百千万亿种种伎乐。

　　于彼发来所经亦尔。示来往经行不离是道。

　　既到本国(至)得现一切色身三昧。

　　菩萨举措自他兼利。

　　△九闻品成行。

　　说是妙音菩萨来往品时(至)华德菩萨得法华三昧。

　　无生法忍者。证妙法之体。法华三昧者。得实相之用。此所谓以妙行成实相之德。

　　妙法莲华经观世音菩萨普门品第二十五

　　△五圆行流通二。

　　初略叙科仪。

　　单发为声。杂比为音。于世间众苦杂声齐观并救。号观世音妙圆之行。自一心出应无不遍。号曰普门。此继前品说者。妙音现形说法救济众难。与观音无异。但略而未普妙而未圆。观音不离是行。而能观其音声随响而答。大千圆应无去来相。所谓自在之业普门示现则进于妙音。其实二圣一道相为始终耳。故后颂观音之德而兼云妙音。是知二圣一道也。即妙音之行而演为普门。是知相为始终也。夫欲体前之法须兼二行。从妙而普有始有终然后圆备。故继妙音说普门品。为圆行流通。文殊于华严会终现法化已。南历人间说普照法界修多罗门。所以圆彰前法体用。善财历百城已到普门国。成就阿僧祇法门。遂能于诸有中普现其身。斯皆以行成德使圆而普也。观彼设法次序名义。与此宛同。

　　△二依科正解十。

　　初无尽发问。

　　尔时无尽意菩萨(至)以何因缘名观世音。

　　将显普门而因无尽意发起者。表普门圆行应现无尽也。若愚赞云。世界无边尘扰扰。众生无数业茫茫。爱河无底浪滔滔。是故我名无尽意。观音之行亦若是矣。

　　△二佛答名缘二。

　　初答总相。

　　从此至受持名字。名十四无畏功德。

　　佛告无尽意菩萨(至)皆得解脱。

　　此于众苦杂声齐观并救也。于音言观者。以观智应物之谓。观即真观净观智慧慈悲是也。观观之体闻闻之性。本无苦乐。众生不能返闻。循声流转故受诸苦恼。观音不随声尘妄起知见故一切解脱。而令苦众生持其名。蒙其观者亦得解脱。实真净慈悲观力加被故也。昔琳法师称名七日而免难于唐。孙敬德诵经千遍而全生于魏。即脱诸苦恼之验也。

　　△二答别相三。初脱外业五。

　　初脱三灾。

　　若有持是观世音菩萨名者(至)名观世音。

　　楞严明十四无畏功德。一者由我不自观音以观观者。令苦众生观其音声即得解脱。夫不自观音以观观者。即离尘复性之真观也。离尘复性则诸妄自脱。故能令苦众生蒙我真观即得解脱。二者知见旋复则火不能烧。三者观听旋复则水不能溺。盖见觉属火闻听属水。知见旋则离火尘。闻听旋则离水尘。幻尘既离真性斯复。所以无能烧溺也。能旋见听则烦恼之火贪爱之水皆无能烧溺矣。四者灭妄断杀则鬼不能害。皆由离尘复性之观力加被也。昔于相国问黑风漂堕之义于紫玉。玉呼名讽之。公悖然变色。玉曰。便是黑风漂堕。则凡不能离尘循声流转。一念漂堕皆如是也。

　　△二脱刑戮。

　　若复有人临当被害(至)而得解脱。

　　此由菩萨以六根消复。同于声听之力。加之以同声听无复形碍。故使刀兵犹割水吹光。性无损动。

　　△三脱鬼害。

　　若三千大千国土满中夜叉(至)况复加害。

　　此假闻熏精明之力。烁诸痴暗故鬼不能视。断灭妄想心无杀害。故害不能加。

　　△四脱囚系。

　　设复有人若有罪若无罪(至)皆悉断坏即得解脱。

　　此由音性圆消离诸尘妄之力加之。尘妄既离则身相不有。故枷锁自脱。

　　△五脱怨贼。

　　若三千大千国土满中怨贼(至)称其名故即得解脱。

　　此由灭音圆闻遍生慈力加之。盖因闻两立则物我成敌。灭音圆闻则内外无待。故能遍慈而却敌也。

　　无尽意。观世音菩萨摩诃萨威神之力巍巍如是。

　　结外业也。

　　△二脱内业三。

　　初淫。

　　若有众生多于淫欲(至)便得离欲。

　　此由熏闻离尘色所不劫之力加之。盖众生以欲习合尘故为色劫。一蒙妙力则欲爱干枯根境而不偶。虽有妖色不能劫动。故便得离欲。

　　△二恚。

　　若多嗔恚。常念恭敬观世音菩萨。便得离嗔。

　　此由根境圆融无能所对之力加之。盖嗔由违情而起对境而生。圆融则无违无对。则不嗔矣。

　　△三痴。

　　若多愚痴。常念恭敬观世音菩萨。便得离痴。

　　此由消尘旋明朗彻无碍之力加之。以痴由妄尘所蔽无明所覆。消尘则无蔽朗彻则无覆。故能旋复真明永离痴暗也。内业有十。而坏灭法身唯淫怒痴为甚。故举三以兼余。上皆依楞严渐说。自顿言之。三毒水泡元无自性。知观观者岂不便离。

　　无尽意观世音菩萨(至)是故众生常应心念。

　　结内业也。

　　△三示福应。

　　若有女人设欲求男(至)无尽意观世音菩萨有如是力。

　　融形涉世遍事诸佛。为法王子之力加之。即生男。圆通合界承顺如来。受领法门之力加之。即生女。

　　若有众生(至)于百千万亿劫不可穷尽。

　　此第十四无畏功德也。楞严云。此大千界现住世间有六十二亿恒河沙菩萨。修法垂范方便利生。持名供养得无量福。而持观音名其福齐等。盖由观音得真圆通。一多平等彼我无二故也。

　　无尽意(至)得如是无量无边福德之利。

　　总结十四无畏之福。

　　△三问现形说法。

　　无尽意菩萨白佛言(至)其事云何。

　　△四佛答所现二。

　　初且略叙。

　　即三十二应也。观音于楞严会上自说。我昔供养观音如来。授我如幻闻熏闻修金刚三昧。与佛如来同慈力故。令我身成三十二应入诸国土。始自佛身终至人非人等。为三十二。皆以无作妙力自在成就。

　　△二正科释二。

　　初现四圣。

　　佛告无尽意菩萨(至)而为说法。

　　但举三圣者。妙音品开菩萨位。此则合在佛位。应读为膺。当其根而应之也。

　　△二现六凡众三。

　　初现天。

　　应以梵王身得度者(至)而为说法。

　　梵王为初禅天主。帝释为忉利天主。自在天居欲界顶。大自在天居色界顶。天大将军统领鬼神。四天王统领世界。毗沙门居北方为最尊。初二从显举。以梵释常随佛故。次四从总举。谓欲界之总。色界之总。鬼神之总。世界之总也。

　　△二现人三。

　　初现王臣士庶。

　　应以小王身得度者(至)而为说法。

　　妙音品先言轮王。次言小王。乃总别兼举。此从总举。合依正法华言轮王。轮王统四天下。小王治一邦国。长者族姓推尊。居士清节养素。宰官判断邦邑。婆罗门术数摄卫。

　　△二现入道四众。

　　应以比丘比丘尼(至)而为说法。

　　前二出家持大戒。后二出家持五戒。

　　△三现主妇童真。

　　应以长者居士(至)而为说法。

　　△三现神。

　　应以天龙夜叉(至)而为说法。

　　手执金刚护佛法者。六凡止举天人神三类者。举得度者而已。若地狱鬼畜方沈幽昏未应得度。则渐灭其苦。于颂见之。

　　△三结所现。

　　无尽意是观世音菩萨(至)度脱众生。

　　△五劝兴供养。

　　是故汝等(至)皆号之为施无畏者。

　　△六无尽兴供。

　　无尽意菩萨白佛言(至)受此法施珍宝缨珞。

　　妙音供养释迦特奉缨珞。无尽供养观音亦奉缨珞。皆表法宝庄严。故曰法施。

　　时观世音菩萨不肯受之(至)一分奉多宝佛塔。

　　普门性中本无施受。但为物故施愍物故受也。分奉二尊者。示为四众庄严福聚也。

　　△七总结前文。

　　无尽意观世音菩萨(至)游于娑婆世界。

　　结答云何游此之问。

　　△八以偈重颂二。

　　初无尽重闻。

　　尔时无尽意菩萨以偈问曰。

　　世尊妙相具。我今重问彼。佛子何因缘。名为观世音。

　　△二释尊偈答二。

　　初总叙。

　　具足妙相尊(至)能灭诸有苦。

　　△二别答八。初颂脱外业五。

　　初颂三灾。

　　假使兴害意(至)波浪不能没。

　　于水言漂。浪则兼风灾。自此至电雹消散。皆颂外业。在长行为十四无畏。而颂文事相不同。又加傍颂者。十四无畏特举大略。实具一切功德故也。次傍颂险难。

　　或在须弥峰(至)不能损一毛。

　　言峻利之极尚不能损。况其小难。

　　△二颂怨贼。

　　或值怨贼绕。各执刀加害。念彼观音力。咸即起慈心。

　　△三颂刑戮。

　　或遭王难苦。临刑欲寿终。念彼观音力。刀寻段段坏。

　　△四颂囚系。

　　或因禁枷锁。手足被杻械。念彼观音力。释然得解脱。

　　次傍颂诅毒。

　　咒诅诸毒药。所欲害身者。念彼观音力。还著于本人。

　　具正念者横逆莫加。出尔反尔自贻伊戚。

　　△五颂鬼害。

　　或遇恶罗刹。毒龙诸鬼等。念彼观音力。时悉不敢害。

　　次傍颂蛇兽。

　　若恶兽围绕(至)寻声自回去。

　　信谓兕无所投角兵无所投刃也。次傍颂灾变。

　　云雷鼓掣电。降雹澍大雨。念彼观音力。应时得消散。

　　雷电调适为常。鼓掣为变。阴包阳则为凝雹。阴过阳则为大雨。是皆灾变故欲其消散也。

　　△二颂脱内业。

　　众生被困厄。无量苦逼身。观音妙智力。能救世间苦。

　　众生由无妙智力故。为欲恚痴之所困逼。

　　△三颂现形说法。

　　具足神通力(至)以渐悉令灭。

　　智方便即所谓有慧方便也。虽三恶趣方沈幽昏未应得度。亦与渐灭其苦。

　　△四结显观智。

　　真观清净观。广大智慧观。悲观及慈观。常愿常瞻仰。

　　其所以观音脱苦能施无畏现形度生。皆五观之力。故此结显也。真以息妄。净以治染。智以破惑。悲以拔苦。慈以与乐。以是五观加被群迷故。妄染惑苦应念息灭。所以常愿仰而依之。然性本圆澄。因迷起妄。惑染既生故观智繁设。苟无妄染则真净不立矣。盖以真息妄等事。皆圣人不得已也。故楞严曰。言妄显诸真妄真同二妄。

　　△五重叹观智。

　　无垢清净光。慧日破诸暗。能伏灾风火。普明照世间。

　　无垢慧日叹观智之体。伏灾普照叹观智之用。伏灾言脱苦。普照言现形。

　　△六总叹说法。

　　悲体戒雷震。慈意妙大云。澍甘露法雨。灭除烦恼焰。

　　戒教戒也。法身无体以悲为体。故教戒所行如雷作动。圣人无意以慈为意。故利泽之兴如云润覆。

　　诤讼经官处。怖畏军阵中。念彼观音力。众怨悉退散。

　　此亦傍颂施无畏德。

　　△七颂名劝念。

　　妙音观世音(至)念念勿生疑。

　　观音之行不异妙音。由能从妙而普故兼二号。以说法不滞为妙音。寻声救苦为观音。音性无著为梵音。应不失时为潮音。此所以胜世间音也。具是众德故须常念不间不疑。则观行智力无不相应矣。

　　△八颂德劝归。

　　观世音净圣(至)是故应顶礼。

　　观听反入离诸尘妄。是谓净圣。乘彼正念假之福力。是谓依怙。具一切德则随所求而应之。不止十四无畏也。慈视众生则择可度而度之。不止三十二应也。其福聚如海利泽不穷。故应归命。

　　△九持地赞显。

　　尔时持地菩萨(至)当知是人功德不少。

　　持地菩萨昔遇毗舍浮佛。教之平持心地则一切皆平。是能以妙法内平自心。使外患自平。不能为害者也。故闻此品深赞其功。意显自在之业普门之行。实为心地法门。闻持之人苟能以是平持心地。则外患自平不能为害。可以于诸怖畏能施无畏。由是自在之业普门之行遂为己有。故曰若有闻者当知是人功德不少。观音之号或曰观世音。或曰观自在。其行或曰普门。或曰圆通者。依悲观慈观应物之德言之。故号观世音。依真观净观照心之功言之。故号观自在。自一心而出应无不遍则谓之普门。自万物而反照无不融则谓之圆通。其实一而已。故或以自在为号。或以自在名业。以自在为号。言心得自在。如心经称观自在菩萨是也。以自在名业。言行得自在。如楞严无作妙力是也。然诸法行无非示使平持心地。故此终以持地赞显。

　　△十闻品成行。

　　佛说是普门品时(至)三菩提心。

　　无等等者。无等即物无与等。等者俱物为等。既物无与等而能与物为等。此如来最上德也。观音体此以成普门行。随类应化与物为等。故闻其风者皆能发如是心。此所谓以圆行成最上之德。

　　妙法莲华经解卷第七之一

　　妙法莲华经解卷第七之二

　　温陵开元莲寺比丘　戒环　解

　　妙法莲华经陀罗尼品第二十六

　　△六弘护流通二。

　　初且略叙科。

　　前品从妙而圆。既备成德。然无以守卫。恐魔事或作妄沮成功。故二圣二天十神说陀罗尼咒。誓以驱辟魔障消除衰患。故名陀罗尼品。而为弘护流通也。然成德之行既妙而圆。乌有魔事耶。楞严曰。本觉妙明昧为顽空。一切魔鬼皆依空昧。明能破暗。故一人发真彼皆消殒。况彼群邪恋此尘劳。恐其隳裂。于三昧时佥来恼乱。是为奢摩他中微细魔事。故须防卫。兹实流通之助也。陀罗尼此云总持。即念慧妙力诸佛密语。有一字多字无字之异。能以一字总无量法持无量义。摧邪立正殄恶生善。皆能总而持之之谓也。其体名陀罗尼。其用名咒。咒祝也。以是法而祝之。使从所祈也。咒或诸佛密语。出于心术妙用冥加之功。不可得而思议。或鬼神王名。呼其王则妖魅窜伏。以密语神名不应翻译。故或谓之真言。

　　△二依文正释七。

　　初药王问福。

　　尔时药王菩萨即从座起(至)如说修行功德甚多。

　　药王即喜见后身。苦行持经志存弘护。故发起此品。然持经功德前品屡明。如法师品比功不过供十万亿佛随喜品比功不过施诸外物及得少果而已。至此比功则胜供八百万亿河沙佛者。明持行益深获功益胜也。将伸弘护先问得福者。使后世知其持行益深获功益胜。而递为弘护耳。

　　△二药王说咒。

　　尔时药王菩萨白佛言(至)即说咒曰。

　　安尔(一)(至)阿磨若(荏者反)那多夜(四十三)

　　世尊是陀罗尼神咒(至)则为侵毁是诸佛已。

　　由彼诸佛所授故也。次释尊印赞。

　　时释迦牟尼(至)于诸众生多所饶益。

　　△三勇施说咒。

　　尔时勇施菩萨白佛言(至)而说咒曰。

　　痤(誓螺反)隶(一)(至)涅梨墀婆底(三十)

　　世尊是陀罗尼神咒(至)则为侵毁是诸佛已。

　　妙音欲诣娑婆礼觐释迦及见药王勇施。当知勇施乃此会上首。故特说咒诸佛亦皆随喜者。亦随喜拥护也。富单那热病鬼。吉蔗起尸鬼。鸠槃茶可畏鬼。伺窥察也。

　　△四毗沙天说咒。

　　尔时毗沙门天王(至)即说咒曰。

　　阿梨(一)(至)拘那履(六)

　　世尊以是神咒(至)令百由旬内无诸衰患。

　　△五持国天说咒。

　　尔时持国天王(至)即说咒曰。

　　阿伽祢(一)(至)浮楼莎抳(入)頞底(九)

　　世尊是陀罗尼神咒(至)则为侵毁是诸佛已。

　　毗沙北方天王力护佛法。持国东方天王为四方首。

　　△六十神说咒。

　　尔时有罗刹女等(至)而说咒曰。

　　伊提履(一)(至)㝹醯(十九)

　　宁上我头上莫恼于法师(至)亦复莫恼。

　　害人之鬼无甚于罗刹女鬼子母。亦誓护持则余神可知。此咒皆鬼神之名。毗陀罗等即食精气为殃害鬼。若一日等皆热病鬼。若男形等皆魑魅类。

　　即于佛前而说偈言。

　　若不顺我咒(至)当获如是殃。

　　诸罗刹女说此偈已白佛言(至)消众毒乐。

　　此偈所以来咒使严警也。阿梨树枝堕地自成七片。弑父母破僧为三逆。压油多杀虫命。弄斗蹑秤或为雷霆震杀。皆重罪也。调达曾于佛会。将五百比丘散去为破和合僧。次释尊印赞。

　　佛告诸罗刹女(至)应当拥护如是法师。

　　△七闻品成行。

　　说是陀罗尼品时。六万八千人得无生法忍。

　　因总持妙力。得忍成行也。

　　妙法莲华经妙庄严王本事品第二十七

　　△七转邪流通二。

　　初且略叙科。

　　妙圆之行既获弘护。又说转邪者。弘护所以卫外。转邪所以正内。外卫内正乃可安于妙圆。而进于普贤常行故也。天台云。昔四比丘结契山林精持妙法。以馁乏故一人分卫。见王威仗忽生爱着。寿终。因是俗念感生为王。号妙庄严。其三友得道欲救其失。以其邪着非爱缘无能感动。于是一为端丽妇。二作聪明儿。托生设化。转其邪心令归正觉。以致法华会上为华德菩萨。今叙其本事。欲使行人以道自卫。外防见魔内绝恶觉。消息邪缘入佛知见。故为转邪流通。此实诸佛究竟进修最后垂范也。楞严法会将终。说过去佛觉明分析微细魔事。使行人诸识心垢洗除诸魔褫魄。直至菩提无诸乏少。于大涅槃不生迷闷。其意同此。

　　△二依文正释四。初叙本事二十五。

　　初化导之佛。

　　尔时佛告诸大众(至)劫名喜见。

　　△二父子之名。

　　彼佛法中有王名妙庄严(至)二名净眼。

　　净德者虽示染身其德本净。净藏者妙理之所蕴。净眼者妙智之所显。皆其德所具也。以具妙净理智故能转邪而为华德。

　　△三二子之德。

　　是二子有大神力福德智慧(至)皆悉明了通达。

　　方便非六度之数。而通济六度。慈悲喜舍名四无量心。大乘行法以四心为体。六度为用。道品为助。乃成佛果。而二子皆悉明了通达。三十七品者。身受心法为四念处。断恶生善为四正勤。欲勤心观为四神足。信进念定慧为五根。五根伏魔外为五力。念择觉喜轻安定舍为七觉支。见思语业命进念定为八正道也。念以观法。勤以进修。足以趣证。根能不拔。力能不屈。觉能决了。正能总摄。皆相因而设也。心性如大地。念处如种子。正勤如种植。神足如抽芽。五根如根。五力如茎。七觉如华。八正如果。二子悉具所谓具体者也。

　　又得菩萨净三昧(至)于此三昧亦悉通达。

　　净三昧者。净藏净眼之所本也。日星宿表本智别智之照用也。净光能现众像。净色不为形碍。净照照了万法。长庄严非素法身。大威德藏具大神用。

　　△四宿王说经。

　　尔时彼佛(至)愍念众生故说是法华经。

　　△五二子劝母。

　　时净藏净眼二子到其所(至)宜应听受。

　　△六母遣化父。

　　母告子言(至)汝等应往白父与共俱去。

　　△七二子生悔。

　　净藏净眼(至)而生此邪见家。

　　△八净德再勉。

　　母告子言(至)或听我等往至佛所。

　　△九二子现变。

　　于是二子念其父故(至)令其父王心净信解。

　　得果人能现十八变。即此类也。

　　△十父发净信。

　　时父见子神力如是(至)可共俱往。

　　△十一子喜报母。

　　于是二子从空中下到其母所(至)三菩提心。

　　△十二子请出家。

　　我等为父已作佛事(至)以偈白母。

　　愿母放我等(至)愿听我出家。

　　△十三母即听许。

　　母即告言。听汝出家。所以者何。佛难值故。

　　△十四劝亲觐佛。

　　于是二子白父母言(至)诸佛难值时亦难遇。

　　阿含云。妙高山下海中有一眼之龟一孔之木。龟得木孔可济沉溺。然其木流绕须弥三千年乃一相值。且以一眼趍一孔为至难。喻佛法难值如此。盖众生偏见自溺而圣人且不世出故也。

　　△十五叙合宫德。

　　彼时妙庄严王后宫(至)能知诸佛秘密之藏。

　　此叙合宫有德易为劝化也。后宫之德根机纯利。净眼之德妙达实相。净藏之德善能接济。夫人之德深知法要。王及后宫为当机。净藏净眼为能教。机教相契所以易化也。集三昧者。诸佛会要三乘指归也。故得是三昧则能知秘藏。

　　△十六合宫从化。

　　二子如是以方便力(至)绕佛三匝却住一面。

　　△十七佛为说法。

　　尔时彼佛为王说法示教利喜。王大欢悦。

　　△十八舍爱回心。

　　尔时妙庄严王(至)以散佛上。

　　△十九佛力示现。

　　于虚空中化成四柱宝台(至)放大光明。

　　所施珠缨化成法空之座。柔忍之衣。宝觉之体。乃佛力示现以发其正念也。

　　△二十邪心顿绝。

　　尔时妙庄严王作是念(至)成就第一微妙之色。

　　时王一睹胜相。顿觉世间幻惑之色无可爱乐。故深赞佛身微妙之色。此则邪心拼绝正念现前。故得授记。

　　△二十一佛与授记。

　　时云雷音宿王华智佛(至)其国平正功德如是。

　　佛号取广荫群生。国名取破诸邪暗。劫名取超诸贵高。皆符其因行。以一念净信风化臣妾使皆得法利。即广荫行破邪行也。由是舍王位得佛位。即超诸贵高也。

　　△二十二舍国得道。

　　其王即时以国付弟(至)得一切净功德庄严三昧。

　　于八万四千岁修法华行。所以净治尘劳也。过是已后。谓尘劳既净则三昧现前。遂转邪见染庄严。为功德庄严也。

　　△二十三感善知识。

　　即升虚空高七多罗树(至)饶益我故来生我家。

　　二子神变即现十八变事。宿世善根即四人结契事。

　　△二十四宿王印证。

　　尔时云雷音宿王华智佛(至)三菩提心。

　　印证前言之当也。

　　大王汝见此二子不(至)令住正见。

　　为陈二子转邪远因也。言历事恒沙多佛愍念邪见众生。则不独今日转妙严之邪耳。

　　△二十五妙严赞谢。

　　妙庄严王即从虚空中下(至)唇色赤好如频婆果。

　　历赞相好妙德者。深悟昔所爱着皆幻惑也。功德智慧赞福智二严。

　　尔时妙庄严王(至)说是语已礼佛而去。

　　前赞福报。此赞法化也。言具足成就等者以己一闻正法遂能转邪。一得三昧遂能神变。是如来之法能具足成就不可思议妙功德也。言教戒所行安隐快善者。喜蒙法化庆所成就也。不随心不生邪。皆法化教戒之力。故赞而谢之。

　　△二示今缘。

　　佛告大众(至)今药王菩萨药上菩萨是。

　　△三赞二子德。

　　是药王药上菩萨(至)一切世间诸天人民亦应礼拜。

　　△四闻品成行。

　　佛说妙庄严王本事品时(至)得法眼净。

　　尘谓邪见垢谓邪染。外远见尘内离垢染。则法眼圆明绝诸瑕翳矣。此以正力助成德行也。

　　妙法莲华经普贤菩萨劝发品第二十八

　　△八常行流通二。

　　初略叙科名。

　　穷妙法之始终。然后尽出兴大事。合诸佛之智行。然后见如来全身。是经之作。始于文殊问答。终于普贤劝发。二十八品条理一贯。乃所以穷始终合智行大事因缘于是乎毕。如来法身于是乎全也。盖智能发觉所以作始。行能成德所以成终。而中间事法无非智行互相资发也。华经最初因门以文殊发信。以开进修之序。最后果门以普贤结法。以示果后之行。今经意义㳷然同矣。普贤者德无不遍曰普。佑上利下曰贤。即遍具妙德。上佑佛化下利群物之号也。劝发者勉进义也。前虽开佛知见明因地心。显佛本迹成果地觉。洎明妙圆之行犹是等觉行相。若坐于此而不进。则有亏妙觉成德。未极向上之道。故复勉而进之。庶德无不遍而佑上利下。以成果后常行。以尽妙觉之道。故名普贤劝发。而为常行流通也。华严至十一地。佛功德海一切满足。然后说普贤常行。名善入世间三昧与万法相应不二真实法门。即此意也。所谓常行者。泯觉观无作任。冥物我同染净。一切平常恬然自在。此妙觉向上之事。遮那平道之教。乃所谓平实者也。然须详斯经依佛知见海顺流而入。满足一切佛功德海。然后逆流而出乃可蹈此。哀今之人望涯逐块。以世俗愚陋之见。而拟妙觉平实之行。于诸教门专事呵毁。纵脱不修确守无时。枉受轮转。楞严所谓譬如平人妄称帝王自取诛灭。可不慎哉。使学佛者皆如逐块之流。呵教执俗弃智绝行。直谓无修。则妙法始终复何所明。大事因缘亦几乎息矣。然则始于佛之知见。终于普贤常行。极而示之存乎教。备而证之存乎人。达者宜尽心焉。

　　△二依科略释四。初普贤劝发八。

　　初来仪轨范。

　　尔时普贤菩萨(至)从东方来。

　　普贤统事法界圆具万行。即事而真。其应身无乎不在。且于法会之终。示从东方来者。东方震帝之所出也。以法会至此。因地智圆果地觉满。十一地妙圆之行备。则进修之功已尽。妙觉之体已成。于是依无功用行出震利物。故示从东来。华严过十一地说佛海功德既终。即说如来出现利世间行。即此意也。以不离常行无为应物。故曰自在神通。以德无不遍名无不闻。故曰威德名闻。与无边菩萨俱来者。示万行圆摄无尽也。

　　所经诸国普皆震动(至)种种伎乐。

　　妙音来仪亦雨莲华作伎乐。皆所以彰显妙行宣流法音也。

　　又与无数诸天龙(至)右绕七匝。

　　△二请问显法。

　　白佛言世尊(至)云何能得是法华经。

　　宝威德上王者。利行自在之号也。普贤既具自在威德。又言从宝威德上王佛国来者。明其示现盖体诸佛自在利行。普贤心闻能洞十方故曰遥闻。得者得之以成德行也。前之所问唯修持读说而已。独此问云何能得是经。欲人人自得也。

　　△三示普贤行。

　　佛告普贤菩萨(至)于如来灭后必得是经。

　　为佛护念谓道契佛心。植众德本谓福慧两办。入正定聚即体佛妙体也。发救生心即行佛妙行也。四法成就乃能真得是经。以成普贤常行。

　　△四发行流通。

　　尔时普贤菩萨白佛言(至)皆不得便。

　　普贤常行无复己利纯是利他故。自此皆则流通法化。护持经人无别行相。毗舍阇恼害鬼。韦陀罗厌祷鬼。

　　是人若行若立读诵此经(至)还令通利。

　　普贤乘象表行仪庠序也。言若行若立若坐者。示于四威仪中念念常见普贤妙行。

　　尔时受持读诵法华经者(至)得如是等陀罗尼。

　　由此经故。真见普贤常行之体。于一切法返本还源。名旋陀罗尼。既能旋末返本即复旋体入用。于一尘一法一切时处。方便利生逆顺自在。名百千万亿旋陀罗尼。此即普贤遍一切处之行也。前旋为转物。所谓旋假入空。后旋为应物。所谓旋空入假。转物为体应物为用。若未能转物而遽然应物。则为物所转矣。然则二旋异用而相需也。法音方便即随应说法之行。

　　△五说咒护持。

　　世尊若后世(至)而说咒曰。

　　阿檀地(迟卖反)(一)(至)辛阿毗吉利地帝(二十)

　　利智修观凡以三七日为期以求感应。故满三七日普质即现。楞严云。纵彼障深未得见我。我与其人暗中摩顶拥护安慰。古今修观屡有瑞应。亦屡有不应者。或不精诚或非利智故也。楞严云。欲坐道场先持净戒净衣清心。若本戒师及同会中一不清净。如是道场终不成就。圆觉云。钝根未成者。常当勤心忏。诸障若消灭。佛境便现前。

　　△六自述愿力。

　　世尊若有菩萨(至)皆是普贤威神之力。

　　后世闻咒持经。皆藉普贤流通愿力也。

　　△七劝正忆念。

　　若有受持读诵(至)为诸如来手摩其头。

　　持经要行在正忆念。盖忆不正则杂想变乱。念不正则邪习汩扰。欲成深行难矣。故普贤于此特明正忆念行。而下文再三言之。忆念既正则所行无非普贤妙行。故为如来摩顶印证。

　　若但书写(至)解其义趣如说修行。

　　持经五功书写为下。若但书写即生忉利况具五功。又正忆念其福倍胜。如下所明。

　　若有人受持读诵(至)正忆念如说修行。

　　此牒上文明倍胜之福也。忉利乃第二天所共唯天人。兜率即第四天所共乃菩萨。倍胜可知矣。授手提接义也。内宫天女皆以化生无有淫欲。

　　△八总结流通。

　　世尊我今以神通力故(至)使不断绝。

　　△二释尊助扬四。

　　初嘉赞普贤。

　　尔时释迦牟尼佛赞言(至)普贤菩萨名者。

　　△二助扬正福四。

　　初冥证妙利。

　　普贤若有受持读诵(至)释迦牟尼佛衣之所覆。

　　此助宣正忆念福。以成普贤前说也。则见释迦如从口闻等者。谓能正忆念则即是经而见佛。不滞于名相。即是法而造妙。不异于亲闻也。是为供佛谓能作佛事。为佛所赞谓深契佛心。摩顶言得果有期。衣覆言成柔忍行。皆由忆念之正故。冥证若此。

　　△二自具妙乐。

　　如是之人不复贪着世乐(至)能修普贤之行。

　　此皆正忆念力也。有正忆念自然具足安乐行法。而三毒妒慢所不能恼。真能修普贤行。当知正忆念力实妙行真要。所以普贤再三言之。释尊又复助扬。意使后世知普贤所以劝发成行不在多术。唯正忆念足矣。行人识之。

　　△三当成妙果。

　　普贤若如来灭后(至)师子法座上。

　　已得正因故。

　　△四得清净生。

　　普贤若于后世(至)亦于现世得其福报。

　　忆念既正。趣操自高所愿自遂。

　　△三明赞毁业。

　　若有人轻毁之言(至)诸恶重病。

　　报应之理出乎性命之微。盖由性生心由命制业。心以内感业以外召。各从其类毫末不忒。意报应之于心业。犹万形之于模范焉。吉凶美恶类自为范莫不相肖。是以毁持经之正见则世世无眼。供养赞叹则得现果报。出其过恶则得恶疾。轻笑之者则获丑状。若手脚之缭曲乖戾。眼目之角擘倒视。皆丑状也。又加之臭恶疮脓鼓喘重病。凡皆心之模范。以类自召故也。世之艰穷丑陋癃残百疾者。不无宿因。昧者虽睹其然。莫知其所以然。故或不觉愆失而行将自及。为可悲者。此佛所以助扬普贤利行而因言报应之端。使人以类推之。知自防闲庶无愆失之患。盖亦利行之绪余也。易道彰往察来明得失之报。因贰以济民行。其意同此。

　　△四结劝崇尚。

　　是故普贤。若见受持是经典者。当起远迎。当如敬佛。

　　毋召毁业也。

　　△三闻品成行。

　　说是普贤劝发品时(至)具普贤道。

　　万亿旋陀罗尼即遍一切处之行也。普贤道即遍一切处之体也。说普贤品无量菩萨皆得是行。刹尘菩萨皆具是体者。妙法终谈智行体用一切圆备。故闻品成行若此其至。即所谓以常行成不德之德。是乃法华实相之极证也。自药王品进至于此。为以行契智常然大用之门。华严法终善财复见文殊普贤。为以行契智果法大用常然之门。其意同此。彼经云。善财游百城已。到普门国见文殊。文殊告言。若于一善生住着。于少功德以为足。不能善巧发行愿。不能究了诸法门。善财因是成就阿僧祇法门。即见普贤。普贤告言。我于尘劫行菩萨道求一切智。得究竟平等法身。复得无上色身。入一切刹遍一切处。随机应现。善财因是具足普贤诸愿行海。与普贤等与诸佛等。此皆最后劝发使得万亿旋陀罗尼及具普贤道也。

　　△四总结法会。

　　佛说是经时(至)受持佛语作礼而去。

　　妙法莲华经解卷第七之二(终)
