卍新纂续藏经第 30 册 No. 0604 法华经句解


　　No. 604-A 妙法莲华经句解

　　钱塘霍山广照沙门　释　闻达

　　夫读经者须善佛意得佛意已然后起修如明目人善知方诣不得意者徒自疲劳终不能知佛之境界如经所说智慧方便譬喻因缘三一圆融种种义趣当知悉是唯心所现只为昏迷生死无际豁然启悟业障本空要得无事一切放下是非俱遣垢净双忘忘心亦泯真觉圆明正恁么时虽不作意露迥迥底常自现前若寻故纸何日出头所以道诸法实相不可言宣唯有智者乃能知之论至于此直须向释迦老子未开口时便知落处分明荐取免被他瞒退身三步何妨踏着不劳弹指见本自心了办无始大事因缘诚不难也若夫原始要终提纲振纽具如序解及指掌图今释字义为彼初机如端伎艺先加弄引幸勿泥此宜自着鞭。

　　时　宋景定辛酉　如来诞日序

　　法华经句解目次卷第一自序弘传序解序品第一方便品第二卷第二譬喻品第三信解品第四卷第三药草喻品第五授记品第六化城喻品第七卷第四五百弟子品第八人记品第九法师品第十宝塔品第十一卷第五提婆达多品第十二劝持品第十三安乐行品第十四涌出品第十五卷第六寿量品第十六分别功德品第十七随喜功德品第十八法师功德品第十九卷第七不轻品第二十神力品第二十一嘱累品第二十二药王品第二十三妙音品第十四卷第八普门品第二十五陀罗尼品第二十六本事品第二十七劝发品第二十八

　　法华经要解目次(终)

　　No. 604

　　妙法莲华经句解

　　妙法莲华经弘传序解

　　钱塘广照沙门　释　闻达

　　妙法莲华经弘传序

　　妙法莲华经五字是本经题弘传序三字南山所立弘传者恢弘传授也序者盖述斯经弘传来由及采经中妙义开明大旨冠在经初发誓弘通传流浊出等与众生登无上觉之谓也妙法者所谓佛之知见本觉妙心也此之知见法界平等佛与众生本无二致故曰妙心本具如如意珠心佛众生三无差别又复当知性虽平等迷悟有殊佛以悟故安住其中终日受用无非四德众生迷故背觉合尘长劫轮回无非八倒佛悯群迷出现于世种种方便调伏其心无非为令得佛智慧故经曰如来所以出为说佛慧故由斯妙法唯心本具所以佛令开示悟入革凡成圣证妙法身故经曰若有闻法者无一不成佛法义如是岂不妙哉莲华者上根观之即是自性法华三昧更非他物中下之机则作引物譬喻本有觉心清净妙理也故经曰欲令众生开佛知见使得清净故出现于世复有三义一者为钝根故不堪受大权设三乘而为诱掖故经曰众生根钝云何可度我今得道当说三乘所以说小逗会权机正为大乘而作方便如为莲实而生莲华二者调停既久根器纯熟点昔方便悉是佛乘召佣作人即是亲子即经云汝等所行是菩萨道诸君当知此是我子譬如华开得见莲实三者为彼大机废前方便假名字说但说一乘无上道教即经云正直舍方便但说无上道十方佛土唯一佛乘譬如华落莲实独存上据迹门下本门中亦有三义经云我少出家得阿耨菩提为本施迹也我实成佛已来寿命无量阿僧祇劫开迹显本也为众生故有灭不灭实不灭度废迹立本也具上诸义法喻双举故曰妙法莲华也妙玄云问莲华定是法华三昧之莲华定是华草之莲华答定是法莲华法莲华难解故华草为喻利根即名解理不假譬喻但作法华之解中下未悟须譬乃知以易解之华草莲华喻难解之三昧莲华故有三周说法逗会三根约上根是法名约中下是譬名三根合论双标法喻所言经者训法训常妙莲华王佛知见道三世同遵始终不易故云常也轨则摄持化令成佛故云法也弘传者此有四意文中首明结集翻传次古佛传通三此方受持四今师弘赞词义甚明寻文可见所明诸意欲使学者恢弘义路传通心法承袭有宗无致虚托序者门首之墙如登堂奥必由墙序欲探经文须明序致。

　　终南山释　道宣　述

　　终南者山名也在京兆府长安城南其山自远而来势终于此京城之南秀气蟠结圣王所都祖师平昔居此山中释者具云释迦此翻能仁以能仁育化众生故即如来先祖之姓也出家之士以佛为师还随师姓即阿含经云四河入海无复本名四姓出家同称释氏宣者师之讳也从佛出家修行直道宣布法华利益众生故有是称也述者叙述来致欲人之开解也。

　　妙法莲华经者统诸佛降灵之本致也。

　　初句标经次句总判一经大意罄无不尽十方三世诸佛如来降灵本意唯以一大事因缘故所谓开示悟入众生佛之知见佛之知见者即一佛乘平等大慧特欲简异三乘五乘诸知见也别而言之在心曰知在眼曰见又复须分自他受用于自分上则真实慧心洞然明白清净慧目照五蕴空于他分上则佛知众生法性平等佛见众生是所应度故经曰知诸众生心之所念又曰我以佛眼见诸众生是故方便以佛知见开示一切悉令悟入佛为说此出现于世故曰为一大事因缘唯此一实余二非真故曰开方便门示真实相所以多宝叹言善哉善哉如所说者皆是真实此之一法是佛所证诸佛心中常所护念以慈悲故转示众生故曰以平等大慧教菩萨法佛所护念妙法华经为大众说众生获闻于一佛乘生大勇猛名信法华由信力故心珠显耀名开法华于一切处皆遍示现名示法华了了得见决定无疑名悟法华见处深远与佛无殊名入法华步步不离实际理地名证法华又复应知知见二字语略义含具足应云见闻觉知则对六根义方整足何以知然准经明德具有六千眼见耳闻鼻舌身三通名为觉在意曰知经举初后心眼两根不言余四耳鼻舌身及论功德缺于四千显是文略问佛之知见岂同众生答心佛众生三本无异又况佛为凡开非为佛也故楞严云十方诸佛异口同音告阿难言汝欲识知俱生无明使汝流转生死结根唯汝六根更无他物汝复欲知无上菩提令汝速证安乐解脱寂静妙常亦汝六根更非他物是知六根清净等同于佛始得名为佛之知见良由一切众生本有佛性与佛无殊无始沉迷不知不觉长流生死无解脱期诸佛世尊道眼观见不忍沉沦从真起应出现世间故曰降灵种种方便言词譬喻演说诸法盖为众生迷惑障重佛性蒙蔽而为开之俾旁生界中龙女成佛地狱道中提婆受记邪见鬼业严王得度法师品内修罗八部皆与通记当得菩提人伦治生即是实相施戒禅诵弹指散华本是天业皆成佛道告声闻众及缘觉乘于佛所说当生大信决声闻法是诸经王以佛道声令一切闻唯一实道无二无三菩萨开法疑网皆除分别品中微尘菩萨世尊悉记成等正觉开前九道即是佛乘法界平等无异无偏成一圆融清净妙体妙音观音证此三昧是则名为普现色身喻之以高广大辇众宝庄严示之以衣内明珠真如至宝矧乃未开之前诸乘隔别实为权隐譬如明珠隐王顶髻在王顶者极果所宗根器既纯开权显实一切皆当成得佛道如彼勇将有大功勋王解髻中明珠赐之既开之已广明诸佛所修行处无量无数三昧功德而示谕之既示之已勉令修进勿废寸阴欲令明悟既悟之已弥须涵养勿废前功进趣菩提入佛知见等与众生同成佛道故经曰诸佛欲令一切众生开示悟入佛之知见故出现于世所以祖师述云统诸佛降灵之本致当知此法义趣圆融位位各摄一切诸位说有次第理无前后重重互现如帝珠网。

　　蕴结大夏出彼千龄。

　　大夏指西域也如来灭后阿难尊者蕴积妙义结集成章流传彼土出过千载也。

　　东传震旦三百余载。

　　法自西至故曰东传震旦亦云真丹梵音少异此云神洲以地胜故多产神灵东华之地方五千里乃大海中一水洲耳亦云赤县以在南故近于离明之盛西晋永康莲经传此迄于大唐余三百载或云自汉至晋三百余载者非以西晋之前法华未至亦犹四分译在姚秦祖文序云蕴结中天千有余载译传东夏将四百年但据此土有经已来尔许时也感通传云自晋至唐三百载余意亦同此。

　　西晋惠帝永康年中长安青门炖煌菩萨竺法护者初翻此经名正法华。

　　惠帝都洛阳故云西晋长安即古咸阳青门都之东南门炖煌地名在陇西郡菩萨具云摩诃菩提质帝萨埵此云大道心成众生师姓竺名法护平居炖煌化行京邑人尊其德故号炖煌菩萨初翻梵本名正法华十卷成文。

　　东晋安帝隆安年中后秦弘始丘慈沙门鸠摩罗什次翻此经名妙法莲华。

　　中原扰攘元帝东渡都于建业故云东晋后秦者姚氏僭号姓姚名苌简异前秦弘始者秦之年号晋为正统法师译经在秦故兼称之丘慈西域国名沙门此云勤息出家行道勤修众善息灭诸恶师姓鸠摩罗名什此云童寿天姿颖悟清才超绝童子之年有寿者智德盛彼方声飞此土前秦笃敬遣将吕光西使戎国举师以来后奉继兴于古长安逍遥园中译出此经七卷成文。

　　隋氏仁寿大兴善寺北天竺沙门阇那笈多后所翻者同名妙法。

　　主姓杨氏国号大隋年称仁寿寺名大兴善天竺或云身毒贤豆印土等梵音少异此翻为月氏其地灵故多产圣贤如月之明清凉照世西域之境周九万里约东西南北中列为五土今标北者简异余四阇那具云阇那掘多此云至德笈多具云达磨笈多此云法藏南天竺人此二法师仁寿年间自彼西梵东达隋朝于兴善寺后译此经亦同罗什名妙法华八卷成文但于秦晋二本颇有添削罕闻持诵。

　　三经重沓文旨互陈时所宗尚皆弘奉本。

　　三度翻译文词旨趣互有不同时所尊尚皆传秦本欲披寻者经在藏中白在树三函。

　　自余支品别偈不无其流具如序历故所非述。

　　晋译二十八品秦译二十八品隋译二十八品三译增减支分品目异文别偈其相极多非无流类序历具载故此不明。

　　夫以灵岳降灵非大圣无由开化。

　　梵音耆阇掘此云灵鹫鹫聚此山其性灵故名灵鹫山或云山形似鹫即佛世尊说法华处王舍城东北十五里许今云灵岳以山灵故降诞群灵才识俊敏拔萃超伦自非大圣孰能启之大圣者究竟果满大觉圣人谓如来也若表法者山即法身灵即般若鹫即解脱山有其灵灵生于鹫鹫依于山如性有智智生于行行显于性山不动摇性无迁改以山表性性即法身虽无动静不昧灵知以灵表智智即般若灵生于鹫智起于行以鹫表行行即解脱三德圆融不可思议方称妙观所以尔者欲于日用见境明心从闻入道不离名相而证法身一法既尔法法皆然则十界十如无边妙境于毫端上一时普现行之久久三昧精纯出乎自然匪由作意所以导手不执卷常读是经口无言音遍诵众典若不然者春禽昼啼秋蛩夜吟风气使然曾无意味先德明训谆谆若是得不思之。

　　适化所及非昔缘无以导心。

　　适时之化被及众生宿植深者方能悟入若本无缘何由启导如迹门中大通佛时十六王子为四部众覆讲法华即经云尔时所化无量恒河沙等众生者汝等诸比丘及我灭度后未来世中声闻弟子是也如本门中威音佛时不轻菩萨为诸四众下大乘种即经云尔时常轻是菩萨者岂异人乎今此会中五百比丘等于阿耨菩提不退转者是妙玄云逢值有三若相逢遇常受大乘此辈中间皆已成就不至于今若相逢遇遇其退大仍接以小此辈中间犹故未尽今得还闻大乘之教若但论遇小不论遇大则中间未度于今不亦尽方始受大乃至灭后得道者是也。

　　所以仙苑告成机分小大之别金河顾命道殊半满之科。

　　仙苑者昔有二仙居此园中一名阿罗罗迦摩罗得无所有定一名郁陀罗罗摩子得非想定如来初时曾师其法修习得已知非究竟乃往尼连河边修涅槃道不起于座得成正觉亦云鹿苑此园昔时群鹿竞处有二鹿主而统摄之一善一恶其一善者身七宝色尔时有王名梵摩达因游猎次欲射群鹿时善鹿主以情告王乞垂哀愍王感其言誓不食肉于是群鹿得全生命善鹿主者今如来是恶鹿主者今调达是广如智论亦云柰苑从树为名告成者从昔已来修慈忍行于最后身得成为佛既证道已即诣此园为众说法用报此恩或云仙苑应改云道树以佛成道在道树故今谓告厥成功虽在道树正论说法机悟有差须云仙苑则一句之中兼明两意若云道树则仙苑机差义不显也机分小大者提谓经云初在鹿苑说生灭法五拘邻等得阿罗汉八万诸天发大道心金河者如来示疾拘尸城西娑罗林间其地近于閰浮檀河阎浮檀即树名树上果熟堕在河中染沙成金顾命者如来欲灭顾示将来命诸弟子嘱以后事道殊半满者半谓小乘义未圆故满谓大乘义圆满故涅槃会上本说大乘须䟦陀罗乃证小果余诸闻者咸悟法身佛意虽融机缘自异特举仙苑及金河者标其始末义摄中间。

　　岂非教被乘时无足核其高会。

　　约教被机时机不等知见劣者所乘法异何足核穷高胜之会即经云少智乐小法不自信作佛。

　　是知五千退席为进增慢之俦。

　　斯等劣机增上修行于小利中自以为足闻佛称叹如来智慧甚深难解自生退屈不觉抽身佛亦默然而不制止盖有五义一者若留在座小机昧劣力不自胜二者闻说妙法必生疑谤堕落生死三者俟其去已然后说之显佛知机四者寄言诃斥欲其自悔进趣佛乘五者亦欲余人知过必改免生上慢。

　　五百授记俱崇密化之迹。

　　如来昔于威音佛所而作比丘凡见四众咸悉唱言我不轻汝汝当作佛时诸闻者不能信受反生轻谤以不信故久沉生死谤经业尽得生人中以宿曾闻大乘法故智胜佛来常随佛化虽复中间退大习小今蒙佛记当得菩提耶不轻品云尔时常轻是菩萨者今此会中五百比丘是化城品云我及汝等宿世因缘我诸弟子其数五百皆当授记准知今蒙开发皆是昔时崇佛密化事迹显然如经中云诸弟子等内秘外现方便非一我若具说众必生疑益显大通佛世犹是近缘究其本也实自威王故下结云并智胜之遗尘俱威王之余绩。

　　所以放光现瑞开发请之教源。

　　入定放光雨华动地四众咸疑弥勒请决文殊引答是说法华发起众心益加勤请乃知现瑞起教来源。

　　出定扬德畅佛慧之宏略。

　　佛知时至从三昧起叹扬诸佛甚深智慧欲畅本怀发明大事开显众生佛之知见复示三世道同慈悲一等所以出现无非为令得佛慧故大略如此。

　　朽宅通入大之文轨。

　　朽宅遭焚诸子不觉父意怜愍巧设三车车实本无引令出宅既知出己等赐大车满境无安众生染着佛慈愍故巧说三乘乘实本无意存引出既证小己等以大化宅以车通机以乘接正行文教如车之轨所以接小为入大乘。

　　化城引昔缘之不坠。

　　昔以大化佛意欲令一切众生咸登正觉众生根钝中间退堕佛知机故而于中道说有涅槃暂令止息既知息已引入佛慧譬如商主欲导众人同出险道至于宝所众等力倦思欲退还商主知机而于中路化作一城为之止息既得安隐复令前进化彰权设城喻涅槃引小入大不坠昔缘。

　　系珠明理性之常在。

　　出家之士以法为亲师友之训理若圆珠贫无福慧如彼穷子求师指教如谒亲知训诲入耳如衣系珠中间迷故如醉不觉今蒙开示如睡忽醒方知昔日性珠常在或云理性二字应改云宿种理是本有那喻系珠今谓理虽性具非开不显开为显性性即是理理非事外事不越理由性起修全修即性当求深致勿事冰情故楞严云忽逢智者指示其珠所愿从心致大饶富方悟神珠不从外得。

　　凿井显示悟之多方。

　　心无法润如渴乏者学教明心譬如穿井留心佛境如凿高源心不易悟如井费工须多方便乃可得成。

　　词义宛然喻陈惟远。

　　结叹上引八段经文言义显了宛而成章譬喻敷陈惟极深远。

　　自非大哀旷济拔滞溺之沉流一极悲心拯昏迷之失性。

　　大哀一极皆佛异名如斯妙典若非大圣哀怜广行慈济一志不倦极尽悲心岂能拔滞溺者出生死流拯昏迷者复元明性然则慈能与乐悲能拔苦若准今经出世本怀拔二死苦与三德乐六道业惑未忘生死全在二乘唯出分段尚有变易况沉空寂未证圆常小菩萨者伏惑行因未能无过今悉与拔令证涅槃即经云佛见众生贫无福慧入于险道故说是经菩萨闻法疑网皆除其诸罗汉皆当作佛。

　　自汉至唐六百余载总历群籍四千余轴受持盛者无出此经。

　　自昔已来汉唐之间余经虽众传授者稀唯此莲经尤多诵习良由教妙罄佛渊微复以时机缘种熟故。

　　将非机教相扣并智胜之遗尘闻而深敬俱威王之余绩。

　　教为机兴机由教悟合教投机随闻起敬悉是大通佛世遗下之机尘威音王所化流之余力将非是耶谓实尔也。

　　辄于经首序而综之。

　　圆顿上乘讵容轻议今于经首综织来由故曰辄于。

　　庶得早净六根仰慈尊之嘉会速成四德趣乐土之玄猷。

　　吾祖此愿正依药王普贤二品经文六根取境能生诸过今持妙典荡涤诸尘信仰慈尊参承嘉会生兜率也愿速圆成常乐我净四种实德上品超升生安养也悟真常故不变不迁安住不动如须弥山常德也得安乐故永离众苦如器中锽声出于外乐德也证真我故得大自在如风于空无有障碍我德也复本净故光明通达观诸世间如梦中事净德也趣乐土者入无生忍证常寂光常即法身光即般若寂即解脱随举一身皆具四德趣举一德皆具三身若以四德别对三身常即法身净不住相乐灭受想即般若智对报身也我约自在即是解脱对应身也佛身无为不堕诸数一四四三圆融自在无有恐怖寂灭为乐玄猷者玄远也猷法也是法深远微妙难思唯佛与佛乃能究尽然虽如是不离日用介尔心中宛然具足一念圆明即远而近背此驰求失之千里有人云南山序文多谈迹义不说本门如前所引药王普贤不轻威王寿量等义迹耶本耶请自思之。

　　弘赞莫穷。

　　佛旨深微智渊如海已今当说而于此经最为第一弘通赞辅莫能穷尽。

　　永贻诸后云尔。

　　永长也贻赠也诸后即来学也以谓今述此序弘赞法华历尘点劫不可穷尽誓与群生同成正觉序中所云意若斯尔。

　　妙法莲华经卷第一

　　心法妙明因中具果莲华香洁蕊中有莲佛性在迷尘不能染莲华在水浊不能侵以华表因以莲表果烦恼心地有如来身卑湿淤泥有莲华种性由智显莲对日开因净果明华开莲现因圆果满华落莲成法性元真莲华本净文诠此义名曰妙经卷可卷舒第标篇次下文凡言妙法莲华及经卷第号例此说之更不重释。

　　姚秦三藏法师鸠摩罗什奉　诏译

　　尔时世主姓姚名苌建国关辅名曰大秦佛经律论名为三藏藏者藏也藏心性识及戒定慧佛之所修真常大义能通法性为世所师故曰法师鸠摩罗什此云童寿本丘慈人师性明敏童子之年有寿者智奉秦王诏译梵成华。

　　妙法莲华经序品第一

　　序者述也述此法华生起之意品即章也。

　　如是我闻。

　　阿难自谓如是妙经所说妙义我从佛闻。

　　一时佛。

　　始自发端终至说竟名曰一时佛翻觉者谓是觉了性相之者。

　　住王舍城。

　　如来住于摩竭提国频婆罗王所舍之城。

　　耆阇崛山中。

　　此云灵鹫鹫有灵性聚此山中。

　　与大比丘众。

　　比丘此云乞士乞食资体乞法济心。

　　万二千人俱。

　　俱同聚也。

　　皆是阿罗汉。

　　此云无生断见思惑出轮回苦不生三界。

　　诸漏已尽。

　　诸恶常流名为渗漏罗汉悉离名为已尽。

　　无复烦恼。

　　三毒已尽不复更生。

　　逮得己利。

　　离老病死得出三界仅能自利未得利他。

　　尽诸有结。

　　三有结业一时已尽。

　　心得自在。

　　不为三界生死所缚心游空寂名为自在。

　　其名曰。

　　上是叹德下显姓名。

　　阿若憍陈如。

　　此云解本际见法本性故。

　　摩诃迦叶。

　　此云大饮光姓也光吞众类令余人光不得现故名毕拨罗即树名也祷此树神得生子故。

　　优楼频螺迦叶。

　　优楼频螺此云木瓜林从住处为名。

　　伽耶迦叶。

　　伽耶此云江祈祷江神得此子故。

　　那提迦叶。

　　此云城祈祷城神得此子故。

　　舍利弗。

　　此云身子母好身仪是身之子。

　　大目犍连。

　　此云采菽即祖姓也名尼拘律陀此云白杨树祈祷树神因得子故。

　　摩诃迦旃延。

　　此云扇绳幼丧乃尊母为子故不复事人子缠于母如绳系扇。

　　阿㝹楼䭾。

　　或云阿那律此翻无贫因以稗饭施辟支佛九十一劫果报充足。

　　劫宾那。

　　此云房宿因祷房星得此子故。

　　憍梵波提。

　　此云牛呞宿曾为牛余习尚存食已转噍。

　　离婆多。

　　此云室宿祈祷室星得此子故。

　　毕陵伽婆蹉。

　　此云余习五百世来为婆罗门余习不除为人多傲。

　　薄拘罗。

　　此云善容形容美故。

　　摩诃拘絺罗。

　　此云大膝盖从相貌以为名。

　　难陀。

　　此云忻乐本牧牛人以牧牛事请问世尊佛答心解忻乐出家。

　　孙陀罗难陀。

　　孙陀罗此云好爱即妻名难陀此云忻乐即佛亲弟欲心重故忻乐其妻。

　　富楼那弥多罗尼子。

　　富楼那此云满祷神得子满心愿故弥多罗此云慈尼字此云女指满所出是慈女子子母合称名满慈子。

　　须菩提。

　　此云空生初在母胎便知空寂又云善现尊者生时善相现故。

　　阿难。

　　此云庆喜尊者生时诸庆大集举国忻庆。

　　罗睺罗。

　　此云覆障佛之子也佛欲出家父王告言若得子已当从汝志为子所障不即出家。

　　如是众所知识。

　　知圆识妙名崇德重众人所善曰善知识。

　　大阿罗汉等。

　　万二千众举二十一余不提名故云等也。

　　复有学无学二千人。

　　此二千人亦比丘众但举其数不谈名德初二三果思惑未尽名为学人四果圣人见思永尽所作已办名为无学。

　　摩诃波阇波提比丘尼。

　　波阇波提此云爱道即佛姨母。

　　与眷属六千人俱。

　　六千尼众皆是眷属。

　　罗睺罗母耶输陀罗比丘尼。

　　耶输陀罗此云华色即罗睺罗母。

　　六与眷属俱。

　　眷属之称亦尼众也。

　　菩萨摩诃萨八万人。

　　菩萨此云道心摩诃萨此云大众生。

　　皆于阿耨多罗三藐三菩提不退转。

　　阿耨多罗此云无上三藐此云正等正以简邪等谓平等佛与众生其性无二三菩提此云正觉正能觉了一切诸法不退转有三一位次不退减二功行不退怯三正念不退失。

　　皆得陀罗尼。

　　此云总持护善令生遮恶不起总摄持故。

　　乐说辩才。

　　才智辩捷乐说无穷。

　　转不退转法轮。

　　利根菩萨是能转之智人不退法轮是所转之妙法。

　　供养无量百千诸佛。

　　深心承顺名供养佛。

　　于诸佛所植众德本。

　　广种善因名植德本。

　　常为诸佛之所称叹。

　　以德重故常得诸佛称名叹德。

　　以慈修身。

　　慈能与乐以此修身。

　　善入佛慧。

　　佛之心者大慈悲是能修大慈则是善入佛之智慧。

　　通达大智。

　　于诸智中佛智最上达大智者即佛见知。

　　到于彼岸。

　　究竟至于菩提彼岸。

　　名称普闻无量世界。

　　名字称呼远闻诸国。

　　能度无数百千众生。

　　所证至深所化至众。

　　其名曰。

　　上是叹德下出其名。

　　文殊师利菩萨。

　　此云妙德思益经云虽说诸法而不取法相名为妙德。

　　观世音菩萨。

　　楞严经云由我不自观音以观观者是故能令十方世界苦恼众生闻其音声皆得解脱。

　　得大势菩萨。

　　亦名大势至无量寿经云此菩萨行时十方世界皆悉震动坐时七宝国土一时动摇是故号此菩萨名大势至。

　　常精进菩萨。

　　大宝积经云是菩萨为一众生经无量劫随逐不舍或不受化而此菩萨亦无一念弃舍之心名常精进。

　　不休息菩萨。

　　思益经云恒河沙劫为一日夜是三十日为一月十二月为年经无量劫值无数佛修诸梵行然后受记名不休息上二菩萨于义似同各有主意常精进者为众生故若亲若疏终不弃舍不休息者为梵行故久习善因心不废弛。

　　宝掌菩萨。

　　普超经云常以实心通诸慧性为人讲宣于诸珍宝无所贪惜垂手为人故名宝掌。

　　药王菩萨。

　　悲华经云无始劫来作大医王救诸苦恼于贤劫中后当成佛名曰楼至。

　　勇施菩萨。

　　义约菩萨发勇猛心开大施门普利一切。

　　宝月菩萨。

　　义约菩萨怀于至宝饶益众生如月清凉能除热恼。

　　月光菩萨。

　　义约菩萨具大智慧如月光明清凉照世。

　　满月菩萨。

　　义约菩萨久修梵行垢尽慧明如净满月。

　　大力菩萨。

　　义约菩萨具诸功德有大力量能拔济他。

　　无量力菩萨。

　　义约菩萨深大慈悲力量无边不可称计。

　　越三界菩萨。

　　义约菩萨福德深厚有大智慧超越世间。

　　䟦陀婆罗菩萨。

　　此云善守思益经云善能守护一切众生若闻其名是人必定得三菩提。

　　弥勒菩萨。

　　此云慈氏思益经云若有众生见此菩萨应时即获慈心三昧。

　　宝积菩萨。

　　义约菩萨历劫勤苦修诸三昧法宝充积西竺经文其数甚多传来此方十无一二是以释名多无所出。

　　导师菩萨。

　　思益经云于邪见者生大悲心令入正道名曰导师。

　　如是等菩萨摩诃萨八万人俱。

　　八万之众略举十八是故结云如是等俱。

　　尔时释提桓因。

　　此云天帝或云帝释即是华梵双标欲界第二忉利天王言忉利者此云三十三由须弥顶有其四峰每峰八天帝释居中总名三十三天。

　　与其眷属二万天子俱。

　　眷属二万即忉利天诸天子也。

　　复有名。

　　此一名字通指下文诸天子也。

　　月天子。

　　月宫天子也。

　　普香天子。

　　或云即星宫天子北辰处中众星拱之。

　　宝光天子。

　　或云即日宫天子光明宝焰照临下士故云宝光光明经云日王赫焰放千光光明此三天子即帝释内臣如今宰辅也。

　　四大天王。

　　东方持国南方增长西方广目北方多闻四大天王各领部属居于四方即帝释外臣如今制阃也。

　　与其眷属万天子俱。

　　即上三天子四天王眷属之众诸天子也。

　　自在天子。

　　欲界第五化乐天主也以己神力化现境界随心受用故云自在。

　　大自在天子。

　　欲界第六他化自在天主也凡诸胜妙皆他所化现成爱用自不费力胜前第五化乐天宫故云大自在天。

　　与其眷属三万天子俱。

　　即上化乐他化二处天主眷属之众诸天子也。

　　娑婆世界主梵天王。

　　娑婆此云堪忍堪能忍爱一切苦恼不知出离世为迁流即过现未名三世也界为方位东西南北四维上下名为界也三世十方堪忍之境属梵天王之所统御故云王也此标王位下文方始指出王名。

　　尸弃大梵。

　　梵语树提尸弃此翻为火大梵尊天修火光定出离欲境为梵天王即大千世界娑婆主也。

　　光明大梵等。

　　光明即二禅已上少光天无量光天光音天等色界梵天是诸天王及以天众果报殊胜身有光明故曰光明大梵等及色界天顶摩醯首罗于梵天中得自在故亦名大自在。

　　与其眷属万二千天子俱。

　　即诸梵天王眷属之众诸天子也。

　　有八龙王难陀龙王。

　　此云欢喜护摩竭国人闻其名皆悉欢喜。

　　䟦难陀龙王。

　　此云善与上难陀兄弟也。

　　娑伽罗龙王。

　　此云咸海龙居海中从处为名。

　　和修吉龙王。

　　此云多头于一身上示现多头表一法中出无量法。

　　德叉迦龙王。

　　此云现毒示现毒相以化于人。

　　阿那婆达多龙王。

　　此云无热雪山顶有无热恼池龙居其中。

　　摩那斯龙王。

　　此云大身以太善心现大神力护法利生。

　　优钵罗龙王等。

　　此云黛色莲华池也龙居池中以莲显德。

　　各与若干百千眷属俱。

　　八大龙王所部之众。

　　有四紧那罗王。

　　此云歌神天帝歌乐用此神也。

　　法紧那罗王。

　　佛说法时诸天弦歌以赞于佛。

　　妙法紧那罗王。

　　作妙法乐以赞于佛。

　　大法紧那罗王。

　　赞咏大乘清净法也。

　　持法紧那罗王。

　　任持正法播于音乐。

　　各与若干百千眷属俱。

　　四种歌神所部之众。

　　有四乾闼婆王。

　　此云嗅香以香为食天帝作乐即用此神。

　　乐乾闼婆王。

　　乐者橦也宅江切倒伎也即缘竿倒掷之类。

　　乐音乾闼婆王。

　　即奏鼓乐者。

　　美乾闼婆王。

　　作橦倒伎最美观者。

　　美音乾闼婆王。

　　即奏音乐最美妙者。

　　各与若干百千眷属俱。

　　四种乐王所部之众。

　　有四阿修罗王。

　　此云无端正形貌丑恶故。

　　婆稚阿修罗王。

　　此云最胜能胜一切情欲境故。

　　佉罗骞䭾阿修罗王。

　　此云广肩脾以能荷法故。

　　毗摩质多罗阿修罗王。

　　此云净心帝释夫人舍脂父也。

　　罗睺阿修罗王。

　　此云障持其身长广手持日月障覆光明。

　　各与若干百千眷属俱。

　　四种修罗眷属众也。

　　有四迦楼罗王。

　　此云金翅鸟羽毛金色故。

　　大威德迦楼罗王。

　　威德最大胜诸同类。

　　大身迦楼罗王。

　　居四天下大树之上两翅展开相去三百三十六万里。

　　大满迦楼罗王。

　　翅扇水开入海啖龙大满其意。

　　如意迦楼罗王。

　　此鸟颈上有如意珠。

　　各与若干百千眷属俱。

　　四金翅鸟眷属之众。

　　韦提希子阿阇世王。

　　韦提希此云思惟阿阇世此云折指小指折故此折指王是思惟子子母合称。

　　与若干百千眷属俱。

　　与人王众诸眷属也。

　　各礼佛足。

　　以手接足礼拜于佛。

　　退坐一面。

　　礼已退身就一而坐。

　　尔时世尊四众围绕。

　　僧尼士女周围旋绕或就经说因佛放光身子与众腾疑致请发起众也文殊弥勒助佛扬化如影随形如谷答响影响众也学无学人从佛闻法得道受记当机众也余虽预闻心未明了用为远因结缘众也。

　　供养恭敬。

　　奉供事养肃恭致敬义通三业及以六尘合掌顶礼翘勤跪足身供养也叙述功德发言赞叹口供养也念佛恩德无暂忘时心供养也六尘奉上事供养也一性契如理供养也理事圆妙实相供也。

　　尊重赞叹。

　　极诚崇奉尊也感德深尊重也谈其道德赞也嗟吁莫及叹也。

　　为诸菩萨。

　　所为众也。

　　说大乘经。

　　言出佛口名之为说经谈实相名之为大力能运载名之为乘。

　　名无量义。

　　于一法中出无量义经云二法三道四果也二法即渐顿也三道即三乘也四果即声闻缘觉菩萨及佛四位圣果。

　　教菩萨法。

　　以上诸法大乘之义教示菩萨。

　　佛所护念。

　　一切诸佛为能护念无量义经教菩萨法是所护念。

　　佛说此经已。

　　说无量义经已。

　　结加趺坐。

　　趺足背也先以右足压左足上次以左足压右足上名曰加趺。

　　入于无量义处三昧。

　　三昧此云正定若但虚言而不履践无量义海诸三昧门岂能成就故佛入定为人作则。

　　身心不动。

　　身不动色定也心不动性定也。

　　是时天雨曼陀罗华。

　　雨去声从天下也曼陀罗此云适意亦名小白华。

　　摩诃曼陀罗华。

　　此云大适意亦名大白华。

　　曼殊沙华。

　　小赤华也。

　　摩诃曼殊沙华。

　　大赤华也天雨四华表住行向地四十位也。

　　而散佛上。

　　散佛上者表于佛境修功德因。

　　及诸大众。

　　表供一切悉令成佛。

　　普佛世界。

　　普遍十方三世佛境。

　　六种震动。

　　地表心体善念动时六情诸根悉转为善。

　　尔时会中。

　　无量义会。

　　比丘比丘尼。

　　如上。

　　优婆塞。

　　此云清信男。

　　优婆夷。

　　此云清信女。

　　天龙夜叉。

　　诸天王等及天眷属诸龙王等及龙眷属夜叉此云勇健鬼。

　　乾闼婆阿修罗迦楼罗紧那罗摩睺罗伽。

　　并如上解。

　　人。

　　世间之人。

　　非人。

　　大仙修罗地狱饿鬼等。

　　及诸小王。

　　世间粟散诸小王也。

　　转轮圣王。

　　金银铜铁四轮王也。

　　是诸大众。

　　指上所列。

　　得未曾有。

　　雨华动地昔未曾见今得见之云未曾有。

　　欢喜合掌。

　　睹相欢喜合掌致敬。

　　一心观佛。

　　专注一心瞻仰于佛。

　　尔时佛放眉间白毫相光。

　　佛眉中间有一白毫长一丈五尺色如珂雪宛转眉间外有八棱中空如筒放大光明从中而出两眉即表空有二边毫表中道。

　　照东方万八千世界。

　　东方为动之主万八千者表十八界。

　　靡不周遍。

　　其光大盛无不遍满。

　　下至阿鼻地狱。

　　阿鼻此云无间地狱众生常受众苦无有间断。

　　上至阿迦尼吒天。

　　此云色究竟下至地狱上至色顶中间所有无不遍照。

　　于此世界。

　　上诸世界。

　　尽见彼土。

　　欲色之境。

　　六趣众生。

　　天人修罗地狱饿鬼畜生约业分六各自趣向。

　　又见彼土。

　　万八千土。

　　现在诸佛。

　　现在说法诸佛世尊。

　　及闻诸佛。

　　耳听曰闻。

　　所说经法。

　　佛为能说法是所说。

　　并见彼诸比丘比丘尼。

　　他方世界出家僧尼。

　　优婆塞优婆夷。

　　他方世界在家士女。

　　诸修行得道者。

　　修摄其心行于圣行得入道者。

　　复见诸菩萨摩诃萨。

　　大乘众也。

　　种种因缘。

　　因即善心缘即善境心境非一故曰种种。

　　种种信解。

　　于诸法上起信解心。

　　种种相貌。

　　法门无量相貌不同。

　　行菩萨道。

　　六度万行是菩萨道践履名行。

　　复见诸佛。

　　他方诸佛。

　　般涅槃者。

　　此云寂灭机薪既尽应火云亡名为寂灭。

　　复见诸佛。

　　亦他方佛。

　　般涅槃后。

　　灭度之后。

　　以佛舍利。

　　此云骨身。

　　起七宝塔。

　　梵语塔婆此云高显处七种珍宝为佛起塔。

　　尔时弥勒菩萨作是念。

　　因光见土所以作念。

　　今者世尊。

　　释迦如来。

　　现神变相。

　　化现神通变净土相。

　　以何因缘。

　　何因何缘。

　　而有此瑞。

　　有此所现奇瑞之相。

　　今佛世尊。

　　谓释迦佛。

　　入于三昧。

　　说经之后入于正定。

　　是不可思议。

　　是之瑞相不可心思及以口议。

　　现希有事。

　　现希奇事非世所有。

　　当以问谁。

　　心自思择当问何人。

　　谁能答者。

　　又复思求能答之者。

　　复作此念。

　　又复念言。

　　是文殊师利。

　　众中上首大菩萨也。

　　法王之子。

　　佛名法王菩萨师佛名法王子。

　　已曾亲近供养。

　　菩萨久已亲炙近傍身心恭敬供养奉事。

　　过去无量诸佛。

　　所亲近境。

　　必应见此希有之相。

　　事佛既多必然曾见此奇瑞相。

　　我今当问。

　　我今当问能知此者。

　　尔时比丘比丘尼优婆塞优婆夷及诸天龙鬼神等咸作此念。

　　是诸人等亦同作念。

　　是佛光明。

　　佛所放光。

　　神通之相。

　　神力通变发用之相。

　　今当问谁。

　　思欲请问。

　　尔时弥勒菩萨欲自决疑。

　　弥勒菩萨位居等觉所见瑞相心犹疑暗欲求开决。

　　又观四众比丘比丘尼优婆塞优婆夷。

　　即四众也。

　　及诸天龙鬼神等。

　　八部众也。

　　众会之心。

　　即如上说今当问谁。

　　而问文殊师利言。

　　为己及众问文殊也。

　　以何因缘。

　　问佛现瑞为何因缘。

　　而有此瑞。

　　谓放光明。

　　神通之相。

　　指上所现。

　　放大光明。

　　指上白毫。

　　照于东方万八千土。

　　所照境也。

　　悉见彼佛。

　　见彼诸佛。

　　国界庄严。

　　依报严饰。

　　于是弥勒菩萨欲重宣此义。

　　前已具述自他疑念今复以偈重宣前意。

　　以偈问曰文殊师利导师何故。

　　颂以何因缘。

　　眉间白毫。

　　颂前白毫。

　　大光普照。

　　颂照万八千普遍世果。

　　雨曼陀罗。

　　颂雨二白华。

　　曼殊沙华。

　　颂雨二赤华。

　　旃檀香风。

　　前无此有。

　　悦可众心。

　　所现之相悦怿称可大众之心。

　　以是因缘。

　　指上所现心境之相。

　　地皆严净。

　　由神变故庄严清净。

　　而此世界。

　　此娑婆界。

　　六种震动。

　　所谓一动二遍动三等遍动只动一处名之为动动四天下名为遍动动大千界名为等遍动二起三涌四震五吼六觉每一字中各具三义。

　　时四部众。

　　指上四众。

　　咸皆欢喜。

　　睹瑞心喜。

　　身意快然。

　　身中如前畅快喜悦。

　　得未曾有。

　　如此之事昔所未有。

　　眉间光明。

　　中道毫光。

　　照于东方。

　　光本普遍先照东方。

　　万八千土。

　　所照之境。

　　皆如金色。

　　如来毫光所照如是。

　　从阿鼻狱上至有顶诸世界中。

　　独举上下中间普遍。

　　六道众生。

　　如上。

　　生死所趣。

　　死此趣彼。

　　善恶业缘。

　　众生所作善恶因缘。

　　受报好丑。

　　随业受报好妙丑恶。

　　于此悉见。

　　于毫光中皆悉得见。

　　又睹诸佛。

　　又复睹见万八千土其中诸佛。

　　圣主师子。

　　如来世尊众圣中主譬如师子百兽中主。

　　演说经典。

　　流演解说经文典法。

　　微妙第一。

　　义理第一微妙深远。

　　其声清净。

　　所说法音清洁白净。

　　出柔软音。

　　音出慈悲柔和善软。

　　教诸菩萨。

　　一一诸佛所教之众。

　　无数亿万。

　　数目众多不可称计。

　　梵音深妙。

　　梵净也意深语妙。

　　令人乐闻。

　　使人愿闻。

　　各于世界。

　　万八千土。

　　讲说正法。

　　讲明解脱正真之法。

　　种种因缘。

　　无数方便成佛因缘。

　　以无量喻。

　　引无数事以为譬喻。

　　照明佛法。

　　以智明法如光照物。

　　开悟众生。

　　开发悟明一切众类。

　　若人遭苦。

　　遇世苦厄。

　　厌老病死。

　　厌弃四相周而复始。

　　为说涅槃。

　　为说出世寂灭之乐。

　　尽诸苦际。

　　四果圣人出离三界名尽苦际。

　　若人有福。

　　有诸福量。

　　曾供养佛。

　　宿曾修供于佛有缘。

　　志求胜法。

　　立志欲求殊胜之法。

　　为说缘觉。

　　与此等说十二缘法令观世缘觉了法性。

　　若有佛子。

　　菩萨习大名为佛子。

　　修种种行。

　　发心修习六度万行。

　　求无上慧。

　　求于无上佛之智慧。

　　为说净道。

　　为是等说清净佛道。

　　文殊师利。

　　所对告人。

　　我住于此。

　　住此娑婆。

　　见闻若斯。

　　眼见佛境耳闻佛音其相如此。

　　及千亿事。

　　及诸事相。

　　如是众多。

　　指所见闻其相甚多。

　　今当略说。

　　今难具陈当简略说。

　　我见彼土。

　　我眼见彼诸佛净土。

　　恒沙菩萨。

　　如恒河沙众多菩萨。

　　种种因缘。

　　种种众善心因境缘。

　　而求佛道。

　　修习佛因求成佛道。

　　或有行施。

　　或行舍施。

　　金银珊瑚。

　　海中有宝秀气结成其色红润如树之形名曰珊瑚。

　　真珠摩尼。

　　蚌螺之类采于月华结成真珠摩尼此云能圣即如意珠。

　　砗磲码瑙。

　　海中大贝如车之渠即大海螺石中秀气其色红润如马之脑。

　　金刚诸珍。

　　坚利金刚及诸珍宝。

　　奴婢车乘。

　　给使婢仆运载车乘。

　　宝饰辇舆。

　　牵挽曰辇肩荷曰舆以宝严饰。

　　欢喜布施。

　　以欢喜心布散施与。

　　回向佛道。

　　回所修福趣向佛道。

　　愿得是乘。

　　愿欲得是大宝真乘。

　　三界第一。

　　于三界中为最第一。

　　诸佛所叹。

　　常为诸佛所赞叹者。

　　或有菩萨。

　　能行施者。

　　驷马宝车。

　　四马牵车以宝为饰。

　　栏楯华盖。

　　横者曰栏竖者曰楯即车栏也宝车顶上华饰之盖。

　　轩饰布施。

　　即今轩车此等行施。

　　复见菩萨。

　　复见施者。

　　身肉手足。

　　己财为施。

　　及妻子施。

　　内财为施。

　　求无上道。

　　为求佛道。

　　又见菩萨头目身体。

　　前舍手足今施头目。

　　欣乐施与。

　　欣喜愿乐施与众生。

　　求佛智慧。

　　所以施者为求佛慧。

　　文殊师利。

　　对告文殊。

　　我见诸王。

　　见彼世界诸人王等。

　　往诣佛所。

　　各往诣彼诸佛之所。

　　问无上道。

　　请问诸佛无上道教。

　　便舍乐土。

　　舍五欲乐受用之土。

　　宫殿臣妾。

　　宫殿是所依臣妾是所爱。

　　剃除须发。

　　须发至爱亦复剃除。

　　而被法服。

　　出家禀具披三法衣。

　　或见菩萨而作比丘。

　　出家为僧。

　　独处闲静。

　　独自闲居空静之处。

　　乐诵经典。

　　心乐读诵大乘经典。

　　又见菩萨勇猛精进。

　　果敢名勇力行名猛精而不杂进而不退。

　　入于深山。

　　远离嚣尘深居山谷。

　　思惟佛道。

　　正念思惟佛所行处观照禅也。

　　又见离欲。

　　又见有人厌离五欲。

　　常处空闲。

　　常居空静安闲之处。

　　深修禅定。

　　梵语禅那此云寂灭深入定门住于禅寂体真禅也。

　　得五神通。

　　天眼天耳他心宿命及以神境除却漏尽名五神通。

　　又见菩萨安禅合掌。

　　安住禅定端心合掌。

　　以千万偈。

　　千万大数也偈此云颂也。

　　赞诸法王。

　　既云禅寂又赞法王非禅不智非说不了安禅赞法默而说也赞法安禅说而默也。

　　复见菩萨智深志固。

　　智慧深远志操坚固。

　　能问诸佛。

　　智慧坚深善问诸佛。

　　闻悉受持。

　　随闻强记能尽受持。

　　又见佛子。

　　佛子菩萨互换称耳。

　　定慧具足。

　　定以摄散慧以破昏定慧等持名为具足。

　　以无量喻。

　　用无数事以为譬喻。

　　为众讲法。

　　以所得法为人讲明。

　　欣乐说法。

　　所得深法乐说无厌。

　　化诸菩萨。

　　诱化一切诸菩萨众。

　　破魔兵众。

　　背违正法引误一切名曰魔兵以正法眼烁去群邪名破魔也。

　　而击法鼓。

　　四大交击于中发声演大法义名击法鼓。

　　又见菩萨寂然宴默。

　　寂默宴坐。

　　天龙恭敬。

　　诸天龙王皆来敬奉。

　　不以为喜。

　　大龙来敬顺情境也菩萨住空初不为喜即舍禅也。

　　又见菩萨处林放光。

　　安处林下放清净光。

　　济地狱苦。

　　以大悲心济拔狱苦即悲禅也。

　　令入佛道。

　　转苦道身入于佛道略困曰睡熟睡曰眠佛子精进未尝如是。

　　又见佛子未尝睡眠经行林中。

　　行道林中如经之直。

　　勤求佛道。

　　以不懈怠求入佛道。

　　又见具戒。

　　具足受持清净大戒。

　　威仪无缺。

　　戒禁身口名曰威仪志诚谨洁无所缺犯。

　　净如宝珠。

　　持戒清洁如净宝珠。

　　以求佛道。

　　以持戒功求于佛道。

　　又见佛子住忍辱力。

　　住忍力中能耐耻辱。

　　增上慢人。

　　增上修行轻慢人者。

　　恶骂捶打。

　　口出恶言手行捶打。

　　皆悉能忍。

　　恶人恼己悉能忍之。

　　以求佛道。

　　以忍辱力求于佛道。

　　又见菩萨离诸戏笑。

　　戏笑心散离则寂静。

　　及痴眷属。

　　拨无因果名痴眷属。

　　亲近智者。

　　亲附近傍有智慧者。

　　一心除乱。

　　昏乱障道一心除之。

　　摄念山林。

　　修摄正念住于山林。

　　亿千万岁。

　　言其久也。

　　以求佛道。

　　以离痴乱智慧之行求成佛道。

　　或见菩萨肴膳饮食。

　　杂食曰肴美食曰膳饮如诸浆食即米面。

　　百种汤药。

　　百乃总名非定一百汤如术参药即圆散。

　　施佛及僧。

　　供佛施僧。

　　名衣上服。

　　有名之衣上色之服。

　　价直千万。

　　价直贵也。

　　或无价衣。

　　或至贵衣世间无价。

　　施佛及僧。

　　所供境也。

　　千万亿种。

　　通下诸物。

　　旃檀宝舍。

　　旃檀香木宝庄严舍。

　　众妙卧具。

　　众多妙好朱卧之具。

　　施佛及僧。

　　施与佛僧。

　　清净园林。

　　园以游观林以荫覆。

　　华果茂盛。

　　园林所有。

　　流泉浴池。

　　泉可饮用池可澡浴。

　　施佛及僧。

　　所施境也。

　　如是等施。

　　总该如上种种之物。

　　种种微妙。

　　一一之物精微美妙。

　　欢喜无厌。

　　勇施则欢无厌则久。

　　求无上道。

　　喜舍无厌为求至道。

　　或有菩萨说寂灭法。

　　寂灭之法本不可说以慈悲故方便说之。

　　种种教诏。

　　说种种法教训诏告。

　　无数众生。

　　所化之众。

　　或见菩萨观诸法性。

　　以智观察诸法体性。

　　无有二相。

　　元无异相一等空寂。

　　犹如虚空。

　　法性本寂如太虚空。

　　又见佛子心无所著。

　　心于诸缘无所染着。

　　以此妙慧。

　　无著净心名为妙慧。

　　求无上道。

　　以妙慧求无上之道。

　　文殊师利又有菩萨佛灭度后。

　　彼诸土中佛灭之后。

　　供养舍利。

　　此云骨身戒定内熏砧杵不碎一心敬仰如佛现在。

　　又见佛子造诸塔庙。

　　中有舍利名之为塔但供影像名之为庙。

　　无数恒沙。

　　言其多也。

　　严饰国界。

　　建造塔舍庄严国土。

　　宝塔高妙。

　　宝为佛塔高耸胜妙。

　　五千由旬。

　　此云驿程约四十里宝塔表身高五千者表五分法。

　　纵广正等。

　　竖纵横广数正相等。

　　二千由旬。

　　此宝塔基方八万里。

　　一一塔庙。

　　于诸一一无数塔庙。

　　各千幢幡。

　　各悬一千宝幢宝幡。

　　珠交露幔。

　　以珠交罗作露塔幔。

　　宝铃和鸣。

　　风动宝铃其音和雅。

　　诸天龙神人及非人。

　　八部众也。

　　香华伎乐。

　　伎艺音乐。

　　常以供养。

　　无时不然。

　　文殊师利。

　　告文殊言。

　　诸佛子等。

　　能供人也。

　　为供舍利。

　　为舍利故。

　　严饰塔庙。

　　庄严处所。

　　国界自然。

　　国妙境界出乎自然。

　　殊特妙好。

　　殊大也特独也美妙善好。

　　如天树王。

　　帝释天园有大树王枝叶遍覆五十由旬。

　　其华开敷。

　　塔庙严国如树华开。

　　佛放一光。

　　佛指释迦光即白毫。

　　我及众会。

　　我即弥勒众即大会。

　　见此国界。

　　万八千土。

　　种种殊妙。

　　依正妙好。

　　诸佛神力。

　　彼土诸佛神通之力。

　　智慧希有。

　　智慧深远世间罕有。

　　放一净光。

　　一白毫光。

　　照无量国。

　　遍照东方无数国土。

　　我等见此。

　　指上所见。

　　得未曾有。

　　自佛成道未曾有此。

　　佛子文殊愿决众疑。

　　劝请文殊与众决疑。

　　四众忻仰。

　　僧尼士女忻然仰慕。

　　瞻仁及我。

　　望君与我为之决通。

　　世尊何故。

　　佛以何缘。

　　放斯光明。

　　问放光因。

　　佛子时答。

　　劝请文殊应时即答。

　　决疑令喜。

　　为众决疑令生欢喜。

　　何所饶益。

　　有何所以饶润利益。

　　演斯光明。

　　流演此光。

　　佛坐道场。

　　佛在摩竭坐于道场。

　　所得妙法。

　　心所证得微妙之法。

　　为欲说此。

　　是欲说此无上妙法。

　　为当授记。

　　是欲为众授菩提记心疑不决故此双问。

　　示诸佛土。

　　光中示现诸佛国土。

　　众宝严净。

　　是众宝土庄严清净。

　　及见诸佛。

　　及于光中见彼诸佛。

　　此非小缘。

　　现此瑞相非小因缘。

　　文殊当知。

　　惟愿文殊当知此意。

　　四众龙神。

　　僧尼士女龙天八部。

　　瞻察仁者。

　　瞻仰观察仁者文殊。

　　为说何等。

　　上问二事是说那件。

　　尔时文殊师利。

　　当弥勒问求决之时。

　　语弥勒菩萨摩诃萨。

　　语即告也。

　　及诸大士。

　　在会之众。

　　善男子等。

　　称美大众为慈善男。

　　如我惟忖。

　　如我文殊思惟忖度。

　　今佛世尊。

　　今释迦尊。

　　欲说大法。

　　正欲说大。

　　雨大法雨。

　　下大法雨润大众生。

　　吹大法螺。

　　改大法令号召众生。

　　击大法鼓。

　　震大法雷肃大法众。

　　演大法义。

　　演昔未说大乘法义。

　　诸善男子。

　　告诸会众。

　　我于过去诸佛。

　　言于往世诸佛之所。

　　曾见此瑞。

　　曾见诸佛现此瑞相。

　　放斯光已。

　　放白光已。

　　即说大法。

　　诸大乘法。

　　是故当知。

　　以是之故当知今意。

　　今佛现光。

　　今释迦佛现大光明。

　　亦复如是。

　　与昔是同。

　　欲令众生。

　　佛意欲令诸众生等。

　　咸得闻知。

　　咸皆得闻如实知解。

　　一切世间。

　　欲界色界及无色界名三世间。

　　难信之法。

　　世所难信圆顿法门。

　　故现斯瑞。

　　为说妙经先现瑞相。

　　诸善男子。

　　指现在众。

　　如过去无量无边。

　　举往世时。

　　不可思议。

　　时节长远心思口议不可得及。

　　阿僧祇劫。

　　此云无数时。

　　尔时有佛。

　　谓往劫时有佛出世。

　　号日月灯明。

　　日表慧光洞明法界月表定性游毕竟空灯表戒智照了诸缘三学备修三身圆证三德圆具三智圆明。

　　如来。

　　一切诸佛皆有通别二种之号日月灯明即别号也如来乃至世尊此十种名诸佛皆同名通号也般若经云无所从来亦无所去此即不生不灭法身如来也法华经云慧光照无量寿命无数劫久修业所得此即五分修成有生无灭报身如来也成实论云乘如实道来成正觉此即有生有灭应身如来也。

　　应供。

　　如来世尊体具万德应受人天恭敬供养。

　　正遍知。

　　亦云等正觉佛正觉性与众生等世出世法正能觉了无不遍知号正遍知。

　　明行足。

　　明白梵行皆悉具足。

　　善逝。

　　善能也逝往也善从迷乡往于智地。

　　世间解。

　　善解世间诸众生意。

　　无上士。

　　诸菩萨等无明未尽有佛在上名有上士如来极证名无上士。

　　调御丈夫。

　　调停制御人天象马慈悲方便名大丈夫。

　　天人师。

　　若天若人咸蒙开发为世师范。

　　佛。

　　梵语佛陀此云觉者世出世法悉能觉了。

　　世尊。

　　具上十号为诸世间之所尊敬。

　　演说正法。

　　演说正真无上之法。

　　初善中善后善。

　　从初发心修行于道名为初善自尔之后中间起行名为中善后际究竟成无上道名为后善。

　　其义深远。

　　所说法义从初至终深固幽远。

　　其语巧妙。

　　语言善巧所说微妙令人乐闻。

　　纯一无杂。

　　一乘纯净无二无三。

　　具足清白。

　　备具满足清洁白净。

　　梵行之相。

　　约相起修名事梵行照体空寂名理梵行。

　　为求声闻者。

　　与厌苦果求声闻者。

　　说应四谛法。

　　佛所说法与苦集灭道四谛相应。

　　度生老病死。

　　修上四谛度出生死。

　　究竟涅槃。

　　究尽脱离三界苦果入无余乐。

　　为求辟支佛者。

　　辟支佛此云缘觉观十二缘得入道故亦云独觉出无佛世不因师匠观物变易独能觉了。

　　说应十二因缘法。

　　佛所说法与十二缘一一相应言十二者一无明二行业三情识四名色五六入六相触七领受八爱乐九取着十有业十一招生十二老死展转相生谓之因互相由藉谓之缘。

　　为诸菩萨。

　　大根众生。

　　说应六波罗蜜。

　　此云到彼岸生死如此岸烦恼为中流涅槃为彼岸修布施持戒忍辱精进禅定智慧六种梵行度于生死烦恼大海到于菩提涅槃彼岸如所说者机教相应。

　　令得阿耨多罗三藐三菩提。

　　令此大根菩萨行人证得无上正等正觉。

　　成一切种智。

　　言智有三一切智空智也道种智假智也一切种智空假不二中智也圆证曰成。

　　次复有佛。

　　初佛之后复有佛出。

　　亦名日月灯明。

　　名同初佛。

　　次复有佛亦名日月灯明。

　　亦同初佛。

　　如是二万佛。

　　次第出世总二万佛。

　　皆同一字。

　　字即名也。

　　号日月灯明。

　　二万诸佛同一名字。

　　又同一姓。

　　姓亦同也。

　　姓颇罗堕。

　　此云利根思惟胜故。

　　弥勒当知。

　　文殊告言慈氏当知。

　　初佛后佛。

　　最初一佛直至末后二万尊佛。

　　皆同一字。

　　名也。

　　名日月灯明十号具足。

　　如前已解。

　　所可说法。

　　所有可曾容易而说不可思议寂灭之法。

　　初中后善。

　　如前已解。

　　其最后佛。

　　二万最末。

　　未出家时。

　　初在俗时。

　　有八王子。

　　王有八子。

　　一名有意。

　　有大道意。

　　二名善意。

　　善大道意。

　　三名无量意。

　　有大智慧解无量意。

　　四名宝意。

　　善解宝性具真实道。

　　五名增意。

　　增修上行有大道意。

　　六名除疑意。

　　智慧增胜除疑惑意。

　　七名响意。

　　解法性空如谷答响。

　　八名法意。

　　于甚深法善解其意。

　　是八王子。

　　上之八子。

　　威德自在。

　　威神德用得大自在。

　　各领四天下。

　　各自领职王四天下。

　　是诸王子。

　　八人王子。

　　闻父出家。

　　闻父轮王弃国出家。

　　得阿耨多罗三藐三菩提。

　　如前已解。

　　悉舍王位。

　　八子悉弃人王之位。

　　亦随出家。

　　亦随父王出家行道。

　　发大乘意。

　　勇发大乘菩提道意。

　　常修梵行。

　　常时修习清白梵行。

　　皆为法师。

　　八子皆为大乘法师。

　　已于千万佛所。

　　先已承事千万亿佛。

　　植诸善本。

　　种植善根。

　　是时日月灯明佛。

　　最后如来。

　　说大乘经。

　　所说之法。

　　名无量义。

　　从所诠义以立其名。

　　教菩萨法。

　　教导大根菩萨之法。

　　佛所护念。

　　是大乘法常为诸佛之所护念。

　　说是经已。

　　说无量义大乘经已。

　　即于大众中。

　　于大法会众人之中。

　　结加趺坐。

　　以足相结加趺而坐。

　　入于无量义处三昧。

　　依经入定。

　　身心不动。

　　身静心定。

　　是时天雨。

　　入是定时诸天雨华。

　　曼陀罗华。

　　小白华。

　　摩诃曼陀罗华。

　　大白华。

　　曼殊沙华。

　　小赤华。

　　摩诃曼殊沙华。

　　大赤华。

　　而散佛上。

　　散日月灯顶门之上。

　　及诸大众。

　　及诸在会闻法大众。

　　普佛世界。

　　普遍十方佛之境界。

　　六种震动。

　　如前已解。

　　尔时会中。

　　无量义会。

　　比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人及诸小王转轮圣王等是诸大众得未曾有欢喜合掌一心观佛。

　　如是等义并如前解。

　　尔时如来放眉间白毫相光照东方万八千佛土靡(无也)不周遍如今所见是诸佛土。

　　并如前解。

　　弥勒当知。

　　文殊告言慈氏当知。

　　尔时会中。

　　日月灯佛无量义会。

　　有二十亿菩萨。

　　十万为亿。

　　乐欲听法。

　　愿乐欲听所未闻法。

　　是诸菩萨。

　　二十亿众。

　　见此光明。

　　见灯明佛白毫相光。

　　普照佛土。

　　普照东方万八千土。

　　得未曾有。

　　得见未有。

　　欲知此光。

　　欲得知此白毫光明。

　　所为因缘。

　　光明远照有何所为因由缘事。

　　时有菩萨名曰妙光。

　　妙光即是文殊前身。

　　有八百弟子。

　　皆师妙光。

　　是时日月灯明佛从三昧起。

　　入于无量义处定已从座而起。

　　因妙光菩萨。

　　法不孤起起必因人。

　　说大乘经。

　　所说之法。

　　名妙法莲华。

　　如前。

　　教菩萨法。

　　教授菩萨。

　　佛所护念。

　　诸佛之所爱护敬念。

　　六十小劫。

　　器界一增减名为一小劫。

　　不起于座。

　　于如许时不起此座。

　　时会听者。

　　听法之者。

　　亦坐一处。

　　不离法席。

　　六十小劫。

　　听众时分亦同如来。

　　身心不动。

　　内外安然。

　　听佛所说。

　　历耳谛听佛说法音。

　　谓如食顷。

　　专心为法不觉时长六十小劫如一饭顷。

　　是时众中。

　　时会听众。

　　无有一人。

　　更无一人。

　　若身若心。

　　身心一如。

　　而生懈倦。

　　而未尝生懈倦之心。

　　日月灯明佛于六十小劫说是经已。

　　说法华已。

　　即于梵魔。

　　诸梵天王及于魔王。

　　沙门。

　　此云勤息。

　　婆罗门。

　　此云净行。

　　及天人。

　　诸天及人。

　　阿修罗众中。

　　会众之中。

　　而宣此言。

　　如下。

　　如来于今日中夜。

　　如来之道尚于中正至于入灭亦当中夜。

　　当入无余涅槃。

　　此云寂灭三惑已尽尚有色身名为有余机尽应亡名入无余。

　　时有菩萨。

　　当佛灭时。

　　名曰德藏。

　　具足功德如世宝藏。

　　日月灯明佛即授其记。

　　付授悬记。

　　告诸比丘。

　　时诸会众。

　　是德藏菩萨次当作佛。

　　如今弥勒继释迦尊。

　　号曰净身。

　　清净妙身。

　　多陀阿伽度。

　　此云如来。

　　阿罗诃。

　　此云应供。

　　三藐三佛陀。

　　此云正遍知本具十号文略举三。

　　佛授记已。

　　佛授德藏净身记已。

　　便于中夜。

　　日中降生夜中入灭日阳夜阴诸佛皆尔。

　　入无余涅槃。

　　入于寂灭。

　　佛灭度后。

　　入寂之后。

　　妙光菩萨。

　　月灯弟子。

　　持妙法莲华经。

　　持此法藏。

　　满八十小劫。

　　经历许时。

　　为人演说。

　　与人讲说。

　　日月灯明佛八子。

　　佛未出家有子八人。

　　皆师妙光。

　　从妙光学。

　　妙光教化。

　　教训化导。

　　令其坚固。

　　令八王子坚持固守。

　　阿耨多罗三藐三菩提。

　　如前。

　　是诸王子。

　　王之八子。

　　供养无量百千万亿佛已。

　　供养承事无量佛已后方证真。

　　皆成佛道。

　　本修佛因故皆成佛。

　　其最后成佛者。

　　法意王子最后成佛。

　　名曰然灯。

　　因名法意果号然灯法王破有如灯续明。

　　八百弟子。

　　妙光所化八百徒众。

　　中有一人。

　　众中一人。

　　号曰求名。

　　未忘世相欲求名称。

　　贪着利养。

　　贪着是心利养是物。

　　虽复读诵众经。

　　虽贪利养亦复诵经。

　　而不通利。

　　为着世缘心非纯一故不通利。

　　多所忘失。

　　不精之过。

　　故号求名。

　　名由斯得。

　　是人亦以。

　　此人亦因。

　　种诸善根因缘故。

　　读诵众经修诸福业种善为根以是善因成胜缘故。

　　得值无量。

　　获遇无数。

　　百千万亿诸佛。

　　由昔善缘遇众多佛。

　　供养恭敬。

　　奉事谨畏。

　　尊重赞叹。

　　推尊崇重褒赞称叹。

　　弥勒当知。

　　告弥勒言汝当知之。

　　尔时妙光菩萨。

　　时月灯所妙光菩萨。

　　岂异人乎。

　　即非他人。

　　我身是也。

　　文殊自谓是我前身。

　　求名菩萨。

　　亦非他人。

　　汝身是也。

　　即汝身是。

　　今见此瑞。

　　今日见此奇瑞之相。

　　与本无异。

　　与本月灯瑞相无异。

　　是故惟忖。

　　是故我今思惟忖度。

　　今日如来。

　　今则释迦。

　　当说大乘经。

　　诸佛既尔今佛亦然。

　　名妙法莲华教菩萨法佛所护念。

　　此上十二字即莲经广题。

　　尔时文殊师利于大众中欲重宣此义。

　　前说后颂故曰重宣。

　　而说偈言。

　　偈字如前。

　　我念过去世。

　　文殊思念已往佛世。

　　无量无数劫。

　　经尔许时。

　　有佛人中尊。

　　有佛出世为人中尊。

　　号日月灯明。

　　彼佛名号。

　　世尊演说法。

　　成佛之后演说诸法。

　　度无量众生。

　　无量众生蒙佛化度。

　　无数亿菩萨。

　　大乘之众。

　　念入佛智慧。

　　令诸菩萨入于佛慧。

　　佛未出家时。

　　佛昔在家为轮王时。

　　所生八王子。

　　即有意等。

　　见大圣出家。

　　见父出家成大圣人。

　　亦随修梵行。

　　子亦随父修诸净行。

　　时佛说大乘。

　　时月灯说。

　　经名无量义。

　　无量义经。

　　于诸大众中。

　　于大会中。

　　而为广分别。

　　为诸会众广分别说。

　　佛说此经已。

　　无量义已。

　　即于法座上。

　　于无量义法座之上。

　　加趺坐三昧。

　　结加趺坐入无量定。

　　名无量义处。

　　三昧之名。

　　天雨曼陀华。

　　即前四华。

　　天鼓自然鸣。

　　天鼓空中自然而鸣。

　　诸天龙鬼神。

　　八部之众。

　　供养人中尊。

　　即月灯佛。

　　一切诸佛土。

　　月灯入定时诸佛土。

　　即时大震动。

　　如今释迦地摇六动。

　　佛放眉间光。

　　放白毫光。

　　现诸希有事。

　　见诸未有种种异事。

　　此光照东方。

　　首照东方。

　　万八千佛土。

　　表十八界。

　　示一切众生。

　　示六道众。

　　生死业报处。

　　死此生彼善恶报处。

　　有见诸佛土。

　　或有得见诸佛净土。

　　以众宝庄严。

　　百宝严饰。

　　琉璃颇梨色。

　　琉璃出波罗奈国其色莹净颇梨此方有之其色不定佛光照土色如诸宝。

　　斯由佛光照。

　　所见诸相因佛光照。

　　又见诸天人。

　　诸天世人。

　　龙神夜叉众乾闼紧那罗。

　　即八部众。

　　各供养其佛。

　　各各供养其土之佛。

　　又见诸如来。

　　光所现土诸佛如来。

　　自然成佛道。

　　佛道清净本非造作契理悟真即登正觉曰自然成。

　　身色如金山。

　　身色胜妙如紫金山。

　　端严甚微妙。

　　端正严饰精微妙好。

　　如净琉璃中。

　　琉璃色净内外莹彻。

　　内现真金像。

　　身如金像性如琉璃色身微妙现于性中。

　　世尊在大众。

　　他土诸佛在于众中。

　　敷演深法义。

　　敷扬演说深法妙义。

　　一一诸佛土。

　　万八千土。

　　声闻众无数。

　　诸土各有无数声闻。

　　因佛光所照。

　　由月灯佛光明所照。

　　悉见彼大众。

　　尽见他土彼诸大众。

　　或有诸比丘。

　　二乘众也。

　　在于山林中。

　　闲居静处。

　　精进持净戒。

　　精持不犯戒体清净。

　　犹如护明珠。

　　如龙护珠。

　　又见诸菩萨。

　　大乘之众。

　　行施忍辱等。

　　修六度也。

　　其数如恒沙。

　　菩萨之数如恒河沙。

　　斯由佛光照。

　　因月灯光照见诸相。

　　又见诸菩萨深入诸禅定。

　　菩萨妙定其数非一故云诸也摄心住寂名为入也。

　　身心寂不动。

　　内外寂然身心不动。

　　以求无上道。

　　入于深定求无上道。

　　又见诸菩萨知法寂灭相。

　　了知诸法寂灭相理。

　　各于其国土。

　　各于本国。

　　说法求佛道。

　　诸国菩萨各于其土说法求道。

　　尔时四部众。

　　光现土时在会四众。

　　见日月灯佛。

　　时四众见。

　　现大神通力。

　　所现之相皆佛神力。

　　其心皆欢喜。

　　其四众心皆悉欢喜。

　　各各自相问。

　　互相请问。

　　是事何因缘。

　　现土之事是何因缘。

　　天人所奉尊。

　　天人所奉月灯世尊。

　　适从三昧起。

　　适然月灯从定而起。

　　赞妙光菩萨。

　　灯明入定放白毫光妙光菩萨教诸弟子故佛出定赞叹妙光。

　　汝为世间眼。

　　汝是世间人天眼目。

　　一切所归信。

　　一切人天归依信奉。

　　能奉持法藏。

　　善能奉持如来法藏。

　　如我所说法。

　　如我所说一切诸法。

　　唯汝能证知。

　　独汝能证知解义味。

　　世尊既赞叹。

　　灯明世尊赞妙光已。

　　令妙光欢喜。

　　赞妙光者欲令心喜。

　　说是法华经。

　　定起乃说。

　　满六十小劫。

　　经尔许时。

　　不起于此座。

　　不起于此法华座席。

　　所说上妙法。

　　所说最上胜妙之法。

　　是妙光法师悉皆能受持。

　　能信故受能解故持。

　　佛说是法华。

　　灯明佛说是法华经。

　　令众欢喜已。

　　令大众闻得欢喜已。

　　寻即于是日。

　　法华毕日。

　　告于天人众。

　　天人四众。

　　诸法实相义。

　　诸法之中实相妙义。

　　已为汝等说。

　　已为汝等如实演说。

　　我今于中夜。

　　灯明欲于中宵夜分。

　　当入于涅槃。

　　化毕当入寂灭涅槃。

　　汝一心精进。

　　嘱累妙光精专进行。

　　当离于放逸。

　　应当远离懈怠放逸。

　　诸佛甚难值。

　　说佛难值令生敬谨。

　　亿劫时一遇。

　　亿劫之中时或一遇。

　　世尊诸子等。

　　灯明八子及诸众等。

　　闻佛入涅槃。

　　闻灯明佛欲入涅槃。

　　各各怀悲恼。

　　各各心怀忧悲苦恼。

　　佛灭一何速。

　　佛入灭度一何疾哉。

　　圣主法之王。

　　圣主世尊诸法之王。

　　安慰无量众。

　　佛悯众忧安悉慰喻。

　　我若灭度时。

　　我若缘尽示寂之时。

　　汝等勿忧怖。

　　汝等勿得心怀忧怖。

　　是德藏菩萨。

　　补处菩萨。

　　于无漏实相。

　　于无漏法实相解脱。

　　心已得通达。

　　其心已得通畅了达。

　　其次当作佛。

　　德藏菩萨次当作佛。

　　号曰为净身。

　　佛为授记名净身佛。

　　亦度无量众。

　　亦如灯明度生无量。

　　佛此夜灭度。

　　授记传法即入涅槃。

　　如薪尽火灭。

　　机薪既尽应火亦亡。

　　分布诸舍利。

　　火化之后舍利分布。

　　而起无量塔。

　　梵语塔婆此云高显处言众建塔供佛舍利。

　　比丘比丘尼。

　　出家二众。

　　其数如恒沙。

　　言其多也。

　　倍复加精进。

　　见佛入灭己事未办倍复更加精勤修进。

　　以求无上道。

　　所以进行为求佛道。

　　是妙光法师。

　　灯明如来付法弟子。

　　奉持佛法藏。

　　持灯明佛法宝之藏。

　　八十小劫中。

　　佛灭度后正像法中。

　　广宣法华经。

　　广大宣演妙法华经。

　　是诸八王子。

　　灯明八子。

　　妙光所开化。

　　开诱化导。

　　坚固无上道。

　　小乘教相是生灭法圆顿大乘名无上道不生不灭名坚固法。

　　当见无数佛。

　　当于来世见无量佛。

　　供养诸佛已。

　　供养承事无数佛已。

　　随顺行大道。

　　随顺诸佛行无上道。

　　相继得成佛。

　　次第相继得成佛道。

　　转次而授记。

　　展转依次授补处记。

　　最后天中天。

　　其最后佛于人天中极为尊胜名天中天。

　　号曰然灯佛。

　　应身佛号。

　　诸仙之导师。

　　诸天仙中化导之师。

　　度脱无量众。

　　化度众多令悉解脱。

　　是妙光法师。

　　是传法师。

　　时有一弟子。

　　彼时妙光一人弟子。

　　心常怀懈怠。

　　其心常怀懈慢怠惰。

　　贪著于名利。

　　贪心取著名称财利。

　　求名利无厌。

　　贪求求心无有厌足。

　　多游族姓家。

　　为名利故多去游历大族贵姓豪富之家。

　　弃舍所习诵。

　　心中多事学业荒疏。

　　废忘不通利。

　　废弃忘失不能通利。

　　以是因缘故。

　　因贪名利废业之缘。

　　号之为求名。

　　名不虚得从习而生。

　　亦行众善业。

　　虽则贪求亦能修行众多善业。

　　得见无数佛。

　　以修善故得见诸佛。

　　供养于诸佛。

　　因值多佛修法供养。

　　随顺行大道。

　　随须诸佛行大乘道。

　　具六波罗蜜。

　　具足修习六度之行。

　　今见释师子。

　　今于贤劫见释迦尊。

　　其后当作佛。

　　其求名者于释迦尊末法之后次当作佛。

　　号名曰弥勒。

　　此云慈氏。

　　广度诸众生。

　　龙华树下三会说法度人无量。

　　其数无有量。

　　不可称数。

　　彼佛灭度后。

　　彼灯明佛入灭之后。

　　懈怠者汝是。

　　彼时求名即今弥勒。

　　妙光法师者。

　　灯明佛时妙光师者。

　　今则我身是。

　　彼时妙光即我文殊。

　　我见灯明佛。

　　我昔见彼灯明如来。

　　本光瑞如此。

　　本时光明瑞相如此。

　　以是知今佛。

　　以是昔缘验知今佛。

　　欲说法华经。

　　是欲演说妙法华经。

　　今相如本瑞。

　　今佛瑞相如本灯明。

　　是诸佛方便。

　　现瑞乃是诸佛方便。

　　今佛放光明。

　　今释迦佛放大光明。

　　助发实相义。

　　扶助开发实相义门。

　　诸人今当知。

　　在会诸人今当得知。

　　合掌一心待。

　　合十指掌一心伫待。

　　佛当雨法雨。

　　释迦当澍大法之雨。

　　充足求道者。

　　众生念法如渴思饮如来法施如雨普沾百谷草木充足无遗。

　　诸求三乘人。

　　声闻缘觉及诸菩萨求三乘人。

　　若有疑悔者。

　　若有疑惑掉悔之者。

　　佛当为除断。

　　释迦当与拔断疑根[列/刀]除见网。

　　令尽无有余。

　　三惑究尽令无有余。

　　妙法莲华经方便品第二

　　佛成道已四十余年为机未堪秘此此经不务速说最后灵山时说之是佛方便。

　　尔时世尊。

　　文殊说偈答弥勒时。

　　从三昧安详而起。

　　从无量义三昧正受安稳详审起于妙定。

　　告舍利弗。

　　诸弟子中身子智慧最为第一所以告之。

　　诸佛智慧。

　　所谓一切智道种智一切种智佛之智也常住实相平等大慧佛之慧也。

　　甚深无量。

　　诸佛所证彻法源底余无知者故曰甚深。

　　其智慧门。

　　上叹实智无有边量此说慧门非智莫入。

　　难解难入。

　　深故不易解妙故不易入。

　　一切声闻。

　　小乘之人闻佛音声悟明四谛故曰声闻。

　　辟支佛。

　　此云缘觉观十二缘觉真谛故亦名独觉匪因师授独能觉故。

　　所不能知。

　　二乘小智见解浅劣佛所证妙非彼能知。

　　所以者何。

　　征问所以何缘不知。

　　佛曾亲近。

　　缘佛曾经亲炙附近。

　　百千万亿。

　　十万日亿。

　　无数诸佛。

　　久劫之中所亲近者。

　　尽行诸佛。

　　诸佛行处尽皆行之。

　　无量道法。

　　无数佛道修行之法。

　　勇猛精进。

　　敢为曰勇竭智曰猛心一名精趣果曰进。

　　名称普闻。

　　令名美称普遍熏闻。

　　成就甚深。

　　造作名成圆备曰就成就处妙故曰甚深。

　　未曾有法。

　　六道三乘未有之法。

　　随宜所说。

　　佛虽方便随其所宜演说诸法。

　　意趣难解。

　　意思旨趣唯佛究尽余难晓解。

　　舍利弗。

　　呼名而告。

　　吾从成佛以来。

　　我自寂场证果已来。

　　种种因缘。

　　为钝根者说过现未种种善恶因心缘种。

　　种种譬喻。

　　为中根者引种种物譬类比喻。

　　广演言教。

　　广阔演说言说教诲。

　　无数方便。

　　无数巧妙方法利便。

　　引导众生。

　　诱引化导。

　　令离诸着。

　　众生顽迷事事贪着佛与方便令其远离。

　　所以者何。

　　征起前意何缘能是。

　　如来方便。

　　大觉如来慈悲演说法譬因缘是方便义。

　　知见波罗蜜。

　　达法源底名佛之知了法本空名佛之见到于彼岸名波罗蜜。

　　皆已具足。

　　解行皆已具备满足。

　　舍利弗如来知见。

　　正知正见。

　　广大深远。

　　遍了诸法名之曰广出诸圣表名之曰大穷实际地名之曰深无人能到名之曰远。

　　无量无碍。

　　非算所知故无数量性本空寂故无挂碍。

　　力无所畏。

　　佛之十力四无所畏。

　　禅定解脱三昧。

　　禅定是因解脱是果三昧梵语此云云定。

　　深入无际。

　　如上尽行诸佛行处戒定慧力一一正入无有边际。

　　成就一切未曾有法。

　　如上。

　　舍利弗如来能种种分别。

　　如五阴十二处十八界四谛十二缘六度万行以种种智广分别说。

　　巧说诸法。

　　所说机名巧法义非一名诸。

　　言词柔软。

　　所出言句柔和细软。

　　悦可众心。

　　悦乐称可众人之心。

　　舍利弗取要言之。

　　取撮要妙为汝言之。

　　无量无边未曾有法。

　　如上诸法。

　　佛悉成就。

　　谓佛尽证。

　　止舍利弗。

　　法既深妙人难信解只宜止之。

　　不须复说。

　　不必更说。

　　所以者何。

　　何因缘故止不须说。

　　佛所成就。

　　由佛世尊所成就者。

　　第一希有。

　　唯佛独证故云第一昔所未闻故云希有。

　　难解之法。

　　理深法妙所以难晓。

　　唯佛与佛。

　　唯独诸佛与释迦尊。

　　乃能究尽。

　　穷究尽底。

　　诸法实相。

　　微妙深法因妄有相了法性空名为实相。

　　所谓诸法。

　　十如是者一经之要为显实相令得开解。

　　如是相。

　　相谓相貌有真有妄真即常住无生无灭真如实相即经云唯佛与佛乃能究尽诸法实相妄即无明有生有灭虚幻之相即经云见诸众生为生老病死忧悲苦恼之所烧煮等如来明见无有错缪如理真实名如是相因佛说故众生得闻即经云诸法实相义已为汝等说。

　　如是性。

　　业不自生实由性起心本具有善恶之性随时因缘种种差别如竹木中有于火性若非遇缘无由得发必须钻截火相方生为善而发则名智光成就善事为恶而发则名毒火成就妄缘性本空寂随缘转变即楞严云火性无我寄于诸缘。

　　如是体。

　　体有三义圣凡平等名理为体五分修成名无漏体五阴幻躯名有漏体。

　　如是力。

　　指业体上所有功力十界依正业力所成。

　　如是作。

　　作是运造各随其力进善得福为恶招殃。

　　如是因。

　　因上因由正指心地一切善恶唯心所现譬诸草木因地所生。

　　如是缘。

　　缘即时事本非善恶其必由心相貌方显如燥就火势则蔓莚如冰见日冻则消融。

　　如是果。

　　行始为因行终为果善恶悉是揽因成果。

　　如是报。

　　业果既成随业受报悟成四圣迷号六凡。

　　如是本末究竟等。

　　迷悟两途从本至末因果不二究竟平等。

　　尔时世尊。

　　说是法时。

　　欲重宣此义而说偈言。

　　为未了者重括前义以偈说之。

　　世雄不可量。

　　大雄猛世尊智慧不可量。

　　诸天及世人。

　　人天二道。

　　一切众生类。

　　遍该九道。

　　无能知佛者。

　　六道三乘莫知佛意。

　　佛力无所畏。

　　十力四无所畏。

　　解脱诸三昧。

　　不可思议微妙解脱百千万亿诸大三昧。

　　及佛诸余法。

　　言佛余法指权三乘。

　　无能测量者。

　　唯除世尊余无能测。

　　本从无数佛。

　　由佛本来从无数佛。

　　具足行诸道。

　　具足修行诸佛道法。

　　甚深微妙法。

　　即上力无畏等佛所行处无上甚深微妙之法。

　　难见难可了。

　　理体义趣二俱深妙非眼所见非心能了。

　　于无量亿劫。

　　曾于无数亿千时分。

　　行此诸道已。

　　具行如上诸圣道已。

　　道场得成果。

　　修道之处名曰道场得最正觉名曰成果。

　　我已悉知见。

　　佛已于法尽知尽见。

　　如是大果报。

　　无上正觉名为大果圆满报身名为大报。

　　种种性相义。

　　即指十如性相之义。

　　我及十方佛。

　　唯佛与佛。

　　乃能知是事。

　　言是事者即微妙法。

　　是法不可示。

　　如是妙法本非言说不可以语开示于人。

　　言词相寂灭。

　　出言相表体性寂灭。

　　诸余众生类。

　　六道三乘众生等类。

　　无有能得解。

　　非其智力之所能了。

　　除诸菩萨众。

　　唯除信力大菩萨众。

　　信力坚固者。

　　法门深妙非信不入除力坚实牢固之者。

　　诸佛弟子众。

　　诸佛会中三乘弟子。

　　曾供养诸佛。

　　缘觉之人兼修福分曾供诸佛。

　　一切漏已尽。

　　三界漏业已得悉尽。

　　住是最后身。

　　于最后身得成缘觉。

　　如是诸人等。

　　于如是等缘觉之人。

　　其力所不堪。

　　力虽超生不堪闻妙。

　　假使满世间。

　　假使满于十方世间。

　　皆如舍利弗。

　　尽如身子智慧第一。

　　尽思共度量。

　　竭其神思忖度筹量。

　　不能测佛智。

　　莫能测知佛之智慧。

　　正使满十方。

　　满十方界。

　　皆如舍利弗。

　　皆如身子有大智慧。

　　及余诸弟子。

　　及余诸人大弟子等。

　　亦满十方刹。

　　亦满十方无数刹土。

　　尽思共度量亦复不能知。

　　前但引智如诸弟子亦不能测。

　　辟支佛利智。

　　缘觉独觉其智稍利过于声闻。

　　无漏最后身。

　　已无诸漏最后觉身。

　　亦满十方界。

　　亦如声闻满十方界。

　　其数如竹林。

　　状其多也。

　　斯等共一心。

　　是等支佛同一心念。

　　于亿无量劫。

　　于是许时。

　　欲思佛实智。

　　欲思如来真实智慧。

　　莫能知少分。

　　欲知小分亦不能得。

　　新发意菩萨。

　　新发道意诸菩萨等。

　　供养无数佛。

　　已曾供养无数诸佛。

　　了达诸义趣。

　　解了通达诸法义趣。

　　又能善说法。

　　又复善能为他说法。

　　如稻麻竹苇。

　　举此四物以况数多。

　　充满十方刹。

　　初心菩萨满十方界。

　　一心以妙智。

　　皆共一心以胜妙智。

　　于恒河沙劫。

　　经劫之多如恒河沙。

　　咸皆共思量。

　　是诸人等皆共忖度。

　　不能知佛智。

　　不能了知佛之智慧。

　　不退诸菩萨。

　　前约初心此不退位诸菩萨等。

　　其数如恒沙。

　　不退深位如恒沙多。

　　一心共思求亦复不能知。

　　登位不退慧力虽深不能知佛。

　　又告舍利弗无漏不思议。

　　法性清净离诸漏染不可心思及以口议。

　　甚深微妙法。

　　法性甚深微密玄妙。

　　我今已具得。

　　佛今已皆具足证得。

　　唯我知是相。

　　唯佛能知如是法相。

　　十方佛亦然。

　　十方果佛亦复如然。

　　舍利弗当知。

　　告舍利弗汝当知之。

　　诸佛语无异。

　　诸佛语同今生信也。

　　于佛所说法。

　　于佛所说大同之法。

　　当生大信力。

　　当生广大深信之力。

　　世尊法久后。

　　世尊说法过四十年故云久后。

　　要当说真实。

　　四十年前说方便教久后机熟要当说真。

　　告诸声闻众。

　　在会声闻。

　　及求缘觉乘。

　　在会支佛。

　　我令脱苦缚。

　　佛昔教化令得脱离生死苦缚。

　　逮得涅槃者。

　　逮及得证寂灭乐者。

　　佛以方便力。

　　如来随机用方便力。

　　示以三乘教。

　　开示方便声闻缘觉及以菩萨三乘之教。

　　众生处处着。

　　众生在迷无境不着。

　　引之令得出。

　　佛方便引令得出离。

　　尔时大众中有诸声闻漏尽阿罗汉阿若憍陈如等千二百人。

　　并如经初。

　　及发声闻辟支佛心比丘比丘尼优婆塞优婆夷各作是念。

　　因佛称叹法深难解故兴疑念。

　　今者世尊何故殷勤。

　　殷实勤重。

　　称叹方便。

　　妙乘引接是佛方便。

　　而作是言佛所得法。

　　佛于道场所证得法。

　　甚深难解。

　　法义深故浅机难解。

　　有所言说。

　　佛已有说。

　　意趣难知。

　　意思义趣难可得知。

　　一切声闻辟支佛所不能及。

　　二乘智力所不能及。

　　佛说一解脱义。

　　佛说一种小乘解脱寂灭之义。

　　我等亦得此法。

　　得此真空解脱之法。

　　到于涅槃。

　　证寂灭乐。

　　而今不知。

　　而今所叹我不能知。

　　是义所趣。

　　是大乘义之所趣向。

　　尔时舍利弗知四众心疑。

　　知诸四众心中疑惑。

　　自亦未了。

　　自于此法亦未明了。

　　而白佛言。

　　白释迦佛。

　　世尊何因何缘。

　　以何因由有何缘故。

　　殷勤称叹。

　　殷勤其心称扬赞叹。

　　诸佛第一方便。

　　常途方便接引三乘诸佛第一甚深方便不知何法。

　　甚深微妙。

　　深奥之甚微密胜妙。

　　难解之法。

　　三乘不知故曰难解。

　　我自昔来。

　　我从昔日鹿苑已来。

　　未曾从佛。

　　未曾得从。

　　闻如是说。

　　闻佛如是称叹之法。

　　今者四众咸皆有疑。

　　众皆不晓咸有疑心。

　　惟愿世尊。

　　思愿如来。

　　敷演斯事。

　　敷布演说所疑此事。

　　世尊何故。

　　何因缘故。

　　殷勤称叹甚深微妙难解之法尔时舍利弗欲重宣此义而说偈言慧日大圣尊。

　　佛之智慧如日普照大觉圣主万德世尊。

　　久乃说是法。

　　成道久后乃说是法。

　　自说得如是。

　　佛自说得如是第一难解之法。

　　力无畏三昧。

　　十力四无所畏诸正定聚。

　　禅定解脱等。

　　禅那寂定诸解脱等。

　　不可思议法。

　　是法微妙不可思议。

　　道场所得法。

　　于道场中所得之法。

　　无能发问者。

　　无有人能发问之者。

　　我意难可测。

　　佛意微妙难可测度。

　　亦无能问者。

　　非独难测亦无能问。

　　无问而自说。

　　无人请问佛自宣说。

　　称叹所行道。

　　叹己所行无上之道。

　　智慧甚微妙。

　　其智甚是微密奇妙。

　　诸佛之所得。

　　如是深智诸佛所得。

　　无漏诸罗汉。

　　无漏圣道诸四果人。

　　及求涅槃者。

　　即前发于声闻缘觉二种之心求寂灭者。

　　今皆堕疑网。

　　已证小果及求证者今皆堕于疑惑之网。

　　佛何故说是。

　　世尊何故而说是言。

　　其求缘觉者。

　　其有求证缘觉之者。

　　比丘比丘尼。

　　出家二众。

　　诸天龙鬼神及乾闼婆等。

　　八部之众。

　　相视怀犹豫。

　　众各相视犹豫不决。

　　瞻仰两足尊。

　　瞻视攀仰福慧具足万德世尊。

　　是事为云何。

　　此事是如何。

　　愿佛为解说。

　　愿佛慈悲与众解说。

　　于诸声闻众。

　　于声闻乘弟子众中。

　　佛说我第一。

　　佛常说我智慧第一。

　　我今自于智。

　　我于佛智今自不晓。

　　疑惑不能了。

　　心怀疑惑不能决了。

　　为是究竟法。

　　为复是说果上所证究竟大法。

　　为是所行道。

　　为复是说因地所行清净之道。

　　佛口所生子。

　　从佛口闻四谛之法得入圣道名所生子。

　　合掌瞻仰待。

　　合十指掌瞻仰于佛以俟开发。

　　愿出微妙音。

　　愿佛出于微妙法音。

　　时为如实说。

　　一时与众称实而说。

　　诸天龙神等。

　　八部之众。

　　其数如恒沙。

　　言其多也。

　　求佛诸菩萨。

　　求成佛道诸多菩萨。

　　大数有八万。

　　大约之数有八万众。

　　又诸万亿国。

　　世间诸国。

　　转轮圣王至。

　　诸转轮王咸至佛所。

　　合掌以敬心。

　　合掌瞻侍以表敬心。

　　欲闻具足道。

　　愿业欲闻具足妙道。

　　尔时佛告舍利弗。

　　当舍利弗说是偈时。

　　止止不须复说。

　　重言止止不须说得。

　　若说是事。

　　言是事者即上妙法上但云止下显止意。

　　一切世间。

　　三世间也。

　　诸天及人。

　　三界诸天及以世人。

　　皆当惊疑。

　　世间浅识乍闻深法皆当惊恐生疑惑心。

　　舍利弗重白佛言。

　　先已蒙止今重白言。

　　世尊惟愿说之惟愿说之。

　　求佛为说。

　　所以者何。

　　所以请说其意云何。

　　是会无数百千万亿阿僧祇众生。

　　阿僧祇此云无数。

　　曾见诸佛。

　　已曾得见众多诸佛。

　　诸根猛利。

　　六根清净勇猛聪利。

　　智慧明了。

　　聪明了达。

　　闻佛所说。

　　闻佛世尊所说深妙。

　　则能敬信。

　　佛恐惊疑所以不说今说慧明心能敬信。

　　尔时舍利弗欲重宣此义而说偈言法王无上尊。

　　佛王三界为大法王于世间中为无上尊。

　　惟说愿勿虑。

　　惟愿说之愿勿有虑。

　　是会无量众。

　　今此会中无数大众。

　　有能敬信者。

　　有能敬法。

　　佛复止舍利弗。

　　身子再请佛复止之。

　　若说是事。

　　若还演说是妙法事。

　　一切世间天人阿修罗皆当惊疑。

　　天修惊疑说之无益。

　　增上慢比丘。

　　增上修行下视一切谓他不及起傲慢心。

　　将坠于大坑。

　　将使傲慢无知之人坠于生死大我慢坑。

　　尔时世尊重说偈言止止不须说。

　　再止之也。

　　我法妙难思。

　　所以不说为难思故。

　　诸增上慢者。

　　诸增上行傲慢之人。

　　闻必不敬信。

　　此等若闻必不敬信。

　　尔时舍利弗重白佛言。

　　佛已重止身子又复至于再三。

　　世尊惟愿说之惟愿说之。

　　重言愿说诚之切也。

　　今此会中。

　　今此灵山大会之中。

　　如我等比。

　　似己之众。

　　百千万亿。

　　众数如是。

　　世世已曾。

　　从昔世世已曾见佛。

　　从佛受化。

　　从佛世尊闻法受化。

　　如此人等。

　　如上诸人。

　　必能敬信。

　　久从佛化必能信法。

　　长夜安稳。

　　无明黑暗名为长夜若能敬信必出生死名为安稳。

　　多所饶益。

　　多有所得饶润利益。

　　尔时舍利弗欲重宣此义而说偈言无上两足尊。

　　福慧两足无上慈尊。

　　愿说第一法。

　　愿说第一微妙之法。

　　我为佛长子。

　　我是世尊得法长子。

　　惟垂分别说。

　　惟愿垂慈分别而说。

　　是会无量众。

　　是法会中无数大众。

　　能敬信此法。

　　言此众人能敬信法。

　　佛已曾世世。

　　佛于过去世世已曾。

　　教化如是等。

　　教训化道如是等众。

　　皆一心合掌。

　　众皆一心恭敬合掌。

　　欲听受佛语。

　　意欲听闻信受佛语。

　　我等千二百。

　　千二百人大阿罗汉。

　　及余求佛者。

　　如序中列诸弟子等。

　　愿为此众故。

　　愿为此等诸大众故。

　　惟垂分别说。

　　思垂大慈分别演说。

　　是等闻此法。

　　是等大众得闻妙法。

　　则生大欢喜。

　　则能敬信生大喜悦。

　　尔时世尊告舍利弗汝已殷勤三请。

　　言舍利弗已伸三请。

　　岂得不说。

　　请既勤重何得不说。

　　汝今谛听。

　　将欲为说先戒摄耳至心谛听。

　　善思念之。

　　善自思惟而敬念之。

　　吾当为汝。

　　许为众等。

　　分别解说。

　　如下文中法说譬说及因缘说。

　　说此语时。

　　吾佛世尊作是说时。

　　会中有比丘比丘尼优婆塞优婆夷五千人等。

　　出家在家总五千人。

　　即从座起。

　　从法会起。

　　礼佛而退。

　　作礼世尊合掌而退。

　　所以者何。

　　佛欲说法而众退席其意何。

　　此辈罪根深重。

　　此等五千无明妄念能生诸过名为罪根业深障重。

　　及增上慢。

　　增上修行轻懈怠者。

　　未得谓得。

　　未有所得自谓有得。

　　未证谓证。

　　未有所证自谓已证。

　　有如此失。

　　有此过失。

　　是以不住。

　　所以退席不住法筵。

　　世尊默然。

　　佛但缄默。

　　而不制止。

　　而不制约止遏令住。

　　尔时佛告舍利弗我今此众。

　　上慢既去佛告身子我今现前此诸大众。

　　无复枝叶。

　　上慢人去如去枝叶。

　　纯有贞实。

　　纯有树身贞固坚实。

　　舍利弗如是增上慢人。

　　即五千众。

　　退亦佳矣。

　　昔止不说为上慢故今得退去甚为佳矣。

　　汝今善听。

　　汝今善自摄心谛听。

　　当为汝说。

　　许为众说。

　　舍利弗言唯然世尊。

　　唯然者应诺之词。

　　愿乐欲闻。

　　心愿爱乐欲得听闻。

　　佛告舍利弗如是妙法。

　　如是当说微妙之法。

　　诸佛如来时乃说之。

　　妙法难思须得其时机与缘熟方乃敢说。

　　如优昙钵华。

　　此云瑞应华。

　　时一现耳。

　　譬瑞应华待时方现。

　　舍利弗汝等当信。

　　汝等当起大信心。

　　佛之所说。

　　信佛世尊所说妙法。

　　言不虚妄。

　　佛言真实无有虚妄。

　　舍利弗诸佛随宜说法。

　　随诸众生之所宜乐而为说法。

　　意趣难解。

　　意思义趣深妙难解。

　　所以者何。

　　云何难解。

　　我以无数方便。

　　佛以种种方便智慧。

　　种种因缘。

　　及以种种心因境缘。

　　譬喻言词。

　　引物譬类比喻而说。

　　演说诸法。

　　流演讲说一切诸法。

　　是法非思量分别。

　　法性空寂离诸名相非心所思非口分别。

　　之所能解。

　　思议莫及。

　　唯有诸佛。

　　唯佛与佛。

　　乃能知之。

　　乃能得知。

　　所以者何。

　　有何所以如此难解。

　　诸佛世尊。

　　三世诸佛世间之尊。

　　唯以一大事因缘故。

　　独以开示悟入众生本有佛之知见出离生死一件大事正因善缘之故。

　　出现于世。

　　示现神变出于世间。

　　舍利弗云何名诸佛世尊唯以一大事因缘故出现于世。

　　此乃问起答见下文。

　　诸佛世尊欲令众生开佛知见。

　　知即佛心见即佛眼未闻法前心常蒙蔽欲为敷演令得心开。

　　使得清净故。

　　使除秽染复本清净。

　　出现于世。

　　为是故现。

　　欲示众生佛之知见故出现于世。

　　上云开者譬如启关今云示者如以室中所有之物而点示之。

　　欲令众生悟佛知见故出现于世。

　　所以开示实知实见欲令省悟知心是佛。

　　欲令众生入佛知见道故出现于世。

　　前虽省悟具佛见知今欲证入得佛智慧。

　　舍利弗是为诸佛以一大事因缘故出现于世。

　　此四句者结示上文开示悟入名一大事因缘。

　　佛告舍利弗诸佛如来但教化菩萨。

　　此明佛出本意但为教诸菩萨令入佛道。

　　诸有所作。

　　始从成佛来至法华凡有施为作诸方便。

　　常为一事。

　　常常只是为一大事。

　　唯以佛之知见示悟众生。

　　所谓一事即斯是也。

　　舍利弗如来但以一佛乘故。

　　虽说三乘其实为一。

　　为众生说法。

　　为众生说令得一乘。

　　无有余乘若二若三。

　　唯一佛乘无有其余若大小二乘及声闻缘觉菩萨三乘。

　　舍利弗一切十方诸佛法亦如是。

　　非独今佛说一乘法一切十方诸佛亦尔。

　　舍利弗过去诸佛。

　　已往之佛。

　　以无量无数方便。

　　谓诸度门善巧方便。

　　种种因缘。

　　善恶报应一切因缘。

　　譬喻言词。

　　譬类比喻语言词句。

　　而为众生。

　　为众生故。

　　演说诸法。

　　诸方便法。

　　是法皆为一佛乘故。

　　虽说诸法为入一乘。

　　是诸众生。

　　闻法之众。

　　从诸佛闻法。

　　从诸佛所获闻妙法。

　　究竟皆得。

　　初虽说三毕竟皆令得一乘道。

　　一切种智。

　　言智有三一切即空智二乘人所证也种即道种智方便菩萨所证也一切种者双收空假即是中道佛之智也。

　　舍利弗未来诸佛。

　　于未来时。

　　当出于世。

　　当出世者。

　　亦以无量无数方便种种因缘譬喻言词而为众生演说诸法是法皆为一佛乘故。

　　示一切佛心法俱同。

　　是诸众生从佛闻法究竟皆得一切种智。

　　示令众生所证皆等。

　　舍利弗现在十方无量百千万亿佛土中。

　　前明过未此说现在十方一切诸佛土中。

　　诸佛世尊。

　　现在说法住世慈尊。

　　多所饶益。

　　多所方便饶润利益。

　　安乐众生。

　　安稳快乐一切众生。

　　是诸佛。

　　是十方佛。

　　亦以无量无数方便种种因缘譬喻言词而为众生演说诸法是法皆为一佛乘故。

　　引现在佛所为同也。

　　是诸众生从佛闻法究竟皆得一切种智。

　　示诸众生得益同也。

　　舍利弗是诸佛。

　　是三世佛。

　　但教化菩萨。

　　但为菩萨无有余乘。

　　欲以佛之知见示众生故。

　　欲以二字即佛心也知见二字即佛慧也。

　　欲以佛之知见悟众生故欲令众生入佛之知见故。

　　示悟入者佛权智也会此理者众生即佛。

　　舍利弗我今亦复如是。

　　会同三世。

　　知诸众生。

　　佛智所知。

　　有种种欲。

　　众生心中种种情欲。

　　深心所著。

　　于诸尘境极生爱乐。

　　随其本性。

　　随诸迷者根本习性。

　　以种种因缘譬喻言词方便力。

　　一切方便智慧之力。

　　而为说法。

　　与之演说。

　　舍利弗如此皆为得一佛乘一切种智故。

　　如此种种无数方便皆为众生令得一乘。

　　舍利弗十方世界中。

　　十方一切诸佛土中。

　　尚无二乘。

　　尚无大小两乘。

　　何况有三。

　　何况更有声闻缘觉及以菩萨三乘之教。

　　舍利弗诸佛出于五浊恶世。

　　如以土尘投于清水汩然昏乱名之为浊以虚妄念惑本净心翻成叆昧名为浊恶。

　　所谓劫浊。

　　时世恶也。

　　烦恼浊。

　　心常愁恼不能清也。

　　众生浊。

　　众念生起常昏乱也。

　　见浊。

　　心眼所见不离尘缘。

　　命浊。

　　一期报命常在浊中。

　　如是舍利弗。

　　如是二字指上五浊。

　　劫浊乱时。

　　末劫浊世昏乱之时。

　　众生垢重。

　　世间众生障垢深重。

　　悭贪嫉妒。

　　吝财曰悭过取曰贪害贤曰嫉害色曰妒。

　　成就诸不善根故。

　　无明所覆作诸恶业名不善根。

　　诸佛以方便力。

　　众生迷故佛兴方便。

　　于一佛乘。

　　于一实道无上佛乘。

　　分别说三。

　　善巧分别作三乘说。

　　舍利弗若我弟子。

　　若我释迦座下弟子。

　　自谓阿罗汉辟支佛者。

　　若二乘人自谓我是声闻及缘觉者。

　　不闻不知。

　　耳不能闻心不能知。

　　诸佛如来但教化菩萨事。

　　不知如来但为菩萨执有三乘。

　　此非佛弟子。

　　非是菩萨。

　　非阿罗汉。

　　但是小乘罗汉非大乘阿罗汉。

　　非辟支佛。

　　但是小缘觉非大缘觉也。

　　又舍利弗是诸比丘比丘尼。

　　小乘二众。

　　自谓已得阿罗汉。

　　如入第四禅无闻见比丘本是凡夫妄言证圣自谓已得阿罗汉果。

　　是最后身。

　　是出三界最末后身。

　　究竟涅槃。

　　于有漏天计无漏果。

　　便不复志求阿耨多罗三藐三菩提。

　　于小利中自以为足不求大利成三菩提。

　　当知此辈皆是增上慢人。

　　但以勤故增上修行得小欢喜无深闻见其实未得一切圣果未得谓得名上慢人。

　　所以者何。

　　何以见得未曾证入。

　　若有比丘实得阿罗汉。

　　若有实证无缘不信。

　　若不信此法无有是处。

　　若实有证自当信法证而不信无有是处。

　　除佛灭度后。

　　唯除如来灭度之后。

　　现前无佛。

　　现前无佛住世之时。

　　所以者何。

　　何故除此。

　　佛灭度后。

　　世无明师。

　　如是等经。

　　如是大乘诸经典等。

　　受持读诵解义者。

　　言正信人。

　　是人难得。

　　如是之人世所难得。

　　若遇余佛。

　　若得逢遇余佛出世。

　　于此法中。

　　于此大乘微妙法中。

　　便得决了。

　　大乘深义遇佛方决。

　　舍利弗汝等当一心信解。

　　心无异念名之为一。

　　受持佛语。

　　因信故受因受故持。

　　诸佛如来言无虚妄。

　　佛语真实决无虚妄。

　　无有余乘。

　　无二无三。

　　唯一佛乘。

　　唯只有佛一乘实道。

　　尔时世尊欲重宣此义而说偈言比丘比丘尼有怀增上慢。

　　怀抱增上侮慢之心。

　　优婆塞我慢。

　　恃己凌他。

　　优婆夷不信。

　　如前四众无正信心。

　　如是四众等。

　　僧尼士女及八部等。

　　其数有五千。

　　总如许人。

　　不自见其过。

　　不能自知上慢之失。

　　于戒有缺漏。

　　持守小精缺失渗漏。

　　护惜其瑕疵。

　　玉病曰瑕人病曰疵污本受体名曰瑕疵。

　　是小智已出。

　　乐着小法名为小智幸已出去。

　　众中之糟糠。

　　解在皮肤无正体用如酒之糟如米之糠。

　　佛威德故去。

　　佛威德胜畏难故去。

　　斯人鲜福德。

　　斯等五千福缘德行皆悉鲜少。

　　不堪受是法。

　　力不堪任受是大法。

　　此众无枝叶。

　　今此大众见思枝叶皆已雕丧。

　　唯有诸贞实。

　　独有贞坚恪实根𠏉。

　　舍利弗善听。

　　告舍利弗汝善听受。

　　诸佛所得法。

　　诸佛世尊道场所得。

　　无量方便力。

　　方便善巧权智之力。

　　而为众生说。

　　为利根者如实而说。

　　众生心所念。

　　而诸众生心中所念。

　　种种所行道。

　　即方便教五乘之道。

　　若干诸欲性。

　　若干之数诸乐欲性。

　　先世善恶业。

　　过去所作善恶之业。

　　佛悉知是已。

　　佛悉知彼诸根器已。

　　以诸缘譬喻。

　　以诸因缘及以譬喻。

　　言词方便力。

　　语言方便智慧之力。

　　令一切欢喜。

　　令一切众皆得欢悦。

　　或说修多罗。

　　此云契经诸佛所说契理合机。

　　伽陀及本事。

　　伽陀或云偈他此翻孤起谓无长行直说偈也本事者说本宿世所行之事。

　　本生未曾有。

　　本生者说本宿世所生之身未曾有者即说希有未闻之法。

　　亦说于因缘。

　　善恶等因及善恶缘。

　　譬喻并祇夜。

　　譬喻者引譬喻说祇夜者即是重颂括前长行而作偈说。

　　优波提舍经。

　　此云论议通前九部名方便法。

　　钝根乐小法。

　　钝劣根器乐着小法。

　　贪著于生死。

　　贪心爱着生死境上有为之法。

　　于诸无量佛。

　　于诸佛所。

　　不行深妙道。

　　不能受行深妙之道。

　　众苦所恼乱。

　　常为生老病死冤憎会苦爱别离苦求不得苦五盛阴苦恼乱其心。

　　为是说涅槃。

　　与此厌苦求小之机说于有余及以无余二种涅槃。

　　我设是方便。

　　佛施如是方便之教。

　　令得入佛慧。

　　令得渐渐入佛智慧。

　　未曾说汝等。

　　但未曾说汝等声闻。

　　当得成佛道。

　　亦复当得成就佛道。

　　所以未曾说。

　　所以从昔未曾说者。

　　说时未至故。

　　为机钝劣时节未至。

　　今正是其时。

　　今此正是当说之时。

　　决定说大乘。

　　昔方便教有开有废非决定说今说妙乘名为决定。

　　我此九部法。

　　我昔所说九部方法。

　　随顺众生说。

　　皆是随机顺情而说。

　　入大乘为本。

　　入于大乘一实境界方是根本。

　　以故说是经。

　　以是之故说此妙乘。

　　有佛子心净。

　　若有佛子心地清净。

　　柔软亦利根。

　　调柔和软又复利根即大机也。

　　无量诸佛所。

　　于诸佛所。

　　而行深妙道。

　　修大乘行。

　　为此诸佛子。

　　为此大机诸佛子等。

　　说是大乘经。

　　说是大乘圆妙之法。

　　我记如是人。

　　我即授记如是等机。

　　来世成佛道。

　　于当来世成就佛道。

　　以深心念佛。

　　二乘之机但乐小果其心浅近大乘菩萨直欲究竟成就佛果其心远大名曰深心以此之心缘想于佛名之为念。

　　修持净戒故。

　　三学之中以戒为首戒净定明得入佛慧。

　　此等闻得佛。

　　此等大机闻得成佛。

　　大喜充遍身。

　　心大欢喜充满其身。

　　佛知彼心行。

　　佛知彼机所有心行。

　　故为说大乘。

　　故为斯等说最上乘。

　　声闻若菩萨。

　　一切声闻若或菩萨。

　　闻我所说法。

　　闻佛所说微妙之法。

　　乃至于一偈。

　　下至闻得一四句偈。

　　皆成佛无疑。

　　皆得成佛决定无疑。

　　十方佛土中。

　　十方世界佛国土中。

　　唯有一乘法。

　　唯有一乘圆妙之法。

　　无二亦无三。

　　即无大小二乘亦无声闻缘觉菩萨三乘。

　　除佛方便说。

　　除佛慈悲方便说三。

　　但以假名字。

　　若二若三悉是假名。

　　引导于众生。

　　以方便力引导众生。

　　说佛智慧故。

　　所以说小引入佛慧。

　　诸佛出于世。

　　诸佛世尊出现于世。

　　唯此一事实。

　　唯此妙乘是圆实法。

　　余二则非真。

　　余之二乘三乘但是方便而非真实。

　　终不以小乘。

　　初虽说二终但用大。

　　济度于众生。

　　拯济救度于诸众生。

　　佛自住大乘。

　　佛自住于究竟大乘。

　　如其所得法。

　　如佛所证道场得法。

　　定慧力庄严。

　　禅定智慧十力庄严。

　　以此度众生。

　　以此自证度他众生。

　　自证无上道。

　　佛自证得无上之道。

　　大乘平等法。

　　生佛不二平等之法。

　　若以小乘化。

　　若佛证大以小化他。

　　乃至于一人。

　　下至以小化于一人。

　　我则堕悭贪。

　　佛若隐大为之说小则堕贪心悭吝于法。

　　此事为不可。

　　此之一事为不可也。

　　若人信归佛。

　　若人信心归依于佛。

　　如来不欺诳。

　　如来诚实决无欺诳。

　　亦无贪嫉意。

　　亦无贪[怡-台+婪]嫉妒之意。

　　断诸法中恶。

　　断诸法中所有恶业。

　　故佛于十方。

　　故佛世尊于十方界。

　　而独无所畏。

　　惑业未尽不能无怖佛惑究尽独无畏惧。

　　我以相严身。

　　我以相好庄严之身。

　　光明照世间。

　　智慧光明普照世间。

　　无量众所尊。

　　无量大众之所敬尊。

　　为说实相印。

　　为是众生说于实相正法之印。

　　舍利弗当知。

　　汝舍利弗当知我意。

　　我本立誓愿。

　　我于本因立大誓愿。

　　欲令一切众。

　　欲令一切诸众生等。

　　如我等无异。

　　如佛世尊等无有异。

　　如我昔所愿。

　　如我昔时所发誓愿。

　　今者已满足。

　　今已满愿得成佛道。

　　化一切众生。

　　化诱一切在迷众生。

　　皆令入佛道。

　　皆令入于佛之正道。

　　若我遇众生。

　　我若逢遇一切众生。

　　尽教以佛道。

　　尽以佛道而教化之。

　　无智者错乱。

　　无大智者心错倒乱。

　　迷惑不受教。

　　迷昧疑惑不能受教。

　　我知此众生。

　　我知此等迷惑众生。

　　未曾修善本。

　　未曾修学大乘善本。

　　坚著于五欲。

　　坚心取着色声香味触五欲之境。

　　痴爱故生恼。

　　愚痴爱恋故生烦恼。

　　以诸欲因缘。

　　以贪诸欲恶因缘故。

　　坠堕三恶道。

　　趺坠陷堕地狱饿鬼畜生三种恶道。

　　轮回六趣中。

　　业果相酬如轮之转趣入三善三恶六道之中。

　　备受诸苦毒。

　　备具受纳诸苦毒报。

　　受胎之微形。

　　受胞胎生微末之形。

　　世世常增长。

　　世世积业增长苦报。

　　薄德少福人。

　　德微福鲜下劣之人。

　　众苦所逼迫。

　　常为诸苦之所逼迫。

　　入邪见稠林。

　　入于邪见生死稠林。

　　若有若无等。

　　若有即执有者若无即执空者等诸邪见。

　　依止此诸见。

　　依附止住此有无等诸不正见。

　　具足六十二。

　　诸外道等及以凡夫于五阴境起四种见或云色大我小我在色中或云色小我大色在我中或云色即是我或云离色是我色阴既尔余之四阴受想行识亦各四句总成二十若约三世过现未来各二十句共成六十兼于根本断常二见总六十二。

　　深着虚妄法。

　　深重爱着世间妄见虚伪之法。

　　坚受不可舍。

　　坚心取着不肯弃舍。

　　我慢自矜高。

　　生大我慢矜夸高傲自重轻他。

　　谄曲心不实。

　　谄妄邪曲心不直实。

　　于千万亿劫。

　　经尔许时。

　　不闻佛名字。

　　不闻诸佛万德名字。

　　亦不闻正法。

　　亦复不闻如来正法。

　　如是人难度。

　　如是之人以无缘故难可度脱。

　　是故舍利弗。

　　以是之故。

　　我为设方便。

　　我为施设三乘方便。

　　说诸尽苦道。

　　说诸法门尽苦之道。

　　示之以涅槃。

　　示以涅槃寂灭之法。

　　我虽说涅槃。

　　我虽为说寂灭之法。

　　是亦非真灭。

　　是乃方便非是究竟寂灭之法。

　　诸法从本来。

　　一切诸法从本以来。

　　常自寂灭相。

　　法性清净本自寂灭名为实相。

　　佛子行道已。

　　佛子行此佛之道已。

　　来世得作佛。

　　于未来世当得作佛。

　　我有方便力。

　　我有度生方便之力。

　　开示三乘法。

　　开通列示三乘之法。

　　一切诸世尊。

　　一切世间诸佛世尊。

　　皆说一乘道。

　　佛佛皆说一乘之道。

　　今此诸大众。

　　今此会中现前大众。

　　皆应除疑惑。

　　皆应深信于圆顿教勿生疑虑以自迷惑。

　　诸佛语无异。

　　十方诸佛同一圆乘无有异语。

　　唯一无二乘。

　　唯有一乘更无二法。

　　过去无数劫。

　　已往之世无数劫中。

　　无量灭度佛百千万亿种。

　　是等诸佛。

　　其数不可量。

　　其数甚多不可量度。

　　如是诸世尊种种缘譬喻。

　　种种因缘及以譬喻。

　　无数方便力。

　　以无数种善巧方便。

　　演说诸法相。

　　世出世间一切法相。

　　是诸世尊等。

　　亿万无量佛。

　　皆说一乘法。

　　皆说一乘实相之道。

　　化无量众生。

　　化度无量有缘众生。

　　令入于佛道。

　　令入一乘无上佛道。

　　又诸大圣主。

　　又复诸大圣明法主。

　　知一切世间。

　　佛智察知世间之中。

　　天人群生类。

　　诸天世人及诸世间众生之类。

　　深心之所欲。

　　深着妄心之所乐欲。

　　更以异方便。

　　三乘权道名异方便。

　　助显第一义。

　　以权助实显第一义。

　　若有众生类。

　　若有一切众生之类。

　　值诸过去佛。

　　或曾值遇过去诸佛。

　　若闻法布施。

　　若或闻法及以布施。

　　或持戒忍辱。

　　或能持戒及以忍辱。

　　精进禅智等。

　　精进不懈禅定智慧等即六度万行。

　　种种修福慧。

　　种种修习福慧二严。

　　如是诸人等皆已成佛道。

　　是等诸人于过去世修梵行者皆已成佛。

　　诸佛灭度后。

　　前据佛世此明灭后。

　　若人善软心。

　　若复有人善和细软。

　　如是诸众生皆已成佛道。

　　皆已成佛知无异乘。

　　诸佛灭度已。

　　于佛灭后。

　　供养舍利者。

　　恭敬供养佛舍利者。

　　起万亿种塔。

　　起造万亿种种之塔奉安舍利。

　　金银及颇梨。

　　即水晶也。

　　砗磲与玛瑙。

　　如前。

　　玫瑰琉璃珠。

　　玫瑰石奇美者名玫圆净者名瑰琉璃如前珠即真珠。

　　清净广严饰。

　　以诸清净种种好物而为严饰。

　　庄校于诸塔。

　　庄严铰链于诸宝塔。

　　或有起石庙。

　　或复有人以石起庙。

　　旃檀及沉水。

　　或栴檀木及沉水香。

　　木榓并余材。

　　木樒即香木长安有之可以造像及余诸材植也。

　　砖瓦泥土等。

　　以是等物起造殿塔。

　　若于旷野中积土成佛庙。

　　于空旷野积土成庙如土击之类。

　　乃至童子戏。

　　以至孩儿童子戏笑之间。

　　聚沙为佛塔。

　　虽云嬉戏聚沙为塔亦是善因。

　　如是诸人等皆已成佛道。

　　此举过去行诸善因已成就者劝令生信。

　　若人为佛故。

　　若复有人为佛之故。

　　建立诸形像。

　　前说造塔及以殿宇此下明造佛菩萨像。

　　刻雕成众相皆已成佛道。

　　或石或木刻凿雕镌成诸佛像及余圣像。

　　或以七宝成。

　　或以宝物若铸若装及雕琢成。

　　鍮鉐赤白铜。

　　鍮鉐似金。

　　白镴及铅锡。

　　铅软锡坚其色带青。

　　铁木及与泥。

　　铁铸木雕及以泥塑。

　　或以胶漆布。

　　胶漆布即三物。

　　严饰作佛像。

　　用严圣像。

　　如是诸人等皆已成佛道。

　　如是过去造像之人皆已成佛示得果也。

　　彩𦘕作佛像。

　　彩色绘𦘕。

　　百福庄严相。

　　作佛世尊百种福德庄严之相。

　　自作若使人皆已成佛道。

　　若自造像若使人造。

　　乃至童子戏。

　　下至儿童作戏。

　　若草木及笔。

　　若用草木及以笔墨。

　　或以指爪甲。

　　或但用指爪甲。

　　而𦘕作佛像。

　　已上多种作佛形像。

　　如是诸人等渐渐积功德。

　　渐渐积聚无边功德。

　　具足大悲心。

　　具足成就大慈悲心。

　　皆已成佛道。

　　昔如是者皆已果证。

　　但化诸菩萨。

　　言过去佛无别异乘但有一乘教菩萨法。

　　度脱无量众。

　　救度解脱无量众生。

　　若人于塔庙。

　　有舍利者名之为塔奉貌像处名之为庙。

　　宝像及𦘕像。

　　众宝以成或彩𦘕像。

　　以华香幡盖。

　　华表善因香表善德幡表善身盖表善果。

　　敬心而供养。

　　以恭敬心而修供养。

　　若使人作乐。

　　若或使人作众音乐。

　　击鼓吹角贝。

　　以桴击鼓或吹长角及以贝螺。

　　箫笛琴箜篌。

　　编竹为箫刳竹为笛舜琴五弦周琴七弦箜篌亦竹为之汉之乐也。

　　琵琶铙铜钹。

　　琵琶以木为之而有三弦铙与铜钹如世所有。

　　如是众妙音。

　　如是等乐众妙音声。

　　尽持以供养。

　　尽世所有持以供养。

　　或以欢喜心。

　　或因见佛生欢喜心。

　　歌呗颂佛德。

　　永言曰歌呗即梵音赞德曰颂。

　　乃至一小音。

　　下至最低一小音声。

　　皆已成佛道。

　　举古劝今。

　　若人散乱心。

　　若复有人散乱心中。

　　乃至以一华。

　　举少况多。

　　供养于𦘕像。

　　所𦘕佛像。

　　渐见无数佛。

　　以是缘故渐渐得见无数诸佛。

　　或有人礼拜。

　　以头至地名之为拜。

　　或复但合掌。

　　两掌相合以表敬仪。

　　乃至举一手。

　　下至略尔举手加额。

　　或复小低头。

　　或复小小低头致敬。

　　以此供养像。

　　以此礼仪供养佛像。

　　渐见无量佛。

　　以此善缘渐见诸佛。

　　自成无上道。

　　积功累德自行成也。

　　广度无数众。

　　广博度脱无数众生。

　　入无余涅槃。

　　此是利他令得究竟无上涅槃。

　　如薪尽火灭。

　　众生如薪草圣应如炉火机薪既尽应火云亡。

　　若人散乱心。

　　若复有人以散乱心。

　　入于塔庙中。

　　入于塔庙或复殿内。

　　一称南无佛。

　　发一念心称归敬佛。

　　皆已成佛道。

　　云何一念便得成佛若不发心终不证悟千里之行始于初步万德功勋始于一念举过去世所习微因皆已成佛验非虚唱。

　　于诸过去佛。

　　于过去世无数诸佛。

　　在世或灭后。

　　或佛在世或灭度后。

　　若有闻是法。

　　若有闻是一乘妙法。

　　皆已成佛道。

　　此举闻法得成佛道。

　　未来诸世尊。

　　往佛既尔未来亦然。

　　其数无有量。

　　佛之名数无有限量。

　　是诸如来等。

　　是等未来诸世尊等。

　　亦方便说法。

　　亦以方便演说诸法。

　　一切诸如来。

　　未来一切诸佛如来。

　　以无量方便。

　　一切教法皆佛方便。

　　度脱诸众生。

　　度脱一切未来众生。

　　入佛无漏智。

　　入于佛乘无漏智慧。

　　若有闻法者。

　　若有闻佛所说妙法。

　　无一不成佛。

　　无有一人不得成佛。

　　诸佛本誓愿。

　　众生闻法皆不退转得成佛者由佛愿力。

　　我所行佛道。

　　我之所行入佛之道。

　　普欲令众生。

　　普欲令彼法界众生。

　　亦同得此道。

　　亦同得此无上佛道。

　　未来世诸佛。

　　未来之世所有诸佛。

　　虽说百千亿。

　　虽则演说百千亿种。

　　无数诸法门。

　　无数方便诸法度门。

　　其实为一乘。

　　称实而言皆为一乘。

　　诸佛两足尊。

　　福慧俱足。

　　知法常无性。

　　诸佛了知一切诸法常住不迁由来空寂本无自性。

　　佛种从缘起。

　　佛性种子五分功德从缘而起成就报身。

　　是故说一乘。

　　以是之故说一佛乘。

　　是法住法位。

　　是一切法本性空寂如如不动名住法位。

　　世间相常住。

　　世间妄相生灭法也常住实相不生灭也了法无生相即无相如水中月虚而可见无心鉴像照而常空。

　　于道场知已。

　　佛于道场证知此已。

　　导师方便说。

　　为世导师因众生故假以言词方便而说。

　　天人所供养。

　　一切天人之所供养。

　　现在十方佛。

　　前明往佛自行化他此说现在亦复如是。

　　其数如恒沙。

　　佛数之多如彼河沙。

　　出现于世间。

　　诸佛慈悲出现于世。

　　安稳众生故。

　　为欲安稳诸众生故。

　　亦说如是法。

　　亦如往佛说诸实相寂灭之法。

　　知第一寂灭。

　　佛知诸法清净第一常自寂灭。

　　以方便力故。

　　法本无言以方便故为诸众生种种解说。

　　虽示种种道。

　　虽则开示种种道门。

　　其实为佛乘。

　　据其实意皆为佛乘。

　　知众生诸行。

　　知诸众生种种心行。

　　深心之所念。

　　于何法中深生爱念。

　　过去所习业。

　　于过去世所习何业。

　　欲性精进力。

　　种种乐欲种种习性于何法中而能精进有于何等清净道力。

　　及诸根利钝。

　　根器不同有上中下利为上根钝即中下。

　　以种种因缘。

　　如本生本事无数种因缘。

　　譬喻亦言词。

　　引物比喻言词演说。

　　随应方便说。

　　随其所当方便为说。

　　今我亦如是。

　　诸佛既然今我亦尔。

　　安稳众生故。

　　为令众生得安乐故。

　　以种种法门。

　　以种种法为入道门。

　　宣示于佛道。

　　宣通示教于佛之道。

　　我以智慧力。

　　我以佛智方便之力。

　　知众生性欲。

　　知诸众生种种根性种种欲乐。

　　方便说诸法。

　　说于三乘方便之法。

　　皆令得欢喜。

　　随根说法故皆欢喜。

　　舍利弗当知。

　　汝舍利弗当知此意。

　　我以佛眼观。

　　我以佛证圆通之眼观彼法界。

　　见六道众生。

　　鉴见六道在迷众生。

　　贫穷无福慧。

　　乏少曰贫窘极曰穷悭故不施所以无福愚故不学所以无慧。

　　入生死险道。

　　生死可畏名险恶道。

　　相续苦不断。

　　由过去业感现在身于现身中不知出要起惑造业招未来苦递相接续无间断时。

　　深著于五欲。

　　于五欲境深生爱着。

　　如𤛆牛爱尾。

　　𤛆牛之性酷爱其尾。

　　以贪爱自蔽。

　　以贪爱故自蔽妙明。

　　盲瞑无所见。

　　无目曰盲黑暗曰暝于一切法无有所见。

　　不求大势佛。

　　为无见故不能进求大势力佛。

　　及与断苦法。

　　及与断苦寂灭之法。

　　深入诸邪见。

　　深入生死邪见稠林。

　　以苦欲舍苦。

　　妄习苦业欲舍苦报。

　　为是众生故。

　　为此邪见诸众生故。

　　而起大慈心。

　　而佛起于大悲悯心。

　　我始坐道场。

　　我于摩竭始坐道场。

　　观树亦经行。

　　观菩提树往昔因缘亦于树下寂静经行。

　　于三七日中。

　　既成道已摄静三七。

　　思惟如是事。

　　思量忖度如是化事。

　　我所得智慧。

　　佛所证得无上智慧。

　　微妙最第一。

　　微密圆妙最为第一。

　　众生诸根钝。

　　而诸众生根性昏钝。

　　着乐痴所盲。

　　以着世乐为痴所蔽。

　　如斯之等类。

　　如此等众一类众生。

　　云何而可度。

　　云何说法而可度脱。

　　尔时诸梵王。

　　佛作尔思时诸色界诸梵天王。

　　及诸天帝释。

　　佛一化境有三千界百亿须弥一一须弥各一帝释故云诸也。

　　护世四天王。

　　守护世界四天门王。

　　及大自在天。

　　欲界第六天于欲界中名为自在色顶摩醯于色界中名大自在。

　　并余诸天众。

　　并余在会诸天仙众。

　　眷属百千万。

　　一一诸天各与眷属百千万众。

　　恭敬合掌礼。

　　一心恭敬合掌顶礼。

　　请我转法轮。

　　请佛为众转大法轮。

　　我即自思惟。

　　我即于座自心思惟。

　　若但赞佛乘。

　　若独赞叹一佛乘道。

　　众生没在苦。

　　而诸众生没于苦海。

　　不能信是法。

　　终不能得信是妙法。

　　破法不信故。

　　破毁正教不能信故。

　　坠于三恶道。

　　因破法故必堕恶道非为无益而又害之。

　　我宁不说法。

　　我则宁可不如莫说。

　　疾入于涅槃。

　　疾速入于寂灭涅槃。

　　寻念过去佛。

　　寻复思念过去诸佛。

　　所行方便力。

　　所行化事方便之力。

　　我今所得道。

　　我于今世所得之道。

　　亦应说三乘。

　　亦当如彼方便说三。

　　作是思惟时。

　　佛正作此思量之时。

　　十方佛皆现。

　　十方诸佛皆现在前。

　　梵音慰喻我。

　　以梵音声安慰于我。

　　善哉释迦文。

　　善哉善哉释迦文佛。

　　第一之导师。

　　善思方便导利众生于导师中最为第一。

　　得是无上法。

　　得是无上正真之法。

　　随诸一切佛。

　　又能随顺一切诸佛。

　　而用方便力。

　　而用三乘方便之力。

　　我等亦皆得。

　　我等诸佛亦皆证得。

　　最妙第一法。

　　最上微妙第一之法。

　　为诸众生类。

　　为诸一切众生之类。

　　分别说三乘。

　　于一佛乘分别说三。

　　少智乐小法。

　　有少智慧乐着小法。

　　不自信作佛。

　　不能自信当得作佛。

　　是故以方便。

　　以是之故用诸方便。

　　分别说诸果。

　　广分别说声闻缘觉及菩萨乘所证之果。

　　虽复说三乘。

　　虽复分别说于三乘。

　　但为教菩萨。

　　究其本意但是为教菩萨之机令成佛道。

　　舍利弗当知。

　　汝舍利弗当知尔时。

　　我闻圣师子。

　　佛闻诸佛圣主师子。

　　深净微妙音。

　　深远清净微妙之音。

　　称南无诸佛。

　　口称归敬十方诸佛。

　　复作如是念。

　　又复作意如是念言。

　　我出浊恶世。

　　佛出末劫浊恶世时。

　　如诸佛所说。

　　如过现佛所说仪式。

　　我亦随顺行。

　　我亦随顺诸佛所行。

　　思惟是事已。

　　思惟三乘方便事已。

　　即趣波罗柰。

　　即从摩竭至波罗奈。

　　诸法寂灭相。

　　诸法性空寂灭之相。

　　不可以言宣。

　　可以理会不可言说。

　　以方便力故。

　　但以如来方便力故。

　　为五比丘说。

　　为五拘邻假名字说。

　　是名转法轮。

　　是名鹿苑初转法轮。

　　便有涅槃音。

　　便有方便涅槃之音。

　　及以阿罗汉。

　　五比丘等皆证四果。

　　法僧差别名。

　　四谛名法罗汉名僧。

　　从久远劫来。

　　佛从因地久远时来。

　　赞示涅槃法。

　　赞叹开示寂灭之法。

　　生死苦永尽。

　　远离生死诸苦永尽。

　　我常如是说。

　　佛从久劫常如是说。

　　舍利弗当知。

　　汝舍利弗当知佛意。

　　我见佛子等。

　　我见现前诸佛子等。

　　志求佛道者。

　　立志愿求佛之道者。

　　无量千万亿。

　　无量大众。

　　咸以恭敬心。

　　一时咸以恭敬之心。

　　皆来至佛所。

　　皆悉来至佛所住处。

　　曾从诸佛闻。

　　已曾从于诸佛所闻。

　　方便所说法。

　　方便善巧所说之法。

　　我即作是念。

　　佛观时至即作念言。

　　如来所以出。

　　如来所以出现于世。

　　为说佛慧故。

　　本为演说佛之智慧。

　　今正是其时。

　　于今正是说佛慧时。

　　舍利弗当知。

　　汝当知我说大之意。

　　钝根小智人。

　　下等钝根小智见人。

　　著相憍慢者。

　　贪着世相自憍慢者。

　　不能信是法。

　　不能信是大乘之法所以不说。

　　今我喜无畏。

　　今我喜无此之忧畏。

　　于诸菩萨中。

　　于诸菩萨大众之中。

　　正直舍方便。

　　昔为小机未免迂曲作方便说今既纯熟舍前方便正直而说。

　　但说无上道。

　　但说一乘无上道教。

　　菩萨闻是法。

　　若菩萨根闻如是法。

　　疑网皆已除。

　　疑惑不决如在网中今闻妙教裂诸见网。

　　千二百罗汉。

　　即佛初化五拘邻三迦叶目犍连舍利弗师徒总有千二百人五百弟子及以上首诸无学者。

　　悉亦当作佛。

　　罗汉闻大即偏而圆悉亦当得作究竟佛。

　　如三世诸佛。

　　如彼十方三世诸佛。

　　说法之仪式。

　　所说化法方便仪式。

　　我今亦如是。

　　我今所得无上之道亦当如是。

　　说无分别法。

　　三乘之道名分别说唯说一乘即无分别。

　　诸佛兴出世。

　　十方诸佛兴慈出世。

　　悬远值遇难。

　　悬隔长远值遇是难。

　　正使出于世。

　　正使诸佛出现于世。

　　说是法复难。

　　说一乘法亦复是难。

　　无量无数劫。

　　经无数时。

　　闻是法亦难。

　　得闻是法亦不容易。

　　能听是法者。

　　能于法会听受此法。

　　斯人亦复难。

　　此等之人亦不易得。

　　譬如优昙华。

　　般泥洹经翻为瑞应此华生时佛即出世以譬如来难可得见。

　　一切皆爱乐。

　　一切众生皆悉爱乐。

　　天人所希有。

　　天上人间之所罕有。

　　时时乃一出。

　　非有道时优昙不现机兴时至方乃得闻。

　　闻法欢喜赞。

　　若闻是法欢喜赞叹。

　　乃至发一言。

　　乃至略尔发一言音。

　　则为已供养。

　　则为已能修法供养。

　　一切三世佛。

　　十方三世一切诸佛。

　　是人甚希有。

　　是信法人甚为罕有。

　　过于优昙华。

　　过于昙华难可得见。

　　汝等勿有疑。

　　汝等于法勿得有疑。

　　我为诸法王。

　　我为世尊诸法之王。

　　普告诸大众。

　　普告在会一切大众。

　　但以一乘道。

　　但以一乘无上之道。

　　教化诸菩萨。

　　教训化导于诸菩萨。

　　无声闻弟子。

　　初说三乘终归一实。

　　汝等舍利弗。

　　汝等会众及舍利弗。

　　声闻及菩萨。

　　小乘声闻权教菩萨。

　　当知是妙法。

　　当知如是上妙之法。

　　诸佛之秘要。

　　是诸世尊秘密要妙。

　　以五浊恶出。

　　为五浊世末劫之时。

　　但乐着诸欲。

　　但是爱乐贪着五欲。

　　如是等众生。

　　如是浊恶着欲众生。

　　终不求佛道。

　　终不肯求无上佛道。

　　当来世恶人。

　　当未来世浊恶之人。

　　闻佛说一乘。

　　闻佛演说一佛乘道。

　　迷惑不信受。

　　心中迷惑不能信受。

　　破法堕恶道。

　　毁破正法堕于恶道。

　　有惭愧清净。

　　有惭有愧发清净心。

　　志求佛道者。

　　并志求于佛之道者。

　　当为如是等。

　　当为如是正信人等。

　　广赞一乘道。

　　广赞一乘无上佛道。

　　舍利弗当知。

　　汝舍利弗须当知之。

　　诸佛法如是。

　　诸佛之法其义如是。

　　以万亿方便。

　　以千万亿无数方便。

　　随宜而说法。

　　随其所宜而为说法。

　　其不习学者。

　　其有愚痴不习学者。

　　不能晓了此。

　　则不能得晓了此义。

　　汝等既已知。

　　汝等大众既已得知。

　　诸佛世之师。

　　一切诸佛世间之师。

　　随宜方便事。

　　随顺机宜说法之事。

　　无复诸疑惑。

　　无复同彼有诸疑惑。

　　心生大欢喜。

　　闻法信解心大喜悦。

　　自知当作佛。

　　自知未来必当作佛。

　　妙法莲华经句解卷第一
卍新纂续藏经第 30 册 No. 0604 法华经句解


　　妙法莲华经句解卷第二

　　钱塘广照沙门　释　闻达

　　妙法莲华经譬喻品第三

　　前方便品开方便门示真实相依法直说唯舍利弗随闻悟解余诸大众虽则预闻尚未决了身子知机请佛为说令离疑悔佛即许可今当复以譬喻更明此义故名譬喻品也就中分二从卷初至尽回向佛道身子领解如来述成与授记莂众见欢喜是法说也次从尔时(云云)我今无复疑悔直至品终其中引物譬类欲令开解是譬说也。

　　尔时舍利弗。

　　闻方便品说法竟时。

　　踊跃欢喜。

　　手足踊跃心大欢喜。

　　即起合掌。

　　避席起身合掌具礼。

　　瞻仰尊颜。

　　瞻视仰望佛之尊颜。

　　而白佛言。

　　如上五句经家叙也。

　　今从世尊闻此法音。

　　闻方便品法说之音。

　　心怀踊跃。

　　心怀畅悦喜形于外。

　　得未曾有。

　　得闻妙法昔所未有。

　　所以者何。

　　出未闻意。

　　我昔从佛。

　　我于昔时从佛世尊。

　　闻如是法。

　　闻说大乘菩萨之法。

　　见诸菩萨。

　　目见大乘菩萨之机。

　　受记作佛。

　　受应身记八相成佛。

　　而我等不预斯事。

　　我等不预受记之事。

　　甚自感伤。

　　甚觉自愧有所感伤。

　　失于如来无量知见。

　　以乐小故失如来乘无量甚深佛之知见。

　　世尊我常独处。

　　常时独处。

　　山林树下。

　　丛树曰林独木曰树。

　　若坐若行。

　　若端坐若经行。

　　每作是念。

　　每以是事作念在怀。

　　我等同入法性。

　　我与菩萨同师如来入于法性。

　　云何如来。

　　因何之故而吾如来。

　　以小乘法。

　　用小乘教生灭之法。

　　而见济度。

　　方便见示拯济救度。

　　是我等咎。

　　是我等失不堪受大。

　　非世尊也。

　　非是世尊有所悭吝。

　　所以者何。

　　征起来意。

　　若我等待说所因。

　　若是我辈等待如来说诸菩萨所修大因。

　　成就阿耨多罗。

　　此云无上。

　　三藐三菩提者。

　　此云正等正觉。

　　必以大乘。

　　必用菩萨圆顿大乘。

　　而得度脱。

　　而令我得大乘度脱。

　　然我等不解方便。

　　然则我等不能晓解如来方便。

　　随宜所说。

　　随我所宜说方便法。

　　初闻佛法。

　　初于鹿苑闻四谛法。

　　遇便信受。

　　遇说小乘便即信受。

　　思惟取证。

　　用心思惟取证小果。

　　世尊我从昔来。

　　我自昔日方等已来。

　　终日竟夜。

　　尽日彻旦。

　　每自克责。

　　每自追悔克己责心。

　　而今从佛。

　　而于今日从佛所闻。

　　闻所未闻。

　　得闻昔日之所未闻。

　　未曾有法。

　　即方便品昔未有法。

　　断诸疑悔。

　　未闻此前疑惑追悔今悉断除。

　　身意泰然。

　　身安意定所以贴泰。

　　快得安隐。

　　身意爽快安乐隐密。

　　今日乃知真是佛子。

　　从前自谓体是声闻今日方知是佛亲子。

　　从佛口生。

　　从佛口说生于闻慧。

　　从法化生。

　　从法所化生于思慧。

　　得佛法分。

　　得于佛法有自己分。

　　尔时舍利弗欲重宣此义。

　　重欲宣通长行中义。

　　而说偈言我闻是法音。

　　我今得闻是法说音。

　　得所未曾有。

　　得于昔日未曾有法。

　　心怀大欢喜。

　　心怀清净生大喜悦。

　　疑网皆已除。

　　疑惑不解如网之罩悉已断除。

　　昔来蒙佛教。

　　自从昔来蒙佛教诫。

　　不失于大乘。

　　于大得闻名为不失。

　　佛音甚希有。

　　佛妙法音甚为罕有。

　　能除众生恼。

　　善能除灭众生热恼。

　　我已得漏尽。

　　我已得果三界漏尽。

　　闻亦除忧恼。

　　闻大乘义亦能除恼。

　　我处于山谷。

　　我居山林幽谷之中。

　　或在林树下。

　　或在丛林独树之下。

　　若坐若经行。

　　行坐之间。

　　常思惟是事。

　　常常思量大乘之事。

　　呜呼深自责。

　　呜呼叹息深自克责。

　　云何而自欺。

　　以何之故而自欺瞒。

　　我等亦佛子。

　　我等声闻亦是佛子。

　　同入无漏法。

　　三乘之人同断漏业入于法性空寂之理。

　　不能于未来。

　　不能有力于未来世。

　　演说无上道。

　　但知乐小不能说大。

　　金色三十二。

　　佛金色身三十二相。

　　十力诸解脱。

　　如来十力及三解脱。

　　同共一法中。

　　同住如来一法之中。

　　而不得此事。

　　但证小果而不得于无上道中法身之事。

　　八十种妙好。

　　无八十种微妙相好。

　　十八不共法。

　　十八种法不共三乘唯佛独证。

　　如是等功德。

　　如上所举是等功德。

　　而我皆已失。

　　而我于大皆已失之。

　　我独经行时。

　　我或居静独经行时。

　　见佛在大众。

　　见佛世尊在大众中。

　　名闻满十方。

　　名称闻望遍满十方。

　　广饶益众生。

　　广博利益法界众生。

　　自惟失此利。

　　自思失此大功德利。

　　我为自欺诳。

　　我由钝劣欺诳自心。

　　我常于日夜。

　　常于时中日夜思量。

　　每思惟是事。

　　每每思惟如是大事。

　　欲以问世尊。

　　欲以此事问于世尊。

　　为失为不失。

　　为复是失为复不失。

　　我常见世尊。

　　我于常时见佛世尊。

　　称赞诸菩萨。

　　称名赞叹诸大菩萨。

　　以是于日夜。

　　以此之故于昼夜间。

　　筹量如是事。

　　筹度思量如是之事。

　　今闻佛音声。

　　今闻吾佛微妙音声。

　　随宜而说法。

　　随顺机宜而说诸法。

　　无漏难思议。

　　无漏圣道不可思议。

　　令众至道场。

　　令三乘众悉登道场。

　　我本着邪见。

　　我本外道着邪见者。

　　为诸梵志师。

　　外道出家名为梵志身子初时为梵志师。

　　世尊知我心。

　　世尊道眼知我本心。

　　拔邪说涅槃。

　　拔除邪见说涅槃理。

　　我悉除邪见。

　　我悉断除邪僻之见。

　　于空法得证。

　　于空寂法得获证入。

　　尔时心自谓。

　　尔证小时心下自谓。

　　得至于灭度。

　　得小涅槃为究竟度。

　　而今乃自觉。

　　而于今日乃自省觉。

　　非是实灭度。

　　非是真实究竟灭度。

　　若得作佛时。

　　若果是得作真佛时。

　　具三十二相。

　　具三十二大人相好。

　　天人夜叉众龙神等恭敬。

　　若天及人龙鬼八部皆来恭敬。

　　是时乃可谓。

　　如是之时方乃可谓。

　　永尽灭无余。

　　诸漏永尽更无有余。

　　佛于大众中。

　　佛于天人大众之中。

　　说我当作佛。

　　说我未来当得作佛。

　　闻如是法音。

　　闻佛如是授记之音。

　　疑悔悉已除。

　　疑惑掉悔皆悉已除。

　　初闻佛所说。

　　初闻佛说法妙难思。

　　心中大惊疑。

　　心中大故惊恐疑惑。

　　将非魔作佛。

　　将非魔王现身作佛。

　　恼乱我心耶。

　　特来相恼乱我心耶。

　　佛以种种缘。

　　如方便品说诸因缘。

　　譬喻巧言说。

　　引物譬类善巧言说。

　　其心安如海。

　　其时我心安静如海。

　　我闻疑网断。

　　我闻佛音裂断疑网。

　　佛说过去世。

　　佛说往时过去之世。

　　无量灭度佛。

　　无边数量已灭度佛。

　　安住方便中。

　　安稳住于方便教中。

　　亦皆说是法。

　　彼佛亦皆说方便法。

　　现在未来佛。

　　现在住世及未来佛。

　　其数无有量。

　　其佛之数无有限量。

　　亦以诸方便。

　　亦以三乘诸方便教。

　　演说如是法。

　　假诸方便说大乘法。

　　如今者世尊。

　　如于今日释迦世尊。

　　从生及出家。

　　自从降生及以出家。

　　得道转法轮。

　　得成圣道转大法轮。

　　亦以方便说。

　　亦用方便说于大乘。

　　世尊说实道。

　　世尊所说真实之道。

　　波旬无此事。

　　外道波旬无如是事。

　　以是我定知。

　　以实道故我必定知。

　　非是魔作佛。

　　非是魔王化作佛也。

　　我堕疑网故。

　　我以迷心堕疑网故。

　　谓是魔所为。

　　谓是魔王化身为佛。

　　闻佛柔软音。

　　闻佛前品柔软圆音。

　　深远甚微妙。

　　其音深远义趣微妙。

　　演说清净法。

　　流演敷畅清净妙法。

　　我心大欢喜。

　　昔迷故疑今悟生喜。

　　疑悔永已尽。

　　惊疑掉悔已永灭尽。

　　安住实智中。

　　安心住于真实智中。

　　我定当作佛。

　　我今定当八相作佛。

　　为天人所敬。

　　得诸天人龙鬼所敬。

　　转无上法轮。

　　转于无上清净法轮。

　　教化诸菩萨。

　　如佛世尊方便虽多但为菩萨。

　　尔时佛告舍利弗吾今于天人沙门婆罗门等大众中说。

　　沙门此云勤息婆罗门此云净行。

　　我昔曾于。

　　释迦自谓曾于过去。

　　二万亿佛所。

　　二万亿数日月灯明诸佛之所。

　　为无上道故。

　　为欲成就无上道故。

　　常教化汝。

　　常以大乘教化于汝。

　　汝亦长夜。

　　未破无明名为长夜。

　　随我受学。

　　随侍于我受经学道。

　　我以方便。

　　我用慈悲而为方便。

　　引导汝故。

　　诱引化导为汝之故。

　　生我法中。

　　生身于我清净法中。

　　舍利弗我昔教汝。

　　我于往昔训教于汝。

　　志愿佛道。

　　立志愿求无上佛道。

　　汝今悉忘。

　　汝以力微今悉遗忘。

　　而便自谓。

　　汝便于小而自谓言。

　　已得灭度。

　　已得无上究竟灭度。

　　我今还欲令汝。

　　我于今者复欲令汝。

　　忆念本愿。

　　忆想思念本时志愿。

　　所行道故。

　　昔世所行无上道故。

　　为诸声闻。

　　与诸在会诸大声闻。

　　说是大乘经。

　　为小说大欲引入实。

　　名妙法莲华教菩萨法佛所护念。

　　如前已解。

　　舍利弗汝于未来世。

　　当来之世。

　　过无量无边不可思议劫。

　　从今日去经过无边非心思口议无数之劫。

　　供养若干千万亿佛。

　　言若干者即前无量无边不可思议。

　　奉持正法。

　　敬奉受持正真之法。

　　具足菩萨。

　　具足修习大乘菩萨。

　　所行之道。

　　平昔所行无上之道。

　　当得作佛。

　　因圆果满当成佛道。

　　号曰华光如来。

　　以智慧华光严果海故号华光。

　　应供正遍知明行足善逝世间解无上士调御丈夫天人师佛世尊。

　　如前品解。

　　国名离垢。

　　国土清净远离尘垢。

　　其土平正。

　　因无谄曲果地平正。

　　清净严饰。

　　清净上妙严饰其土。

　　安隐丰乐。

　　境安岁丰多诸快乐。

　　天人炽盛。

　　正报胜也。

　　琉璃为地。

　　心因映彻地成琉璃。

　　有八交道。

　　八道交通表八正道。

　　黄金为绳。

　　约事即街线约理即法绳。

　　以界其侧。

　　用绳界侧不容邪曲。

　　其傍各有。

　　路道之傍。

　　七宝行树。

　　七宝为树列而成行。

　　常有华果。

　　其树常有种种华果。

　　华光如来亦以三乘教化众生。

　　亦同诸佛说三乘法化诸众生。

　　舍利弗彼佛出时。

　　彼华光佛出世之时。

　　虽非恶世。

　　土胜人奇寿命长远故非恶世。

　　以本愿故。

　　以因地时本愿力故。

　　说三乘法。

　　而说三乘以为方便。

　　其劫名大宝庄严。

　　下文自解。

　　何故名曰大宝庄严。

　　问立名意。

　　其国中以菩萨为大宝故。

　　此答通也。

　　彼诸菩萨。

　　彼宝严土诸大菩萨。

　　无量无边。

　　数目多也。

　　不可思议。

　　心思口议不可得知。

　　算数譬喻。

　　算思计数他物譬喻。

　　所不能及。

　　是诸巧便皆不及知。

　　非佛智力。

　　非佛如来智慧之力。

　　无能知者。

　　自余一切无能知者。

　　若欲行时宝华承足。

　　行动之时足蹑宝华。

　　此诸菩萨非初发意。

　　非是初发无上道意。

　　皆久植德本。

　　皆已久种德善之本。

　　于无量百千万亿佛所。

　　遍皆承事如是诸佛。

　　净修梵行。

　　净心修习清白梵行。

　　恒为诸佛。

　　常得诸佛。

　　之所称叹。

　　称名赞叹。

　　常修佛慧。

　　常常修习佛之智慧。

　　具大神通。

　　备有变化广大神通。

　　善知一切。

　　善能了知法界一切。

　　诸法之门。

　　诸修行法入道之门。

　　质直无伪。

　　质实正直无有虚伪。

　　志念坚固。

　　建立志愿坚实牢固。

　　如是菩萨。

　　如是正行诸大菩萨。

　　充满其国。

　　充满三千一化之国。

　　舍利弗华光佛寿十二小劫。

　　一期应化寿量如是。

　　除为王子。

　　除却在家为王太子。

　　未作佛时。

　　及出家后未成佛时。

　　其国人民寿八小劫。

　　国中人民。

　　华光如来过十二小劫。

　　佛寿过了十二劫已。

　　授坚满菩萨。

　　补处菩萨行坚愿满故得授记。

　　阿耨多罗三藐三菩提记。

　　悬先授记当得成佛。

　　告诸比丘。

　　华光告白会上诸人。

　　是坚满菩萨次当作佛。

　　次第作佛继华光后。

　　号曰华足安行。

　　彼佛行时宝华承足。

　　多陀阿伽度。

　　此云如来。

　　阿罗诃。

　　此云应供。

　　三藐三佛陀。

　　此云正遍知。

　　其佛国土。

　　其安行佛应身国土。

　　亦复如是。

　　亦复清净如华光佛。

　　舍利弗是华光佛灭度之后。

　　化缘已毕入灭之后。

　　正法住世三十二小劫。

　　正化流行如佛在时名为正法。

　　像法住世亦三十二小劫。

　　人根渐劣像正法时。

　　尔时世尊。

　　释迦牟尼。

　　欲重宣此义。

　　重宣华光此应化义。

　　而说偈言。

　　括前长行而为偈颂。

　　舍利弗来世。

　　是舍利弗于未来世。

　　成佛普智尊。

　　成就佛道普遍智尊。

　　号名曰华光。

　　应身佛也。

　　当度无量众。

　　当得度脱无量众生。

　　供养无数佛。

　　恭敬供养无数诸佛。

　　具足菩萨行。

　　具足修习菩萨大行。

　　十力等功德。

　　如来十力及四无畏十八不共种种功德故云等也。

　　证于无上道。

　　功德满足证入佛道。

　　过无量劫已。

　　从今日去过无量劫。

　　劫名大宝严。

　　华光佛时菩萨大宝而为庄严。

　　世界名离垢。

　　世界清净名曰离垢。

　　清净无瑕秽。

　　无秽故清无瑕故。

　　以琉璃为地。

　　心地莹彻名为琉璃。

　　金绳界其道。

　　黄金为绳以界道侧。

　　七宝杂色树。

　　七宝行树名色不一。

　　常有华果实。

　　其菩萨树常有华果。

　　彼国诸菩萨。

　　彼华光国诸大菩萨。

　　志念常坚固。

　　志愿善念无有退怯。

　　神通波罗蜜。

　　六种神通诸波罗蜜。

　　皆已悉具足。

　　功行深固无法不备。

　　于无数佛所。

　　已于无数诸佛之所。

　　善学菩萨道。

　　善能修学菩萨之道。

　　如是等大士。

　　如上无数诸大士等。

　　华光佛所化。

　　皆是华光积劫所化。

　　佛为王子时。

　　彼华光佛为王子时。

　　弃国舍世荣。

　　弃嗣国位舍世荣华。

　　于最末后身。

　　于等觉后名最后身。

　　出家成佛道。

　　出尘俗家成就佛道。

　　华光佛住世。

　　佛住于世。

　　寿十二小劫。

　　一期寿量。

　　其国人民众。

　　国中所有人民之众。

　　寿命八小劫。

　　寿量如是。

　　佛灭度之后。

　　华光如来入灭之后。

　　正法住于世三十二小劫广度诸众生。

　　正法住世广度众生。

　　正法灭尽已像法三十二。

　　像法亦住三十二劫。

　　舍利广流布。

　　佛灭度后所有舍利广博流布。

　　天人普供养。

　　令诸天人普得供养。

　　华光佛所为。

　　其华光佛应身所作。

　　其事皆如是。

　　所有化事牵皆如是。

　　其两足圣尊。

　　其福慧足大圣之尊。

　　最胜无伦匹。

　　最为殊胜无与等伦不可匹配。

　　彼即是汝身。

　　彼华光佛即汝之身。

　　宜应自欣庆。

　　宜当欣喜自为庆幸。

　　尔时四部众。

　　僧尼士女。

　　比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽等。

　　即八部众如前序品。

　　大众见舍利弗于佛前受阿耨多罗三藐三菩提记。

　　众见身子面于佛前受菩提记。

　　心大欢喜。

　　见是胜事心大欢喜。

　　踊跃无量。

　　足踊身跃喜相无量。

　　各各脱身。

　　各脱自身。

　　所著上衣。

　　现所著用上妙之衣。

　　以供养佛。

　　供法华会所集诸佛。

　　释提桓因梵天王等与无数天子。

　　即前序中所列天众。

　　亦以天妙衣。

　　天上妙衣。

　　天曼陀罗华。

　　小白华。

　　摩诃曼陀罗华等。

　　大白华等。

　　供养于佛。

　　奉衣散华供释迦佛。

　　所散天衣。

　　诸天所散若衣若华。

　　住虚空中。

　　表无相施住于法空。

　　而自回转。

　　自于空中周回旋转。

　　诸天伎乐。

　　伎艺音乐。

　　百千万种于虚空中一时俱作。

　　空中伎乐同时并作。

　　雨众天华。

　　散诸天上所有之华如四华等。

　　而作是言佛昔于波罗柰。

　　佛于昔时波罗柰国鹿野园中。

　　初转法轮。

　　为拘邻等初转四谛清净法轮。

　　今乃复转。

　　今于鹫峰又复再转。

　　无上最大法轮。

　　无上道教最妙极大究竟法轮。

　　尔时诸天子欲重宣此义。

　　宣再转义。

　　而说偈言昔于波罗柰。

　　此云鹿苑。

　　转四谛法轮。

　　三转苦集灭道小乘生灭四谛法轮。

　　分别说诸法。

　　如阴界入戒定慧种种诸法。

　　五众之生灭。

　　色受想行识五阴和聚成生灭身。

　　今复转最妙。

　　今法华会复转圆妙无上法轮。

　　无上大法轮。

　　最为尊极更无有上大妙法轮。

　　是法甚深奥。

　　是圆妙法甚深幽奥。

　　少有能信者。

　　少有利根能信受者。

　　我等从昔来。

　　我等诸天从昔鹿苑闻法已来。

　　数闻世尊说。

　　四十余年数数闻得世尊说法。

　　未曾闻如是。

　　但未曾得闻于如是。

　　深妙之上法。

　　深远微妙最上之法。

　　世尊说是法。

　　世尊说是微妙之法。

　　我等皆随喜。

　　我等悉皆随顺欢喜。

　　大智舍利弗。

　　其大智慧上首弟子。

　　今得受尊记。

　　今日得授世尊之记。

　　我等亦如是。

　　我等天仙亦当如是。

　　必当得作佛。

　　必定当得作成佛果。

　　于一切世间。

　　于诸世间天人之中。

　　最尊无有上。

　　最为尊极更无有上。

　　佛道叵思议。

　　诸佛之道不可思议。

　　方便随宜说。

　　昔说三乘今说一实皆是如来随宜方便。

　　我所有福业。

　　我身所有修行福业。

　　今世若过世。

　　今世现修过去世作。

　　及见佛功德。

　　及得见佛种种功德。

　　尽回向佛道。

　　尽回此善不向余乘皆成佛道上是法说此后请佛以譬喻说。

　　尔时舍利弗。

　　诸天献供说偈之时。

　　白佛言世尊我今无复疑悔。

　　昔日未悟疑佛是魔今佛开示疑悔悉除。

　　亲于佛前得受阿耨多罗三藐三菩提记。

　　面承佛记。

　　是诸千二百。

　　即前品云二百罗汉。

　　心自在者。

　　已破见思得脱三界心无垢累名自在者。

　　昔住学地。

　　罗汉破结本已无学昔未破结尚住学位。

　　佛常教化。

　　佛常慈悲教训化导。

　　言我法。

　　言我所说四谛之法。

　　能离生老病死。

　　力能远离世间四相。

　　究竟涅槃。

　　小乘无余究竟灭度。

　　是学无学人。

　　是千二百有学无学小果圣人。

　　亦各自以离我见。

　　亦各自用离我执见。

　　及有无见等。

　　有即常见无即断见等余三世六十二见。

　　谓得涅槃。

　　谓断见思得真寂灭。

　　而今于世尊前。

　　今日灵山于世尊前。

　　闻所未闻。

　　得闻前日所未闻法。

　　皆堕疑惑。

　　皆悉堕于疑惑之网。

　　善哉世尊。

　　赞美世尊称言善哉。

　　愿为四众。

　　先言道众今兼士女。

　　说其因缘。

　　说其所因缘何昔小今复说大。

　　令离疑悔。

　　令得闻知远离疑惑掉悔之心。

　　尔时佛告舍利弗。

　　因身子问所以告之。

　　我先不言。

　　我于前品先岂不言。

　　诸佛世尊。

　　三世十方诸来化佛。

　　以种种因缘。

　　用于种种正因善缘。

　　譬喻言辞。

　　引物譬喻或以言词。

　　方便说法。

　　三乘方便而说诸法。

　　皆为阿耨多罗三藐三菩提耶。

　　皆为无上正等觉耶即前品云诸有所作常唯一事唯以佛之知见示悟众生岂不闻耶。

　　是诸所说。

　　是诸方便所说之法。

　　皆为化菩萨故。

　　皆是为化菩萨之故。

　　然舍利弗。

　　然既于前法说未晓。

　　今当复以譬喻。

　　今则复当以譬喻说。

　　更明此义。

　　更以喻明于妙法义。

　　诸有智者。

　　今诸会中有智慧者。

　　以譬喻得解。

　　由譬喻故而得解了。

　　舍利弗若国邑聚落。

　　如国土县邑村聚坐落。

　　有大长者。

　　有于大富长者之人。

　　其年衰迈。

　　其之年事衰老高迈。

　　财富无量。

　　家财丰富无有限量。

　　多有田宅。

　　多有田园居止屋宅。

　　及诸僮仆。

　　童子人仆。

　　其家广大。

　　家居富故处所广大。

　　唯有一门。

　　长者喻佛年迈谓将涅槃财富谓法财丰足田可种植谓多福德宅可居止谓住寂灭僮仆使令以喻五根方便动作家广喻佛法界一门即是喻一佛乘出离之处。

　　多诸人众。

　　五道众生同居三界。

　　一百二百。

　　一百喻诸天二百喻人道。

　　乃至五百人。

　　三百喻地狱四百喻饿鬼五百喻畜生修罗不言遍在五道。

　　止住其中。

　　五道同居。

　　堂阁朽故。

　　堂阁喻首面朽故喻衰老。

　　墙壁隤落。

　　墙壁喻皮肤壁隤泥落喻皮肤损动。

　　柱根腐败。

　　以寿言之命为柱根以身言之足为柱根年事衰老脚足颤掉名为腐败。

　　梁栋倾危。

　　梁栿栋桁以喻脊骨人老背伛倾垂危险。

　　周匝俱时。

　　周遭四围喻心即贪嗔痴及等分三毒四不善念喻身即生老病死四不善相一时相恼。

　　歘然火起。

　　歘忽之间内外毒发。

　　焚烧舍宅。

　　识神依身名为舍宅于诸境上恶念起时火从内发先自烧身。

　　长者诸子。

　　三乘众生悉是佛子。

　　若十二十。

　　若十喻声闻二十喻缘觉。

　　或至三十。

　　喻菩萨乘。

　　在此宅中。

　　三乘根性在五阴中。

　　长者见是大火。

　　如来见此炽然业火。

　　从四面起。

　　四毒四相一时俱作。

　　即大惊怖。

　　即时心大惊恐怖畏。

　　而作是念。

　　喻如来心作是念言。

　　我虽能于此。

　　佛虽修行于此三界。

　　所烧之门。

　　为火所烧舍宅门户。

　　安隐得出。

　　安心隐审得出三界。

　　而诸子等。

　　而此三乘诸子息等。

　　于火宅内。

　　于业火烧舍宅之内。

　　乐着嬉戏。

　　爱乐贪着五欲嬉戏。

　　不觉不知。

　　不能省觉亦不了知。

　　不惊不怖。

　　迷故不惊痴故不怖。

　　火来逼身。

　　业火之来逼近其身。

　　苦痛切己。

　　三界之苦痛切己身。

　　心不厌患。

　　心但痴迷曾不厌离知是病患。

　　无求出意。

　　无有求觅出离之意。

　　舍利弗是长者。

　　是时如来。

　　作是思惟。

　　见可怜者起救护心。

　　我身手有力。

　　身喻神通手喻智慧方便提携是佛之力。

　　当以衣裓。

　　衣裓喻佛忍辱知见。

　　若以几案。

　　几案喻佛力无所畏可以凭据。

　　从舍出之。

　　佛欲以此戒忍等法从于火宅而令出离。

　　复更思惟。

　　又复思忖。

　　是舍唯有一门。

　　是大火宅诸门皆烧唯有一门不被火灾。

　　而复狭小。

　　妙教之门性不容恶故云狭小。

　　诸子幼稚。

　　诸三乘子年尚幼稚喻根力微。

　　未有所识。

　　未有老成之所见识。

　　恋着戏处。

　　恋着五欲嬉戏之处。

　　或当堕落。

　　或复当堕火宅之内。

　　为火所烧。

　　被大业火之所烧炙。

　　我当为说。

　　佛当与说。

　　怖畏之事。

　　三界火宅可怖畏事。

　　此舍已烧。

　　今此舍宅已彼火烧。

　　宜时疾出。

　　宜当一时疾速而出。

　　无令为火。

　　勿使被火。

　　之所烧害。

　　火为能烧身是所害。

　　作是念已。

　　如来尔时作是念已。

　　如所思惟。

　　如其心中之所思忖。

　　具告诸子。

　　备告三乘。

　　汝等速出。

　　汝等诸子速出火宅。

　　父虽怜愍。

　　佛虽怜念。

　　善言诱谕。

　　以善巧言化诱开谕。

　　而诸子等。

　　而此诸子。

　　乐着嬉戏。

　　贪乐爱着嬉游作戏。

　　不肯信受。

　　不能心肯信解领受。

　　不惊不畏。

　　迷而不惊痴而不畏。

　　了无出心。

　　了然无有出离之心。

　　亦复不知。

　　亦复迷昧无所知觉。

　　何者是火。

　　三毒是火。

　　何者为舍。

　　五阴为舍。

　　云何为失。

　　堕落为失。

　　但东西走戏。

　　东西二字即喻空有日夕奔驰故云走戏。

　　视父而已。

　　目视其父冈然而已自下明用车譬。

　　尔时长者。

　　尔遭火时门外长者。

　　即作是念。

　　即时又作如是念言。

　　此舍已为。

　　此五阴舍已被五浊。

　　大火所烧。

　　三毒大火之所烧害。

　　我及诸子。

　　长者及子。

　　若不时出。

　　若还不能一时出去。

　　必为所焚。

　　必被大火之所焚烧。

　　我今当设方便。

　　我于今日当设假名三乘方便。

　　令诸子等。

　　令此舍中三十子等。

　　得免斯害。

　　令得免于三界此害。

　　父知诸子。

　　如来得知三十之子。

　　先心各有所好。

　　乐欲不同。

　　种种珍玩。

　　一切种种珍异玩好。

　　奇异之物。

　　奇特异妙可爱之物。

　　情必乐着。

　　诸子之情必然贪乐。

　　而告之言。

　　思惟是已而告之言。

　　汝等所可玩好。

　　汝等所可玩好之物。

　　希有难得。

　　世间希有甚为难得。

　　汝若不取。

　　汝于今日若不取受。

　　后必忧悔。

　　今后必然忧恼追悔。

　　如此种种。

　　世间希有种种之物。

　　羊车鹿车牛车。

　　羊车喻声闻鹿车喻缘觉牛车喻菩萨。

　　今在门外。

　　今设此车在于门外露地之中。

　　可以游戏。

　　可以三乘游戏佛土。

　　汝等于此火宅。

　　汝等诸子于此三界火宅之内。

　　宜速出来。

　　宜乎速捷出三界来。

　　随汝所欲。

　　随从汝等心之所欲。

　　皆当与汝。

　　皆当以此施与汝等。

　　尔时诸子闻父所说。

　　闻父长者说于三车。

　　珍玩之物。

　　珍宝玩具。

　　适其愿故。

　　随顺诸子所愿之故。

　　心各勇锐。

　　其心各自勇猛锐利。

　　互相推排。

　　近互推理排退余缘。

　　竞共驰走。

　　共相奔竞。

　　争出火宅。

　　争驰而出欲爱火宅。

　　是时长者见诸子等。

　　时父见子诸人众等。

　　安隐得出。

　　安然隐审得出火宅。

　　皆于四衢道中。

　　喻方便教四门之道。

　　露地而坐。

　　住真如理名坐露地。

　　无复障碍。

　　无复三界惑业障碍。

　　其心泰然。

　　其父之心贴然无虑。

　　欢喜踊跃。

　　心欢喜故身自踊跃自下明索车譬。

　　时诸子等各白父言。

　　子见父喜而各白父。

　　父先所许。

　　父于先时所许我等。

　　玩好之具。

　　赏玩戏好珍奇器具。

　　羊车鹿车牛车。

　　二方便乘。

　　愿时赐与。

　　愿得一时赐与我等。

　　舍利弗尔时长者。

　　尔索车时。

　　各赐诸子。

　　各各赐与三十之子。

　　等一大车。

　　平等各一珍宝大车。

　　其车高广。

　　其妙宝车喻佛知见竖高横广。

　　众宝庄校。

　　车喻法体宝喻众善。

　　周匝栏楯。

　　栏楯喻总持防恶护善。

　　四面悬铃。

　　以四辩声令一切闻。

　　又于其上。

　　车顶之上。

　　张设幰盖。

　　顶盖上法表一佛乘无缘大慈究竟之道。

　　亦以珍奇杂宝。

　　万善功勋其类非一故云杂宝。

　　而严饰之。

　　用严法身。

　　宝绳交络。

　　宝绳喻弘誓交络防闲。

　　垂诸华璎。

　　华璎垂下以喻四摄。

　　重敷婉筵。

　　车内重褥表柔软行。

　　安置丹枕。

　　车内之枕丹表智枕表定。

　　驾以白牛。

　　白喻净慧牛喻五根。

　　肤色充洁。

　　肌肤充肥颜色洁白戒净定明内外相称。

　　形体姝好。

　　身形姝大全体具德而复妙好。

　　有大筋力。

　　任重致远究竟成佛名大筋力。

　　行步平正。

　　所行如法无党曰平无邪曰正。

　　其疾如风。

　　大智慧力速至涅槃如风之疾。

　　又多仆从。

　　仆从众多喻助道行。

　　而侍卫之。

　　侍奉卫护本有法身。

　　所以者何。

　　所以大车若此严饰其意如何。

　　是大长者。

　　由此大富长者之人。

　　财富无量。

　　法财丰满其数无量。

　　种种诸藏。

　　布施持戒忍辱精进禅定此五功德名福德藏甚深般若名智慧藏。

　　悉皆充溢。

　　万善具修充盛满溢。

　　而作是念。

　　长者喻佛作此念言。

　　我财物无极。

　　法财充满用之无竭。

　　不应以下劣小车。

　　不当以下劣羊鹿小车。

　　与诸子等。

　　赐与诸子。

　　今此幼童。

　　道力微浅故曰幼童。

　　皆是吾子。

　　三乘之机皆是佛子。

　　爱无偏党。

　　爱心平等无有偏见及以私党。

　　我有如是。

　　我既富有高广如是。

　　七宝大车。

　　七支功德名为七宝。

　　其数无量。

　　一念心体是一大车净行众多故无有量。

　　应当等心。

　　合当无异平等一心。

　　各各与之。

　　各各赐与。

　　不宜差别。

　　不宜使之差互各别。

　　所以者何。

　　何所以故而欲等赐。

　　以我此物。

　　以我所有积聚财物。

　　周给一国。

　　周遍给施一国之人。

　　犹尚不匮。

　　如此广施犹不匮乏。

　　何况诸子。

　　何况等赐此三十子自下明得车欢喜。

　　是时诸子。

　　时诸子等均拜父赐。

　　各乘大车。

　　喻三乘人皆证圆理。

　　得未曾有。

　　得获大赐昔所未有。

　　非本所望。

　　三乘之人住于方便本自无心希望圆果。

　　舍利弗于汝意云何。

　　于汝之意以为如何。

　　是长者等与诸子。

　　等心赐与诸三十子。

　　珍宝大车。

　　珍奇杂宝一乘大车。

　　宁有虚妄不。

　　先许三车今但赐一许与不同有虚妄过否。

　　舍利弗言。

　　答佛所问。

　　不也世尊。

　　不有过也。

　　是长者。

　　出无过意。

　　但令诸子。

　　但只令此三十诸子。

　　得免火难。

　　得免三界火宅之难。

　　全其躯命。

　　保全身命而不堕落。

　　非为虚妄。

　　即是非妄。

　　何以故。

　　何故非妄。

　　若全身命。

　　若得保全。

　　便为已得。

　　便是已得。

　　玩好之具。

　　身命不坏乐则有余是真玩好故云已得。

　　况复方便。

　　况复长者慈心方便。

　　于彼火宅。

　　于彼三界欲爱火宅。

　　而拔济之。

　　拔出三界济度苦海。

　　世尊若是长者。

　　若此救难大富长者。

　　乃至不与。

　　乃至亦不赐与。

　　最小一车。

　　谓小羊车声闻果也。

　　犹不虚妄。

　　犹且不可名为虚妄。

　　何以故。

　　以何义故。

　　是长者先作是意。

　　长者先作救难之意。

　　我以方便。

　　我以三车而为方便。

　　令子得出。

　　令诸子等得出火宅。

　　以是因缘。

　　以是因心缘由之故。

　　无虚妄也。

　　无有虚妄。

　　何况长者。

　　何况其父。

　　自知财富无量。

　　自心知得己财无量。

　　欲饶益诸子。

　　意欲饶润利益诸子。

　　等与大车。

　　等心赐与珍宝大车。

　　佛告舍利弗善哉善哉。

　　美舍利弗善能对扬。

　　如汝所言。

　　果然如是之所言也。

　　舍利弗如来亦复如是。

　　上是喻说此下法合。

　　则为一切。

　　三乘六道。

　　世间之父。

　　欲色无色三有世间慈悲之父。

　　于诸怖畏。

　　于诸三界生死怖畏。

　　衰恼忧患。

　　天上五衰人间四相种种苦恼烦恼忧患。

　　无明暗蔽。

　　无所明了根本枝末一切暗障。

　　永尽无余。

　　苦惑业三一切永尽更无有余。

　　而悉成就。

　　而皆成立圆就。

　　无量知见。

　　知见是一就境彰名乃有无量。

　　力无所畏。

　　如来十力及四无畏。

　　有大神力。

　　具足成就大神通力。

　　及智慧力。

　　神力伏魔慧力破障。

　　具足方便。

　　百千善巧总名方便。

　　智慧波罗蜜。

　　一切方便是佛权智能到彼岸名波罗蜜。

　　大慈大悲。

　　与三德乐名为大慈拔二死苦名为大悲。

　　常无懈倦。

　　常尔慈悲无有懈慢及以倦怠。

　　恒求善事。

　　常求出世善好之事。

　　利益一切。

　　利惠饶益一切众生。

　　而生三界。

　　为一切故出生三界。

　　朽故火宅。

　　朽坏故旧欲火之宅。

　　为度众生。

　　为欲度脱一切众生。

　　生老病死。

　　四相也。

　　忧悲苦恼。

　　忧愁悲切苦难懊恼。

　　愚痴暗蔽。

　　愚昧痴騃昏暗蔽塞。

　　三毒之火。

　　贪嗔痴毒如火炽然悉令灭尽。

　　教化令得。

　　教诲训化令其获得。

　　阿耨多罗三藐三菩提。

　　无上等正觉。

　　见诸众生。

　　佛眼观见诸趣众生。

　　为生老病死忧悲苦恼。

　　如前已解。

　　之所烧煮。

　　八种恶缘共相烧煮。

　　亦以五欲财利故。

　　于五尘境起爱乐心名为五欲及财利故。

　　受种种苦。

　　以不善心招感诸苦。

　　又以贪着追求故。

　　复以贪心着于世相追陪求觅心不歇故。

　　现受众苦。

　　现在身中便感诸苦。

　　后受地狱畜生饿鬼之苦。

　　作业之人现世华报受种种苦后堕地狱受大苦恼地狱罪毕复堕饿鬼饿鬼罪毕复堕畜生。

　　若生天上。

　　有五衰苦。

　　及在人间。

　　及生人间。

　　贫穷困苦。

　　贫乏穷窘困顿之苦。

　　爱别离苦。

　　本相亲爱而忽别离岂非苦也。

　　怨憎会苦。

　　冤害相憎而常会遇岂非苦也。

　　如是等。

　　更有求而不得名之为苦五阴炽盛生老死苦。

　　种种诸苦。

　　苦相非一故云种种。

　　众生没在其中。

　　众生迷故没众苦中。

　　欢喜游戏。

　　心迷之故不思来苦生而复死故云游戏。

　　不觉不知。

　　不曾省觉不能了知。

　　不惊不怖。

　　不生惊恐不知怖畏。

　　亦不生厌。

　　终日耽欲不生厌离。

　　不求解脱。

　　不求方便解散脱离。

　　于此三界火宅。

　　三界虽异苦乐不等皆有三毒故名火宅。

　　东西驰走。

　　东生西没名为驰走。

　　虽遭大苦。

　　虽复遭遇种种大苦。

　　不以为患。

　　以心迷故从苦入苦不知是病。

　　舍利弗佛见此已。

　　佛见众生此众苦已。

　　便作是念。

　　应时即作如是思念。

　　我为众生之父。

　　我出三界为诸众生大慈悲父。

　　应拔其苦难。

　　应拔除其众苦患难。

　　与无量无边佛智慧乐。

　　诸佛智慧寂灭之乐。

　　令其游戏。

　　令其众生游戏如来大寂灭海。

　　舍利弗如来复作是念。

　　如来复作如是念言。

　　若我但以神力。

　　但以神通诸禅定力。

　　及智慧力。

　　即般若力。

　　舍于方便。

　　舍于渐门方便之教。

　　为诸众生。

　　为诸钝劣在迷众生。

　　赞如来知见。

　　赞叹如来无上知见。

　　力无所畏者。

　　十力四无畏者。

　　众生不能。

　　则诸众生终不能得。

　　以是得度。

　　以此妙乘而得度脱。

　　所以者何。

　　所以不得其意如何。

　　是诸众生。

　　是诸在迷法界众生。

　　未免生老病死。

　　未能免离世间四相。

　　忧悲苦恼。

　　诸不乐事。

　　而为三界。

　　而被三界。

　　火宅所烧。

　　贪恚痴宅如火焚烧。

　　何由能解。

　　有何因由而能解了。

　　佛之智慧。

　　如来知见无上智慧。

　　舍利弗如彼长者。

　　上是法说此下合喻。

　　虽复身手有力。

　　喻如来身力无所畏。

　　而不用之。

　　谓不用大。

　　但以殷勤方便。

　　但用殷勤渐教方便。

　　勉济诸子。

　　劝勉拔济诸三乘子。

　　火宅之难。

　　免离生死三界苦难。

　　然后各与。

　　待证小已后方各与。

　　珍宝大车。

　　即一佛乘。

　　如来亦复如是。

　　此合法也。

　　虽有力无所畏。

　　如前。

　　而不用之。

　　谓不用实。

　　但以智慧方便。

　　但以权乘方便智慧。

　　于三界火宅。

　　于此三界火宅之中。

　　拔济众生。

　　救拔济度在迷众生。

　　为说三乘。

　　与之演说三方便乘。

　　声闻辟支佛佛乘。

　　声闻乘者即四谛法辟支佛乘者即十二因缘佛乘者即渐教大乘。

　　而作是言。

　　于三乘中作如是言。

　　汝等莫得乐住。

　　汝等诸子勿得要在。

　　三界火宅。

　　三界轮回业火之宅。

　　勿贪粗弊。

　　不得贪爱粗秽弊恶。

　　色声香味触也。

　　五欲尘境也。

　　若贪着生爱。

　　若还贪着生爱恋心。

　　则为所烧。

　　则被欲火之所焚烧。

　　汝速出三界。

　　汝若疾速出离三界。

　　当得三乘。

　　当得三种快乐车乘。

　　声闻辟支佛佛乘。

　　如前。

　　我今为汝。

　　我于今日当为汝等。

　　保任此事。

　　保护任持此出离事。

　　终不虚也。

　　终是真实断不虚也。

　　汝等但当。

　　汝诸子等但当一心。

　　勤修精进。

　　辛勤修习精细进趣。

　　如来以是方便。

　　如来用此方便智慧。

　　诱进众生。

　　诱引䇿进三乘众生。

　　复作是言。

　　如来又复作如是言。

　　汝等当知。

　　汝诸子等当须知之。

　　此三乘法。

　　此方便教三乘之法。

　　皆是圣所称叹。

　　此法皆是一切圣人之所称叹。

　　自在无系。

　　本来自在无有系缚。

　　无所依求。

　　于世间相无所依倚及以希求。

　　乘是三乘。

　　乘是权化方便三乘。

　　以无漏根力。

　　用无漏善五根五力。

　　觉道禅定。

　　七觉支八圣道四禅八定。

　　解脱三昧等。

　　八解脱诸正定正慧等。

　　而自娱乐。

　　而自以此欢娱快乐。

　　便得无量。

　　应时即得无有数量。

　　安隐快乐。

　　安然隐静快心之乐。

　　舍利弗若有众生。

　　如有一类乐善众生。

　　内有智性。

　　内心具有精一修进。

　　从佛世尊。

　　随从于佛大觉世尊。

　　闻法信受。

　　闻说法音信心领受。

　　殷勤精进。

　　殷重勤劳精一修进。

　　欲速出三界。

　　乐欲速得出离三界。

　　自求涅槃。

　　但求自度无化他心。

　　是名声闻乘。

　　是则名为声闻小乘。

　　如彼诸子。

　　如彼宅中幼稚诸子。

　　为求羊车。

　　为欲求索小小羊车。

　　出于火宅。

　　出于三界生死火宅。

　　若有众生。

　　若有一类乐善众生。

　　从佛世尊闻法信受殷勤精进。

　　上三句如前。

　　求自然慧。

　　深求诸法自然之慧。

　　乐独善寂。

　　常乐独处善修真寂。

　　深知诸法因缘。

　　深能了知诸法生灭十二因缘。

　　是名辟支佛乘。

　　是则名为缘觉独觉中根之乘。

　　如彼诸子。

　　如彼宅中幼冲之子。

　　为求鹿车。

　　鹿王行动频顾后群缘独之机勤修福业分能为他故喻于鹿。

　　出于火宅。

　　出于三界怖畏火宅。

　　若有众生从佛世尊闻法信受勤修精进。

　　如前。

　　求一切智。

　　求于一切空寂之智。

　　佛智。

　　求于成佛清净慧智。

　　自然智。

　　求自然理无生之智。

　　无师智。

　　不因开示自能解了名无师智。

　　如来知见。

　　如来极果正知正见。

　　力无所畏。

　　十力四无所畏。

　　愍念安乐。

　　慈愍爱念安隐快乐。

　　无量众生。

　　不可计量在迷众生。

　　利益天人。

　　利润饶益诸天世人。

　　度脱一切。

　　收度解脱一切等众。

　　是名大乘。

　　是则名为水牛之车菩萨大乘。

　　菩萨求此乘故。

　　大心菩萨求此牛车。

　　名为摩诃萨。

　　此云大众生。

　　如彼诸子。

　　如彼宅中诸幼稚子。

　　为求牛车。

　　为欲求觅大牛之车。

　　出于火宅。

　　出于三界烦恼火宅。

　　舍利弗如彼长者。

　　如彼聚落大富长者。

　　见诸子等。

　　见三十子五百人等。

　　安隐得出火宅。

　　安然隐审得出三界险难火宅。

　　到无畏处。

　　到无火灾怖畏之处。

　　自惟财富无量。

　　自思家富财宝无量。

　　算以大车。

　　等心皆以大宝之车。

　　而赐诸子。

　　而赐露地三十之子。

　　如来亦复如是。

　　如来之意亦如长者。

　　为一切众生之父。

　　作诸众生慈悲之父。

　　若见无量。

　　佛若见彼无有限量。

　　亿千众生。

　　或亿或千修道众生。

　　以佛教门。

　　用佛教中方便之门。

　　出三界苦。

　　出于三界种种诸苦。

　　怖畏险道。

　　怕怖畏惧险恶之道。

　　得涅槃乐。

　　得于出世寂灭之乐。

　　如来尔时。

　　尔诸子等证寂灭时。

　　便作是念。

　　便即思惟作是念言。

　　我有无量无边智慧。

　　我身本有无有限量无有边际无上智慧。

　　力无畏等。

　　如来十力及四无所畏十八不共等。

　　诸佛法藏。

　　三世十方一切诸佛法宝之藏。

　　是诸众生。

　　是诸三界在迷众生。

　　皆是我子。

　　等视众生皆是己子。

　　等与大乘。

　　平等赐与究竟大乘。

　　不令有人。

　　不使其中别有一人。

　　独得灭度。

　　自得解脱。

　　皆以如来灭度。

　　皆以如来究竟灭度。

　　而灭度之。

　　而度脱之。

　　是诸众生。

　　是诸界内三乘众生。

　　脱三界者。

　　得脱三界诸苦难者。

　　悉与诸佛。

　　皆悉赐与三世诸佛。

　　禅定解脱等。

　　清净净禅那伽大定无上解脱诸定慧等。

　　娱乐之具。

　　法喜禅悦叹娱之具。

　　皆是一相一种。

　　一相即实相一种即种智了一切相悉皆平等无有彼此爱憎之心名为一相一切即一无别种类名为一种。

　　圣所称叹。

　　大觉圣人之所称赞。

　　能生净妙。

　　善能出生清净微妙。

　　第一之乐。

　　诸佛所证寂灭之理更无有上名第一乐。

　　舍利弗如彼长者。

　　如彼世中大富长者。

　　初以三车。

　　始以三种羊鹿牛车。

　　诱引诸子。

　　诱引宅中诸三十子。

　　然后但与大车。

　　既然之后唯赐白牛大宝之车。

　　宝物庄严。

　　以众宝物而为庄饰。

　　安隐第一。

　　无有倾动最为详审故云安隐微妙第一。

　　然彼长者。

　　然彼门外大富长者。

　　无虚妄之咎。

　　许三与一无虚妄过。

　　如来亦复如是。

　　大觉如来意亦如是。

　　无有虚妄。

　　无有一切虚妄过咎。

　　初说三乘。

　　始初演说三方便乘。

　　引导众生。

　　诱引化导三乘众生。

　　然后但以大乘。

　　既然设三之后但以一实究竟大乘。

　　而度脱之。

　　而为救度令得脱之。

　　何以故。

　　如来有何所以之故。

　　如来有无量智慧。

　　如来本有不可限量真实智意。

　　力无所畏。

　　佛十种力及四无畏。

　　诸法之藏。

　　诸真实法秘妙之藏。

　　能与一切众生。

　　善能赐与学道众生。

　　大乘之法。

　　无上大乘平等之法。

　　但不尽能受。

　　但以众生根力微故不能尽受。

　　舍利弗以是因缘。

　　为是众生因浅缘微。

　　当知诸佛。

　　当知三世一切诸佛。

　　方便力故。

　　以随顺众生善巧方便智慧之力。

　　于一佛乘。

　　于无二三一佛乘法。

　　分别说三。

　　分别深浅约谛缘度作三乘说。

　　佛欲重宣此义。

　　释迦欲通于一说三合三即一如此之义。

　　而说偈言。

　　而以意括作偈言说。

　　譬如长者。

　　引大长者以譬如来。

　　有一大宅。

　　近譬一身远譬三界。

　　其宅久故。

　　五阴舍宅久则故旧。

　　而复顿弊。

　　故而倾顿兼之弊坏。

　　堂舍高危。

　　堂喻面舍喻身高耸倾危。

　　柱根摧朽。

　　柱喻双足根喻脚跟。

　　梁栋倾斜。

　　梁木栋桁是喻脊骨老病背伛故曰倾斜。

　　基陛颓毁。

　　基喻报命陛喻运限报命损减运限衰残。

　　墙壁圮坼。

　　身之皮肤如屋墙壁皮肤损坏如墙壁坼。

　　泥涂阤落。

　　身以皮褁屋以泥涂身生疮毒如壁泥损。

　　覆苫乱坠。

　　年老之者短发下垂如屋之损草苫颠坠。

　　椽梠差脱。

　　椽喻筋骨梠即绵檐以喻助扇背伛身斜助扇走动。

　　周障屈曲。

　　周围之内大小二肠盘旋屈曲。

　　杂秽充遍。

　　屎尿杂秽充遍其中。

　　有五百人。

　　五百即喻五道众生修罗一道散在五中。

　　止住其中。

　　一一众生住五阴宅。

　　鸱枭雕鹫。

　　鸱食鼠鸟也枭即土枭子食其母不孝鸟也雕觜赤色能食獐鹿鹫色苍黄其目赤色食秽物鸟。

　　乌鹊鸠鸽。

　　老乌喜鹊鸣鸠及鸽此上八禽食啖粗秽自谓为得憍慢矜能轻余羽族此喻世间粗有财力我慢自高轻率一切八种暴慢憍恣人也。

　　蚖蛇蝮蝎。

　　蚖毒蛇也蝮身广三寸头如大梅状似蜘蛛其尾有毒。

　　蜈蚣蚰蜒。

　　颈赤色者名为蜈蚣能食蛇脑颈不赤者名为蚰蜒此土六种当是毒𧉚动辄伤人以喻嗔恚。

　　守宫百足。

　　守宫虫者即是𧏺蜓居屋墙间百足身黑长四五寸具足至多。

　　鼬狸鼷鼠。

　　鼬黄赤色身臭尾大能啖鼠俗云黄犱子狸状如猫儿鼷鼠甜口鼠也食人不觉疼。

　　诸恶虫辈。

　　指上五种。

　　交横驰走。

　　交相横列卉驰世路。

　　屎尿臭处。

　　喻诸世间秽恶之境。

　　不净流溢。

　　不清净相泛溢于时。

　　𧏙螂诸虫。

　　𧏙螂一名蛣蜣身黑有错即车屎虫也。

　　而集其上。

　　喻世痴人不择净秽处处贪着如虫附臭。

　　狐狼野干。

　　狐性多疑狼性狠戾野干妖怪。

　　咀嚼践踏。

　　喻世贪人耽着世味名为咀嚼作坏他人名为践踏。

　　哜啮死尸。

　　如彼虫辈口哜齿啮秽恶死尸。

　　骨肉狼藉。

　　败事伤肉害理损骨如狼食物遍处散也。

　　由是群狗。

　　以是之后群队之狗。

　　竞来搏撮。

　　一时斗来击搏拏撮。

　　饥羸慞惶。

　　无法自修名之曰饥身心焦枯名曰羸疲未尝安隐名之曰慞惶。

　　处处求食。

　　是事皆贪如饥乞食以喻贪使。

　　斗诤揸掣。

　　斗乱诤竞揸拏牵掣。

　　啀喍嗥吠。

　　如狗争食啀喍其口发声嗥吠。

　　其舍恐怖。

　　其五阴舍惊恐怖畏。

　　变状如是。

　　变现不一以喻疑使恶状如此。

　　处处皆有。

　　境境之上一一皆有。

　　魑魅魍魉。

　　山泽之怪曰魑宅舍之怪曰魅木石之怪名曰魍魉此等精怪有影无形总喻世人被伶俐使自恼恼他。

　　夜叉恶鬼。

　　夜叉即勇健鬼喻动荡心倏忽转变如恶鬼也。

　　食啖人肉。

　　执于边见自是他非如啖人肉。

　　毒虫之属。

　　即前文中蛇蚖之类。

　　诸恶禽兽。

　　即前鸱枭及狐狗等。

　　孚乳产生。

　　卵生曰孚胎生曰乳。

　　各自藏护。

　　各执己见以自藏心常常爱护如彼虫兽各护胎卵。

　　夜叉竞来。

　　有聪利者如彼恶鬼一时竞来。

　　争取食之。

　　以邪害正如鬼吞啖。

　　食之既饱。

　　残害于他自心饱满。

　　恶心转炽。

　　恶毒邪心拨弃因果转加炽盛。

　　斗诤之声。

　　有无相破名为斗诤发言诤论所以有声。

　　甚可怖畏。

　　执有着空二俱有过皆生死本故可怖畏。

　　鸠槃荼鬼。

　　此云厌魅鬼以喻世中执相修行成戒取者。

　　蹲踞土埵。

　　其鬼阴物状如冬瓜行置肩上坐则踞之专持事戒报在欲天忉利天等在须弥顶名为土埵。

　　或时离地。

　　或兼事禅能离欲地。

　　一尺二尺。

　　离于欲界生在梵宫名为一尺更离梵天生无色界名为二尺。

　　往返游行。

　　福聚生天福谢退转往回六道故曰游行。

　　纵逸嬉戏。

　　纵放其心著于世善不求无生等同儿戏。

　　捉狗两足。

　　狗喻取着戒行之心足喻身口涉境之相摄诸异念离身口恶如彼丧鬼捉狗两足。

　　扑令失声。

　　如其鞭挞无容自在所以不觉失声嗥吠。

　　以脚加颈。

　　颈喻戒心摄彼身口住于善行如捉狗足加狗颈上。

　　怖狗自乐。

　　彼邪崇鬼打扑于狗令其失声现诸怪变欲令人怖自以为乐此戒取人禁身口恶住于净行常加勤䇿令心怖罪以自为乐。

　　复有诸鬼。

　　此有六句诸鬼神等喻执身见着我之者。

　　其身长大。

　　无明业身竖穷三际故云长也遍一切处横摄五道故云大也。

　　裸形黑瘦。

　　心无愧耻名裸形也见处不明所以黑也失禅悦食所以瘦也。

　　常住其中。

　　常住三界苦轮之中。

　　发大恶声。

　　鬼以饥故发声大叫人以愚故发言求解。

　　叫呼求食。

　　如鬼叫唤求索饮食。

　　复有诸鬼。

　　此有二句譬见取也。

　　其咽如针。

　　鬼大咽小喻无色界但有四阴咽细命危非寿计寿非常计常。

　　复有诸鬼首如牛头。

　　此下八句譬边见也空有二边著相之见如牛二角。

　　或食人肉。

　　坏出世善如食人肉。

　　或复啖狗。

　　作世间业如或啖狗。

　　头发髼乱。

　　八万四千善恶法门喻如头发不知通塞颠倒行事如发髼乱。

　　残害𠒋险。

　　善恶相破摧残损害凶暴危险。

　　饥渴所逼。

　　无禅悦食名之为饥无理水润名之为渴心中枯槁无可资持如饥渴逼。

　　叫唤驰走。

　　发言争执名为叫唤把捉不定名为驰走。

　　夜叉饿鬼。

　　此中六句总结欲界烦恼火宅不善之相。

　　诸恶鸟兽。

　　鸟即鸱等兽即狐等。

　　饥急四向。

　　饥渴窘急四面趣向。

　　窥看牕牖。

　　窥觑窗户喻寻门路争欲求出到温饱处。

　　如是诸难。

　　如上所举诸多患难。

　　恐畏无量。

　　惊恐怖畏无有限量。

　　是朽故宅。

　　此中四句明火起因如是哀朽故患之宅。

　　属于一人。

　　本属一人即是长者以喻三界是佛化境。

　　其人近出。

　　长者他行喻佛性隐佛现涅槃即是出宅。

　　未久之间。

　　言转背后未多时间。

　　于后宅舍。

　　此中八句正明火势长者出后宅中无主。

　　忽然火起。

　　忽然之间三毒火起。

　　四面一时。

　　四面即喻四种倒见无常计常不净计净无我计我不乐计乐种种情见集在一时。

　　其𦦨俱炽。

　　其火势𦦨俱时炽盛。

　　栋梁椽柱。

　　喻身四大。

　　爆声震裂。

　　屋坏爆声震动破裂身坏呻吟喧动一切四大分解。

　　摧折堕落。

　　屋坏崩摧木植损折零碎坠落身坏神逝肢体分离骨殖散乱。

　　墙壁崩倒。

　　谓身败坏皮肤迸裂。

　　诸鬼神等。

　　此中六句明被烧相即前黑瘦诸恶鬼等。

　　扬声大叫。

　　即前发声叫呼求食。

　　雕鹫诸鸟。

　　即前喻慢八种飞禽。

　　鸠槃荼等。

　　即前蹲踞厌魅鬼等。

　　周慞惶怖。

　　周回慞狂惊惶怖畏喻临终时神识荒乱。

　　不能自出。

　　堕在轮回自无力量不能出等。

　　恶兽毒虫。

　　此中十四句次明色界火起恶兽即狐狼等毒虫即蚖蛇类。

　　藏窜孔穴。

　　虫兽藏穴被火逼出行人摄静被触毒发。

　　毗舍阇鬼。

　　此云啖精鬼喻贪静者贪心起时如啖精气。

　　亦住其中。

　　亦同住此火宅之中。

　　薄福德故。

　　福厚德重无如是事薄福鲜德以此之故。

　　为火所逼。

　　被三毒火之所煎逼。

　　共相残害。

　　于火宅中互相损害。

　　饮血啖肉。

　　著于静默如饮血也著于觉观如啖肉也。

　　野干之属。

　　野干之兽喻浅见者。

　　并已前死。

　　并已被火诸见悉灭。

　　诸大恶兽。

　　即前群狗喻利使者。

　　竞来食啖。

　　耽着世味如啖死物。

　　臭烟蓬㶿。

　　诸物被烧故有臭气屋舍遭火故有烟起火势益炽烟愈郁㶿心被毒使故发恶气身为心扰火色外现鼻息粗大出入如烟。

　　四面充塞。

　　四种倒计充塞其心。

　　蜈蚣蚰蜒。

　　此中十句明无色界火起虫藏孔穴喻无色天住于空定。

　　毒蛇之类。

　　即前蚖等。

　　为火所烧。

　　被无明火之所烧然。

　　争走出穴。

　　虫被火逼失于巢穴人被毒使失于空定。

　　鸠槃荼鬼。

　　如前。

　　随取而食。

　　静定既失则堕有中空有相倾故云随食。

　　又诸饿鬼。

　　无法自济常在饥虚名饿鬼也。

　　头上火然。

　　无色四空居三界顶空中被火故云头上火然。

　　饥渴热恼。

　　一念妄心种种计较故云饥渴常被心火之所烧然故云热恼。

　　周障闷走。

　　遍求出要不得其门其心昏驰故云闷走。

　　其宅如是。

　　此中四句总结三界火起故云其宅如是。

　　甚可怖畏。

　　险难之甚故可怖畏。

　　毒害火灾。

　　三毒害心业火之灾。

　　众难非一。

　　如上所列种种患难非止一端。

　　是时宅主。

　　是三界中火起之时宅主长者。

　　在门外立。

　　如来已离三界火宅故在门外设诸方便故云立也。

　　闻有人言。

　　如来住于实际理地本不见有火起之相依方便中说有火起如闻于他故云闻有人言。

　　汝诸子等。

　　三乘之子及五道等。

　　先因游戏。

　　一切苦乐非因不生先因妄念游戏诸根造种种业。

　　来入此宅。

　　从业惑来入此火宅。

　　稚小无知。

　　章稚幼小无所了知喻无智者不知是苦。

　　欢娱乐着。

　　于欲欢娱心生乐着。

　　长者闻已。

　　佛以慈眼见是事已。

　　惊入火宅。

　　见子如是不觉心惊从真起应入火宅中。

　　方宜救济。

　　方欲随宜而设救济。

　　令无烧害。

　　令无业火烧害之苦。

　　告喻诸子。

　　告示晓谕诸三乘子。

　　说众患难。

　　如下所列诸苦难相。

　　恶鬼毒虫。

　　恶鬼即鸠槃荼等毒虫即蚖蛇等。

　　灾火蔓筵。

　　灾难之火枝曼筵引。

　　众苦次第。

　　从惑起业从业惑报苦惑业三相从而起故云次第。

　　相续不绝。

　　业作烦恼烦恼作业三道轮转无有休息。

　　毒蛇蚖蝮及诸夜叉鸠槃荼鬼野干狐狗雕鹫鸱枭百足之属。

　　此上六句盖是重举三界火宅毒害之相。

　　饥渴恼急甚可怖畏。

　　饥窘逼切甚是可怖。

　　此苦难处。

　　如此苦毒患难之处。

　　况复大火。

　　宅苦已甚况兼火起。

　　诸子无知。

　　此中四句说子智劣闻言不信。

　　虽闻父诲。

　　虽闻慈父深切训诲。

　　犹故乐着。

　　犹为欲故乐着不舍。

　　嬉戏不已。

　　游戏尘境不肯止息。

　　是时长者。

　　此下三十句颂长行中释子所愿是诲谕子不信受之时。

　　而作是念。

　　见子不信复作念言。

　　诸子如此。

　　诸幼稚子痴騃如此。

　　益我愁恼。

　　增益我心之所愁恼。

　　今此舍宅。

　　今此三界五阴舍宅。

　　无一可乐。

　　其中所有悉皆是苦更无一事可以爱乐。

　　而诸子等。

　　而我诸子即五道等。

　　耽湎嬉戏。

　　耽着沉湎嬉喜游戏。

　　不受我教。

　　我虽训诲而不信受。

　　将为火害。

　　将次被火之所残害。

　　即便思惟。

　　即时便更巧作思量。

　　设诸方便。

　　设诸三车方便之教。

　　告诸子等。

　　思方便已乃告诸子。

　　我有种种。

　　即下三种珍玩宝车。

　　珍玩之具。

　　珍奇玩好受用之具。

　　妙宝好车。

　　众宝所饰上妙之车。

　　羊车鹿车。

　　羊车喻四谛接声闻子鹿车喻十二因缘接缘觉子。

　　大牛之车。

　　即水牛车喻以六度万行拟接大乘权教菩萨。

　　今在门外。

　　三乘虽异皆是界外寂灭之法故在门外。

　　汝等出来。

　　以车劝谕出火宅来。

　　吾为汝等。

　　我与汝等。

　　造作此车。

　　三车本无一时权设故云造作。

　　随意所乐。

　　方便之教随他根性故云随汝心之所乐。

　　可以游戏。

　　此之三车是真快乐故可游戏非此宅中五欲之乐是所不可。

　　诸子闻说。

　　自下六句明释子愿是时诸子闻父所说。

　　如此诸车。

　　如此三种妙宝之车。

　　即时奔竞。

　　即于是时竞共争奔。

　　驰走而出。

　　闻即敬信增上修行名为奔竞脱出三界苦恼之患名为驰走。

　　到于空地。

　　到于涅槃空寂之地。

　　离诸苦难。

　　三乘之人同断见思离烦恼难不起妄缘离结业难不生三界离苦报难。

　　长者见子。

　　自下二十句明父心喜佛于众生以慈眼观见。

　　得出火宅。

　　得出三界险难火宅。

　　住于四衢。

　　住于四门入三乘道通达之衢。

　　坐师子座。

　　诸子得出长者心安坐于大宝师子之座昔时诱小权立三乘所以前云在门外立今引入实故坐宝座。

　　而自庆言。

　　佛所以出为度众生得众生出自庆本怀。

　　我今快乐。

　　昔见在苦益加愁恼今见得出所以畅怀。

　　此诸子等。

　　此三乘子。

　　生育甚难。

　　从昔以来方便教育故云甚难。

　　愚小无知。

　　智愚力小无正知见。

　　而入险宅。

　　为业缘故引入三界险难火宅。

　　多诸毒虫。

　　即上蚖蝎谕诸毒心。

　　魑魅可畏。

　　即上鬼魅喻虚妄心。

　　大火猛焰。

　　烦恼毒火大猛烟焰。

　　四面俱起。

　　四颠倒见俱时发起。

　　而此诸子。

　　而此三乘宅中诸子。

　　贪乐嬉戏。

　　耽着世乐不知是苦。

　　我已救之。

　　我以方便而救护之。

　　令得脱难。

　　今得脱离火宅之难。

　　是故诸人我今快乐。

　　以是之故告汝诸人我于今日心得快乐。

　　尔时诸子。

　　自下十二句明子得出从父索车喻三十子求方便果。

　　知父安坐。

　　子知其父安心在座。

　　皆诣父所。

　　喻到佛前。

　　而白父言。

　　同发善言而白于佛。

　　愿赐我等。

　　愿欲赐我三十子等。

　　三种宝车。

　　羊鹿牛车三乘之果。

　　如前所许。

　　适为引出许赐三车。

　　诸子出来。

　　述先许意。

　　当以三车。

　　当用三种妙宝之车。

　　随汝所欲。

　　随汝诸子心所乐欲。

　　今正是时。

　　今既出宅正是与时。

　　惟垂给与。

　　愿垂赐与。

　　长者大富。

　　自下三十句明长者富厚等心赐与大宝之车。

　　库藏众多。

　　诸根如库眼万行如伏藏智慧功德喻如宝物其数无量故曰众多。

　　金银琉璃砗磲玛瑙。

　　于七宝中略举五种并如前解。

　　以众宝物。

　　众宝义具真珠珊瑚。

　　造诸大车。

　　此大车者白牛之车一佛乘也因修获证故云造作七宝造车即喻七种功德法财。

　　庄校严饰。

　　庄严点校。

　　周匝栏楯。

　　功德法体誓戒严防如彼大车周围栏楯。

　　四面悬铃。

　　以四辩声令一切闻如铃悬也。

　　金绳交络。

　　以金为绳即绳黑义如戒交络。

　　真珠罗网。

　　戒珠智珠互相照映犹如罗网。

　　张施其上。

　　舒张施设于车之上喻以众宝严于法身。

　　金华珠缨。

　　金之色黄以表中道从于正智发真妙心名曰金华诸珍为缨以严车体。

　　处处垂下。

　　诸无作谛俯就群机故曰垂下。

　　众宝杂饰。

　　众彩间饰于大宝车如彼万行共严法身。

　　周匝围绕。

　　周回遍布围裹缠绕于车之上。

　　柔软缯纩。

　　缯帛绵纩其体柔软。

　　以为茵褥。

　　茵褥者车上敷具以忍辱心修诸圣行如缯绵软可以依藉。

　　上妙细氎。

　　氎细布也上等妙好细软之氎。

　　价直千亿。

　　言体贵也。

　　鲜白净洁。

　　新鲜细白而复洁净。

　　以覆其上。

　　是大宝车敷以绵茵复以白氎而盖其上法身之体以忍辱力修诸万行而为庄严。

　　有大白牛。

　　牛喻道力白喻洁净大喻恢伟一者体大二者相大三者用大。

　　肥壮多力。

　　以肥壮故色力具足。

　　形体姝好。

　　身体殊大而复妙好。

　　以驾宝车。

　　以驾宝饰高广之车。

　　多诸傧从。

　　多诸方便智慧之力如傧相者前后拥从。

　　而侍卫之。

　　侍奉卫护。

　　以是妙车。

　　以是众宝妙严之车。

　　等赐诸子。

　　等以第一上妙之车赐与诸子。

　　诸子是时。

　　自下六句得车欢喜。

　　欢喜踊跃。

　　心地欢喜身形踊跃。

　　乘是宝车。

　　喻乘一实大宝之车。

　　游于四方。

　　遍学诸法名之为游历住行向地四十圣位名为四方。

　　嬉戏快乐。

　　游历百千三昧法门名为游戏得于法喜禅悦之味名为快乐。

　　自在无碍。

　　身得自在心无挂碍。

　　告舍利弗。

　　此下十六句颂合总喻。

　　我亦如是。

　　合长者譬。

　　众圣中尊。

　　声闻缘觉菩萨及佛四圣之中佛为最尊。

　　世间之父。

　　三界世间同师于佛生育法身故名为父。

　　一切众生。

　　六道一切有生之类。

　　皆是吾子。

　　等视一切犹如一子。

　　深着世乐。

　　深着世间五欲之乐。

　　无有慧心。

　　无有出世智慧之心。

　　三界无安。

　　三界之中苦乐虽异无非有漏不安隐处。

　　犹如火宅。

　　犹如大火所爇之宅。

　　众苦充满。

　　五苦八苦浊恶充满合前禽畜毒虫神鬼。

　　甚可怖畏。

　　甚是不安极可惊畏。

　　常有生老病死忧患。

　　未出轮回常常有于生老病死忧愁患难。

　　如是等火。

　　如上所列是等业火。

　　炽然不息。

　　昼夜炽然不曾休息。

　　如来已离。

　　合前长者在门外立自下十二句颂见众生为苦所逼。

　　三界火宅。

　　如来已出在三界外。

　　寂然闲居。

　　住于寂灭无欲关心不作众事故曰闲居。

　　安处林野。

　　安然居于觉支茂林空寂大野。

　　今此三界。

　　今此三界火宅之中。

　　皆是我有。

　　如来因地发愿度生三界之中是佛化境故云我有。

　　其中众生。

　　其三界中所有众生。

　　悉是吾子。

　　皆是佛子。

　　而今此处。

　　而今三界此轮回处。

　　多诸患难。

　　多诸苦恼患难之事。

　　唯我一人。

　　独佛一人。

　　能为救护。

　　能作救拔护念之师。

　　虽复教诏。

　　自下四句合舍几譬即经云若以几案从舍出之佛虽复作如是教诏。

　　而不信受。

　　而于一乘力无畏等不能信受即方便品云若但赞佛乘众生没在苦不能信是法。

　　于诸欲染。

　　于诸五欲染污之境。

　　贪着深故。

　　贪心着欲深奥之故所以不信。

　　以是方便。

　　自下六句合前用车救子得䇿以不信实方便用权。

　　为说三乘。

　　与说三乘方便之教。

　　令诸众生。

　　令诸界内在迷众生。

　　知三界苦。

　　知此三界恣意憍权所受快乐无非是苦。

　　开示演说。

　　开明教示言词演说。

　　出世间道。

　　出离世间寂灭之道。

　　是诸子等。

　　自下六句合释子愿是受教法诸弟子等。

　　若心决定。

　　若三乘子其心断定。

　　具足三明及六神通。

　　三明者过去宿命明现在漏尽明未来天眼明六通者一天眼通能见障内外事二天耳通能闻远近众音声三他心通能知他人心下事四宿命通能知已往世中事五神境通亦名如意通能现起种种神变入地履水皆如其意于一切境无有障碍六漏尽通三界漏业一时已尽于真空理通达无碍发心欲具此通明者即声闻乘。

　　有得缘觉。

　　其心欲得禀十二缘了生灭法即缘觉乘。

　　不退菩萨。

　　其心欲得于大乘教得不退转即菩萨乘。

　　汝舍利弗。

　　自下二十句合等赐大车。

　　我为众生。

　　佛为法界一切众生。

　　以此譬喻。

　　以此种种言词譬喻。

　　说一佛乘。

　　所以说三意在显一欲令诸子皆入佛乘。

　　汝等若能。

　　汝等诸子若或善能。

　　信受是语。

　　信心领受是三即一诚实之语。

　　一切皆当。

　　一切三乘皆悉合当。

　　成得佛道。

　　成就菩提得佛妙道。

　　是乘微妙。

　　是一佛乘微密圆妙。

　　清净第一。

　　究尽三惑故曰清净于中最上故云第一。

　　于诸世间。

　　于三世间诸法之中。

　　为无有上。

　　是最妙法更无有上。

　　佛所悦可。

　　是佛之所悦怿印可。

　　一切众生。

　　三乘六道九界众生。

　　所应称赞。

　　所当称扬发言赞叹。

　　供养礼拜。

　　设诸供养敬重礼拜。

　　无量亿千。

　　此下四句明一佛乘具足诸法合前长者财富无量。

　　诸力解脱。

　　如来十力诸大三昧清净解脱。

　　禅定智慧。

　　种种禅定种种智慧一一各有无量亿千。

　　及佛余法。

　　及佛方便余真净法。

　　得如是乘。

　　此下十二句合得车欢喜得于如是一佛妙乘。

　　令诸子等。

　　令诸三乘求法之子。

　　日夜劫数。

　　近则日夜远经尘劫。

　　常得游戏。

　　常得于中游戏三昧。

　　与诸菩萨及声闻众。

　　乘车之机合有缘觉此但说二语略意合。

　　乘此宝乘。

　　乘此一佛大宝上乘。

　　直至道场。

　　径直至于无上佛道寂灭之场。

　　以是因缘。

　　以此妙因无上胜缘。

　　十方谛求。

　　于十方界谛审推求。

　　更无余乘。

　　更无余法在一乘外。

　　除佛方便。

　　唯除如来假方便说。

　　告舍利弗。

　　自下十四句合前无有虚妄。

　　汝诸人等。

　　汝诸求法三乘人等。

　　皆是吾子。

　　三乘悟实皆成佛子。

　　我则是父。

　　既立为儿佛则是父。

　　汝等累劫。

　　汝等从于累劫已来。

　　众苦所烧。

　　被众苦恼之所烧然。

　　我皆济技。

　　我以三乘皆悉济拔。

　　令出三界。

　　令得出离三界火宅。

　　我虽先说。

　　我虽先时方便说云。

　　汝等灭度。

　　汝等已得有余涅槃。

　　但尽生死。

　　但只得尽三界之内分段生死。

　　而实不灭。

　　而实不得究竟涅槃。

　　今所应作。

　　今者所当起修之者。

　　唯佛智慧。

　　唯是佛乘无上智慧。

　　若有菩萨。

　　自下八句颂诸方便皆为一乘。

　　于是众中。

　　于是法会大众之中。

　　能一心听。

　　能以一心摄耳谛听。

　　诸佛实法。

　　一切诸佛如实之法。

　　诸佛世尊。

　　一切诸佛大觉世尊。

　　虽以方便。

　　虽用权宜三乘方便。

　　所化众生。

　　其所化众三乘之人。

　　皆是菩萨。

　　其实皆是菩萨之子究竟同归一佛乘道。

　　若人小智。

　　此下二十八句颂不获已随机用权说三乘意若复有人智见狭小。

　　深着爱欲。

　　深心著于恩爱情欲。

　　为此等故。

　　为于此等钝机之故。

　　说于苦谛。

　　说于三界种种众苦谛审是实终不虚也。

　　众生心喜。

　　钝根众生闻说领解心欢喜也。

　　得未曾有。

　　世间文字末常及此蒙佛开示得所未闻。

　　佛说苦谛。

　　佛说三界苦谛之义。

　　真实无异。

　　信知苦谛真实是苦更无异说。

　　若有众生。

　　若复更有一类众生。

　　不知苦本。

　　不知苦果何为因本。

　　深着苦因。

　　深心爱着苦因集业。

　　不能暂舍。

　　不能暂时生厌弃心。

　　为是等故。

　　为是等人迷惑之故。

　　方便说道。

　　依方便门说向他道。

　　诸苦所因。

　　世间诸苦所起因由。

　　贪欲为本。

　　皆以贪欲而为根本即集谛也。

　　若灭贪欲。

　　若能息灭贪欲之心。

　　无所依止。

　　则诸苦果无可依倚而得生也。

　　灭尽诸苦。

　　以正念力息于集业断于三界生死诸苦。

　　名第三谛。

　　即灭谛也。

　　为灭谛故。

　　为欲成就寂灭谛故。

　　修行于道。

　　修摄身心不令纵逸奉行如来三学八正真实之道即道谛也。

　　离诸苦缚。

　　速离诸多生死苦缚。

　　名为解脱。

　　因修道故解缚得脱名为解脱证四果也。

　　是人于何。

　　是修道人为于何法。

　　而得解脱。

　　而得入道解脱世间。

　　但离虚妄。

　　但是远离见思二惑虚妄之心出分段苦。

　　名为解脱。

　　指出三界名解脱也。

　　其实未得。

　　自下十二句明先施方便后说大意其于大乘实未曾得。

　　一切解脱。

　　一切寂灭究竟解脱。

　　佛说是人。

　　所以佛说如是之人。

　　未实灭度。

　　未曾实得大般涅槃。

　　斯人未得。

　　如此之人以未曾得。

　　无上道故。

　　无上正真实道之故。

　　我意不欲。

　　佛之本意所以不欲。

　　令至灭度。

　　令其至于究竟灭度。

　　我为法王。

　　佛为出世万法中王。

　　于法自在。

　　于诸众生随意说法卷舒自在。

　　安隐众生。

　　欲令众生而得安隐。

　　故现于世。

　　以是之故出现于世已上颂长行毕此下劝信流通。

　　汝舍利弗。

　　自下六句明佛说法为欲利生能信受者说之有益若非其人闻不生信非为无益兼之有害嘱令详审。

　　我此法印。

　　此上妙法实相之印。

　　为欲利益。

　　为欲闻者如说修行成大利益。

　　世间故说。

　　三有世间故所以说。

　　在所游方。

　　在在所游一切方土。

　　勿妄宣传。

　　须得其人然后宣说苟非诚实切勿妄传。

　　若有闻者。

　　此去有十六句明可为说若复有人闻妙法者。

　　随喜顶受。

　　堕顺喜悦顶戴受持。

　　当知是人。

　　当知如此信受之人。

　　阿惟越致。

　　此云不退转谓于正道不退转也。

　　若有信受此经法者。

　　信大乘经上妙法者。

　　是人已曾。

　　是信根人宿世已曾。

　　见过去佛。

　　得见过去无数诸佛。

　　恭敬供养。

　　于诸佛所深心恭敬修法供养。

　　亦闻是法。

　　亦曾闻说如是之法以果验因理数若此。

　　若人有能。

　　若复有人能以净心。

　　信汝所说。

　　闻汝所说而生正信。

　　则为见我。

　　则名见佛。

　　亦见于汝。

　　亦是见于汝之法身。

　　及比丘僧。

　　及余比丘僧伽之众梵语僧伽翻和合众若能了知佛法不二名见僧也。

　　并诸菩萨。

　　并诸大乘修行菩萨。

　　斯法华经为深智说。

　　此去有十六句明不可为说此之妙经与有深信智应者说。

　　浅识闻之。

　　智识浅者乍得闻之。

　　迷惑不解。

　　心迷疑惑不能解了。

　　一切声闻。

　　小乘声闻。

　　及辟支佛。

　　及以缘觉。

　　于此经中。

　　于此法华妙经之中。

　　力所不及。

　　力量寡薄不能得及。

　　汝舍利弗。

　　于小乘中智慧第一。

　　尚于此经。

　　尚且于此大乘妙经。

　　以信得入。

　　以信心故而得入法功行未全而非亲证。

　　况余声闻。

　　况复余者钝根声闻。

　　其余声闻。

　　自余所有一切声闻。

　　信佛语故。

　　闻佛说妙从语生信。

　　随顺此经。

　　随喜顺受此之妙经。

　　非己智分。

　　非他自己智慧之分。

　　又舍利弗憍慢懈怠。

　　此去有八句明懈怠浅识勿与之说憍慢之人无有正信懈怠之者不能勤修。

　　计我见者。

　　计着己见非受道机。

　　莫说此经。

　　勿向愚辈而说此经。

　　凡夫浅识。

　　下劣凡夫识见肤浅。

　　深着五欲。

　　于五欲境深生恋着。

　　闻不能解。

　　纵然闻说不能解了。

　　亦勿为说。

　　亦莫容易与之演说。

　　若人不信。

　　此下有百三十句明谤经得罪分三初有二十四句因谤经故堕在地狱若复有人闻不生信。

　　毁谤此经。

　　发言毁谤此之妙经。

　　则断一切。

　　则是断却所有一切。

　　世间佛种。

　　世间众生成佛种子。

　　或复颦蹙。

　　或复闻说眉颦蹙皱。

　　而怀疑惑。

　　自心不喜所以毁眉而怀犹预疑惑不决。

　　汝当听说此人罪报。

　　此谤经人所得罪报。

　　若佛在世。

　　若当如来在世之时。

　　若灭度后。

　　若佛世尊灭度之后。

　　其有诽谤。

　　其有众生发言诽谤。

　　如斯经典。

　　如斯圆妙大乘经典。

　　见有读诵。

　　见有众生至心读诵。

　　书持经者。

　　书写受持是经典者。

　　轻贱憎嫉。

　　轻薄鄙贱憎恶嫉妒。

　　而怀结恨。

　　而抱冤结心生嗔恨。

　　此人罪报。

　　此谤经人所获罪报。

　　汝今复听。

　　汝等今者复听我说。

　　其人命终。

　　其谤经人命终已后。

　　入阿鼻狱。

　　阿鼻此云无间常时受苦无有间断。

　　具足一劫。

　　阿鼻地狱一日一夜人间岁数六十小劫从此积月积年具满一劫。

　　劫尽更生。

　　一劫尽后又复更生。

　　如是展转。

　　展演转增。

　　至无数劫。

　　苦报长也。

　　从地狱出。

　　此下有四十二句明狱苦毕复堕畜生。

　　当堕畜生。

　　落异类中。

　　若狗野干。

　　若复作狗或作野干。

　　其形领瘦。

　　其形饥羸憔悴瘦。

　　黧黮疥癞。

　　其色黧黮即是[黑*並]黑皮肤疥癣及病癞也。

　　人所触娆。

　　为人之所触拨扰挠。

　　又复为人之所恶贱。

　　被人之所憎恶薄贱。

　　常困饥渴。

　　常被饥渴之所困厄。

　　骨肉枯竭。

　　骨枯髓竭肉枯消瘦。

　　生受楚毒。

　　生前受诸楚痛苦毒。

　　死被瓦石。

　　死已被又埋瓦石中。

　　断佛种故。

　　因断世间佛种之故。

　　受斯罪报。

　　受此畜类不善之报。

　　若作馲驼。

　　大身畜也北地有之。

　　或生驴中身常负重。

　　驼驴二畜皆能荷负。

　　加诸杖捶。

　　加之棒杖捶步令行。

　　但念水草。

　　但只念念在于水草。

　　余无所知。

　　愚痴自任无所知晓。

　　谤斯经故获罪如是。

　　因必克果如影随形。

　　有作野干。

　　有时或作野干之身。

　　来入聚落。

　　干本野兽入聚落来。

　　身体疥癞。

　　毁善之报。

　　又无一目。

　　坏他正见所以失目。

　　为诸童子之所打掷。

　　小儿见之或以棒打或以石掷。

　　受诸苦痛。

　　受打掷痛。

　　或时致死。

　　或复因此而致死亡。

　　于此死已。

　　于野干死。

　　更受蟒身。

　　更复受生为大蟒蛇。

　　其形长大五百由旬。

　　身极大也。

　　聋騃无足。

　　蛇以身听耳不闻声痴騃无知而无脚足。

　　宛转腹行。

　　宛宛转转以腹而行。

　　为诸小亚之所𠯗食。

　　一一鳞甲则有多虫匝啮肌肉。

　　昼夜受苦。

　　昼夜之间常受痛苦。

　　无有休息。

　　始终无有休息之时。

　　谤斯经故获罪如是。

　　彰罪深也。

　　若得为人。

　　此下六十四句明畜生罪毕复生人中若脱畜类转生人身。

　　诸根闇钝。

　　谓六根门不能明了。

　　矬陋𤼣躄。

　　矬矮丑陋𤼣拳跛躄。

　　盲聋背伛。

　　眼盲耳聋脊背伛曲。

　　有所言说。

　　口中若有所言说者。

　　人不信受。

　　人生嫌鄙而不信受。

　　口气常臭。

　　诵经之者言作莲香毁谤真乘所以口臭。

　　鬼魅所著。

　　为无正信邪得侵扰。

　　贫穷下贱。

　　为不修福下劣贫穷。

　　为人所使。

　　被人所役不得自在。

　　多病消瘦。

　　多生病苦肌肉消瘦无法润故所以枯槁。

　　无所依怙。

　　不依师友故受饥寒。

　　虽亲附人。

　　以无缘故虽则发心亲附于人。

　　人不在意。

　　而彼前人不着在意。

　　若有所得。

　　若或于法少有所得。

　　寻复忘失。

　　心昏智迷而多健忘。

　　若修医道。

　　若学方书修合道理。

　　顺方治病。

　　随顺药方疗治他病。

　　更增他疾。

　　不能瘥病复增余疾。

　　或复致死。

　　或时增重甚致于死皆由谤经无善缘故。

　　若自有病。

　　若或自己有诸病患。

　　无人救疗。

　　无人与之医治救疗。

　　设服良药。

　　设或顺病服饵好药。

　　而复增剧。

　　转增烦剧。

　　若他反逆。

　　若因他人反叛悖逆。

　　抄劫窃盗。

　　抄掠劫夺窃取偷盗。

　　如斯等罪。

　　如斯等事非法之罪。

　　横罗其殃。

　　横逆罗织受其殃害。

　　如斯罪人。

　　如此谤经罪逆之人。

　　永不见佛。

　　永不得见十方诸佛。

　　众圣之王。

　　四圣众中妙法之王。

　　说法教化。

　　演说诸法教诏训化。

　　如斯罪人。

　　如是不信障法罪人。

　　常生难处。

　　世世常生苦难之处。

　　狂聋心乱。

　　颠狂聋聩心神昏乱。

　　永不闻法。

　　永劫不得闻佛正法。

　　于无数劫如恒河沙。

　　经历劫数如恒沙多。

　　生辄聋哑。

　　一生下来辄便聋哑。

　　诸根不具。

　　六种情根多不具足。

　　常处地狱如游园观。

　　以业障故常居地狱如游园苑宫观之处。

　　在余恶道如已舍宅。

　　在余饿鬼畜生修罗恶道之中一如家舍。

　　驼驴猪狗是其行处。

　　业力所使异类中行。

　　谤斯经故获罪如是。

　　毁訾经法感斯恶报。

　　若得为人。

　　此明恶道报尽复生为人。

　　聋盲喑哑。

　　眼耳喉咽皆悉受病。

　　贫穷诸衰。

　　贫乏穷苦种种灾众。

　　以自庄严。

　　以此恶报而自庄严。

　　水肿干痟。

　　水气肿满干枯痟瘦。

　　疥癞痈疽。

　　疥癣白癞痈疖疮疽。

　　如是等病。

　　如是种种诸恶重病。

　　以为衣服。

　　以作身上庄严衣服。

　　身常臭处。

　　其身常处臭气之中。

　　垢秽不净。

　　垢腻秽污不曾清净。

　　深着我见。

　　深心取着执己之见。

　　增益嗔恚。

　　瞋心盛也。

　　淫欲炽盛。

　　贪于色欲如火炽盛。

　　不择禽兽。

　　甚至淫滥狎于禽兽。

　　谤斯经故获罪如是。

　　因中集业皆正行邪果土苦报障善堕恶。

　　告舍利弗。

　　此下有八句结示恶报说不可尽收归前文劝令详择苟非其人不可为说。

　　谤斯经者。

　　谤此法华微妙经者。

　　若说其罪穷劫不尽。

　　若说谤经其所得罪穷历尘劫亦不能尽。

　　以是因缘。

　　以是不信业报因缘与之演说有损无益。

　　我故语汝。

　　我于先时所以告汝。

　　无智人中。

　　于无智慧愚痴人中。

　　莫说此经。

　　即前二偈诫令拣机嘱勿为说。

　　若有利根。

　　自下六十八句用大慈门为善人说根性通利。

　　智慧明了。

　　智见慧性清净明了。

　　多闻强识。

　　博学多闻强记广识。

　　求佛道者。

　　发心求成佛之道者。

　　如是之人乃可为说。

　　机教相扣宜应为说。

　　若人曾见亿百千佛。

　　宿有善因曾见多佛。

　　植诸善本。

　　供养礼拜种诸善根。

　　深心坚固。

　　发心深远志愿坚固。

　　如是之人乃可为说。

　　为是等说适机合教。

　　若人精进。

　　精一其心进趣佛道。

　　常修慈心。

　　常以慈悲自修其心。

　　不惜身命。

　　轻生重法于身命财无所吝惜。

　　乃可为说。

　　斯等之机方可与说。

　　若人恭敬。

　　恭谦敬谨。

　　无有异心。

　　心无异念一志求佛。

　　离诸凡愚。

　　远离诸多凡夫愚辈。

　　独处山泽。

　　独居山林空泽之内。

　　如是之人乃可为说。

　　厌喧摄静是道器故令为说也。

　　又舍利弗若见有人舍恶知识亲近善友。

　　知识名同善恶迥异押习恶者名恶知识见有善人舍离恶辈。

　　如是之人乃可为说。

　　其心乐善为说有益。

　　若见佛子。

　　佛子即是菩萨之机简去小乘声闻子也。

　　持戒清洁。

　　坚持佛戒清明洁白。

　　如净明珠。

　　犹如明珠净无瑕翳。

　　求大乘经。

　　愿求佛乘方等经典。

　　如是之人乃可为说。

　　身口清净心意广大可为说也。

　　若人无嗔。

　　其心慈愍无有嗔恨。

　　质直柔软。

　　质朴正直柔和善软。

　　常愍一切。

　　常怀慈愍一切众生。

　　恭敬诸佛。

　　于诸世尊能加恭敬。

　　如是之人乃可为说。

　　慈忍恭敬是可受道故令说也。

　　复有佛子。

　　如前。

　　于大众中。

　　于诸人天广众之中。

　　以清净心。

　　为利说法名不净心远离诸过名净心也。

　　种种因缘。

　　种种善因种种事缘。

　　譬喻言词。

　　引物比喻善巧言词。

　　说法无碍。

　　演说正法无有滞碍。

　　如是之人乃可为说。

　　是等心明于余法中善解义味为之说妙必能信受故可说也。

　　若有比丘。

　　出家僧也。

　　为一切智。

　　为悟一切空寂之智。

　　四方求法。

　　四出寻求寂灭之法约事则四向方土表法则是空之与有两亦双非名为四方。

　　合掌顶受。

　　合十指掌顶戴奉持。

　　但乐受持。

　　但只乐欲信奉受持。

　　大乘经典。

　　大菩萨乘方等经典。

　　乃至不受余经一偈。

　　于余经中下至一偈亦不信受。

　　如是之人乃可为说。

　　如是信乐大教之人于方便门不生执着故可说也。

　　如人至心。

　　如或有人发至善心。

　　求佛舍利。

　　大教所诠寂灭之理是佛法身譬如骨髓名为舍利此云骨身。

　　如是求经。

　　如是至心求佛妙经。

　　得已顶受。

　　闻说妙时但只欢喜而不深信岂能坚夕唯得闻已深心顶戴喜跃受持。

　　其人不复。

　　其人心一更不复有。

　　志求余经。

　　立志他求余方便教。

　　亦未曾念。

　　又亦未尝邪心爱念。

　　外道典籍。

　　杀生斗战婚娶等文邪见邪戒诸外道书。

　　如是之人乃可为说。

　　如是正见能受能行不为邪惑圆顿之机乃可为说。

　　告舍利弗。

　　自下有八句结略显示对彼善人乃可得说。

　　我说是相。

　　佛若广说是受道相。

　　求佛道者。

　　求于无上佛之道者。

　　穷劫不尽。

　　尽尘点劫亦不能穷。

　　如是等人。

　　如上所举是等之人。

　　则能信解。

　　则于妙经能生信解。

　　汝当为说。

　　汝等当为如法演说。

　　妙法华经。

　　圆妙心法此莲华经。

　　妙法莲华经信解品第四

　　前譬喻品方便设三会归一实是为中根于法说中未能悟者开通性理四大弟子闻佛所说于一乘道深生正信妙解发明。

　　尔时慧命须菩提。

　　当譬喻品说竟之时续佛慧命上首弟子名须菩提此云善现尊者生时现诸善相从此得名。

　　摩诃迦旃延。

　　此云扇绳。

　　摩诃迦叶。

　　此云饮光。

　　摩诃目犍连。

　　此云采菽氏。

　　从佛所闻。

　　从释迦处忽然得闻。

　　未曾有法。

　　佛成道来四十余年未曾括出希有之法。

　　世尊授舍利弗阿耨多罗三藐三菩提记。

　　法说之后譬喻品初授舍利弗华光佛记。

　　发希有心。

　　于方便品闻佛法说是声闻人得授记莂昔所未有又闻如来火宅喻说心地发明称希有也。

　　欢喜踊跃。

　　内心欢喜外相踊跃。

　　即从座起。

　　将欲对佛述己所明故即举身从座而起。

　　整衣服。

　　整肃三衣正外仪也。

　　偏袒右肩。

　　作用之时右手得便袒右肩者示执劳相弟子事师礼之至也。

　　右膝着地。

　　一心之中包含事理一身之上具左右足左足住空用显理虚右膝着地以表事实。

　　一心合掌。

　　齐其一心两掌相合表不二也。

　　曲躬恭敬。

　　曲身表恭低头致敬。

　　瞻仰尊颜。

　　瞻视仰慕世尊颜容。

　　而白佛言。

　　此十八句结集之师阿难叙也。

　　我等居僧之首。

　　迦叶白佛目谓我等于众僧中而为上首。

　　年并朽迈。

　　年事并皆衰朽老迈。

　　自谓已得涅槃。

　　自谓已得小乘寂灭。

　　无所堪任。

　　于大乘行无所堪能。

　　不复进求。

　　不复有志进往上求。

　　阿耨多罗三藐三菩提。

　　无上正等正觉。

　　世尊往昔。

　　佛自往昔方等般若。

　　说法既久。

　　说大乘法既已长久。

　　我时在座。

　　我于是时在佛座下。

　　身体疲懈。

　　身形疏散疲倦懈怠。

　　但念空无相无作。

　　但只思念小乘人行偏空真如无我人相无作灭谛三解脱门。

　　于菩萨法。

　　而于大乘菩萨之法。

　　游戏神通。

　　心游法性自在神通。

　　净佛国土。

　　清净如来常寂之土。

　　成就众生。

　　清净佛国即自修也成就众生即度他也。

　　心不喜乐。

　　于此大乘无忻爱心。

　　所以者何。

　　所以于大不爱乐者其意云何。

　　世尊令我等。

　　世尊昔日但令我等。

　　出于三界。

　　勤求出于欲色无色有漏三界。

　　得涅槃证。

　　得于偏空涅槃果证。

　　又今我等年已朽迈。

　　谓年已老不能向大。

　　于佛教化菩萨。

　　于佛所说教示大乘诸菩萨等。

　　阿耨多罗三藐三菩提。

　　无上正等正觉。

　　不生一念好乐之心。

　　乃至一念乐大之心亦不生也。

　　我等今于佛前。

　　今法华会于世尊前。

　　闻授声闻。

　　闻授身子小乘声闻。

　　阿耨多罗三藐三菩提记。

　　成佛之记。

　　心甚欢喜。

　　心中甚是生大欢喜。

　　得未曾有。

　　今得闻者昔所未有。

　　不谓于今。

　　不谓徼幸于今法会。

　　忽然得闻希有之法。

　　妙法难闻故云希有。

　　深自庆幸。

　　深心喜悦自生庆幸。

　　获大善利。

　　得获闻此大善利益。

　　无量珍宝。

　　所谓力无畏等十八不共神通道力名为珍宝。

　　不求自得。

　　本无心求自然而得。

　　世尊我等今者。

　　我等声闻今于此者。

　　乐说譬喻。

　　乐欲引事譬喻而说。

　　以明斯义。

　　以明声闻无心希求得大之义。

　　譬若有人。

　　譬如世间有于一人。

　　年既幼稚。

　　年齿即然尚自幼小。

　　舍父逃逝。

　　舍弃其父逃往他处。

　　久住他国。

　　喻声闻人弃大慕小住于同居五浊秽土。

　　或十二十至五十岁。

　　十即诸天二十即人五十即是五道。

　　年既长大。

　　喻在迷久年长身大。

　　加复穷困。

　　转复增加贫穷困苦。

　　驰骋四方。

　　喻以世谛四门入道。

　　以求衣食。

　　四门求法以自庄严如彼贫人乞衣覆体乞食资身。

　　渐渐游行。

　　渐渐入道如贫游行。

　　遇向本国。

　　迷本佛性如失家乡反妄归真如向本国。

　　其父先来。

　　父喻如来以大拟宣。

　　求子不得。

　　下劣不堪名求不得。

　　中止一城。

　　佛于小教说二涅槃又于大教说大涅槃住于同居实报两楹之间如彼长者中止化城。

　　其家大富财宝无量。

　　佛之净土功德无边如长者家财富无量。

　　金银琉璃珊瑚琥珀颇梨珠等。

　　此七宝也琉璃石中所出珊瑚海水之中秀气结成琥珀千年茯苓之所变化颇梨其色不一亦玉类也珠即摩尼及赤真珠若表法者喻七法财。

　　其诸仓库。

　　仓积米麦喻于识藏任持众善库积财帛喻于身中修行六度。

　　悉皆盈溢。

　　喻佛法藏功德充满。

　　多有僮仆臣佐吏民。

　　童仆之类出入奔走喻第七识大臣辅佐喻第六识吏掌注记喻分别识民供役使喻于五根表七方便同宗净识。

　　象马车乘。

　　象马代步车乘运行所向自在喻五通也。

　　牛羊无数。

　　化三乘人功德进益如牛羊长。

　　出入息利乃遍他国。

　　起心修善惠及一切名为出财导利前人化功归己名为入息横遍诸土名为他国。

　　商估贾客亦甚众多。

　　行者曰商喻运善也坐者曰贾喻摄静也其相非一故曰众多。

　　时贫穷子。

　　喻退大后在凡夫地不起化导无福德故名为穷子。

　　游诸聚落。

　　涉五阴身名游聚落。

　　经历国邑。

　　国大邑小经十二入历十八界如人游行从邑至国。

　　遂到其父所止之城。

　　宿善因缘感佛应世故云到父所止大城。

　　父每念子。

　　佛念众生如父忆子。

　　与子离别五十余年。

　　自从佛地至于凡夫五道之身相去隔远五十余位。

　　而未曾向人说如此事。

　　从来未曾向众人说小乘声闻即是佛子。

　　但自思惟。

　　但只自意常常思惟。

　　心怀悔恨。

　　心中怀抱追悔怨恨。

　　自念老朽。

　　喻佛应世化事将终。

　　多有财物。

　　富足法财。

　　金银珍宝。

　　喻佛世尊智慧功德。

　　仓库盈溢。

　　性具身包仓盈库积。

　　无有子息。

　　家第虽富而无子息喻佛德丰尚无法嗣。

　　一旦终没。

　　一旦之间报命殒没喻佛化毕一旦归真。

　　财物散失无所委付。

　　喻功德财无人接嗣。

　　是以殷勤。

　　以是之故心下殷勤。

　　每忆其子。

　　每每忆念所失之子。

　　复作是念。

　　又复起念。

　　我若得子。

　　我若得于所生之子。

　　委付财物。

　　委嘱付与法宝之财。

　　坦然快乐。

　　心中坦夷自然快乐。

　　无复忧虑。

　　无复更有忧愁思虑。

　　世尊尔时穷子。

　　尔父思念所生子时。

　　备赁展转。

　　穷子与人佣工雇任展布旋转经历国邑喻诸弟子为福修善如仆受雇遍走诸方。

　　遇到父舍。

　　到于如来所居之土。

　　住立门侧。

　　小乘之人滞偏空理不见中道如立门侧。

　　遥见其父。

　　佛居实报资住偏空相去甚远故曰遥见。

　　踞师子床。

　　实坐曰踞佛为师子坐于宝床。

　　宝几承足。

　　以众福智而为因本如几承足。

　　诸婆罗门。

　　即是士夫喻于权教诸菩萨也。

　　刹利居士。

　　刹利尊姓即是王种喻大菩萨居士清净摄卫自居喻梵行人。

　　皆恭敬围绕。

　　四众奉佛如彼众人恭敬长者。

　　以真珠缨络。

　　珠结璎珞喻如福智庄严法身。

　　价直千万。

　　言高贵也。

　　庄严其身。

　　以诸功德严饰法身。

　　吏民僮仆。

　　方便智慧如彼人吏及以童仆。

　　手执白拂。

　　手执表权白表清净拂供挥举。

　　侍立左右。

　　环列侍傍为给使也。

　　覆以宝帐。

　　以宝为帐覆庇其身表慈忍也。

　　垂诸华幡。

　　华艳幡动华即四摄幡即神通。

　　香水洒地。

　　以香喻德以水喻智用德与智涵养性理。

　　散诸名华。

　　散有名色众宝之华表万行也。

　　罗列宝物。

　　法行森布如宝物列。

　　出内取与。

　　起教利生名之为出收功归己名之为纳效法于人名之为取推己及物名之为与。

　　有如是等种种严饰。

　　指上所列名如是等种种人物严饰之具。

　　威德特尊。

　　有威可畏有德可敬所以独尊。

　　穷子见父。

　　喻小乘者见尊特身。

　　有大力势。

　　德可服人名有大力人皆畏之名有大势。

　　即怀恐怖。

　　见已即怀恐畏之心。

　　悔来至此。

　　自悔不合来此胜处见实报境心不安也。

　　窃作是念。

　　私自作念。

　　此或是王。

　　疑是国王喻法佛也。

　　或是王等。

　　疑与王等喻报佛也。

　　非我佣力。

　　喻实报土自属菩萨非我小乘当用功力。

　　得物之处。

　　小乘之见慕果修因如佣作人先取工价。

　　不如往至贫里。

　　不如往至贫贱地里喻念小乘偏空之理。

　　肆力有地。

　　肆恣用力有位可进。

　　衣食易得。

　　惭愧为衣行法为食附相修行故云易得。

　　若久住此。

　　若久留心住于实报。

　　或见逼迫。

　　顿教大乘不许取着无栖泊处故云逼迫。

　　强使我作。

　　敦逼令信名强使作。

　　作是念已。

　　穷子作此窃思念已。

　　疾走而去。

　　于大乘门望涯而进。

　　时富长者。

　　喻福智尊报身之佛。

　　于师子座。

　　喻实报位。

　　见子便识。

　　一见声闻知是佛子。

　　心大欢喜。

　　见可度机佛心欢喜。

　　即作是念。

　　佛即作念。

　　我财物库藏。

　　我之德行财物智库法藏。

　　今有所付。

　　今见是子有所付托。

　　我常思念此子。

　　佛于觉地常常思念授法之子。

　　无由见之。

　　无有因由而得见之。

　　而忽自来。

　　而忽从小渐入大乘不因追求故曰自来。

　　甚适我愿。

　　甚副于我平昔愿心。

　　我虽年朽。

　　喻佛晚年。

　　犹故贪惜。

　　四十余年犹且待机秘而不谈故曰贪惜。

　　即遣傍人。

　　傍人即喻大菩萨也以大乘化名即遣也。

　　急追将还。

　　教严名急性教名追使令将带还复大乘。

　　尔时使者。

　　喻大菩萨为佛所使。

　　疾走往捉。

　　顿超直入名为疾走用是摄化名为往捉。

　　穷子惊愕。

　　小机闻大惊恐愕然。

　　称怨大唤。

　　称是冤家大声叫唤。

　　我不相犯。

　　谓本无心犯着大化。

　　何为见捉。

　　何由见讶急捉于我。

　　使者执之逾急。

　　喻华严中菩萨大教机缓教急。

　　强牵将还。

　　以大化小名曰强牵令复本性名曰将还。

　　于时穷子。

　　喻华严会二乘之机。

　　自念无罪。

　　自念于大不曾犯着。

　　而被囚执。

　　不堪闻大闻之生恼如被囚禁执缚其身。

　　此必定死。

　　以离相教无用心处不容喘气故曰疾死。

　　转更惶怖。

　　转更不安惊惶怕怖。

　　闷绝躄地。

　　迷闷气绝躄倒地上。

　　父遥见之。

　　佛于实报远望二乘故曰遥见。

　　而语使言。

　　对境转意如告使者。

　　不须此人勿强将来。

　　见非可化故曰不须将欲寝大故曰勿强。

　　以冷水洒面令得醒悟。

　　寝大施小导以空定如水洒面令离生死证涅槃空名为醒悟。

　　莫复与语。

　　莫复以大而与之语。

　　所以者何。

　　所以尔者其意云何。

　　父知其子。

　　佛知声闻。

　　志意下劣。

　　志在求小意不高上见处卑劣。

　　自知豪贵。

　　佛又自知功德智慧豪富尊贵。

　　为子所难。

　　穷子父富见之惊疑所以成难。

　　审知是子。

　　佛自审知是己法子。

　　而以方便。

　　为不堪大以方便接。

　　不语他人云是我子。

　　不告余众云此声闻是佛之子。

　　使者语之。

　　使者即喻佛方便心。

　　我今放汝。

　　息于大化如放舍也。

　　随意所趣。

　　随汝之意所趣何地。

　　穷子欢喜。

　　本畏大教见佛寝大所以欢喜。

　　得未曾有。

　　如死得活所未有也。

　　从地而起。

　　昔闷倒地惧实际理今得放舍如从地起。

　　往至贫里。

　　背实向权游偏空理。

　　以求衣食。

　　修道证灭似求衣食。

　　尔时长者。

　　尔声闻子退大之时。

　　将欲诱引其子。

　　佛意将欲以权接小。

　　而设方便。

　　以方便慧设三乘法。

　　密遣二人。

　　密遣菩萨化作二乘。

　　形色憔悴无威德者。

　　现劣应身土面灰头故曰憔悴不现相好迹同凡夫故无威德。

　　汝可诣彼徐语穷子。

　　遣使者往以小乘法徐徐语之异昔急也。

　　此有作处倍与汝直。

　　此声闻地有可作处倍与汝价许四果也。

　　穷子若许将来使作。

　　彼若肯许可以将来令其使作。

　　若言欲何所作。

　　穷子若言今欲倩我何所作为。

　　便可语之顾汝除粪。

　　便可告云今欲雇汝扫除粪秽许证四果名为雇也令断见思名除粪也。

　　我等二人亦共汝作。

　　菩萨所现二乘之身亦共同修小乘之行。

　　时二使人即求穷子。

　　使者受命求所化机。

　　既已得之具陈上事。

　　使得此机具以披陈雇倩之事。

　　尔时穷子。

　　尔二使人告谕之时。

　　先取其价。

　　先且取索所有工价以机劣故先求所得。

　　寻与除粪。

　　既得工价即便佣作喻小乘众慕果修因。

　　其父见子愍而怪之。

　　佛见众生舍大取小心生怜愍而怪异之。

　　又以他日于窗牖中。

　　谓法身地思惟鹿苑说小之日方便知见不甚广大如窗牖也。

　　遥见子身。

　　佛眼见凡相去远故遥见子也。

　　羸瘦憔悴。

　　无大法味所以羸瘦无有威德所以憔悴。

　　粪土尘坌。

　　粪土尘者喻苦惑业蒙覆其身名之为坌。

　　污秽不净。

　　污染臭秽喻障所缠。

　　即脱璎珞细软上服严饰之具。

　　璎珞首饰喻佛福慧上服严身喻佛慈忍。

　　更着粗弊垢腻之衣尘土坌身。

　　脱珍着弊现劣应身。

　　右手执持。

　　右表权智。

　　除粪之器。

　　二乘经律破惑止恶名除粪器。

　　状有所畏。

　　现老比丘无其庄严。

　　语诸作人。

　　告声闻众及缘觉乘。

　　汝等勤作勿得懈息。

　　汝于二乘勤加精进。

　　以方便故得近其子。

　　佛以小乘劣应方便得接声闻。

　　后复告言。

　　既合机已复告之言。

　　咄男子。

　　咄即语声将欲告之先且警悟。

　　汝常此作勿复余去。

　　此之一字即指小乘勿余去者诫勿从邪。

　　当加汝价。

　　喻沙门果次第增进。

　　诸有所须。

　　修行所须。

　　盆器米面盐醋之属。

　　盆器盛贮喻果位也米面济饥喻戒定也盐醋调和喻智慧也。

　　莫自疑难。

　　喻小教中诸戒定慧解脱知见皆悉具足勿自生疑及作难也。

　　亦有老弊使人。

　　使人即指内秘外现二乘使也。

　　须者相给。

　　汝有所须吾当给与。

　　好自安意。

　　自当好好以安其心。

　　我如汝父。

　　未亲指出汝是我子故曰如父此即权意。

　　勿复忧虑。

　　昔畏生死故多忧虑今有所依勿复忧也。

　　所以者何。

　　出无虑意。

　　我年老大。

　　约相则佛有威德故曰老大约理则佛居极果名老大人。

　　而汝少壮。

　　初心入道机方幼稚故曰少壮。

　　汝常作时。

　　汝于平常作务之时。

　　无有欺怠瞋恨怨言。

　　无有欺罔及以懈怠瞋心怅恨怨望之言。

　　都不见汝有此诸恶如余作人。

　　我都不见汝于平时有此诸恶如余世间未入道者有诸过恶。

　　自今已后如所生子。

　　上既赞美令生欢喜故复告言从今已后便如我之自所生子。

　　即时长者更与作字名之为儿。

　　命二乘人为声闻子名为作字。

　　尔时穷子。

　　尔作字时声闻穷子。

　　虽忻此遇。

　　虽复忻悦有此际遇。

　　犹故自谓容作贱人。

　　佛虽如是声闻自谓非菩萨机犹执小见。

　　由是之故。

　　因此之故未甚相孚。

　　于二十年中常令除粪。

　　或以见道一解脱一无碍修道九解脱九无碍名为二十或以见思名二十年令涤此过名为除粪。

　　过是已后心相体信。

　　断见思已名过二十心明相孚体解信受。

　　入出无难。

　　出声闻界入菩萨乘以相信及故无难色。

　　然其所止犹在本处。

　　然声闻人所依止处心虽喜大犹住小乘。

　　世尊尔时长者有疾自知将死不久。

　　示现老病故云有疾报缘将谢故云不久。

　　语穷子言。

　　告二乘言。

　　我今多有金银珍宝仓库盈溢。

　　如前已解。

　　其中多少。

　　即般若中加被二乘为菩萨所八十余科。

　　所应取与汝悉知之。

　　其间之所应取应与汝皆知之。

　　我心如是当体此意。

　　佛言此心本实如是汝当体悉毋得怀疑。

　　所以者何。

　　何故令汝勿怀疑惑。

　　今我与汝便为不异。

　　今我所有付汝掌收如我无异。

　　宜加用心无令漏失。

　　宜须加意用心照管勿令渗漏及以去失。

　　尔时穷子即受教敕。

　　尔大长者作是语时穷乏之子即受父命。

　　领知众物。

　　领解知委众多法财。

　　金银珍宝及诸库藏。

　　即喻如来功德智慧。

　　而无希取一餐之意。

　　而无希望下至受取一餐之念表于大乘无心趣向。

　　然其所止故在本处。

　　然其声闻之所依止犹在二乘故云本处。

　　下劣之心亦未能舍。

　　虽闻大教自谓己小未能舍权。

　　复经少时。

　　谓般若中闻说妙空淘汰之后。

　　父知子心。

　　佛知弟子。

　　渐以通泰。

　　渐以心开通达安泰。

　　成就大志。

　　宜发大心。

　　自鄙先心。

　　自觉鄙贱先时鹿苑执小之心。

　　临欲终时。

　　谓般若后将欲示灭说法华时。

　　而命其子。

　　召声闻子。

　　并会亲族。

　　诸菩萨众内眷属也。

　　国王大臣。

　　余土应身名为国王等觉菩萨名为大臣。

　　刹利居士。

　　刹利大姓佛种族也修法行人名居士也。

　　皆悉已集。

　　法华之会普集群机。

　　即自宣言。

　　如方便品佛自告众。

　　诸君当知。

　　即上大众名曰诸君当知此意。

　　此是我子。

　　此之声闻是佛之子。

　　我之所生。

　　谓大通时从佛受化而发大心。

　　于某城中。

　　于实报土。

　　舍吾逃走。

　　舍佛大教逃入小乘。

　　竛竮辛苦。

　　竛竛竮竮枉受穷苦。

　　五十余年。

　　佛望下凡住五道中相去隔远五十余位。

　　其本字某。

　　本曾发大是菩萨机。

　　我名某甲。

　　现受用身说圆满教。

　　昔在本城。

　　昔居实报。

　　怀忧推觅。

　　闻大不信所以怀忧推昔本因以方便接。

　　忽于此间。

　　于方便教渐门之间。

　　遇会得之。

　　子来遇父父得会子。

　　此实我子。

　　此声闻人实是佛子。

　　我实其父。

　　佛身实是声闻之父。

　　今我所有。

　　今佛身中之所有者。

　　一切财物。

　　无量智慧功德法藏。

　　皆是子有。

　　皆是声闻己之所有。

　　先所出内。

　　般若转教出纳财产。

　　是子所知。

　　是声闻子之所已知。

　　世尊是时穷子。

　　是付财时声闻之子。

　　闻父此言。

　　闻佛此之嘱付言音。

　　即大欢喜。

　　即时之间心大欢喜。

　　得未曾有。

　　从昔已来未曾闻许声闻得佛。

　　而作是念。

　　而其心中自作念言。

　　我本无心。

　　我于大教本自无心。

　　有所希求。

　　有所希望求成佛果。

　　今此宝藏自然而至。

　　今此妙乘无价宝藏佛自开显云自然至。

　　世尊大富长者则是如来。

　　前说譬喻此合法也。

　　我等皆似佛子。

　　大乘菩萨是佛真子小乘声闻名为似子。

　　如来常说我等为子。

　　诸大乘说佛视众生犹如一子。

　　世尊我等以三苦故。

　　此句正显退大之因以三苦者苦身之上受种种苦名为苦苦渐渐衰残名为坏苦业运迁流名为行苦。

　　于生死中。

　　而于三界生死海中。

　　受诸热恼。

　　受诸火宅热逼苦恼。

　　迷惑无知。

　　以心迷故惑于世相于无上道无所知晓。

　　乐着小法。

　　乐着声闻小教之法厌老病死为求涅槃。

　　今日世尊。

　　今此法会吾佛世尊。

　　令我等思惟。

　　佛于鹿苑说方便乘令于渐教起闻思修。

　　蠲除诸法戏论之粪。

　　一切世间种种执见皆名戏论如于粪秽令悉蠲除。

　　我等于中勤加精进。

　　我等于佛小乘教中勤加精苦进趣梵行。

　　得至涅槃一日之价。

　　慕果修因得至寂灭如佣作人得一日价。

　　既得此已。

　　既于小乘得四果已。

　　心大欢喜自以为足。

　　本期证小满所愿故心中大喜于小利中自以为足。

　　便自谓言。

　　便自心中作是念言。

　　于佛法中勤精进故所得弘多。

　　于佛小乘方便法中勤修精进所得大多。

　　然世尊先知我等。

　　然而吾佛先鹿苑时知我等众。

　　心着弊欲。

　　心着世间粗弊五欲。

　　乐于小法。

　　乐于小乘方便之法。

　　便见纵舍。

　　佛便见机纵令习小舍于大化。

　　不为分别汝等当有。

　　不与我等分别演说汝等声闻本自当有。

　　如来知见宝藏之分。

　　佛知佛见无上智慧功德宝藏妙法之分。

　　世尊以方便力说如来智慧。

　　世尊慈悲为我等故以诸权门方便之力假名字说诸佛如来甚深智慧。

　　我等从佛得涅槃一日之价以为大得。

　　从佛闻修得小涅槃如彼作人得于一日佣工之价便自为足。

　　于此大乘无有志求。

　　于此法华圆顿大乘无有志愿欲求进修。

　　我等又因如来智慧。

　　此明般若会上佛以自己智慧神力加被空生及舍利弗故云因也。

　　为诸菩萨开示演说。

　　为菩萨众说大般若此则名曰寄下训高意在接下。

　　而自于此无有志愿。

　　自谓己小非菩萨根于此大乘无志愿求。

　　所以者何。

　　所以是者其意云何。

　　佛知我等心乐小法。

　　由佛知我心志劣故乐着小法。

　　以方便力随我等说。

　　以方便教智慧之力随我等机而为演说。

　　而我等不知真是佛子。

　　我等谓己是小曾不能知昔本因中是佛之子。

　　今我等方知世尊。

　　今日我等方始知佛。

　　于佛智慧无所吝惜。

　　于如来所证无上智慧非是有所悭惜也。

　　所以者何。

　　欲明如来无吝所以为何之故。

　　我等昔来真是佛子。

　　如前。

　　而但乐小法。

　　而为智劣只乐小乘。

　　若我等有乐大之心。

　　若是我等有其爱乐大乘之心。

　　佛则为我说大乘法。

　　佛则慨然便为我等说大乘法。

　　于此经中唯说一乘。

　　于此法华妙经之中唯为演说一乘佛道。

　　而昔于菩萨前毁訾声闻乐小法者。

　　而于昔日方等会中当诸菩萨大众之前毁斥声闻着小法者名为焦种。

　　然佛实以大乘教化。

　　然则如来实以大乘但化菩萨。

　　是故我等说本无心有所希求。

　　以是之故我等自说本无大心希求佛法。

　　今法王大宝自然而至。

　　今日会中如来法王无上大宝不求自至。

　　如佛子所应得者皆已得之。

　　如诸菩萨所当得法我于今日皆已得之。

　　尔时摩诃迦叶欲重宣此义而说偈言。

　　长行已说今复再颂故曰重宣。

　　我等今日。

　　我等声闻今日灵山。

　　闻佛音教。

　　闻佛法说方便开显譬喻言音。

　　欢喜踊跃。

　　心大欢喜身形踊跃。

　　得未曾有。

　　得所未闻。

　　佛说声闻当得作佛。

　　从来但云声闻证小今日忽然许容作佛。

　　无上宝聚不求自得。

　　无上大法宝藏之聚我本无心有所希求蒙佛慈悲自为开示。

　　譬如童子幼稚无识。

　　譬若小儿年齿幼故无所识别。

　　舍父逃逝远到他土。

　　昔师于佛本学大乘为智劣故退大习小如儿舍父逃往他方大小回隔故云远去。

　　周流诸国五十余年。

　　循环五道故曰周流。

　　其父忧念四方推求。

　　师念弟子如父忧儿于四生处方便推寻。

　　求之既疲顿止一城。

　　以大乘求机不受教既已疲劳顿便止息中路一城设方便化。

　　造立舍宅五欲自娱。

　　禅定为城道品为宅五分功勋是善乐故安住其中以自娱乐为机假设故云造立。

　　其家巨富多诸金银。

　　喻佛丰富多诸法财。

　　砗磲码瑙真珠琉璃。

　　喻诸智慧无量功德。

　　象马牛羊辇舆车乘。

　　四种走兽是运车者以喻通力四种车舆是所乘者以喻法行。

　　田业僮仆人民众多。

　　田产营运喻于道业僮仆给使喻于七识人民种植喻于五根。

　　出入息利方遍他国。

　　以法示人如于出财化功归己如于入息遍诸同居方便实报三土之中故云他国。

　　商估贾人无处不有。

　　行商坐贾即喻定散二种善因更无一处不有善法。

　　千万亿众围绕恭敬。

　　喻四部众天龙八部咸宗于佛。

　　常为王者之所爱念。

　　王喻诸佛说中道义名为法王如是之人常为诸佛之所护念。

　　群臣豪族皆共宗重。

　　群臣即喻诸菩萨等豪族即喻诸方应化菩萨是等大众咸尊于佛。

　　以诸缘故往来者众。

　　以有化事诸因缘故十方诸佛及大菩萨常相来往其数甚众。

　　豪富如是有大力势。

　　雄豪丰富其相如是有大威力势压诸方。

　　而年朽迈益忧念子。

　　喻佛年高将终化事益加忧念于其法子。

　　夙夜惟念死时将至。

　　早夜思量化事将毕。

　　痴子舍我五十余年。

　　痴騃幼子自舍我来五十余载喻隔佛地五十余阶住于五道。

　　库藏诸物当如之何。

　　我之所有大乘库业诸多宝藏未见其子为当如何。

　　尔时穷子。

　　是大长者作是思时穷露之子。

　　求索衣食。

　　喻遍尘境修诸苦行。

　　从邑至邑从国至国。

　　从太五阴至于六入从十二处至十八界。

　　或有所得。

　　著有漏善。

　　或无所得。

　　住于断空。

　　饥饿羸瘦体生疮癣。

　　声闻趣空失大法利故云饥饿以不修福故云羸瘦法体劣弱力用不充故多过患云生疮癣。

　　渐次经历到父住城。

　　渐渐游行历阴界入至遇宿善此处名为到父住城。

　　佣赁展转遂至父舍。

　　佣作顾赁转次增进至得人天可受道处是名到其父舍。

　　尔时长者于其门内。

　　是诸声闻到应化土长者如来于其所舍大乘之宅教门之内。

　　施大宝帐处师子座。

　　大宝屏帐喻佛庄严处师子座喻诸法空。

　　眷属围绕。

　　法身大士如云笼月。

　　诸人侍卫。

　　即前臣佐僮仆及人民等。

　　或有计算金银宝物。

　　第六心识为能计算即使人也智慧功德是所计算即金银等。

　　出内财产注记券疏。

　　如前比合出之与纳财产物业出内即喻第七末那传送识也财即功行产即法位住法位中修诸梵行如营财也注述记当即分别识契券文疏即教典也。

　　穷子见父豪贵尊严。

　　小机见佛豪迈高贵尊重威严。

　　谓是国王若国王等。

　　以疑于佛事涉两途思是国王法身佛也若与国王位貌相等即喻报身佛也。

　　惊怖自怪何故至此。

　　遂生惊畏如斯之境非我所到心下自怪何缘到此。

　　覆自念言我若久住。

　　密自作念若更长久住此胜处。

　　或见逼迫强驱使作。

　　或恐见来修大乘行乘戒俱急逼迫于我强力驱之使加增进。

　　思惟是已驰走而去。

　　时贫穷子作是思已疾走而去。

　　借问贫里欲往佣作。

　　借问傍人贫贱地里喻畏大乘忻求小法期趣偏空名为欲往慕果修因名为佣作。

　　长者是时在师子座。

　　佛在实报法空之座。

　　遥见其子默而识之。

　　以圣望凡故曰遥见一见便识知是己子但不语人故云默识。

　　即敕使者追捉将来。

　　即来菩萨而为使命追逐捕捉将带前来。

　　穷子惊唤迷闷躄地。

　　谓华严时法门高峻二乘闻说心中惊愕不知所措如迷闷人颠躄倒地。

　　是人执我必当见杀。

　　是菩萨人执捉于我不容措心定当见杀。

　　何用衣食使我至此。

　　何得为用衣食济给而使我身至此迫切。

　　长者知子愚痴狭劣。

　　佛知小机愚钝痴迷见处窄狭劣弱不胜。

　　不信我言不信是父。

　　不顺佛教名不信言不知是师名不信父。

　　即以方便更遣余人。

　　即寝实教施方便慧遣二乘人而为诱掖。

　　眇目矬陋无威德者。

　　见近名眇目劣形名矬矮隐诸相好名为丑陋示现此相名无威德。

　　汝可语之。

　　汝见小机可以语之。

　　云当相雇除诸粪秽。

　　当得相雇谓与小果除诸粪秽谓破惑业。

　　倍与汝价。

　　从于初果以至四果随功证入倍倍增胜故曰倍还汝价。

　　穷子闻之欢喜随来。

　　劣机闻小称悦本心是故欢喜憣然相从。

　　为除粪秽净诸房舍。

　　破见思惑名为除秽修诸道品名净房舍。

　　长者于牖常见其子。

　　墙间之牕名之曰牖非正门也以方便慧常见其子。

　　念子愚劣乐为鄙事。

　　探领法身怜念是子愚痴狭劣欲作贱事。

　　于是长者。

　　于是如来。

　　着弊垢衣执除粪器往到子所。

　　长者粗弊垢腻之衣现劣应也执除粪器即是执着小乘藏中破惑之教遂到其子所安立处。

　　方便附近语令勤作。

　　以是方便亲附近傍言俯就也仍语之言汝于法行当勤修作。

　　既益汝价并涂足油。

　　既已增益汝之工价足有皴[列/刀]与油涂之足喻所行四如意足[列/刀]是病处油喻理水所以润之。

　　饮食充足荐席厚暖。

　　饮食喻戒定所需无乏故云充足荐席喻四念处是可依借故云厚暖。

　　如是苦言汝当勤作。

　　以如是等苦切之言诫勤修作。

　　又以软语若如我子。

　　又以软言而为慰喻谓以声闻如于亲生菩萨之子故曰若如。

　　长者有智。

　　如来长者多方便智。

　　渐令入出经二十年执作家事。

　　渐渐训导出粗入细出住小乘入见尊特又复得闻方等般若名二十年佛力加被令为菩萨演说般若大乘教法名为执作佛家之事。

　　示其金珠真珠颇梨。

　　种种库藏诸法宝也。

　　诸物出入皆使令知。

　　出入无量百千三昧皆令知之。

　　犹处门外止宿草庵。

　　未入大乘名居门外住小乘境名宿草庵。

　　自念贫事我无此物。

　　自念贫里小乘之事大教法财此非我有。

　　父知子意渐以旷大欲与财物。

　　佛知声闻闻般若故渐开其心空圹广大将欲付与智慧法财。

　　即聚亲族国王大臣刹利居士。

　　即时欲得众人作证聚亲属者即是本所化导诸大菩萨国王即是诸佛化身大臣即诸等觉菩萨刹利即是诸佛犹子如四加行居士清闲即摄静者。

　　于此大众说是我子。

　　于此法华大众之中说此小乘是佛之子。

　　舍我他行经五十岁。

　　舍大入小隔于五道。

　　自见子来已二十年。

　　自父见子教于小法断见思已虽令转教犹住草庵名二十年。

　　昔于某城而失是子。

　　昔于实报而失其子。

　　周行求索遂来至此。

　　周行五道而索其子遂来至此中路化城。

　　凡我所有舍宅人民。

　　凡是我身所有之物住止舍宅乃至人民。

　　悉已付之恣其所用。

　　传家付业继出续灯所有法财恣其演布。

　　子念昔贫志意下劣。

　　小乘之人念昔修空志愿卑劣取于四果。

　　今于父所大获真宝。

　　今于佛所得闻妙法受应身记如获大宝。

　　并及舍宅一切财物。

　　舍宅喻理即所依处财物喻事即所受用。

　　甚大欢喜得未曾有。

　　心中甚是发大欢喜得所未有受成佛记。

　　佛亦如是。

　　合长者譬。

　　知我乐小未曾说言汝等作佛。

　　知我等心乐于小法未曾开言汝当作佛。

　　而说我等得诸无漏。

　　而说得于诸无漏智解脱之法。

　　成就小乘声闻弟子。

　　成就小教阿罗汉果但名声闻方便弟子。

　　佛来我等说最上道。

　　佛于般若来声闻子说无上法教诸菩萨。

　　修习此者当得成佛。

　　修习此之大乘行者当得成就究竟佛果。

　　我承佛教为大菩萨。

　　我受佛来为诸利机大根菩萨。

　　以诸因缘种种譬喻。

　　以如来教八十一科正因善缘如梦幻等种种譬喻。

　　若干言词说无上道。

　　言若干者大约之数说于如来无上道教。

　　诸佛子等从我闻法。

　　诸大菩萨名为佛子从声闻人闻于大法。

　　日夜思惟精勤修习。

　　昼夜不倦如理思修。

　　是时诸佛即授其记。

　　如是时间诸佛同音即与印证授菩提记。

　　汝于来世当得作佛。

　　汝于未来无量之世具菩萨道当得成佛。

　　一切诸佛秘藏之法。

　　一切十方诸佛如来秘密之藏。

　　但为菩萨演其实事。

　　独为大乘菩萨之机演其微妙如实之事。

　　而不为我说斯真要。

　　而不与我说此真实至要之道。

　　如彼穷子得近其父。

　　子喻声闻父即如来。

　　虽知诸物心不希取。

　　虽知法宝谓非己物无心希望。

　　我等虽说佛法宝藏自无志愿亦复如是。

　　合上喻也。

　　我等内灭自谓为足。

　　内心息灭而自谓言所得满足。

　　唯了此事更无余事。

　　但了生死得涅槃事更无余外大乘之事。

　　我等若闻。

　　我等志劣若或得闻。

　　净佛国土教化众生。

　　除诸惑业名净佛土自利行也起诸化导摄受众生利他行也上求下化是菩萨业。

　　都无忻乐。

　　怖畏生死急求自度于悲智门都无喜乐。

　　所以者何。

　　所以乐小不求大利其意如何。

　　一切诸法皆悉空寂。

　　于大乘见世出世间一切法相性本空寂。

　　无生无灭。

　　法性本寂来无所从故不生也生则有灭本既无生故不灭也。

　　无大无小。

　　于方便教分大小乘圆顿教中全粗即妙大外无小点小即大唯一圆融无大无小。

　　无漏无为。

　　以性空故本来清净无有渗漏无有作为。

　　如是思惟。

　　如是妙解正念思惟。

　　不生喜乐。

　　初不曾生一念好乐。

　　我等长夜。

　　我等在迷长如夜暗但知乐小畏苦求空。

　　于佛智慧。

　　于佛世尊无上智慧。

　　无贪无著。

　　爱乐名贪悭心名著而由迷故都无贪着。

　　无复志愿。

　　更无有志愿求佛道。

　　而自于法。

　　而自迷心执于小法。

　　谓是究竟。

　　谓证罗汉三界生死皆悉已尽不受后身便为毕竟不知界外微细无明全未曾断非是究竟无上佛道大般涅槃。

　　我等长夜修习空法。

　　执小迷大暗于圆乘名为长夜但只修持习于偏空无漏之法。

　　得脱三界苦恼之患。

　　断见思惑得无漏果脱离三界生老病死忧悲苦恼如是之患。

　　住最后身有余涅槃。

　　已证四果名最后身见思虽尽尚有身在名为有余心住空寂名为涅槃。

　　佛所教化得道不虚。

　　此小教中生灭之法是佛所说依之修行已得圣道是实不虚。

　　则为已得报佛之恩。

　　则作已得随顺佛教报答如来化育之恩。

　　我等虽为诸佛子等说菩萨法。

　　般若会中蒙佛加被为诸菩萨说大乘经。

　　以求佛道。

　　令大乘机用以修行求成佛道。

　　而于是法永无愿乐。

　　而于大乘是般若法永无一念好乐之心。

　　导师见舍。

　　如来导师而见弃舍。

　　观我心故。

　　观察我等乐着小法心行之故。

　　初不劝进说有实利。

　　都不发言劝勉䇿进说有真实无上利益。

　　如富长者知子智劣。

　　合如来心知众生意。

　　以方便力柔伏其心。

　　以方便教智慧之力调柔降伏其虚妄心。

　　然后乃付一切财物。

　　如彼长者先调子心后付财物。

　　佛亦如是。

　　佛之方便亦如长者。

　　现希有事。

　　如佛示现方便智力世间所无名罕有事。

　　知乐小者。

　　知诸世问乐小乘者。

　　以方便力。

　　用功便力。

　　调伏其心。

　　调停制伏其妄心已。

　　乃教大智。

　　然后乃教佛之大智。

　　我等今日得未曾有。

　　我等声闻今日法会所得密意昔所未有。

　　非先所望而今自得。

　　非是本心先有指望而于今日蒙佛开示自然而得。

　　如彼穷子得无量宝。

　　声闻之人从佛得法如彼穷子从父得财。

　　世尊我今得道得果。

　　白佛世尊我等今日闻佛妙教得于无上趣佛之道必定当得无上佛果。

　　于无漏法。

　　于一佛乘无漏妙法。

　　得清净眼。

　　得实相慧名清净眼。

　　我等长夜持佛净戒。

　　我等昔来无明长夜修持如来清净戒行。

　　始于今日得其果报。

　　前说小乘是佛方便始于今日闻佛音教得其成佛真实果报。

　　法王法中久修梵行。

　　佛为法王于法自在我于法中久年修持清净梵行。

　　今得无漏无上大果。

　　小乘无漏离分段生大乘无漏离变易苦二死俱亡名无上果。

　　我等今日真是声闻。

　　我等昔来闻声入道名小声闻今者真是大乘声闻。

　　以佛道声令一切闻。

　　以成佛道微妙音声令一切人闻即成佛。

　　我等今日真阿罗汉。

　　昔证四果是小罗汉今者入圆是大乘中真阿罗汉。

　　于诸世间天人魔梵。

　　于三界中诸天世人魔王梵王。

　　普于其中应受供养。

　　普于天人大众之中以修如来智慧之故皆应受其恭敬供养。

　　世尊大恩。

　　世尊于我有大恩德。

　　以希有事。

　　以无上法罕有之事。

　　怜愍教化利益我等。

　　矜怜哀愍善巧教化饶益我等令入妙道。

　　无量亿劫谁能报者。

　　经无量劫勤苦修行有谁能报佛之恩者。

　　手足供给。

　　手足服役供给走使。

　　头顶礼敬。

　　头顶至地礼拜恭敬。

　　一切供养。

　　以一切物而为供养。

　　皆不能报。

　　如上多种皆不足报。

　　若以顶戴两肩荷负。

　　以顶戴佛以肩而担。

　　于恒沙劫尽心恭敬。

　　纵经劫数如恒沙多尽己一心而行恭敬。

　　又以美膳。

　　美好食膳。

　　无量宝衣及诸卧具。

　　以无量种贵价宝衣及诸睡卧床褥之具。

　　种种汤药。

　　或以种种上妙汤药。

　　牛头栴檀。

　　牛头山中栴檀妙香。

　　及诸珍宝以起塔庙。

　　若以香木及诸宝物为佛起造种种塔庙。

　　宝衣布地。

　　即以宝衣而为茵褥。

　　如斯等事以用供养。

　　以如上等而为供养。

　　于恒沙劫亦不能报。

　　经劫虽久未足报称。

　　诸佛希有。

　　诸佛出世如优昙华时一现耳故云罕有。

　　无量无边不可思议大神通力。

　　佛之神通不可限量无有边际非是心思及以口议之所能及故云大也。

　　无漏无为诸法之王。

　　三惑已尽故无渗漏称性自在故无作为于世出世为大法王。

　　能为下劣忍于斯事。

　　以慈悲故能为下小劣弱之机忍耐调柔说于斯事。

　　取相凡夫随宜为说。

　　若遇取相凡鄙之夫佛则随宜方便为说。

　　诸佛于法得最自在。

　　一切诸佛于法门中或渐或顿最得自在。

　　知诸众生种种欲乐及其志力。

　　善知众生诸根行业种种情欲及其智见任持之力。

　　随所堪任。

　　随其力量之所堪能。

　　以无量喻而为说法。

　　以诸无量种种譬喻而为演说方便之法。

　　随诸众生宿世善根。

　　随其宿世所有善根。

　　又知成熟未成熟者。

　　知根已熟及未熟者。

　　种种筹量分别知已。

　　如是种种筹度思量分别知其诸根性已。

　　于一乘道随宜说三。

　　于一佛乘无上之道方便随宜作三乘说。

　　妙法莲华经句解卷第二
卍新纂续藏经第 30 册 No. 0604 法华经句解


　　妙法莲华经句解卷第三

　　钱塘广照沙门　释　闻达

　　妙法莲华经药草喻品第五

　　如来大慈普为法界不令一人独得灭度皆以如来灭度而灭度之前信解品大迦叶波但约自类声闻之机从渐入圆开解佛意而于大义有所未周所以世尊复说此品三草二木皆悉滋荣如雨普润无不浃洽以彰圆教统被群机。

　　尔时世尊。

　　示信解品说竟之时。

　　告摩诃迦叶。

　　因其信解有所未周故佛告之。

　　及诸大弟子。

　　即须菩提迦旃延大目犍连等。

　　善哉善哉。

　　重叹善哉美其能解。

　　迦叶善说如来真实功德。

　　语契佛意称为善说如来功德者简异三乘方便之道真实者简非权教假名之说。

　　诚如所言。

　　实如汝之信解所说。

　　如来复有无量无边阿僧祇功德。

　　如来功德具足一切信解所领但为声闻不及余众故云复有。

　　汝等若于无量亿劫说不能尽。

　　以二乘智说佛功德纵经尘劫说不可尽。

　　迦叶当知如来是诸法之王。

　　王者之称自在为义如来于法得最自在。

　　若有所说皆不虚也。

　　若于时中有所说法皆是真实无有虚妄。

　　于一切法。

　　世出世法名为一切。

　　以智方便而演说之。

　　以善巧智而为方便。

　　其所说法。

　　其方便智所说之法。

　　皆悉到于一切智地。

　　一切智者即空智也法相虽别悉到智位。

　　如来观知。

　　以如来智观察了知。

　　一切诸法之所归趣。

　　一切诸法皆趣空寂。

　　亦知一切众生深心所行。

　　众生性欲各有所重其所行处佛皆知之。

　　通达无碍。

　　佛皆通达无有障碍。

　　又于诸法究尽明了。

　　非但生心亦于法性究竟了达。

　　示诸众生一切智慧。

　　以法开示一切众生令趣智地入于佛慧。

　　迦叶譬如三千大千世界。

　　大千世界即佛化境一千小千一千中千合成大千各一世界。

　　山川溪谷。

　　世界喻境量山川溪谷喻境界。

　　土地所生卉木丛林及诸药草。

　　土地为能生草木是所生卉即上中下三草木即大小二树丛生曰林。

　　种类若干。

　　各各有于种子气类若干之数。

　　名色各异。

　　名字色目各自别异喻于众生根性各别。

　　密云弥布。

　　云喻佛身密喻妙应身喻三千如云大布。

　　遍覆三千大世界。

　　佛身普应知云遍覆。

　　一时等澍。

　　佛应一切如雨等下。

　　其泽普洽。

　　泽喻法味普皆浃洽。

　　卉木丛林及诸药草。

　　卉即上中下三草木即大小二树丛生曰林。

　　小根小茎小枝小叶。

　　人天二道名小根茎。

　　中根中茎中枝中叶。

　　声闻缘觉名中药草。

　　大根大茎大枝大叶。

　　根喻善种茎喻善愿枝喻善门叶喻善行世间之木根茎大者枝叶亦多喻菩萨人智愿大故行解亦深。

　　诸树大小。

　　就菩萨中又自分二习渐名小习顿名大。

　　随上中下各有所受。

　　各随其量所受不同。

　　一云所雨。

　　以一大云喻如来身遍澍甘雨喻如来教。

　　种其种性。

　　称其所禀根种习性。

　　而得生长华果敷实。

　　雨润物生开华结果法润智明成因感报。

　　虽一地所生。

　　一地喻性本自平等百物喻心所欲各异。

　　一雨所润。

　　一雨喻法普利一切。

　　而诸草木各有差别。

　　众生根性各各不同如彼草木所禀各异。

　　迦叶当知如来亦复如是。

　　前约喻说此乃法合。

　　出现于世如大云起。

　　佛现云起事义相类。

　　以大音声。

　　佛音说法如雷之震。

　　普遍世界天人阿修罗。

　　世界所有若天若人及修罗等皆悉得闻。

　　如彼大云遍覆三千大千国土。

　　佛身遍应如云普覆。

　　于大众中。

　　即上众等。

　　而唱是言我是如来应供正遍知明行足善逝世间解无上士调御丈夫天人师佛世尊。

　　此上十号如序品解。

　　未度者令度。

　　即众生无边誓愿度。

　　未解者令解。

　　即烦恼无数誓愿断。

　　未安者令安。

　　即法门无量誓愿学。

　　未涅槃者令得涅槃。

　　即佛道无上誓愿成。

　　今世后世。

　　今即现世后即未来。

　　如实知之。

　　一一称实知其因果。

　　我是一切知者。

　　于一切法悉能了知。

　　一切见者。

　　正见明白彻法源底。

　　知道者。

　　善知一切通塞之相。

　　开道者。

　　善能开示佛之道者。

　　说道者。

　　为众生说无上道者。

　　汝等天人阿修罗众。

　　召所化机。

　　皆应到此。

　　令集法会。

　　为听法故。

　　所以集者为令听法。

　　尔时无数千万亿种众生。

　　常途但说十类众生今千万亿约根性说。

　　来至佛所而听法。

　　云集佛所为欲听法。

　　如来于时。

　　佛当众生集会之时。

　　观是众生。

　　一一观察是诸众生。

　　诸根利钝。

　　上中下根聪利昏钝。

　　精进懈怠。

　　精纯进道懈慢怠惰。

　　随其所堪。

　　方便之教随顺物宜。

　　而为说法。

　　随所应说而为说之。

　　种种无量。

　　机既多种教亦无量。

　　皆令欢喜。

　　皆令得闻心各欢喜。

　　快得善利。

　　精神爽快得大善益。

　　是诸众生。

　　是来之众无量众生。

　　闻是法已。

　　闻如来说是诸法已。

　　现世安稳。

　　现在世间如法修进所得安稳。

　　后生善处。

　　舍苦报后托生善处。

　　以道受乐。

　　以今行道后受快乐。

　　亦得闻法。

　　亦得闻佛所说正法。

　　既闻法已离诸障碍。

　　以宿缘故闻已思修远离三障及诸挂碍。

　　于诸法中。

　　于如来说人天三乘诸法之中。

　　任力所能。

　　任其力量随其堪能。

　　渐得入道。

　　离四恶处转生人天从人天身入三乘道故云渐入。

　　如彼大云。

　　合如来身。

　　雨于一切。

　　合如来法。

　　卉木丛林及诸药草。

　　三草二木。

　　如其种性。

　　一一如其种子习性。

　　具足蒙润。

　　物蒙法润随分皆足。

　　各得生长。

　　各遂物性而得生长。

　　如来说法。

　　如云澍雨。

　　一相一味。

　　等观众生故云一相普润一切故云一味。

　　所谓解脱相。

　　解三界缚令脱生死。

　　离相。

　　远离一切尘劳烦恼。

　　灭相。

　　达真空理证寂灭乐。

　　究竟至于一切种智。

　　始用方便暂接初机终归究竟一切种智。

　　其有众生。

　　其有世间诸众生类。

　　闻如来法。

　　闻于如来所说之法。

　　若持读诵。

　　若或受持兼以读诵。

　　如说修行。

　　如佛所说依之修行。

　　所得功德。

　　随其起修所获功德。

　　不自觉知。

　　以心迷故自不能知应学何法。

　　所以者何。

　　所以如来现于世者其意云何。

　　唯有如来知此众生。

　　独佛一人知此法界种种众生。

　　种相体性。

　　种子相貌本体根性。

　　念何事。

　　心中系念何等之事。

　　思何事。

　　心中思惟何等之事。

　　修何事。

　　其性所了修何等事。

　　云何念。

　　当云何念。

　　云何思。

　　当云何思。

　　云何修。

　　当云何修。

　　以何法念。

　　用何法令系念。

　　以何法思。

　　用何法令思惟。

　　以何法修。

　　用何法令起修。

　　以何法。

　　以何种法。

　　得何法。

　　可得何法。

　　众生住于种种之地。

　　性本是一习气不同随所依止名之为住各取自位名种种地。

　　唯有如来知实见之。

　　三乘圣人分见真理唯佛大圣如实觉知。

　　明了无碍。

　　分明觉了无有障碍。

　　如彼卉木丛林诸药草等。

　　以诸根性合前草木。

　　而不自知上中下性。

　　草木受润各取沾足而不自知力量大小。

　　如来知是一相一味之法。

　　如前。

　　所谓解脱相离相灭相究竟涅槃。

　　前云一切智即智德也此云涅槃即断德也。

　　常寂灭相。

　　常住涅槃寂灭之理无相之相名为常寂。

　　终归于空。

　　此云空者即上常寂大般涅槃非是断空及以偏空非但即空空中具假空假不二名究竟空。

　　佛知是已。

　　佛知如是真实义空。

　　观众生心欲。

　　以慈眼观众生乐欲。

　　而将护之。

　　而乃将理调护曲顺机情。

　　是故不即为说一切种智。

　　一切种智者乃佛所证中道正智以是之故为机未堪不敢即说。

　　汝等迦叶甚为希有。

　　美其信解善达佛意人莫及之甚为鲜有。

　　能知如来随宜说法。

　　叹希有者以能如是。

　　能信能受。

　　能知故通晓能信故不疑能受故不忘。

　　所以者何。

　　所以叹者其意云何。

　　诸佛世尊随宜说法。

　　一切诸佛随顺物宜称机而说无有定法。

　　难解难知。

　　众生机杂诸佛意深隐密故难解差别故难知。

　　尔时世尊欲重宣此义而说偈言。

　　欲以前事重为证明故说偈言。

　　破有法王出现世间。

　　佛为法王出现于世为破众生著有之见。

　　随众生欲种种说法。

　　知众生意随其所宜以种种缘而为说法。

　　如来尊重。

　　佛具威德位尊貌重。

　　智慧深远。

　　佛之智慧深远无际。

　　久默斯要。

　　此法华经乃是诸佛秘要之事成道已来四十余年未尝拈出故云久默。

　　不务速说。

　　前说不谈故云不务速说。

　　有智若闻则能信解。

　　所以未说正为待机欲能信解然后说之。

　　无智疑悔则为永失。

　　于无智前说此妙经非特不信兼起谤言则是永失背觉合尘。

　　是故迦叶。

　　告迦叶言以是之故。

　　随力为说。

　　随其机力而为说之。

　　以种种缘。

　　或说五乘或说三乘皆方便缘。

　　令得正见。

　　令作方便得于正见。

　　迦叶当知譬如大云。

　　喻佛应身。

　　起于世间。

　　从真起应如云之生。

　　遍覆一切。

　　普化群机如云遍覆。

　　慧云含润。

　　智慧身云含藏利润。

　　电光晃耀。

　　智如电掣光明晃耀。

　　雷声远震。

　　法音圆应如电远震。

　　令众悦豫。

　　能令众心悦怿安豫。

　　日光掩蔽地上清凉。

　　日光炎炽喻诸热恼慈云覆故心地清凉。

　　叆叇垂布。

　　叆叇浓云之貌慈心浓重俯为含生如云低垂遍布一切。

　　如可承揽。

　　头戴曰承手揽曰揽佛虽尊胜下应群机以慈悲故易可亲近如云垂下似可戴揽。

　　其雨普等。

　　说法如雨普皆平等。

　　四方俱下。

　　四方即喻住行向地。

　　流澍无量。

　　流澍广阔不可计量。

　　率土充洽。

　　众生性地无不沾濡如率土中皆悉充洽。

　　山川险谷。

　　山喻静性川喻动性险谷即喻众生恶性。

　　幽邃所生。

　　幽隐深邃所产之物。

　　卉木药草。

　　人天声闻缘觉上中下根如众卉木药草之类。

　　大小诸树。

　　顿教菩萨名为大树渐教菩萨名为小树摄机无量故云诸树。

　　百谷苗稼。

　　百种善念菩提心苗谷能养命善可证真。

　　甘蔗蒲萄。

　　甘蔗味美喻佛种性蒲萄蔓筵喻诸种族。

　　雨之所润。

　　法雨等施物悉均沾。

　　无不丰足。

　　无有一物不丰足者。

　　干地普洽。

　　入法众生欲习初干未与如来法流水接名为干地今蒙法润亦普浃洽。

　　药木并茂。

　　群机受润如物等茂。

　　其云所出。

　　身云所出。

　　一味之水。

　　如来一味利益众生更无别念如云澍雨水无别味。

　　草木丛林随分受润。

　　水味虽一而诸草木受润不同法味虽一而诸根器得益不同。

　　一切诸树。

　　以类摄之但分大小约机众多故云诸树。

　　上中下等。

　　此约三草以喻三乘。

　　称其大小。

　　此喻渐顿大小菩萨。

　　各得生长。

　　各遂其性生成长育。

　　根茎枝叶。

　　如前。

　　华果光色。

　　华喻善因果喻善报光喻善智色喻善事。

　　一雨所及皆得鲜泽。

　　蒙一味雨之所润及一一皆得鲜明肥泽。

　　如其体相。

　　称其体质及以相貌。

　　性分大小。

　　种性自分若大若小。

　　所润是一。

　　法无异味。

　　而各滋茂。

　　受润不同。

　　佛亦如是。

　　合上喻也。

　　出现于世。

　　从真起应。

　　譬如大云。

　　以大身云。

　　普覆一切。

　　遍应群机。

　　既出于世。

　　初降生时如云之生及转法轮如云澍雨。

　　为诸众生。

　　受道之机。

　　分别演说。

　　三乘五乘各分别说。

　　诸法之实。

　　虽说方便实为佛乘。

　　大圣世尊。

　　三乘所证名小圣人如来圆极名为大圣。

　　于诸天人一切众中。

　　求法之众。

　　而宣是言。

　　宣布此言。

　　我为如来。

　　我是究竟果德如来。

　　两足之尊。

　　久修梵行福慧俱足。

　　出于世间。

　　为众生故不住涅槃。

　　犹如大云充润一切。

　　身云法雨充润一切。

　　枯槁众生。

　　无法雨润名枯槁者。

　　皆令离苦。

　　离恶道苦及二死苦。

　　得安隐乐。

　　得于安隐身心快乐。

　　世间之乐。

　　人天二报五欲乐也。

　　及涅槃乐。

　　三乘一乘寂灭之乐。

　　诸天人众。

　　诸天及人一切众等。

　　一心善听。

　　齐其一心善听我说。

　　皆应到此。

　　到佛会中。

　　觐无上尊。

　　觐见无上大觉世尊。

　　我为世尊。

　　我是一切世间之尊。

　　无能及者。

　　自余圣贤无有一人能及我者。

　　安隐众生故现于世。

　　为令众生得安隐故出现世间。

　　为大众说甘露净法。

　　如来为众演说诸法其法清净如天甘露无不美者。

　　其法一味解脱涅槃。

　　机情虽异佛意常融一味令得无上解脱究竟涅槃。

　　以一妙音演畅斯义。

　　据相似异约意名一说权为实名曰妙音流演通畅斯之妙义。

　　常为大乘而作因缘。

　　所以说小意引入大小智是因小善是缘。

　　我观一切普皆平等。

　　佛心无碍等视众生。

　　无有彼此爱憎之心。

　　众生则有彼此憎爱佛心平等一切无也。

　　我无贪着亦无限碍。

　　如来无有贪爱取着悭吝之心亦无限隔滞碍之相。

　　恒为一切平等说法。

　　常为一切以平等心说无相法。

　　如为一人众多亦然。

　　为众如一一多皆然。

　　常演说法曾无他事。

　　常尔一心为之演法曾无别事以萦其怀。

　　去来坐立终不疲厌。

　　四威仪中常尔精勤终不见有疲极厌倦。

　　充足世间如雨普润。

　　以法润世悉令充足犹如时雨普润一切。

　　贵贱上下。

　　贵族贱类上智下愚。

　　持戒毁戒。

　　持戒之人一向清净毁戒之人一向染污。

　　威仪具足。

　　威仪即是诸轻戒也具足受持无有缺犯。

　　及不具足。

　　谓于诸戒虽则受持不能全净。

　　正见邪见。

　　知因识果名正见人背理迷真名邪见者。

　　利根钝根。

　　诸乘之中第分优劣望前为钝望后为利。

　　等雨法雨。

　　平等雨于一味法雨。

　　而无懈倦。

　　为物慈深终无厌倦。

　　一切众生闻我法者。

　　众生闻佛所说法者。

　　随力所受住于诸地。

　　随其根力住五乘位。

　　或处人天。

　　人及天乘。

　　转轮圣王。

　　轮王有四谓福所感金银铜铁四轮各异皆人王也。

　　释梵诸王。

　　释谓帝释忉利天主梵即梵王色界天主及三界中诸余天王。

　　是小药草。

　　人天两乘自迹言之名小药草就本为言彼诸天王皆是菩萨游三摩提所修行处。

　　知无漏法能得涅槃。

　　善知无漏智慧之法能得小乘偏空涅槃。

　　起六神通。

　　即天眼天耳他心宿命神境漏尽六种通相由发智故得有神通故云起也。

　　及得三明。

　　天眼宿命漏尽三种通明。

　　独处山林常行禅定。

　　独自居处山间林下常行三昧住于禅寂。

　　得缘觉证。

　　从缘省觉证辟支果。

　　是中药草。

　　胜于人天故名中草。

　　求世尊处我当作佛。

　　求佛世尊所证之处我当修行作于佛果。

　　行精进定。

　　修行精进寂灭胜定。

　　是上药草。

　　此期成佛又胜二乘名上药草。

　　又诸佛子。

　　言佛子者异于声闻。

　　专心佛道。

　　专注一心求于佛道。

　　常行慈悲。

　　二乘之人不起大化菩萨根者行大慈悲。

　　自知作佛决定无疑。

　　心中自知决定成佛无复疑情。

　　是名小树。

　　定力转增心志愈大胜前上草故云少树此位菩萨如般若中初发心者。

　　安住神通。

　　安然住于菩萨神通。

　　转不退轮。

　　能转诸佛不退法轮。

　　度无量亿百千众生。

　　此即顿教登位不退诸大菩萨故能广度无量诸生。

　　如是菩萨名为大树。

　　力量既大荫覆益广故云大树。

　　佛平等说如一味雨。

　　佛慈悲心平等而说如时雨降一味平等。

　　随众生性所受不同。

　　法虽平等随彼众生所禀根性得益不同。

　　如彼草木所禀各异。

　　众生之性如诸草木随其大小禀受不同。

　　佛以此喻方便开示。

　　佛以草木喻诸众生而为方便开示迷者。

　　种种言辞演说一法。

　　假诸言辞共明一法。

　　于佛智慧如海一滴。

　　佛之性体具足智慧今说一法如海一渧。

　　我雨法雨。

　　佛下法雨。

　　充满世间。

　　充满三界一切世间。

　　一味之法。

　　法味本一。

　　随力修行。

　　随其智力修习奉行。

　　如彼丛林药草诸树。

　　以法合喻。

　　随其大小渐增茂好。

　　随根受道渐渐增茂。

　　诸佛之法常以一味。

　　一切诸佛常用一味平等大法。

　　令诸世间普得具足。

　　令三世间法味咸足。

　　渐次修行皆得道果。

　　三乘之人渐渐次第修行于道皆令得果。

　　声闻缘觉处于山林。

　　二乘乐静故居山林。

　　住最后身。

　　得罗汉果名最后身永脱三界更不复生。

　　闻法得果。

　　闻佛说法心能解了得于罗汉及辟支果。

　　是名药草各得增长。

　　引喻合法即中药草。

　　若诸菩萨智慧坚固。

　　菩萨之人智力坚固终不退堕。

　　了达三界。

　　了了通达三界之中非坚固法。

　　求最上乘。

　　三乘之中菩萨最上。

　　是名小树而得增长。

　　虽求佛道从渐门入非是顿证故名小树。

　　复有住禅得神通力。

　　复有大机住于禅定发得神通智慧之力。

　　闻诸法空心大欢喜。

　　闻说诸法本性空寂心中明悟得大欢喜。

　　放无数光度诸众生。

　　光表智慧用智摄生名为放光智明不一名为无数。

　　是名大树而得增长。

　　此喻顿教大菩萨也。

　　如是迦叶。

　　如是二字指上五乘以告迦叶。

　　佛所说法。

　　如来所说方便之法。

　　譬如大云以一味雨。

　　佛身普应佛法普被如一味雨无有差别。

　　润于人华各得成实。

　　润于五乘善人心华令各增长结成果实。

　　迦叶当知。

　　由前信解所说未敷今此遍摄故令当知。

　　以诸因缘。

　　以诸宿世善恶业报因缘之事。

　　种种譬喻。

　　引诸世间种种事物而为譬喻。

　　开示佛道。

　　开示演说成佛之道。

　　是我方便。

　　此等皆是诸佛方便。

　　诸佛亦然。

　　佛之方便亦复如然。

　　今为汝等说最实事。

　　初说三乘破诸魔外名为真实今复引渐入于一乘名最真实。

　　诸声闻众皆非灭度。

　　二乘之人但离虚妄名为灭度皆非一乘究竟寂灭无上涅槃。

　　汝等所行是菩萨道。

　　汝等二乘所行之道即是大乘菩萨之道。

　　渐渐修学悉当成佛。

　　从渐入圆唯一佛道无别三乘。

　　妙法莲华经授记品第六

　　言授记者修行得到理应如是佛为印成如世爵命随其资力大迦叶等闻如来说法譬两品心得开悟引穷子喻说所信解但止领得二乘之人从渐入圆一种法义于如来法如海一渧佛复广说山川草木法雨普润一切皆当得成佛道诸人闻得法义方周故于此时为四弟子授应身记当来成佛。

　　尔时世尊说是偈已。

　　尔药草品偈竟之时。

　　告诸大众唱如是言。

　　白在会众作是说言。

　　我此弟子摩诃迦叶。

　　如前。

　　于未来世当得奉觐。

　　从是已去未来当得奉敬觐见。

　　三百万亿诸佛世尊。

　　所见之数。

　　供养恭敬。

　　修法供养身心恭敬。

　　尊重赞叹。

　　尊重于佛发言赞叹。

　　广宣诸佛无量大法。

　　广博宣演十方诸佛无有限量大乘之法。

　　于最后身得成为佛。

　　等觉菩萨名最后身所证妙觉名为成佛。

　　名曰光明。

　　因以智光照明佛法所以得果号曰光明。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　国名光德。

　　光明盛德以为国名。

　　劫名大庄严。

　　其时清净以大菩萨而为庄严。

　　佛寿十二小劫。

　　应身寿量。

　　正法住世二十小劫。

　　人根胜故如佛在时名为正法。

　　像法亦住二十小劫。

　　人根渐劣像正法时名为像法。

　　国界严饰。

　　依报清净。

　　无诸秽恶。

　　离诸恶相。

　　瓦砾荆棘。

　　瓦砾坑坎荆榛棘刺。

　　便利不净。

　　大小便利及诸不净一切皆无。

　　其土平正无有高下坑坎堆阜。

　　心地平正无高下相故至感果地亦如是。

　　琉璃为地。

　　因心明了内外映彻所以果上琉璃为地。

　　宝树行列。

　　因修宝行长菩提树故至果上宝树行列。

　　黄金为绳以界道侧。

　　因持正戒遵依绳墨常行中道故至果上金绳界道。

　　散诸宝华周遍清净。

　　因地之时遍修梵行故至果上宝华散地在处严洁。

　　其国菩萨无量千亿。

　　国中大行其数甚多。

　　诸声闻众亦复无数。

　　小乘之人其数亦尔。

　　无有魔事。

　　无有邪见魔障之事。

　　虽有魔及魔民皆护佛法。

　　梵语魔波旬此云杀者杀害之主名为魔王随王所作名为魔民若王若民虽不断杀而于佛法皆能爱护。

　　尔时世尊欲重宣此义而说偈言告诸比丘。

　　在会之众。

　　我以佛眼。

　　以佛天眼。

　　见是迦叶于未来世。

　　见大迦叶于当来世。

　　过无数劫当得作佛。

　　佛眼明见本有时限非是众生心力所知名无数劫。

　　而于来世供养奉觐三百万亿诸佛世尊。

　　如前已解。

　　为佛智慧。

　　为欲成就佛智慧故。

　　净修梵行。

　　清净身心修诸梵行。

　　供养最上二足尊已。

　　心为能供福慧两足最上世尊是所供境。

　　修习一切无上之慧。

　　久在迷故自坏善心今始觉知复本性体名之为修渐渐增进名之为习一切诸佛所证之智名无上慧。

　　于最后身得成为佛。

　　等觉后身得成正觉。

　　其土清净。

　　无秽恶相。

　　琉璃为地。

　　心地明了。

　　多诸宝树行列道侧。

　　表菩提树成行森列入正道侧。

　　金绳界道。

　　坚固道法名曰金绳分列界则令行正道。

　　见者欢喜。

　　以境胜故所见欢喜。

　　常出好香。

　　香有三种一者身毛孔中常出牛头旃檀无价之香二者口中常出青莲华香三者宝树华果常出种种之香。

　　散众名华。

　　散于众多名色之华表行无量正真之善。

　　种种奇妙以为庄严。

　　如上种种奇异庄严。

　　其地平正无有丘坑。

　　表心平坦。

　　诸菩萨众不可称计。

　　大乘弟子其数众多。

　　其心调柔。

　　调伏柔顺即定心也。

　　逮大神通。

　　声闻之人名小神通菩萨逮得大乘神通。

　　奉持诸佛大乘经典。

　　崇奉持诵大乘方等一切经典是诸佛教。

　　诸声闻众无漏后身。

　　小乘声闻阿罗汉果名最后身。

　　法王之子亦不可计。

　　佛为法王菩萨为子数亦难计。

　　乃以天眼不能数知。

　　天眼名同唯除如来余诸圣人所得天眼不能知数。

　　其佛当寿十二小劫。

　　器界一增减名为一小劫。

　　正法住世二十小劫像法亦住二十小劫。

　　如上已解。

　　光明世尊其事如是。

　　结归上文。

　　尔时大目揵连须菩提摩诃迦旃延等。

　　义如序品。

　　皆悉悚栗。

　　三人弟子见大迦叶得授道记而身不预所以未安惊悚战栗。

　　一心合掌。

　　齐一其心合十指掌。

　　瞻仰尊颜。

　　瞻视敬仰世尊颜容。

　　目不暂舍。

　　正意求佛目睛不瞬。

　　即共同声而说偈言。

　　即共举意同声白佛。

　　大雄猛世尊。

　　英雄猛烈能断见爱降伏尘劳名大雄猛。

　　诸释之法王。

　　诸释种中佛为最上。

　　哀愍我等故。

　　慈哀怜愍我等之故。

　　而赐佛音声。

　　愿垂赐与佛之音声。

　　若知我深心。

　　若蒙如来知我深心愿求作佛。

　　见为授记者。

　　见我之心与授记者。

　　如以甘露洒除热得清凉。

　　如天甘露之所沾洒除去热恼心得清凉。

　　如从饥国来忽遇大王膳。

　　心愿得记如饥思食闻佛说圆如遇王膳。

　　心犹怀疑惧未敢即便食。

　　虽蒙佛许未闻记莂如遇设食不蒙降赐心尚怀疑未敢辄取。

　　若复得王教然后乃敢食。

　　须得王旨方敢受食。

　　我等亦如是每惟小乘过。

　　我等弟子如彼饥人每因思惟习小乘过。

　　不知当云何得佛无上慧。

　　心中不知当云何修能得无上佛之智慧。

　　虽闻佛音声言我等作佛。

　　佛音声者即法譬二品闻声闻人皆令作佛。

　　心尚怀忧惧如未敢便食。

　　合上心疑。

　　若蒙佛授记尔乃快安乐。

　　若蒙如来与授记莂尔乃心快得大安乐。

　　大雄猛世尊常欲安世间。

　　世尊本怀常欲安悉世间众生。

　　愿赐我等记如饥须教食。

　　此法合也。

　　尔时世尊知诸大弟子心之所念。

　　即前偈云深心所念。

　　告诸比丘。

　　普告时会。

　　是须菩提于当来世奉觐三百万亿那由他佛供养恭敬尊重赞叹常修梵行具菩萨道于最后身得成为佛。

　　那由他者西域大数之名余如前解。

　　号曰名相。

　　尊者悟空了一切法但有名相号名相佛。

　　如来应供正遍知明行足善逝世间解无上士调御丈夫天人师佛世尊。

　　如前已解。

　　劫名有宝。

　　有空寂法名为有宝。

　　国名宝生。

　　其国清净有是宝生。

　　其土平正。

　　由平心地则世界地自然平正。

　　颇梨为地。

　　颇梨此云水玉亦表内外映彻。

　　宝树庄严。

　　表菩提树众善庄严。

　　无诸丘坑。

　　丘陵坑坎表不平心。

　　沙砾荆棘。

　　砂铄隐脚荆棘刺入表恶毒念杀害于他。

　　便利之秽。

　　便利秽地恶毒害心其土悉无。

　　宝华覆地周遍清净。

　　以众善因庄严佛国如诸宝华遍覆其地。

　　其土人民。

　　国中所有人民之众。

　　皆处宝台。

　　所居之处以宝为台。

　　珍妙楼阁。

　　珍奇妙好种种楼阁台及楼阁层层级级即喻道谛三十七品。

　　声闻弟子无量无边。

　　小众多故莫知边量。

　　算数譬喻所不能知。

　　以数算计以物譬喻皆不能及。

　　诸菩萨众无数千万亿那由他。

　　大乘众多其数若是。

　　佛寿十二小劫。

　　应身寿量。

　　正法住世二十小劫像法亦住二十小劫。

　　如前已解。

　　其佛常处虚空。

　　悟空入道果住法空。

　　为众说法。

　　以空寂法为众而说。

　　度脱无量菩萨。

　　大空圆空度诸菩萨。

　　及声闻众。

　　遍空真如度声闻众。

　　尔时世尊欲重宣此义而说偈言。

　　以前长行重宣偈颂。

　　诸比丘众。

　　现前僧众。

　　今告汝等。

　　诫众令知。

　　皆当一心。

　　当息杂念皆一其心。

　　听我所说。

　　摄耳谛听我之所说。

　　我大弟子。

　　言大弟子简异余小眷属弟子。

　　须菩提者当得作佛号曰名相。

　　如前。

　　当供无数万亿诸佛。

　　所敬境也。

　　随佛所行渐具大道。

　　随顺诸佛之所修行渐渐具足大菩萨道。

　　最后身得三十二相。

　　等觉后身成应身佛具诸相好。

　　端正姝妙犹如宝山。

　　端严方正姝大妙好如宝山王。

　　其佛国土严净第一。

　　比余佛土此最第一。

　　众生见者无不爱乐。

　　由依正妙见者乐之。

　　佛于其中度无量众。

　　于此净刹度无量人。

　　其佛法中多诸菩萨。

　　法中犹多诸大菩萨。

　　皆悉利根转不退轮。

　　根皆聦利能转诸佛不退法轮。

　　彼国常以菩萨庄严。

　　常以菩萨庄严其国。

　　诸声闻众不可称数。

　　其数亦多。

　　皆得三明具六神通。

　　声闻果也。

　　住八解脱。

　　即八背舍背恶向善背粗向细名八解脱。

　　有大威德。

　　善能降伏内外怨魔有威可畏有德可敬。

　　其佛说法。

　　其佛世尊说法之时。

　　现于无量神通变化。

　　有信心者但须法说为无信者现起神通令生敬信后为说法。

　　不可思议。

　　此乃佛之无作妙能岂容心思及以口议。

　　诸天人民数如恒沙。

　　法众数多。

　　皆共合掌听受佛语。

　　众合掌听信受佛语。

　　其佛当寿十二小劫。

　　应身寿也。

　　正法住世二十小劫像法亦住二十小劫。

　　如前。

　　尔时世尊复告诸比丘众我今语汝。

　　告众通知。

　　是大迦旃延。

　　欲异余小故标曰大。

　　于当来世以诸供具。

　　能供器也。

　　供养奉事八千亿佛。

　　所供境也。

　　恭敬尊重。

　　能供心也上约如来在世之时下明灭后供养塔庙。

　　诸佛灭后各起塔庙高千由旬。

　　表千如也。

　　纵广正等五百由旬。

　　竖纵横广量正相等五百由旬表五分法。

　　以金银琉璃砗磲码瑙真珠玫瑰。

　　如序品解。

　　七宝合成。

　　七支功德名为宝也。

　　众华璎珞。

　　以众宝华及宝璎珞。

　　涂香。

　　涂身香也。

　　末香。

　　细末香也。

　　烧香。

　　所烧香也。

　　缯盖幢幡。

　　缯帛为盖及以幢幡。

　　供养塔庙过是已后当复供养二万亿佛亦复如是。

　　于佛生前及以灭后所修供养如前无异。

　　供养是诸佛已具菩萨道。

　　供心是智供事是福具修诸行是菩萨道。

　　当得作佛号曰阎浮那提金光。

　　阎浮树名那提此云洲即是南洲河边有树果熟落水染沙成金其色最上大迦旃延论议第一性如金体不可变坏智如金光无能过胜故名阎浮金光。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　其土平正。

　　菩萨心地无有不平故所感土悉皆平正。

　　颇梨为地。

　　体上宝洁也。

　　宝树庄严。

　　菩提愿行也。

　　黄金为绳。

　　中正坚刚以为绳墨。

　　以界道侧。

　　于道之侧界分为八。

　　妙华覆地。

　　德严法体如华覆地。

　　周遍清净。

　　遍断诸恶遍修净行无处不周故云遍净。

　　见者欢喜。

　　众生见者无不欢喜。

　　无四恶道地狱饿鬼畜生阿修罗道。

　　嗔心堕狱贪以堕鬼痴心堕畜强胜心堕于修罗菩萨因中无此诸过所以果上无四恶道。

　　多有天人。

　　诸天及人皆是善类。

　　诸声闻众及诸菩萨。

　　大小二乘闻法之众。

　　无量万亿庄严其国。

　　以诸无量声闻菩萨而为庄严。

　　佛寿十二小劫正法住世二十小劫像法亦住二十小劫。

　　如前。

　　尔时世尊欲重宣此义而说偈言。

　　颂成佛义。

　　诸比丘众皆一心听。

　　诫善听也。

　　如我所说真实无异。

　　佛语真实劝令信受。

　　是迦旃延当以种种妙好供具供养诸佛。

　　当佛在世修供养也。

　　诸佛灭后起七宝塔亦以华香供养舍利。

　　于佛灭后修供养也。

　　其最后身。

　　等觉后身。

　　得佛智慧。

　　惑尽解圆。

　　成等正觉。

　　成应身佛。

　　国土清净。

　　依报胜也。

　　度脱无量万亿众生。

　　度生多也。

　　皆为十方之所供养。

　　皆得十方一切人天之所供养。

　　佛之光明无能胜者。

　　光明表智无与等者。

　　其佛号曰阎浮金光。

　　如前。

　　菩萨声闻断一切有。

　　大小虽异皆悉破有。

　　无量无数庄严其国。

　　其佛国中以诸菩萨及声闻众而为大宝。

　　尔时世尊复告大众我今语汝。

　　复告大众语众令知。

　　是大目犍连。

　　如序品解。

　　当以种种供具。

　　能供之器。

　　供养八千诸佛。

　　所供境也。

　　恭敬尊重。

　　能供心也上约佛世下明灭后。

　　诸佛灭后各起塔庙高千由旬纵广正等五百由旬以金银琉璃砗磲码瑙真珠玫瑰七宝合成。

　　如前。

　　众华璎珞涂香抹香烧香缯盖幢幡以用供养。

　　所供事也。

　　过是已后当复供养二百万亿诸佛亦复如是。

　　生前灭后所修供事亦如八千等无有异。

　　当得成佛号曰多摩罗䟦旃檀香。

　　多摩罗䟦此云性无垢贤栴檀即海岸牛头旃檀神通智慧功德妙香充满法界故以为名。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　劫名喜满。

　　时分好故欢喜充满。

　　国名意乐。

　　国土清净见者意乐。

　　其土平正颇梨为地宝树庄严散真珠华周遍清净见者欢喜多诸天人菩萨声闻其数无量。

　　并如前解。

　　佛寿二十四小劫。

　　前三尊者寿十二劫今二十四一倍增多。

　　正法住世四十小劫像法亦住四十小劫。

　　正像劫数亦倍于前。

　　尔时世尊欲重宣此义而说偈言我此弟子大目犍连。

　　如前。

　　舍是身已。

　　舍今灵山罗汉后身。

　　得见八千二百万亿诸佛世尊。

　　先供八千后复供养二百万亿。

　　为佛道故。

　　为求成佛无上道故。

　　供养恭敬。

　　以事供养以心恭敬。

　　于诸佛所常修梵行。

　　修于诸佛所起之行。

　　于无量劫奉持佛法。

　　历年滋久崇奉受持佛之正法。

　　诸佛灭后。

　　上明佛前今明佛后。

　　起七宝塔。

　　以七珍宝建舍利塔。

　　长表金刹。

　　表明刹竿欲今迷者之所归趣以金为刹庄严堂舍。

　　华香伎乐。

　　若香若华伎艺音乐。

　　而以供养诸佛塔庙。

　　舍利宝塔像设庙宇。

　　渐渐具足菩萨道已。

　　既曰圆宗本无次第何言渐渐此是圆渐非渐圆也理可顿悟事须渐修以渐修故始得具足。

　　于意乐国而得作佛。

　　由如意通之所化现故名意乐。

　　号多摩罗旃檀之香。

　　神通妙香普薰法界故号旃檀。

　　其佛寿命二十四劫。

　　住寿许时。

　　常为天人演说佛道。

　　为天人说佛之大道。

　　声闻无量如恒河沙。

　　比丘数多。

　　三明六通有大威德。

　　罗汉所证有如是等大威德力。

　　菩萨无数志固精进。

　　菩萨众多志愿坚固道业精勤。

　　于佛智慧皆不退转。

　　于佛所证甚深智慧皆能进趣得不退转。

　　佛灭度后正法当住四十小劫像法亦尔。

　　像法住世亦四十劫。

　　我诸弟子威德具足。

　　上首弟子具威德者。

　　其数五百皆当授记。

　　即五百罗汉如罗汉名经说。

　　于未来世咸得成佛。

　　五百授记同号普明。

　　我及汝等宿世因缘。

　　即化城品十六王子覆讲法华结缘之事。

　　吾今当说。

　　许为说也。

　　汝等善听。

　　诫令摄心。

　　妙法莲华经化城喻品第七

　　上等之机方便品中直是法说身子得记中等之机譬喻药草分别而说四大弟子各得授记下等之机闻而未悟复以化城引缘而说五百弟子一时授记。

　　佛告诸比丘。

　　五百罗汉等。

　　乃往过去无量无边不可思议阿僧祇劫。

　　历劫滋久心思口议不可得及过去之世。

　　尔时有佛名大通智胜。

　　大通佛名未见所出义约大通者罗汉神通逆顺知八万劫横见三千界初地菩萨能知百佛世界逆顺知无量劫自二地已去所知所见倍倍增胜佛神通者横遍十方竖穷三际悉知悉见无不通彻故曰大通言智胜者二乘之智能断见思出于三界菩萨之智虽断界外无明尘沙至于等觉尚有一品微细无明唯佛之智究竟觉了三惑净尽二死俱亡胜彼三乘故曰智胜。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　其国名好成。

　　佛名大通通由定发所应之国禅定为城故名好城。

　　劫名大相。

　　大通佛寿五百四十万亿那由他劫佛寿尚尔其劫又长时相事相佛菩萨相一一广大故曰大相。

　　诸比丘。

　　告诸会众。

　　彼佛灭度已来甚大久远。

　　彼大通佛过去已久。

　　譬如三千大千世界所有地种。

　　积尘成土积土成地一切微尘是地大种欲譬劫久故举大千所有地种。

　　假使有人磨以为墨。

　　设为譬喻故云假使如人磨地以为墨水。

　　过于东方千国土。

　　从东过去千佛化境千个三千大千世界。

　　乃下一点大如微尘。

　　过尔许国方下一点如微尘大。

　　又过千国土复下一点。

　　一点之墨点千国土。

　　如是展转尽地种墨。

　　如是次第过一千国又过千国点尽一化三千世界所磨墨水。

　　于汝等意云何。

　　于汝现前诸比丘等意谓如何。

　　是诸国土。

　　是诸经过所点国土。

　　若算师。

　　计算之师。

　　若算师弟子。

　　上云算师止是一人今云弟子其数众多。

　　能得边除。

　　还有能得世界边除。

　　知其数不。

　　知其所点国土数不。

　　不也世尊。

　　大众答佛弗可知也。

　　诸比丘。

　　佛语大众。

　　是人所经国土。

　　是点尘人所经由处。

　　若点不点。

　　若下点处若不点处。

　　尽抹为尘。

　　尽皆细末而为微尘。

　　一尘一劫。

　　以一点尘而为一劫。

　　彼佛灭度已来。

　　彼大通佛从灭度来。

　　复过是数。

　　又复过是微尘之数。

　　无量无边百千万亿阿僧祇劫。

　　多如微尘言其劫数。

　　我以如来知见力故。

　　以佛自证知见力故。

　　观彼久远犹若今日。

　　视昔如今佛宿命通。

　　尔时世尊欲重宣此义而说偈言。

　　欲宣远意故重说言。

　　我念过去世。

　　佛自思念过去世时。

　　无量无边劫。

　　经历多劫。

　　有佛两足尊。

　　有佛世尊福慧两足。

　　名大通智胜。

　　如前。

　　如人以力磨三千大千土。

　　如人以力磨三千界。

　　尽此诸地种皆悉以为墨。

　　尽三千界所有地体皆磨为墨。

　　过于千国土乃下一尘点。

　　过千佛土下一点尘。

　　如是展转点尽此诸尘墨。

　　从千佛土至千佛土又下一点如是点尽三千地体所有尘墨。

　　如是诸国土点与不点等。

　　如是经过千千国土若曾着点及不点者是等无数微尘世界。

　　复尽抹为尘一尘为一劫。

　　复以诸界尽抹为尘以一微尘而为一劫。

　　此诸微尘数其劫复过是。

　　尽上如是地种种已其所经劫复过此数。

　　彼佛灭度来如是无量劫。

　　合上尘数。

　　如来无碍智知彼佛灭度。

　　释迦如来以无碍智知彼大通灭度之相。

　　及声闻菩萨。

　　及见彼佛所化声闻及菩萨众。

　　如见今灭度。

　　犹如今日所见无异。

　　诸比丘当知。

　　告诸比丘当知是事。

　　佛智净微妙无漏无所碍。

　　佛之智慧清净微妙无有渗漏亦无滞碍。

　　通达无量劫。

　　善能通达无量劫前所有之事。

　　佛告诸比丘。

　　说偈言已复告大众。

　　大通智胜佛。

　　如前。

　　寿五百四十万亿那由他劫。

　　彼佛应身住世之寿若表法者五百即五道四十即四生佛所以出为欲度脱五道四生住寿如是缘尽入灭。

　　其佛本坐道场。

　　其佛本时坐于道场。

　　破魔军已。

　　诸大魔王受多眷属其佛大通道果将成以威德力震动世界魔及魔民悉来战斗故用破魔俟魔退已后方成道。

　　垂得阿耨多罗三藐三菩提。

　　垂者临也余如序品。

　　而诸佛法不现在前。

　　以悟道故见诸佛法现在目前名为得道今将欲得故未现前。

　　如是一小劫乃至十小劫。

　　破魔之后经如许时。

　　结跏趺坐。

　　两足相结加趺而坐。

　　身心不动。

　　身不动威仪寂静也心不动妄念寂灭也。

　　而诸佛法犹不在前。

　　摄静虽久犹未得成正遍知觉故未现前。

　　尔时忉利诸天。

　　尔大通佛将得道时三十三天。

　　先为彼佛。

　　预为先彼大通如来。

　　于菩提树下。

　　诸佛应身皆在树下成菩提者盖由因中发菩提心修菩提行如树种子根茎枝叶渐渐增长所以果上树下成道。

　　敷师子座高一由旬。

　　佛身大故所设之座亦复广大高四十里。

　　佛于此座当得阿耨多罗三藐三菩提。

　　诸天设座意欲奉佛请于此处当得菩提。

　　适坐此座。

　　适往坐此菩提之座。

　　时诸梵天王。

　　诸梵天上诸梵天王。

　　雨众天华。

　　下于四色天上之华。

　　面百由旬。

　　一一方面名百由旬。

　　香风时来吹去萎华。

　　复时之间有香风来吹去所散已萎之华。

　　更雨新者。

　　更复别雨新鲜之华。

　　如是不绝满十小劫供养于佛。

　　为佛未现佛坐十劫诸天常尔散华供养。

　　乃至灭度常雨此华。

　　从成佛去至于灭度经历多劫常以华供。

　　四王诸天为供养佛常击天鼓。

　　四天门王及以诸天常为供佛击于天鼓。

　　其余诸天作天伎乐。

　　自余欲色诸天仙众各作天上伎艺歌乐。

　　满十小劫。

　　击鼓作乐皆满十劫。

　　至于灭度亦复如是。

　　从初十劫至于灭度五百四十万亿那由他劫亦是如此。

　　诸比丘大通智胜佛过十小劫。

　　未成之前一坐十劫。

　　诸佛之法乃现在前。

　　十劫之后道果方成诸佛之法悉现其前。

　　成阿耨多罗三藐三菩提。

　　即无上等正觉。

　　其佛未出家时。

　　佛初在家未出俗时。

　　有十六子。

　　所生王子有十六人。

　　其第一者名曰智积。

　　第一太子智慧深厚故名智积。

　　诸子各有种种珍异玩好之具。

　　其诸王子平昔之间各有受用珍玩之物。

　　闻父得成阿耨多罗三藐三菩提。

　　闻其父王得成正觉。

　　皆舍所珍。

　　皆悉弃舍常所玩好。

　　往诣佛所。

　　往至父王成佛之所。

　　诸母涕泣而随送之。

　　是诸王子所生之母见子弃俗从父出家所以涕泣各随其子而往送之。

　　其祖转轮圣王。

　　大通之父因孙名祖转轮圣王即是菩萨修行之位。

　　与一百大臣。

　　同辅佐者大臣百官。

　　及余百千万亿人民。

　　国中所有人民之众。

　　皆共围绕随至道场。

　　诸王子祖及所生母国中大臣人民之众皆悉周围环绕王子随逐至于大通如来道场之所。

　　咸欲亲近大通智胜如来。

　　大众皆欲亲近于佛。

　　供养恭敬尊重赞叹。

　　陈设供养尽心恭敬倍加尊重发言称赞。

　　到已头面礼足。

　　到佛所已以头至地面礼佛足。

　　绕佛毕已。

　　绕佛表敬。

　　一心合掌。

　　息诸妄念端谨一心合十指掌。

　　瞻仰世尊以偈颂曰。

　　以目瞻仰以偈赞颂。

　　大威德世尊。

　　有大威德大觉世尊。

　　为度众生故。

　　为欲度脱诸众生故。

　　于无量亿岁。

　　修行许久。

　　尔乃得成佛。

　　尔乃得成究竟果佛。

　　诸愿已具足。

　　在昔因地愿成佛道今得正觉俱满诸愿。

　　善哉吉无上。

　　赞言善哉吉祥无上。

　　世尊甚希有。

　　世间之尊甚为希有。

　　一坐十小劫身体及手足静然安不动。

　　叹身定也。

　　其心常憺怕未曾有散乱。

　　其心常常憺怕无为未曾昏散叹心定也。

　　究竟永寂灭。

　　究竟永断无明惑根证大寂灭。

　　安住无漏法。

　　安隐住于无漏妙法。

　　今者见世尊安隐成佛道。

　　我等今者得见世尊安然隐寂成就佛道。

　　我等得善利称庆大欢喜。

　　我等遇佛闻法信解得大善益交相称庆心大欢喜。

　　众生常苦恼。

　　众生在迷常怀苦恼。

　　盲瞑无导师。

　　如生盲人瞑然莫亲以无缘故不遇导师。

　　不识苦尽道。

　　不能识别灭尽诸苦究竟之道。

　　不知求解脱。

　　不知求觅出离解脱。

　　长夜增恶趣。

　　长如夜间迷瞑造业增长恶报。

　　减损诸天众。

　　以业惑果生恶趣多天众转减。

　　从冥入于冥。

　　从冥昧心造冥昧业受冥昧苦从于迷冥入于迷冥。

　　永不闻佛名。

　　永不获闻佛之名字。

　　今佛得最上安隐无漏道。

　　今佛世尊得成无上安隐寂灭无漏圣道。

　　我等及天人为得最大利。

　　我等诸人及余一切天人之众是得最上广大利益。

　　是故咸稽首归命无上尊。

　　是故咸皆稽首归命无上世尊。

　　尔时十六王子偈赞佛已。

　　说如上偈赞叹佛已。

　　劝请世尊转于法轮。

　　佛虽已成未曾闻法故加劝请。

　　咸作是言世尊说法多所安隐。

　　佛若说法多有所益令得安隐。

　　怜愍饶益诸天人民。

　　矜怜哀愍饶润利益诸天仙众及以人民。

　　重说偈言。

　　复述前意劝请世尊。

　　世雄无等伦。

　　世尊大雄无与等伦。

　　百福自庄严。

　　以百种福而自庄严。

　　得无上智慧。

　　证得无上真实智慧。

　　愿为世间说。

　　愿与世间诸众生说。

　　度脱于我等。

　　愿赐救脱我等之辈。

　　及诸众生类。

　　及诸一切众生之类。

　　为分别显示。

　　与之分别显了开示。

　　令得是智慧。

　　令得如是真实智慧。

　　若我等得佛。

　　若或我等得成佛道。

　　众生亦复然。

　　余众生类亦复当然。

　　世尊知众生。

　　世尊大慈能知众生。

　　深心之所念。

　　发志求佛名曰深心而此心中之所思念。

　　亦知所行道。

　　亦知众生宿世之因所行何道。

　　又知智慧力。

　　又知众生智慧之力。

　　欲乐及修福。

　　心所欲乐及所修福。

　　宿命所行业。

　　众生过去所有宿命及其所行善恶业行。

　　世尊悉知已。

　　世尊既已悉知众生所有之事。

　　当转无上轮。

　　当为转于无上法轮。

　　佛告诸比丘大通智胜佛得阿耨多罗三藐三菩提时。

　　如前。

　　十方各五百万亿诸佛世界六种震动。

　　六种之相如序品解五百万亿者表佛出世震动一切十方五道蒙光利益。

　　其国中间幽冥之处。

　　其诸国中幽暗之处。

　　日月威光所不能照而皆大明。

　　寻常之间日月光明照不到处今佛如来慈悲慧光悉照明了。

　　其中众生各得相见。

　　其幽冥中虽有众生各不相见因佛光明悉见明了。

　　咸作是言。

　　众生咸作如是念言。

　　此中云何忽生众生。

　　此幽暗中云何忽然有诸众生。

　　又其国界。

　　又大通佛所有国界。

　　诸天宫殿。

　　欲界诸天所居宫殿。

　　乃至梵宫。

　　乃至色界十八梵宫。

　　六种震动。

　　如序品解。

　　大光普照遍满世界。

　　有大光明普照一切遍满化境所有世界。

　　胜诸天光。

　　佛之光明出过一切岂与天光之所等伦。

　　尔时东方五百万亿诸国土中梵天宫殿。

　　所震动处梵天之宫。

　　光明照曜倍于常明。

　　佛光所照倍胜余光。

　　诸梵天王。

　　即上五百。

　　各作是念今者宫殿光明昔所未有。

　　诸宫殿光昔未曾见。

　　以何因缘而现此相。

　　不知何缘有此瑞相。

　　是时诸梵天王即各相诣共议此事。

　　诸天互相共论瑞相。

　　时彼众中有一大梵天王名救一切。

　　大梵王者诸梵中尊以慈悲故名救一切。

　　为诸梵众而说偈言我等诸宫殿光明昔未有此是何因缘宜各共求之。

　　见所希有劝众同求。

　　为大德天生为佛出世间。

　　为复大德诸天降生为复是佛出现于世。

　　而此大光明遍照于十方。

　　此后二句言光所照必有圣仙出生于世。

　　尔时五百万亿国土诸梵天王与宫殿俱。

　　诸天行处宫殿随身。

　　各以衣裓。

　　以衣段为盛香之器。

　　盛诸天华。

　　盛贮天上所有妙华。

　　共诣西方推寻是相。

　　佛光东来天从西诣。

　　见大通智胜如来处于道场菩提树下坐师子座。

　　佛成道处名为于宝树下得成菩提名菩提树。

　　诸天龙王乾闼婆紧那罗摩睺罗伽人非人等恭敬围绕。

　　如常所解。

　　及见十六王子请佛转法轮。

　　见请世尊转于法轮。

　　即时诸梵天王头面礼佛绕百千匝。

　　表敬仪也。

　　即以天华而散佛上。

　　散华共佛表布善因。

　　其所散华如须弥山。

　　梵语须弥卢此云妙高峰华积如山言其多也。

　　并以供养佛菩提树。

　　并以道树而献于佛。

　　其菩提树高十由旬。

　　高四百里。

　　华供养已各以宫殿奉上彼佛。

　　各以所乘天仙宫殿奉上大通。

　　而作是言惟见哀愍饶益我等。

　　愿佛见怜利益我等。

　　所献宫殿愿垂纳处。

　　如我所献宝饰宫殿愿佛垂慈为之纳受。

　　时诸梵天王即于佛前一心同声以偈颂曰。

　　专秉一心异口同音。

　　世尊甚希有难可得值遇。

　　佛智佛德及以相好世所希有过久远劫时乃出现难可遭逢。

　　具无量功德。

　　明行足也。

　　能救护一切。

　　善能普度一切众生。

　　天人之大师哀愍于世间。

　　慈哀怜愍世间众生。

　　十方诸众生普皆蒙饶益。

　　十方世界三乘九道皆蒙利益。

　　我等所从来五百万亿国。

　　所过之土五百万亿其来远也。

　　舍深禅定乐为供养佛故。

　　诸梵天王皆住禅定寂静之乐因佛光照舍禅定乐自远而来为供养佛言意勤也。

　　我等先世福宫殿甚严饰。

　　我等之辈以先世时修禅定福今生梵天所感宫殿甚是严好。

　　今以奉世尊唯愿哀纳受。

　　今以所乘天宝宫殿奉献世尊惟愿哀愍而纳受之。

　　尔时诸梵天王偈赞佛已。

　　先伸供养表行施也以偈赞叹表归敬也。

　　各作是言惟愿世尊转于法轮。

　　劝请世尊愿为大众转妙法轮。

　　度说众生开涅槃道。

　　救度解脱一切众生开示无漏涅槃之道。

　　时诸梵天王一心同声而说偈言。

　　众皆一心说偈劝请。

　　世雄两足尊惟愿演说法。

　　世间威雄福慧两足无上之尊惟愿为众演说诸法。

　　以大慈悲力度苦恼众生。

　　用大慈力与一切乐用大悲力拔一切苦令诸众生皆得度于烦恼苦海。

　　尔时大通智胜如来默然许之。

　　佛许之相多种不同或时点头此身许也或云当为汝说此口许也今但默然此心许也或云止止此不许也。

　　又诸比丘东南方五百万亿国土诸大梵王各自见宫殿光明照曜昔所未有欢喜踊跃生希有心即各相诣共议此事。

　　共议宫殿瑞光之事。

　　时彼众中有一大梵天王名曰大悲。

　　悲济一切名曰大悲。

　　为诸梵众而说偈言是事何因缘而现如此相。

　　是妙光明照宫殿事不知何缘而现此相。

　　我等诸宫殿光明昔未有。

　　是宫殿光昔所未有。

　　为大德天生为佛出世间。

　　为是大德天仙降生为是诸佛出现于世。

　　未曾见此相当共一心求。

　　见所未见劝共推求。

　　过千万亿土寻光共推之。

　　经过远土随光共求。

　　多是佛出世度脱苦众生。

　　多分是佛出现于世度脱一切苦恼众生。

　　尔时五百万亿诸梵天王与宫殿俱。

　　与所宫殿俱时发来。

　　各以衣裓盛诸天华。

　　衣为囊裓用盛宝华。

　　共诣西北方推寻是相。

　　天自东南来西北土为欲推寻光瑞之相。

　　见大通智胜如来处于道场菩提树下坐师子座。

　　初见如来坐道树下。

　　诸天龙王乾闼婆紧那罗摩睺罗伽人非人等恭敬围绕。

　　次具八部围绕于佛。

　　及见十六王子请佛转法轮。

　　三见王子请佛说法。

　　时诸梵天王头面礼佛绕百千匝。

　　诸梵见佛致敬旋绕。

　　即以天华而散佛上。

　　散华供佛表于佛境植众善因。

　　所散之华如须弥山。

　　积聚多也。

　　并以供养佛菩提树。

　　以树奉佛表觉支林。

　　华供养已各以宫殿奉上彼佛。

　　舍所乘来天宝宫殿以奉世尊行大施也。

　　而作是言惟见哀愍饶益我等。

　　愿佛见我生慈悯心以功德利饶益于我。

　　所献宫殿愿垂纳受。

　　如我等献天宝宫殿愿佛慈悲持垂纳受。

　　尔时诸梵天王即于佛前一心同声以偈颂曰圣主天中天。

　　佛大圣主诸天中王。

　　迦陵频伽声。

　　迦陵频伽此云妙音佛音美妙如频伽声。

　　哀愍众生者我等今敬礼。

　　哀愍众生大觉圣者我等今日恭敬作礼。

　　世尊甚希有久远乃一现。

　　世尊慈悲甚是罕有经历久远乃一出现。

　　一百八十劫空过无有佛。

　　百八十劫无佛出兴表十八界佛性隐也。

　　三恶道充满诸天众减少。

　　不遇佛化作业者多恶趣充塞以不修善福尽沉沦天众减少。

　　今佛出于世为众生作眼。

　　不识是非如无目者佛出化导如盲得眼。

　　世间所归趣救护于一切。

　　世间之所归依趣向救度覆护一切众生。

　　为众生之父哀愍饶益者。

　　世间之父能生色身佛为法父从法化生清净法身哀怜饶益世间之者。

　　我等宿福庆今得值世尊。

　　我等宿福今生庆幸得值世尊。

　　尔时诸梵天王偈赞佛已各作是言唯愿世尊哀愍一切。

　　愿兴慈也。

　　转于法轮度脱众生。

　　劝说法也。

　　时诸梵天王一心同声而说偈言大圣转法轮显示诸法相。

　　法运无穷如轮之转显示一切善恶之相。

　　度苦恼众生令得大欢喜。

　　脱苦与乐令得欢悦。

　　众生闻此法得道若生天。

　　众生闻此佛法之故或得圣道或生天中。

　　诸恶道减少忍善者增益。

　　恶道之众渐渐减少忍耐之人修习善者转得增益。

　　尔时大通智胜如来默然许之。

　　佛闻所请既不辞却以默表许。

　　又诸比丘南方五百万亿国土诸大梵王各自见宫殿光明照曜昔所未有欢喜踊跃生希有心。

　　各心中各生希有想。

　　即各相诣共议此事。

　　会众口议。

　　以何因缘我等宫殿有此光耀。

　　推思是光何缘而有。

　　而彼众中有一大梵天王名曰妙法。

　　善为诸天演说妙法故立是名。

　　为诸梵众而说偈言我等诸宫殿光明甚威耀。

　　威德光耀。

　　此非无因缘是相宜求之。

　　此瑞光相非无因生众宜一心皆共求之。

　　过于百千劫未曾见是相。

　　久劫未见甚为希有不可易也。

　　为大德天生为佛出世间。

　　为是大德天仙降生为是如来出现于世。

　　尔时五百万亿梵天王与宫殿俱。

　　各乘宫殿从空而来。

　　各以衣裓盛诸天华共诣北方。

　　自南至北。

　　推寻是相。

　　推求寻觅瑞应之相。

　　见大通智胜如来处于道场菩提树下坐师子座。

　　得见佛也。

　　诸天龙王乾闼婆紧那罗摩睺罗伽人非人等恭敬围绕。

　　见八部众。

　　及见十六王子请佛转法轮。

　　见诸王子请转法轮。

　　时诸梵天王头面佛绕百千匝。

　　如恭敬也。

　　即以天华而散佛上。

　　献妙供也。

　　所散之华如须弥山。

　　所积高也。

　　并以供养佛菩提树。

　　请于树下转法轮也。

　　华供养已各以宫殿奉上彼佛。

　　以己受用施于佛也。

　　而作是言惟见哀愍饶益我等。

　　愿佛摄受求福报也。

　　所献宫殿愿垂纳受。

　　我等所献愿佛垂纳。

　　尔时诸梵天王即于佛前一心同声以偈颂曰世尊甚难见。

　　久远一遇难得见也。

　　破诸烦恼者。

　　是破一切烦恼业者。

　　过百三十劫今乃得一见。

　　前云过百千劫今云百三十劫所见异也即经云久乃见佛者为说佛难值又百三十者十二轮回是众生境出过十二即见佛也。

　　诸饥渴众生以法雨充满。

　　于无法润饥渴众生以大法雨悉令充足。

　　昔所未曾睹无量智慧者。

　　从昔未见无量甚深大智慧者。

　　如优昙钵罗今日乃值遇。

　　佛难得见如瑞应华始于今日乃得值遇。

　　我等诸宫殿蒙光故严饰。

　　睹见希有割舍供养。

　　世尊大慈愍惟愿垂纳受。

　　求佛纳受愿生福也。

　　尔时诸梵天王偈赞佛已各作是言唯愿世尊转于法轮。

　　先伸供赞次加劝请。

　　令一切世间诸天魔梵。

　　魔王梵王。

　　沙门。

　　出家学者。

　　婆罗门。

　　在家净行。

　　皆获安稳而得度脱。

　　未闻法前心不自在闻已心安得度生死。

　　时诸梵天王一心同声以偈颂曰唯愿天人尊。

　　愿诸天人所尊敬者。

　　转无上法轮。

　　流运无穷名之为转佛之法轮为无有上。

　　击于大法鼓。

　　四大交击发出音声演说诸法名大法鼓。

　　而吹大法螺。

　　螺声改号佛无定法随机改转名吹法螺。

　　普雨大法雨。

　　佛之说法如雨普润。

　　度无量众生。

　　击鼓吹螺转轮雨雨总愿度脱一切众生。

　　我等咸归请当演深远音。

　　我等咸共依归劝请当为众演深远法音。

　　尔时大通智胜如来默然许之西南方乃至下方亦复如是。

　　方位有十经中但明东方东南方南方上方余之西南方西方西北方北方东北方下方存略故云乃至其诸天王见光共议各随方来礼佛散华献宫劝请一一皆然。

　　尔时上方五百万亿国土诸大梵王皆悉自睹所止宫殿光明威曜昔所未有欢喜踊跃生希有心。

　　见奇瑞相所以心喜。

　　即各相诣共议此事以何因缘我等宫殿有斯光明。

　　推所以也。

　　时彼众中有一大梵天王名曰尸弃。

　　此云火梵天之王以禅定故化多淫心成智慧火故曰尸弃。

　　为诸梵众而说偈言今以何因缘我等诸宫殿。

　　今者不知何因缘故我等所居宫殿之中。

　　威德光明耀严饰未曾有。

　　威德光耀种种严饰昔所未有。

　　如是之妙相昔所未闻见。

　　此之妙相昔所未见。

　　为大德天生为佛出世间。

　　为是天仙降生世上为是果佛出现人间。

　　尔时五百万亿诸梵天王与宫殿俱。

　　各乘宫殿从空而来。

　　各以衣裓盛诸天华。

　　衣裓盛华拟散佛也。

　　共诣下方推寻是相。

　　自上至下寻奇瑞相。

　　见大通智胜如来处于道场菩提树下坐师子座。

　　得见佛也。

　　诸天龙王乾闼婆紧那罗摩睺罗伽人非人等恭敬围绕。

　　见四众也。

　　及见十六王子请佛转法轮。

　　见诸王子请佛说法。

　　时诸梵天王头面礼佛绕百千匝。

　　表勤重也。

　　即以天华而散佛上。

　　散华供佛表于佛境修净福也。

　　所散之华如须弥山。

　　所积之因高而大也。

　　并以供养佛菩提树。

　　以树献佛请佛于此而成正觉。

　　华供养已各以宫殿奉上彼佛。

　　献华奉宫修福分也。

　　而作是言唯见哀愍饶益我等。

　　愿佛见我生哀悯心受施兴福利益我等。

　　所献宫殿愿垂纳处。

　　我等所献随身宫殿愿佛垂慈为我纳受。

　　时诸梵天王即于佛前一心同声以偈颂曰善哉见诸佛救世之圣尊。

　　善哉正见诸佛如来救护世间大圣世尊。

　　能于三界狱勉出诸众生。

　　能于三界生死狱中劝勉众生令得出离。

　　普智天人尊哀愍群萌类。

　　普佛智慧天人中尊哀愍群生善芽之类。

　　能开甘露门广度于一切。

　　甘露是诸天不死之药佛开法施令脱生死名为甘露平等救护一切众生名为广度。

　　于昔无量劫空过无有佛。

　　于往昔时无量劫数悉皆空过无有佛出。

　　世尊未出时十方常闇暝。

　　诸佛世尊未出世时十方国土常如暗昧。

　　三恶道增长阿修罗亦盛。

　　世间无师众生迷惑增长恶报及修罗类。

　　诸天众转减死多堕恶道。

　　诸天纵欲福尽退堕死时多生恶道之中。

　　不从佛闻法常行不善事。

　　由不从佛闻于正法常行世间不善之事。

　　色力及智慧斯等皆减少。

　　颜色气力及与智慧悉皆减少。

　　罪业因缘故失乐及乐想。

　　以诸罪业恶因缘故失于乐报及以乐想。

　　住于邪见法不识善仪则。

　　住于外道邪见法中不识修善威仪法则。

　　不蒙佛所化常堕于恶道。

　　不蒙如来所化道常常堕落恶道之中。

　　佛为世间眼久远时乃出。

　　佛作世间人天眼目经久远劫时乃出现。

　　哀愍诸众生故现于世间。

　　为愍众生所以出世。

　　超出成正觉。

　　超出一切三乘六道成就无上正等正觉。

　　我等甚欣庆。

　　我等甚是忻喜庆贺。

　　及余一切众喜叹未曾有。

　　及余四众天龙八部欢喜赞叹昔所未有。

　　我等诸宫殿蒙光故严饰。

　　我等乘来天宫宝殿蒙佛光故严饰妙好。

　　今以奉世尊唯垂哀纳受。

　　今以宫殿奉上世尊惟愿垂哀为我纳受。

　　愿以此功德。

　　愿用此之礼拜恭敬散华奉殿所有功德。

　　普及于一切。

　　普皆遍及利益一切。

　　我等与众生。

　　我等及与法界众生。

　　皆共成佛道。

　　自他共利同成佛道。

　　尔时五百万亿诸梵天王偈赞佛已各白佛言唯愿世尊转于法轮。

　　劝请世尊转大法轮。

　　多所安隐。

　　心所未安令得安隐。

　　多所度脱。

　　身未得度令脱生死。

　　时诸梵天王而说偈言世尊转法轮。

　　佛转法轮摧灭烦恼。

　　击甘露法鼓。

　　能除焦热名为甘露䇿警昏迷名击法鼓。

　　度苦恼众生。

　　转轮击鼓皆为度生。

　　开示涅槃道。

　　开示天人寂灭之路。

　　唯愿受我请。

　　惟愿世尊受我劝请。

　　以大微妙音。

　　以诸广大微妙之音。

　　哀愍而敷演。

　　哀怜我等而为敷宣。

　　无量劫习法。

　　无量劫来所习之法。

　　尔时大通智胜如来受十方诸梵天王及十六王子请。

　　佛受众人群勤劝请。

　　即时三转十二行法轮。

　　言三转者一示相转明四谛缘是因果法二劝修转明四谛法是所当学三引证转明四谛轮我已修证三转四谛故成十二其行法相周而复始如轮之运故曰法轮。

　　若沙门。

　　出家僧众。

　　婆罗门。

　　在家净行。

　　若天魔梵。

　　若诸天若魔王若梵王也。

　　及余世间。

　　及余一切世间之人。

　　所不能转。

　　出世之法唯佛能转非世所能。

　　谓是苦。

　　言世间法悉皆是苦念念迁谢无时暂安。

　　是苦集。

　　业惑二种集在其身能招苦报。

　　是苦灭。

　　无漏涅槃是灭苦法。

　　是苦灭道。

　　三学八正是灭苦道知苦断集为灭修道即世出世间四谛法也苦果集因世间因果也灭果道因出世间因果也。

　　及广说十二因缘法无明缘行。

　　以无明缘而生于行。

　　行缘识。

　　以行为缘而生于识。

　　识缘名色。

　　以识为缘而有名色受想行识四阴是心但有其名唯色一阴是可触对即四大也名色合论名五阴法。

　　名色缘六入。

　　以五阴缘生于六根能入诸尘。

　　六入缘触。

　　缘六根门触于六尘。

　　触缘受。

　　缘相触故起受领心。

　　受缘爱。

　　缘领纳故生爱乐心。

　　爱缘取。

　　缘爱乐故生取索心。

　　取缘有。

　　缘取索故即有业生。

　　有缘生。

　　缘集业故生起报形。

　　生缘老死忧悲苦恼。

　　缘出生故遂有老死忧悲苦恼常随其身是中无明行过去因也识名色六入触受现在果也爱取有未来因也生老死未来果也又无明行爱取有此五支属集谛识名色六入触受生老死此七支属苦谛也。

　　无明灭则行灭。

　　若无无明诸过不生则恶行灭。

　　行灭则识灭。

　　恶行不行则妄识灭。

　　识灭则名色灭。

　　因识投胎遂有名色妄识不生则名色灭。

　　名色灭则六入灭。

　　从名色上生于六入名色不生六入则灭。

　　六入灭则触灭。

　　因有六入触于外尘六入不生触相则灭。

　　触灭则受灭。

　　触既不生受相则灭。

　　受灭则爱灭。

　　无受领心爱相则灭。

　　爱灭则取灭。

　　无爱乐心取相则灭。

　　取灭则有灭。

　　无取着心安得有业则有灭也。

　　有灭则生灭。

　　因业招生有业既亡则生相灭。

　　生灭则老死忧悲苦恼灭。

　　因于生故则有老死既不受生欲谁老死则老死灭无生老死忧悲苦恼一时灭也前明生法则苦生为缘相因而起今明灭法则道灭为缘因于道谛灭十二缘证寂灭乐然则四谛与十二缘开合异耳十二生法即苦集二谛十二灭法即道灭二谛。

　　佛于天人大众之中说是法时。

　　其大通佛于大众中说此四谛十二缘时。

　　六百万亿那由他人。

　　当机之数。

　　以不受一切法故。

　　一切烦恼因受而生因不受故物不碍心。

　　而于诸漏心得解脱。

　　而于世间诸有漏境解缚得脱心中自在。

　　皆得深妙禅定。

　　四禅四空世间凡夫所修事定但伏烦恼不能断除名为粗浅果位圣人断见思惑见真谛理名为深妙禅寂之乐。

　　三明六通具八解脱。

　　如前序品。

　　第二第三第四说法时。

　　二三四者说法时会。

　　千万亿恒河沙那由他等众生。

　　闻法之众。

　　亦以不受一切法故。

　　自第二会至于第四亦如初会于法不受心中空寂不见所有。

　　而于诸漏心得解脱。

　　而于三界诸有漏法心得自在解脱生死。

　　从是已后。

　　从第四会至于末后。

　　诸声闻众。

　　诸得道者声闻之众。

　　无量无边不可称数。

　　言其多也。

　　尔时十六王子。

　　佛未出家有十六子。

　　皆以童子出家。

　　以童真身从父出家。

　　而为沙弥。

　　此云息慈初心出家息灭诸恶勤修慈善。

　　诸根通利。

　　于六根门通达锐利。

　　智慧明了。

　　有大智慧心地明了。

　　已曾供养百千万亿诸佛。

　　过去已曾供多诸佛。

　　净修梵行。

　　以清净修习梵行。

　　求阿耨多罗三藐三菩提。

　　供佛修行深种善根志求菩提成等正觉。

　　俱白佛言世尊。

　　同声白佛。

　　是诸无量千万亿大德声闻。

　　诸有威德大声闻众。

　　皆已成就。

　　即前六百万亿等于法不受得罗汉者名已成就。

　　世尊亦当为我等。

　　愿佛亦为我等王子。

　　说阿耨多罗三藐三菩提法。

　　无上正等觉修行之法即是菩萨六度万行。

　　我等闻已。

　　我等若得闻此法已。

　　皆共修学。

　　皆共于中修行习学。

　　世尊我等志愿。

　　我等王子立志发愿。

　　如来知见。

　　为求如来无上知见。

　　深心所念。

　　志求佛道名为深心所念在佛求不余乘。

　　佛自证知。

　　佛神通力自知我心为作证明。

　　尔时转轮圣王。

　　王子之祖大通之父。

　　所将众中八万亿人。

　　王诣佛所所将带众。

　　见十六王子出家。

　　因见心喜。

　　亦求出家。

　　亦白其王欲求出家。

　　王即听许。

　　时转轮王即便容许。

　　尔时彼佛。

　　大通如来。

　　受沙弥请。

　　受十六子沙弥之请。

　　过二万劫已。

　　初说三乘后方说妙。

　　乃于四众之中。

　　佛处众中师子之座。

　　说是大乘经。

　　言大乘者简异小教。

　　名妙法莲华教菩萨法佛所护念。

　　如序品解。

　　说是经已。

　　说莲经已。

　　十六沙弥为阿耨多罗三藐三菩提故。

　　为欲成就正等觉故。

　　皆共受持。

　　信力故受念力故持。

　　讽诵通利。

　　缓声曰讽直声曰诵。

　　说是经时。

　　大通佛说是莲经时。

　　十六菩萨沙弥。

　　沙弥但受十戒本是小乘今求佛道修大乘行故曰菩萨沙弥。

　　皆悉信受。

　　皆于法华信心受领。

　　声闻众中亦有信解。

　　虽是声闻遇说法华其中亦有生信解者。

　　其余众生千万亿种。

　　常途但说十种众生或十二类今经中云千万亿种乃约众生差别根性其类不一。

　　皆生疑惑。

　　是等初机根力浅故闻说深妙不能解了所以其疑将非魔说恼乱我耶如今灵山退席之类。

　　佛说是经。

　　是法华经。

　　于八千劫未曾休废。

　　大通佛世人寿长远说妙法华满八千劫中间未尝有休息时释迦佛世人寿短促说于妙法但止八年修短随缘法无异味。

　　说此经已。

　　说法华已。

　　即入静室。

　　经明定学劝诸众生在于闲静修摄其心佛出世间为人作则故说经已即入静室。

　　住于禅定。

　　梵语禅那此云寂灭方便之定有入住出上云静室即入定也今云住于即住定也又下文云从三昧起即出定也若据如来自受用门那伽大定本无出入今入住出乃是权智他受用身。

　　八万四千劫。

　　在定之身经如是劫若表法者为欲摄静八万四千尘劳烦恼。

　　是时十六菩萨沙弥知佛入室。

　　知如来入寂静之室。

　　寂然禅定。

　　凝心寂然住于正定。

　　各升法座。

　　各人升于说法之座。

　　亦于八万四千劫。

　　沙弥升座亦经许久若表法者如来即性住定不动沙弥即心随缘应化寂是止义说是观义说法亦是为欲照破八万四千尘劳烦恼。

　　为四部众。

　　僧尼士女。

　　广说分别。

　　为大众故广分别说。

　　妙法华经。

　　代大通佛覆讲法华。

　　一一皆度。

　　一一沙弥皆悉度脱。

　　六百万亿那由他恒河沙等众生。

　　那由他者大数之名恒河沙者喻数之多六百万亿表净六根。

　　示教利喜。

　　开示教诲利益生喜。

　　令发阿耨多罗三藐三菩提心。

　　劝发无上大道之心。

　　大通智胜佛过八万四千劫已从三昧起。

　　前云禅定今云三昧即禅定也佛久住定今从定起。

　　往诣法座。

　　自静室出往法座处。

　　安详而坐。

　　安隐详审离诸轻动卒暴之过具修威仪然后乃坐。

　　普告大众。

　　出大音声遍告四众。

　　是十六菩萨沙弥甚为希有。

　　以能说法叹言希有。

　　诸根通利。

　　六根通晓而复锐利。

　　智慧明了。

　　有大智慧心中明了。

　　已曾供养无量千万亿数诸佛。

　　久供诸佛宿福深也。

　　于诸佛所。

　　如上佛所。

　　常修梵行。

　　常时修习清净梵行。

　　受持佛智。

　　经中所明佛之智慧是诸菩萨悉能受持。

　　开示众生令入其中。

　　以己所得开示于他令其得入佛道之中。

　　汝等皆当数数亲近而供养之。

　　数近则亲密供养则生福。

　　所以者何。

　　有何所以劝令近供菩萨沙弥。

　　若声闻。

　　小乘之人。

　　辟支佛。

　　缘觉之人。

　　及诸菩萨。

　　大乘之人。

　　能信是十六菩萨所说经法。

　　妙法华经。

　　受持不毁者。

　　至心受持不毁谤者。

　　是人皆当得阿耨多罗三藐三菩提如来之慧。

　　是持经人皆当得佛无上智慧。

　　佛告诸比丘是十六菩萨常乐说是妙法莲华经。

　　是诸菩萨不说余法心常乐说妙法华经。

　　一一菩萨所化六百万亿那由他恒河沙等众生。

　　所化之机有如是数。

　　世世所生与菩萨俱。

　　以宿缘故常相值遇。

　　从其闻法悉皆信解。

　　耳根熟故易得入神。

　　以此因缘得值四万亿诸佛世尊于今不尽。

　　以此闻法善根因缘中间得值二万亿威音王佛如不轻品二万亿日月灯明佛如序品中直至于今犹未能尽于未来世当得度脱。

　　诸比丘我今语汝。

　　语汝王子今皆成佛。

　　彼佛弟子十六沙弥。

　　彼大通佛覆讲沙弥。

　　今皆得阿耨多罗三藐三菩提。

　　皆已成就正等正觉。

　　于十方国土现在说法。

　　言现在者简异过去及以未来言说法者简异成佛未转法轮。

　　有无量百千万亿菩萨声闻以为眷属。

　　各有无量三乘之众。

　　其二沙弥东方作佛。

　　十六数中第一第二。

　　一名阿閦。

　　此云不动尊。

　　在欢喜国。

　　即是东方妙喜世界。

　　二名须弥顶。

　　佛之功德出过一切如须弥卢居众山顶。

　　东南方二佛一名师子音。

　　世尊威猛龙鬼钦崇如师子吼百兽皆畏。

　　二名师子相。

　　进止威仪如师子相。

　　南方二佛一名虚空住。

　　远离诸有住法性空。

　　二名常灭。

　　不妄流动常居寂灭。

　　西南方二佛一名帝相。

　　威德尊严现天帝相。

　　二名梵相。

　　具清净行现梵天相。

　　西方二佛一名阿弥陀。

　　此云无量寿亦云无量光。

　　二名度一切世间苦恼。

　　以大慈悲能度世间一切苦厄。

　　西北方二佛一名多摩罗䟦旃檀香神通。

　　多摩罗䟦此云性无垢贤旃檀香即牛头旃檀佛之神通功德妙香充满法界无能胜者故得是名。

　　二名须弥相。

　　身量恢雄相好具足如须弥山显于大海。

　　北方二佛一名云自在。

　　以大身云遍布一切于诸法中得大自在。

　　二名云自在王。

　　如云自在去来无碍成最正觉为法中王。

　　东北方佛名坏一切世间怖畏。

　　世间众生由爱色身故多恐怖佛为众生破坏巢窟令离一切怖畏之相。

　　第十六我释迦牟尼佛。

　　释迦此云能仁以能仁育化众生故即应身也牟尼此云寂默即是如来常寂法身真应泯合名释迦牟尼佛。

　　于娑婆国土。

　　即佛所化大千之境娑婆此云堪忍有二义约菩萨说以其堪能忍诸违恼不倦利生名为堪忍约众生说以其在迷堪能忍苦不知出离。

　　成阿耨多罗三藐三菩提。

　　谓成无上正遍知觉。

　　诸比丘我等为沙弥时。

　　从本地因。

　　各各教化无量百千万亿恒河沙等众生。

　　所度之众。

　　从我闻法。

　　从佛闻说大乘之法。

　　为阿耨多罗三藐三菩提。

　　为欲成就无上菩提。

　　此诸众生。

　　昔时所化恒沙之众。

　　于今有住声闻地者。

　　至于今生尚有退大住于小乘声闻位者。

　　我常教化阿耨多罗三藐三菩提。

　　为机缘故说种种法然如来意但为佛乘即经云诸有所作常为一事故曰我常教化。

　　是诸人等。

　　谓诸声闻。

　　应以是法。

　　声闻之法。

　　渐入佛道。

　　从渐入顿。

　　所以者何。

　　何故从渐由佛理深难解之故。

　　如来智慧。

　　佛之知见名为智慧。

　　难信难解。

　　一念心明即成佛道功高难信圆顿大教说佛知见义深难解。

　　尔时所化无量恒河沙等众生者。

　　尔大通时十六菩萨沙弥所化河沙众生。

　　汝等诸比丘。

　　灵山会上诸比丘众。

　　及我灭度后。

　　正像末法诸比丘众。

　　未来世中。

　　佛复化身于彼得度。

　　声闻弟子是也。

　　如是等人声闻弟子皆昔所化度未了者。

　　我灭度后。

　　如来此世入灭度后。

　　复有弟子不闻是经。

　　即方便品云除佛灭度后现前无佛时妙经难解说者甚希闻者亦少。

　　不知不觉菩萨所行。

　　以不信故无由知之以不修故何缘觉了是以迷于一切菩萨所依所行。

　　自于所得功德。

　　自于小乘声闻之行所得功德。

　　生灭度想当入涅槃。

　　于方便果生心起想即以罗汉遍空涅槃名究竟度。

　　我于余国作佛。

　　余国即应化土。

　　更有异名。

　　如来应身异名无量。

　　是人虽生灭度之想入于涅槃。

　　是声闻人虽则生于入涅槃想。

　　而于彼土求佛智慧得闻是经。

　　不定性人闻说大义转小入大定性之人虽于当世不能回心而于余国求学佛道得闻如是一乘妙法。

　　唯以佛乘而得灭度更无余乘。

　　独以无上一佛乘法进趣修行而得度脱更无大小及以三乘。

　　除诸如来方便说法。

　　除却诸方应身如来为机宜故方便说三。

　　诸比丘若如来自知涅槃时到。

　　若佛自知机缘既尽化缘将毕入灭时至。

　　众又清净。

　　又所化众行业清净。

　　信解坚固。

　　闻佛说大正信善解其心坚固。

　　了达空法。

　　于第一义空寂之法明了通达。

　　深入禅定。

　　深入大乘禅定之法。

　　便集诸菩萨及声闻众为说是经。

　　说是莲经化诸菩萨及以声闻皆入一乘。

　　世间无有二乘而得灭度。

　　世间无有大小二乘得灭度者。

　　唯一佛乘得灭度耳。

　　但有一乘寂灭之道。

　　比丘当知。

　　恐诸比丘闻佛所说心中生疑既唯一乘何故复说三乘之法欲显权意解除疑惑故曰当知。

　　如来方便。

　　诸佛如来慈悲方便。

　　深入众生之性。

　　善知一切众生之性诸根行业深入无际。

　　知其志乐小法。

　　知其心志乐于小法。

　　深着五欲。

　　深心乐着色声香味触五欲之境。

　　为是等故说于涅槃。

　　为于是等小机之故说于中道方便涅槃。

　　是人若闻则便信受。

　　是浅根人若闻说小即便称机而能信受。

　　譬如五百由旬险难恶道。

　　险难即喻三界众苦恶道即是五道轮回五百由旬者一百欲界二百色界三百无色界五道众生住于三界罗汉超出三界苦轮名为行过三百由旬到法性土界外菩萨伏破尘沙到方便有余名为四百破无明惑到实报土名为五百如来三惑一时究尽证大涅槃名为宝所到常寂光。

　　旷绝无人怖畏之处。

　　人喻于佛众生在迷去佛隔远名为旷绝生死险难是可怖处。

　　若有多众。

　　喻五道众欲求法者。

　　欲过此道。

　　喻欲过此生死险道。

　　至珍宝处。

　　如来所有功德智慧名为珍宝从凡入圣名为至处。

　　有一导师。

　　喻佛各一导引之师。

　　聪慧明达。

　　聪利智慧明了通达。

　　善知险道。

　　善能了知险难苦道。

　　通塞之相。

　　入邪堕苦名为塞相超凡入圣名为通相。

　　将导众人。

　　将带引导在迷之众。

　　欲过此难。

　　拟欲过此生死险难。

　　所将人众中路懈退。

　　人众喻于二乘中路喻小涅槃虽从佛化怖大乐小名为懈退。

　　白导师言。

　　喻众白佛。

　　我等疲极而复怖畏。

　　我等小机疲倦困极而复于大生怖畏心。

　　不能复进。

　　不能起修复进于大。

　　前路犹远今欲退还。

　　凡愚望佛隔绝五道故云犹远力所不及故欲退还。

　　导师多诸方便。

　　喻佛权巧多方便慧。

　　而作是念。

　　愍众退心所以作念。

　　此等可愍。

　　此诸小机甚可怜愍。

　　云何舍大珍宝而欲退还。

　　为何弃舍佛乘大宝于中路间而欲退转。

　　作是念已。

　　佛作如是心思念已。

　　以方便力。

　　权以三乘方便之力。

　　于险道中。

　　五险道中。

　　过三百由旬。

　　到于三界外方便圣居土。

　　化作一城。

　　方便假设名为化作一城即是小教涅槃。

　　告众人言。

　　告诸小众作如是言。

　　汝等勿怖莫得退还。

　　汝等小机勿于大教生怖畏心莫得疲厌中路退还。

　　今此大城。

　　今此空寂涅槃大城。

　　可于中止。

　　可于此中安心止息。

　　随意所作。

　　随小机意知苦断集纂果修因名为所作。

　　若入是城。

　　若入如是涅槃之城。

　　快得安隐。

　　以得小果快利其心离分段生名为安隐。

　　若能前至宝所。

　　若能更进前到如来寂光宝所。

　　亦可得去。

　　亦可得有前去之理。

　　是时疲极之众。

　　是时小机于大乘法疲极之众。

　　心大欢喜。

　　所闻称心故大欢喜。

　　叹未曾有。

　　嗟叹快意昔所未有。

　　我等今者免斯恶道。

　　今者免得三界恶道。

　　快得安隐。

　　快得涅槃安隐之处。

　　于是众人前入化城。

　　从闻起修入于权化涅槃之城。

　　生已度想。

　　心下自生已得度想谓出三界到于涅槃。

　　生安隐想。

　　心下自生安隐之想谓已出离险难恶道。

　　尔时导师。

　　喻法华时佛大导师。

　　知此人众既得止息。

　　知此小众既得入于化城止息。

　　无复疲倦。

　　无复更有未到此时疲倦之心。

　　即灭化城。

　　即废小教说一佛乘。

　　语众人言。

　　告小众言。

　　汝等去来。

　　汝等勿得乐于小法入于佛道大教去来。

　　宝处在近。

　　五百由旬今已过半如来宝所方且在近。

　　向者大城。

　　向者中路涅槃大城。

　　我所化作。

　　我见汝疲方便化作。

　　为止息耳。

　　为汝等故非是究竟暂止息耳。

　　诸比丘如来亦复如是。

　　合前导师显示佛意。

　　今为汝等。

　　为汝诸人声闻众等。

　　作大导师。

　　导出三界名小导师导成佛道名大导师。

　　知诸生死。

　　知诸众生三界生死。

　　烦恼恶道。

　　见思无明诸烦恼贼怖畏毒害种种恶道。

　　险难长远。

　　㐫险患难旷劫轮回故云长远。

　　应去应度。

　　当去烦恼当度生死。

　　若众生但闻一佛乘者。

　　若彼小根不为说浅但使得闻一佛妙乘。

　　则不欲见佛。

　　则心不乐见佛世尊。

　　不欲亲近。

　　以高峻故不欲亲近。

　　便作是念。

　　则其心中即作念言。

　　佛道长远。

　　历尘点劫修修万行乃成佛道故云长远。

　　久受勤苦。

　　如斯之久忍苦疲劳。

　　乃可得成。

　　乃可证悟得成正觉。

　　佛知是心。

　　佛智深知是等之心。

　　怯弱下劣。

　　怯退懦弱见处卑劣。

　　以方便力。

　　佛以慈悲方便之力。

　　而于中道。

　　而于佛道中路之间。

　　为止息故。

　　为令暂时止息之故。

　　说二涅槃。

　　诸小乘人已断见思尚有身在名曰有余化火焚身身智俱灭同大虚空名曰无余佛为小机方便演说有余无余名二涅槃。

　　若众生住于二地。

　　若有众生住于小教有余无余二种地位。

　　如来尔时。

　　如来见尔住涅槃时。

　　即便为说。

　　即便发言为之演说。

　　汝等所作未办。

　　汝等所作小乘名办而于佛乘未能办也。

　　汝所住地。

　　汝所住位已行三百由旬出于三界到法性土涅槃大城。

　　近于佛慧。

　　小乘罗汉望佛果地位但隔二百由旬故云近也。

　　当观察筹量。

　　汝当观察筹度思量。

　　所得涅槃非真实也。

　　汝所证得偏空寂灭非是真实大般涅槃。

　　但是如来方便之力。

　　但是如来随汝等机方便之力。

　　于一佛乘分别说三。

　　于一佛乘究竟之道权巧分别作三乘说。

　　如彼导师。

　　即如险道指教之师。

　　为止息故化作大城。

　　为息疲倦权作大城。

　　既知息已。

　　既知众等得安息已。

　　而告之言宝处在近。

　　复䇿前进言宝处近。

　　此城非实我化作耳。

　　此涅槃城一期权设故云非实无中说有故云化作。

　　尔时世尊欲重宣此义而说偈言。

　　佛欲重宣先权后实善巧之义而说偈言。

　　大通智胜佛十劫坐道场。

　　先降魔已坐于道场。

　　佛法不现前不得成佛道。

　　无漏圣法不现在前未成无上正遍知佛。

　　诸天神龙王。

　　诸天鬼神及诸龙王。

　　阿修罗众等。

　　阿修罗王八部众等。

　　常雨于天华以供养彼佛。

　　常散天上众妙宝华以供养彼大通如来。

　　诸天击天鼓并作众妓乐。

　　诸天击于天上之鼓并作天上伎艺音歌。

　　香风吹萎华更雨新好者。

　　香风时来吹去萎华更复别散新好之者。

　　过十小劫已乃得成佛道。

　　十小劫后佛法现前乃得成就佛果菩提。

　　诸天及世人心皆怀踊跃。

　　诸天八部及世间人见佛成道心皆踊跃。

　　彼佛十六子皆与其眷属。

　　十六王子及诸眷属。

　　千万亿围绕俱行至佛所。

　　千万亿众围绕王子行至佛所。

　　头面礼佛足而请转法轮。

　　以头至地面覆足趺作礼于佛发言劝请转大法轮。

　　圣师子法雨充我及一切。

　　愿圣师子雨大法雨充润我等及余一切。

　　世尊甚难值久远时一世。

　　世尊觉父甚难值遇过久远劫时乃一现。

　　为觉悟群生震动于一切。

　　为欲觉悟一切群生故先震动十方世界。

　　东方诸世界五百万亿国。

　　东方属震为动之主故先照东五百亿国。

　　梵宫殿光曜昔所未曾有。

　　梵天宫殿光明照耀昔未有之。

　　诸梵见此相寻来至佛所。

　　诸梵见此光耀之相故至佛所。

　　散华以供养并奉上宫殿。

　　先散宝华次奉宫殿。

　　请佛转法轮以偈而赞叹。

　　请佛转于不退法轮复以偈言而共赞叹。

　　佛知时未至受请默然坐。

　　佛知化缘时节未至受众人请默然而坐。

　　三方及四维上下亦复尔。

　　西南北方四维上下九方诸天亦如东方劝请世尊。

　　散华奉宫殿请佛转法轮。

　　所作供事等无有异。

　　世尊甚难值愿以大慈悲。

　　佛难得值愿以本来因地之中大慈悲心。

　　广开甘露门转无上法轮。

　　天上甘露是不死药佛之法道是甘露门愿佛广开转大法轮令诸众生食甘露味。

　　无量慧世尊受彼众人请。

　　无量智慧万德世尊受众人请默然许可。

　　为宣种种法四谛十二缘。

　　声闻四谛缘觉十二因缘。

　　无明至老死皆从生缘有。

　　始自无明终至老死皆从缘生而有诸苦。

　　如是众过患汝等应当知。

　　如是四谛及十二缘众多过患汝等应知。

　　宣畅是法时。

　　宣畅如是法门之时。

　　六百万亿垓。

　　十万为亿十亿为兆十兆为垓即是千万也。

　　得尽诸苦际。

　　得尽世间生死苦际。

　　皆成阿罗汉。

　　如是众多皆证四果。

　　第二说法时。

　　当第二会说法之时。

　　千万恒沙众。

　　有如是众。

　　于诸法不受。

　　于诸世间五欲之法悉皆不受。

　　亦得阿罗汉。

　　亦如初会得证四果。

　　从是后得道。

　　从第二后余会得道。

　　其数无有量。

　　而其数自无有限量。

　　万亿劫算数不能得其边。

　　纵使经历万亿劫数亦不能得知其边际。

　　时十六王子出家作沙弥。

　　舍俗出家未受大戒尚作沙弥。

　　皆共请彼佛演说大乘法。

　　皆同发心共请大通说大乘法。

　　我等及营从皆当成佛道。

　　我等王子及诸侍从皆愿当得成就佛道。

　　愿得如世尊慧眼第一净。

　　愿得如佛大智慧眼第一清净。

　　佛知童子心宿世之所行。

　　佛知童真诸王子心过去宿世所作行业。

　　以无量因缘种种诸譬喻。

　　用无量数过去因缘世间事物种种譬喻。

　　说六波罗蜜及诸神通事。

　　波罗蜜此云到彼岸即六度也诸神通事即十力四无畏六通等。

　　分别真实法菩萨所行道。

　　分别演说真实妙法一切菩萨所行之道。

　　说是法华经如恒河沙偈。

　　说是大乘妙法华经如恒河沙无数偈颂。

　　彼佛说经已静室入禅定。

　　彼佛经于八千小劫说法华已即入静室住于禅定。

　　一心一处坐八万四千劫。

　　齐其一心于一处坐经于八万四千小劫。

　　是诸沙弥等知佛禅未出。

　　诸沙弥等知佛坐禅未曾出定。

　　为无量亿众说佛无上慧。

　　为诸大众说于如来无上智慧。

　　各各坐法座说是大乘经。

　　各各坐于方广之座为大众说妙法华经。

　　于佛宴寂后宣扬助法化。

　　于佛入室宴默之后宣扬助道妙法之化。

　　一一沙弥等所度诸众生。

　　诸沙弥等分头行化所度众生。

　　有六百万亿恒河沙等众。

　　以何因缘各各说法所度之众不多不少当知众生即是妄念六百万亿表净六根。

　　彼佛灭度后。

　　彼大通佛灭度之后。

　　是诸闻法者。

　　是诸沙弥闻法之者。

　　在在诸佛土常与师俱生。

　　以宿愿力在在国土常与法师共住一处。

　　是十六沙弥具足行佛道。

　　是诸沙弥具足修行诸佛之道。

　　今现在十方各得成正觉。

　　于今现在十方世界各各得成无上正觉。

　　尔时闻法者各在诸佛所。

　　尔覆讲时闻妙法者各在其师成佛之处。

　　其有住声闻渐教以佛道。

　　其有力弱在声闻者渐渐开诱教以佛道。

　　我在十六数曾亦为汝说。

　　释迦亦在十六数中曾亦为汝说法华经。

　　是故以方便引汝趣佛慧。

　　由汝乐小故以方便引汝趣于佛之智慧。

　　以是本因缘今说法华经。

　　以是本时因缘之故今为汝说妙法华经。

　　令汝入佛道慎勿怀惊惧。

　　令汝入于无上佛道谨勿怀于惊惧之心。

　　譬如险恶道迥绝多毒兽。

　　譬三界中如险恶道孤迥隔绝多诸毒兽言毒兽者如火宅品。

　　又复无水草人所怖畏处。

　　又无水草喻缺资粮生死大苦人所怕处。

　　无数千万众欲过此险道。

　　无量亿人怕怖三界欲出险道到安隐处。

　　其路甚旷远经五百由旬。

　　其所由路甚是空旷又复长远望于佛地五百由旬。

　　时有一导师强识有智慧。

　　导师喻佛强学博识有大智慧。

　　明了心决定。

　　于事明了心中决定无有狐疑。

　　在险济众难。

　　喻佛垂应在险恶道济拔众人生死苦难。

　　众人皆疲倦而白导师言。

　　众畏道远生疲倦心俱发声言白于导师。

　　我等今顿乏于此欲退还。

　　我等今者困顿疲乏于此中途欲得退转。

　　导师作是念此辈甚可愍。

　　导师尔时而作是念此辈劣机甚可怜愍。

　　如何欲退还而失大珍宝。

　　如何中路而欲退归失于如来大价珍宝。

　　寻时思方便当设神通力。

　　即时思惟善巧方便当为施设神通之力。

　　化作大城郭庄严诸舍宅。

　　非本实有方便施为故云化作禅定为城以戒为郭戒定慧力庄严道品名为舍宅。

　　周匝有园林。

　　园可游戏林可栖泊喻诸慧学及觉支林。

　　渠流及浴池。

　　理水通流如于渠道戒名为池群圣所浴。

　　重门高楼阁。

　　三十七道品名高楼阁次第登进名曰重门。

　　男女皆充满。

　　男喻慧性以动为用女喻定性以静为用诸道品中定慧具足如楼阁中男女充满。

　　即作是化已慰众言勿惧。

　　即依方便说涅槃已慰喻众人勿得怖惧。

　　汝等入此城各可随所乐。

　　汝等入此涅槃之城各可随汝之所乐欲。

　　诸人既入城心皆大欢喜。

　　诸人既入涅槃之城心皆大喜。

　　皆生安隐想自谓已得度。

　　皆于小果便生无怖安隐之想自谓已得度于三界烦恼大海。

　　导师知息已集众而告言。

　　佛知小机证涅槃乐得休息已乃集大众诸声闻等而语之曰。

　　汝等当前进此是化城耳。

　　汝等诸人当须前进入于大乘此小涅槃为息疲倦我化作耳。

　　我见汝疲极中路欲退还。

　　佛见小机于大乘行生疲极想中途之间而欲退转。

　　故以方便力权化作此城。

　　以是之故用方便智权时强立涅槃之城。

　　汝今勤精进当共至宝所。

　　汝既证小今当精进皆共至于如来宝所。

　　我亦复如是为一切导师。

　　合导师喻佛亦如是为诸众生引导之师。

　　见诸求道者中路而懈废。

　　见诸从佛求道之者中途懈废退大学小。

　　不能度生死烦恼诸险道。

　　不能度于生死苦海诸烦恼贼险难恶道。

　　故以方便力为息说涅槃。

　　故以方便智慧之力为止息故说二涅槃。

　　言汝等苦灭所作皆已办。

　　告言汝等诸苦已灭所修道业皆悉了办。

　　既知到涅槃皆得阿罗汉。

　　既知诸人已证涅槃一时皆得阿罗汉果。

　　尔乃集大众为说真实法。

　　于法华会集诸声闻为说一乘真实之道。

　　诸佛方便力分别说三乘。

　　一切诸佛以方便力于一佛乘分别说三。

　　唯有一佛乘息处故说二。

　　其实唯有一佛妙乘为息疲劳说有大小。

　　今为汝说实汝所得非灭。

　　佛今为汝说于实道汝告所得阿罗汉果但是权施非真实灭。

　　为佛一切智当发大精进。

　　为求佛道一切智慧当发大心修精进行。

　　汝证一切智十方等佛法。

　　汝当证于一切种智十力无畏不共等法。

　　具三十二相乃是真实灭。

　　诸小乘人厌老病死为求涅槃不起化导利益众生缺于福分故无相好佛之道者福慧双修先人后己自利利他究竟灭度具诸相好名真实灭。

　　诸佛之导师为息说涅槃。

　　一切诸佛为世导师为暂息故说二涅槃。

　　既知是息已引入于佛慧。

　　既知证小得安息已乃说大乘引入佛慧。

　　妙法莲华经句解卷第三
卍新纂续藏经第 30 册 No. 0604 法华经句解


　　妙法莲华经句解卷第四

　　钱塘广照沙门　释　闻达

　　妙法莲华经五百弟子授记品第八

　　方便品云若我弟子自谓阿罗汉辟支佛者不闻不知诸佛如来但教化菩萨事此非佛弟子以是之故诸声闻人愿欲授记求成佛道然此品中如来明云千二百罗汉悉亦当作佛五百罗汉在此数中又第六品佛语大众我诸弟子其数五百皆当授于记未来世咸得成佛已自分明何故复请愿佛授记当知前品佛普同说是通记也今此品中请应身记是别记也方便品后身子领悟受华光记法说周也药草品后四大弟子领解得记譬说周也化城品后楼那尊者受法明记陈如尊者五百罗汉受普明记千二百人次第蒙佛亦与授记第九品阿中难罗睺罗亦各授记二千声闻同名宝相因缘周也法无异味等为众生由机不同悟入有异。

　　尔时富楼那弥多罗尼子。

　　如序品解。

　　从佛闻是智慧方便。

　　即指前品所说化城方便智慧。

　　随宜说法。

　　随机宜乐而为说法。

　　又闻授诸大弟子阿耨多罗三藐三菩提记。

　　诸大弟子即前二周五人得授成佛记莂。

　　复闻宿世因缘之事。

　　即化城品举昔王子覆讲因缘。

　　复闻诸佛有大自在神通之力。

　　又闻诸佛有大智慧随缘自在为佛乘故方便设三神力无碍一切通达。

　　得未曾有心净踊跃。

　　得见未有三种胜事一闻诸佛智慧方便二闻声闻得受道记三闻诸佛大自在力心地清净所以喜跃。

　　即从座起到于佛前。

　　将有所请先且避席到于佛前。

　　头面礼足却住一面。

　　头面致敬接足作礼礼已却复住立一面。

　　瞻仰尊颜目不暂舍。

　　瞻视仰慕佛之尊颜眷恋之深目睛不瞬。

　　而作是念。

　　自心作念。

　　世尊甚奇特。

　　世尊甚是希奇尊特。

　　所为希有。

　　佛之所为最是罕有。

　　随顺世间若干种性。

　　善能随顺世间众生有若干等种种之性。

　　以方便知见而为说法。

　　以方便智而为众生说种种法。

　　拔出众生处处贪着。

　　众生之性无种不贪佛慈悲故随病与药拔出诸处种种毒根。

　　我等于佛功德言不能宣。

　　我等于佛所有功德以智劣故不能宣扬。

　　唯佛世尊。

　　唯有吾佛大觉世尊。

　　能知我等深心本愿。

　　善能知我及以众等求佛深心本时大愿。

　　尔时佛告诸比丘。

　　佛语在会诸比丘众。

　　汝等见是富楼那弥多罗尼子不。

　　名如序品即满慈子汝等比丘见此人不。

　　我常称其于说法人中最为第一。

　　十大弟子唯富楼那说法第一。

　　亦常叹其种种功德。

　　我亦常叹其人所植种种智慧神通功德。

　　精勤护持助宣我法。

　　精勤不懈善能护持助化宣扬佛之正法。

　　能于四众示教利喜。

　　能于天人四众之中开示教导利益令喜。

　　具足解释佛之正法。

　　尽能具足解释佛法。

　　而大饶益同梵行者。

　　大能饶益同闻佛法修净行者。

　　自舍如来无能尽其言论之辨。

　　自从除了大觉如来余无有人能穷其辩。

　　汝等勿谓富楼那但能护持助宣我法。

　　汝等莫谓此满慈子但只能护助宣释迦所说之法。

　　亦于过去九十亿诸佛所。

　　又于过去久劫佛所。

　　护持助宣佛之正法。

　　爱护奉持赞助宣扬诸佛之法。

　　于彼说法人中亦最第一。

　　于彼过去诸佛之所说法人中亦为最上。

　　又于诸佛所说空法。

　　又于诸佛金口所说空寂之法。

　　明了通达得四无碍智。

　　于诸法性悉皆明达证得四种无碍之智一者法无碍智二者义无碍智三者词无碍智四者乐说无碍智。

　　常能审谛清净说法无有疑惑。

　　以有智故常能于法审实谛当离染清净如法而说无有狐疑惑乱之心。

　　具足菩萨神通之力。

　　具足大乘菩萨所证一切神通智慧之力。

　　随其寿命常修梵行。

　　随其诸佛所应寿量常于佛所修诸净行。

　　彼佛世人咸皆谓之实是声闻。

　　而富楼那本是菩萨隐实扬权示声闻相彼诸佛所世间之人见迹迷本咸谓尊者实是声闻。

　　而富楼那以斯方便。

　　以此示迹巧权方便。

　　饶益无量百千众生。

　　饶润利益无量机缘。

　　又化无量阿僧祇人令立阿耨多罗三藐三菩提。

　　又复化导无数种人令其立志修等正觉。

　　为净佛土故。

　　为欲清净佛土之故。

　　常作佛事教化众生。

　　随佛所行名作佛事以己所得转化他人。

　　诸比丘富楼那亦于七佛。

　　于过去世七佛之所。

　　说法人中而得第一。

　　说法最妙皆推第一。

　　今于我所说法人中亦为第一。

　　如昔无异。

　　于贤劫中当来诸佛说法人中亦复第一。

　　释迦正当贤劫第四楼那于彼未来佛所说法人中亦为第一。

　　而皆护持助宣佛法。

　　于佛佛所悉皆如是。

　　亦于未来护持助宣无量无边诸佛之法。

　　非特贤劫于未来世无边佛所亦皆护持助宣正法。

　　教化饶益无量众生。

　　教训化诱饶益群生。

　　令立阿耨多罗三藐三菩提。

　　令其立志求于无上正等正觉。

　　为净佛土故。

　　为欲清净成佛国土。

　　常勤精进教化众生。

　　常常勤苦修精进行化诸群生。

　　渐渐具足菩萨之道。

　　如是积劫渐渐修行具足菩萨所行之道。

　　过无量阿僧祇劫。

　　经过无量无数劫波。

　　当于此土得阿耨多罗三藐三菩提。

　　此土即是娑婆世界得成无上正遍知觉。

　　号曰法明。

　　尊者因地于诸佛法明了通达故至得果号曰法明从因得也。

　　如来应供正遍知明行足善逝世间解无上士调御丈夫天人师佛世尊。

　　此上十号如序品解。

　　其佛以恒河沙等三千大千世界为一佛土。

　　言所化境如是广大。

　　七宝为地。

　　因作七支善根功德果上报土七宝庄严。

　　地平如掌。

　　佛心平故地面亦平。

　　无有山陵溪涧沟壑。

　　人心暴慢犹若高山棱层高峻贪欲炽盛喻如溪涧吞纳众流阴险如沟虚伪如壑佛土平正一切无也。

　　七宝台观充满其中。

　　亭台观宇所游之处皆功德成故云宝也处处皆然故云充满。

　　诸天宫殿近处虚空。

　　上品戒善生欲界天四无量心生色界天四种空定生无色天指上功德即是所居天宫宝殿依空入道故云近处。

　　人天交接两得相见。

　　约事相说如释迦尊从忉利天下阎浮提化现宝阶接于地面人天两处互得相见约理而说人修上善得生天上诸天降德下生人间事相显然两得相见。

　　无诸恶道亦无女人。

　　同居秽土有四恶道及以女人今法明佛同居净土故无恶道及女人也。

　　一切众生皆以化生无有淫欲。

　　从法化生故无淫欲修成法身故非苦道。

　　得大神通身出光明飞行自在。

　　以定力故得有神通身出光明从戒定慧三学而生飞行自在即神境通。

　　志念坚固精进智慧。

　　建志举念皆悉坚固常勤精进有大智慧。

　　普皆金色三十二相而自庄严。

　　国中之人身皆金色金之色黄是中方色因修中道清净胜行所以感报身真金色三十二种大人相好以自严身。

　　其国众生常以二食。

　　常以二种而为净食。

　　一者法喜食。

　　闻法欢喜心地充足名法喜食。

　　二者禅悦食。

　　修习佛定得安隐乐名禅悦食。

　　有无量阿僧祇千万亿那由他诸菩萨众。

　　大乘菩萨数甚众多。

　　得大神通四无碍智。

　　如前已解。

　　善能教化众生之类。

　　神通无碍故能善化。

　　其声闻众算数校计所不能知。

　　言其多也。

　　皆得具足六通三明及八解脱。

　　如前已解。

　　其佛国土。

　　其法明佛所应之土。

　　有如是等。

　　即上所明依正二报。

　　无量功得庄严成就。

　　以诸功德而以庄严。

　　劫名宝明。

　　时多众宝而复明耀故曰宝明。

　　国名善净。

　　国多善人而复清净。

　　其佛寿命无量阿僧祇劫。

　　佛智所知本有数量人天莫数故云无量乃是有量之无量也。

　　法住甚久。

　　正法像法住世甚久。

　　佛灭度后。

　　彼法明佛入灭之后。

　　起七宝塔遍满其国。

　　众多弟子以七珍宝为佛起塔供养舍利遍满所化善净国中。

　　尔时世尊欲重宣此义而说偈言诸比丘谛听。

　　诫众谛心听佛所说。

　　佛子所行道。

　　佛子楼那所行之道。

　　善学方便故不可得思议。

　　善能习学方便慧故心思口议所不能及。

　　知众乐小法而畏于大智。

　　知声闻众乐于小法而复怖畏菩萨大智。

　　是故诸菩萨作声闻缘觉。

　　菩萨化身现作声闻及以缘觉。

　　以无数方便化诸众生类。

　　以诸无数万亿方便化诱一切众生之类。

　　自说是声闻去佛道甚远。

　　口自说言体是声闻去于佛道甚是隔远。

　　度脱无量众皆悉得成就。

　　以是方便度无量众令得成就出世之道。

　　虽少欲懈怠渐当令作佛。

　　所化之众虽则乐小于一乘道而生懈惓渐以此法而诱掖之当令作佛。

　　内秘菩萨行外现是声闻。

　　内则秘藏菩萨之行外则示现声闻之形。

　　少欲厌生死实自净佛土。

　　外作声闻行小欲法厌离生死内心实自游戏神通净佛国土。

　　示众有三毒又现邪见相。

　　示三毒者如身子怀嗔难陀着欲现邪见者如三迦叶及须菩提先事梵志。

　　我弟子如是方便度众生。

　　此四摄中同事行也与之同事示行三毒现邪见相诱彼迷者易得相从。

　　若我具足说种种现化事。

　　若佛一一具说方便示现之事。

　　众生闻是者心则怀疑惑。

　　今但略说不敢尽言恐诸闻者生疑惑故。

　　今此富楼那于昔千亿佛。

　　而此楼那久于过去诸佛之所。

　　勤修所行道。

　　勤修大乘菩萨所行清净之道。

　　宣护诸佛法。

　　宣扬护持诸佛之法。

　　为求无上慧。

　　为求如来无上智慧。

　　而于诸佛所现居弟子上。

　　于诸佛所说法第一现居一切弟子之上。

　　多闻有智慧。

　　广学多闻有大智慧。

　　所说无所畏。

　　其所说法得四无畏。

　　能令众欢喜。

　　能令听者生欢喜心。

　　未曾有疲倦。

　　未曾见有疲倦之相。

　　而以助佛事。

　　而以小化助扬佛事。

　　已度大神通。

　　已度生死得大神通。

　　具四无碍智。

　　如前。

　　知诸根利钝。

　　知诸众生根性利钝。

　　常说清净法演畅如是义。

　　常说清净无上妙法流通演畅如是之义。

　　教诸千亿众令住大乘法。

　　教诸无数千亿之众令得住于大乘法中。

　　而自净佛土。

　　虽现声闻而心常自清净佛土。

　　未来亦供养无量无数佛。

　　供养诸佛修福分也。

　　护助宣正法亦自净佛土。

　　外现劣形助宣正法内秘真心自净佛土。

　　常以诸方便说法无所畏。

　　常以诸多善巧方便说于妙法心无所畏。

　　度不可计众成就一切智。

　　所度之众不可计量皆令成就一切智慧。

　　供养诸如来护持法宝藏。

　　供佛修福说法修慧。

　　其后得成佛号名曰法明。

　　应身名也。

　　其国名善净七宝所合成。

　　如前。

　　劫名为宝明。

　　如前。

　　菩萨众甚多其数无量亿。

　　所度多也。

　　皆度大神通威德力具足充满其国土。

　　皆已度脱得大神通威德具足遍满其国。

　　声闻亦无数。

　　声闻之众亦复无数。

　　二明八解脱得四无碍智。

　　如前。

　　以是等为僧。

　　以如是等小教果人无漏功德名之为僧。

　　其国诸众生淫欲皆已断纯一变化生。

　　国无恶道及以女人断淫欲相纯变化生。

　　具相庄严身。

　　身紫金色三十二相以自庄严。

　　法喜禅悦食。

　　法喜开慧禅悦安心即以定慧而为法食。

　　更无余食想。

　　更无余外分段食想。

　　无有诸女人。

　　皆变化生。

　　亦无诸恶道。

　　尚无恶名何况有实。

　　富楼那比丘功德悉成满。

　　一切功德成就满足。

　　当得斯净土。

　　当得如此同居净土。

　　贤圣众甚多。

　　菩萨声闻人天之众不可数知。

　　如是无量事我今但略说。

　　略如上说恐闻生疑不敢具举。

　　尔时千二百阿罗汉心自在者。

　　千二百人皆证无学烦恼已尽名自在者。

　　作是念。

　　心作是念。

　　我等欢喜得未曾有。

　　我等众人得闻楼那受记成佛自亦有分所以欢喜叹未曾有。

　　若世尊各见授记如余大弟子者不亦快乎。

　　若蒙世尊各见我等深心本愿亦为授记如前上首诸弟子者岂不快也。

　　佛知此等心之所念。

　　佛他心通知此众人作此念言欲求授记。

　　告摩诃迦叶。

　　迦叶尊者前已授记今佛告者是众首故。

　　是千二百阿罗汉。

　　此千二百即三迦叶一千弟子目连身子所有弟子共二百人。

　　我今当现前次第与授阿耨多罗三藐三菩提记。

　　言现前者现与授记言次第者从节次来阿耨等者即成无上正等正觉。

　　于此众中我大弟子憍陈如比丘。

　　即鹿野中初度五人陈如为首此大知识。

　　当供养六万二千亿佛。

　　六万二千即是表断六十二亿无明烦恼随顺佛言净诸尘或名供养佛。

　　然后得成为佛号曰普明。

　　因中解了达法本际果上成佛故号普明。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　其五百阿罗汉优楼频螺迦叶伽耶迦叶那提迦叶。

　　如序品解。

　　迦留陀夷。

　　此云黑光从相为名。

　　优陀夷。

　　此云出现以日出时尊者生故阿难弟子。

　　阿㝹楼䭾离婆多劫宾那薄拘罗。

　　如序品解。

　　周陀莎伽陀等。

　　亦云周利槃陀伽亦云周利特迦此翻大小路边母从夫游将欲还国于差路处而生尊者故立此名等即五百。

　　皆当得阿耨多罗三藐三菩提。

　　皆当得成无上正觉。

　　尽同一号名曰普明。

　　五百弟子同一名号。

　　尔时世尊欲重宣此义而说偈言憍陈如比丘当见无量佛。

　　于当来世见无量佛承事供养。

　　过阿僧祇劫乃成等正觉。

　　过无数劫然后乃成。

　　常放大光明具足诸神通。

　　放光表智神通表定。

　　名闻遍十方一切之所敬。

　　名字闻望遍满十方为一切众之所敬仰。

　　常说无上道故号为普明。

　　说法即是普放慧光照烛一切故号普明。

　　其国土清净。

　　依报胜也。

　　菩萨皆勇猛。

　　正报胜也。

　　咸升妙楼阁。

　　一切道品名为楼阁菩萨进趣名之为升。

　　游诸十方国。

　　十方即是表十界也遍游法界修诸功德。

　　以无上供具奉献于诸佛。

　　具即是器如萨埵舍身药王燃臂皆名上供。

　　作是供养已心怀大欢喜。

　　如是作法修妙供已心怀畅悦生大欢喜。

　　须臾还本国有如是神力。

　　遍供十方须臾还国何其速也盖以心想神力之故一念既遍一尘亦遍心遍法遍不离刹那如礼忏时运想香华遍十方界而身随心亦皆遍至未逾念须复本道场其理可见。

　　佛寿六万劫。

　　应身寿量。

　　正法住倍寿。

　　十二万劫。

　　像法复倍是。

　　二十四万劫。

　　法灭天人忧。

　　佛法住世为人作眼其法灭时人天皆忧。

　　其五百比丘次第当作佛。

　　五百尊者转次授记我灭之后汝当作佛故云转次。

　　同号曰普明转次而授记我灭度之后某甲当作佛。

　　意亦同上。

　　其所化世间亦如我今日。

　　其补处者亦与前佛化事是同故曰亦如我之一字五百第指今日之言亦是将来第记之语。

　　国土之严净。

　　即善净国。

　　及诸神通力。

　　即上种种神通自在变化之力。

　　菩萨声闻众正法及像法寿命劫多少皆如上所说。

　　五百尊者次第出世劫国名号所化之众住世寿量正法像法皆与最初普明如来等无有异故通指云皆如上说。

　　迦叶汝已知五百自在者。

　　佛告迦叶我记五百得自在者汝已知之。

　　余诸声闻众亦当复如是。

　　千二百人先记五百余诸声闻亦复如是。

　　其不在此会汝当为宣说。

　　其有今日不预此会而汝迦叶当为宣说。

　　尔时五百阿罗汉于佛前得受记已欢喜踊跃。

　　五百尊者面于佛前得成佛记故喜跃也。

　　即从座起到于佛前。

　　将陈所解故离本坐前诣佛所。

　　头面礼足悔过自责。

　　头面顶礼佛之双足自悔前非责己昏钝。

　　世尊我等常作是念。

　　说己所见。

　　自谓已得究竟灭度。

　　从佛闻法得成四果便自谓言是究竟道。

　　今乃知之如无智者。

　　罗汉虽悟悟已还迷而于大乘不能通达今闻佛说始觉失惊如无智者。

　　所以者何。

　　何以无智。

　　我等应得如来智慧。

　　我等修行合应证得如来所有功德智慧。

　　而便自以小智为足。

　　而即自以声闻小智便为满足不求大利。

　　世尊譬如有人至亲友家醉酒而卧。

　　人喻自身亲友譬佛醉喻昏迷酒喻五欲昔大通时从王子化如诣亲友得入大乘佛性种子如衣系珠中间疲倦退大入小贪着小利犹如饮酒长夜不觉犹如醉人。

　　是时亲友官事当行。

　　喻诸王子此土化终他方缘熟理应往化名为官事舍此趣彼名为当行。

　　以无价宝珠系其衣里。

　　佛性种子名无价珠今入其身如系衣下。

　　与之而去。

　　谓授法已转化余方。

　　其人醉卧都不觉知。

　　根力浅故无宿命通宁知往事犹如醉人都无所知。

　　起已游行到于他国。

　　谓舍报已转生余处。

　　为衣食故勤力求索甚大艰难。

　　身无忍力乏惭愧衣心无法滋缺甘露味厌老病死犹如牢狱辛勤万状求学小乘如寒求衣如饥求食遍处乞索不能自安。

　　若少有所得便以为足。

　　证得小果方便涅槃自谓为足更不进身。

　　于后亲友会遇见之。

　　喻今灵山师资相遇。

　　而作是言咄哉丈夫。

　　言咄哉者警悟之声言丈夫者许是大器。

　　何为衣食乃至如是。

　　何故为于求索衣食乃至枉受如是艰难。

　　我昔欲令汝得安乐五欲自恣。

　　我往昔世欲令汝等得安乐故饱足衣食自恣享用。

　　于某年日月以无价宝珠系汝衣里今故现在。

　　某年日月合大通时八万余劫无价宝珠喻于佛性王子说经为下大种如以宝珠系于衣下今故现在谓虽不觉善种常存。

　　而汝不知勤苦忧恼以求自活。

　　而汝不知有大乘种在于身中却学小乘枉受动苦以求自活。

　　甚为痴也。

　　甚为可惜真痴迷也。

　　汝今可以此宝贸易所须。

　　此宝即佛性贸易即变转所须即忍辱之衣禅悦之食。

　　常可如意无所乏短。

　　常可富足如汝之意于一切时无所缺少。

　　佛亦如是。

　　佛亦如彼亲友之人。

　　为菩萨时。

　　昔在因地作菩萨时。

　　教化我等令发一切智心。

　　教训化导于我众等令发一切智慧之心。

　　而寻废忘不知不觉。

　　而即于后废弛遗忘不能了知亦不省觉。

　　既得阿罗汉道自谓灭度。

　　及证四果自谓已得究竟灭度。

　　资生艰难得少为足。

　　断恶修善辛勤万状资生之具甚是艰难得证无学便以为足。

　　一切智愿犹在不失。

　　昔发大心求一切智此愿犹在至今不失。

　　今者世尊觉悟我等。

　　今者灵山大觉世尊警觉开悟我等之辈。

　　作如是言。

　　作是告言。

　　诸比丘汝等所得非究竟灭。

　　汝等所证无学之果乃是小乘非实灭度。

　　我久令汝等种佛善根。

　　我从久劫令汝等种佛之善根。

　　以方便故示涅槃相。

　　为机怖大以方便力示于小乘寂灭之相。

　　而汝谓为实得灭度。

　　而汝认作究竟实灭。

　　世尊我今乃知实是菩萨。

　　白言世尊我等今者乃知自身本是菩萨。

　　得受阿耨多罗三藐三菩提记。

　　得受应身成佛之记。

　　以是因缘。

　　以是蒙记作佛因缘。

　　甚大欢喜得未曾有。

　　心中甚觉生大欢喜得所未有。

　　尔时阿若憍陈如等。

　　五百罗汉。

　　欲重宣此义而说偈言我等闻无上安隐授记声。

　　我等得闻无上菩提令心安隐授佛记声。

　　欢喜未曾有礼无量智佛。

　　众心欢喜得所未有顶礼佛足无量智慧万德世尊。

　　今于世尊前自悔诸过咎。

　　今于佛前自悔执小迷昧大乘无量过咎。

　　于无量佛宝得少涅槃分。

　　于佛无量大智慧宝但得少分偏空涅槃。

　　如无智愚人便自已为足。

　　如彼无智愚痴之人便于小法自已为足。

　　譬如贫穷人往至亲友家。

　　贫人喻己亲友喻佛昔往依佛如去亲家。

　　其家甚大富具设诸肴膳。

　　实报国土是佛之家功德具足名为大富法相毕陈如诸肴膳杂食曰肴美食曰膳。

　　以无价宝珠系着内衣里。

　　无价宝珠即佛种性方便受法名为系珠内衣即喻正报色身。

　　默与而舍去时卧不觉知。

　　亲友默密系珠衣下转化余国名为舍去我时迷昧如昏醉人不自觉知。

　　是人既已起游行诣他国。

　　死而复生犹如醉醒发心修行名之为起忘大习小如游他国。

　　求衣食自济资生甚艰难。

　　遍处求法庄严色心自求涅槃不起化导如彼贫者乞食自济资生之具甚是艰难。

　　得少便为足更不愿好者。

　　于少分法便自为足更不发心求于实道。

　　不觉内衣里有无价宝珠。

　　不自觉知内报色心有无价宝藏匿其中。

　　与珠之亲友后见此贫人。

　　佛出娑婆复见昔时所化之者。

　　苦切责之己示以所系珠。

　　二十年中常令除粪断见思惑方等弹诃般若淘汰名苦切责来至法华开显佛性知从衣下指出明珠。

　　贫人见此珠其心大欢喜。

　　诸声闻人得见佛性如贫得宝欢喜叵言。

　　富有诸财物五欲而自恣。

　　功德法财无量智慧皆悉具足故云富有色香味触无非三昧随缘应用广大自在故云五欲得以自恣。

　　我等亦如是。

　　我等声闻退大入小回心向大亦复如彼贫人无异。

　　世尊于长夜常愍见教化。

　　我昔在迷犹如长夜世尊愍见常起教化。

　　令种无上愿。

　　令我等种无上菩提广大之愿。

　　我等无智故不觉亦不知。

　　我等智劣不知往愿亦复不能觉有佛性。

　　得少涅槃分自足不求余。

　　既得少分偏空涅槃便谓为足不求大利。

　　今佛觉悟我言非实灭度。

　　今佛世尊觉悟我等言所得法非究竟灭。

　　得佛无上慧是乃为真灭。

　　得成无上正遍知觉是乃名为真实灭度。

　　我今从佛闻授记庄严事。

　　我等今者亲从佛闻授成佛记国土庄严。

　　及转次授决。

　　及以展转次第授记。

　　身心遍欢喜。

　　心欢喜故充遍其身。

　　妙法莲华经授学无学人记品第九

　　五百罗汉千二百人皆已授记当来成佛大弟子中阿难多闻罗睺密行众中上首未蒙记莂应身成佛又学无学共二千人心中亦愿闻授记音如来应机故说此品。

　　尔时阿难罗睺罗。

　　如序品解。

　　而作是念。

　　二大弟子同作是念。

　　我等每自思惟。

　　我等每自心内思惟。

　　设得授记不亦快乎。

　　设或得佛与之授记岂不快乎。

　　即从座起到于佛前。

　　将有所请避席进前。

　　头面礼足俱白佛言。

　　头面礼敬佛之双足俱同发声而白佛言。

　　世尊我等于此亦应有分。

　　我等于此授记数中亦当有分成佛菩提。

　　唯有如来我等所归。

　　唯佛世尊是我等众之所依归。

　　又我等为一切世间天人阿修罗所见知识。

　　又复我等是诸世间天人修罗四众八部之所具见众所知识。

　　阿难常为侍者护持法藏。

　　阿难常为如来侍者护持一切法宝之藏。

　　罗睺罗是佛之子。

　　罗睺罗者是佛亲子。

　　若佛见授阿耨多罗三藐三菩提记者。

　　若佛世尊见授我等无上菩提成佛记者。

　　我愿既满众望亦足。

　　我等愿心既得圆满众人所望亦皆备足。

　　尔时学无学声闻弟子二千人。

　　是二千人兼学无学在千二百无学之外。

　　皆从座起偏袒右肩到于佛前一心合掌瞻仰世尊如阿难罗睺罗所愿住立一面。

　　诸人心念同二尊者但不发言在一面立。

　　尔时佛告阿难汝于来世当得作佛。

　　于未来世当成佛道。

　　号山海慧自在通王。

　　阿难智慧山藏海纳神通广大卷舒自在将来成佛为法中王号山海慧自在通王。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　当供养六十二亿诸佛。

　　随顺佛语名供养供六十二亿即表断除六十二见。

　　护持法藏。

　　于诸佛所拥护受持一切法藏。

　　然后得阿耨多罗三藐三菩提。

　　具修诸度乃成正觉。

　　教化二十千万亿恒河沙诸菩萨等令成阿耨多罗三藐三菩提。

　　所化之机有如是等恒河沙数皆得菩提。

　　国名常立胜幡。

　　其佛国名常立胜幡者西域风俗议论高者常持胜幡表智高胜尊者多闻常胜一切故所居国名立胜幡。

　　其土清净琉璃为地。

　　因心清净内外映彻果感佛土亦复如然。

　　劫名妙音遍满。

　　时分清平佛微妙音遍满法界。

　　其佛寿命无量千万亿阿僧祇劫。

　　人寿长故佛寿亦长。

　　若人于千万亿无量阿僧祇劫中。

　　经如许劫。

　　算数校计不能得知。

　　佛寿长远非是凡夫心力所知。

　　正法住世倍于寿命。

　　一倍增多。

　　像法住世复倍正法。

　　又二倍增。

　　阿难是山海慧自在通王佛。

　　彼时之佛。

　　为十方无量千万亿恒河沙等诸佛如来所共赞叹称其功德。

　　十方诸佛皆同一音称赞彼佛广大功德。

　　尔时世尊欲重宣此义而说偈言我今僧中说阿难持法者。

　　佛于众中说是阿难持法藏者。

　　当供养诸佛然后成正觉。

　　当供无数万亿诸佛然后得成无上正觉。

　　号曰山海慧自在通王佛。

　　如前。

　　其国土清净名常立胜幡。

　　如前。

　　教化诸菩萨其数如恒沙。

　　彼佛会中无声闻众纯诸菩萨其数无量。

　　佛有大威德名闻满十方。

　　其佛如来威德广大名声远布遍满十方。

　　寿命无有量以愍众生故。

　　以欲愍念诸众生故所以应身寿量长远不可度量。

　　正法倍寿命像法复倍是。

　　正法像法住世长久倍于佛寿。

　　如恒河沙等无数诸众生。

　　正像法中受化之众。

　　于此佛法中种佛道因缘。

　　于山海慧佛法之中种植佛道诸善因缘。

　　尔时会中新发意菩萨八千人。

　　初心菩萨见诸声闻受记作佛。

　　咸作是念我等尚不闻诸大菩萨得如是记。

　　咸皆心疑作是念言我等昔来尚且不闻大菩萨众得受如是菩提道记。

　　有何因缘而诸声闻得如是决。

　　疑声闻人何因得记。

　　尔时世尊知诸菩萨心之所念。

　　世尊知是初心菩萨生于疑念。

　　而告之曰。

　　告诸初心。

　　诸善男子我与阿难等。

　　佛与阿难及诸罗汉。

　　于空王佛所。

　　过去久长古世尊所。

　　同时发阿耨多罗三藐三菩提心。

　　同时发于无上道心。

　　阿难常乐多闻。

　　阿难处性常好多闻。

　　我常勤精进。

　　而我常勤修精进行。

　　是故我已得成阿耨多罗三藐三菩提。

　　释迦如来只一常勤先得成道。

　　而阿难护持我法。

　　释迦佛法。

　　亦护将来诸佛法藏。

　　于未来世护持诸佛法宝之藏。

　　教化成就诸菩萨众。

　　教化无数亿种众生。

　　其本愿如是故获斯记。

　　昔空王时本愿广度今世亦然如楞严云如一众生未成佛终不于此趣泥洹。

　　阿难面于佛前。

　　面于会中释迦佛前。

　　自闻授记及国土庄严。

　　亲自得闻佛为授记及以报土清净庄严。

　　所愿具足心大欢喜。

　　本所愿心幸得具足其心豁然生于欢喜。

　　得未曾有。

　　今之所得昔所未有。

　　即时忆念过去无量千万亿诸佛法藏。

　　忆昔过去久远之世于诸佛所闻诸法藏。

　　通达无碍如今所闻。

　　悉皆通达无所滞碍犹如今日之所得闻。

　　亦识本愿。

　　亦识本时所发大愿。

　　尔时阿难而说偈言世尊甚希有。

　　世尊特胜甚为罕有。

　　令我念过去无量诸佛法。

　　令我忆念过去久远诸佛之法。

　　如今日所闻。

　　如今日闻等无有异。

　　我今无复疑。

　　我今无复疑惑之心。

　　安住于佛道。

　　安心住于诸佛之道。

　　方便为侍者护持诸佛法。

　　以方便力为佛侍者护持诸佛法宝之藏。

　　尔时佛告罗睺罗。

　　如前。

　　汝于来世。

　　汝于未来久远之世。

　　当得作佛号蹈七宝华。

　　因时广修七善功德果地高蹈七宝莲华。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　当供养十世界微尘等数诸佛如来。

　　以十三千应化国土抹为微尘用喻当供诸佛之数十世界者即表十方。

　　常为诸佛而作长子。

　　未来诸佛当出于世是罗睺罗皆为长子。

　　犹如今也。

　　如今佛世无以异也。

　　是蹈七宝华佛国土庄严寿命劫数所化弟子正法像法。

　　国土寿命弟子正像如是等事。

　　亦如山海慧自在通王如来无异。

　　指同阿难。

　　亦为此佛而作长子。

　　为山海慧作佛长子。

　　过是已复。

　　过此世后。

　　当得阿耨多罗三藐三菩提。

　　当成无上正遍知尊。

　　尔时世尊欲重宣此义而说偈言我为太子时罗睺为长子。

　　我未出家为太子时是罗睺罗为我长子。

　　我今成佛道受法为法子。

　　受如来法为我法子。

　　于未来世中见无量亿佛。

　　于当未来见无量佛。

　　皆为其长子一心求佛道。

　　皆为彼佛而作长子一心求于无上佛道。

　　罗睺罗密行唯我能知之。

　　而罗睺罗微密之行唯佛世尊乃能知之。

　　现为我长子以示诸众生。

　　现今垂迹为我长子以示一切世间众生。

　　无量亿千万功德不可数。

　　而其所积密行功德无量万亿非数可知。

　　安住于佛法以求无上道。

　　安心住于诸佛之法以求无上真正之道。

　　尔时世尊见学无学二千人其意柔软寂然清净。

　　佛授记者印其所证非同世间人情取舍见二千人其心异常柔和善软寂然沉静清净明了堪可授道。

　　一心观佛。

　　一心不乱瞻仰于佛。

　　佛告阿难汝见是学无学二千人不。

　　众在面前十目所睹云何更问见是人否当知会众但见其形宁知心念所以世尊问阿难也。

　　唯然已见。

　　答云唯然我实已见。

　　阿难是诸人等。

　　二千声闻。

　　当供养五十世界微尘数诸佛如来。

　　从今已去常复供养五十世界抹为微尘如是尘数诸佛如来。

　　恭敬尊重。

　　恭谦敬谨尊崇厚重。

　　护持法藏。

　　护持诸佛法宝之藏。

　　末后同时于十方国各得成佛。

　　于最后身各成佛道。

　　皆同一号名曰宝相。

　　是二千人均蒙授记同一名号曰宝相佛。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　寿命一劫。

　　一小劫也。

　　国土庄严。

　　依报之相。

　　声闻菩萨。

　　正报之相。

　　正法像法。

　　法住之相。

　　皆悉同等。

　　功行相类感报亦等。

　　尔时世尊欲重宣此义而说偈言是二千声闻今于我前住。

　　二千之众今于佛前住立一面。

　　悉皆与授记未来当成佛。

　　我今悉与授菩提记于未来世当得成佛。

　　所供养诸佛如上说尘数。

　　供佛之数如上所说五十世界抹为微尘如微尘众无数诸佛。

　　护持其法藏后当成正觉。

　　护持如上尘数诸佛法宝之藏后当成就佛果菩提。

　　各于十方国悉同一名号。

　　各于十方成等正觉皆同一号名宝相佛。

　　俱时座道场以证无上慧皆名为宝相。

　　是二千人一时成佛同坐道场以证无上甚深智慧名宝相佛。

　　国土及弟子正法与像法悉等无有异。

　　种种化事国土弟子寿命劫数一一平等以德同故报无差别。

　　咸以诸神通度十方众生。

　　咸以智慧神通之力度十方界一切众生。

　　名闻普周遍渐入于涅槃。

　　名号闻望普遍诸方渐渐次第入于寂灭。

　　尔时学无学二千人。

　　新得记者。

　　闻佛授记欢喜踊跃而说偈言世尊慧灯明。

　　世尊智慧明明无尽方灯续明普照一切。

　　我闻授记音。

　　我等得闻授记之音。

　　心欢喜充满如甘露见灌。

　　其心欢喜充满正报如得甘露之所见灌。

　　妙法莲华经法师品第十

　　前药草品说时雨譬言此妙经普被一切虽与授记皆为声闻今此品中是为大众及以八部能于是经受持读诵解说书写乃至得闻一句一偈一时通记皆成佛道。

　　尔时世尊因药王菩萨告八万大士。

　　佛因药王告诸大众。

　　药王汝见是大众中。

　　现前法会大众之中。

　　无量诸天龙王夜叉乾闼婆阿修罗迦楼罗紧那罗摩睺罗伽人与非人及比丘比丘尼优婆塞优婆夷。

　　如序品解。

　　求声闻者。

　　求四谛法成阿罗汉。

　　求辟支佛者。

　　求因缘法及观如幻缘觉独觉名辟支佛。

　　求佛道者。

　　求最上乘愿成佛道。

　　如是等类。

　　三乘之人。

　　咸于佛前闻妙法华经。

　　在于佛前得闻妙法。

　　一偈一句乃至一念随喜者。

　　下至但闻一句一偈乃至闻经一念心中生欢喜者。

　　我皆与授记当得阿耨多罗三藐三菩提。

　　佛记是等皆当得道。

　　佛告药王又如来灭度之后。

　　上明佛在下显灭后。

　　若有人闻妙法华经乃至一偈一句一念随喜者。

　　闻是妙经一偈一句一念之间起随喜者。

　　我亦与授阿耨多罗三藐三菩提记。

　　我皆与授成佛之记。

　　若复有人受持读诵解说书写妙法华经乃至一偈。

　　信心受持对文披读离文暗诵随义解说纸素书写此之妙经下至一偈。

　　于此经卷敬视如佛。

　　敬重经卷视同于佛。

　　种种供养华香璎珞抹香涂香烧香缯盖幢幡。

　　缯彩为盖及以幢幡。

　　衣服伎乐乃至合掌恭敬。

　　下至但尔合掌致敬。

　　药王当知是诸人等。

　　是诸敬信供养经人。

　　已曾供养十万亿佛。

　　宿曾供养诸佛世尊。

　　于诸佛所成就大愿。

　　于佛之所已曾成就广大志愿。

　　愍众生故生此人间。

　　盖欲愍念诸众生故而生于此世间人中。

　　药王若有人问何等众生于未来世当得作佛。

　　佛语药王若复有人如此问时。

　　应示是诸人等于未来世必得作佛。

　　当示他云敬信持诵书写供养如是之人于当来世决定成佛。

　　何以故若善男子善女人于法华经乃至一句受持读诵解说书写。

　　上说传经下明供养。

　　种种供养经卷华香璎珞抹香涂香烧香缯盖幢幡衣服伎乐合掌恭敬。

　　如前。

　　是人一切世间所应瞻奉。

　　如是之人一切世间众生之类所当瞻敬。

　　应以如来供养而供养之。

　　以无佛时是人补处代佛宣扬应以佛供而供养之。

　　当知此人是大菩萨。

　　既于妙经生大信解则知斯人是大菩萨。

　　成就阿耨多罗三藐三菩提。

　　已能成就阿耨菩提。

　　哀愍众生愿生此间。

　　愍众生故生此人间。

　　广说分别妙法华经。

　　广大敷演分别解说如是妙经。

　　何况尽能受持种种供养者。

　　随分受持所护功德尚且无量何况全部具足受持及以种种上妙香华缯盖幢幡而为供养。

　　药王当知是人。

　　当知如是持供之人。

　　自舍清净业报。

　　自当生于清净佛土舍彼胜报生于阎浮。

　　于我灭度后。

　　当释迦佛灭度之后。

　　愍众生故。

　　愍念一切众生之故。

　　生于恶世。

　　此娑婆界多不善聚故云恶世。

　　广演此经。

　　广为众生演说此经。

　　若是善男子善女人。

　　是受持经善男善女。

　　我灭度后。

　　当佛灭后。

　　能窃为一人。

　　有能私窃为于一人。

　　说法华经乃至一句。

　　下至极少一句之义。

　　当知是人则如来使。

　　当知如是说经之人则是如来法华之使。

　　如来所遣。

　　乃是如来之所津遣。

　　行如来事。

　　行于如来化法之事。

　　何况于大众中广为人说。

　　窃为一人功德极大于众广说其功莫等。

　　药王。

　　上明持经功德甚多下显谤毁罪报极重。

　　若有恶人以不善心。

　　有诸恶人起于毒念。

　　于一劫中。

　　经历许时。

　　现于佛前。

　　于现在世当佛面前。

　　常毁骂佛其罪尚轻。

　　心恶时长面骂于佛罪固非轻云尚轻者反显谤毁持经之人罪报极重。

　　若人以一恶言。

　　下至但出一句恶语。

　　毁訾在家出家。

　　在家之人善男善女出家僧尼及沙弥等。

　　读诵法华经者。

　　四众读诵法华之者。

　　其罪甚重。

　　由谤人故退他道心教法不行所以罪重。

　　药王其有读诵法华经者。

　　其有若人读是经者。

　　当知是人。

　　当知如是持经之人。

　　以佛庄严而自庄严。

　　经说妙行名佛庄严是人以此自严其身。

　　则为如来肩所荷担。

　　则是如来传法之使乃为如来肩所荷担持佛正法转化众生令得正见则是荷负诸佛如来大重担者。

　　其所至方。

　　其持经人所至方土。

　　应随向礼。

　　应当至心随方向礼。

　　一心合掌。

　　一心不乱合十指掌。

　　恭敬供养。

　　恭谦敬谨志诚供养。

　　尊重赞叹。

　　尊崇贵重赞咏称叹。

　　华香璎珞粖香涂香烧香缯盖幢幡衣服肴馔作诸伎乐。

　　如前具解。

　　人中上供而供养之。

　　以诸人间上妙之供而供此人。

　　应持天宝而以散之。

　　此勤诸天散华献宝。

　　天上宝聚应以奉献。

　　天上所有宝物积聚应当奉献是持法者。

　　所以者何。

　　所以如此兴供养者其意云何。

　　是人欢喜说法。

　　欲勤是人欢喜说法。

　　须臾闻之即得究竟阿耨多罗三藐三菩提故。

　　每一昼夜分为三十须臾盖言闻法少时之间由信心故精义入神便能究尽佛菩提故。

　　尔时世尊欲重宣此义而说偈言若欲住佛道成就自然智。

　　若欲住心于佛正道成就无作自然智慧。

　　常当勤供养受持法华者。

　　常当勤供持法华者。

　　其有欲疾得一切种智慧。

　　有人欲得疾成诸佛一切种智中道正慧。

　　当受持是经并供养持者。

　　当持此经并供持者。

　　若有能受持妙法华经者。

　　若人能持是法华者。

　　当知佛所使愍念诸众生。

　　当知是人为佛之使愍及众生。

　　诸有能受持妙法华经者。

　　诸有能持是经典者。

　　舍于清净土愍众故生此。

　　舍己净土生浊世中。

　　当知如是人自在所欲生。

　　当知是人非业报生乃自在意欲生此中。

　　能于此恶世广说无上法。

　　能于恶世说无上法。

　　应以天华香及天宝衣服天上妙宝聚供养说法者。

　　如前已解。

　　吾灭后恶世能持是经者。

　　佛灭度后浊恶世中持此经者。

　　当合掌礼敬如供养世尊。

　　敬持经人如佛无异。

　　上馔众甘美及种种衣服供养是佛子冀得须臾闻。

　　所以设供意欲须臾得闻是经究竟大事。

　　若能于后世受持是经者。

　　若于灭后能持是经。

　　我遣在人中行于如来事。

　　佛遣生于人道之中代佛行事。

　　若于一劫中常怀不善心。

　　经于一劫怀不善心。

　　作色而骂佛。

　　作嗔怒色而骂于佛。

　　获无量重罪。

　　是骂佛人获罪无量。

　　其有读诵持是法华经者。

　　有读诵持是法华者。

　　须臾加恶言其罪复过彼。

　　须臾骂是持经之人罪复过彼经劫骂佛。

　　有人求佛道而于一劫中。

　　有人为求佛之道故经于一劫。

　　合掌在我前以无数偈赞。

　　合掌住于如来之前以无数偈赞叹于佛。

　　由是赞佛故得无量功德。

　　以赞佛故得多福德。

　　叹美持经者其福复过彼。

　　叹持经者功德过于赞叹果佛。

　　于八十亿劫以最妙色声。

　　八十亿劫表于八识妙色即是香华等物妙音即是种种音乐以诸世间最妙色声。

　　及与香味触。

　　妙香妙味及与触尘。

　　供养持经者。

　　当以是等供持经人。

　　如是供养已。

　　作如是等修供养已。

　　若得须臾闻。

　　若于须臾得闻妙经。

　　则应自忻庆我今获大利。

　　则当自心生大喜庆我于今日得获大利。

　　药王今告汝。

　　佛召药王我今语汝。

　　我所说诸经。

　　我成道来所说诸经。

　　而于此经中法华最第一。

　　而于此部法华经中更无与等最为第一。

　　尔时佛复告药王菩萨摩诃萨。

　　如序品解。

　　我所说经典无量千万亿。

　　再语药王我平日间所说经法无量万亿。

　　已说今说当说。

　　若已说竟若今现说若当来说。

　　而于其中此法华经最为难信难解。

　　当念成佛功高难信说佛知见义深难解。

　　药王此经是诸佛秘要之藏。

　　此法华经是诸世尊秘密要妙功德法藏。

　　不可分布妄授与人。

　　不可容易分布世上妄付与人恐生轻谤翻成损恼当择其可然后授之。

　　诸佛世尊之所守护。

　　经说诸佛所行之处一切如来之所守护。

　　从昔已来未曾显说。

　　我从昔日成道已来为机劣故未曾显说但以方便密为说之即经云众生闻是者心则怀疑惑。

　　而此经者如来现在犹多怨嫉。

　　如来在世人尚不信多怀怨怒及以憎嫉即譬喻品云将非魔作佛恼乱我心耶。

　　况灭度后。

　　佛世尚尔况复灭后。

　　药王当知如来灭后。

　　于释迦佛入灭之后。

　　其能书持读诵供养。

　　其有能书持诵供养。

　　为他人说者。

　　为一切人而演说者。

　　如来则为以衣覆之。

　　若非道力岂解弘经能行忍辱精进不解则披如来忍辱之衣。

　　又为他方现在诸佛之所护念。

　　余方诸佛咸敬是经能持是者得佛护念。

　　是人有大信力。

　　是说经人有于广大信心之力。

　　及志愿力。

　　及以立志发愿之力。

　　诸善根力。

　　过去久植善根之力。

　　当知是人与如来共宿。

　　一切如来悉皆栖宿究竟一乘寂灭场地今此行人安住法华功德海藏故云共宿。

　　则为如来手摩其头。

　　手表权智头表实理从如来说方便之义入于佛乘究竟之道则为已得手摩其头。

　　药王在在处处若说若读若诵若书若经卷所住之处。

　　若人流通有是经处。

　　皆应起七宝塔极令高广严饰。

　　以为供养。

　　不须复安舍利。

　　大凡起塔本为奉安佛之舍利所以不须安舍利者意见下文。

　　所以者何此中已有如来全身。

　　经明妙理理性清净即是如来清净法身有是经处便为是塔经文即是佛之舍利即经云如人志心求佛舍利如是之人乃可为说。

　　此塔应以一切华香璎珞缯盖幢幡伎乐歌颂供养恭敬尊重赞叹。

　　此之宝塔应以是等而为供养。

　　若有人得见此塔礼拜供养。

　　若人见塔顶礼供养。

　　当知是等皆近阿耨多罗三藐三菩提。

　　是敬信人去道甚近。

　　药王多有人在家出家行菩萨道。

　　以见有人若在家士女出家僧尼行菩萨道者。

　　若不能得见闻读诵书持供养是法华经者。

　　如上四部虽则受行菩萨之道而于法华不得见闻受持读诵。

　　当知是人未善行菩萨道。

　　当知此辈未是善能行菩萨道。

　　若有得闻是经典者乃能善行菩萨之道。

　　得其要道乃曰善行。

　　其有众生求佛道者。

　　发心欲求佛之道者。

　　若见若闻法华经。

　　眼见耳闻如是妙经。

　　闻已信解受持者。

　　见闻敬信是入道缘。

　　当知是人得近阿耨多罗三藐三菩提。

　　根种熟故近于佛慧。

　　药王譬如有人渴乏须水。

　　如人渴乏欲须凉水。

　　于彼高原穿凿求之。

　　于佛境上寻求理味如向高原凿井求水。

　　犹见干土知水尚远。

　　干土喻于方便渐教干慧之地干有其慧未得理水初心菩萨游于理外如见干土。

　　施功不已转见湿土逐渐见泥。

　　加功不已住内凡位如见湿土至十回向如见冱泥。

　　其心决定知水必近。

　　修行至此位邻渐教初欢喜地圆教菩萨登住之位心不狐疑故云决定去圣非遥故云必近。

　　菩萨亦复如是。

　　合上喻也。

　　若未闻未解未能修习是法华经。

　　如此之人全未染指。

　　当知是人去阿耨多罗三藐三菩提尚远。

　　如见干土。

　　若得闻解思惟修习。

　　如前喻中加功不已。

　　必知得近阿耨多罗三藐三菩提。

　　如渐得见湿土冱泥。

　　所以者何。

　　有何所以须弘法华。

　　一切菩萨阿耨多罗三藐三菩提皆属此经。

　　一切菩萨修菩提法皆属此经之所统摄不闻妙法滞在权门。

　　此经开方便门示真实相。

　　未说法华三乘隔历方便门闭各自修持来至法华开显佛性点前权乘即菩萨道认仆为子方便门开会诸渐教同入圆顿示一切人真实之相。

　　是法华经藏。

　　是法华经一实相理人人本具未蒙开显而不得知犹如伏藏。

　　深固幽远。

　　明佛至理无上菩提故名为深是决定义不可破坏名坚固法其理微密隐而难见故名为幽以凡望佛隔于十果故名为远。

　　无人能到。

　　唯佛与佛乃能知之六道三乘莫能䟦及是故经曰无人能到。

　　今佛教化。

　　今佛开显教化一切。

　　成就菩萨。

　　成就一乘大菩萨道。

　　而为开示。

　　而与开发示一乘相。

　　药王若有菩萨闻是法华经惊疑怖畏。

　　乍闻说圆其理深妙而心生疑惊恐怕怖。

　　当知是为新发意菩萨。

　　如彼八千初发心者。

　　若声闻人闻是经惊疑怖畏。

　　闻圆妙教反为魔说。

　　当知是为增上慢者。

　　如彼五千退席之者。

　　药王若有善男子善女人如来灭后欲为四众说是法华经者。

　　此一节经教善男女灭后弘经。

　　云何应说。

　　此问起也答见下文。

　　是善男子善女人。

　　教行四法。

　　入如来室。

　　令起慈悲。

　　着如来衣。

　　令行忍辱。

　　坐如来座。

　　令住法空。

　　尔乃应为四众广说斯经。

　　尔信解人入室着衣坐座说法乃可得也。

　　如来室者一切众生中大慈悲心是。

　　于诸一切众生分上以慈心故除诸忧恼与其快乐以悲心故方便救济拔其苦厄如是之心能容一切名慈悲室。

　　如来衣者柔和忍辱心是。

　　以柔和故不恼于人以忍辱故不思报怨有惭有愧名为着衣。

　　如来座者一切法空是。

　　了一切法悉皆空寂安然不动名为坐座。

　　安住是中。

　　住于慈忍法空之座。

　　然后以不懈怠心。

　　虽能慈忍了法性空若还懈怠弘经是难故经云以不懈怠心。

　　为诸菩萨及四众。

　　所为人也。

　　广说是法华经。

　　所说法也。

　　药王我于余国遣化人为其集听法众。

　　谓于余国方便土中遣变化人为集听众如信解品密遣者是。

　　亦遣化比丘比丘尼优婆塞优婆夷听其说法。

　　佛神力故密彼诸人令来听法。

　　是诸化人闻法信受随顺不逆。

　　诸化人等以佛之力闻即信受无有违逆。

　　若说法者在空闲处。

　　约事则住空旷闲静无人之处约理则是摄心住定乐于空寂无生之地。

　　我时广遣天龙鬼神乾闼婆阿修罗等听其说法。

　　来听法者八部之众皆如来力之所遣至。

　　我虽在异国。

　　佛虽应化在余国土。

　　时时令说法者得见我身。

　　说法之人心中了了解法义味即见如来清净法身住常寂光圆满报身居实报境千百亿身应同居土若昼若夜常在目前。

　　若于此经忘失句逗。

　　若复受持读诵讲说于此妙经句逗之中有所忘失。

　　我还为说令得具足。

　　即于时中忽然省悟得见佛理无所遗忘是名如来还为解说令得句义皆悉具足。

　　尔时世尊欲重宣此义而说偈言欲舍诸懈怠应当听此经。

　　若人欲得舍诸懈怠应当至心听受此经。

　　是经难得闻信受者亦难。

　　如是之经难得听闻信受之者亦是难得。

　　如人渴须水穿凿于高原。

　　志诚求法如渴须水于彼高原穿凿为井。

　　犹见干燥土知去水尚远。

　　住干慧地知去理水尚且远在。

　　渐见湿土泥决定知近水。

　　位在内凡邻于圣位渐渐见理自知成佛无疑名为近水。

　　药王汝当知如是诸人等。

　　如是初心诸菩萨等。

　　不闻法华经去佛智甚远。

　　未曾得闻如是妙经去佛智慧甚是遥远。

　　若闻是深经决了声闻法是诸经之王。

　　若得闻是深妙经典是诸一切经中之王。

　　闻已谛思惟。

　　闻是法已谛心思审。

　　当知此人等近于佛智慧。

　　闻已能思思已能修当知是人近于佛慧。

　　若人说此经。

　　若复有人欲说此经。

　　应入如来室。

　　兴大慈悲。

　　著于如来衣。

　　行大忍辱。

　　而座如来坐。

　　住于法空。

　　处众无所畏。

　　处大众中无所畏心。

　　广为分别说。

　　广为一切分别演说。

　　大慈悲为室柔和忍辱衣诸法空为座处此为说法。

　　入室披衣坐座演说方名如法。

　　若说此经时。

　　若复说此妙经之时。

　　有人恶口骂加刀杖瓦石。

　　有人前来恶口秽骂加以刀杖瓦石捶打。

　　念佛故应忍。

　　此等违恼境界现前当念佛故忍此诸恶。

　　我千万亿土现净坚固身。

　　云何念佛当思如来昔于无量千万亿土示现清净能忍诸恶毁赞不动坚固之身。

　　于无量亿劫为众生说法。

　　如本门中常不轻是。

　　若我灭度后能说此经者。

　　若佛灭后有说经者。

　　我遣化四众比丘比丘尼及清净士女。

　　即前四众。

　　供养于法师。

　　恭敬供养于说法师。

　　引导诸众生集之令听法。

　　诱引化导诸众生等令集一处听说妙法然佛所遣诸化人者即前文云是人自舍清净业报愍众生故生此间者。

　　若人欲加恶刀杖及瓦石。

　　人来兴恶加诸毒害。

　　则遣变化人为之作卫护。

　　即遣上所辩化善人为之方便而作卫护。

　　若说法之人独在空闲处。

　　独自处于空闲之地。

　　寂莫无人声读诵此经典。

　　其处阒静无人音声在彼读诵是妙经典。

　　我是时为现清净光明身。

　　寂寞之处无有人声清净身也读妙经典见佛智慧光明身也清净即法身光明即慧身修性泯合随处现形即应身也因静读诵得见如来三德法身。

　　若忘失章句为说令通利。

　　若于经文有所忘失如来慈力密被其人自然通利忆持不失。

　　若人具是德。

　　若人具此清净德行。

　　或为四众说。

　　或于四众为说妙法。

　　空处读诵经。

　　或在空处读诵是经。

　　皆得见我身。

　　皆得见于如来法体光明妙身。

　　若人在空闲。

　　在于闲处修摄其心静处之人。

　　我遣天龙王夜叉鬼神等为作听法众。

　　八部之众誓护佛法今此法师读诵讲说故佛遣之作听法众。

　　是人乐说法分别无障碍。

　　是说法师在众讲演善能分别乐说无碍。

　　诸佛护念故。

　　以得诸佛护念之故。

　　能令大欢喜。

　　能令听众生大欢喜。

　　若亲近法师速得菩萨道。

　　若能亲近说法之师速得成就菩萨之道。

　　随顺是师学得见恒沙佛。

　　若能随顺从是师学则于经中得见三世恒沙诸佛不离本心。

　　妙法莲华经见宝塔品第十一

　　过去久劫多宝世尊临灭度时告诸大众有欲供养我全身者应当发心起一大塔十方世界说法华处我之宝塔因听经故踊现其前为作证明今由此土佛说是经大耳遥闻故从地涌。

　　尔时佛前。

　　尔法师品说竟之时。

　　有七宝塔。

　　以七珍宝而为大塔即是表显七善法财。

　　高五百由旬。

　　塔表法身高五百者五分功德之所修成。

　　纵广二百五十由旬。

　　纵广即说塔基之相竖纵横广二百五十约由旬量该一万里修成法身以戒为体声闻之戒二百五十今开小乘同归作佛戒定慧三相由而生故说塔基其量如是四威仪中皆具是数故云纵广二百五十。

　　从地涌出住在空中。

　　约相易见若表法者从心地中之所涌出住于究竟大涅槃空。

　　种种宝物而庄校之。

　　万善功德而为严饰。

　　五千栏楯。

　　横者曰栏竖者曰楯即宝塔上防闲之具五千即表遮防五道。

　　龛室千万。

　　塔上所有龛穴宝室其数千万即表行人之所住处无量法门。

　　无数幢幡以为严饰。

　　幢表镇静幡表鼓动静即是定动即是慧定慧均等名善庄严。

　　垂宝璎珞。

　　以众宝珠结为璎珞处处垂下即表智珠垂诸方便教化众生。

　　宝铃万亿而悬其上。

　　以宝为铃悬于塔上微风吹动出妙音声以妙宝音发于报体随其扣击接物利生。

　　四面皆出。

　　塔之方面。

　　多摩罗䟦旃檀之香。

　　多摩罗䟦此云性无垢无垢旃檀即绝妙香实行内充净无瑕翳如牛头山性无垢香。

　　充偏世界。

　　德行之人香闻十方故云充遍。

　　其诸幡盖。

　　其诸宝幡及以宝盖顶上庄严表佛功德。

　　以金银琉璃砗磲码瑙真珠玫瑰七宝合成。

　　若表法者金性坚刚表坚固智银性洁白表清净行琉璃映彻表明了智砗磲圆转表委曲心码瑙杂色表万行心真珠圆明表巧慧心玫瑰即玉表温润心众德庄严五分法塔是故名曰七宝合成。

　　高至四天王宫。

　　四天门王居须弥腹宝塔高故齐于天宫四念护心如天。

　　三十三天。

　　须弥四峰各有八天帝释居中成三十三若表法者即喻菩萨五十二位住行向三名为三十十地圣人名三十一等觉菩萨名三十二如来妙觉名三十三。

　　雨天曼陀罗华供养宝塔。

　　诸天雨华供养宝塔表心善行庄严法身。

　　余诸天龙夜叉乾闼婆阿修罗迦楼罗紧那罗摩睺罗伽人非人等千万亿众。

　　在事相边即是八部若表法者岂外一心天龙二部即是善心余夜叉等总是恶心善根胜故摄诸恶念无数亿万化而为善。

　　以一切华香璎珞幡盖伎乐供养宝塔。

　　以诸供施而供宝塔。

　　恭敬尊重赞叹。

　　睹相生善起恭敬心尊重宝塔而兴赞叹。

　　尔时宝塔中。

　　是诸天人设供之时。

　　出大音声。

　　塔中忽然出大妙音。

　　叹言善哉善哉释迦牟尼世尊。

　　如是赞叹释迦世尊。

　　能以平等大慧。

　　能以生佛本性平等佛之知见广大智慧。

　　教菩萨法。

　　十方如来教其弟子菩萨根者上妙之法。

　　佛所护念。

　　此之大慧是一切佛清净心中常所护念。

　　妙法华经。

　　生于妙果妙法华经。

　　为大众说。

　　与诸大众分别演说。

　　如是如是。

　　谓释迦尊慈悲方便如是如是为众生说。

　　释迦牟尼世尊如所说者皆是真实。

　　如释迦尊之所说者一一皆是真实之语。

　　尔时四众见大宝塔住在空中。

　　如前。

　　又闻塔中所出音声。

　　如善哉等。

　　皆得法喜。

　　皆于如来妙法之中得大欢喜。

　　怪未曾有。

　　众皆惊异谓未曾有。

　　从座而起。

　　将欲请问是塔因缘故从座起。

　　恭敬合掌却住一面。

　　先加恭敬合掌问讯然后退身立在一面。

　　尔时有菩萨摩诃萨名大乐说。

　　众中上首大菩萨也智慧深故善说诸法名大乐说。

　　知一切世间天人阿修罗等心之所疑。

　　众见宝塔不知何谓怪未曾见所以心疑菩萨知已故为请问。

　　而白佛言世尊以何因缘。

　　因何等缘。

　　有此宝塔从地涌出。

　　欲知自来。

　　又于其中发是音声。

　　又于塔中发出赞叹大妙之音。

　　尔时佛告大乐说菩萨。

　　因问故答。

　　此宝塔中有如来全身。

　　诸佛入灭化火焚身分布舍利为众结缘多宝入灭不曾化身临终付嘱令众起塔供养遗体为欲证经所以佛答塔有全身。

　　乃往过去东方无量千万亿阿僧祇世界。

　　久远劫前东方世界。

　　国名宝净。

　　国中清净多诸宝物。

　　彼中有佛号曰多宝。

　　彼宝净国佛号多宝。

　　其佛行菩萨道时作大誓愿。

　　因地之时曾发大愿。

　　若我成佛灭度之后。

　　若我得成无上佛道入灭之后。

　　于十方国土有说法华经处。

　　应十方国说是经处。

　　我之塔庙。

　　我之所有七宝塔庙。

　　为听是经故。

　　为听如是法华经故。

　　涌现其前。

　　即当涌现其佛之前。

　　为作证明赞言善哉。

　　因心如是。

　　彼佛成道已。

　　既成佛已。

　　临灭度时。

　　化缘已毕临欲终时。

　　于天人大众中告诸比丘。

　　语诸会众出家弟子。

　　我灭度后欲供养我全身者。

　　有欲供养我之全身。

　　应起一大塔。

　　以藏佛身。

　　其佛以神通愿力。

　　以大神通誓愿之力任持其身。

　　十方世界在在处处若有法华经者。

　　十方佛土在处有说法华经者。

　　彼之宝塔皆涌出其前。

　　随处应现。

　　全身在于塔中赞言善哉善哉。

　　全身出现赞善哉者酬宿愿故。

　　大乐说今多宝如来塔闻说法华经故从地涌出赞言善哉善哉。

　　说其来意令众得知。

　　是时大乐说菩萨以如来神力故。

　　以如来神力者愿藉佛慈非自己力而能得见。

　　白佛言世尊我等愿欲见此佛身。

　　愿见古佛多宝之身。

　　佛告大乐说菩萨摩诃萨是多宝佛有深重愿。

　　佛告乐说彼佛宿有深重之愿。

　　若我宝塔为听法华经故出于诸佛前时。

　　塔为听法出现之时。

　　其有欲以我身示四众者。

　　其欲以我塔中全身示于会上四众之者。

　　彼佛分身诸佛在于十方世界说法。

　　彼现在世说经之佛分身在于十方世界广说诸法度众生者。

　　尽还集一处。

　　直待分身一时集已好自一身分千百亿今此所集摄多归一故云尽还。

　　然后我身乃出现耳。

　　然后我之塔中全身乃出现也。

　　大乐说我分身诸佛在于十方世界说法者今应当集。

　　汝欲见此多宝佛身我当应集分身诸佛。

　　大乐说白佛言。

　　乐说闻已重白佛言。

　　世尊我等亦愿欲见世尊分身诸佛礼拜供养。

　　所以欲见为修供养。

　　尔时佛放白毫一光。

　　如来欲集分身诸佛故放中道白毫光明。

　　即见东方五百万亿那由他恒河沙等国土诸佛。

　　因光照故众皆得见五百万亿以表菩萨五位真因恒沙诸佛即诸净念。

　　彼诸国土皆以颇梨为地。

　　颇梨地者即善净心。

　　宝树宝衣以为庄严。

　　宝树即是菩提树王宝衣即是柔和忍辱。

　　无数千万亿菩萨充满其中。

　　菩萨即是念念之心。

　　遍张宝幔宝网罗上。

　　宝幔即是慈悲所覆宝网即是戒珠所网。

　　彼国诸佛以大妙音而说诸法。

　　彼一一佛皆出大音演说诸法。

　　及见无量千万亿菩萨遍满诸国为众说法。

　　彼一一土皆有菩萨充满其中各为其众而演说法。

　　南西北方四维上下。

　　方位有十光照东方所见如是例余九方光所照处其相亦然。

　　白毫相光所照之处亦复如是。

　　与东方同。

　　尔时十方诸佛。

　　十方分身释迦文佛。

　　各告众菩萨言。

　　各语座下诸菩萨言。

　　善男子我今应往娑婆世界释迦牟尼佛所。

　　光既照彼知意故来。

　　并供养多宝如来宝塔。

　　并欲供养多宝佛塔。

　　时娑婆世界即变清净。

　　欲集诸佛故释迦尊以神通力先净其土。

　　琉璃为地宝树庄严黄金为绳以界八道。

　　释迦世尊实报之土净如此为欲化度顽恶众生故现五浊同居秽土今欲说实所以现起清净国土众宝庄严。

　　无诸聚落村营城邑。

　　男女混居名为聚落今实报土纯诸男子无有女人故无聚落及以村坊营塞城郭郡邑之相一时皆无。

　　大海江河山川林薮。

　　海与江河喻诸乘人浅深之智山静川流即喻定慧林薮即喻诸觉枝林今现实报同归一实诸相皆无。

　　烧大宝香。

　　修大功德名烧宝香。

　　曼陀罗华遍布其地。

　　表修善因无遗缺处。

　　以宝网幔罗覆其上。

　　菩萨所行慈悲为首故云宝幔之所遍覆成佛之行非戒不立故云宝网罗覆其上。

　　悬诸宝铃。

　　铃有音声以表说法。

　　唯留此会众。

　　独留此会听法之众。

　　移诸天人置于他土。

　　以佛神力移余一切天人之众置他土中。

　　是时诸佛。

　　十方分身释迦牟尼。

　　各将一大菩萨以为侍者。

　　各佛但带一大菩萨以为给侍。

　　至娑婆世界各到宝树下。

　　此方现土宝树之下。

　　一一宝树高五百由旬。

　　即表五分功德法身。

　　枝叶华果次第庄严。

　　枝喻事相一一相中复有多别喻如叶也开华表因成果表智如次进修用严法体。

　　诸宝树下皆有师子之座高五由旬。

　　树是愿行座表空寂安详其理名为坐座高五由旬即五忍位。

　　亦以大宝而校饰之。

　　坐是空法今云宝饰即表不空如来之坐。

　　尔时诸佛各于此座结加趺坐。

　　既到此已各坐宝座。

　　如是展转遍满三千大千世界。

　　如是展开转转坐去遍满一化三千之界。

　　而于释迦牟尼佛一方所分之身犹故未尽。

　　但坐东方所分之身遍三千界独自未尽。

　　时释迦牟尼佛欲容受所分身诸佛故。

　　为欲安座容纳诸佛。

　　八方各更变二百万亿那由他国皆令清净。

　　言八方者此约横遍但变四方及以四维不涉上下二百万亿八方皆然总成一千六百万亿三千世界。

　　无有地狱饿鬼畜生及阿修罗。

　　以清净故无四恶道。

　　又移诸天人置于他土。

　　唯留会众移余天人。

　　所化之国。

　　所变化土。

　　亦以琉璃为地宝树庄严树高五百由旬枚叶华果次第严饰树下皆有宝师子座高五由旬种种诸宝以为庄校亦无大海江河。

　　并如上解。

　　及目真邻陀山。

　　此云石山。

　　摩诃目真邻陀山。

　　此云大石山。

　　铁围山。

　　四大洲外有山围绕名小铁围。

　　大铁围山。

　　大千界外有山围绕名大铁围。

　　须弥山等诸山王。

　　须弥此云妙高须弥之外有十大山围褁须弥名诸山王悉无是等。

　　通为一佛国土。

　　以诸所变恒沙大千通为一国。

　　宝地平正宝交露幔。

　　于露地上以宝为幔。

　　遍覆其上。

　　遍皆遮覆。

　　悬诸幡盖。

　　义如前解。

　　烧大宝香诸天宝华遍布其地。

　　如前。

　　释迦牟尼佛为诸佛当来座故。

　　为分身佛。

　　复于八方各更变二百万亿那由他国皆令清净。

　　如是三变八方净土初则一大千界次则千六百亿更加今数通计三万二千亿那由他国方能容尽十方世界分身诸佛。

　　无有地狱饿鬼畜生及阿修罗。

　　无四恶道。

　　又移诸天人置于他土所化之国亦以琉璃为地宝树庄严树高五百由旬枝叶华果次第庄严树下皆有宝师子座高五由旬亦以大宝而校饰之亦无大海江河及目真邻陀山摩诃目真邻陀山铁围山大铁围山须弥山等诸山王通为一佛国土宝地平正宝交露幔遍覆其上悬诸幡盖烧大宝香诸天宝华遍布其地。

　　并如前解。

　　尔时东方释迦牟尼所分之身百千万亿那由他恒河沙等国土中诸佛。

　　东方一面自有如是恒沙国土分身之佛。

　　各各说法。

　　各于其土而演说法。

　　来集于此。

　　是东方佛来集娑婆。

　　如是次第十方诸佛皆悉来集坐于八方。

　　所变之土。

　　尔时一一方四百万亿那由他国土诸佛如来遍满其中。

　　言分身佛遍满八方。

　　是时诸佛各在宝树下坐师子座。

　　一如东方。

　　皆遣侍者问讯释迦牟尼佛。

　　皆遣所带一大菩萨作礼致敬问讯如来。

　　各赍宝华满掬。

　　满衣裓也。

　　而告之言。

　　语侍者言。

　　善男子汝往诣耆阇崛山释迦牟尼佛所。

　　各遣至于灵山会上。

　　如我辞曰。

　　代佛传言。

　　少病少恼。

　　少有疾病及以烦恼。

　　气力安乐。

　　气力充盛心安乐不。

　　及菩萨声闻众悉安稳不。

　　已礼如来次问大众。

　　以此宝华散佛供养。

　　先供养讫后方传旨。

　　而作是言彼某甲佛。

　　虽是释迦之所分身而一一佛各有名号故云某甲。

　　与欲开此宝塔。

　　所以来者为欲开塔示此大众。

　　诸佛遣使亦复如是。

　　一佛既尔诸佛皆然。

　　尔时释迦牟尼佛见所分身佛悉已来集各各坐于师子之座。

　　佛见分身安坐已毕。

　　皆闻诸佛与欲同开宝塔。

　　闻诸佛语所愿皆同。

　　即从座起住虚空中。

　　将欲开塔而塔高妙若非升空云何可得所以起身住立空中。

　　一切四众起立合掌一心观佛。

　　当时在会诸四众等见佛离坐故皆起立合掌一心瞻仰于佛。

　　于是释迦牟尼佛以右指开七宝塔户。

　　用右指者表于权智。

　　出大音声如却关钥开大城门。

　　佛开塔户作大音声如去关钥开大城门。

　　即时一切众会。

　　在会之众。

　　皆见多宝如来于宝塔中坐师子座全身不散如入禅定。

　　全身不动如禅定入。

　　又闻其言善哉善哉释迦牟尼佛快说是法华经。

　　塔初现时已尝赞叹今塔户开重复说赞故曰又闻所以叹佛为快说经。

　　我为听是经故而来至此。

　　言我此来为听经故。

　　尔时四众等见过去无量千万亿劫灭度佛说如是言叹未曾有。

　　众见久远已灭度佛发如是言昔所未见故叹希有。

　　以天宝华聚。

　　以诸天上宝华之聚。

　　散多宝佛。

　　因见多宝散华致敬。

　　及释迦牟尼佛上。

　　因释迦故得见多宝所以散华供释迦佛。

　　尔时多宝佛于宝塔中分半座与释迦牟尼佛。

　　多宝分座命释迦坐。

　　而作是言释迦牟尼佛可就此座。

　　请释迦佛就于宝座。

　　即时释迦牟尼佛入其塔中坐其半座结加趺坐。

　　因多宝请所以入塔安坐半座。

　　尔时大众见二如来。

　　释迦多宝。

　　在七宝塔中师子座上结跏趺坐。

　　远见二尊坐于宝塔。

　　各作是念佛坐高远。

　　以在远故虽欲亲近而不可得所以作念。

　　惟愿如来以神通力令我等辈俱处虚空。

　　众愿佛力接引住空。

　　即时释迦牟尼佛以神通力接诸大众皆在虚空。

　　佛慈悲故如其所愿以神力接咸住空中。

　　以大音声普告四众。

　　释迦佛出大妙音声遍告四众。

　　谁能于此娑婆国土广说妙法华经今正是时。

　　佛将示灭普告大众劝募流通正是其时。

　　如来不久当入涅槃。

　　化事将终欲归元寂。

　　佛欲以此妙法华经付嘱有在。

　　所以劝召正欲以此妙法华经付托得所免致湮况。

　　尔时世尊欲重宣此义而说偈言圣主世尊虽久灭度。

　　大圣法主万德世尊虽已久灭入于涅槃。

　　在宝塔中尚为法来。

　　在于七宝妙塔之中尚为听法得得远来。

　　诸人云何不勤为法。

　　汝等诸人云何之故不能精进勤求大法。

　　此佛灭度无央数劫。

　　言佛灭久不可计劫。

　　处处听法以难遇故。

　　处处化往听说妙法以法高妙难得遇故。

　　彼佛本愿我灭度后。

　　彼多宝佛本发誓愿于我此身灭度之后。

　　在在所往常为听法。

　　处处所去曾无他事常为听法。

　　又我分身无量诸佛。

　　此指十方分身诸佛。

　　如恒沙等来欲听法。

　　数如恒沙来为听法。

　　及见灭度多宝如来。

　　及为欲见久灭多宝。

　　各舍妙土及弟子众。

　　各各诸佛土舍及众。

　　天人龙神诸供养事。

　　四众供事一时舍去。

　　令法久住故来至此。

　　为住法故咸集于此。

　　为坐诸佛以神通力。

　　释迦为欲坐十方佛故现神通。

　　移无量众令国清净。

　　移天人众置于他土严净其国。

　　诸佛各各诣宝树下。

　　诸佛各诣此宝树下。

　　如清净池莲华庄严。

　　以池喻国以莲喻佛。

　　其宝树下诸师子座。

　　诸宝树下师子之座。

　　佛坐其上光明严饰。

　　诸佛坐于师子宝座光明炽盛严饰妙好。

　　如夜暗中然大炬火。

　　众生在迷如夜暗中诸佛光耀如然炬火。

　　身出妙香遍十方国。

　　诸佛身香充遍诸处。

　　众生蒙熏喜不自胜。

　　众生蒙佛香气所熏各各欢喜不能自胜。

　　譬如大风吹小树枝。

　　风喻佛香枝喻机见。

　　以是方便令法久住。

　　以如是等善巧方便令得正法久住于世。

　　告诸大众我灭度后。

　　告诸会众如来灭后。

　　谁能护持读说斯经。

　　谁能发心护持读诵解说斯经。

　　今于佛前自说誓言。

　　今日自当于佛之前发深重愿。

　　其多宝佛虽久灭度。

　　其多宝佛虽则久已入于灭度。

　　以大誓愿而师子吼。

　　以其宿世大愿力故于宝塔中作师子吼。

　　多宝如来及与我身所集化佛当知此意。

　　多宝远来我身现在十方分身咸集此土本为何事当知如是深切之意。

　　诸佛子等谁能护法。

　　召诸大众谁能为我谁持正法。

　　当发大愿令得久住。

　　事行如彩愿力如胶彩色无胶则不坚固唯胶无彩文相不彰有愿无行但是虚言有行无愿则不坚久行愿相资方能成事欲护法者故佛劝令当发大愿可使正法久住世间。

　　其有能护此经法者。

　　其有能佛子护此经。

　　则为供养我及多宝。

　　斯经中说佛及多宝所行之事随佛所行名供养佛。

　　此多宝佛处于宝塔常游十方。

　　此佛世尊在宝塔中常游十方诸佛国土。

　　为是经故。

　　皆因为此法华经故。

　　亦复供养诸来化佛。

　　亦为奉供诸十方来分身化佛。

　　庄严光饰世界者。

　　即指化佛为严饰者佛国之中以佛菩萨而为庄严光饰世界能令见者发欢喜心。

　　若说此经则为见我多宝如来及诸化佛。

　　若有人能读说此经深解义趣见佛法身则是得见释迦多宝及以分身诸来化佛。

　　诸善男子各谛思惟。

　　告诸会众善男子等各各谛听善自思惟。

　　此为难事宜发大愿。

　　此护持经是一难事若非忍厚勤加精进其孰能之宜当勇猛发大愿誓以为基本。

　　诸余经典数如恒沙。

　　诸方便教三乘经典其数甚众如恒河沙。

　　虽说此等未足为难。

　　虽能说此方便三乘不了义教未为难也。

　　若接须弥。

　　若以手接须弥卢山。

　　掷置他方无数佛土亦未为难。

　　此举世中人所难者皆不为难唯此恶世读说斯经是则是难。

　　若以足指动大千界远掷他国亦未为难。

　　如佛按指大千世界咸悉震动以至掷向他方国土此乃化现神通边事不及弘经。

　　若立有顶为众演说无量余经亦未为难。

　　无色界天名为三界有为之顶若人立心于有为顶为诸大众演说无量三乘方便不了义经亦未为难。

　　若佛灭后于恶世中能说此经是则为难。

　　佛灭浊世说此法华是则为难。

　　假使有人手把虚空而以游行亦未为难。

　　虚空无相不可把捉纵能手把亦不为难。

　　于我灭后若自书持若使人书是则为难。

　　若佛灭后人根劣弱能弘此经胜把空者。

　　若以大地置足甲上升于梵天亦未为难。

　　梵天依空今以大地安足甲上而升于彼亦非难也。

　　佛灭度后于恶世中暂读此经是则为难。

　　灭后恶世暂时之间能读此经胜持地者。

　　假使劫烧檐负干草入中不烧亦未为难。

　　劫烧起时负干草入而不被焚固为难矣而亦非难。

　　我灭度后若持此经为一人说是则为难。

　　末劫持经下至但为一人而说亦胜负草入劫烧者。

　　若持八万四千法藏十二部经为人演说。

　　八万四千佛法藏者如来说法三百五十会一一会中皆具六波罗蜜三六十八计千八百又五六三百总成二十一百一一皆破四大六尘成二万一千约贪嗔痴及等分三毒各具二万一千总成八万四千十二部经者一长行二重颂三授记四孤起五无问自说六因缘七譬喻八本事九本生十方广十一未曾有十二论议佛所说法虽则无量圆摄所归唯十二部经若持此等为人演说。

　　令诸听者得六神通。

　　令彼听众获六神通得阿罗汉。

　　虽能如是亦未为难。

　　说虽高妙而其听众但得小果未为难也。

　　于我灭后听受此经问其义趣是则为难。

　　若听斯经请问义趣如说修行则能成就佛果菩提故为难也。

　　若人说法令千万亿无量无数恒沙众生。

　　若说法人能度如是无数众生。

　　得阿罗汉具六神通。

　　六通之义如药草中。

　　虽有是益亦未为难。

　　虽有如是小乘利益亦未为难。

　　于我灭后若能奉持如斯经典是则为难。

　　若持此经为诸人说则令其人得无上道是则为难。

　　我为佛道于无量土从始至今广说诸经。

　　我为众生得佛道故分身遍满十方国土从始成道以至于今广说无量诸余经典。

　　而于其中此经第一。

　　于余无量诸经典中此法华经最为第一。

　　若有能持则持佛身。

　　法华经体是佛法身能持是典则为见佛。

　　诸善男子于我灭后。

　　告诸会众于佛灭后。

　　谁能受持读诵此经。

　　问诸众等有谁勇猛能任此责。

　　今于佛前自说誓言。

　　当于佛前自发深誓。

　　此经难持若暂持者我则欢喜诸佛亦然。

　　此经最难若暂持者佛及诸佛悉皆欢喜。

　　如是之人诸佛所叹。

　　如是末世持法华者常为诸佛之所赞叹。

　　是则勇猛是则精进。

　　能为难事则名勇猛一心不倦则名精进。

　　是名持戒行头陀者。

　　持诸戒行即菩萨道行头陀行即入佛乘。

　　则为疾得无上佛道。

　　则是速得无上佛道。

　　能于来世读持此经。

　　能于未来读诵受持此经典者。

　　是真佛子住淳善地。

　　则为真是如来之子住于慈悲淳善之位。

　　佛灭度后能解其义。

　　佛灭度后于此法华善解义味。

　　是诸天人世间之眼。

　　则是世间人天眼目。

　　于恐畏世能须臾说。

　　于佛灭后恐怖恶世能须臾间为人演说。

　　一切天人皆应供养。

　　一切世间若天若人皆应恭敬供养是人。

　　妙法莲华经句解卷第四
卍新纂续藏经第 30 册 No. 0604 法华经句解


　　妙法莲华经句解卷第五

　　钱塘广照沙门　释　闻达

　　妙法莲华经提婆达多品第十二

　　提婆达多即调达也此云焦热斯人生时三十三天心皆焦热以其生下欲破佛法故心焦也如此解者是约小乘迹门中说今约大教发迹显本乃足如来昔世之师因是人故得成正觉明此品者正显法华于诸经中最为第一若持此经则成佛道。

　　尔时佛告诸菩萨及天人四众。

　　当宝塔品说竟之时告诸菩萨及天人众。

　　吾于过去无量劫中。

　　昔过去无量世时。

　　求法华经无有懈倦。

　　寻求法华未尝倦怠。

　　于多劫中常作国王。

　　曾于多劫为国王身。

　　发愿求于无上菩提心不退转。

　　发愿欲求成佛之道而心未尝有退堕者。

　　为欲满足六波罗蜜。

　　为欲修行满六度故。

　　勤行布施心无吝惜。

　　六度之中布施为首檀波罗蜜摄一切行故说勤施无所吝惜是教世人立行之本。

　　象马七珍国城妻子奴婢仆从。

　　此外财也。

　　头目髓脑身肉手足不惜躯命。

　　此内财也随有求者皆施与之。

　　时世人民寿命无量。

　　彼过去时人民寿长劫数无量言其难舍。

　　为于法故捐舍国位委政太子。

　　为欲求于妙法之故即时弃舍国王之位以诸国政委于太子。

　　击鼓宣令四方求法。

　　击于大鼓宣布号令四出访求微妙之法。

　　谁能为我说大乘者。

　　谁有能为说大乘法。

　　吾当终身供给走使。

　　言终身者非是暂时言走使者为供仆从若不谦卑焉得闻法若不忍耐岂能勤苦此为世人起模𦘕圣贤令求道者法则。

　　时有仙人来白王言。

　　因宣令故所以来也。

　　我有大乘名妙法莲华经。

　　彼仙人云我有大教名妙法华。

　　若不违我当为宣说。

　　若能不敢违逆于我当与宣说。

　　王闻仙言欢喜踊跃。

　　时王闻是仙人之言得遂所愿其心欢喜不觉踊跃。

　　即随仙人供给所须。

　　即时随侍此之仙人如其所须皆为供给。

　　采果汲水拾薪设食。

　　随时执作道人家风林端采果涧下汲泉山上拾柴厨中设食是种皆为。

　　乃至以身而作床座身心无倦。

　　身为座者如肩荷担备历艰苦忍耐疲劳为于法故身心无倦。

　　于时奉事经于千岁。

　　经时浸久终始一如。

　　为于法故精勤给侍令无所乏。

　　为欲从师求法之故身心精勤给侍走使所须皆辩令不缺乏。

　　尔时世尊欲重宣此义而说偈言我念过去劫为求大法故。

　　佛念过去久远劫中为欲求于大乘之法。

　　虽作世国王不贪五欲乐。

　　虽为世王能离欲乐五欲者色声香味触。

　　椎钟告四方。

　　前云击鼓此说椎钟为法之深钟鼓皆作。

　　谁有大法者若为我解说身当为奴仆。

　　舍身为法不见疲劳。

　　时有阿私仙来白于大王。

　　阿私此云长寿仙人因王求故来白王言。

　　我有微妙法世间所希有。

　　微妙之法是我所持世间希有。

　　若能修行者吾当为汝说。

　　若能行者当为说之先择其人所堪可者。

　　时王闻仙言心生大喜悦。

　　王闻仙言心喜踊跃。

　　即便随仙人供给于所须。

　　随侍其人给以所须。

　　采薪及果蓏随时恭敬与。

　　蓏即瓜菜之属随时所须皆给与之。

　　情存妙法故身心无懈倦。

　　存情为法终不倦怠。

　　普为诸众生勤求于大法。

　　心在利生不务专己以是之故勤求大法。

　　亦不为己身及以五欲乐。

　　亦非自为及求欲乐。

　　故为大国王勤求获此法。

　　旧为国王获得此法。

　　遂致得成佛今故为汝说。

　　因法修行今遂成佛法如是妙故为汝说。

　　佛告诸比丘。

　　语诸会众。

　　尔时王者则我身是。

　　时求法王今释迦是。

　　时仙人者今提婆达多是。

　　彼时仙人即今调达。

　　由提婆达多善知识故。

　　因彼提婆善知妙法识通塞故。

　　令我具足六波罗蜜。

　　即六度行。

　　慈悲喜舍。

　　即四无量心也。

　　三十二相八十种好。

　　成应化身诸相好也。

　　紫磨金色。

　　身如金色。

　　十力四无所畏。

　　如佛十力及四无畏。

　　四摄法。

　　菩萨四法摄化众生。

　　十八不共。

　　佛十八法不共三乘。

　　神通道力。

　　佛之妙通及至道力此等法相并在前文寻之可见。

　　成等正觉广度众生。

　　于今成佛广度一切。

　　皆因提婆达多善知识故。

　　推思有自已得成佛功由于师。

　　告诸四众提婆达多却后过无量劫。

　　从是以去经无量劫。

　　当得成佛号曰天王。

　　佛德至大天中之天故曰天王。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　世界名天道。

　　世界清净修天之道故曰天道。

　　时天王佛住世二十中劫。

　　器界一增减名为一小劫成住坏空八十小劫名一中劫天王佛寿其量如是。

　　广为众生说于妙法。

　　住世既久说法弥多。

　　恒河沙众生得阿罗汉果。

　　度如是等声闻之众。

　　无量众生发缘觉心。

　　度如是等辟支佛众。

　　恒河沙众生发无上道心得无生忍住不退转。

　　度如是等菩萨之众无生忍者了知诸法本来空寂穷其端輗不见起处名无生也由得法空心能安忍唯进不退名不退转。

　　时天王佛般涅槃后。

　　梵语般涅槃那此云寂灭谓天王佛入灭之后。

　　正法住世二十中劫。

　　灭后正法住世许久。

　　全身舍利起七宝塔。

　　不同释迦碎身供养彼天王佛塔瘗全身。

　　高六十由旬。

　　表六波罗蜜。

　　纵广四十由旬。

　　表圆教中住行向地四十圣位。

　　诸天人民悉以杂华。

　　天人所修一切善因名为杂华。

　　抹香烧香涂香。

　　以香表德。

　　衣服璎珞幢幡宝盖。

　　表衣忍辱璎珞表智幢幡表定慧宝盖表顶法。

　　妓乐歌颂。

　　妓乐表四摄法歌颂表无生曲。

　　礼拜供养七宝妙塔。

　　礼拜折慢幢供养忏悭业。

　　无量众生得阿罗汉果。

　　成就声闻。

　　无数众生悟辟支佛。

　　成缘觉果。

　　不可思议众生发菩提心至不退转。

　　众生数多心思口议所不能及皆悉发于无上道心得不退转。

　　佛告诸比丘未来世中。

　　释迦灭后未来之世。

　　若有善男子善女人闻妙法华经提婆达多品。

　　若善男女得闻是经提婆达品。

　　净心信敬不生疑惑者。

　　能以净心信敬此法于其经中不疑惑者。

　　不堕地狱饿鬼畜生。

　　以信经故不堕三恶。

　　生十方佛前。

　　得生十方诸佛之前。

　　所生之处常闻此经。

　　若所生处常得闻是妙法华经。

　　若生人天中受胜妙乐。

　　若生天上及以人间得受胜妙五欲之乐。

　　若在佛前莲华化生。

　　生佛土者不处胎藏生莲华中。

　　于时下方多宝世尊所从菩萨名曰智积。

　　从多宝佛来此娑婆上足菩萨名曰智积。

　　白多宝佛当还本土。

　　昔为证经涌现宝塔今已闻经请还本土。

　　释迦牟尼佛告智积曰。

　　释迦因见智积欲还故少留之令与文殊而得相见。

　　善男子且待须臾。

　　且劝少留须臾之顷。

　　此有菩萨名文殊师利。

　　此间有一深地菩萨名曰文殊。

　　可与相见论说妙法可还本土。

　　汝可与之相见一面论说如来深妙之法然后可还下方净土。

　　尔时文殊师利座千叶莲华大如车轮。

　　所坐华台如车轮大。

　　俱来菩萨亦坐宝莲华。

　　与文殊菩萨俱来之者皆亦坐于宝莲华台。

　　从于大海娑竭罗龙宫自然涌出。

　　娑竭罗此云咸海诸菩萨众从于咸海龙宫涌出。

　　住虚空中。

　　各以神力于空中住。

　　诣灵鹫山。

　　到灵鹫山释迦之所。

　　从莲华下至于佛所。

　　下莲华台前至佛前。

　　头面敬礼二世尊足。

　　释迦多宝。

　　修敬已毕。

　　先礼世尊次见菩萨。

　　往智积所共相慰问却座一面。

　　二大菩萨各从异处来至此中礼相慰问然后却坐。

　　智积菩萨问文殊师利。

　　智积菩萨见文殊来化现之事故此致问。

　　仁往龙宫所化众生其数几何。

　　仁往大海龙王宫中所化之众为有多少。

　　文殊师利言其数无量不可称计。

　　不可称量及以计算。

　　非口所宣非心所测。

　　口宣心测莫能得知。

　　且待须臾自当证知。

　　待少时间自当亲证而得知也。

　　所言未竟。

　　文殊所言声尚未竟。

　　无数菩萨坐宝莲华从海涌出。

　　所化菩萨乘华从海一时涌出。

　　诣灵鹫山。

　　佛说法处。

　　住在虚空。

　　乘通而来故依空住。

　　此诸菩萨皆是文师殊利之所化度具菩萨行。

　　一一具足菩萨之行。

　　皆共论说六波罗蜜。

　　皆共议论所修六度波罗蜜法。

　　本声闻人在虚空中说声闻行。

　　元是小机在于下方虚空之中说声闻道。

　　今皆修行大乘空义。

　　如上等人从遍空理开渐入圆今则皆修不思议空。

　　文殊师利谓智积曰。

　　文殊指其所来之众以告智积。

　　于海教化其事如是。

　　我于海中所设教化其相若此。

　　尔时智积菩萨以偈赞曰大智德勇健化度无量众。

　　文殊大智具诸威德而能勇健化无量众。

　　今此诸大会及我皆已见。

　　今此现前所集大众我悉已见。

　　演畅实相义开阐一乘法。

　　流演通畅如实相义开示弘阐一乘妙法。

　　广导诸众生令速成菩提。

　　广化一切令其速得成就菩提。

　　文殊师利言我于海中唯常宣说妙法华经。

　　言常以此化无量众。

　　智积问文殊师利言此经甚深微妙诸经中宝世所希有。

　　此法华经其义甚深语意微密妙无以加一切世间之所希有。

　　颇有众生勤加精进修行此经速得佛不。

　　其有众生闻此妙经勤加精进疾成佛不。

　　文殊师利言。

　　答智积问。

　　有娑竭龙王女。

　　咸海龙王有一女子。

　　年始八岁智慧利根。

　　方年八岁有大智慧根性聪利。

　　善知众生诸根行业。

　　善能了知一切众生种种根性种种行业。

　　得陀罗尼。

　　获总持门。

　　诸佛所说甚深秘藏悉能受持。

　　一切诸佛所说秘密甚深法藏悉能受持。

　　深入禅定了达诸法。

　　善能深入菩萨妙定于一切法悉能通达。

　　于刹那顷发菩提心。

　　于一刹那至促之顷发于无上菩提之心。

　　得不退转辨才无碍。

　　其心证得不退转地智辩才能无所滞碍。

　　慈念众生犹如赤子。

　　慈悲怜念一切众生犹如赤子等无有异。

　　功德具足。

　　菩萨功德皆悉具足。

　　心念口演微妙广大。

　　心之所念口轮演说其义深微体性广大。

　　慈悲仁让志意和雅。

　　慈念悲愍仁厚谦让志愿意地柔和端雅。

　　能至菩提。

　　以具如上种种之德能令至于阿耨菩提。

　　智积菩萨言。

　　智积因闻龙女之事谓文殊言。

　　我见释迦如来。

　　我昔常见释迦世尊。

　　于无量劫难行苦行。

　　曾于无量僧祇劫中行所难行无量苦行。

　　积功累德求菩提道未曾止息。

　　积累功德求于无上菩提之道从是多劫未曾休息。

　　观三千大千世界。

　　遍观化境三千世界。

　　乃至无有如芥子许。

　　乃至无有一芥子地。

　　非是菩萨舍身命处。

　　无有隙地不是菩萨舍身之处。

　　为众生故。

　　为诸一切众生之故。

　　然后乃得成菩萨道。

　　如是备修后方成佛。

　　不信此女于须臾顷便成正觉。

　　我实不信此小龙女于须臾间便成正觉事异常途所以不信。

　　言论未讫。

　　智积文殊言论未毕。

　　时龙王女忽现于前。

　　神通力故欲证是事所以现前。

　　头面礼敬却住一面。

　　头面致敬礼佛足已却住一面。

　　以偈赞曰深达罪福相遍照于十方。

　　龙女叹佛深达一切罪福之相智慧光明遍照。

　　微妙净法身具相三十二。

　　微妙即报身净法即法身三十二即应身一语该括总叹三身。

　　以八十种好用庄严法身。

　　若据法身万德相好以为庄严所谓微尘相海功德妙身今言八十用严法身即于劣应点出妙体本迹不二方契圆宗。

　　天人所戴仰龙神咸恭敬。

　　若天若人咸所推戴一心慕仰若龙若神咸悉归敬钦崇佛德。

　　一切众生类无不宗奉者。

　　一切世间有生之类无不如敬宗奉之者。

　　又闻成菩提。

　　又闻佛法得成菩提。

　　唯佛当证知。

　　唯佛世尊自当证知。

　　我阐大乘教度脱苦众生。

　　我阐大乘一实之教度脱无量苦恼众生。

　　尔时舍利弗语龙女言。

　　因见文殊告智积曰龙女八岁慈悲和雅能至菩提所以疑也。

　　汝谓不久得无上道是事难信。

　　即前文云于刹那顷发菩提心故言不久得无上道此实难信。

　　所以者何。

　　出其所以不信之意。

　　女身垢秽非是法器。

　　方便教中说诸女人有五种障不得成佛所以执此而为难端。

　　云何能得无上菩提。

　　不信能成。

　　佛道悬旷。

　　佛之道者悬远旷大。

　　经无量劫勤苦积行具修诸度然后乃成。

　　经历多劫精勤劳苦积累功行具足修行六波罗蜜然后乃成。

　　又女人身犹有五障。

　　如下次列。

　　一者不得作梵天王。

　　大梵天王色界天王彼尚无女云何为王。

　　二者帝释。

　　忉利天王亦非女作。

　　三者魔王。

　　魔居欲顶他化天宫亦非女作。

　　四者转轮圣王。

　　四种轮王皆是男身非女人作。

　　五者佛身。

　　佛身净妙女身垢秽岂容为佛。

　　云何女身速得成佛。

　　此舍利弗执权难实欲破权疑愿闻实道。

　　尔时龙女有一宝珠。

　　龙之神通全在珠上。

　　价直三千大千世界。

　　至贵宝也。

　　持以上佛。

　　龙女持此以奉世尊表大施也。

　　佛即受之。

　　龙女献珠为表圆解如来纳受印证其心。

　　龙女谓智积菩萨尊者舍利弗言。

　　既献珠已乃问智积及舍利弗。

　　我献宝珠世尊纳受是事疾不。

　　献珠之事佛受速不。

　　答言甚疾。

　　二人答言是事甚疾。

　　女言以汝神力。

　　以汝所有神通之力。

　　观我成佛复速于此。

　　见我成佛速如献珠。

　　当时众会。

　　当时在会诸听法者。

　　皆见龙女忽然之间变成男子具菩萨行。

　　忽转男身具足大行。

　　即往南方无垢世界。

　　所应化国在于南方世界名字号为无垢。

　　坐宝莲华成等正觉。

　　即报身也。

　　三十二相八十种好。

　　即粗之妙。

　　普为十方一切众生演说妙法尔时娑婆世界。

　　此娑婆界。

　　菩萨声闻天龙八部人与非人。

　　三乘八部人天大众。

　　皆遥见彼龙女成佛。

　　众见龙女于彼成佛。

　　普为时会人天说法。

　　又见彼佛为众说法。

　　心大欢喜悉遥敬礼。

　　众心大喜悉皆遥望恭敬作礼。

　　无量众生闻法解悟得不退转。

　　彼土众生得闻佛说心得开悟住不退转。

　　无量众生得受道记。

　　复有无量根熟大士得成佛记。

　　无垢世界六反震动。

　　如序品解。

　　娑婆世界三千众生住不退地。

　　因于彼土闻法得益登不退地。

　　三千众生发菩提心而得受记。

　　众见彼佛发大道心遂蒙授记。

　　智积菩萨及舍利弗一切众会默然信受。

　　昔所未信所以有语今见其事所以默然众皆得益无可疑也。

　　妙法莲华经劝持品第十三

　　时会听众闻佛世尊法师品内叹持经人见宝塔品下方多宝为欲证经现诸胜事提婆品中开迹显本如来由此得最正觉而提婆师后亦成佛于是药王及大乐说其眷属二万之众发誓弘。

　　尔时药王菩萨摩诃萨及大乐说菩萨摩诃萨与二万菩萨眷属俱。

　　二大菩萨与诸眷属二万之众俱同发心。

　　皆于佛前作是誓言。

　　对佛立誓。

　　惟愿世尊不以为虑。

　　愿佛世尊不必以谓无能弘经而为忧虑。

　　我等于佛灭后当奉持读诵说此经典。

　　我等诸人当任此责。

　　后恶世众生善根转少。

　　去圣时遥善根之人转转希少。

　　多增上慢。

　　间有增上能修行者未得谓得多于侮慢。

　　贪利供养。

　　贪着事物利养供养。

　　增不善根。

　　因修行中而起恶业反种生死不增善根。

　　远离解脱。

　　远离清净解脱之法。

　　虽难可教化。

　　是等之则难可说法教化。

　　我等当起大忍力。

　　难化之人当起精进大忍辱力。

　　读诵此经持说书写。

　　一读二诵三持四说五写名五种法师。

　　种种供养不惜身命。

　　有弘持者当修种种恭敬供养为于法故于身命财无所吝惜。

　　尔时众中五百阿罗汉得受记者。

　　此五百人皆已得受成佛记者。

　　白佛言世尊我等亦自誓愿。

　　我等亦各自发誓愿。

　　于异国土广说此经。

　　于异国者畏此浊恶难可教化愿于余土而广说之。

　　复有学无学八千人得受记者。

　　即第九品得记之者。

　　从座而起合掌向佛作是誓言。

　　离座合掌表于敬仪然后立誓。

　　世尊我等亦当于他国土广说此经。

　　是等力微畏此难化。

　　所以者何是娑婆国中人多弊恶。

　　病弊处多又且顽恶。

　　怀增上慢。

　　稍能增上便慢他人。

　　功德浅薄。

　　功能德善皆悉浅薄。

　　瞋浊谄曲。

　　嗔怒昏浊谄佞迂曲。

　　心不实故。

　　为此土人有如是过所以发誓求化他方。

　　尔时佛姨母摩诃波阇波提比丘尼。

　　义如序品。

　　与学无学比丘尼六千人俱。

　　佛之姨母与尼众俱。

　　从座而起一心合掌。

　　先具威仪。

　　瞻仰尊颜目不暂舍。

　　将有所请愿闻授持所以瞻敬不能暂舍。

　　于时世尊告憍昙弥。

　　此云众主以是尼众主首之故亦即如来姨母之名出本行集。

　　何故忧色而视如来。

　　佛见姨母颇有忧色所以问之。

　　汝心将无谓我不说汝名授阿耨多罗三藐三菩提记耶。

　　汝心将非谓我授记于尼众中不提名字为授记莂所以忧耶。

　　憍昙弥。

　　佛告姨母。

　　我先总说一切声闻皆已授记。

　　僧尼虽异据所修行同称声闻既云一切皆与授记则诸尼众已在其中。

　　今汝欲知记者。

　　今欲得知别记名者。

　　将来之世。

　　于未来时。

　　当于六万八千亿诸佛法中。

　　六万即表六根八千即表八识六根八识一时清净名见诸佛。

　　为大法师。

　　于大乘中而为法师。

　　及六千学无学比丘尼俱为法师。

　　六千尼众亦复如是。

　　汝如是渐渐具菩萨道。

　　汝等如是渐渐修行具足菩萨所修之道。

　　当得作佛号一切众生喜见。

　　因中具修慈忍之行不恼众生所以果上一切众生皆喜见之。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　憍昙弥是一切众生喜见佛及六千菩萨。

　　即六千尼。

　　转次授记。

　　展转次第与授记莂。

　　得阿耨多罗三藐三菩提。

　　得成无上正遍知觉。

　　尔时罗睺罗母耶输陀罗比丘尼作是念。

　　罗睺母者是佛之亲义当别记未闻佛言所以作念。

　　世尊于授记中独不说我名。

　　意谓诸尼皆得别记而独于我不闻拈出。

　　佛告耶输陀罗汝于来世百千万亿诸佛法中修菩萨行。

　　百千万亿诸佛之法不出修行一念之心善净心法名曰介尔。

　　为大法师渐具佛道。

　　常为大众演法之师渐渐具足成佛之道。

　　于善国中当得作佛。

　　因修善行果应善国。

　　号具足千万光相。

　　因中供养百千万亿佛具菩萨道果上具足千万光相成十力尊。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　佛寿无量阿僧祇劫。

　　住世寿量如是长远。

　　尔时摩诃波阇波提比丘尼及耶输陀罗比丘尼并其眷属。

　　二比丘尼及六千众。

　　皆大欢喜得未曾有。

　　俱蒙授记将来成佛故皆欢喜得未曾有。

　　即于佛前而说偈言世尊导师安隐天人。

　　唯佛世尊是大导师善能安隐诸天人民。

　　我等闻记心安具足。

　　我等得闻授记之音身心安宁所愿具足。

　　诸比丘尼说是偈已。

　　诸尼说偈赞叹佛已。

　　白佛言世尊我等亦能于他方国土广宣此经。

　　以力微故畏此浊恶愿于余处而广说经。

　　尔时世尊视八十万亿那由他诸菩萨摩诃萨。

　　世尊慈眼遍视会中所化弟子诸大菩萨。

　　是诸菩萨皆是阿惟越致。

　　此云不退转。

　　转不退法轮。

　　菩萨自住不退转地复转不退无上法轮。

　　得诸陀罗尼。

　　此云总持是诸菩萨得此三昧总皆摄持护善遮恶。

　　即从座起至于佛前一心合掌。

　　诸大菩萨八十万亿见佛一视善解知机故从座起合掌具仪致敬于佛。

　　而作是念。

　　众心作念。

　　若世尊告来我等持说此经者。

　　若蒙世尊敕使我等受持读说此经典者。

　　当如佛教广宣斯法。

　　当依佛教广说此经。

　　复作是念。

　　又复作意如是念言。

　　佛今默然不见告敕。

　　佛于今者但只默然不见发言有所告命。

　　我当云何。

　　我等今是当如之何。

　　时诸菩萨敬顺佛意。

　　敬顺如来前宝塔品付嘱之意。

　　并欲自满本愿。

　　并欲自满菩萨所修本有行愿。

　　便于佛前作师子吼而发誓言。

　　既思惟已即于佛前发师子音立深誓愿。

　　世尊我等于如来灭后。

　　我等诸人于佛灭后。

　　周施往返十方世界。

　　遍一切处佛之境界。

　　能令众生。

　　能令末世正信之人。

　　书写此经受持读诵解说其义如法修行正忆念。

　　如经中说修行之法正心忆念勤而行之。

　　皆是佛之威力。

　　皆藉世尊广大威力。

　　唯愿世尊在于他方遥见守护。

　　此方化周佛归圆寂余处机熟更应余方故云遥见希垂守护。

　　即时诸菩萨俱同发声而说偈言唯愿不为虑。

　　惟愿世尊不必为虑。

　　于佛灭度后恐怖恶世中我等当广说。

　　佛灭之后甚可恐怖浊恶世中我当广说。

　　有诸无智人恶口骂詈等。

　　有诸不善无智之人恶口秽言骂詈等事。

　　及加刀杖者我等皆当忍。

　　及以加之刀剑杖石当为弘经悉忍诸恶。

　　恶世中比丘邪智心谄曲。

　　恶世之僧无正智慧生诸异见心地不直谄佞迂曲。

　　未得谓为得。

　　如第四禅无闻比丘本是凡夫妄言证圣。

　　我慢心充满。

　　自高我慢邪心充满。

　　或有阿练若。

　　此云空静处谓或有人修空静行。

　　纳衣在空闲。

　　冬夏常被一衲之夜在彼闲处修于空静。

　　自谓行真道轻贱人间者。

　　自谓所行是真实道轻贱人间行化之者。

　　贪着利养故与白衣说法。

　　为贪利养与俗说法。

　　为世所恭敬如六通罗汉。

　　得诸世人之所恭敬如同得果六通罗汉。

　　是人怀恶心常念世俗事。

　　口虽说法心存求利是人内怀如此恶见常念世间尘俗之事。

　　假名阿练若好出我等过。

　　借练若名行尘俗事好出我等弘经者过。

　　而作如是言。

　　出彼邪见所谤之言。

　　此诸比丘等是贪利养故说外道论议。

　　反谤人𨞬慈悲大士名贪利人斥毁所说大乘妙经名外道义。

　　自作此经典诳惑世间人。

　　反谤佛经是私撰造欺诳迷惑世间之人。

　　为求名闻故分别说是经。

　　为欲求于名声闻望故分别说如是之经。

　　常在大众中欲毁我等故。

　　常在一切大众之前为欲毁訾我等之故。

　　向国王大臣婆罗门居士。

　　向于国王及以大臣诸婆罗门即净行者居士即是处家之士。

　　及余比丘众诽谤说我恶。

　　及在其余比丘之前生诸诽谤说我等恶。

　　谓是邪见人说外道论议。

　　以正为邪反生轻谤。

　　我等敬佛故悉忍是诸恶。

　　我等为欲敬顺佛故悉忍是等违恼之恶。

　　为斯所轻言汝等皆是佛。

　　为此邪见轻谤者言汝等诸人悉皆是佛。

　　如此轻慢言皆当忍受之。

　　如此之类轻慢语言以为法故皆忍受之。

　　浊劫恶世中多有诸恐怖。

　　谓当来世浊恶之时多有是等恐怖之事。

　　恶鬼入其身骂詈毁辱我。

　　诸邪恶鬼附入其身常见骂詈毁辱于我。

　　我等敬信佛当着忍辱铠。

　　我等诸人欲言如来当修慈忍大悲之行着忍辱铠化所难化。

　　为说是经故忍此诸难事。

　　为欲广说是经之故当忍此等难忍之事。

　　我不爱身命但惜无上道。

　　我等不敢自爱身命但当爱惜无上之道。

　　我等于来世护持佛所嘱。

　　我等当于未来之世护持世尊之所付嘱。

　　世尊自当知。

　　我心如是佛自当知何待我说。

　　浊世恶比丘不知佛方便随宜所说法。

　　浊恶世中诸比丘等不善了知佛慈方便诸三乘法随宜所说乃生疑心执权谤实。

　　恶口而颦蹙。

　　颦蹙即是眉头皱也以薄福故闻是妙经颦蹙骂詈。

　　数数见摈出。

　　数数反见摈出众外。

　　远离于塔寺。

　　远离僧坊塔寺之处。

　　如是等众恶。

　　有如是等种种众恶。

　　念佛告敕故皆当忍是事。

　　思念吾佛告敕之故持说此经皆当忍受诸如是等违恼之事。

　　诸聚落城邑。

　　村居聚落或城郭中或是县邑诸众生居。

　　其有求法者。

　　其或有人求大法者。

　　我皆到其所说佛所嘱法。

　　我等皆当到其所住说佛所嘱无上妙法。

　　我是世尊使处众无所畏。

　　八十万亿深地圣人神通自如道力充盛能于浊恶末世之中当为如来说法之使处众演说得大无畏非同先来初心菩萨及罗汉等。

　　我当善说法愿佛安隐住。

　　我等当得善说法要愿佛安住不必介怀。

　　我于世尊前。

　　释迦佛前。

　　诸来十方佛。

　　十方远来诸分身佛。

　　发如是誓言。

　　勇发如上深重誓言。

　　佛自知我心。

　　佛神力故自知我等广大坚固誓愿之力。

　　妙法莲华经卷第五

　　妙法者即是心法心是法体法是心用念头瞥起事相随生一切时中放教平澹但依公理勿徇私情自然明白无往不通如是清净不染尘埃如是公正无有谄邪微妙香洁甚于莲华我佛证此愍物迷之故现世间说如是法名之为一大事四缘诸佛由是得最正觉其法妙故名为妙法居尘不染名曰莲华经者法也教诸众生法兹常理回光返照入一佛乘。

　　姚秦三藏法师鸠摩罗什奉　诏译

　　众生语音在处各异佛出中梵随彼方言演说诸法传至东华语音字义皆不可晓有丘慈国罗什法师博通三藏善知佛理姚秦国主遣使迎来译中梵音成东华语。

　　妙法莲华经安乐行品第十四

　　前持品中盖因如来劝募流传药王乐说及二万众敬顺佛意发誓通经佛又以眼愿视大众八十万亿大菩萨众誓于恶世竭力流通于是文殊复为末世初心菩萨白佛世尊求方便门云何修进。

　　尔时文殊师利法王子。

　　文殊师利此云妙德佛为法王菩萨传道名法王子。

　　菩萨摩诃萨。

　　此云大道心成众生盖称文殊有大道心能成众生。

　　白佛言世尊。

　　佛有圣德为世所尊。

　　是诸菩萨甚为难有。

　　叹前持品发誓通经诸大菩萨甚是难有。

　　敬顺佛故。

　　敬重随顺如来之故。

　　发大誓愿。

　　对于佛前发深重愿。

　　于后恶世。

　　于佛灭后浊恶之世。

　　护持读说是法华经。

　　护惜任持读诵解说如是妙经。

　　世尊菩萨摩诃萨。

　　此指末世初发道心诸菩萨也。

　　于后恶世云何能说是经。

　　初心之人根力既浅恶世之中云何可行。

　　佛告文殊师利。

　　因文殊问如来答之。

　　若菩萨摩诃萨于后恶世欲说是经。

　　若有菩萨于恶世中欲说是经。

　　当安住四法。

　　一教行处及亲近处名身安乐行二诫口过令善说法名口安乐行三净心业离贪瞋痴名意安乐行四起慈悲誓度一切名誓愿安乐行。

　　一者安住菩萨行处。

　　于佛法中终日履践名为行处。

　　亲近处。

　　远离恶友亲友善人名亲近处。

　　能为众生演说是经。

　　行用有法亲近得人则能为他演说是经。

　　文殊师利云何名菩萨摩诃萨行处。

　　牒前章门重新问起何名菩萨行用之处。

　　若菩萨摩诃萨。

　　能行之人。

　　住忍辱地。

　　安心住于忍辱之地。

　　柔和善顺。

　　柔则勿强和则勿诤善则远恶顺则随宜。

　　而不卒暴。

　　而不可以仓卒躁暴。

　　心亦不惊。

　　若闻妙法亦勿惊疑。

　　又复于法无所行。

　　又复常于妙法之中敬顺佛意谦卑自牧勿谓于法能有所行。

　　而观诸法如实相。

　　而当观察一切诸法本来空寂如实之相。

　　亦不行不分别。

　　恐人闻说法性本寂使谓如空无所分别亦勿行此无分别见。

　　是名菩萨摩诃萨行处。

　　如是而行是名菩萨之所行处。

　　云何名菩萨摩诃萨亲近处。

　　前云安住亲近之处故此牒起为之释通。

　　菩萨摩诃萨不亲近。

　　不可纵情亲附近傍。

　　国王王子大臣官长。

　　若近贵人恐恃权势损物害他。

　　不亲近诸外道梵志。

　　不可亲近诸外道中出家之人行梵志者。

　　尼犍子等。

　　诸外道种总有六师各有弟子师资合论九十六种故云等也心外求法名为外道梵语尼犍陀此云离系即外道中出家总名为离人间系眷之故。

　　及造世俗文笔赞咏外书。

　　及勿亲近制造俗典文笔之人以至赞叹咏外书者。

　　及路伽耶陀。

　　此云恶论世俗之中恶不善论。

　　逆路伽耶陀者。

　　此云逆论背逆君父不善之论及路伽耶陀名师破弟子逆路伽耶陀名弟子破师者之一字即学论人不可近者恐为所感生诸异见。

　　亦不亲近诸有𠒋戏。

　　又亦勿近𠒋险戏者。

　　相叉相扑。

　　共相叉搪与夫厮扑。

　　及那罗等。

　　那罗此云力士捔力戏也。

　　种种变现之戏。

　　应是世间妆饰面首变诸异相缘撞倒掷如路岐人所作之戏若观戏剧令心捶荡。

　　又不亲近旃陀罗。

　　此云屠侩即杀生者。

　　及畜猪羊鸡狗。

　　畜此等物无非为杀。

　　畋猎渔捕。

　　猎兽捕鱼等是恶类狎习恶者损己道心。

　　诸恶律仪。

　　应诸不善杀害之法名恶律仪。

　　如是人等。

　　如上种种诸恶人辈。

　　或时来者。

　　或时之间善心来者。

　　则为说法。

　　则可与之说于正法。

　　无所希望。

　　不可有所希望之心。

　　又不亲近求声闻。

　　求小乘果。

　　比丘比丘尼。

　　出家僧尼。

　　优婆塞。

　　善男子。

　　优婆夷。

　　善女人即小乘四众也。

　　亦不问讯。

　　道既不同不须问讯。

　　若于房中。

　　房院之中。

　　若经行处。

　　行道之处。

　　若在讲堂中不共住止。

　　若或在于讲堂之中不必与之同一住止。

　　或时来者。

　　如是人等或时之间以好心故而自来者。

　　随宜说法。

　　但可随宜与之说法。

　　无所希求。

　　切勿有所希求之心。

　　文殊师利又菩萨摩诃萨。

　　又复习大菩萨之人。

　　不应于女人身。

　　不当于女人之身。

　　取能生欲想相。

　　生心取着起情欲相。

　　而为说法。

　　内心腐秽外现威仪而为说法。

　　亦不乐见。

　　亦不欲见女人之身。

　　若入他家。

　　若有缘故入于他家。

　　不与小女处女寡女等共语。

　　小女即年幼者处女即是在室大童女也寡女即丧其夫守寡之者与之共语事涉讥嫌况为诱调恐生重过。

　　亦复不近五种不男之人以为亲厚。

　　端谨之人因心正故形体具足诸邪谄者由宿恶业虽得人身诸根不具言五种者一生谓生下来男根不具二键谓键去外肾三妒谓见他行欲心妒色故身分方勇四变谓或时变转男女不定五半谓上半月男下半月女由形不正故号不男斯等之人性多杂染无丈夫操故诫勿近与之亲厚自害道心。

　　不独入他家。

　　不可独自入他俗舍。

　　若有因缘。

　　若有急缘事不容己。

　　须独入时。

　　须因独自入他家时。

　　但一心念佛。

　　但当一心想念于佛佛既见前过恶自弭。

　　若为女人说法。

　　若或有缘为女说法。

　　不露齿笑。

　　笑不露齿欲谨严也。

　　不现胸臆。

　　遮覆胸臆令拘检也。

　　乃至为法犹不亲厚。

　　乃至正念实心为法犹不当得而生亲厚。

　　况复余事。

　　况复为余不善之事。

　　不乐畜年少弟子。

　　年少之人多诸轻躁。

　　沙弥小儿。

　　沙弥幼小未禀具戒小儿憍懦非受道器。

　　亦不乐与同师。

　　亦不欲与是等同师。

　　常好坐禅。

　　常须好乐安坐禅寂。

　　在于闲处。

　　在于空旷闲静之处。

　　修摄其心。

　　心久在迷遂成过病今欲入道须修其心令复本净于一切时摄其正念。

　　文殊师利是名初亲近处。

　　四安乐行第一先明菩萨行处亲近处就亲近中又自分二初从菩萨摩诃萨不亲近国王等即初亲近处二从复次菩萨摩诃萨观一切法空等即第二亲近处初亲近中又自分二初不近国王等此是即远论近凡非其人皆勿亲近是令远去又云或时来者则为说法是令近之即远论近也又云常好坐禅等令修摄其心乃即近论近也。

　　复次菩萨摩诃萨观一切法空如实相。

　　一切法者谓世出世间诸所有法正心诚意如理详审名之为观了一切法本性空寂求其起处而不可得即知本空虽则性空不妨现用复是假义空假不二即是中道非一非三而三而一名如实相又复应知如即空义相即假义实即中义不一不异不并不别一性圆具即空假中如实相也。

　　不颠倒。

　　自体本空实无倒正背觉合尘名颠倒相灭尘合觉即无颠倒。

　　不动。

　　法性本空如如不动。

　　不退。

　　了性平等不生退屈。

　　不转。

　　如箭离弦无反回势。

　　如虚空。

　　如大虚空无一切相。

　　无所有性。

　　无其所有种种妄性妄既本空心思处灭。

　　一切语言道断。

　　非口可议语路处绝。

　　不生不出不起。

　　性空寂故本自不生叶如幻化本自不出无始无终本自不起起灭皆幻性自本空三际来之如梦所见生出起相皆不可得。

　　无名无相。

　　无名者法身之体遍一切处而不可以名字诠显如佛菩萨菩提涅槃凡诸名字悉是假立无相者谓无我人众生寿者虚妄之相非无如实清净之相。

　　实无所有。

　　法身清净照体独立实无前境所有之相。

　　无量无边。

　　无量者法身之体包遍虚空而不可以数日度量无边者体本空寂前后际断而不可以边际推穷。

　　无碍无障。

　　无碍者体性虚通无有质碍如风于空无所碍故无障者体性无染离一切障无明体相本自不有无烦恼障自性清净过恶不生则无业障生死本空不受后有则无报障。

　　但以因缘有。

　　体虽空寂不碍缘生譬如虚空体非群相而不拒彼诸相发挥以无明为缘则起六凡法界贪嗔痴者三恶道起不贪嗔痴三善道起以教行为缘则起四圣境界修四谛法则起声闻修十二缘则起缘觉修六度行则起菩萨无缘大慈不思议用则起佛乘非心为因非境为缘世出世法无从而生但以因缘而有法起。

　　从颠倒生故说。

　　楞严云众生无始种种颠倒皆由不知二种根本错乱修习云何二种一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣当知本明元清净体即如实相枉受轮回入诸趣者即指六凡从颠倒生故说轮转一念顿悟了性本空大千沙界水上浮沤一切圣凡犹如电拂。

　　常乐观如是法相。

　　常愿谛观如是空寂清净本然如实之相。

　　是名菩萨摩诃萨第二亲近处。

　　此是即非远非近处而论亲近。

　　尔时世尊欲重宣此义而说偈言。

　　如来欲显灭后恶世初心菩萨行处近处住四安乐第一行门重括前意以偈敷演欲令速证安乐解脱寂静妙常。

　　若有菩萨。

　　若有佛子行菩萨道。

　　于后恶世。

　　于佛灭后浊恶世中。

　　无怖畏心。

　　无有怕怖畏惧之心。

　　欲说此经。

　　欲说如是妙法华经。

　　应入行处。

　　即前文中菩萨行处。

　　及亲近处。

　　即前文中亲近之处。

　　常离国王及国王子大臣官长。

　　王有威力王子储君大臣乘权郡县官长各有权势恐或亲附恃势恼他长慢损德。

　　𠒋险戏者。

　　即世邪术刀杖等戏。

　　及旃陀罗。

　　诸屠侩者是等心恶悉令离之。

　　外道梵志。

　　外道出家行梵志者道不同故不相为谋。

　　亦不亲近增上慢人。

　　增上修行傲慢之人。

　　贪着小乘。

　　于小乘教生贪着心。

　　三藏学者。

　　学经律论小乘藏者虽则习学三藏之教机劣智微非菩萨友。

　　破戒比丘。

　　虽是比丘破佛禁戒。

　　名字罗汉。

　　非实有德名字号为得道罗汉。

　　及比丘尼好戏笑者。

　　尼女报别近则招讥好多戏笑尤当远之。

　　深着五欲。

　　于五尘境深生欲着。

　　求现灭度。

　　求现异相妄称涅槃。

　　诸优婆夷。

　　女人非是所可亲近况复贪欲求现清净涅槃相者。

　　皆勿亲近。

　　如上诸人皆勿亲近。

　　若是人等以好心来。

　　虽非其人用好心来。

　　到菩萨所为闻佛道。

　　到菩萨所为欲闻道。

　　菩萨则以无所畏心。

　　凡升高座先自安心。

　　不怀希望而为说法。

　　不可怀于希望之意当须安详为之说法。

　　寡女处女。

　　寡妇室女。

　　及诸不男。

　　生键妒变半五种不男如前已解。

　　皆勿亲近以为亲厚。

　　皆莫近傍亲爱相厚。

　　亦莫亲近屠儿魁脍。

　　杀中之魁名为魁脍。

　　畋猎渔捕。

　　纵火曰畋用犬曰猎渔网张捕。

　　为利杀害。

　　为财利故而行杀害。

　　贩肉自活。

　　贩卖鱼肉以自活命。

　　炫卖女色。

　　即倡妓家以色炫卖。

　　如是之人皆勿亲近。

　　近杀增瞋近色生欲皆令勿近。

　　𠒋险相扑。

　　即前𠒋戏及相叉扑。

　　种种嬉戏。

　　应是种种世间嬉戏。

　　诸淫女等。

　　前炫色者为利故卖令诸淫女说贪色者。

　　尽勿亲近。

　　是等诸人皆非善类尽勿近之。

　　莫独屏处为女说法。

　　夫说法者应于当阳屏处涉私不可说也。

　　若说法时无得戏笑。

　　说法之时贵于持重戏笑非法毋得如是。

　　入里乞食将一比丘。

　　入村里时须将一人以为同伴。

　　若无比丘一心念佛。

　　必若无人可以为侣当须一心思念于佛勿令散乱。

　　是则名为行处近处。

　　结归上文行近二处。

　　以此二处能安乐说。

　　用此行近二如法处能得安乐可以说之若余非处不可说也。

　　又复不行上中下法。

　　菩萨六度名为上法缘觉所修名为中法声闻四谛名为下法皆非佛道复不当行。

　　有为无为。

　　有为即是世间因果生死苦业人天之法无为即是空寂涅槃二乘小行方便之法。

　　实不实法。

　　实者即是有宗执一切法悉是实有不实义者即是空宗空有二见皆非佛乘求佛道者不当行也。

　　亦不分别是男是女。

　　佛法平等普被一切亦不必得分别男女。

　　不得诸法不知不见。

　　小乘法中诫令择机有得不得如诸律部唯被僧尼未禀具者不许见闻大菩萨法但有能解法师语者悉得闻之如海纳流无所简择。

　　是则名为菩萨行处。

　　如是而行是名菩萨之所行处。

　　一切诸法空无所有。

　　一切法者谓五阴十二入十八界世间诸法及出世间四谛十二缘六度万行乃至八万四千陀罗尼门皆悉空寂本无所有。

　　无有常住亦无起灭。

　　小乘三藏说色生灭性是真常色性两分一常一灭大乘法者空即是色无有常住色即是空亦无起灭不同小乘二边之见空色不二即是圆常。

　　是名智者所亲近处。

　　如是解了不堕愚痴名为智者所亲近处。

　　颠倒分别诸法有无。

　　法性本寂离一切相众生颠倒妄起分别说有说无皆名妄见。

　　是实非实。

　　小乘有宗执一切法悉是实有小乘空宗说一切法悉如幻梦非是实有。

　　是生非生。

　　小乘藏中说色从缘名为生法性是本有非从缘生名非生法大教一乘全性起色如水起波了色非生全波即水非特愚夫迷真遂妄名为颠倒诸三乘人依不了义随执一门不能圆会皆属遍邪颠倒中摄。

　　在于闲处修摄其心。

　　修行之法贵要沉静若处隤闹心岂能安佛劝行人在于空闲寂静之处以摄其心。

　　安住不动如须弥山。

　　安心住定而不倾动犹如镇静须弥山王。

　　观一切法皆无所有。

　　以智观察了法性空。

　　犹如虚空无有坚固。

　　犹如太虚本来空寂无有坚固室碍之相。

　　不生不出不动不退。

　　本性自尔不从因出不从缘生不从法起不曾动摇亦无进退。

　　常住一相。

　　前文中云无有常住今此又云常住一相其旨云何前云无者是破偏见确定死常今此常住是住无相一实相理。

　　是名近处。

　　是名菩萨所亲近处。

　　若有比丘于我灭后入是行处及亲近处。

　　若有人能于佛灭后入于如上行近二处。

　　说斯经时无有怯弱。

　　前云心无所畏今云无有怯弱此劝行人留心于道先当静定观法观缘精思熟虑理义入神行必依经言必中理纵然有得亿千万众悉在目前举起口时句句令他心开意解学力既到智解又明如理而说何怖之有苟不精究诈言得解欲无畏怯其可得乎。

　　菩萨有时入于静室。

　　菩萨有缘欲说法时先当入于寂静之室。

　　以正忆念随义观法。

　　以正定心记忆思念随经中义观察于其所说之法。

　　从禅定起。

　　思得之已理义精当然后安详从定而起。

　　为诸国王王子臣民婆罗门等开化演畅说斯经典。

　　即前文云如是人等或时来者则为说法。

　　其心安隐无有怯弱。

　　如我所说依而行之则得其心自然安隐无有临时怖畏大众怯弱之过。

　　文殊师利是名菩萨安住初法。

　　安心住畏菩萨所修最初安乐清净行门。

　　能于后世说法华经。

　　则能于佛灭后恶世为诸四众说法华经自此以去一段经文正当第二口安乐行。

　　又文殊师利如来灭后于末法中欲说是经。

　　于佛灭后欲说法华。

　　应住安乐行。

　　应当住于安乐行门。

　　若口宣说若读经时。

　　若说若读此经之时。

　　不乐说人及经典过。

　　不欲说人及经典过。

　　亦不轻慢诸余法师。

　　亦不可以轻陵侮慢诸余经典说法之师。

　　不说他人好恶长短。

　　不说共他寻常之人身中好恶长短之事。

　　于声闻人。

　　小乘之人。

　　亦不称名说其过恶。

　　亦不指名谈其过失。

　　亦不称名赞叹其美。

　　亦不指名赞其德处云何毁赞二俱不可以坏真心平等法故毁之生诤互不能安赞之生爱容引余人入于小法故双止也。

　　又亦不生怨嫌之心。

　　此尤不可。

　　善修如是安乐心故。

　　善能摄修如是口业则令其心得安乐故。

　　诸有听者不逆其意。

　　法师演说当观机缘顺听者意不可逆之。

　　有所难问。

　　前人有所质难请问。

　　不以小乘法答。

　　若问大时答以小义则失机宜。

　　但以大乘而为解说。

　　问小答大引权入实问大答大正合前机二俱有益。

　　令得一切种智。

　　令诸听者皆得中道一切种智。

　　尔时世尊欲重宣此义而说偈言菩萨常乐安隐说法。

　　修行菩萨常欲离过令心安隐如理说法。

　　于清净地而施床座。

　　当择清净无染浊处而施说法高广床座。

　　以油涂身。

　　小乘教中不许爱好香油涂身今令涂者为除恶气非贪美也。

　　澡浴尘秽。

　　澡洗尘垢为净身也。

　　着新净衣。

　　或着新衣或洗浣净又所有衣求处非法亦名不净。

　　内外俱净。

　　内心外仪俱当清净。

　　安处法座。

　　安详居于说法之座。

　　随问为说。

　　随其所问而为解说。

　　若有比丘及比丘尼。

　　出家僧尼。

　　诸优婆塞。

　　清信男子。

　　及优婆夷。

　　清信女人。

　　国王王子。

　　王及王子。

　　群臣士民。

　　在朝群臣士子庶民。

　　以微妙义。

　　如上诸人到菩萨所当以微妙甚深之义。

　　和颜为说。

　　和悦颜色而为演说。

　　若有难问。

　　若有人来起难问时。

　　随义而答。

　　随其所问约义而答。

　　因缘譬喻。

　　或引因缘或举譬喻。

　　敷演分别。

　　敷布流演分别晓白。

　　以是方便。

　　以此等缘为化方便。

　　皆使发心。

　　皆令听者发无上心。

　　渐渐增益。

　　理可顿悟事须渐修令得增益。

　　入于佛道。

　　入于一乘无上佛道。

　　除懒堕意。

　　除去懒散惰慢之意。

　　及懈怠想。

　　及以懈倦荒怠之想。

　　离诸忧恼。

　　谨言离过则无忧心。

　　慈心说法。

　　以慈忍心而为说法。

　　昼夜常说。

　　昼夜常常为人演说。

　　无上道教。

　　明无上道一乘之教。

　　以诸因缘。

　　用诸善恶二种因缘恶令止息善劝修持。

　　无量譬喻。

　　以无量种事相譬喻。

　　开示众生。

　　开解晓示一切众生。

　　咸令欢喜。

　　咸令信解生欢喜心。

　　衣服卧具。

　　若于衣服及以卧具。

　　饮食医药。

　　二时饮食医治药料。

　　而于其中。

　　而心于此四事之中。

　　无所希望。

　　无有规求希望之心。

　　但一心念说法因缘。

　　但只专一端心正念演说妙法清净因缘。

　　愿成佛道。

　　愿得成就无上佛道。

　　令众亦尔。

　　令诸大众亦得如是。

　　是则大利安乐供养。

　　是则名为广大之利施于安乐清净供养。

　　我灭度后。

　　佛灭之后。

　　若有比丘。

　　说法之僧。

　　能演说斯妙法华经心无嫉恚诸恼障碍。

　　心中清净如湛止水无有一切嫉妒瞋恚亦无相恼障碍之事。

　　亦无忧愁及骂詈者。

　　亦无一切忧愁思虑及以恶语骂詈之者。

　　又无怖畏加刀杖等。

　　慈忍之人其心常安既不恼他人谁恼己则怖畏刀杖等事。

　　亦无摈出。

　　亦无被人摈出众外。

　　安住忍故。

　　能住大乘安乐行故。

　　智者如是。

　　诸有智者若能如是。

　　善修其心。

　　善能修摄于其道心。

　　能住安乐。

　　则能住于口安乐行。

　　如我上说。

　　如我上文之所宣说。

　　其人功德。

　　其弘经人所获功德。

　　千万亿劫。

　　于千万亿无数劫中。

　　算数譬喻。

　　以数算计引事譬喻。

　　说不能尽。

　　说其功德终不能尽。

　　△自此以去一段经文正当第三意安乐行。

　　又文殊师利菩萨摩诃萨。

　　若有菩萨摩诃萨埵。

　　于后末世法欲灭时。

　　于佛末世法欲灭时。

　　受持读诵。

　　信受忆持明读背诵。

　　斯经典者。

　　此法华者。

　　无怀嫉妒。

　　无得辄怀憎嫉妒忌。

　　谄诳之心。

　　谄佞虚诳不善之心。

　　亦勿轻骂学佛道者。

　　亦莫轻触及以骂詈习学佛门圣道之者。

　　求其长短。

　　推求伺觅他人长短。

　　若比丘比丘尼优婆塞优婆夷。

　　义如前解。

　　求声闻者。

　　求学声闻四谛之者。

　　求辟支佛者。

　　求学缘觉十二缘者。

　　求菩萨道者。

　　求六度行菩萨道者。

　　无得恼之令其疑悔。

　　勿得妄恼令生疑惑掉悔之心。

　　语其人言汝等去道甚远。

　　向前人说汝等所行去于佛道甚是长远。

　　终不能得一切种智。

　　终竟不能得于如来一切种智一切者即空智种即道种智空假不二即是圆融大觉如来中道妙智。

　　所以者何汝是放逸之人于道懈怠故。

　　汝是纵性放荡狂逸不善之人不能于道勤精进故此上七句正是轻恼他人之语。

　　又亦不应戏论诸法有所诤竞。

　　又亦不当于一切法强生戏论紊乱法门有所废立而兴诤竞。

　　当于一切众生起大悲想。

　　当于一切世间众生哀怜拔苦起大悲想。

　　于诸如来起慈父想。

　　于诸如来起于爱敬慈父之想。

　　于诸菩萨起大师想。

　　于诸菩萨起于受法大师之想。

　　于十方诸大菩萨常应深心恭敬礼拜。

　　于十方界诸大菩萨不应浅见应当深心恭敬礼拜。

　　于一切众生平等说法。

　　于诸众生以平等心而为说法。

　　以顺法故不多不少。

　　以顺平等心法之故不敢少多取中而说。

　　乃至深爱法者亦不为多说。

　　乃至于法深爱乐者亦不偏心为之多说。

　　文殊师利是菩萨摩诃萨于后末世法欲灭时。

　　于恶世中当如来法灭尽之时。

　　有成就是第三安乐行者。

　　有能成就此第三种安乐法门清净行者。

　　说是法时无能恼乱。

　　说法华时无有他缘而能恼乱。

　　得好同学共读诵是经。

　　得善好人与之同学受持读诵。

　　亦得大众而来听受。

　　亦能感得一切大众听信领受。

　　听已能持。

　　耳听闻已忆持在心。

　　持已能诵。

　　既忆持已然后能诵。

　　诵已能说。

　　既皆诵已能为人说。

　　说已能书。

　　为人说已又能书写。

　　若使人书。

　　自虽不能倩人为书。

　　供养经卷。

　　复能志心修法供养。

　　恭敬尊重赞叹。

　　恭敬故不敢侮慢尊重故不敢轻视赞叹故不敢毁訾。

　　尔时世尊欲重宣此义而说偈言若欲说是经。

　　若人欲得演说是经。

　　当舍嫉恚慢谄诳邪伪心。

　　当须舍去嫉妒嗔恚傲慢谄谀邪佞虚伪诸不善心。

　　常修质直行不轻懱于人。

　　常尔修习质朴正直如法之行不可轻易懱裂于人。

　　亦不戏论法。

　　又亦不可强生知见戏论于法。

　　不令他疑悔云汝不得佛。

　　不令他人生疑悔心云汝所修不得成佛。

　　是佛子说法。

　　若能如是善用其心此则名为佛子说法。

　　常柔和能忍。

　　常常柔和善能含忍。

　　慈悲于一切。

　　于诸众生起慈心故与之快乐起悲心故拔其苦恼。

　　不生懈怠心。

　　常勤为众而不可生懈慢怠堕。

　　十方大菩萨愍众故行道。

　　十方世界诸大菩萨愍众生故行慈悲道。

　　应生恭敬心是则我大师。

　　应当生于恭敬之心此则是我传法大师。

　　于诸佛世尊生无上父想。

　　于诸如来则起慈悲无上父想。

　　破于憍慢心说法无障碍。

　　破除一切憍傲慢心善说法要无障碍缘。

　　第三法如是智者应守护。

　　此第三种意安乐行其义如是诸有智者应当谨守常怀爱护。

　　一心安乐行。

　　齐一之心安乐妙行。

　　无最众所敬。

　　常为一切无量大众之所恭敬。

　　△自此以去一段经文正当第四誓愿安乐行。

　　又文殊师利菩萨摩诃萨。

　　佛告文殊有大道心成众生者。

　　于后末世法欲灭时。

　　如来之法有正像末正像之世人淳易化唯末法时善根转少难可化度故指此时弘经最难。

　　有受持法华经者。

　　有能持是法华经者。

　　于在家出家人中生大慈心。

　　当于在家善男信女出家僧尼众人之中生于大慈与乐之心。

　　于非菩萨人中生大悲心。

　　于诸不修菩萨大行邪见之人应生大悲拔苦之心。

　　应作是念。

　　应当发心作是念言。

　　如是之人则为大失。

　　如斯不信大乘之人是大过失。

　　如来方便随宜说法。

　　云何为失良由如来慈悲方便演说诸法。

　　不闻不知不觉。

　　不能听闻不能了知不能省觉。

　　不问不信不解。

　　不能请问不能信受不能问解则是大失。

　　其人虽不问不信不解是经。

　　其人虽则于是妙经不能请问不能信解。

　　我得阿耨多罗三藐三菩提时。

　　我若悟得无上道时。

　　随在何地。

　　随其所处在何方所。

　　以神通力智慧力。

　　当以神通而行化诱以智慧力而为开导。

　　引之令得住是法中。

　　从应作是念至住是法中正是第四誓愿度生安乐妙行以善诱之令得入法。

　　文殊师利是菩萨摩诃萨。

　　是修妙行道心众生。

　　于如来灭后有成就此第四法者。

　　有成就此大慈悲心大誓愿力第四一能安乐行者。

　　说是法时无有过失。

　　演说如是妙法华时无有一切不善过失。

　　常为比丘比丘尼优婆塞优婆夷国王王子大臣人民婆罗门居士等。

　　并如前解。

　　供养恭敬尊重赞叹。

　　由如法故愿力深重智解又深所以诸人皆敬仰也。

　　虚空诸天。

　　虚空之中所有诸天。

　　为听法故亦常随侍。

　　为欲听闻法音之故亦常昼夜随逐侍卫。

　　若在聚落城邑空闲林中。

　　其说法人若在村聚或是郡邑空闲静处山林之中。

　　有人来欲难问者。

　　有人来欲质难请问论法之者。

　　诸天昼夜常为法故而卫护之。

　　诸天面于佛前立誓护持正法有难说者故天护之。

　　能令听者皆得欢喜。

　　能令听闻法要之者皆得深妙法喜之乐。

　　所以者何。

　　云何持经诸天拥护闻者叹喜得大法利。

　　此经是一切过去未来现在诸佛神力所护故。

　　典由经深妙十方三世一切诸佛以神通力之所护故。

　　文殊师利是法华经。

　　如是妙法大乘经。

　　于无量国中乃至名字不可得闻。

　　于余无量国土之中乃至欲闻首题名字尚不可得。

　　何况得见受持读诵。

　　何况亲眼欲见是经心内受持口中读诵。

　　文殊师利譬如强力转轮圣王。

　　金轮王者王四天下有大威力强压一切经举轮王以况于佛有大威德摄化一切种种众生。

　　欲以威势降伏诸国。

　　王欲以势降诸小国如佛现通降伏魔众。

　　而诸小王不顺其命。

　　小国不顺轮王之命如诸异见不入正法。

　　时转轮王起种种兵而往讨罚。

　　兵之为义象马步骑隐伏扬耀名色不同故云种种喻佛善巧或折或摄神通妙用愈出愈奇而人莫测。

　　王见兵众战有功者即大欢喜随功赏赐。

　　王喜兵胜欢喜赐赏佛见弟子勤修正行随其功力与方便果。

　　或与田宅聚落城邑。

　　田即三昧宅即智慧聚落即喻初二两果邑即三果城即四果涅槃之乐。

　　或与衣服严身之具。

　　军功胜者赐以章服紫袍金带法战胜者得服惭愧忍辱之衣得行养身助道之法。

　　或与种种珍宝金银琉璃砗磲码瑙珊瑚琥珀。

　　或复赐与珍玩之具七宝妙物喻佛授彼有德行者七觉支宝。

　　象马车乘奴婢人民。

　　军功赐以鞍马乘舆法将赐以象马车乘即是二乘尽无生智奴婢即是神通功用人民即是有漏善法。

　　唯髻中明珠不以与之。

　　唯王顶髻一颗明珠不妄与人喻佛顶上甚深妙法是人乃付。

　　所以者何。

　　有何所以不轻与人。

　　独王顶上有此一珠。

　　独王有者言其贵极喻一乘法唯佛独知。

　　若以与之。

　　若轻与之。

　　王诸眷属必大惊怪。

　　即三乘人自谓无分偶然赐之反生惊怪。

　　文殊师利如来亦复如是。

　　合轮王喻。

　　以禅定智慧力。

　　由禅定智慧二种道力。

　　得法国土。

　　得出世法无生国土。

　　王于三界。

　　统王三千大千世界。

　　而诸魔王不肯顺伏。

　　诸魔王者内即心魔五阴烦恼及以死魔外则天魔居欲界顶行人修进道业将成震动魔宫故来相扰不肯顺正而自调伏。

　　如来贤圣诸将与之共战。

　　佛诸弟子于生死中与魔相战。

　　其有功者。

　　于其中间有功劳者。

　　心亦欢喜。

　　佛心亦复与之助喜。

　　于四众中为说诸经。

　　于僧尼士女四种众中与之演说诸余经典。

　　令其心悦。

　　令其闻之心生欢悦。

　　赐以禅定解脱。

　　四禅四定及八解脱。

　　无漏根力。

　　无漏智慧五根五力。

　　诸法之财。

　　即指三十七品名为出世解脱之财。

　　又复赐与涅槃之城。

　　得涅槃者能脱生死譬如大城可以御敌。

　　言得灭度。

　　示言已得出世寂灭。

　　引导其心令皆欢喜。

　　以斯方便诱引化导令皆闻之心得欢喜。

　　而不为说是法华经。

　　而独不为说是法华。

　　文殊师利如转轮王。

　　合如来喻。

　　见诸兵众有大功者心甚欢喜。

　　如兵有功王心甚喜。

　　以此难信之珠。

　　以此顶上难信之法。

　　久在髻中不妄与人。

　　八万四千法门名为头发此妙法者法中最胜如髻中珠四十余年秘而不谈名为久在为机未熟不敢说示。

　　而今与之。

　　而今灵山根器既淳正是其持觌面付与。

　　如来亦复如是。

　　如来说法随机受道亦如轮王随功赏赐。

　　于三界中为大法王。

　　为大乘教法中之王。

　　以法教化一切众生。

　　以无漏法教化一切。

　　见贤圣军。

　　见大小乘贤圣军之。

　　与五阴魔。

　　色受想行识五者和聚假名为人被身心恼名曰阴魔。

　　烦恼魔。

　　即指一念无明烦恼或乱正性名之为魔。

　　死魔共战。

　　人皆有死所不能免名之为魔修善却恶名共魔战。

　　有大功勋。

　　战退诸魔有大功勋。

　　灭三毒出三界破魔网。

　　罗汉之人灭尽三毒得出三界不为界系之所羁縻名破魔网。

　　尔时如来亦大欢喜。

　　如来见诸修道之者得出三界亦大喜悦。

　　此法华经能令众生至一切智。

　　此之妙经能令修者至于一切如来智地。

　　一切世间多怨难信。

　　世间之人多所怨恶难得信受。

　　先所未说。

　　先为难信所以未说。

　　而今说之。

　　今因信及所以说之。

　　文殊师利此法华经是诸如来第一之说。

　　此经微妙乃是诸佛第一法门。

　　于诸说中最为甚深。

　　于诸所说经典之中此经最为甚深难解。

　　末后赐与。

　　末后灵山为开三乘同入佛性遂乃赐之。

　　如彼强力之王。

　　如彼强力转轮圣王。

　　久护明珠。

　　久护顶髻所有明珠。

　　今乃与之。

　　今因极太不赏之功乃赐与之。

　　文殊师利此法华经诸佛如来秘密之藏。

　　久默斯要不务速说名秘密藏今乃分明为众而说即是显露。

　　于诸经中最在其上。

　　诸经之中各有果位如诸小王此法华经统摄一切如转轮王。

　　长夜守护不妄宣说。

　　于诸众生无明长夜深心守护不敢妄说。

　　始于今日乃与汝等而敷演之。

　　始于末后灵山会上知时举要与汝等说。

　　尔时世尊欲重宣此义而说偈言。

　　佛欲重宣誓愿安乐甚深之义而作偈说。

　　常行忍辱哀愍一切。

　　常行安忍耐于耻辱哀愍一切世间众生。

　　乃能演说佛所赞经。

　　如是之人乃能末世演说佛赞妙法华经。

　　后末世时持此经者。

　　末世持此法华经者。

　　于家出家及非菩萨。

　　于在家人及出家者乃至非是学教菩萨。

　　应生慈悲。

　　于是等人当生愍恤。

　　斯等不闻不信是经则为大失。

　　于此妙经不能从师闻问信解则是大失。

　　我得佛道。

　　我若得明无上佛道。

　　以诸方便为说此法。

　　以诸所应善巧方便为说此之甚深妙法。

　　令住其中。

　　令彼闻者住于法中。

　　譬如强力转轮之王兵战有功赏赐诸物。

　　王见兵胜称功而赏。

　　象马车乘严身之具及诸田宅聚落城邑或与衣服种种珍宝奴婢财物欢喜赐与。

　　一一如前表对释说。

　　如有勇健能为难事。

　　如有杰出勇健之人起三界者。

　　王解髻中明珠赐之。

　　佛开顶上圆融智宝而赐与之。

　　如来亦尔。

　　如轮王也。

　　为诸法王忍辱大力智慧宝藏。

　　佛为法王有大忍力具足智慧功德宝藏。

　　以大慈悲如法化世。

　　如诸佛说佛亦随行诱化一切故云如法。

　　见一切人受诸苦恼欲求解脱。

　　见世上人受诸一切愁忧苦恼欲求清净自在解脱。

　　与诸魔战。

　　与诸四魔之所凿战。

　　为是众生说种种法。

　　三乘教。

　　以大方便说此诸经。

　　佛以大悲善巧方便为诸众等说此诸经。

　　既知众生得其力已。

　　已知众生于方便法得修行力。

　　末后乃为说是法华。

　　待机熟已末后说妙。

　　如王解髻明珠与之。

　　赏极功也。

　　此经为尊众经中上。

　　于众经中此经最上。

　　我常守护不妄开示。

　　佛常秘护不轻示人。

　　今正是时为汝等说。

　　今日正是开示之时故为汝说。

　　我灭度后求佛道者。

　　佛灭末世欲求成就佛之道者。

　　欲得安隐演说斯经。

　　欲得常时身心安隐演说此经。

　　应当亲近如是四法。

　　即四安乐。

　　读是经者常无忧恼。

　　心安隐也。

　　又无病痛。

　　身安隐也。

　　颜色鲜白。

　　不丑黑也此因经力除现恶报。

　　不生贫穷卑贱丑陋。

　　未来之世常生胜处不受贫穷卑陋之事此因经力除来报也。

　　众生乐见如慕贤圣。

　　一切众生愿欲见之心生敬慕如见贤圣。

　　天诸童子以为给使。

　　童真天仙而来给侍此之四句转贫爱障成富足也。

　　刀杖不加毒不能害。

　　刀杖之属不临其身一切诸毒不能为害。

　　若人恶骂口则闭塞。

　　若人欲加骂詈之时口自闭塞。

　　游行无畏如师子王。

　　游行出间无所畏忌犹如兽王大威猛者此之六句转瞋恚障成安乐也。

　　智慧光明如日之照。

　　智慧明了其光普照如日当空罄无侧影此之二句转愚痴障成智慧也。

　　△自从此去直至品末说一大梦是转烦恼即成菩提。

　　若于梦中但见妙事。

　　善恶之境唯心所现以修善故心无恶想若感梦时其相亦善但见佛法胜妙之事其事云何如次下列。

　　△初梦信位。

　　见诸如来坐师子座诸比丘众围绕说法。

　　心存佛国胜境冥现见佛及众又闻说法此是心神灵悟所染暂得如是非为圣证。

　　又见龙神阿修罗等数如恒沙恭敬合掌。

　　又见众集恭敬于己。

　　自见其身而为说法。

　　见已为众而说诸法此是梦入十信位也。

　　△二梦十住。

　　又见诸佛身相金色。

　　前虽见佛未甚精明今见佛相作紫金色身轮应世也。

　　放无量光照于一切。

　　放光表智即意轮鉴机也。

　　以梵音声演说诸法。

　　以净妙音说方便教口轮说法也。

　　佛为四众说无上法。

　　又见如来为四众说无上道者即如实相一佛乘法无上道教。

　　见身处中合掌赞佛。

　　自见其身处大众中恭敬合掌说偈赞佛睹相生善也。

　　闻法欢喜而为供养。

　　闻佛为说一切之法心得欢喜而兴供养精义入神也。

　　得陀罗尼证不退智。

　　得总持门证智不退法眼清净也。

　　佛知其心深入佛道。

　　佛他心通知已深入一佛乘道。

　　即为授记成最正觉。

　　梦佛与授无上道记。

　　汝善男子当于来世得无量智佛之大道。

　　记于来世得佛智慧成无上道正报胜也。

　　国土严净广大无比。

　　所应之土广大净妙依报胜也。

　　亦有四众合掌听法。

　　化法流行徒众多也此上八句即梦佛为授记之辞梦成正觉从又见诸佛至合掌听法总二十六句此表梦入十住位也。

　　△三梦十行。

　　又见自身在山林中修习善法。

　　法虽本有非修不证在山林中乐寂净也修习善法勤正行也此表梦入十行位也。

　　△四梦十向。

　　证诸实相。

　　因修获证悟实相理此表梦入十向位也。

　　△五梦十地。

　　深入禅定见十方佛。

　　入于深禅定中见佛此表梦入十圣位也。

　　诸佛身金色百福相庄严。

　　见诸佛身作紫金色百福相好以为庄严。

　　闻法为人说。

　　从佛得闻微妙之法自见其身为他演说。

　　常有是好梦。

　　若人修此安乐行者常有如是善好之梦前云若于梦中但见妙事此是标起从见诸如来至十方佛此释妙事今此四句结示所梦五十位事不言等觉者摄十地中或可修即等觉证即妙觉也此下梦见八相成道。

　　又梦作国王舍宫殿眷属及上妙五欲。

　　虽为国王一切弃舍乐出家也。

　　行诣于道场在菩提树下而处师子座。

　　行至道场树下安座修圣道也。

　　求道过七日得诸佛之智。

　　求道七日得佛智慧证妙果也。

　　成无上道已起而转法轮为四众说法。

　　从定而起为众说法转法轮也。

　　经千万亿劫说无漏妙法。

　　梦经许久常说妙法。

　　度无量众生。

　　梦度生也。

　　后当入涅槃如烟尽灯灭。

　　度众事毕后入涅槃如油烟尽灯光即灭此表梦入般涅槃也。

　　△后四句彰功益。

　　若后恶世中说是第一法。

　　若使灭后末世之中能说如是第一之法。

　　是人得大利如上诸功德。

　　是说法人当得最妙广大利益如上所说不可思议甚深功德。

　　妙法莲华经从地涌出品第十五

　　灵山说妙他方远闻诸菩萨众其数众多过如八个恒河沙数闻释迦说弘经福大愿于此土发誓传通佛即止云不须汝等此世界中我所化者自有无数诸菩萨等能护是经作此语时下方旧住大菩萨众即时闻得皆从地涌。

　　尔时他方国土诸来菩萨摩诃萨。

　　从他方国来听法者。

　　过八恒河沙数。

　　言众多也。

　　于大众中起立合掌作礼而白佛言。

　　将欲请委起身具仪而白佛也。

　　世尊若听我等。

　　由诸菩萨从余佛土来至此方故求听许。

　　于佛灭后在此娑婆世界。

　　于释迦佛灭后恶世在此娑婆界。

　　勤加精进。

　　勤力加功精心进行。

　　护持读诵书写供养是经典者。

　　守护受持读诵书写敬心供养法华经者。

　　当于此土而广说之。

　　我当于此娑婆国土广为大众而演说之。

　　尔时佛告诸菩萨摩诃萨众。

　　因菩萨请佛故语之。

　　止善男子不须汝等护持此经。

　　令止此事不必烦汝。

　　所以者何我娑婆世界。

　　何故不劳我此世界。

　　自有六万恒河沙等菩萨摩诃萨。

　　上首弟子自有许多。

　　一一菩萨各有六万恒河沙眷属。

　　各人所化眷属之众亦各许多。

　　是诸人等能于我灭后护持读诵广说此经。

　　言我此众能任其责。

　　佛说是时。

　　释迦如来作是说时。

　　娑婆世界三千大千国土地皆震裂。

　　佛神力故感动他境振动地裂。

　　而于其中有无量千万亿菩萨摩诃萨同时涌出。

　　下方空中诸菩萨众闻佛语故从彼发来。

　　是诸菩萨身皆金色三十二相无量光明。

　　身紫金色相好具足光明无量皆大菩萨。

　　先尽在娑婆世界之下。

　　光明经云如此大地厚十六万八千由旬今言此下即空轮也。

　　此界虚空中住。

　　住虚空者不属彼此表住中道大涅槃空。

　　是诸菩萨闻释迦牟尼佛所说音声从下发来。

　　因师之命所以来也。

　　一一菩萨皆是大众唱导之首。

　　言是上首大菩萨也。

　　各将六万恒河沙等眷属。

　　言六万者即表六度一一度中有如是等眷属之行。

　　况将五万四万三万二万一万恒河沙等眷属者。

　　若表法者五即五眼四即四谛三即三学二即定慧一即一道清净。

　　况复乃至一恒河沙半恒河沙四分之一乃至千万亿那由他分之一。

　　从多至少次第减来。

　　况复千万亿那由他眷属况复亿万眷属况复千万百万乃至一万况复一千一百乃至一十况复将五四三二一弟子者。

　　从前次第减损那由他为亿为万为千为百为十至于五四三二一次第说眷属从多至少。

　　况复单己乐远离行。

　　言诸来者所带眷属或多或少或有独住乐于寂静不畜众者。

　　如是等比。

　　以如上等次第相比并。

　　无量无边。

　　无有数量无有边际。

　　算数譬喻所不能知。

　　以数算计以物譬喻无能知者。

　　是诸菩萨从地出已。

　　从下方中地裂出已。

　　各诣虚空七宝妙塔。

　　多宝佛塔住在空中菩萨远来欲见佛故故皆诣空七宝塔所。

　　多宝如来释迦牟尼佛所。

　　见二世尊。

　　到已向二世尊头面礼足。

　　来即诣见见已作礼。

　　及至诸宝树下师子座上佛所亦皆作礼。

　　以次巡礼。

　　右绕三匝合掌恭敬。

　　礼已绕旋表敬仪也。

　　以诸菩萨种种赞法而以赞叹。

　　用诸菩萨常途种种赞佛之偈以赞于佛。

　　住在一面。

　　既行礼已在一面立。

　　忻乐瞻仰于二世尊。

　　忻喜爱乐瞻视仰慕释迦多宝。

　　是诸菩萨摩诃萨从初涌出。

　　自从始初地中涌出。

　　以诸菩萨种种赞法而赞于佛。

　　赞二世尊。

　　如是时间经五十小劫。

　　经是许时。

　　是时释迦牟尼佛默然而坐。

　　世尊默然端坐受赞。

　　及诸四众亦皆默然五十小劫。

　　时会集众亦皆默然。

　　佛神力故。

　　以佛所证神通力故。

　　令诸大众谓如半日。

　　晓解之者即短而长见半日事如五十劫不了之者即长而短见五十劫如半日事。

　　尔时四众亦以佛神力故。

　　时会四众亦因佛力。

　　见诸菩萨遍满无量百千万亿国土虚空。

　　见于所来诸菩萨众遍满他境无量国土虚空之中。

　　是菩萨众中有四导师。

　　是来菩萨大众之中有四上首唱导之师。

　　一名上行。

　　功行殊胜最为上故。

　　二名无边行。

　　具足无边清净妙行。

　　三名净行。

　　具足修习白净之行。

　　四名安立行。

　　安住寂灭成立梵行。

　　是四菩萨于其众中最为上首唱导之师。

　　作唱引导为众之师。

　　在大众前各共合掌观释迦牟尼佛而问讯言。

　　出众合掌观佛问讯而作是言。

　　世尊少病少恼安乐行不。

　　称言世尊少疾病不少忧恼不于四仪中常得安乐行正道不。

　　所应度者受教易不。

　　所可度众易受教不。

　　不令世尊生疲劳耶。

　　机易受化师则不劳此约如来应化之身同于人世故以世情而致问讯若据真身初无逆顺。

　　尔时四大菩萨而说偈言世尊安乐少病少恼。

　　安乐病恼相持为言安则不病乐则不恼。

　　教化众生得无疲倦。

　　于世众生易得行化无有疲劳。

　　又诸众生受化易不。

　　又所化众易受教不。

　　不令世尊生疲劳耶。

　　此乃菩萨游化十方礼事诸佛问讯之仪。

　　尔时世尊于诸菩萨大众中而作是言。

　　此三句是阿难叙。

　　如是如是。

　　世尊答云一一皆如汝之所问。

　　诸善男子。

　　告诸菩萨。

　　如来安乐少病少恼。

　　身心俱安。

　　诸众生等易可化度。

　　度生甚易。

　　无有疲劳。

　　亦无疲倦。

　　所以者何。

　　云何易度无有疲劳。

　　是诸众生世世已来常受我化。

　　由其众生易受化意由此人等久受我化。

　　亦于过去诸佛恭敬尊重种诸善根。

　　又因久于过去佛所恭敬尊重种善根故。

　　此诸众生始见我身。

　　诸大根者始于寂场得见世尊华严座席。

　　闻我所说即皆信受入如来慧。

　　如十住十行十向十地及以等觉四十一位法身大士闻法信解入佛智慧。

　　除先修习学小乘者。

　　唯除最先不解华严习小乘者。

　　如是之人。

　　如是习小钝根之人。

　　我今亦令得闻是经入于佛慧。

　　为钝根故须开方便为说三乘俟根利已乃为说圆亦同华严令入佛慧。

　　尔时诸大菩萨而说偈言。

　　时诸菩萨闻佛所说善巧方便利根钝根等令入于佛之智慧故以偈赞。

　　善哉善哉。

　　重言善哉美其至德。

　　大雄世尊。

　　有大雄猛万德世尊。

　　诸众生等易可化度。

　　上根之人极其易化不俟多方便中下之根方便度脱后易入圆。

　　能问诸佛甚深智慧。

　　华严会上如诸菩萨法华会上如舍利弗。

　　闻已信解我等随喜。

　　闻如来说能信能受能解能行我等菩萨亦皆随喜。

　　于时世尊赞叹上首诸大菩萨。

　　四导师赞。

　　善哉善哉。

　　先如赞美后述其事。

　　善男子汝等能于如来发随喜心。

　　所赞美者善汝能于如来法中发心随喜。

　　尔时弥勒菩萨。

　　补处菩萨。

　　及八千恒河沙诸菩萨众皆作是念。

　　弥勒及众见下方来诸大菩萨昔所未见所以心疑作是念言。

　　我等从昔已来。

　　自从久远往昔已来。

　　不见不闻。

　　眼不曾见耳不曾闻。

　　如是大菩萨摩诃萨众。

　　如是诸来大菩萨众。

　　从地涌出住世尊前。

　　从地中涌住世尊前。

　　合掌供养问讯如来。

　　三业恭谨名为供养省问如来起居安隐。

　　时弥勒菩萨摩诃萨知八千恒河沙诸菩萨等心之所念。

　　他心通故所知人意。

　　并欲自决所疑。

　　心亦自疑求佛问决。

　　合掌向佛以偈问曰。

　　为众及己问所疑事。

　　无量千万亿大众诸菩萨昔所未曾见。

　　问所来者无量之众。

　　愿两足尊说。

　　愿福慧足世尊为说。

　　是从何所来以何因缘集。

　　一问来处是何方所二问所集为何因缘。

　　巨身大神通。

　　巨大之身有大神通从地涌出。

　　智慧叵思议。

　　智慧深远不可思议。

　　其志念坚固。

　　立志建念坚实牢固。

　　有大忍辱力。

　　能耐一切极重违恼。

　　众生所乐见。

　　一切众生之所乐见。

　　为从何所来。

　　为复是从何处所来。

　　一一诸菩萨所将诸眷属。

　　各各所带眷属之众。

　　其数无有量如恒河沙等。

　　状其多也。

　　或有大菩萨将六万恒沙。

　　一菩萨将大恒沙众。

　　如是诸大众一心求佛道。

　　众皆一心为求佛道。

　　是诸大师等六万恒河沙。

　　上首菩萨六万恒沙。

　　俱来供养佛及护持是经。

　　所以俱来为欲供佛及以持经。

　　将五万恒沙其数过于是。

　　将五万者又复过前六万之众。

　　四万及三万二万至一万一千一百等乃至一恒沙半及三四分亿万分之一千万那由他万亿诸弟子乃至于半亿其数复过上百万至一万一千及一百五十与一十乃至三二一。

　　次第数来渐渐减少。

　　单己无眷属乐于独处者。

　　乐于独自在闲静者。

　　俱来至佛所其数转过上。

　　眷属虽少众数甚多转过于上。

　　如是诸大众。

　　如是所集无央之众。

　　若人行筹数过于恒沙劫犹不能尽知。

　　若复有人行筹数之过恒沙劫犹不能知。

　　是诸大威德精进菩萨众。

　　是诸菩萨有大威德勤行精进。

　　谁为其说法教化而成就。

　　为师于谁与其说法教化修行成就道果。

　　从谁初发心称扬何佛法。

　　平昔称扬何佛之法。

　　受持行谁经。

　　受持修行谁之经典。

　　修习何佛道。

　　其所修习何佛道行。

　　如是诸菩萨神通大智力。

　　有大神通智慧之力。

　　四方地振裂皆从中涌出。

　　地自裂开众从地涌。

　　世尊我昔来未曾是是事。

　　白佛世尊自昔未见。

　　愿说其所从国土之名号。

　　愿说是众其所来处国土之名。

　　我常游诸国未曾见是事。

　　我住等觉常游十方未见是众。

　　我于此众中乃不识一人。

　　我更不识众中一人。

　　忽然从地出愿说其因缘。

　　忽然之间从地而出愿说所来为何因缘。

　　今此之大会无量百千亿。

　　会众之数。

　　是诸菩萨等皆欲知此事。

　　为众请问咸愿欲知。

　　是诸菩萨众本末之因缘。

　　是诸菩萨自本至末如上所问种种因缘。

　　无量德世尊唯愿决众疑。

　　惟愿大觉万德世尊为诸大众决此疑情。

　　△此下明分身诸佛弟子致疑。

　　尔时释迦牟尼分身诸佛。

　　即宝塔品所集分身。

　　从无量千万亿他方国土来者。

　　十方诸佛。

　　在于八方。

　　四方四维名为八。

　　诸宝树下师子座上结跏趺坐。

　　在此佛现宝树下坐。

　　其佛侍者。

　　其分身佛所带侍者。

　　各各见是菩萨大众。

　　各见地涌大菩萨众。

　　于三千大千世界四方从地涌。

　　自下而升。

　　住于虚空。

　　塔佛在空故住空里。

　　各白其佛言。

　　各白自己所师之佛。

　　世尊此诸无量无边阿僧祇菩萨大众从何所来。

　　欲知来由。

　　尔时诸佛各告侍者。

　　诸佛各语所带侍者。

　　诸善男子且待须臾。

　　告言少待。

　　有菩萨摩诃萨名曰弥勒。

　　此方补处慈氏菩萨。

　　释迦牟尼佛之所授记次后作佛。

　　释迦授记当来成佛。

　　已问斯事。

　　如前弥勒所问世尊。

　　佛今答之。

　　释迦今者当为说之。

　　汝等自当因是得闻。

　　佛答弥勒汝自得知。

　　尔时释迦牟尼佛告弥勒菩萨善哉善哉阿逸多。

　　此云无能胜弥勒名也。

　　乃能问佛如是大事。

　　即问所来诸菩萨众称扬受持修习何道。

　　汝等当共一心。

　　佛将答示先诫摄心。

　　被精进铠。

　　修道破魔贵乎精进譬如入阵而披铠甲。

　　发坚固意。

　　意不坚固事不能成故先劝发。

　　如来今欲显发宣示。

　　欲明大事故诫劝之。

　　诸佛智慧。

　　诸佛所慧无上智慧。

　　诸佛自在神通之力。

　　一切诸佛得大自在神通无碍以智慧故不住生死以慈悲故不住涅槃或长或短随缘应现名为自在神通之力。

　　诸佛师子奋迅之力。

　　师子行时前进后却前表进善后表却恶佛如是名为师子奋迅之力。

　　诸佛威猛大势之力。

　　圆教大乘究尽三惑圆显一性此佛威猛大势之力。

　　尔时世尊欲重宣此义而说偈言当精进一心。

　　当须一心勤行精进。

　　我欲说此事。

　　佛欲明此大事因缘。

　　勿得有疑悔。

　　疑惑退悔不能入道故诫勿得。

　　佛智叵思议。

　　佛之智慧其义深远心思口议所不能及。

　　汝今出信力。

　　汝今出自信心之力。

　　住于忍善中。

　　住于忍耐善法之中。

　　昔所未闻法今皆当得闻。

　　昔所未闻圆妙之法今于此会悉当得闻。

　　我今安慰汝勿得怀疑惧。

　　我今先当安慰于汝闻妙勿得怀疑忧惧。

　　佛无不实语智慧不可量。

　　佛口所宣一一称实智慧深远不可度量。

　　所得第一法甚深叵分别。

　　佛所证得第一妙法其义深远不可分别。

　　如是今当说汝等一心听。

　　如是深妙今当演说汝等咸须一心善听。

　　尔时世尊说是偈已。

　　说上诫劝如实偈已。

　　告弥勒菩萨我今于此大众宣告汝等。

　　今于众中明示汝等。

　　阿逸多。

　　如前。

　　是诸大菩萨摩诃萨。

　　地中涌者。

　　无量无数阿僧祇。

　　如是数量。

　　从地涌出汝等昔所未见者。

　　即前云我常遍游未见是事。

　　我于是娑婆世界。

　　佛于此界发心修行。

　　得阿耨多罗三藐三菩提已。

　　得成无上正等觉已。

　　教化示导是诸菩萨。

　　果上教化是众菩萨。

　　调伏其心令发道意。

　　以戒定慧调柔制伏其定一心令发究竟无上道意。

　　此诸菩萨皆于是娑婆世界之下此界虚空中住。

　　在娑婆下不住此也在下空中不异此也不住不异即表中道菩萨住寂故云空中。

　　于诸经典读诵通利。

　　虽则住空而不废有读诵诸经皆悉通利。

　　思惟分别正忆念。

　　菩萨证得无分别智一切诸尘皆不显现住于真寂清净湛然不涉思忖忆忘俱无是不涉有今大菩萨思惟分别即是正观如净名云能善分别诸法相于第一义而不动正忆念者即是正定即净名云虽知诸法空而常修净土能正其心忆念不谬即正定也。

　　阿逸多是诸善男子等。

　　地涌菩萨。

　　不乐在众多有所说。

　　在众多事空言无益所以不乐。

　　常乐静处。

　　常只乐于静默安处。

　　勤行精进未曾休息。

　　勤行圣道昼夜精进无暂停息。

　　亦不依止人天而住。

　　亦不依附人间天上。

　　常乐深智无有障碍。

　　常乐修于甚深智慧观法空寂无有障碍。

　　亦常乐于诸佛之法。

　　诸佛法者拣去三乘唯乐一乘佛所得法。

　　一心精进求无上慧。

　　常尔一心无诸思念精进求于无上佛慧。

　　尔时世尊欲重宣此义而说偈言阿逸汝当知。

　　告阿逸多汝当知此。

　　是诸大菩萨。

　　地涌大众。

　　从无数劫来修习佛智慧。

　　修行习学佛之智慧。

　　悉是我所化令发大道心。

　　悉是我身之所教化令发无上大道之心。

　　此等是我子依止是世界。

　　此等皆是我之法子依此空界异余菩萨。

　　常行头陀事志乐于静处。

　　头陀是梵语此云抖擞谓修空寂抖擞一切尘劳烦恼立志乐居空胜之处。

　　舍大众愦闹不乐多所说。

　　舍去众事寡于言语。

　　如是诸子等学习我道法。

　　如是大众诸弟子等学习我之无上道法。

　　昼夜常精进为求佛道故。

　　晓夜之间未常懈倦为欲求于佛道之故。

　　在娑婆世界下方空中住。

　　前弥勒问为从何来今佛答云住下方空。

　　志念力坚固常勤求智慧。

　　立志作念愿力坚固常欲勤修佛之智慧。

　　说种种妙法其心无所畏。

　　善能演说种种妙法其心安隐无所畏惧。

　　我于伽耶城菩提树下坐。

　　伽耶此云山城即中印土摩竭提国城之西南佛成道处菩提树下。

　　得成最正觉转无上法轮。

　　圆觉登住便名正觉佛自证处名最正觉三乘法轮分上中下一乘法轮名为无上。

　　尔乃教化之令初发道心。

　　尔时我乃常教化之令其初发无上道心。

　　今皆住不退悉当得成佛。

　　今则皆住不退之地悉当得成无上佛果。

　　我今说实语汝等一心信。

　　昔云今生伽耶成道是为劣机方便而说今云久成是说实语汝等皆当一心信受勿生疑惑。

　　我从久远来教化是等众。

　　我从久远旷大劫来教化是等大菩萨众。

　　尔时弥勒菩萨摩诃萨及无数诸菩萨等。

　　弥勒及众无数菩萨。

　　心生疑惑怪未曾有。

　　一疑释迦成道未久二疑菩萨智慧神通所以惊怪。

　　而作是念。

　　众心作念。

　　云何世尊于少时间。

　　谓佛成道四十余年。

　　教化如是无量无边阿僧祇诸大菩萨。

　　疑地涌众非佛所化。

　　令住阿耨多罗三藐三菩提。

　　今得住于无上菩提。

　　即白佛言。

　　因疑白佛。

　　世尊如来为太子时出于释宫。

　　如来昔在迦夷罗国太子时不嗣王位出于释宫。

　　去伽耶城不远。

　　去于山城未得长远。

　　坐于道场得成阿耨多罗三藐三菩提。

　　便坐道场得成佛果。

　　从是已来始过四十余年。

　　十九逾城六年苦行五年游历三十成道说法华时七十二岁故云始过四十余年。

　　世尊云何于此少时大作佛事。

　　云何于此些少时间能作如是广大佛事。

　　以佛势力以佛功德。

　　转凡成圣佛势力也令具福慧佛功德也。

　　教化如是无量大菩萨众当成阿耨多罗三藐三菩提。

　　其事甚大所以疑也。

　　世尊此大菩萨众假使有人于千万亿劫数不能尽不得其边。

　　言众之多久数不尽。

　　斯等久远已来于无量无边诸佛所。

　　谓是等众久事诸佛。

　　植诸善根成就菩萨道常修梵行。

　　灵山会众不识地涌诸大菩萨云何得知久植德本成菩萨道常修净行由见所来神通智慧以果验因知是久习。

　　世尊如此之事世所难信。

　　言此一事师少子老一切世间之所难信。

　　譬如有人色美发黑年二十五。

　　以少壮者喻佛近成。

　　指百岁人言是我子。

　　喻佛指众是我弟子。

　　其百岁人亦指年少言是我父生育我等。

　　喻大菩萨亦指世尊是我等师教化我者。

　　是事难信。

　　如是之事是所难信。

　　佛亦如是。

　　合少年喻。

　　得道已来其实未久。

　　四十余年。

　　而此大众诸菩萨等。

　　地涌之众。

　　已于无量千万亿劫。

　　久劫已修。

　　为佛道故勤行精进。

　　为欲求于佛道之故昼夜勤行精进之道。

　　善入出住无量百千万亿三昧。

　　真常大定本无出入有出入者是示现耳端心正念趣于寂定名为入也坚固不动如须弥山名为住也稍稍安详后定而起名为出也言三昧者即是正定。

　　得大神通久修梵行。

　　神通之力犹定而发因寂定故了了见性心通无碍故发神通福德庄严皆由梵行。

　　善能次第习诸善法。

　　事行众多一时难辨善能次第随时修习。

　　巧于问答人中之宝。

　　如初至时见佛瞻礼问答之语其义善巧于人伦中真大宝也。

　　一切世间甚为希有。

　　于诸世间甚为罕有。

　　今日世尊方云得佛道时。

　　云在伽耶得道之时。

　　初令发心教化示导令向阿耨多罗三藐三菩提。

　　初教发心导化令向无上菩提。

　　世尊得佛未久。

　　四十余年。

　　乃能作此大功德事。

　　教化示导是诸菩萨。

　　我等虽复信佛随宜所说。

　　我等菩萨虽复信佛如来方便随宜而说。

　　佛所出言未曾虚妄。

　　佛金口中所出之言皆是真实未尝虚妄。

　　佛所知者皆悉通达。

　　佛智无碍所知如实无不通达。

　　然诸新发意菩萨于佛灭后。

　　弥勒所以难于佛者唯恐后人不能信故。

　　若闻是语或不信受。

　　为疑惑故不信是法。

　　而起破法罪业因缘。

　　不信则毁毁则招过。

　　唯然世尊愿为解说除我等疑。

　　唯然者应诺之辞惟愿为说去我等疑。

　　及未来世诸善男子闻此事已亦不生疑。

　　由问答故断二种疑一断现在二断未来。

　　尔时弥勒菩萨欲重宣此义而说偈言佛昔从释种出家近伽耶。

　　佛在昔时从释种中弃俗出家近伽耶城五六里间。

　　坐于菩提树尔来尚未久。

　　坐道树下自从尔来四十余年。

　　此诸佛子等其数不可量。

　　言众多也。

　　久已行佛道住神通智力。

　　久已修行住于无碍大神通力。

　　善学菩萨道不染世间法。

　　善能习学菩萨之道不敢染着世间之法。

　　如莲华在水从地而涌出。

　　譬如莲华在于浊水自于地中而忽涌出。

　　皆起恭敬心住于世尊前。

　　皆起敬心住在佛前。

　　是事难思议云何而可信。

　　是化现事难可思议人云何能而即信受。

　　佛得道甚近所成就甚多。

　　得道日浅化众甚多。

　　愿为除众疑如实分别说。

　　愿与众人除疑惑故以如实义分别演说。

　　譬如少壮人年始二十五。

　　如有年少方二十五。

　　示人百岁子发白而面皱。

　　示他年高发白面皱百岁之人。

　　是等我所生子亦说是父。

　　少年指老我之所生老指年少谓是己父。

　　父少而子老举世所不信。

　　事异常情人岂得信。

　　世尊如是得道来甚近。

　　如年少者。

　　是诸菩萨等志固无怯弱。

　　志愿坚固无有怯弱。

　　从无量劫来而行菩萨道。

　　自从远劫行菩萨道。

　　巧于难问答其心无所畏。

　　善巧能为疑难问答其心圆活而无所畏。

　　忍辱心决定端正有威德。

　　而能忍辱心不狐疑形体端正有大威德。

　　十方佛所赞善能分别说。

　　十方诸佛皆所赞叹善能分别演说诸法。

　　不乐在人众常好在禅定。

　　不乐在于众愦闹中常好习静在于禅定。

　　为求佛道故于下空中住。

　　为欲求于成佛之道在于谦下空寂之中。

　　我等从佛闻于此事无疑。

　　我等从佛闻如是说心自不疑。

　　愿佛为未来演说令开解。

　　愿佛慈悲为未来世初心菩萨说令开解。

　　若有于此经生疑不信者即当堕恶道。

　　言不决疑大有所损恐生毁谤堕于恶道。

　　愿今为解说。

　　愿于今日明为解说。

　　是无量菩萨。

　　是诸无量地涌菩萨。

　　云何于少时教化令发心而住不退地。

　　世尊云何于少时间教化示导令发道心今皆住于不退之地。

　　妙法莲华经句解卷第五
卍新纂续藏经第 30 册 No. 0604 法华经句解


　　妙法莲华经句解品第六

　　钱塘广照沙门　释　闻达

　　妙法莲华经寿量品第十六

　　前品之中因文殊请为初心者说安乐法时他方界诸菩萨众欲于灭后在此弘经世尊止之不须汝等言我弟子自当护持下方空中闻悉奔会众见此等即生疑心以问于佛为从何来世尊答言是我所化遂疑世尊成佛在近所化者众非初心人故开寿量以决群疑我久远来实已成佛今云成者盖是方便为众生故现灭不灭实不灭度唱言灭耳。

　　尔时佛告诸菩萨及一切大众。

　　当时在会怀疑心者。

　　诸善男子汝等当信解如来诚谛之语。

　　汝当谛信如来实语勿执方便以疑于佛。

　　复告大众汝等当信解如来诚谛之语。

　　再告之者欲坚其信。

　　又复告诸大众汝等当信解如来诚谛之语。

　　由法深妙众生难解如是至三令深信也。

　　是时菩萨大众弥勒为首合掌白佛言。

　　弥勒及众见佛再三如此勤重所以合掌口发诚言对扬于佛。

　　世尊惟愿说之我等当信受佛语。

　　言当信受不敢疑也。

　　如是三白已。

　　如是三遍白世尊已佛犹默然未蒙肯可。

　　复言惟愿说之我等当信受佛语。

　　至于再四诚极心切。

　　尔时世尊知诸菩萨三请不止。

　　佛知众生至三不止而复再四。

　　而告之言汝等谛听。

　　佛将欲说诚实之言故敕有众摄心听受。

　　如来秘密神通之力。

　　如来慈悲欲度生故秘妙深密神通之力隐实行权说近成道。

　　一切世间天人及阿修罗。

　　世间所有一切众生。

　　皆谓今释迦牟尼佛。

　　灵岳释迦说法华者。

　　出释氏宫。

　　出释迦氏净饭王宫。

　　去伽耶城不远。

　　去处时节。

　　坐于道场得阿耨多罗三藐三菩提。

　　坐道树下示成正觉名坐道场。

　　然善男子我实成佛已来。

　　实是最初成正觉来。

　　无量无边百千万亿那由他劫。

　　言我成佛其实已久。

　　譬如五百千万亿那由他阿僧祇。

　　西土大数。

　　三千大世界。

　　譬将无数大千世界。

　　假使有人抹为微尘。

　　假设譬喻若使有人将诸世界一时细抹悉为微尘。

　　过于东方五百千万亿那由他阿僧祇国乃下一尘。

　　经过无数僧祇国土方乃下于微尘一点。

　　如是东行尽是微尘。

　　如是东行迤𨓦而去点尽如上所有微尘。

　　诸善男子于意云何。

　　汝诸子等于汝之意以为云何。

　　是诸世界可得思惟校计知其数不。

　　如昔所说东行世界可以思算得其数不。

　　弥勒菩萨等俱白佛言。

　　众承佛问俱时回答。

　　世尊是诸世界无量无边非算数所知亦非心力所及。

　　世界多故算数计校皆不可知。

　　一切声闻辟支佛。

　　二乘之人。

　　以无漏智。

　　以尽烦恼无漏智慧。

　　不能思惟知其限数。

　　限量数目思惟莫及。

　　我等住阿惟越致地。

　　诸大菩萨皆悉住于不退转地。

　　于是事中亦所不达。

　　于是微尘限数事中亦不能了。

　　世尊如是诸世界无量无边。

　　言无边量不可得知。

　　尔时佛告大菩萨众。

　　弥勒等众。

　　诸善男子今当分明宣语汝等。

　　在昔秘密未敢说实今当分明显露而说。

　　是诸世界若着微尘及不著者。

　　若曾点着及不点者。

　　尽以为尘一尘一劫。

　　尽将东行所有世界抹为微尘以一微尘为一劫。

　　我成佛已来复过于此百千万亿那由他阿僧祇劫。

　　成佛劫数复过尘劫无量僧祇。

　　自从是来我常在此娑婆世界说法教化。

　　言常化此无休息也。

　　亦于余处百千万亿那由他阿僧祇国导利众生。

　　若但化此其功不博非大慈悲故于余处亦皆导利一切众生。

　　诸善男子于是中间我说然灯佛等。

　　方便大乘说三僧祇修行成佛故说昔名善慧菩萨遇然灯佛得授记莂汝于来世当得作佛号释迦牟尼皆中间事。

　　又复言其入于涅槃。

　　又说然灯入般涅槃。

　　如是皆以方便分别。

　　非实尔也。

　　诸善男子若有众生来至我所。

　　若复有人至于佛所。

　　我以佛眼。

　　以佛慈悲清净天眼。

　　观其信等诸根利钝。

　　信进念定慧名五善根观其根性利之与钝随所应度应以何法而度脱之。

　　处处自说名字不同年纪大小。

　　处处自称应身名号各各不同及以年纪大小亦异。

　　亦复现言当入涅槃。

　　佛真法身犹若虚空本无终始言涅槃者悉是为生方便示现。

　　又以种种方便说微妙法。

　　为令众生得妙法故假诸方便而为演说。

　　能令众生发欢喜心。

　　能令前机闻法解悟发欢喜心。

　　诸善男子如来见诸众生。

　　佛眼观见。

　　乐于小法德薄垢重者。

　　由根钝故乐小乘法福德浅薄障垢重者。

　　为是人说我少出家得阿耨多罗三藐三菩提。

　　为如是等钝根障重说云少年出家成道。

　　然我实成佛已来久远若斯。

　　劫数无量。

　　但以方便教化众生令入佛道作如是说。

　　但为钝根方便设化说寿长短。

　　诸善男子如来所演经典皆为度脱众生。

　　佛之说法但欲应机如医用药除病为先。

　　或说己身。

　　说自本身在昔因地。

　　或说他身。

　　说余人身因地之时。

　　或示己身或示他身。

　　以自他身过去宿世所受之报开示于人。

　　或示己事或示他事。

　　以过去世自他所作种种之事开示于人。

　　诸所言说皆实不虚。

　　一一称实无有虚妄。

　　所以者何。

　　为何如此。

　　如来如实知见三界之相。

　　如来智慧称如实理明见三界不迁之相。

　　无有生死若退若出。

　　本惟空寂如太虚空实无有生及以老死若退转来若出去者。

　　亦无在世及灭度者。

　　本自不生故无在世亦无有灭故无灭度。

　　非实非虚。

　　非实故不同凡夫执迷取相非虚故不同小圣灭色取空。

　　非如非异。

　　非一相非异相。

　　不如三界见于三界。

　　不如三界之人见三界有不如二乘之人见三界空空有不二名如实相。

　　如斯之事。

　　如斯三界真实之事。

　　如来明见无有错谬。

　　如来智慧明了知见无有一切错谬之处。

　　以诸众生有种种性。

　　根性不同。

　　种种欲。

　　乐欲不同。

　　种种行。

　　履践不同。

　　种种忆想分别故。

　　种种忆度种种思想种种分别各不同故。

　　欲令生诸善根。

　　如来欲令发生一切诸善根本。

　　以若干因缘。

　　言若干者不定之辞诸善恶因及善恶缘。

　　譬喻言辞种种说法。

　　说恶因缘欲令改过说善因缘令修正行。

　　所作佛事未曾暂废。

　　诸有所作虽开方便本欲皆令成得佛道故云佛事从始至今中间未曾暂时废弛。

　　如是我成佛已来甚大久远。

　　言成佛道其实已久。

　　寿命无量阿僧祇劫常住不灭。

　　众生成佛如矿成金一纯之后不复成杂此说如来自受用门智度大海报身寿量有生无灭故云常住。

　　诸善男子我本行菩萨道所成寿命。

　　我昔本时修菩萨行所成就得智慧寿命。

　　今犹未尽复倍上数。

　　因既成果与法身齐云何有尽非数可知。

　　然今非实灭度。

　　然今灵山亦非实灭。

　　而便唱言当取灭度。

　　方便唱言我当灭度。

　　如来以是方便教化众生。

　　如来以此示生唱灭而为方便化导众生。

　　所以者何。

　　云何如此。

　　若佛久住于世。

　　若使世尊久住世间。

　　薄德之人不种善根。

　　薄德无福钝根之人不肯修种菩提善种。

　　贫穷下贱贪着五欲。

　　不修福业名曰贫穷狎习恶者名为下贱贪着世间五欲之乐。

　　入于忆想妄见网中。

　　入于忆度种种思想虚妄知觉见爱网中。

　　若见如来常在不灭。

　　斯等之人见佛不灭。

　　便起憍恣而怀厌怠。

　　视以为常生憍纵心而怀轻易厌倦懈怠。

　　不能生于难遭之想恭敬之心。

　　不能生于难遭遇想而起恭敬信仰之心。

　　是故如来以方便说。

　　言有生灭。

　　比丘当知诸佛出世难可值遇。

　　久远一出难可得见。

　　所以者何。

　　为何之故作如是说。

　　诸薄德人。

　　诸世间中薄德之人。

　　过无量百千万亿劫。

　　经过多劫。

　　或有见佛或不见者。

　　或有得见或全不见。

　　以此事故我作是言。

　　以是之故我方便说。

　　诸比丘如来难可得见。

　　因其不见故此语之。

　　斯众生等闻如是语。

　　斯不见者闻我此语。

　　必当生于难遭之想。

　　必当生起难遭逢想。

　　心怀恋慕渴仰于佛。

　　其心怀仰欲见于佛。

　　便种善根。

　　便种见佛众善之根。

　　是故如来虽不实灭而言灭度。

　　为众生故于无生灭示生灭耳。

　　又善男子诸佛如来法皆如是。

　　恐疑今佛创立此门所以示言诸佛皆尔。

　　为度众生皆实不虚。

　　佛本无心方便度生非同世间不善虚诳有益无损故云皆实。

　　譬如良医智慧聪达。

　　佛如医王智慧明了善知病源。

　　明练方药善治众病。

　　明识谙练方书药性善能治疗众生之病。

　　其人多诸子息。

　　喻佛教化五道众生。

　　若十二十乃至百数。

　　若十即菩萨二十即二乘乃至百数即十法界。

　　以有事缘远至余国。

　　佛先化此结大乘缘余方机熟名有事缘舍此趣彼名至余国。

　　诸子于后饮他毒药。

　　如来灭后弟子随邪名饮毒药。

　　药发闷乱宛转于地。

　　邪毒交攻心神闷乱流浪诸趣名为宛转生而复死不离下地。

　　是时其父还来归家。

　　喻此缘熟佛还出现。

　　诸子饮毒或失本心或不失者。

　　见诸众生或入邪毒丧大受轮或有本心而不失者。

　　遥见其父皆大欢喜。

　　以凡望佛名为遥见众生见佛如子见父子见父欢父见子喜。

　　拜跪问讯善安隐归。

　　屈身作礼问讯起居唱灭还源如离家去入廛垂手名安隐归。

　　我等愚痴误服毒药。

　　自悔过咎误入邪流。

　　愿见救疗更赐寿命。

　　愿佛见怜方便摄化更复赐与智慧寿龄。

　　父见子等苦恼如是。

　　佛见众生于三界中受如是等种种众苦。

　　依诸经方求好药草。

　　佛随诸佛所行方便名顺方书察其病深如理调伏名求好药。

　　色香美味皆悉具足。

　　行色道香法音美味药料尽足。

　　捣筛和合与子令服。

　　摧服刚暴名为舂捣退恶进善犹如筛簸定慧均融名为和合付与受持名为服药。

　　而作是言此大良药。

　　良善大药。

　　色香美味皆悉具足。

　　材料皆全非伪药也。

　　汝等可服速除苦恼无复众患。

　　汝可服此疾除一切身心苦恼无复发生。

　　其诸子中不失心者。

　　不失本有大乘心者。

　　见此良药色香俱好。

　　闻法信解善知义味。

　　即便服之病尽除愈。

　　如法修行得度生死。

　　余失心者。

　　喻无正信乐善之心。

　　见其父来。

　　遇佛出兴。

　　虽亦欢喜问讯。

　　虽见佛喜来相请问。

　　求索治病。

　　愿求脱苦。

　　然与其药而不肯服。

　　然授以法而不肯修。

　　所以者何。

　　何故来求而不肯服。

　　毒气深入失本心故。

　　邪毒习气深入其心坏善根故。

　　于此好色香药而谓不美。

　　于正直法不能知味。

　　父作是念此子可愍。

　　见子有疾所以深怜。

　　为毒所中心皆颠倒。

　　被毒所中心无正念而皆颠倒。

　　虽见我喜求索救疗。

　　虽见佛喜求为救护。

　　如是好药而不肯服。

　　如是正法而不奉行。

　　我今当设方便令服此药。

　　唱言涅槃而为方便令思正法。

　　即作是言汝等当知。

　　汝等诸子当知此意。

　　我今衰老死时已至。

　　谓将入灭。

　　是好良药。

　　大藏经卷。

　　今留在此。

　　流布世间。

　　汝可取服。

　　汝可取则依法修行。

　　勿忧不差。

　　勿得忧疑苦不能脱。

　　作是教已复至他国。

　　嘱付子已更应余方。

　　遣使还告汝父已死。

　　使即菩萨承佛付嘱荷法流通名为还告示言世尊今已入灭。

　　是时诸子。

　　若十二十乃至百数。

　　闻父背丧心大忧恼。

　　闻知佛灭其心忧闷。

　　而作是念。

　　作是念言。

　　若父在者慈愍我等能见救护。

　　若佛在世怜念我等能为方便而作救护。

　　今者舍我远丧他国。

　　今者弃我于方便土而现寂灭。

　　自惟孤露无复恃怙。

　　自思孤幼穷露无依慈父既丧无复恃怙。

　　常怀悲感心遂醒悟。

　　常怀悲戚有以感动遂得本心复还醒悟。

　　乃知此药色味香美。

　　乃知佛法理味深长。

　　即取服之毒病皆愈。

　　即取教法依而奉行漏业悉尽。

　　其父闻子悉已得差。

　　佛居真寂闻诸机缘妄心已觉。

　　寻便来归咸使见之。

　　即便起应复见世间咸令有缘而得睹现。

　　诸善男子于意云何。

　　于汝意中以为如何。

　　颇有人能说此良医虚妄罪不。

　　医人方便假言已死而救其子颇有人能说其不应虚妄过不。

　　不也世尊。

　　此弥勒答父虽不死本是好意无虚妄也。

　　佛言我亦如是。

　　佛之所为亦如医者。

　　成佛已来无量无边百千万亿那由他阿僧祇劫。

　　成佛实久得无生灭已经无量阿僧祇劫。

　　为众生故。

　　如医为子。

　　以方便力言当灭度。

　　说灭度者是方便智。

　　亦无有能如法说我虚妄过者。

　　亦无有人能如法说我之所行虚妄罪也。

　　尔时世尊欲重宣此义而说偈言自我得佛来所经诸劫数。

　　自从我得成道已来所经劫数。

　　无量百千万亿载阿僧祗。

　　如是长久。

　　常说法教化无数亿众生。

　　说法度生未曾暂废。

　　令入于佛道。

　　令其得入佛无上道。

　　尔来无量劫。

　　自从尔来经无量劫。

　　为度众生故方便现涅槃。

　　中间数数示生唱灭。

　　而实不灭度常住此说法。

　　据佛法报实无灭时常住世间演说诸法。

　　我常住于此。

　　佛既常住世间众生云何不见。

　　以诸神通力。

　　以诸神通方便之力。

　　令转倒众生虽近而不见。

　　人人身中有佛世尊结加趺坐德相具足只为昏迷生颠倒想虽则至近而不得见。

　　众见我灭度广供养舍利。

　　众见如来色身入灭广兴供养遗体舍利。

　　咸皆怀恋慕而生渴仰心。

　　众皆恋慕生心渴仰。

　　众生既信伏质直意柔软。

　　众生既然深信降伏质实正直意中柔软。

　　一心欲见佛不自惜身命。

　　一心乐欲得见如来于身命财无所吝惜。

　　时我及众僧俱出灵鹫山。

　　佛及僧众俱时出现。

　　我时语众生常在此不灭。

　　我于是时语诸众生常住于此不曾有灭。

　　以方便力故现有灭不灭。

　　佛以方便智慧之力为众生故现灭不灭。

　　余国有众生恭敬信乐者。

　　余方国土有能敬乐信佛法者。

　　我复于彼中为说无上法。

　　机兴则说无有定处。

　　汝等不闻此但谓我灭度。

　　汝等未闻如是方便但谓处来实是灭度。

　　我见诸众生没在于苦海。

　　佛见众生沉溺生死。

　　故不为现身令其生渴仰。

　　故即隐去不与现身欲令其心而生渴仰。

　　因其心恋慕乃出为说法。

　　因其心中生于恋慕乃即出现与之说法。

　　神通力如是。

　　此乃如来神通之力其事如是。

　　于阿僧祇劫。

　　从成佛来经历许久。

　　常在灵鹫山。

　　说法华处。

　　及余诸住处。

　　诸方国土说法之处。

　　众生见劫尽大火所烧时。

　　众生眼见劫末之时大火炽然俱时焚荡。

　　我此土安隐天人常充满。

　　正性名佛缘了二性名为人天当于瞋火炽焰之时一念正觉事用皆如贴然无碍名土安隐一切善相皆悉现前名为充满。

　　园林诸堂阁种种宝庄严。

　　七觉茂林道品楼阁咸以众善珍宝庄严。

　　宝树多华果众生所游乐。

　　菩提愿王名为宝树善业名华善报名果念念善心名为众生常在其中名为游乐。

　　诸天击天鼓常作众妓乐。

　　一念净心名曰诸天四大交击从身发声名击天鼓以和雅音四摄利生名作伎乐。

　　雨曼陀罗华散佛及大众。

　　作众善事名雨宝华庄严佛境及眷属众。

　　我净土不毁而众见烧尽。

　　佛之净土具诸快乐业苦众生瞋火起处玉石俱焚不可扑灭。

　　忧怖诸苦恼如是悉充满。

　　忧愁怖畏种种苦恼如是诸难悉皆充满。

　　是诸罪众生以恶业因缘。

　　是诸界内罪苦众生以久远来作诸不善恶因缘故。

　　过阿僧祇劫不闻三宝名。

　　过于无量阿僧祇劫不得获闻三宝名字。

　　诸有修功德柔和质直者。

　　有诸众生修习善行柔软和顺质朴正直如是之者。

　　则皆见我身在此而说法。

　　则皆见佛常在于此寂灭之处而与说法。

　　或时为此众说佛寿无量。

　　或时为众说佛寿长令生欢喜敬慕于佛。

　　久乃见佛者为说佛难值。

　　经历久劫乃见佛者与说难者令生至重。

　　我智力如是。

　　如来智力说易说难或促或延巧更如是。

　　慧光照无量。

　　由性发光因光见道慧光无量洞彻无遗。

　　寿命无数劫。

　　所成智身报得寿命无有限量不可计劫。

　　久修业所得。

　　如是福德皆由因地久修净业之所得成。

　　汝等有智者勿于此生疑。

　　汝等菩萨是有智者当以理会于此勿疑。

　　当断令永尽。

　　当断疑网令永不生。

　　佛语实不虚如医善方便。

　　佛语真实不诳众生譬如良医善施方便。

　　为治狂子故实在而言死。

　　为治失心狂子之故实不入灭而唱涅槃。

　　无能说虚妄。

　　据相似虚而心实善无有人能说为虚妄。

　　我亦为世父救诸苦患者。

　　佛亦为诸世间之父是救众生诸苦难者。

　　为凡夫转倒实在而言灭。

　　为诸凡夫心想颠倒执非是感是为非佛虽实在而灭度。

　　以常见我故而生憍恣心。

　　以其心愚若常见佛而生憍慢恣纵之心。

　　放逸着五欲堕于恶道中。

　　放荡狂逸耽着五欲随业随于三恶道中。

　　我常知众生行道不行道。

　　佛常了知众生之心或复行道及不行道。

　　随所应可度为说种种法。

　　观机逗教如医用药随以何法而得度者即为说之令得欢喜。

　　每自作是念以何令众生。

　　每自心中作如是念以何方便令彼众生。

　　得入无上道速成就佛身。

　　得入如来无上智慧速得成就圆满报身。

　　妙法莲华经分别功德品第十七

　　因前品中闻世尊说本时所成寿长远利生方便智慧难量诸菩萨众咸悉开解量其所入得益不同如来一一约人分别功德浅深为众随而说。

　　尔时大会闻佛说寿命劫数长远如是。

　　众闻佛说报身寿命如是长久。

　　无量无边阿僧祇众生得大饶益。

　　闻佛寿长开近显远得久修益。

　　于时世尊告弥勒菩萨摩诃萨。

　　佛见大众各得饶益语弥勒知。

　　阿逸多。

　　弥勒名也。

　　我说是如来寿命长远时。

　　佛于前品说寿永时。

　　六百八十万亿那由他恒河沙众生得无生法忍。

　　六百者表六根八十者表八识众生即是念念之心那由他恒河沙者说其心念数量若是妄念消殒生法本空彻见自性了了分明一切逆顺不能倾动证此理者法眼清净是则名为得无生忍。

　　复有千倍菩萨摩诃萨得闻持陀罗尼门。

　　言千倍者谓菩萨数倍前千倍陀罗尼者此云总持随所闻法悉能受持一切诸法由此出故名总持门。

　　复有一世界微尘数菩萨摩诃萨得乐说无碍辨才。

　　以一世界抹为微尘以一点尘为一菩萨得大辨才乐说诸法无所滞碍。

　　复有一世界微尘数菩萨摩诃萨得百千万亿无量旋陀罗尼。

　　旋转晓解诸总持门于一法中出生无量无边句义。

　　复有三千大千世界微尘数菩萨摩诃萨能转不退法轮。

　　智慧甚深住不退地能为众生转不退轮。

　　复有二千中国土微尘数菩萨摩诃萨能转清净法轮。

　　凡一小千名一中千一千中千名一大千今二中千即是两个大千世界悉抹为尘譬菩萨数悟法性空住清净地能为众等转清净轮。

　　复有小千国土微尘数菩萨摩诃萨。

　　一千四天下名为一小千。

　　八生当得阿耨多罗三藐三菩提。

　　言八生者即是二地数至妙觉名为八生当得无上佛果菩提。

　　复有四四天下微尘数菩萨摩诃萨。

　　四个四天下微尘数量。

　　四生当得阿耨多罗三藐三菩提。

　　言四生者即第八地过四生已得佛菩提。

　　复有三四天下微尘数菩萨摩诃萨三生当得阿耨多罗三藐三菩提。

　　即第九地三生成佛。

　　复有二四天下微尘数菩萨摩诃萨二生当得阿耨多罗三藐三菩提。

　　即第十地二生成佛。

　　复有一四天下。

　　四大部洲名一天下。

　　微尘数菩萨摩诃萨一生当得阿耨多罗三藐三菩提。

　　即等觉地一生成佛。

　　复有八世界微尘数众生皆发阿耨多罗三藐三菩提心。

　　有八世界微尘数众皆发如来无上道心。

　　佛说是诸菩萨摩诃萨得大法利时。

　　如前所列诸菩萨众于佛妙法得大增进利益之时。

　　于虚空中雨曼陀罗华。

　　下小白华。

　　摩诃曼陀罗华。

　　大白华也诸天仙众闻法欢喜于空雨华。

　　以散无量百千万亿宝树下师子座上诸佛。

　　即供十方坐宝树下分身诸佛。

　　并散七宝塔中师子座上释迦牟尼佛。

　　多宝分座命令坐者此土教主释迦世尊。

　　及久灭度多宝如来。

　　在宝塔中同证法者。

　　亦散一切诸大菩萨。

　　他方此土会中菩萨。

　　及四部众。

　　在会听法僧尼士女。

　　又雨细末旃檀沉水香等。

　　前散宝华表真实行此陈香供表真实德。

　　于虚空中天鼓自鸣妙声深远。

　　虚空中者表法性空天上之鼓自然鸣者表无作偈无问自说梵音美妙其义深远。

　　又雨千种天衣。

　　天衣散者大约云千表无生理忍辱之衣。

　　垂诸璎珞。

　　垂璎珞者表以智珠而为严饰。

　　真珠璎珞。

　　蚌螺之珠喻小智也。

　　摩尼珠璎珞。

　　大宝珠也表大智慧。

　　如意珠璎珞。

　　如意珠王即能出生一切珍宝表于中道佛之智慧圆妙明心。

　　遍于九方。

　　遍九方者从天散下充满四方及以四维并中央也即表六凡及以三圣同严佛果。

　　众宝香炉烧无价香。

　　炉即心宝香即道韵以智修德名曰烧香。

　　自然周至供养大会。

　　一念既遍一尘亦遍出乎诚心初非作意故曰自然其心普故无有缺处故云周至即是十法界心熏恶成善名为供养。

　　一一佛上。

　　一一觉了善性之上。

　　有诸菩萨执持幡盖。

　　菩萨即是行因之心执法庄严名为幡盖。

　　次第而上至于梵天。

　　次第升上离欲清净到无欲处名为梵天。

　　是诸菩萨以妙音声。

　　光音天上以光表音智光发现名为妙音。

　　歌无量颂赞叹诸佛。

　　此妙歌赞供养佛者非耳所闻唯须眼见。

　　尔时弥勒菩萨从座而起偏袒右肩合掌向佛而说偈言。

　　弥勒菩萨大众之首见已心喜出众赞佛。

　　佛说希有法昔所未曾闻。

　　此法希有佛成道来未曾闻说。

　　世尊有大力寿命不可量。

　　世尊有大智慧神力寿命长远不可称量。

　　无数诸佛子。

　　今此会中无数佛子。

　　闻世尊分别说得法利者欢喜充遍身。

　　闻佛世尊如上分别会众之人所得法利获大欢喜充满其身。

　　或住不退地。

　　登不退地。

　　或得陀罗尼。

　　入总持门。

　　或无碍乐说。

　　获无碍辩乐说无穷。

　　万亿旋总持。

　　得千万亿旋陀罗尼。

　　或有大千界微尘数菩萨各各皆能转不退之法轮。

　　如前。

　　复有中千界微尘数菩萨各各皆能转清净之法轮。

　　如前。

　　复有小千界微尘数菩萨余各八生在当得成佛道。

　　如前。

　　复有四三二如此四天下。

　　即前四四天下三四天下二四天下一四天下。

　　微尘数菩萨随数生成佛。

　　言随数者或四生或三生或二生次第修证然后成佛。

　　或一四天下微尘数菩萨余有一生在。

　　等觉菩萨尚有一生。

　　当得一切智。

　　当得成就一切种智。

　　如是等众生。

　　如上等众。

　　闻佛寿长远。

　　闻佛开示寿命长远。

　　得无量无漏清净之果报。

　　如上所说分别菩萨各各所得智慧果报。

　　复有八世界微尘数众生。

　　八大千界。

　　闻佛说寿命皆发无上心。

　　闻佛开示法寿长远皆发道心愿得如佛。

　　世尊说无量不可思议法。

　　佛说寿量不思议法。

　　多有所饶益如虚空无边。

　　利益广大如空无边。

　　雨天曼陀罗摩诃曼陀罗。

　　诸天欢喜空中雨华。

　　释梵如恒沙无数佛土来。

　　帝释梵王数如恒沙从无量土来此娑婆。

　　雨旃檀沉水缤纷而乱坠。

　　雨于细末旃檀沉水妙香缤纷从空飘下。

　　如鸟飞空下供散于诸佛。

　　譬如飞鸟从空而下供散多宝释迦诸佛。

　　天鼓虚空中自然出妙声。

　　虚空之中不因人击天鼓自响出妙音声。

　　天衣千万亿旋转而来下。

　　天上妙衣千万亿种于虚空中旋转而下。

　　众宝妙香炉烧无价之香。

　　宝炉之中爇众妙香。

　　自然悉周遍供养诸世尊。

　　妙音普熏周遍法界供诸世尊。

　　其大菩萨众执七宝幡盖。

　　众执七宝幡盖之者谓表七善功德庄严。

　　高妙万亿种。

　　高胜妙好有万亿种。

　　次第至梵天。

　　自下次第至于梵天。

　　一一诸佛前。

　　遍于一一诸佛之前。

　　宝幢悬胜幡。

　　于宝幢上念胜妙幡。

　　亦以千万偈歌咏诸如来。

　　菩萨亦以偈赞诸佛。

　　如是种种事昔所未曾有。

　　此众美事昔所未有。

　　闻佛寿无量一切皆欢喜。

　　闻佛寿长知佛德妙一切大众心皆欢喜。

　　佛名闻十方广饶益众生。

　　佛之名字传闻十方广大饶益一切众生。

　　一切具善根以助无上心。

　　令一切众具足善根悉以资助无上道心。

　　尔时佛告弥勒菩萨摩诃萨。

　　弥勒菩萨说上偈已佛复告之。

　　阿逸多其有众生闻佛寿命长远如是。

　　不可计数。

　　乃至能生一念信解。

　　下至一念生信解心。

　　所得功德无有限量。

　　一念信心功德无限何况具足深心信解。

　　若有善男子善女人为阿耨多罗三藐三菩提故。

　　有善男女为求道故。

　　于八十万亿那由他劫行五波罗蜜。

　　八十万亿即表八识五波罗蜜除去般若。

　　檀波罗蜜。

　　此云布施。

　　尸罗波罗蜜。

　　此云持戒。

　　羼提波罗蜜。

　　此云忍辱。

　　毗黎耶波罗蜜。

　　此云精进。

　　禅波罗蜜。

　　此云入定。

　　除般若波罗蜜。

　　此云智慧般若真智是诸佛母经举功德校量信解故除般若。

　　以是功德。

　　以是五度所获功德。

　　比前功德。

　　此前一念信解功德。

　　百分千分百千万亿分不及其一。

　　百分之中不及其一以至千万亦不及一万分中一亿分中一亦皆不及。

　　乃至算数譬喻所不能知。

　　乃至算师计算一切譬喻所不能知。

　　若善男子善女人有如是功德。

　　若有如是信解功德。

　　于阿耨多罗三藐三菩提退者无有是处。

　　无信心者易得退道有是信心而于菩提生退转者无有是处。

　　尔时世尊欲重宣此义而说偈言若人求佛慧。

　　若复有人求佛智慧。

　　于八十万亿那由他劫数行五波罗蜜。

　　经历多劫修行五度。

　　于是诸劫中布施供养佛及缘觉弟子并诸菩萨众。

　　多劫供养佛及缘觉并菩萨众。

　　珍异之饮食。

　　珍奇饮馔。

　　上服与卧具。

　　上服即宝衣卧具即床褥。

　　旃檀立精舍。

　　以旃檀木建立精舍而作僧坊。

　　以园林庄严。

　　施以园林庄严胜境。

　　如是等布施。

　　饮食衣服房舍卧具即以四事而行施也。

　　种种皆微妙。

　　其有种种所施之物精意微妙。

　　尽此诸劫数。

　　八十万亿那由他劫。

　　以回向佛道。

　　回此施福向于佛道。

　　若复持禁戒。

　　持佛净戒。

　　清净无缺漏。

　　戒行清净无有缺失及以渗漏。

　　求于无上道诸佛之所叹。

　　求于正道佛所叹行。

　　若复行忍辱住于调柔地。

　　能行忍辱住调柔位。

　　设众恶来加其心不倾动。

　　言或众恶加临其身其身安忍终不倾动。

　　诸有得法者怀于增上慢。

　　诸有修行得法趣者内怀自得增上慢心。

　　为此所轻恼如是亦能忍。

　　被此等人之所轻恼如是亦能安然忍受。

　　若复勤精进志念常坚固。

　　若复有人勤行精进志愿正念常时坚固。

　　于无量亿劫一心不懈息。

　　经历久劫常尔一心不懈不怠。

　　又于无数劫住于空闲处。

　　又经多劫在空静处。

　　若坐若经行。

　　若或坐禅及以经行。

　　除睡常摄心。

　　唯除睡时常摄其心。

　　以是因缘故能生诸禅定。

　　以是空闲摄静因缘故能发生诸禅定力。

　　八十亿万劫安住心不乱。

　　住第八识安隐心中。

　　持此一心福愿求无上道。

　　持此一心修禅定福愿求如来无上之道。

　　我得一切智尽诸禅定际。

　　自谓我得一切空智尽诸禅定所有边际。

　　是人于百千万亿劫数中行此诸功德如上之所说。

　　指上所说五度功德。

　　有善男女等闻我说寿命。

　　闻如来说寿命久长。

　　乃至一念信其福过于彼。

　　一念信解所得功德胜历久劫行于五度良由五度是福福是有为慧出生死以福此念云何能及。

　　若人悉无有一切诸疑悔。

　　若人悉无诸疑悔心。

　　深心须臾信其福为如此。

　　信佛妙乘愿求佛道名为深心若复有人于须臾间起大信心其所得福过于五度。

　　其有诸菩萨无量劫行道。

　　其有菩萨多劫行道。

　　闻我说寿命是则能信受。

　　上上根器久植善因闻佛所说寿命长久是智慧人则能信受。

　　如是诸人等顶受此经典。

　　如上所说诸有智人闻此经典顶戴受持。

　　愿我于未来长寿度众生。

　　愿我得于未来之世久复长寿度脱众生。

　　如今日世尊诸释中之王。

　　一如今日释迦世尊诸释种中无上法王。

　　道场师子吼说法无所畏。

　　于道场中作师子吼为众说法无所怖畏。

　　我等未来世一切所尊敬。

　　我等未来得证道时为一切众之所尊敬。

　　坐于道场时说寿亦如是。

　　坐于道场说寿量时亦如今日释迦世尊。

　　若有深心者清净而质直。

　　若有深心清净无染而心质直。

　　多闻能总持随义解佛语。

　　闻见广博能总忆持随经意义善解佛语。

　　如是诸人等于此无有疑。

　　如是人等则于此经深心信解无有疑惑。

　　又阿逸多若有闻佛寿命长远解其言趣。

　　善能解了语言义趣。

　　是人所得功德无有限量。

　　功益深也。

　　能起如来无上之慧。

　　经所明者佛之知见信解则发无上智慧。

　　何况广闻是经。

　　前文但云乃至一念信解功德如是况复广闻功益转胜不言可知。

　　若教人闻。

　　若教训人令其得闻。

　　若自持。

　　自身受持。

　　若教人持。

　　若或教化令他受持。

　　若自书。

　　亲手自书。

　　若教人书。

　　若教他人书写是经。

　　若以华香璎珞幢幡缯盖香油苏灯供养经卷。

　　华香表德璎珞等具用严法身然灯续明表智光也不离事供用显真常。

　　是人功德无量无边能生一切种智。

　　因心起行因行入道能生如来一切种智。

　　阿逸多若善男子善女人闻我说寿命长远。

　　闻世尊说佛寿长远。

　　深心信解。

　　以清净心深生信解。

　　则为见佛常在耆阇崛山。

　　经者即是如来法身信解是经则是见佛常在灵山不曾隐没。

　　共大菩萨诸声闻众围绕说法。

　　此经具载诸大菩萨及声闻众深心信解如从佛口亲闻无异则见大众一时围绕。

　　又见此娑婆世界其地琉璃坦然平正。

　　经谈实相其体莹洁故如琉璃心无异念所以坦然绝无艰险故曰平正。

　　阎浮檀金以界八道。

　　坚固正法名曰金绳阎浮檀河所产之金其色最上以金为绳分八正道令知齐限见八正时名见法体。

　　宝树行列。

　　宝树即是菩提愿王次第分布名为行列。

　　诸台楼观皆悉宝成。

　　台观等相即喻道品次第层级严显可观皆善所积名曰宝成。

　　其菩萨众咸处其中。

　　诸大菩萨皆修道品是故大众咸处其中。

　　若有能如是观者。

　　若有人能如是谛观。

　　当知是为深信解相。

　　此是得见实报庄严所以名为深信解相。

　　又复如来灭后。

　　于佛灭后浊世之时。

　　若闻是经而不毁訾起随喜心。

　　闻经不毁又能起于随喜之心。

　　当知已为深信解相。

　　此等亦名深信之相。

　　何况读诵受持之者。

　　何况有能读诵受持。

　　斯人则为顶戴如来。

　　经显佛智如来法体顶受是法名戴如来。

　　阿逸多是善男子善女人不须为我复起塔寺。

　　有是经处则为是塔所以不须更造塔也。

　　及作僧坊以四事供养众僧。

　　念念善心不可计算心与法合其心不二名之为僧深心谨奉是真供养所以不须更造僧坊及办四事供养僧也。

　　所以者何是善男子善女人受持读诵是经典者。

　　若善男女读持此经。

　　为已起塔。

　　是已起造佛之宝塔。

　　造立僧坊供养众僧。

　　既开显已菩萨声闻同一实道根无大小皆住其中即是僧坊念念修敬即是供僧。

　　则为以佛舍利起七宝塔。

　　经是法身名佛舍利依经起行修七善法是以七宝建舍利塔。

　　高广渐小至于梵天。

　　竖穷三际名之为高横遍十方名之为广转广转高愈精愈妙名为渐小极本天真清净妙理名至梵天。

　　悬诸幡盖及众宝铃。

　　鼓舞名幡覆庇名盖无情说法名曰宝铃。

　　华香璎珞抹香涂香烧香。

　　华即善心香即善德璎珞妙严即忍辱衣末香即细行涂香严身庄令妙好烧香熏炙转恶为善。

　　众鼓伎乐箫笛箜篌。

　　昼夜常作和乐之乐身即乐器言即乐音令诸闻者悦耳清心。

　　种种戏舞。

　　以四摄法鼓舞一切犹如戏处以诱于人。

　　以妙音声歌呗赞颂。

　　以佛之心诵佛之言名妙音声歌咏梵呗赞佛法身名为颂德。

　　则为已于无量千万亿劫作是供养已。

　　过去久远尘劫中事悉于此经宣示显说诵经一遍即是广游诸佛刹土经于无量千万亿劫作供养已。

　　阿逸多若我灭后闻是经典。

　　灭后得闻是法华经。

　　有能受持若自书若教人书。

　　自作教人其功一等。

　　则为起立僧坊。

　　则是书持便为起寺。

　　以赤栴檀。

　　即赤骨也。

　　作诸殿堂。

　　即身体也。

　　三十有二。

　　即身相也。

　　高八多罗树。

　　堂堂八尺即身量也若就事相一多罗树是长七尺总五丈余。

　　高广严好。

　　一身之中包含造化竖高横广等于虚空相好庄严无不具足。

　　百千比丘于其中止。

　　觉性名佛轨则名法佛法不二和合名僧百千正念聚在一身名为中止。

　　园林浴池。

　　园林即是七觉支林戒名为池群圣所浴。

　　经行禅窟。

　　终日履践名曰经行动而常静名为禅窟。

　　衣服饮食。

　　柔和忍辱名为衣服禅悦法喜名为饮食。

　　床褥汤药。

　　法空之座名为床褥疗治心病名为汤药。

　　一切乐具充满其中。

　　众宝音乐悦目快心诸余乐事悉满其中。

　　如是僧坊堂阁若干百千万亿其数无量。

　　三十七品重重森布名为楼阁一念一行是一去处名曰若干。

　　以此现前供养于我。

　　如经所说依之起行随顺佛语名供养佛。

　　及比丘僧。

　　三业如法住于善念名为供僧。

　　是故我说如来灭后。

　　所以佛说灭度之后。

　　若有受持读诵为他人说。

　　持读经典是自利行为人解说即利他也。

　　若自书若教人书。

　　自书教人传写经典有益见闻所以功大。

　　供养经卷。

　　华香幡盖种种供养由敬法故则能见佛。

　　不须复起塔寺及造僧坊供养众僧。

　　一心在道率身行之即法供养不在事缘。

　　况复有人能持是经兼行布施持戒忍辱精进一心智慧。

　　况能持经兼行六度一心即定慧即般若。

　　其德最胜无量无边。

　　内修理观外以事助所获功德不可计量。

　　譬如虚空东西南北四维上下无量无边。

　　虚空广大不可度量无有终始莫知边际。

　　是人功德亦复如是无量无边。

　　与虚空等。

　　疾至一切种智。

　　修理观故成一切智修事行故名道种智理事如如是故速得一切种智。

　　若人读诵受持是经为他人说若自书若教人书。

　　前但持经今为人说及以书写。

　　复能起塔及造僧坊。

　　又复善能起塔造寺。

　　供养赞叹声闻众僧。

　　供养众僧赞叹其经。

　　亦以百千万亿赞叹之法赞叹菩萨功德。

　　菩萨即是大乘僧也等是赞叹要须合法赞所当赞能生功德苟非其人而辄赞叹尚不免罪何况得福。

　　又为他人种种因缘随义解说此法华经。

　　以诸因缘随其义理为他众生解说是经布施行也。

　　复能清净持戒。

　　戒圣行也。

　　与柔和者而共同止忍辱无瞋。

　　忍辱行也。

　　志念坚固常贵坐禅得诸深定。

　　志愿坚固常重修禅得诸菩萨深妙之定禅定行也。

　　精进勇猛摄诸善法。

　　常勤精进勇捍多力以诸善法修摄其心精进行也。

　　利根智慧善答问难。

　　以利根故智慧高明随有所问答今欢喜信伏随从名曰善答般若行也。

　　阿逸多若我灭后诸善男子善女人受持读诵是经典者。

　　若善男女灭后弘经。

　　复有如是诸善功德。

　　谓弘经外又行六度修习如上诸善功德。

　　当知是人已趣道场。

　　当知如是弘经修福菩萨行人已向道场。

　　近阿耨多罗三藐三菩提。

　　去佛不远得近菩提。

　　坐道树下。

　　一切时中心常在道不曾动移名之为坐菩萨所发大菩提心名为道树。

　　阿逸多是善男子善女人若坐若立若经行处。

　　是人平昔游处之地。

　　此中便应起塔。

　　有是经处即为有佛故应起塔。

　　一切天人皆应供养如佛之塔。

　　敬持说者则是敬法其敬法者则知有佛以信佛故即脱生死故令敬人如佛之塔。

　　尔时世尊欲重宣此义而说偈言若我灭度后能奉持此经。

　　于佛灭后能持是经。

　　斯人福无量如上之所说。

　　已近道场当坐道树。

　　是则为具足一切诸供养。

　　供佛法僧一切具足。

　　以舍利起塔七宝而庄严。

　　持经即是起舍利塔七支修善名宝庄严。

　　表刹甚高广渐小至梵天。

　　发心修行如同起塔渐进渐高背粗向细名为渐小至涅槃乐名为梵天。

　　宝铃千万亿风动出妙音。

　　以妙音声演说诸法如撼宝铃念起之时名为风动唇舌发响名出妙音。

　　又于无量劫而供养此塔。

　　一念之中敬古佛经名无量劫供养法塔。

　　华香诸璎珞天衣众妓乐。

　　华是善因香是信心璎珞即具智慧明珠衣即忍辱伎乐即是法喜之乐。

　　然香油苏灯周匝常照明。

　　油是智水灯是慧光遍照无遗名为周匝。

　　恶世末法时能持是经者。

　　灭后恶世末法之时。

　　则为已如上具足诸供养。

　　能持是经则是如上具诸供养。

　　若能持此经则如佛现在。

　　此经在世与佛无殊。

　　以牛头旃檀起僧坊供养。

　　以身荷法摄持正念名旃檀木起寺供僧。

　　堂有三十二高八多罗树。

　　现身佛堂具三十二大人相好高长八尺圆满端直如多罗树。

　　上馔妙衣服床卧皆具足。

　　法喜之食名为上馔忍辱之衣名为妙服法空为座行住坐卧常在其中。

　　百千众住处。

　　六度万行是诸菩萨所住之处。

　　园林诸浴池经行及禅窟。

　　坐七觉林澡八德池经行正道坐寂灭床。

　　种种皆严好。

　　种种受用悉皆严好。

　　若有信解心受持读诵书。

　　有信解心读诵书持。

　　若复教人书及供养经卷。

　　教人书写及供经卷。

　　散华香抹香。

　　此以色香供养法宝。

　　以须曼薝卜。

　　须曼那此云称意其华黄白而香极美薝卜此云金色华细而香。

　　阿提目多伽。

　　即胡麻也华赤叶青子可作油。

　　薰油常然之。

　　薰香草也子可作油谓以香油然灯供养。

　　如是供养者得无量功德。

　　如是供经得福无量。

　　如虚空无边其福亦如是。

　　如大虚空无有边际是供经人福亦如是。

　　况复持此经兼布施持戒忍辱乐禅定。

　　但能持经福已无量况复兼修六度之行。

　　不瞋不恶口。

　　心不瞋怒口无恶言。

　　恭敬于塔庙。

　　见塔庙时起恭敬心。

　　谦下诸比丘远离自高心。

　　见比丘时谦恭下礼远离自大高傲之心。

　　常思惟智慧有问难不瞋随顺为解说。

　　心常思惟甚深智慧有来难问不起瞋心随顺其意而为解说。

　　若能行是行功德不可量。

　　若能行此如法之行福不可量。

　　若见此法师成就如是德。

　　若见此等弘经之师成就如上诸善功德。

　　应以天华散天衣覆其身。

　　应以天上宝华散之诸天宝衣以覆其身。

　　头面接足礼生心如佛想。

　　头面接足归命顶礼生恭敬心如固佛想。

　　又应作是念不久诣道场。

　　又当心地作是念言此人不久行诣道场坐宝树下。

　　得无漏无为广利诸天人。

　　当得无漏无为之果广博利益一切人天。

　　其所住止处经行若坐卧乃至说一偈。

　　其弘法师行住坐卧乃至说经一偈之处。

　　是中应起塔庄严令妙好种种以供养。

　　是处所中应当起塔庄严光饰极令妙好以种种供而供法塔。

　　佛子住此地则是佛受用。

　　后世佛子住此心地是人则得佛之受用。

　　常在于其中经行若坐卧。

　　行住坐卧身四威仪不离道场于中履践。

　　妙法莲华经随喜功德品第十八

　　弥勒菩萨于前品中闻世尊说受持读诵解说书写是法华经功德无量胜于造塔起寺供僧又闻若能兼行六度及以正修功德尤胜故问如来有初机人若闻是经但能随喜是人为复得几许福。

　　尔时弥勒菩萨摩诃萨白佛言。

　　弥勒既为唱导之师于所当问故白佛言。

　　世尊若有善男子善女人闻是法华经。

　　有善男女闻是妙经。

　　随喜者。

　　于法生信起随喜心。

　　得几所福。

　　若得之福为有几许。

　　而说偈言。

　　先述意已复以偈问。

　　世尊灭度后。

　　于佛世尊灭度之后。

　　其有闻是经。

　　其有闻是妙法华经。

　　若能随喜者。

　　若能一念随喜心者。

　　为得几所福。

　　是人为得几许福报。

　　尔时佛告弥勒菩萨摩诃萨。

　　此二句文是阿难叙。

　　阿逸多如来灭后若比丘比丘尼。

　　出家僧尼受大戒者。

　　优婆塞优婆夷。

　　在家士女受持五戒及八戒者。

　　及余智者。

　　除四种外余不受戒有智解者。

　　若长若幼。

　　入道之要悟解为先无论长幼。

　　闻是经随喜已。

　　得闻是经起随喜已。

　　从法会出。

　　出于法会。

　　至于余处。

　　到余处所。

　　若在僧坊。

　　僧寺之中。

　　若空闲地。

　　寂静之处。

　　若城邑巷陌。

　　若在城邑巷陌之中。

　　聚落田里。

　　人民聚会坐落之处田园地里。

　　如其所闻。

　　如其法会之所得闻。

　　为父母宗亲。

　　生身父母宗族亲戚。

　　善友知识。

　　乐善之友平时知识。

　　随力演说。

　　随己智力为人演说。

　　是诸人等闻已随喜。

　　诸人闻已亦皆随喜。

　　复行转教。

　　又复如闻展转相教。

　　余人闻已亦随喜转教。

　　余闻说者复随力转教他人。

　　如是展转至第五十。

　　如是展布次第转教人传一人至第五十。

　　阿逸多其第五十善男子善女人随喜功德。

　　正取末后第五十人但闻随喜未能转教。

　　我今说之汝当善听。

　　佛欲显示最末后人随喜功德语弥勒知。

　　若四百万亿阿僧祇世界。

　　假设为喻。

　　六趣四生众生卵生胎生湿生化生。

　　六趣者天人修罗地狱饿鬼畜生如此六者随其所作各趣一路四生者卵生胎生此二易解因于蒸湿而正性命名曰湿生如虫蚁等转蜕飞行名为化生。

　　若有形。

　　六道之中除无色界余皆有形色也。

　　无形。

　　即无色界但有四阴受想行识。

　　有想。

　　除痴轮回及无想天余皆有想。

　　无想。

　　如无想天入定之时心想不行世间痴物颠倒见故精神化为土木金石名为无想。

　　非有想。

　　世间相罔回互乱想如[虫*壹]螉等异质相成螟蛉本无蜾蠃之想名非有想。

　　非无想。

　　如土枭等附块为儿由杀颠倒附无情物而为有想子成之日反害父母名非无想。

　　无足。

　　如蛇蚓等全无足者。

　　二足。

　　一切情类有二足者。

　　四足。

　　如诸畜生有四足者。

　　多足。

　　其类不等通收一切足多之者。

　　如是等在众生数者。

　　在前六道十类众生数中之者。

　　有人求福。

　　有人欲得求于福报。

　　随其所欲娱乐之具皆给与之。

　　随其所乐悉给与之。

　　一一众生与满阎浮提。

　　即满此方南赡部洲。

　　金银琉璃砗磲码瑙珊瑚琥珀。

　　此七宝义如方便品。

　　诸妙珍宝。

　　珍玩之具。

　　及象马车乘。

　　所乘之器。

　　七宝所成宫殿楼阁等。

　　所住之处。

　　是大施主如是布施满八十年已。

　　八十年者谓依有漏八识行施。

　　而作是念我已施众生娱乐之具随意所欲。

　　随其心意之所乐欲一一与之。

　　然此众生皆已衰老。

　　谓受施者皆已衰老。

　　年过八十发白面皱将死不久。

　　衰相现前死时将至。

　　我当以佛法而训导之。

　　作念更以佛法训化。

　　即集此众生。

　　所施之众。

　　宣布法化示教利喜。

　　宣演敷布以法教化利益令喜。

　　一时皆得须陀洹道。

　　此云预流初登道果预流初登道果预圣人流。

　　斯陀含道。

　　此云一来证二果已更来欲界一反受生酬还宿债。

　　阿那含道。

　　此云不来证三果已住于四禅更不复来欲界受生。

　　阿罗汉道。

　　此云无学断见思惑证入四果梵行已圆无法可学。

　　尽诸有漏。

　　尽诸世间三界有为一切漏业。

　　于深禅定皆得自在。

　　于无学位诸禅定乐善入无碍名为自在。

　　具八解脱。

　　即八背舍背粗向细舍恶从善名八解脱。

　　于汝意云何。

　　于汝之意以为如何。

　　是大施主所得功德宁为多不。

　　不者不定之辞所得福利为多不多。

　　弥勒白佛言。

　　因世尊问弥勒答之。

　　世尊是人功德甚多无量无边。

　　言福多也。

　　若是施主但施众生一切乐具功德无量。

　　出福多意但施乐具福已无边。

　　何况令得阿罗汉果。

　　况以法化令得无学如是功德不可计量。

　　佛告弥勒我今分明语汝。

　　欲显露说故曰分明。

　　是人以一切乐具施于四百万亿阿僧祇世界。

　　四百万亿即喻四生一一众生各各自有一种世界。

　　六趣众生。

　　德施此等。

　　又令得阿罗汉果。

　　又令证入四果罗汉。

　　所得功德。

　　如上所行财法二施所得功德。

　　不如是第五十人闻法华经一偈随喜功德。

　　如是布施所获功德。

　　百分千分百千万亿分不及其一。

　　次第减少至于亿分之中亦不及一。

　　乃至算数譬喻所不能知。

　　言随喜者功德胜也。

　　阿逸多如是第五十人展转闻法华经。

　　次第传闻。

　　随喜功德尚无量无边阿僧祇。

　　言功德多无限数也。

　　何况最初于会中闻而随喜者。

　　最初一人于法会闻展转传至第五十人。

　　其福复胜无量无边阿僧祇不可得比。

　　举最后人所得功德以后望前初人倍增故云复胜不可得比。

　　又阿逸多若人为是经故。

　　为欲闻是法华经故。

　　往诣僧坊若坐若立须臾听受。

　　至僧寺之或坐或立须臾之间至心听受。

　　缘是功德。

　　缘是至诚听经功德。

　　转身所生。

　　舍报转得所生之处。

　　得好上妙象马车乘珍宝辇舆及乘天宫。

　　象马妙车富贵者用珍宝辇舆王者之器诸天行时则有宫殿以乘其身。

　　若复有人于讲法处坐。

　　身预法莚。

　　更有人来劝令坐听。

　　劝来者同听法音。

　　若分座令坐。

　　若无坐处分座与之。

　　是人功德。

　　是劝化所获功德。

　　转身得帝释坐处。

　　舍此身已转生天上得忉利主所坐之处。

　　若梵天王坐处。

　　转身得生色界初禅坐梵王处。

　　若转轮圣王所坐之处。

　　金银铜铁四转轮王王四天下所坐之处。

　　阿逸多若复有人语余人言。

　　若有法师说法之处语他令知。

　　有经名法华可共往听。

　　叹同往听。

　　即受其教乃至须臾间闻。

　　前人闻得受教同往乃至霎时得闻说法。

　　是人功德。

　　是劝听人所获功德。

　　转身得与陀罗尼菩萨共生一处。

　　陀罗尼菩萨即获总持开法大士与是同生彰报胜也。

　　利根智慧。

　　根胜聪利智慧明了。

　　百千万世终不喑哑。

　　为人喑哑谤毁人故以善劝化教示于人世世无有喑哑之疾。

　　口气不臭。

　　由念发气由气发声口气善故所以不臭。

　　舌常无病。

　　毁谤他者舌则卷缩今因赞善所以无病。

　　口亦无病。

　　妄言绮语两舌恶口是大恶业真实教人离此四过口则无病。

　　齿不垢黑。

　　出语不善齿则垢黑教人以善齿则洁白。

　　不黄不疏。

　　好谈鄙事齿所以黄非实相也疏因虚妄实则齐密。

　　亦不缺落。

　　说不正语诳惑于人齿则缺落。

　　不差不曲。

　　语不次第齿则参差语不质直齿则屈曲今此赞经劝人聪受口无诸过故皆美好。

　　唇不下垂。

　　唇下垂者如吹火状由善语故不下垂也。

　　亦不褰缩。

　　唇褰缩者夭亡之相今以经力不褰缩也。

　　不粗涩。

　　唇粗则语涩唇好则则利。

　　不疮胗。

　　不生疮疹是善语报。

　　亦不缺坏。

　　唇吻不善所以缺坏善则无矣。

　　亦不喎邪。

　　语不正者唇则喎斜今正直语唇则端正。

　　不厚不大。

　　若厚若大不称其形无过不及则得其中。

　　亦不黧黑。

　　语脉恶者唇则黧黑以善训人唇色赤好。

　　无诸可恶。

　　无有一切可恶见相。

　　鼻不匾𠥶。

　　鼻是气息出入之门因乐善故准隆鼻好故不匾𠥶。

　　亦不曲戾。

　　其心不正鼻则邪曲今以善报鼻则圆直。

　　面色不黑。

　　为善之人面貌洁白故不丑黑。

　　亦不狭长。

　　以刀照面则见狭长心藏剑棘面则如然今心方正面则端严。

　　亦不窊曲。

　　心不平正面则窊曲由心坦夷面亦平满。

　　无有一切不可喜相。

　　面貌圆满无不美者。

　　唇舌牙齿悉皆严好鼻修高直面貌圆满。

　　色色与前一倍相反鼻欲修长山振不陷余义易解。

　　眉高而长。

　　眉低者钝眉短者促眉高则贵眉长则俊。

　　额广平正。

　　额狭者贱额侧者偏额广则贵额平则安额正则直。

　　人相具足。

　　人伦之相悉皆具足。

　　世世所生。

　　世世受报生之处。

　　见佛闻法信受教诲。

　　由今善因获未来报故得见佛及以闻法信听领受佛之教诲。

　　阿逸多汝且观是。

　　汝且观是心不可得乐善之人。

　　劝于一人令往听法功德如此。

　　但劝一人功德若此。

　　何况一心听说读诵。

　　何况始终一心念道听法师说受持读诵。

　　而于大众为人分别。

　　于大众中分别解说是利他也。

　　如说修行。

　　如经所说以修其心前人如此顺教奉行劝者得益何可校量。

　　尔时世尊欲重宣此义而说偈言若人于法会得闻是经典。

　　预会闻经。

　　乃至于一偈随喜为他说。

　　下至解得一句之义心中随喜为人解说。

　　如是展转教至于第五十。

　　始自一人转至五十。

　　最后人获福今当分别之。

　　约第五十举末比初。

　　如有大施主供给无量众具满八十岁随意之所欲。

　　给无量众其事大也满八十岁其时长也随其所欲皆施之其功多也。

　　见彼衰老相发白而面皱齿疏形枯竭念其死不久。

　　见彼前人年衰发白面皱形枯开齿疏脱处世非久死时将至。

　　我今应当教令得于道果。

　　思以法训令修得道。

　　即为方便说涅槃真实法。

　　寻即方便为说寂灭出世实法。

　　世皆不牢固如水沫泡焰。

　　一切世间皆非坚固譬如聚沫水泡阳𦦨。

　　汝等咸应当疾生厌离心。

　　世相如是应疾远离。

　　诸人闻是法皆得阿罗汉。

　　诸人闻法如说修行皆得四果。

　　具足六神通三明八解脱。

　　天眼天耳他心宿命神境漏尽六皆无拥名之为通天眼知未来宿命知过去漏尽脱生死故曰三明四禅四定发智断惑名八解脱。

　　最后第五十闻一偈随喜是人福胜彼不可为譬喻。

　　闻经一偈随喜功德胜教众多证四果者。

　　如是展转闻其福尚无量何况于法会初闻随喜者。

　　举末后人以比最初随喜教他功曷胜纪。

　　若有劝一人将引听法华言此经深妙千万劫难遇。

　　有劝一人引听法华为说是经深妙难遇。

　　即受教往听乃至须臾闻斯人之福报今当分别说。

　　前人受教往得略闻如此福报当分别说。

　　世世无口患齿不疏黄黑唇不厚褰缺无有可恶相。

　　如前已解。

　　舌不干黑短鼻高修且直额广而平正面目悉端严。

　　如前已解。

　　为人所喜见口气无臭秽。

　　由不可得为人喜见以口善故无有秽气。

　　优钵华之香常从其口出。

　　口中常作青莲华香。

　　若故诣僧坊欲听法华经须臾闻欢喜今当说其福。

　　诣寺听经略闻欢喜今说其福。

　　后生天人中得妙象马车珍宝之辇舆及乘天宫殿。

　　后生人中得象马舆若生天上得乘天宫。

　　若于讲法处劝人坐听经是福因缘得释梵转轮座。

　　劝人坐听其福所感帝释梵王及转轮王所坐之处。

　　何况一心听解说其义趣如说而修行其福不可限。

　　定心静听解说义理如经所说依而行之其所得福不可限量。

　　妙法莲华经法师功德品第十九

　　法师有五一受持二读三诵四解说五书写前随喜品略闻是经乃至为他说一偈义功德甚多不可限量若人受持读诵解说及以书写缘既殊胜所感必多故次当说法师功德。

　　尔时佛告常精进菩萨摩诃萨。

　　功德之成由于精进故寄斯人以告大众。

　　若善男子善女人受持是法华经。

　　忆持在心。

　　若读若诵若解说若书写。

　　作上五事。

　　是人当得八百眼功德。

　　以眼观时百事但见对于四方约三世论三四十二名千二百前方全见则具三百后方不明缺了三百左右两边但得二分之余又缺一百正得八百之数可论功德。

　　千二百耳功德。

　　以耳听时百耳俱闻三世四方无不了了则具千二百功德。

　　八百鼻功德。

　　以鼻嗅时百种俱闻三世四方唯出入息各具四百共成八百功德以息论之不无出入所缺四百。

　　千二百舌功德。

　　以舌尝时百事俱别三世四方无不了了则具千二百功德。

　　八百身功德。

　　以身触时百事都觉三世四方合则能有违顺二缘各具四百共成八百功德离时不觉故缺四百。

　　千二百意功德。

　　以意思时百种俱可三世四方悉能含摄则具千二百功德。

　　以是功德庄严六根皆令清净。

　　凡人之身六根具者皆有六千功能德用但以善恶而分异耳随有染著名为浊秽无善功德令持经者于六尘境悉能远离故获六千清净功德以为庄严。

　　是善男子善女人父母所生清净肉眼。

　　眼有五种所谓肉眼慧眼天眼法眼佛眼约眼无异随用分五偈云天眼通非碍肉眼碍非通法眼唯观俗慧眼了知空佛眼如千日照异体还同经云父母所生则肉眼也又云清净则是四大清净造色胜义根眼非浮尘根肉团眼也。

　　见于三千大千世界。

　　能见娑婆一化之境。

　　内外所有山林河海。

　　内外即指依正两报内身如山毛发为林血脉如河腹脏为海外相四义不言可知由持经力眼根清净故得见之。

　　下至阿鼻地狱上至有顶。

　　阿鼻此云无间狱囚受苦无间歇故非非想天名为有顶是于三界有漏世间极顶之故经举上下遍摄中间无不彻见。

　　亦见其中一切众生。

　　上云地狱天宫即依报也今云一切众生即正报也。

　　及业因缘果报生处。

　　及见善恶二因善恶二缘善恶果报所生之处。

　　悉见悉知。

　　见是心眼知是心慧由持经故悉能见知善恶二种业缘果报。

　　尔时世尊欲重宣此义而说偈言若于大众中以无所畏心说是法华经汝听其功德。

　　若复有人于大众中以解法智无所畏心为众演经汝今谛听说其功德。

　　是人得八百功德殊胜眼以是庄严故其目甚清净。

　　以是功德庄严之故得殊胜眼甚是清净。

　　父母所生眼悉见三千界。

　　肉眼本是只见目前今由经力见三千界。

　　内外弥楼山。

　　内外者即是依正弥楼者此云光明即七金山也。

　　须弥及铁围。

　　须弥此云妙高出水八万四千由旬铁围即大千界外铁围山也。

　　并诸余山林大海江河水。

　　如经开解总在目前。

　　下至阿鼻狱上至有顶天。

　　下见地狱上见天宫横见一切无不明了。

　　其中诸众生一切皆悉见。

　　大千界内所有众生由经力故皆悉得见虽不动身遍游法界。

　　虽未得天眼肉眼力如是。

　　天眼名同所证各异声闻天眼见大千界初地菩萨见百佛界二地已去倍倍增多佛之天眼十方虚空微尘刹土无不了了今持经者虽是凡夫由经之故肉眼之力所见如是。

　　复次常精进若善男子善女人受持此经若读若诵若解说若书写。

　　即五种法师也。

　　得千二百耳功德。

　　义如前解。

　　以是清净耳。

　　清净之义亦如前说。

　　闻三千大千世界下至阿鼻地狱上至有顶其中内外。

　　云其中者指大千界。

　　种种所有语言音声象声马声牛声车声啼哭声愁叹声螺声鼓声钟声铃声笑声语声男声女声童子声童女声法声非法声苦声乐声凡夫声圣人声喜声不喜声天声龙声夜叉声乾闼婆声阿修罗声迦楼罗声紧那罗声摩睺罗伽声火声水声风声地狱声畜生声饿鬼声比丘声比丘尼声声闻声辟支佛声菩萨声佛声以要言之三千大千世界中一切内外所有诸声。

　　如偈所列。

　　虽未得天耳。

　　体是凡夫未得天耳以肉耳闻具清净用。

　　以父母所生清净常耳皆悉闻知。

　　言常耳者指胜义根非是生灭无常肉质。

　　如是分别种种音声而不坏耳根。

　　闻而起着则耳根坏分别无碍不坏耳根。

　　尔时世尊欲重宣此义而说偈言父母所生耳清净无浊秽。

　　虽是肉耳清净明了无所染着。

　　以此常耳闻三千世界声。

　　此句总标。

　　象马车牛声钟铃螺鼓声琴瑟箜篌声箫笛之音声清净好歌声听之而不着。

　　象马牛及好歌声内报声也钟铃螺鼓箜篌箫笛外报声也虽闻无著不坏清耳。

　　无数种人声闻悉能解了。

　　以智识明善解人意闻其语音即知其德。

　　又闻诸天声微妙之歌音。

　　十善五戒得生欲天四禅四定生色无色解此义者是闻天声生天上者受天五欲歌乐等事解此义者是则名为闻天歌乐。

　　及闻男女声童子童女声。

　　男女声者夫妇之声童男女者天真之声。

　　山川险谷中迦陵频伽声。

　　山川险谷幽静处也迦陵是仙禽美妙声也静处闻妙名得是声。

　　命命等诸鸟悉闻其音声。

　　命命鸟者亦云共命一身二头曰共命鸟若表法者闻经善解事理不二同一圆常获此慧命名为闻也。

　　地狱众苦痛种种楚毒声。

　　瞋心之故堕地狱中刀山剑树铁磨火坑灰河沸屎其数无量痛毒辛酸不可堪忍因闻如是发菩提心是真闻也。

　　饿鬼饥渴逼求索饮食声。

　　贪心之故堕饿鬼中一切时中不闻浆饮饥火烧身哀声动地闻如是者名闻鬼声。

　　诸阿修罗等居在大海边自共言语时出于大音声。

　　孚强好胜吞并为心名曰修罗住于有漏生死海边贪瞋勍敌痴爱交煎两强相遇战斗之时自共言语发大音声。

　　如是说法者安住于此间遥闻是众声而不坏耳根。

　　说法之人住于清净慈忍之地名为此间远闻四恶不善之声益坚正念宁坏耳根。

　　十方世界中禽兽鸣相呼。

　　恶友相亲狎习造恶如恶禽兽共相呼唤善人相爱同修众善如飞走者美意相呼。

　　其说法之人于此悉闻之。

　　说法之人即以此验善恶音声如其所闻无不决了。

　　其诸梵天上光音及遍净乃至有顶天言语之音声。

　　色界四禅总名梵天光音即二禅遍净即三禅有顶即四空在有为顶离欲修禅生于色界十八梵天修空寂定厌色趣空即生无色四空天处闻此音者名闻诸天言语音声。

　　法师住于此悉皆得闻之。

　　说法之师住于此地色无色义悉得闻之。

　　一切比丘众及诸比丘尼若读诵经典若为他人说。

　　出家之众若读诵经有持经德若为人说有说法才见礼知政闻乐知德一见便了不俟再闻。

　　法师住于此悉皆得闻之。

　　说法之师此智明了遐迩之事无不闻之。

　　复有诸菩萨读诵于经法若为他人说撰集解其义。

　　言菩萨者不以形分但发大心利益一切四众皆得名为菩萨若读诵经若为人说撰集疏钞解释其义。

　　如是诸音声悉皆得闻之。

　　随其所作菩萨之行进修六度如是等声法师悉得于此闻之。

　　诸佛大圣尊教化众生者于诸大会中演说微妙法。

　　一切诸佛大圣世尊愍念教化诸众生者于诸大会说微妙法示生唱灭权实二门一切智慧悉载此经。

　　持此法华者悉皆得闻之。

　　但持法华诸佛之事无不得闻。

　　三千大千界内外诸音声下至阿鼻狱上至有顶天。

　　大千世界内外两报善及不善一切音声下至阿鼻上穷有顶。

　　皆闻其音声而不坏耳根。

　　虽闻种种善恶之声以无染故不坏耳根。

　　其耳聪利故悉能分别知。

　　由持经故耳根聪利悉能如上善分别知。

　　持是法华者虽未得天耳。

　　得天耳者方能遥闻今在九地由持经力。

　　但用所生耳功德已如是。

　　但用父母所生之体清净耳根已能遍闻功德如是。

　　复次常精进若善男子善女人受持是经若读若诵若解说若书写成就八百鼻功德。

　　并如前解。

　　以是清净鼻根。

　　即胜义根。

　　闻于三千大千世界上下内外种种诸香。

　　大千世界上至有顶下极阿鼻诸香即指内外二报内则男女身香外则草木等香。

　　须曼那华香。

　　此云称意草色黄白而香极美。

　　阇提华香。

　　此云金钱华。

　　末利华香。

　　此方有者。

　　瞻卜华香。

　　此云黄华亦云金色。

　　波罗罗华香。

　　此云重生华。

　　赤莲华香青莲华香白莲华香华树香。

　　华开时香。

　　果树香。

　　果熟时香。

　　旃檀香。

　　出海此岸牛头山中。

　　沉水香。

　　香体重故见水则沉。

　　多摩罗䟦香。

　　此云性无垢或云藿香。

　　多伽罗香。

　　此云根香木香树也。

　　及千万种和香。

　　以千万种杂和为香。

　　若抹若丸。

　　细末香及圆子香也。

　　若涂香。

　　涂于身上及涂地香。

　　持是经者于此间住悉能分别。

　　如散一心而为万善即末香也如合万善而严一身即丸香也庄严内报即涂身香也庄严依报即涂地香也无善不修以成其德即千万种和香如是分别无有错谬名悉能也。

　　又复别知众生之香。

　　即身中气名之为香。

　　象香马香牛羊等香。

　　知其气象名为闻香。

　　男香女香童子香童女香。

　　男女即夫妇之气童男女即赤子之气象。

　　及草木丛林香。

　　华有香气人则爱之人有善德世则敬之。

　　若近若远所有诸香悉皆得闻分别不错。

　　近则世报六凡之香超出三界又次远也脱离二死究竟涅槃名极远也。

　　持是经者虽住于此。

　　是持经者虽住此地。

　　亦闻天上诸天之香。

　　诸天界中受用之香。

　　波利质多罗。

　　即帝释园天树王也香无周遍五十由旬。

　　拘鞞陀罗树香。

　　此云大游戏即树香也。

　　及曼陀罗华香。

　　小白华香。

　　摩诃曼陀罗华香。

　　大白华香。

　　曼殊沙华香。

　　小赤华香。

　　摩诃曼殊沙华香。

　　大赤华香。

　　旃檀沉水种种末香诸杂华香。

　　诸天所修万善之行其类不一名杂华香。

　　如是等天香和合所出之香无不闻知。

　　和合万善报得天身名为和合所出之香。

　　又闻诸天身香。

　　各各诸天身分之香。

　　释提桓因。

　　此云天帝即帝释也。

　　在胜殿上五欲娱乐嬉戏时香。

　　报为天主处天宫殿受天五欲娱乐时香即十善报也。

　　若在妙法堂上为忉利诸天说法时香。

　　帝释天主于善法堂为诸天众说妙法即十善法。

　　若于诸园游戏时香。

　　以五通力分身游戏诸天宫殿受诸快乐。

　　及余天等男女身香。

　　男尚阳刚女好阴静修男因者则为天男修女因者则为天女。

　　皆悉遥闻。

　　如上香等悉能闻知此句总结住此闻彼故曰遥闻。

　　如是展转乃至梵天。

　　从忉利天展转上去至于梵天。

　　上至有顶。

　　又从梵天至无色界。

　　诸天身香亦皆闻之。

　　一切天众所感身报道德之香亦皆得闻且无色界既无色身云何有香但无身色非无空界定果之香。

　　并闻诸天所烧之香。

　　诸天若修次第升上譬如烧香熏以成德。

　　及声闻香。

　　四谛道香。

　　辟支佛香。

　　十二缘香。

　　菩萨香。

　　六度万行功德妙香。

　　诸佛身香。

　　究竟解脱菩提果香。

　　亦皆遥闻知其所在。

　　今在人中望于诸天及四圣位故曰遥闻达其因果名识所在。

　　虽闻此香然于鼻根不坏不错。

　　虽闻天香所受之乐闻而不着是故不坏清净鼻根悉能别了所知见相是故不错。

　　若欲分别为他人说忆念不谬。

　　上是自闻若欲以此鼻根所得为他说时忆念分明无有错谬。

　　尔时世尊欲重宣此义而说偈言是人鼻清净于此世界中若香若臭物种种悉闻知。

　　以香比善以臭比恶。

　　须曼那阇提多摩罗旃檀沉水及桂香种种华果香。

　　种种因华种种报果。

　　及知众生香男子女人香。

　　有情果报身分之香。

　　说法者远住闻香知所在。

　　说法之人远离世情住于正念名为远住而悉闻知众生所在。

　　大势转转王。

　　四轮王也。

　　小转轮及子。

　　粟散小王及诸王子。

　　群臣诸宫人。

　　群臣百官及宫中人。

　　闻香知所在。

　　闻诸香时知其落处修如是因获如是果。

　　身所著珍宝及地中宝藏转轮王宝女闻香知所在。

　　身着宝衣忍辱福也地中宝藏众生心地如来藏也轮王宝女即宝媛也轮王七宝中有宝女欲爱心也是人闻香悉知来处。

　　诸人严身具衣服及璎珞种种所涂香闻则知其身。

　　善恶二相皆名庄严从其善者则获善报衣服礼也璎珞智也涂香净身也闻是香气知其本身。

　　诸天若行坐游戏及神变持是法华者闻香悉能知。

　　行即运用坐即沉静遍历一切名为游戏因修事定获五神通持经闻香悉知所自。

　　诸树华果实及苏油香气持经者住此悉知其所在。

　　如是等事经中具明持经解义知其所因。

　　诸山深险处旃檀树华敷众生在中者闻香悉能知。

　　乐道之者穷处深山如旃檀香生于幽谷闻悉能知。

　　铁围山大海地中诸众生持经者闻香悉知其所在。

　　外则由围大海下方地中有众生居内则皮囊褁身藏诸气血有于识神依色身住善持经者悉得其源。

　　阿修罗男女及其诸眷属斗诤游戏时闻香皆能知。

　　修罗即是强狼之心男女即是动静二念一念起处众念相从本念为主余名眷属善名诸天恶名修罗善恶相敌名为斗战以此为乐名为游戏。

　　旷野险隘处师子象虎狼野牛水牛等闻香知所在。

　　生死旷野险难狭隘难度之处师子虎狼残害心也野牛水牛但念水草顽钝心也闻经悉知。

　　若有怀妊者未辨其男女无根及非人闻香悉能知。

　　有人怀意造作诸事未辨好恶动静之相或无根性心疑不决及非人者如怀鬼胎持经解义善恶无谬即能决了。

　　以闻香力故知其初怀妊成就不成就安乐产福子。

　　以闻香力故知其初时所发之念进则成就退则不成恶则险危善则安乐善念善种则生福子。

　　以闻香力故知男女所念染欲痴恚心亦知修善者。

　　前说有胎此明生已男女即是动静二心男阳女阴阳动阴静观其所为即知其念染欲即贪恚痴即瞋痴有三毒者则非修善无此三毒者是修行人。

　　地中众伏藏金银诸珍宝铜器之所盛闻香悉能知。

　　众生心中具有如来功德藏性迷故不觉名为伏藏其中所有金银珍宝即是六度功德智慧无漏净心名为铜器由闻法华知此伏藏。

　　种种诸璎珞无能识其价闻香知贵贱出处及所在。

　　五乘三乘及以一乘种种智慧各各不同如众宝珠结为璎珞无智解者孰能知之是不识价持经解义一一分别人天十善声闻四谛缘觉因缘菩萨六度佛展妙觉拈起便知贵贱差等出处不同得其所在。

　　天上诸华等曼陀曼殊华波利质多树闻香悉能知。

　　并如前解。

　　天上诸宫殿上中下差别众宝华庄严闻香悉能知。

　　等是诸天修因不等因有高下果位亦殊宝华即是因所修行揽因成果故曰庄严。

　　天园林胜殿诸观妙法堂在中而娱乐闻香悉能知。

　　禅支为林身为宫殿面门说法名为法堂依止其中而自娱乐是人闻香悉能知之。

　　诸天若听法或受五欲时来往行坐卧闻香悉能知。

　　诸天之众若听法音则不退堕名之为行若受五欲福尽即坠名之为来人间修善得生天上名之为往静心住善不进不退名之为坐放心弃善名之为卧。

　　天女所著衣好华香庄严周旋游戏时闻香悉能知。

　　人中修善得生欲天以着色故而受女身华香及衣即有漏善受用善报名为游戏。

　　如是展转上乃至于梵天入禅出禅者闻香悉能知。

　　自从欲界至于梵世名为转上摄念向定名之为入从禅定起名之为出。

　　光音遍净天乃至于有顶初生及退没闻香悉能知。

　　二禅光音三禅遍净跨过四禅及空识处便说有顶故云乃至初生天上及退堕者闻香悉知。

　　诸比丘众等于法常精进若坐若经行及读诵经典。

　　出家众等于是法中常行精进若静坐若经行及读诵经能如是者皆是宿缘以果验因知其来处若现种善根以因验果知后生处必胜今生。

　　或在林树下专精而坐禅持经者闻香悉知其所在。

　　或处空闲林树之下专一其心精进禅定知其所住乐于空静寂灭乐也。

　　菩萨志坚固坐禅若读诵或为人说法闻香悉能知。

　　若菩萨人志愿坚固坐禅办道若读诵经若于大众为人讲说闻此香时知是道心大菩萨也。

　　在在方世尊一切所恭敬愍众而说法闻香悉能知。

　　在在之处诸佛世尊一切众生之所尊敬愍众生故而为说法闻此经中说于三世十方诸佛功德妙香因持经故悉能知之。

　　众生在佛前闻经皆欢喜如法而修行闻香悉能知。

　　此经中说十方众生在于佛前闻法欢喜如法修行因闻是经知十方事。

　　虽未得菩萨无漏法生鼻而是持经者先得此鼻相。

　　从无漏法生于菩萨清净鼻者即地上圣人今持经人体是凡夫藉经力故有此功用。

　　复次常精进若善男子善女人受持是经若读若诵若解说若书写得千二百舌功德。

　　舌能圆谈故有是德。

　　若好若丑若美若不美。

　　鲜好丑恶甘美恶味。

　　及诸苦涩物。

　　味苦与涩不中食者。

　　在其舌根皆变成上味。

　　持经之人一心在道而于世味无所拣择苦涩翻成真美味也。

　　如天甘露无不美者。

　　天甘露者乃是诸天不死之药入此法门如饮甘露无不美者。

　　若以舌根于大众中有所演说。

　　舌根于众演说之时。

　　出深妙声能入其心皆令欢喜快乐。

　　所谈之理彻法源底名之为深能令闻者达佛见知名之为妙法味入神皆欢乐也。

　　又诸天子天女释梵诸天。

　　前说人喜此明诸天。

　　闻是深妙音声有所演说言论次第皆悉来听。

　　演法之时言语义论说释条流而有次序故得诸天皆来听受。

　　及诸龙龙女夜叉夜叉女乾闼婆乾闼婆女阿修罗阿修罗女迦楼罗迦楼罗女紧那罗紧那罗女摩睺罗伽摩睺罗伽女。

　　即八部众解释名义如序品中是中不言八部男者当位即是。

　　为听法故皆来亲近恭敬供养。

　　由所说法深妙次第故来近听起供养心。

　　及比丘比丘尼优婆塞优婆夷。

　　佛会四众。

　　国王王子群臣眷属。

　　王与王子百官群臣及王眷属。

　　小转轮王。

　　于诸众生转轮界中而为王者名转轮王粟散王众名小转轮。

　　大转轮王。

　　铁轮王者王一天下除东西北铜轮王者王二天下除却东北银轮王者王三天下唯除北洲金轮王者王四天下。

　　七宝千子。

　　七宝者位宝轮宝智宝女宝兵宝象宝马宝千子者有子千人也。

　　内外眷属。

　　内则父母兄弟后妃婇女外则宗族群臣人民等众。

　　乘其宫殿俱来听法。

　　所乘宫殿即是车舆为于法故皆来听受。

　　以是菩萨善说法故。

　　以是持经道心菩萨善能解说深妙法故。

　　婆罗门居士国内人民尽其形寿随侍供养。

　　婆罗门者即净行种由敬法故终身随侍供养不辍。

　　又诸声闻辟支佛菩萨诸佛常乐见之。

　　此明四圣之所乐见。

　　是人所在方面。

　　是持经人所住方所。

　　诸佛皆向其处说法。

　　于佛经典眼视手持口中读诵心地解了如同佛口亲闻无异何时诸佛不向说法黄卷即是对圣贤也。

　　悉能受持一切佛法。

　　一切诸佛所有之事皆于此经宣示显说持是经者即是受持一切佛法。

　　又能出于深妙法音。

　　由解佛意能依经典出于深妙清净法音。

　　尔时世尊欲重宣此义而说偈言是人舌根净终不受恶味。

　　以根净故恶味不入。

　　其有所食啖悉皆成甘露。

　　一切恶味入此人口皆成甘露。

　　以深净妙声于大众说法。

　　以诸深远清净妙音于大众中演说诸法。

　　以诸因缘喻引导众生心。

　　以诸一切善恶因缘譬喻解说引导所听众生之心。

　　闻者皆欢喜设诸上供养。

　　所说深妙闻者入神心皆欢喜设诸净供。

　　诸天龙夜叉及阿修罗等皆以恭敬心而共来听法。

　　说若不妙谁来听受由深妙故龙鬼钦崇。

　　是说法之人若欲以妙音遍满三千界随意即能至。

　　说法之人虽住于此欲以妙音遍大千者由心遍故音亦随遍又复当知三千之境即是五阴国土假名不离一念介尔之心所以随意能遍至也。

　　大小转轮王及千子眷属合掌恭敬心常来听受法。

　　王及眷属亦以法妙而来恭敬合掌听受。

　　诸天龙夜叉罗刹毗舍阇。

　　罗刹者此云暴恶鬼毗舍阇者此云啖精气鬼。

　　亦以欢喜心常乐来供养。

　　即前八部为法心喜乐兴供养。

　　梵天王魔王。

　　梵天王色界主也魔王居欲天顶权实不同实即天魔真邪见者权即菩萨变化现身欲试行人令坚道力。

　　自在大自在。

　　自在者即化乐天以力化现而自受乐名为自在大自在者即他化自在天化由他力名为他化而于其中得大自在又色究竟亦名大自在即摩醯首罗也。

　　如是诸天众常来至其所。

　　如上所现欲色无色三界诸天常为法故至法师所。

　　诸佛及弟子。

　　诸佛即是妙觉世尊弟子即是三乘圣众。

　　闻其说法音常念而守护。

　　闻法音时常来护念。

　　或时为现身。

　　现身有一切现即是见佛色身理现即是解佛法音名见法身。

　　复次常精进若善男子善女人受持是经若读若诵若解说若书写得八百身功德。

　　八百之数如前已解。

　　得清净身如净琉璃众生喜见。

　　由持经力得胜义根身清净犹如琉璃众生见者无不爱乐。

　　其身净故三千大千世界众生生时死时上下好丑生善处恶处悉于中现。

　　三千世界通内外报内则自心一身之中具三千界色阴国土也受想行识众生也种种名字如五阴十二入十八界等假名也外则无情国土有情众生世间种种一切名字理而为言念起名生念息名死善名上好恶名下丑善生善道恶堕三途但就身观昭然可见就事上说国土众生称呼名字众生之类谁无生死及以高下好丑等事善恶之报具载典文目前显应其事非一所以佛云悉于中现。

　　及铁围山大铁围山弥楼山摩诃弥楼山等诸山王。

　　此等名义如前已说铁围等喻亦如前解。

　　及其中众生悉于中现。

　　及大千界所有众生亦于身中而现其相。

　　下至阿鼻地狱。

　　极苦处也。

　　上至有顶。

　　极乐处也。

　　所有及众生悉于中现。

　　其中所有山河国土苦乐之境及以六道所有众生悉于身现。

　　若声闻辟支佛菩萨诸佛说法。

　　若见空理是声闻说若见如幻是支佛说若见妙有是菩萨说若见妙觉是诸佛说一身之法其义如是一人善听。

　　皆于身中现其色像。

　　相逐心生身由业感一切色像岂外一身。

　　尔时世尊欲重宣此义而说偈言若持法华经其身甚清净。

　　持经之人心不向恶内无过失甚是清净。

　　如彼净琉璃众生皆喜见。

　　犹如琉璃内外映彻众生见者无不善乐。

　　又如净明镜悉见诸色像。

　　心见净故无不明了知于镜中现诸色相。

　　菩萨于净身皆见世所有。

　　持经菩萨身心净故皆见世间所有之事。

　　唯独自明了余人所不见。

　　唯自具眼见得分明余不学者所不能见。

　　三千世界中一切诸群萌。

　　群萌即是三界众生善恶念起名曰萌芽。

　　天人阿修罗地狱鬼畜生如是诸色像皆于身中现。

　　六道之众各有一身非从外来唯心所造作此观者悉于身现。

　　诸天等宫殿乃至于有顶。

　　从欲界天至无色界宫殿楼阁。

　　铁围及弥楼摩诃弥楼山诸大海水等皆于身中现。

　　正眼观之何得不尔。

　　诸佛及声闻佛子菩萨等若独若在众说法悉皆现。

　　佛菩萨等即前四圣若独处身若在大众说种种法悉现身中。

　　虽未得无漏法性之妙身。

　　是持经人虽然未得本有法性无妙身。

　　以清净常体一切于中现。

　　以胜义根清净常体于一身中如实谛观若善若恶若圣若凡一切色像无不悉现。

　　复次常精进若善男子善女人如来灭后受持是经。

　　于佛灭后末世持经。

　　若读若诵若解说若书写得千二百意功德。

　　数如前解。

　　以是清净意根。

　　简去浮尘四大肉团正取清净胜义根也。

　　乃至闻一偈一句通达无量无边之义。

　　佛法深妙一句之中具含多义善解偈句旋转通达则得无量无边之义。

　　解是义已能演说一句一偈。

　　自既解已能为他人演说一句一偈之义。

　　至于一月四月乃至一岁。

　　从于一刻一时一日乃至一月或有国土一年三时每时四月一岁则是十二月也。

　　诸所说法随其义趣。

　　见理之人诸有所说随其文义之所趣向。

　　皆与实相不相违背。

　　不见理人举口成病未尝不与正理相违其见法者一出正心任运自与修多罗合。

　　若说俗间经书。

　　世俗文典。

　　治世语言。

　　治理世间一切言语。

　　资生业等。

　　资助营生一切事业。

　　皆顺正法。

　　治世之言无非训导惩恶劝善资生之业无非善事禁诸邪恶如是而说与佛正法常相协顺。

　　三千大世界六趣众生。

　　即六道也。

　　心之所行。

　　心念所行若善若恶。

　　心所动作。

　　动转施为。

　　心所戏论。

　　心所虚妄论诸法。

　　皆悉知之。

　　持经菩萨以法格范悉知其心之所运用。

　　虽未得无漏智慧而其意根清净如此。

　　虽是凡夫未得圣人无漏解脱真实智慧意根清净自能如此如锐鉴像岂有心哉。

　　是人有所思惟筹量言说。

　　是持经人心有所思筹度解说。

　　皆是佛法无不真实。

　　由心正故思忖言谈句句合法无不真实。

　　亦是先佛经中所说。

　　其心意语亦是先佛经中所说真实之语。

　　尔时世尊欲重宣此义而说偈言是人意清净明利无浊秽。

　　是持经人意地清净明了聪利无有秽浊。

　　以此妙意根知上中下法。

　　由意妙故通达佛理知三乘教是方便法。

　　乃至闻一偈通达无量义。

　　百致一虑解一千从。

　　次第如法说月四月至岁。

　　随义次第称理而说始自一句一偈至于一月四月及以一岁言有次第理无穷尽。

　　是世界内外一切诸众生。

　　世界内外即是自他依正二报诸众生有六道三乘四众八部。

　　若天龙及人夜叉鬼神等。

　　此八部也。

　　其在六趣中所念若干种。

　　然诸众生在六道中心之所念有若干种。

　　持法华之报一时皆悉知。

　　持经之人以经印心即法华经实相之印印诸众生心地之法一时明了无不知之。

　　十方无数佛百福庄严相为众生说法悉闻能受持。

　　十方诸佛种种相好百种胜福以为庄严皆由功德及智慧生佛为众生所说之法随有所得悉能受持。

　　思惟无量义。

　　心中思惟无量义趣。

　　说法亦无量。

　　所说之法亦有无量。

　　终始不忘错。

　　终始记忆无有遗忘及心颠错。

　　以持法华故悉知诸法相。

　　法华经者诸经之王解法华义即是解了一切诸法。

　　随义识次第。

　　随其文义善识次第。

　　达名字语言。

　　了达法相种种名字如经所说一切语言。

　　如所知演说。

　　如其所应善能了知而为演说。

　　此人有所说皆是先佛法。

　　此持经人若有所说亦是先佛经中之法。

　　以演此法故。

　　以演如此知机合理微妙法故。

　　于众无所畏。

　　于大众中安详而说无有所畏。

　　持法华经者意根净若斯。

　　由持经力意根清净若此明了。

　　虽未得无漏。

　　虽然未得无漏净心。

　　先有如是相。

　　先有如是应验之相。

　　是人持此经安住希有地。

　　是人心净能持此经安住法性希有之地。

　　为一切众生欢喜而爱敬。

　　得诸众生见之欢喜心生爱敬。

　　能以千万种善巧之语言分别而演说持法华经故。

　　能以千万善巧语言分别解说如来法藏功由持此法华经故。

　　妙法莲华经句解卷第六
卍新纂续藏经第 30 册 No. 0604 法华经句解


　　妙法莲华经句解卷第七

　　钱塘广照沙门　释　闻达

　　妙法莲华经常不轻菩萨品第二十

　　前品发明五种法师弘经功德不可称量但闻是经未见其人今举不轻已往世时忍辱不倦力行斯道得成正觉应验之事以印前法令生深信于浊恶世竭力流通。

　　尔时佛告得大势菩萨摩诃萨。

　　亦名大势至义如序品佛所以告大势至者浊世弘经最为难事自非得大忍辱至有势力方能行之故语此菩萨也。

　　汝今当知若比丘比丘尼优婆塞优婆夷持法华经者。

　　如上四众持法华者。

　　若有恶口骂詈毁谤。

　　恶口骂詈持经之人。

　　获大罪报如前所说。

　　即譬喻品说谤经者得诸罪报。

　　其所得功德如向所说眼耳鼻舌身意清净。

　　持经之人所获功德如前法师功德品说。

　　得大势乃往古昔过无量无边不可思议阿僧祇劫。

　　佛告势至过去久远无量劫前。

　　有佛名威音王。

　　佛为法王名声远布威震十方故立是号。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　劫名离衰。

　　时世好故离诸哀恼。

　　国名大成。

　　礼乐刑政无所不备故曰大成。

　　其威音王佛于彼世中为天人阿修罗说法。

　　天人修罗听法之机。

　　为求声闻者说应四谛法。

　　声闻小机厌苦求乐与四谛法是所相应故为说也。

　　度生老病死。

　　度脱世间四种苦相。

　　究竟涅槃。

　　究竟成就偏空寂灭。

　　为求辟支佛者说应十二因缘法。

　　缘觉之机观缘入道与十二缘生灭法相是所相应故为说也。

　　为诸菩萨因阿耨多罗三藐三菩提。

　　菩萨之机志求佛道因于无上正等正觉。

　　说应六波罗蜜法究竟佛慧。

　　与六度法是所相应故说菩萨波罗蜜法令得成就佛之智慧。

　　得大势是威音王佛寿四十万亿那由他恒河沙劫。

　　彼佛应身寿量如是。

　　正法住世劫数如一阎浮提微尘。

　　以一阎浮抹为微尘喻于正法住世之数。

　　像法住世劫数如四天下微尘。

　　以四天下抹为微尘喻于像法住世之数。

　　其佛饶益众生已然后灭度。

　　四十万亿恒河沙劫数住世说法度众生已后入涅槃。

　　正法像法灭尽之后。

　　如上一阎浮提四天微尘劫数法灭之后。

　　于此国土。

　　即大成国。

　　复有佛出亦号威音王。

　　与前初佛名号无异。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　如是次第有二万亿佛皆同一号。

　　名威音王。

　　最初威音王如来既已灭度。

　　身入灭已。

　　正法灭后。

　　正法劫数亦已灭尽。

　　于像法中。

　　味法稍薄机缘渐稀大略相像正法之时名曰像法。

　　增上慢比丘有大势力。

　　法久人微实行者少增上修行未得谓得傲慢人者此时得势。

　　尔时有一菩萨比丘名常不轻。

　　像法之中为比丘身行菩萨行名常不轻。

　　得大势以何因缘名常不轻。

　　征起名字欲举往缘。

　　是比丘凡有所见。

　　凡一切时有所遇见。

　　若比丘比丘尼优婆塞优婆夷。

　　像法四众。

　　皆悉礼拜赞叹。

　　见人设礼发言称叹。

　　而作是言我深敬汝等不敢轻慢。

　　口作是言我于汝等深生恭敬不敢辄生轻慢之心。

　　所以者何汝等皆行菩萨道。

　　由汝皆行菩萨之道。

　　当得作佛。

　　道是佛因佛即道果行菩萨道必当作佛。

　　而是比丘。

　　常不轻者。

　　不专读诵经典但行礼拜。

　　不专读经及与礼拜。

　　乃至远见四众亦复故往礼拜赞叹。

　　远有所见四众之时亦复故意前往礼拜赞叹其人在远尚尔近则可知。

　　而作是言我不敢轻于汝等汝等皆当作佛。

　　遇有所见即作是言。

　　四众之中有生瞋恚心不净者。

　　中有嗔恚心染世缘不清净者。

　　恶口骂詈。

　　彼以习俗反骂正人。

　　言是无智比丘从何所来。

　　言是愚人自何而来。

　　自言我不轻汝而与我等授记当得作佛。

　　是述不轻口中之语。

　　我等不用如是虚妄授记。

　　世人意谓果佛方能与他记莂此愚比丘云何记人显是虚言我等不用。

　　如此经历多年。

　　见人之时常作是言汝当作佛。

　　常被骂詈不生嗔恚。

　　常被众人之所骂詈未尝生于嗔恚之心。

　　常作是言汝当作佛。

　　虽遭骂詈不易初心。

　　说是语时众人或以杖木瓦石而打掷之。

　　众人恶见常如是说故以杖木而打掷也。

　　避走远住犹高声唱言。

　　遭打远避犹且高声。

　　我不敢轻于汝等汝等皆当作佛。

　　临危不变真丈夫也。

　　以其常作是语故。

　　以是比丘常作是语。

　　增上慢比丘比丘尼优婆塞优婆夷。

　　彼时上慢四众之人。

　　号之为常不轻。

　　号此比丘名常不轻。

　　是比丘临欲终时。

　　比丘世寿临终之时。

　　于虚空中具闻威音王佛先所说法华经。

　　由其平昔观法性空能行难事故临终时闻空中声佛所说法。

　　二十千万亿偈悉能受持。

　　经文虽多以道力故悉能持之。

　　即得如上眼根清净耳鼻舌身意根清净。

　　由能忍辱持经之故得如前品六根清净。

　　得是六根清净已。

　　净六根已遂乃不死。

　　更增寿命二百万亿那由他岁。

　　重增如上世寿之数。

　　广为人说是法华经。

　　复广为人说是妙经。

　　于时增上慢四众比丘比丘尼优婆塞优婆夷。

　　即是威王像法四众。

　　轻贱是人为作不轻名者。

　　为常不轻作名字者。

　　见其得大神通力。

　　空中闻法悉能受持神通力也。

　　乐说辩力。

　　广为人说乐说辩也。

　　大善寂力。

　　闻骂不嗔被打不怒大善寂也。

　　闻其所说皆信伏随从。

　　见殊胜故闻说生信心中敬伏随顺教化。

　　是菩萨。

　　即常不轻。

　　复化千万亿众令住阿耨多罗三藐三菩提。

　　复化众多令住佛道。

　　命终之后得值二千亿佛皆号日月灯明。

　　舍前身已生报复值二千亿数日月灯明。

　　于其法中。

　　于日月灯佛法之中。

　　说是法华经。

　　常为人说是法华经。

　　以是因缘复值二千亿佛同号云自在灯王。

　　日月灯后复值如上自在灯王。

　　于此诸佛法中受持读诵。

　　内净其心。

　　为诸四众。

　　外行化导。

　　说此经典故。

　　因说如是法华经故。

　　得是常眼清净。

　　父母所生清净。

　　耳鼻舌身意诸根清净。

　　六根一时悉得清净。

　　于四众中说法心无所畏。

　　见处不明心多怖畏六根既净达法渊微遇缘即说何畏之有。

　　得大势是常不轻菩萨摩诃萨供养如是若干诸佛。

　　即二万亿威音王二千亿日月灯明二千亿云自在灯王。

　　恭敬尊重赞叹种诸善根。

　　于诸佛所深心奉事植众善根。

　　于后复值千万亿佛。

　　云自在灯王之后值千万亿数无量诸佛。

　　亦于诸佛法中说是经典。

　　始终业此妙法华经。

　　功德成就当得作佛。

　　六根功德庄严成就后当作佛。

　　得大势于意云何尔时常不轻菩萨岂异人乎则我身是。

　　彼威音王时常不轻菩萨即今我身释迦佛是。

　　若我于宿世不受持读诵此经。

　　宿若不持此法华经。

　　为他人说者。

　　为众说者。

　　不能疾得阿耨多罗三藐三菩提。

　　则不能得阿耨菩提。

　　我于先佛所受持读诵此经为人说故疾得阿耨多罗三藐三菩提。

　　由读诵说所以疾成。

　　得大势彼时四众比丘比丘尼优婆塞优婆夷。

　　威音王时像法四众。

　　以嗔恚意轻贱我故。

　　恶口骂詈及以打掷是轻贱相。

　　二百亿劫。

　　经如许时。

　　常不值佛不闻法不见僧。

　　以轻僧故而不信法以慢法故而不敬佛以是业缘二百亿劫不遇三宝。

　　千劫于阿鼻地狱受大苦恼。

　　毁打之报。

　　毕是罪已。

　　地狱罪毕。

　　复遇常不轻菩萨教化阿耨多罗三藐三菩提。

　　以宿曾闻罪毕复遇。

　　得大势于汝意云何尔时四众常轻是菩萨者岂异人乎。

　　彼时侮慢不轻菩萨增上慢者。

　　今此会中。

　　今此灵山法华会中。

　　䟦陀婆罗等五百菩萨。

　　䟦陀婆罗此云善守五百菩萨略举一名。

　　师子月等五百比丘。

　　师子月者义约威如师子智若月光等五百人。

　　尼思佛等五百优婆塞。

　　尼思佛者是梵语未详何义等余五百。

　　皆于阿耨多罗三藐三菩提不退转者是。

　　如上菩萨比丘及优婆塞千五百人皆于菩提得不退转即是彼时增上慢者。

　　得大势当知是法华经大饶益诸菩萨摩诃萨能令至于阿耨多罗三藐三菩提。

　　不轻弘经今登妙觉余从化者皆得菩提至于上慢亦预圣流。

　　是故诸菩萨摩诃萨。

　　是故此会诸大菩萨。

　　于如来灭后。

　　于佛世尊灭度之后。

　　常应受持读诵解说书写是经。

　　如前品中五种法师。

　　尔时世尊欲重宣此义而说偈言过去有佛号威音王神智无量将导一切。

　　过去世尊威音王佛神通智慧皆悉无量将带引导一切众生。

　　天人龙神所共供养。

　　八部之众咸共敬仰。

　　是佛灭后法欲尽时。

　　威音灭后像法之时。

　　有一菩萨名常不轻。

　　因多可故被诸四众呼为不轻。

　　时诸四众计著于法。

　　僧尼士女执着法相。

　　不轻菩萨往到其所。

　　到彼四众着法者所。

　　而语之言我不轻汝汝等行道皆当作佛。

　　然我所以不轻汝者由汝行道皆当作佛。

　　诸人闻已轻毁骂詈。

　　诸人不信所以骂之。

　　不轻菩萨能忍受之。

　　不轻悉能安然忍受。

　　其罪毕已。

　　菩萨本是善心教化为有何罪般若经云若有读诵此经为人轻贱者是人先世罪业应堕恶道以今世人轻贱故先世罪业则为消灭由持经故即以轻贱便除业报。

　　临命终时得闻此经六根清净。

　　临终之时闻空中说此法华经得六根净。

　　神通力故增益寿命。

　　以神通力重增寿命。

　　复为诸人广说是经。

　　复为众说是法华经。

　　诸着法众。

　　执着法相诸四众等。

　　皆蒙菩萨教化成就令住佛道。

　　皆蒙不轻之所教化成就智慧住于佛道。

　　不轻命终值无数佛。

　　即日月灯云自在灯王佛等。

　　说是经故得无量福。

　　由说经故感得多福。

　　渐具功德疾成佛道。

　　渐渐具足菩萨功德疾得成就无上佛道。

　　彼时不轻则我身是。

　　今释迦是。

　　时四部众着法之者。

　　如䟦陀婆罗等。

　　闻不轻言汝当作佛。

　　彼本无心不轻力勉名为强毒与之结缘下大乘种。

　　以是因缘值无数佛。

　　以是闻法因缘之故得值无数万亿诸佛。

　　此会菩萨五百之众并及四部清信士女。

　　即师子月尼思佛等。

　　今于我前听法者是。

　　今释迦前听法华者。

　　我于前世劝是诸人。

　　即上诸人。

　　听受斯经第一之法。

　　于诸经中此经最上故云第一。

　　开示教人令住涅槃。

　　开说显示教化诸人令得住于大般涅槃。

　　世世受持如是经典。

　　我当世世持此经典。

　　亿亿万劫至不可议时乃得闻是法华经。

　　以亿亿万而为一劫至于思议所不能得直待众生缘熟之时乃得闻是微妙之经言难得遇不可轻也。

　　亿亿万劫至不可议诸佛世尊时说是经。

　　言佛出世说是法华亦自难得如今释迦四十年后方始说之。

　　是故行者于佛灭后闻如是经勿生疑惑。

　　疑则成障故劝勿疑。

　　应当一心广说此经。

　　应当摄念常一其心广为人说。

　　世世值佛疾成佛道。

　　则得世世常值诸佛速成无上佛果菩提。

　　妙法莲华经如来神力品第二十一

　　微妙等数地涌菩萨闻释迦佛开显寿量本地风光如是久远又闻分别法师功德不轻弘经今成正觉是以同声合掌白佛愿于灭后弘传是经世尊所以于大众中现起神通证明护念诸分身佛亦复如是放光现相为作证明故曰如来神力品也。

　　尔时千世界微尘等菩萨摩诃萨从地涌出者。

　　即下方空中诸菩萨。

　　皆于佛前一心合掌瞻仰尊颜而白佛言。

　　众皆一心合掌白佛。

　　世尊我等于佛灭后。

　　于此娑婆佛灭度后。

　　世尊分身所在国土灭度之处当广说此经。

　　应是释迦分身之处当于后广说是经。

　　所以者何我等亦自欲得是真净大法。

　　所以尔者不独为他兼亦为己欲得明此真常妙经清净大法。

　　受持读诵解说书写而供养之。

　　为法如是。

　　尔时世尊于文殊师利等无量百千万亿。

　　菩萨数也。

　　旧住娑婆世界菩萨摩诃萨。

　　此诸菩萨皆是此方娑婆世界释迦弟子旧住之人。

　　及诸比丘比丘尼优婆塞优婆夷。

　　四众弟子。

　　天龙夜叉乾闼婆阿修罗迦楼罗紧那罗摩睺罗伽人非人等一切众前。

　　于诸八部大众之前。

　　现大神力。

　　如下所明大神变力。

　　出广长舌上至梵世。

　　舌相长广横遍三千竖至梵世妄语之者舌则卷缩出此舌相令众得见以表真实发信解心。

　　一切毛孔放于无量无数色光。

　　毛孔放于无数色光表佛圆证法智慧眼。

　　皆悉遍照十方世界。

　　表佛大慈等照一切。

　　众宝树下师子座上诸佛亦复如是。

　　十方世界分身释迦坐宝树下师子座者亦如此现。

　　出广长舌放无量光。

　　如前世尊咸出舌相俱至梵天身毛孔中放无数光。

　　释迦牟尼佛及宝树下诸佛现神力时满百千岁。

　　诸佛神力百千劫事不离刹那一时普遍。

　　然后还摄舌相一时謦欬俱共弹指。

　　是诸世尊现瑞之后收摄舌相还复如初謦欬觉悟弹指赞善一时俱作无差别者以显其同佛所以出为说是事而十方界分身诸佛亦复赞善。

　　是二音声。

　　是释迦佛及诸分身謦欬弹指二种音声。

　　遍至十方诸佛世界。

　　声遍十方诸佛国土悉皆震响。

　　地皆六种震动。

　　十方世界所有大地皆震动者表破无明转障成德六动之相如序品中。

　　其中众生天龙夜叉乾闼婆阿修罗迦楼罗紧那罗摩睺罗伽人非人等。

　　八部之名如序品解。

　　以佛神力故。

　　以佛世尊神变之力。

　　皆见此娑婆世界。

　　十方众生皆见此土。

　　无量无边百千万亿众宝树下师子座上诸佛。

　　因佛光故所以得见。

　　及见释迦牟尼佛共多宝如来在宝塔中坐师子座。

　　分身诸佛列在八方所以先见自外之内次见释迦及与多宝。

　　又见无量无边百千万亿菩萨摩诃萨。

　　亦是得见此会之众。

　　及诸四众。

　　僧尼士女。

　　恭敬围绕释迦牟尼佛。

　　悉见凡圣恭敬围绕。

　　既见是已。

　　见光见相见佛菩萨及四众已。

　　皆大欢喜得未曾有。

　　见希有事故大欢喜。

　　即时诸天于虚空中高声唱言。

　　空中诸天唱告诸方大众见者。

　　过此无量无边百千万亿阿僧祇世界。

　　从遥见处过尔许刹。

　　有国名娑婆。

　　指此堪忍。

　　是中有佛名释迦牟尼。

　　指释迦尊。

　　今为诸菩萨摩诃萨。

　　为此大众。

　　说大乘经名妙法莲华教菩萨法佛所护念。

　　妙等十二字即是法华广题目也。

　　汝等当深心随喜。

　　天劝大众令发深心随喜妙法。

　　亦当礼拜供养释迦牟尼佛。

　　又劝加敬释迦世尊。

　　彼诸众生闻虚空中声已。

　　彼十方界其中众生闻虚空中诸天告已。

　　合掌向娑婆世界作如是言。

　　众皆合掌向此娑婆作如是言。

　　南无释迦牟尼佛南无释迦牟尼佛。

　　因闻生信称持佛名。

　　以种种华香璎珞幡盖。

　　设诸供事。

　　及诸严身之具珍宝妙物。

　　谓以珍宝庄严身者。

　　皆共遥散娑婆世界。

　　因佛光明得远瞻见故以华等遥散此方。

　　所散诸物从十方来譬如云集变成宝帐。

　　物多之故如云而聚化作宝帐。

　　遍覆此间诸佛之上。

　　遍释迦佛及诸分身宝座之上。

　　于时十方世界通达无碍如一佛土。

　　于事易解若表法者十法界心同一实性如理通达故云无碍。

　　尔时佛告上行等菩萨大众。

　　即下方来诸菩萨也。

　　诸佛神力如是。

　　即上所现神变之相。

　　无量无边不可思议。

　　瑞相无边思议叵及。

　　若我以是神力。

　　以上所现威神之力。

　　于无量无边百千万亿阿僧祇劫。

　　经尔许时。

　　为嘱累故。

　　为欲付嘱如是妙经累于灭后四众之故。

　　说此经功德犹不能尽。

　　功德甚深说不可尽。

　　以要言之。

　　以其要者而试言之。

　　如来一切所有之法。

　　所谓渐顿偏圆三乘一乘十二分教。

　　如来一切自在神力。

　　生灭去来方便示现随心自在神通力。

　　如来一切秘要之藏。

　　此法华经是诸如来秘密要妙诸法之藏四十年后时乃说之尔前未发名为秘藏。

　　如来一切甚深之事。

　　所谓久近本迹二门尘点劫事一切众生无能知者故曰甚深。

　　皆于此经宣示显说。

　　在昔未谈名秘密藏今日乃为显然而说即显露也。

　　是故汝等于如来灭后应当一心受持读诵解说书写。

　　令传法也。

　　如说修行。

　　令起行也。

　　所在国土若有受持读诵解说书写如说修行。

　　谓若有人读说修行。

　　若经卷所住之处。

　　随有是经所在之处。

　　若于园中。

　　园苑之中。

　　若于林中。

　　丛林之下。

　　若于树下。

　　独树之下。

　　若于僧坊。

　　僧所住处名修道坊。

　　若白衣舍。

　　俗士之家。

　　若在殿堂。

　　僧坊殿宇。

　　若山谷旷野。

　　若在山谷及旷野中。

　　是中皆应起塔供养。

　　是诸处中皆应建塔。

　　所以者何。

　　何故劝令起塔供养。

　　当知是处即是道场。

　　当知世间有是经处即为有佛。

　　诸佛于此得阿耨多罗三藐三菩提。

　　经是如来成道处也。

　　诸佛于此转于法轮。

　　此之一字即指当经佛依此法转于法轮。

　　诸佛于此而般涅槃。

　　诸佛亦以此经典故证大涅槃。

　　尔时世尊欲重宣此义而说偈言诸佛救世者住于大神通。

　　诸佛慈悲乃救世者住于神通大福德藏。

　　为悦众生故现无量神力。

　　为令众生见之欢悦故现如是无量神力。

　　舌相至梵天身放无数光。

　　现此等相即神通也。

　　为求佛道者现此希有事。

　　为诸求学佛道之者现此神通希有之事。

　　诸佛謦欬声及弹指之声周闻十方国。

　　謦欬弹指是二音声十方国土周遍咸闻。

　　地皆六种动。

　　因现通故所以大地六种震动。

　　以佛灭度后能持是经故。

　　因诸菩萨于佛灭后发誓弘经。

　　诸佛皆欢喜现无量神力。

　　一时謦欬同发善音俱共弹指明赞其德。

　　嘱累是经故赞美受持者。

　　为欲嘱累是法华故发言赞美能受持者。

　　于无量劫中犹故不能尽。

　　纵经尘劫赞不能尽。

　　是人之功德无边无有穷。

　　是持经人所得功德无有边际亦无穷尽。

　　如十方虚空不可得边际。

　　虚空无边持经功德亦复如是。

　　能持是经者则为已见我。

　　此经所明是佛法性见佛性者则见佛身。

　　亦见多宝佛及诸分身者。

　　见本性时即见多宝见差别性即分身佛。

　　又见我今日教化诸菩萨。

　　得见佛性念念进修期成佛道即众菩萨。

　　能持是经者令我及分身灭度多宝佛一切皆欢喜。

　　释迦出世为说是经多宝出现为说是经分身诸佛为是经故十方云集见有能持则持佛身故皆欢喜。

　　十方现在佛。

　　十方现住世之佛。

　　并过去未来。

　　并已过去入涅槃者及以未来当成佛者。

　　亦见亦供养。

　　时是经者亦见十方三世诸佛以此心持亦是供养诸佛世尊。

　　亦令得欢喜。

　　亦令诸佛皆大欢喜。

　　诸佛坐道场所得秘要法。

　　一切诸佛坐于道场所得秘密要妙之法。

　　能持是经者不久亦当得。

　　能持是经则行佛道行佛道者不久亦当成得佛道。

　　能持是经者于诸法之义。

　　于一切法所有义理。

　　名字及言辞。

　　名字位号及以言辞。

　　乐说无穷尽。

　　于一名字具无量法于一法中有无量义言辞辨说岂能穷尽。

　　如风于空中一切无障碍。

　　由见理故善解法义一切通达绝无狐疑譬如清风游于太虚风无形质虚空无相能所俱空故无障碍。

　　于如来灭后知佛所说经。

　　于佛灭后知佛所说妙法华经。

　　因缘及次第随义如实说。

　　一切经典因缘为宗大小偏圆各有次第今经因缘为一大事今经次第三周开显融渐即顿点偏即圆先近后远本迹第论大外无小穷佛性性能善因缘及以次第随宜解释不紊宗网一一称理名如实说。

　　如日月光明能除诸幽冥。

　　譬如日月有大光明能除世间一切暗昧。

　　斯人行世间能灭众生暗。

　　此明经人行于世间能除众生一切暗障。

　　教无量菩萨毕竟住一乘。

　　以此妙经教无量众究竟住于一乘佛道。

　　是故有智者闻此功德利。

　　以是之故诸有智者闻此持经功德大利。

　　于我灭度后应受持斯经。

　　于佛灭后当持此经。

　　是人于佛道决定无有疑。

　　如是智人于佛圣道决定无有疑惑之心。

　　妙法莲华经嘱累品第二十二

　　下方旧住无数菩萨誓于灭后竭力弘经如是大事付托得所佛及分身皆大喜悦现相放光謦欬弹指赞美斯人以坚其志尔时如来于宝塔中从座而起复现神通舒右手摩诸菩萨顶再三嘱付以广流传嘱是付托之为累即劳烦之义佛以是法嘱付将来劳诸菩萨力为行之故名嘱累品也。

　　尔时释迦牟尼佛。

　　尔神力品说竟之时。

　　从法座起。

　　从多宝塔法座中起。

　　现大神力以右手摩无量菩萨摩诃萨顶。

　　菩萨无量非现神力孰能遍摩一切之顶以右手者右表权智摩其顶者顶表实智。

　　而作是言我于无量百千万亿阿僧祇劫。

　　从初发心至成正觉经历尔许阿僧祇劫。

　　修习是难得阿耨多罗三藐三菩提法。

　　修行习学如是难得菩提之心。

　　今以付嘱汝等。

　　今以此法付于汝等。

　　汝等应当一心流布此法广令增益。

　　心若不一岂能成事故劝菩萨应当一心流布如此难得之心广令法种日渐增益。

　　如是三摩诸菩萨摩诃萨顶。

　　凡三抚摩欲令坚固而作是言我于无量百千万亿阿僧祇劫修习是难。

　　得阿耨多罗三藐三菩提法。

　　意义同前。

　　令以付嘱汝等汝等当受持读诵广宣此法。

　　嘱令持诵广宣流布。

　　令一切众生普得闻知。

　　欲令众生闻生信解。

　　所以者何。

　　云何欲广。

　　如来有大慈悲。

　　能为众生拔苦与乐。

　　无诸悭吝。

　　无有一切悭吝之心。

　　亦无所畏。

　　亦复无有所怖畏心。

　　能与众生佛之智慧。

　　三惑俱亡究竟极果妙觉智慧也。

　　如来智慧。

　　一三相即修性不二如如智慧也。

　　自然智慧。

　　匪由修作本有真净平等大慧也。

　　如来是一切众生之大施主。

　　以如如智照如如境境智不二自住其中亦以此法教化一切名大施主。

　　汝等亦应随学如来之法勿生悭吝。

　　教诸菩萨亦当随顺学如是法施与众生勿怀悭吝。

　　于未来世若有善男子善女人信如来智慧者。

　　有于如来真实智慧能信受者。

　　当为演说此法华经使得闻知。

　　当与演说此之妙经使其得闻知解义味。

　　为令其人得佛慧故。

　　欲令闻者得入妙觉佛之智慧。

　　若有众生不信受者。

　　或有众生以缘浅故于此妙经不能信心如教领受。

　　当于如来余深法中示教利喜。

　　当于如来余方便教深法之中开示教导令得利益生大欢喜。

　　汝等若能如是。

　　若能随机如是授道。

　　则为已报诸佛之恩。

　　诸佛本愿誓度众生能顺佛意是报佛恩。

　　时诸菩萨摩诃萨。

　　蒙佛摩顶诸大菩萨。

　　闻佛作是说已。

　　闻世尊说报恩之语。

　　皆大欢喜遍满其身。

　　众皆欢喜充遍其身。

　　益加恭敬曲躬低头合掌向佛俱发声言。

　　增加敬慕曲身低头俱同发声。

　　如世尊敕当具奉行。

　　如佛世尊之所教敕当备奉行。

　　唯然世尊愿不有虑。

　　以身任责欢勿虑也。

　　诸菩萨摩诃萨众如是三反俱发声言如世尊敕当具奉行唯然世尊愿不有虑。

　　如是至三请不有虑。

　　尔时释迦牟尼佛令十方来诸分身佛各还本土。

　　为诸菩萨欲见多宝故集分身证经事毕故令各还本化之国。

　　而作是言诸佛各随所安多宝佛塔还可如故。

　　分身诸佛各随本土之所安住多宝佛塔已酬素志请还下方。

　　说是语时十方无量分身诸佛坐宝树下师子座上者。

　　即宝塔品八方所变四百万亿那由他国菩提树下坐师子座诸分身佛。

　　及多宝佛。

　　即宝塔品下方涌出住于虚空宝塔中佛。

　　并上行等无边阿僧祇菩萨大众。

　　即十五品下方涌出旧住娑婆上行菩萨等无边僧祇誓持经者。

　　舍利弗等声闻四众。

　　即现住娑婆法华得记诸大声闻并四众等。

　　及一切世间天人阿修罗等。

　　八部之众。

　　闻佛所说皆大欢喜。

　　众闻如来语诸佛言各还本土听法既辨心各悟明故皆欢喜。

　　妙法莲华经药王菩萨本事品第二十三

　　他经之中闻嘱累已大众即散今法华会于嘱累后遇宿王华请问药王何缘游此愿闻苦行唯分身佛即没不现多宝尚留众亦不散前嘱累品佛起塔中多宝之座立空中说今药王品复在灵山法座上说。

　　尔时宿王华菩萨白佛言世尊。

　　宿王华者未详其义。

　　药王菩萨云何游于娑婆世界。

　　药王者楞严云无始时来为世良医世尊印我名为药王宿王华问意欲世尊发明往事激励时心。

　　世尊是药王菩萨有若干百千万亿那由他难行苦行。

　　言药王有人所难行众多苦行。

　　善哉世尊愿少解说。

　　不敢具闻愿为略说。

　　诸天龙神夜叉乾闼婆阿修罗迦楼罗紧那罗摩睺罗伽人非人等。

　　八部之众。

　　又他国土诸来菩萨。

　　他方远来诸大菩萨。

　　及此声闻众。

　　及以此土小乘之众。

　　闻皆欢喜。

　　言如上众皆喜愿闻。

　　尔时佛告宿王华菩萨乃往过去无量恒河沙劫。

　　往古无量恒沙劫前。

　　有佛号日月净明德。

　　义约佛智慧明如日月德净无垢故得是名。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　其佛有八十亿大菩萨摩诃萨。

　　大乘弟子。

　　七十二恒河沙大声闻众。

　　二乘弟子。

　　佛寿四万二千劫。

　　住世之寿。

　　菩萨寿命亦等。

　　寿与佛等。

　　彼国无有女人。

　　离淫欲也。

　　地狱饿鬼畜生阿修罗等。

　　无四恶也。

　　及以诸难。

　　无八难也。

　　地平如掌。

　　由平心地世地亦平。

　　琉璃所成。

　　心明净故地亦明净。

　　宝树庄严。

　　菩提行愿以为道树。

　　宝帐覆上。

　　以佛顶智修佛福德遍覆其上。

　　垂宝华幡。

　　幡像色身取鼓动义。

　　宝瓶香炉。

　　宝瓶惑华守口如瓶不令倾侧养众宝华宝炉然香炉以表心香以表信。

　　周遍国界七宝为台。

　　台即宝座。

　　一树一台。

　　一一树下有一宝台。

　　其树去台尽一箭道。

　　宝树相去各一箭地一百二十步也。

　　此诸宝树皆有菩萨声闻而坐其下。

　　大愿名树住法名座。

　　诸宝台上各有百亿诸天。

　　一切善念名为诸天。

　　作天伎乐歌叹于佛。

　　和乐之音名天伎乐歌扬赞叹佛之功德。

　　以为供养。

　　随顺佛心名供养佛。

　　尔时彼佛为一切众生喜见菩萨。

　　即是药王往世之名以慈悲故为众生之所喜见。

　　及众菩萨。

　　大乘之众。

　　诸声闻众。

　　小乘之众。

　　说法华经。

　　彼佛为众亦说妙经。

　　是一切众生喜见菩萨乐习苦行。

　　乐欲习学精苦之行。

　　于日月净明德佛法中。

　　依彼佛法安于其中。

　　精进经行。

　　精一修进昼夜行道直来直去如丝经直名曰经行即常行三昧也。

　　一心求佛。

　　心无异念志求佛道。

　　满万二千岁已。

　　至勤苦卓经历许时。

　　得现一切色身三昧。

　　以勤苦故即时证得普现色身。

　　得此三昧已心大欢喜。

　　以见法故得三昧乐。

　　即作念言我得现一切色身三昧。

　　我得此定。

　　皆是得闻法华经力。

　　云何闻经即得三昧经令运心普化一切则于一一众生之前皆有我身以是之故得普现身由经力也。

　　我今当供养日月净明德佛及法华经。

　　从佛闻法从法入道故得道已思供佛经。

　　即时入是三昧。

　　即普现身。

　　于虚空中。

　　于虚空者表于空寂起方便用。

　　雨曼陀罗华摩诃曼陀罗华。

　　大小二种白色之华表净行也。

　　细末坚黑旃檀。

　　香质坚黑细末而下。

　　满虚空中如云而下。

　　表细行也。

　　又雨海此岸旃檀之香。

　　阎浮洲比海之此岸出最妙香名牛头旃檀。

　　此香六铢价直娑婆世界。

　　二二四铢名为一两六铢即是四分之一六铢之价直娑婆国言至贵也。

　　以供养佛。

　　雨华献香即是自供性德佛也。

　　作是供养已从三昧起。

　　现大神变作广供已还从定出。

　　而念言我虽以神力供养于佛。

　　前所现供皆身外物。

　　不如以身供养。

　　身是内财方为大施。

　　即服诸香旃檀薰陆。

　　状如桃胶叶似棠梨。

　　兜楼婆。

　　白茆香。

　　毕力迦。

　　丁香。

　　沉水。

　　沉香。

　　胶香。

　　柏胶香。

　　又饮瞻卜。

　　黄色华。

　　诸华香油。

　　以诸华香浸油令香。

　　满千二百岁已。

　　如是净身千二百岁。

　　香油涂身。

　　如木犀油等可以涂身者。

　　于日月净明德佛前以天宝衣而自缠身灌诸香油。

　　先以衣缠次灌以油如烛之状。

　　以神通力愿而自然身。

　　以神通力大愿之力而自烧然百福之身。

　　光明遍照八十亿恒河沙世界。

　　以神通力故能光照恒沙世界八十亿者即是照破八识尘劳。

　　其中诸佛同时赞言善哉善哉。

　　光所照处诸佛同赞。

　　善男子是真精进。

　　若以事供未足为难以然身供真精进也。

　　是名真法供养如来。

　　舍身命财如法行施若不了知五阴本空四大非有云何能舍见法空故名为法施施合真空是故名为真法供养。

　　若以华香璎珞烧香末香涂香天缯幡盖。

　　色尘供养。

　　及海此岸旃檀之香。

　　香尘供养。

　　如是等种种诸物供养所不能及。

　　此皆外物不及身施。

　　假使国城妻子布施亦所不及。

　　国城之施即是外报妻子等施即是内报亦皆不及舍身布施。

　　善男子是名第一之施于诸施中最尊最上。

　　悉过诸施。

　　以法供养诸如来故。

　　以此之人见法空故能舍身命供如来故。

　　作是语已而各默然。

　　诸佛赞已然后默然今谓身是秽物举体不净纵灌香油然之亦臭何为诸佛喜此供养咸称善哉名真法供当知此义若能空身则一切物无有不空其见空者则能无碍心无碍故诸障即空即空亦空空极觉满是真解脱。

　　其身火然千二百岁。

　　言如此久也。

　　过是已后其身乃尽。

　　然身事毕。

　　一切众生喜见菩萨作如是法供养已。

　　舍身之后。

　　命终之后复生日月净明德佛国中。

　　重复应世。

　　于净德王家。

　　托国王家。

　　结加趺坐。

　　以神通力加坐化生。

　　忽然化生即为其父而说偈言。

　　既曰化生云何有父以托王家称王为父。

　　大王今当知我经行彼处。

　　即上文云精进经行。

　　即时得一切现诸身三昧。

　　从精进定发得神通故能普现一切色身。

　　勤行大精进舍所爱之身。

　　总述前身能舍所爱得道之身。

　　说是偈已而白父言日月净明德佛今故现在。

　　菩萨苦行先取涅槃如来寿高犹现在世。

　　我先供养佛已得解一切众生语言陀罗尼。

　　十方国土所有众生种种言音悉能解了名解一切众生语言三昧。

　　复闻是法华经八百千万亿那由他甄迦罗频婆罗阿閦婆等偈。

　　八百千万者谓八百个一千万也西土大数有五十二种甄迦罗是第十六频婆罗是十八阿閦婆是第二十后面更有三十二种故云等也。

　　大王我今当还供养此佛。

　　即复供养净明德佛。

　　白已即坐七宝之台。

　　即宝座也。

　　上升虚空。

　　腾身空中。

　　高七多罗树。

　　一多罗约以七尺总五丈许。

　　往到佛所头面礼足。

　　往彼佛所头面敬礼佛之双足。

　　合十指爪以偈赞佛容颜甚奇妙。

　　叹佛福相容颜甚妙。

　　光明照十方。

　　叹佛慧光照十方界。

　　我适曾供养。

　　谓前身时已曾供养。

　　今复还亲觐。

　　谓再出世复遇世尊。

　　尔时一切众生喜见菩萨说是偈已而白佛言。

　　此经家语阿难所置。

　　世尊世尊犹故在世。

　　菩萨再生又得见佛故作是说。

　　尔时日月净明德佛告一切众生喜见菩萨。

　　因喜见问佛尚在出所以告之。

　　善男子我涅槃时到。

　　谓化缘毕将事归真。

　　灭尽时至。

　　谓当入于灭尽涅槃。

　　汝可安施床座。

　　令治床座入灭之处。

　　我于今夜当般涅槃。

　　诸佛降生并在日中表阳明也诸佛入灭悉于中夜表阴暗也佛出于世间为众生作眼世尊入寂灭十方皆暗瞑。

　　又敕一切众生喜见菩萨善男子我以佛法嘱累于汝。

　　谓以佛之功德法藏付嘱住持流通后世。

　　及诸菩萨大弟子。

　　付以弟子嘱令教导。

　　并阿耨多罗三藐三菩提法。

　　前云佛法通嘱三藏今菩提法是圆顿教。

　　亦以三千大千七宝世界。

　　实报土也。

　　诸宝树宝台。

　　树即愿王台即法空。

　　及给侍诸天。

　　佛在世时诸天侍卫今佛入灭付传法人。

　　悉付于汝。

　　悉嘱喜见。

　　我灭度后所有舍利亦付嘱汝。

　　舍利乃是佛之骨身由戒定慧之所熏修甚难可得最上福田故嘱喜见善为护持。

　　当令流布广设供养。

　　当令众生流布供养。

　　应起若干千塔。

　　又令起塔奉安舍利。

　　如是日月净明德佛敕一切众生喜见菩萨已。

　　净明德佛如上嘱已。

　　于夜后分入于涅槃。

　　中夜之后即入灭也。

　　尔时一切众生喜见菩萨见佛灭度。

　　目见如来入于灭度。

　　悲感懊恼恋慕于佛。

　　悲切感动追思佛德懊恼恋慕。

　　即以海此岸旃檀为𧂐。

　　海此岸栴檀即牛头栴檀积聚为𧂐。

　　供养佛身而以烧之。

　　以香为薪焚化于佛。

　　火灭已后收取舍利。

　　收拾遗身。

　　作八万四千宝瓶。

　　以宝为瓶盛贮舍利。

　　以起八万四千塔。

　　每一宝瓶建立一塔。

　　高三世界。

　　表极三际。

　　表刹庄严。

　　立刹竿者表佛示刹令诸迷者知其所趣。

　　垂诸幡盖悬众宝铃。

　　各有所表如前委释。

　　尔时一切众生喜见菩萨复自念言。

　　建塔之后又复作念。

　　我虽作是供养心犹未足。

　　未满所愿。

　　我今当更供养舍利。

　　意欲如是。

　　便语诸菩萨大弟子及天龙夜叉等一切大众。

　　告大众知。

　　汝等当一心念。

　　劝令摄静一心正念。

　　我今供养日月净明德佛舍利。

　　我今当供佛之舍利。

　　作是语已即于八万四千塔前然百福庄严臂。

　　菩萨之臂因修百福之所庄严然以供佛。

　　七万二千岁而以供养。

　　七万即表七善功德二千即表真俗二谛。

　　令无数求声闻众。

　　求小乘者教令入大。

　　无量阿僧祇人。

　　初入道者。

　　发阿耨多罗三藐三菩提心。

　　发大道心。

　　皆使得住现一切色身三昧。

　　使众皆住现色身定。

　　尔时诸菩萨天人阿修罗等。

　　人天八部。

　　见其无臂忧恼悲哀。

　　见其菩萨无百福众臂皆愍之。

　　而作是言此一切众生喜见菩萨是我等师。

　　所依止者。

　　教化我者。

　　唱导之师。

　　而今烧臂身不具足。

　　因然臂故身相不具。

　　于时一切众生喜见菩萨于大众中立此誓言。

　　菩萨见众不了色空故立誓言以彰如幻。

　　我舍两臂必当得佛金色之身。

　　菩萨自谓其理当然。

　　若实不虚。

　　此事若是真实不虚。

　　令我两臂还复如故。

　　对于大众作如是言。

　　作是誓已自然还复。

　　两臂如故。

　　由斯菩萨福德智慧淳厚所致。

　　云何烧已臂复如初由此菩萨福德务实智慧解空淳净深厚之所招致。

　　当尔之时三千大千世界六种震动。

　　神通愿力所感如此。

　　天雨宝华。

　　诸天见喜散华供养。

　　一切人天得未曾有。

　　烧已还复世所未有。

　　佛告宿王华菩萨于汝意云何。

　　于汝之意以为云何。

　　一切众生喜见菩萨岂异人乎今药王菩萨是也。

　　彼时喜见即今药王。

　　其所舍身布施如是无量百千万亿那由他数。

　　非止一度如斯苦行其所从来舍身供养不可胜数。

　　宿王华若有发心欲得阿耨多罗三藐三菩提者。

　　若人发心求菩提者。

　　能然手指乃至足一指供养佛塔。

　　此意无他佛只要人稍知痛痒。

　　胜以国城妻子。

　　国城是所住妻子是所爱虽如是施不及舍身。

　　及三千大千国土山林河池。

　　所依之土。

　　诸珍宝物。

　　所可玩好此亦外物宁及舍身。

　　而供养者。

　　财宝供养不及舍身。

　　若复有人以七宝满三千大千世界供养于佛。

　　若人以满三千世界七宝供佛。

　　及大菩萨辟支佛。

　　即缘觉也。

　　阿罗汉。

　　此云无生谓供四果。

　　是人所得功德。

　　是布施人所获功德。

　　不如受持此法华经乃至一四句偈其福最多。

　　布施乃是有为之福持经则能获无漏慧尚且不及持经四句况复欲比具持经者。

　　宿王华譬如一切川流江河诸水之中海为第一。

　　众流归海。

　　此法华经亦复如是。

　　亦如大海。

　　于诸如来所说经中最为深大。

　　极谈佛智名之为深无机不被无法不收名之为大。

　　又如土山黑山小铁围山。

　　褁四天下。

　　大铁围山。

　　褁大千界。

　　及十宝山。

　　即须弥山外十大山王。

　　众山之中须弥山为第一。

　　须弥山者生大海中高出水面八万四千由旬。

　　此法华经亦复如是。

　　亦如须弥。

　　于诸经中最为其上。

　　诸经之王。

　　又如众星之中月天子最为第一。

　　星宿中王。

　　此法华经亦复如是。

　　如月天子。

　　于千万亿种诸经法中最为照明。

　　余方便教光照三乘此经慧光照究竟觉。

　　又如日天子能除诸暗。

　　日光出时破诸幽暗。

　　此经亦复如是能破一切不善之暗。

　　究尽三惑成一实道。

　　又如诸小王中转轮圣王最为第一。

　　余诸少王各守一国转轮圣王统四天下。

　　此经亦复如是于众经中最为其尊。

　　经王中王统御一切。

　　又如帝释三十三天中王。

　　须弥四岸各有八天帝释居中共三十三余三十二皆尊帝释。

　　此经亦复如是诸经中王。

　　众经之尊。

　　又如大梵天王一切众生之父。

　　大梵尊天三界之主一切众生视之如父。

　　此经亦复如是一切贤圣学无学。

　　一切贤圣即指三乘三果已还名为有学四果罗汉名为无学。

　　及发菩萨心者之父。

　　菩萨属因经谈佛果则是父也。

　　又如一切凡夫人中须陀洹。

　　此云预流初得圣果预圣人流。

　　斯陀含。

　　此云一来证二果已更来欲界一反受生。

　　阿那含。

　　此云不来证三果已居四禅天不来欲界。

　　阿罗汉。

　　此云无生见思惑尽证无学果不生三界。

　　辟支佛为第一。

　　此云缘觉观十二缘觉空理故又云独觉独宿孤峰自能觉了果位声闻但断正使缘觉之人更侵习气居四果上故云第一。

　　此经亦复如是一切如来所说。

　　方便权教。

　　若菩萨所说若声闻所说诸经法中最为第一。

　　圆教上乘摄诸权小故云第一。

　　有能受持是经典者亦复如是于一切众生中亦为第一。

　　持余经者位在三乘若持此经则成佛道于诸人中是最第一。

　　一切声闻辟支佛中菩萨为第一。

　　三乘之中菩萨居上。

　　此经亦复如是于一切诸经法中最为第一。

　　于诸经中此经最上。

　　如佛为诸法王此经亦复如是诸经中王。

　　先比凡夫次比二乘三比菩萨四比如来次第比胜显经第一。

　　宿王华此经能救一切众生者。

　　此法华经能为众生作救护者。

　　此经能令一切众生离诸苦恼。

　　能离一切生死苦恼。

　　此经能大饶益一切众生充满其愿。

　　持此经者则成佛果所愿皆足。

　　如清凉池能满一切诸渴乏者。

　　渴乏之者得水则济众生得法理水入心离诸枯槁。

　　如寒者得火。

　　寒者得火则免冻苦众生得法暖气渐邻。

　　如裸者得衣。

　　裸者得衣免露形丑众生入法得忍辱衣。

　　如商人得主。

　　商贩之人投奔主者游学之人见性为本。

　　如子得母。

　　子得其母则免孤露众生得经成就圣体。

　　如渡得船。

　　渡者得船江河无碍学者得经障碍悉遣。

　　如病得医。

　　病者得医身则安愈学者得经心无忧畏。

　　如暗得灯。

　　暗处得灯凡事可见众生得解暗障潜消。

　　如贫得宝。

　　贫人得宝免于贫乏学者发明智慧具足。

　　如民得王。

　　民得其王方能存活学者见性方得心安。

　　如贾客得海。

　　客人得海泛舶津通学人悟性见理精明。

　　如炬除暗。

　　炬能破暗经能除惑。

　　此法华经亦复如是。

　　即指上文种种譬喻。

　　能令众生离一切苦。

　　所谓三苦五苦八苦二死等苦。

　　一切病痛。

　　世间病痛从业报生以慈修身则无病恼。

　　能解一切生死之缚。

　　不见理者被生死缚若悟理时则得自在。

　　若人得闻此法华经。

　　或耳得闻有此法华或因讲说而得听闻。

　　若自书。

　　亲手自写。

　　若使人书。

　　倩人为书。

　　所得功德。

　　是书经人所获功德。

　　以佛智慧筹量多少不得其边。

　　以佛慧测尚不能知况余圣贤。

　　若书是经卷。

　　为欲供养而书是经。

　　华香璎珞烧香末香涂香。

　　以此香华而为供养。

　　幡盖衣服。

　　以此为供。

　　种种之灯。

　　此句总标。

　　苏灯油灯。

　　苏及清油。

　　诸香油灯。

　　诸香浸油。

　　薝卜油灯。

　　此云黄华华本无油以华浸耳。

　　须曼那油灯。

　　此云称意华。

　　波罗罗油灯。

　　此云重生华。

　　婆利师迦油灯。

　　此云忧生华。

　　那婆摩利油灯。

　　那婆此云杂华摩利亦云末利此方有之。

　　供养。

　　以诸香油燃灯供养。

　　所得功德亦复无量。

　　幡盖衣服香华油灯供养经卷是人亦获无量功德。

　　宿王华若有人闻是药王菩萨本事品者。

　　即前烧身臂指本时所作苦行之事。

　　亦得无量无边功德。

　　闻一善言心随向善故能亦获无边功德。

　　若有女人闻是药王菩萨本事品。

　　女人得闻是药王品。

　　能受持者。

　　因闻敬信坚意受持。

　　尽是女身后不复受。

　　尽此女报后报男身。

　　若如来灭后后五百岁中。

　　即今末世属后五百。

　　若有女人闻是经典如说修行。

　　女人闻经如经中说依而行之。

　　于此命终。

　　于此娑婆报命终后。

　　即往安乐世界。

　　西方弥陀安乐国土。

　　阿弥陀佛。

　　此云无量寿佛。

　　大菩萨众围绕住处。

　　菩萨大众围绕佛处。

　　生莲华中宝座之上。

　　即指九品土宝莲台。

　　不复为贪欲所恼。

　　何故闻是药王品经即舍女身生安乐土中贪爱故受女人身今闻药王舍身之事悟色性空不生贪着故能脱也。

　　亦复不为瞋恚愚痴所恼。

　　妒色生瞋今知色空息瞋心也贪瞋不舍不择尊卑及以种类即痴心也今因经故瞋痴亦灭。

　　亦复不为憍慢嫉妒诸垢所恼。

　　有憍慢心则轻下小有嫉妒心则忌婢妾垢污自心今因经故回心向善诸病自除则不被恼。

　　得菩萨神通无生法忍。

　　此明悟心生净土已得通证忍因不着故住于空寂定中发得自在神通由能安忍了生法空得无生忍。

　　得是忍已眼根清净。

　　色坏眼故为恩爱奴眼不着色根则清净。

　　以是清净眼根见七百万二千亿那由他恒河沙等诸佛如来。

　　七百万者即是表对七支功德二千亿者即是表显真俗二谛眼根净故一切七支空有之境以蕴空智悉见诸相无非是佛。

　　是时诸佛遥共赞言。

　　体本因人望于果位相去尚远故云遥赞。

　　善哉善哉善男子汝能于释迦牟尼佛法中。

　　今药王品是佛所说故云能于释迦法中。

　　受持读诵思惟是经。

　　即自行也。

　　为他人说。

　　即利他人自利利他名菩萨也。

　　所得福德无量无边。

　　利益深也。

　　火不能焚。

　　以忍力故一切嗔火所不能烧。

　　水不能漂。

　　以绝爱故一切贪水所不能漂。

　　汝之功德千佛共说不能令尽。

　　纵使千佛一时共说所得功德亦不能尽。

　　汝今已能破诸魔贼。

　　魔有四种所谓五蕴魔烦恼魔死魔天魔前三内魔四是外魔贼有六种六根为男六尘为女六识为媒自劫家宝了性空寂根尘清净外魔不作内障潜消名破魔贼。

　　坏生死军。

　　有贪瞋痴造身口业则受生死尘既不缘根无所偶生死军坏。

　　诸余怨敌皆悉摧灭。

　　大阵既破余惑自消譬如日出霜露咸晞。

　　善男子百千诸佛以神通力共守护汝。

　　一切妄念悉转为善是诸善念常护一心名百千佛神通之力所共守护。

　　于一切世间天人之中无如汝者。

　　得忍菩萨住自在通云何人天而能比拟。

　　唯除如来。

　　得是除得如来一人。

　　其诸声闻辟支佛乃至菩萨智慧禅定无有与汝等者。

　　三乘之中菩萨最胜权教菩萨比今圆人断不可及。

　　宿王华此菩萨成就如是功德智慧之力。

　　功德力故成就福报智慧力故灭诸生死。

　　若有人闻是药王菩萨本事品能随喜赞善者。

　　有闻是经随顺欢喜赞言善哉者。

　　是人现世口中常出青莲华香。

　　口谈善事香从口出。

　　身毛孔中常出牛头旃檀之香。

　　其身净故香从内发毛孔出香。

　　所得功德如上所说。

　　即指上文。

　　是故宿王华以此药王菩萨本事品嘱累于汝。

　　以苦行事嘱宿王华劝人行也。

　　我灭度后后五百岁中。

　　即末法万年初五百岁今日是也。

　　广宣流布。

　　嘱令广说流布世上。

　　于阎浮提无令断绝。

　　阎浮从树为名提即南洲常令相续勿断法种。

　　恶魔魔民。

　　魔王即杀害主魔民即随从者。

　　诸天龙夜叉鸠槃茶等。

　　此皆魔外非是护法诸天龙也鸠槃茶者即厌魅鬼。

　　得其便也。

　　不令魔外同求其便。

　　宿王华汝当以神通之力守护是经。

　　以己所证大神通力常加守护于是经典。

　　所以者何。

　　何故嘱付如是之严。

　　此经则为阎浮提人病之良药。

　　色心二病皆可得治。

　　若人有病得闻是经病即消灭。

　　知经所行自然病瘥。

　　不老不死。

　　云何持经得不老死如常不轻更增寿命即其证也。

　　宿王华汝若见有受持是经者。

　　遇持经者。

　　应以青莲华盛满末香供散其上。

　　青是东方之色表于仁慈末香即是表于细行由持经人慈心发行故以是散。

　　散已作是念言。

　　散华供已当作是念。

　　此人不久必当取草坐于道场。

　　应身之佛以草为座释迦如来观三世佛皆悉在于树下成道见刈草者遂立其前彼人问云莫欲是否世尊默然其人束草以施世尊取之为座树下安坐成无上觉故云不久必当取草坐于树下菩提道场。

　　破诸魔军。

　　示现成道震动魔宫魔故来战须用破也。

　　当吹法螺。

　　螺声发时即是改号诸佛说法转凡成圣即改号义名吹螺也。

　　击大法鼓。

　　击鼓之时即是集众佛演法音众集谛听名击法鼓。

　　度脱一切众生老病死海。

　　度诸众生出生死海。

　　是故求佛道者。

　　以是之故凡求道者。

　　见有受持是经典人。

　　见有持此法华经者。

　　应当如是生恭敬心。

　　应当如上生心致敬。

　　说是药王菩萨本事品时。

　　佛说是时。

　　八万四千菩萨得解一切众生语言陀罗尼。

　　了一切句即是一句一句者何妙法华是得此解者名陀罗尼。

　　多宝如来于宝塔中。

　　因宿王华多宝未去。

　　赞宿王华菩萨言善哉善哉宿王华。

　　美其善问难行苦行足劝时心所以赞善。

　　汝成就不可思议功德。

　　汝发此问功德难思。

　　乃能问释迦牟尼佛如此之事。

　　即是如上苦行之事。

　　利益无量一切众生。

　　众生闻者见贤思齐利益何穷无有限量。

　　妙法莲华经妙音菩萨品第二十四

　　以前诸品次第相由各有起尽自嘱累后因宿王华问于药王说本事品赞扬苦行化他流通此妙音品因佛放光妙音远至宿以音乐供云雷音今得此号如下广说。

　　尔时释迦牟尼佛放大人相肉髻光明。

　　佛顶之上有一肉团如髻之状即三十二相中之一从肉髻上放光明者表最上乘第一之法。

　　及放眉间白毫相光。

　　两眉中间印堂之处有一白毫长一丈五尺色如珂雪宛转眉间外有八棱中空如筒凡放光明从中间出两眉表于空有二谛中间白毫即表中道第一义谛。

　　遍照东方百八万亿那由他恒河沙等诸佛世界。

　　东方震位为动之土百八万亿表十八界。

　　过是数已有世界名净光庄严。

　　楞严云十方诸佛于十八界一一修习皆得圆通超过十八则是诸佛净光庄严。

　　其国有佛号净华宿王智。

　　经云如莲华在水清净而质直故曰净华如月天子星宿中王智慧成就如月之明故曰宿王智。

　　如来应供正遍知明行足善逝世间解无上士调御丈夫天人师佛世尊。

　　如序品解。

　　为无量无边菩萨大众恭敬围绕而为说法。

　　众敬围绕佛为说法。

　　释迦牟尼佛。

　　释迦此云能仁牟尼此云寂默。

　　白毫光明遍照其国。

　　释迦毫光照净严国。

　　尔时一切净光庄严国中有一菩萨名曰妙音久已植众德本。

　　久已修行种佛善根。

　　供养亲近无量百千万亿诸佛。

　　已曾近事众多诸佛。

　　而悉成就甚深智慧。

　　甚深智慧即佛慧也。

　　得妙幢相三昧。

　　三昧此云正定得深妙定安住不动名妙幢相。

　　法华三昧。

　　心法圆明清净离染如莲华王映水开敷。

　　净德三昧。

　　离一切相修习诸善名为净德。

　　宿王戏三昧。

　　心明无碍游毕竟空如星宿王之所游戏。

　　无缘三昧。

　　如来大慈凡有三种一众生缘慈缘众生境起于慈心二法缘慈观一切法悉皆空寂不见有碍起大慈心三无缘慈无心缘念一切众生有感即应无往不通如净月轮影含万水。

　　智印三昧。

　　以真实智印一切法即妄而真。

　　解一切众生语言三昧。

　　众生之类所说不同菩萨定智悉能解了。

　　集一切功德三昧。

　　能于正定聚集一切无边功德。

　　清净三昧。

　　了性本空远尘离垢。

　　神通游戏三昧。

　　以神通力现种种相遍游法界化诸有情。

　　慧炬三昧。

　　得大慧明如炬除暗。

　　庄严王三昧。

　　以佛庄严而自庄严。

　　净光明三昧。

　　以净妙光照明一切。

　　净藏三昧。

　　净心住于如来密藏。

　　不共三昧。

　　不共三乘佛之三昧。

　　日旋三昧。

　　净智明了如日旋转。

　　得如是等。

　　三昧名多故且略指。

　　百千万亿恒河沙等诸大三昧。

　　言此菩萨所证甚深。

　　释迦牟尼佛光照其身。

　　佛光远照彼菩萨身。

　　即白净华宿王智佛言。

　　因见光照遂往白佛。

　　世尊我当往诣娑婆世界。

　　欲从彼土来至此方。

　　礼拜亲近供养释迦牟尼佛。

　　所来之意为欲亲近礼事释迦。

　　及见文殊师利法王子菩萨。

　　如序品解。

　　药王菩萨。

　　如前品解。

　　勇施菩萨。

　　菩萨善能勇猛行施。

　　宿王华菩萨。

　　宿王即月华喻净心。

　　上行意菩萨。

　　发大道心修无上行。

　　庄严王菩萨。

　　以佛功德诸王三昧而自庄严。

　　药上菩萨。

　　以上妙药施一切人如来印为药上菩萨。

　　尔时净华宿王智佛告妙音菩萨。

　　妙音将行彼佛嘱付。

　　汝莫轻彼国生下劣想。

　　汝今欲往莫于娑婆作下劣想。

　　善男子彼娑婆世界高下不平。

　　人心不等地亦如然楞严云当平心地则世界地自然平正。

　　土石诸山。

　　以执妄故我人岳立。

　　秽恶充满。

　　内则四大色身杂秽充遍外则地狱饿鬼畜生盈满。

　　佛身卑小。

　　佛随人量劣应丈六。

　　诸菩萨众其形亦小。

　　菩萨助化随佛大小。

　　而汝身四万二千由旬。

　　四万二千者表四万二千福河常澍如律所明。

　　我身六百八十万由旬。

　　六百者表六波罗蜜八十万者表于八正。

　　汝身第一端正百千万福。

　　戒定功德。

　　光明殊妙。

　　智慧功德。

　　是故汝往莫轻彼国。

　　结上诫意。

　　若佛菩萨及国土生下劣想。

　　彼佛现净摄受上流释迦现秽折伏下愚依正之相悉不如彼。

　　妙音菩萨白其佛言。

　　因佛告诫菩萨答之。

　　世尊我今诣娑婆世界。

　　我今所往彼堪忍土。

　　皆是如来之力。

　　皆承如来慈善根力。

　　如来神通游戏。

　　皆以如来神通游化。

　　如来功德智慧庄严。

　　皆以如来所行之处檀等五度功德庄严甚深般若智慧庄严我心如是愿勿有虑。

　　于是妙音菩萨不起于座。

　　不起彼中净光国座。

　　身不动摇而入三昧。

　　欲现神通故先入定。

　　以三昧力于耆阇崛山。

　　此云灵鹫。

　　去法座不远。

　　去释迦佛说法之座而不甚远。

　　化作八万四千。

　　表破此数尘劳烦恼。

　　众宝莲华。

　　转惑为智成菩提道。

　　阎浮檀金为茎。

　　金为茎梗表中道智。

　　白银为叶。

　　银为莲叶表诸梵行。

　　金刚为须。

　　细密中智如莲华须。

　　甄叔迦宝以为其台。

　　甄叔迦此云赤色华莲台赤色如甄迦。

　　尔时文殊师利法王子见是莲华而白佛言。

　　见莲华现问佛所以。

　　世尊是何因缘先现此瑞。

　　为何因缘先现瑞相。

　　有若干千万莲华阎浮檀金为茎白银为叶金刚为须甄叔迦宝以为其台。

　　具述众眼所见之相。

　　尔时释迦牟尼佛告文殊师利是妙音菩萨摩诃萨。

　　佛告文殊是妙音现。

　　欲从净华宿王智佛国。

　　言所来处。

　　与八万四千菩萨围绕。

　　言同行众。

　　而来至此娑婆世界。

　　欲来此处。

　　供养亲近礼拜于我。

　　意为供佛。

　　亦欲供养听法华经。

　　兼为供众及以听经。

　　文殊师利白佛言。

　　复欲问佛知其所修。

　　世尊是菩萨种何善本。

　　问宿善根。

　　修何功德。

　　问所修德。

　　而能有是大神通力。

　　指所现事。

　　行何三昧。

　　行何正定通因定发故问三昧。

　　愿为我等说是三昧名字。

　　求问定名。

　　我等亦欲勤修行之。

　　见贤思齐。

　　行此三昧乃能见是菩萨色相大小威仪进止。

　　得彼三昧则知其身。

　　惟愿世尊以神通力。

　　愿承佛力。

　　彼菩萨来令我得见。

　　得见妙音。

　　尔时释迦牟尼佛告文殊师利。

　　语文殊知。

　　此久灭度多宝如来当为汝等而现其相。

　　委在多宝。

　　时多宝佛告彼菩萨善男子来。

　　因释迦委故语妙音。

　　文殊师利法王子欲见汝身。

　　因为文殊欲见相故。

　　于时妙音菩萨于彼国没。

　　先是现通今动身至。

　　与八万四千菩萨俱共发来。

　　一念动时众念俱转如一人动众悉从之。

　　所经诸国六种震动。

　　菩萨行处地皆震动表破无明转十八界。

　　皆悉雨于七宝莲华。

　　雨七宝华表七善业。

　　百千天乐不鼓自鸣。

　　无心之说名为天乐由不作意所以谓之不鼓自鸣。

　　是菩萨目如广大青莲华叶。

　　广大慈眼如绀青莲。

　　正使和合百千万月。

　　正使聚集百千万亿清净月轮。

　　其面貌端正复过于此。

　　亦不足喻面貌端正。

　　身真金色无量百千功德庄严。

　　紫金身相皆是积劫功德庄严。

　　威德炽盛。

　　威势德善三俱炽盛。

　　光明照耀。

　　身之光明照耀无量。

　　诸相具足。

　　百千相好皆悉具足。

　　如那罗延坚固之身。

　　那罗延即金刚力士喻菩萨身如是坚固。

　　入七宝台。

　　入莲华座。

　　上升虚空。

　　乘空而来。

　　去地七多罗树。

　　与地相去高五丈许。

　　诸菩萨众恭敬围绕。

　　眷属拥从。

　　而来诣此娑婆世界耆阇崛山。

　　诣灵鹫山。

　　到已下七宝台。

　　从莲华下。

　　以价直百千璎珞。

　　执此璎珞以为贽见。

　　持至释迦牟尼佛所。

　　到于佛前。

　　头面礼足。

　　进见之礼。

　　奉上璎珞。

　　璎珞之具宝珠结成猷璎珞者表以智珠而相见也。

　　而白佛言。

　　具礼已毕然后传信。

　　世尊净华宿王智佛问讯世尊少病少恼。

　　是问应身少有病恼。

　　起居轻利。

　　动静轻快。

　　安乐行不。

　　身心安乐所行易不。

　　四大调和不。

　　四大色身皆调顺不。

　　世事可忍不。

　　处世行事可忍耐不。

　　众生易度不。

　　众生之类易度脱不。

　　无多贪欲嗔恚愚痴嫉妒悭慢不。

　　贪嗔痴即三毒嫉妒于他悭吝傲慢则难可教化众生未免但得无多足可授道。

　　无不孝父母。

　　父母至亲不孝其亲如何入道。

　　不敬沙门邪见不。

　　不敬沙门则有邪见此非道器无是等不。

　　善心不。

　　有念善心为道之本。

　　摄五情不。

　　常途说有六情今别问心次问五情皆能摄不。

　　世尊众生能降伏诸魔怨不。

　　内则五阴魔烦恼魔死魔外则天魔为能降伏令不作不。

　　久灭度多宝如来在七宝塔中来听法不。

　　多宝宿愿在处听经故有此问妙音之来因多宝唤善男子来云何今者更问来不此是妙音传彼本师净华智佛因妙音至问讯释迦。

　　又问讯多宝如来安隐少恼。

　　多宝已灭问寂定身。

　　堪忍久住不。

　　堪耐世情在宝塔中能久住不。

　　世尊我今欲见多宝佛身。

　　嘱累品前释迦起身多宝塔闭今妙音来故欲见之。

　　惟愿世尊示我令见。

　　愿以佛力显示令见。

　　尔时释迦牟尼佛语多宝佛是妙音菩萨欲得相见。

　　为引进也。

　　时多宝佛告妙音言善哉善哉。

　　叹美之辞。

　　汝能为供养释迦牟尼佛及听法华经并见文殊师利等故来至此。

　　妙音此行凡有三意一为供佛二为听经三为见诸菩萨所以多宝叹言善哉。

　　尔时华德菩萨。

　　义约如华之妙明德馨香故名华德。

　　白佛言。

　　前文殊问多宝如来得见其相犹未得闻善根功德故此再问。

　　世尊是妙音菩萨种何善根修何功德。

　　问彼菩萨修种两端。

　　有是神力。

　　神力广大变现如是所证必深。

　　佛告华德菩萨过去有佛名云雷音王。

　　应身如云覆三千界慈音如雷普震一切为法中王。

　　多陀阿伽度。

　　此云如来。

　　阿罗诃。

　　此云应供。

　　三藐三佛陀。

　　此云正等正觉。

　　国名现一切世间。

　　一切世间所有之事悉于中现。

　　劫名喜见。

　　时世升平人所喜见。

　　妙音菩萨于万二千岁以十万种伎乐。

　　经是许时以众伎乐。

　　供养云雷音王佛。

　　为于佛故修此供养。

　　并奉上八万四千七宝钵。

　　八万四千表法门也七宝为钵宝喻七善钵可盛贮喻众善愿。

　　以是因缘果报。

　　善心是因猷乐奉钵是其善缘今得胜报即是善果。

　　今生净华宿王智佛国有是神力。

　　是答华德修种之问。

　　华德于汝意云何尔时云雷音王佛所妙音菩萨伎乐供养奉上宝器者岂异人乎今此妙音菩萨摩诃萨是。

　　指今妙音即是昔者。

　　华德是妙音菩萨已曾供养亲近无量诸佛久植德本。

　　久曾种植德善根本。

　　又值恒河沙等百千万亿那由他佛。

　　积德之深。

　　华德汝但见妙音菩萨其身在此。

　　谓但见此莫知其他。

　　而是菩萨现种种身。

　　即无边身。

　　处处为诸众生说是经典。

　　随所应度现形说法。

　　或现梵王身。

　　为离欲者现梵天身。

　　或现帝释身。

　　为十善者现欲天身。

　　或现自在天身。

　　为以福业受自在者即为示现化乐天身。

　　或现大自在天身。

　　为有福德现成受用得大自在者现他化自在天身。

　　或现天大将军身。

　　即诸天王勇猛大将如散脂天及毗纽等。

　　或现毗沙门天王身。

　　即是北方多闻天王欲护世者为现此身。

　　或现转轮圣王身。

　　欲作轮王统国土者为现此身。

　　或现诸小王身。

　　诸小国土人王之身。

　　或现长者身。

　　其人长者九事厚重为现此身。

　　或现居士身。

　　无心汗禄清净自居为现此身。

　　或现宰官身。

　　欲为宰官剖断曲直为现此身。

　　或现婆罗门身。

　　于俗流中行净之者为现此身。

　　或现比丘比丘尼。

　　男欲为僧女欲为尼为现此身。

　　优婆塞优婆夷身。

　　男女欲持五八戒者为现此身。

　　或现长者居士妇女身。

　　欲作长者居士之妻为现此身。

　　或现宰官妇女身。

　　为宰官妇现妇女身。

　　或现婆罗门妇女身。

　　为化此类又见其身。

　　或现童男童女身。

　　或为男子不坏男根为现童男或为女子不坏女根为现童女。

　　或现天龙夜叉乾闼婆阿修罗迦楼罗紧那罗摩睺罗伽人非人等身。

　　即八部众如序品解。

　　而说是经。

　　如上所现盖欲为彼说经之故。

　　诸有地狱饿鬼畜生。

　　诸有即是通指三界游戏地狱大悲代苦现作饿鬼出乳济饥化作畜生教与智慧。

　　及众难处。

　　应是一切患难之处。

　　皆能救济。

　　三涂八难皆能救之。

　　乃至于王后宫变为女身而说是经。

　　应以后妃妇女之身而得度者即为现之。

　　华德是妙音菩萨能救护娑婆世界诸众生者。

　　妙音所以能救此土诸众生者。

　　是妙音菩萨如是种种变化现身。

　　以能如是随缘应现。

　　在此娑婆国土为诸众生说是经典。

　　如是现相皆为说经。

　　于神通变化智慧无所损减。

　　神通变化即是定力智慧即是般若之力以智化化如灯分灯始自一灯传至无量本灯不失故无损减。

　　是菩萨以若干智慧明照娑婆世界。

　　为世明灯破众生暗。

　　令一切众生各得所知。

　　各随根性令得开解。

　　于十方恒河沙世界中亦复如是。

　　非特化此十方亦然。

　　若应以声闻形得度者现声闻形而为说法。

　　如富楼那本是大权内秘大行外现声闻。

　　应以辟支佛形得度者现辟支佛形而为说法。

　　即现缘觉独觉之身。

　　应以菩萨形得度者现菩萨形而为说法。

　　为大根者现菩萨相。

　　应以佛形得度者即现佛形而为说法。

　　登住已去有神通力能现佛形随机应化。

　　如是种种随所应度而为现形。

　　但应现者即皆现之。

　　乃至应以灭度而得度者示现灭度。

　　唱言入灭令生敬慕。

　　华德妙音菩萨摩诃萨成就大神通智慧之力其事如是。

　　结括答意以告华德。

　　尔时华德菩萨白佛言。

　　已闻化事未知所住神通三昧名为何等。

　　世尊是妙音菩萨深种善根。

　　如上所说。

　　世尊是菩萨住何三昧。

　　安住何等正定之中。

　　而能如是在所变现度脱众生。

　　善解如是变现度生。

　　佛告华德菩萨善男子其三昧名现一切色身。

　　一切色身悉能应现。

　　妙音菩萨住是三昧中。

　　住此正定。

　　能如是饶益无量众生。

　　在处现形为说妙法令得开悟即名饶益。

　　说是妙音菩萨品时与妙音菩萨俱来者八万四千人。

　　同行之众。

　　皆得现一切色身三昧。

　　亦同妙音证此三昧。

　　此娑婆世界无量菩萨亦得是三昧。

　　此界菩萨闻说妙音所住三昧亦同证入。

　　及陀罗尼。

　　即是善解一切众生语言三昧。

　　尔时妙音菩萨摩诃萨供养释迦牟尼佛及多宝佛塔已。

　　供佛听经其事已毕。

　　还归本土。

　　复还净华宿王智佛所。

　　所经诸国六种震动。

　　表对六番破无明惑。

　　雨宝莲华。

　　表行善因。

　　作百千万亿种种伎乐。

　　表得无量禅悦法喜。

　　既到本国与八万四千菩萨围绕至净华宿王智佛所白佛言。

　　至佛座下告以归意。

　　世尊我到娑婆世界饶益众生。

　　到娑婆者为益众生。

　　见释迦牟尼佛。

　　得见释迦。

　　及见多宝佛塔。

　　次见宝塔。

　　礼拜供养。

　　礼事奉供二大世尊。

　　又见文殊师利法王子菩萨及见药王菩萨得勤精进力菩萨勇施菩萨等。

　　及以得见诸大菩萨。

　　亦令是八万四千菩萨得现一切色身三昧。

　　述往还处利益之事以告世尊。

　　说是妙音菩萨来往品时。

　　释迦佛说妙音来往饶益事时。

　　四万二千天子得无生法忍。

　　诸天闻法得入圣位住无生忍。

　　华德菩萨得法华三昧。

　　华德闻已即时证得法华三昧了性本空不染世间法如莲华在水。

　　妙法莲华经句解卷第七
卍新纂续藏经第 30 册 No. 0604 法华经句解


　　妙法莲华经句解卷第八

　　钱塘广照沙门　释　闻达

　　妙法莲华经观世音菩萨普门品第二十五

　　世尊大慈依如实慧演说上乘圆融妙法清净质直如莲华王以教末世一切菩萨是故名曰妙法莲华文诠此义名为经也观音本是正法明王为度众生依方便门隐实扬权现菩萨相无尽意者非不知之欲显观音普门示现大慈大悲不思议力故为众生合掌请问。

　　尔时无尽意菩萨。

　　菩萨善能入佛知见通达无尽深妙之意。

　　即从座起。

　　心欲请法故从座起。

　　遍袒右肩。

　　表事师时便于执作。

　　合掌向佛而作是言。

　　合掌致敬向佛陈情。

　　世尊观世音菩萨。

　　今此会中观世音者。

　　以何因缘名观世音。

　　名不虚得必有所由。

　　佛告无尽意菩萨。

　　因菩萨问故佛答之。

　　善男子若有无量百千万亿众生受诸苦恼。

　　有诸众生受苦恼时。

　　闻是观世音菩萨一心称名。

　　闻观音名一心称念。

　　观世音菩萨即时观其音声皆得解脱。

　　声属耳闻今云观者此是心闻菩萨慈悲以心观闻而拔其苦。

　　若有持是观世音菩萨名者。

　　若人持此菩萨名号。

　　设入大火火不能烧。

　　嗔火起时焚烧三界一念转善火作池凉。

　　由是菩萨威神力故。

　　此由菩萨威神之力。

　　若为大水所漂。

　　贪水涨时没溺世界一念知足业海干枯。

　　称其名号即得浅处。

　　闻声察理渐际边涯。

　　若有百千万亿众生为求金银琉璃砗磲码瑙珊瑚琥珀真珠等宝。

　　琉璃石中之宝出波罗柰国此方有者以药烧成像彼宝耳砗磲海中螺贝如车之渠码瑙生于石中其色红润如马之脑珊瑚生于海中状如小树琥珀千年茯苓之所变作真珠即蚌珠也。

　　入于大海。

　　为财贩海。

　　假使黑风吹其船舫飘堕罗刹鬼国。

　　鬼国近于须弥山下人若入彼即为所害在事易明若表法者为贪财故入于欲海被无明风吹壳漏般飘堕三毒罗刹鬼国流而莫返溺苦海中。

　　其中若有乃至一人称观世音菩萨名者。

　　船中若有下至一人能称观世音菩萨名号。

　　是诸人等皆得解脱罗刹之难。

　　一人持名众皆脱苦所谓一善能消百恶。

　　以是因缘名观世音。

　　以能闻声观时救难故名观音。

　　若复有人临当被害。

　　谓当受戮临命终时。

　　称观世音菩萨名者。

　　为苦所逼称菩萨名。

　　彼所执刀杖寻段段坏而得解脱。

　　如孙敬德在狱持名临刑刀坏事验尤多若表法者恶念起处临当丧身一念回光能行忍辱胸中釰戟无有不坏。

　　若三千大千国土满中夜叉罗刹欲来恼人。

　　若诸国土所有恶鬼夜叉罗刹萌于恶意欲来相恼若表法者三千即是妄念之心恶毒如彼夜叉罗刹毒由心起反自恼身。

　　闻其称观世音菩萨名者是诸恶鬼尚不能以恶眼视之况复加害。

　　鬼虽狞恶闻菩萨名恶眼即闭不敢怀嗔况加杀害若表法者毒虽炽盛思菩萨时恶见即息况复兴害。

　　设复有人若有罪若无罪杻械枷锁检系其身。

　　若果有罪囚于囹圄若或无罪横罗其殃。

　　称观世音菩萨名者。

　　若能称念菩萨名者。

　　皆悉断坏即得解脱。

　　杻即木杻械即匣床枷项钻足以念菩萨威神之力皆悉脱坏若表法者恶念起时拘系其身不得自在思惟菩萨恶念自灰远离烦恼如脱杻械。

　　若三千大千国土满中怨贼。

　　内则六贼外则冤盗。

　　有一商主将诸商人赍持重宝经过险路。

　　商主喻心王诸商喻心数赍持重宝喻拘佛往经过险路喻涉生死约事相说谓贼寇处主伴同行赍财度险。

　　其中一人作是唱言。

　　于其众中一人作唱。

　　诸善男子勿得恐怖。

　　慰众勿怖有方便门。

　　汝等应当一心称观世音菩萨名号。

　　劝众一心同称圣号。

　　是菩萨能以无畏施于众生。

　　是观世音能以安乐自在无畏施与一切。

　　汝等若称名者。

　　汝等若能称菩萨号。

　　于此怨贼当得解脱。

　　藉菩萨力可以脱灾。

　　众商人闻俱发声言南无观世音菩萨。

　　众闻是语悉皆称念。

　　称其名故即得解脱。

　　三千界内六贼充满但得一善以为主宰牵引余心皆成善念则可保全如来重担诸善法财智慧珍宝。

　　无尽意观世音菩萨摩诃萨威神之力巍巍如是。

　　却敌曰威感应曰神解苦是力巍巍即是显赫之状上文历举能救诸难令得解脱故云如是。

　　若有众生多于淫欲常念恭敬观世音菩萨便得离欲。

　　多欲之时常能思念恭敬观音修不净观是人则能离于淫欲。

　　若多瞋恚常念恭敬观世音菩萨便得离瞋。

　　多嗔之时常行恭敬念观音名修慈悲观止于毒害则能离嗔。

　　若多愚痴常念恭敬观世音菩萨便得离痴。

　　不识好恶多愚昧时常念观音修因缘观善知通塞则能离痴。

　　无尽意观世音菩萨有如是等大威神力多所饶益。

　　能灭三毒获清净智名大威神饶益一切。

　　是故众生常应心念。

　　以有益故众生常当一心系念。

　　若有女人设欲求男。

　　女人或愿求生男子。

　　礼拜供养观世音菩萨。

　　礼拜灭罪供养生福是得子因。

　　便生福德智慧之男。

　　礼供之故感生福德志诚之故感生智慧功由母德应在子身。

　　设欲求女便生端正有相之女。

　　由母心正女亦端正由母心慈女足相好。

　　宿植德本众人爱敬。

　　感得宿生曾种福业人爱敬者以为其女。

　　无尽意观世音菩萨有如是力。

　　随人意愿有求皆得。

　　若有众生恭敬礼拜观世音菩萨福不唐捐。

　　若能礼敬必得其福无有虚弃。

　　是故众生皆应受持观世音菩萨名号。

　　以福多故皆当受持。

　　无尽意若有人受持六十二亿恒河沙菩萨名字。

　　若人持念诸菩萨名。

　　复尽形供养饮食衣服卧具医药。

　　复能终身四事供养。

　　于汝意云何是善男子善女人功德多不。

　　汝意如何是善男女持名供养众多菩萨功德多不。

　　无尽意言甚多世尊。

　　答佛所问功德甚多。

　　佛言若复有人受持观世音菩萨名号乃至一时礼拜供养。

　　若人受持观音名号乃至少时礼敬奉供。

　　是二人福正等无异。

　　一人受持六十二亿恒沙名号终身供养一人受持观音名号一时供养如是二人所获福德正好相等更无有异何故如是楞严云世尊我一名号与彼众多名号无异由我修习得真圆通。

　　于百千万亿劫不可穷尽。

　　一时之福受用无穷。

　　无尽意受持观世音菩萨名号得如是无量无边福德之利。

　　显示受持功德无量劝令归散念观世音。

　　无尽意菩萨白佛言。

　　前文是问菩萨云何名为观音今此乃问缘何游此云何度生欲显菩萨普门示现大自在力故问起也。

　　世尊观世音菩萨云何游此娑婆世界。

　　问以何缘游娑婆界。

　　云何而为众生说法。

　　问以何法为众生说。

　　方便之力其事云何。

　　游行说法是其方便革凡成圣名方便力是二种事其相如何。

　　佛告无尽意菩萨善男子若有国土众生应以佛身得度者。

　　若国土中有其众生当以佛形得度脱者。

　　观世音菩萨即现佛身而为说法。

　　现如来相引之入道。

　　应以辟支佛身得度者。

　　若有乐修缘觉独觉。

　　即现辟支佛身而为说法。

　　随类应现以顺前机。

　　应以声闻身得度者。

　　若有乐修四谛之道。

　　即现声闻身而为说法。

　　现罗汉相以逗其机。

　　应以梵王身得度者。

　　若有离欲乐清净者。

　　即现梵王身而为说法。

　　现梵天身说离欲法。

　　应以帝释身得度者。

　　若有欲生忉利天者。

　　即现帝释身而为说法。

　　现欲界身说十善法。

　　应以自在天身得度者。

　　欲身自在游十方者。

　　即现自在天身而为说法。

　　现化乐天身说自在乐法。

　　应以大自在天身得度者。

　　欲身自在飞行虚空。

　　即现大自在天身而为说法。

　　现色究竟天身说诸禅三昧法。

　　应以天大将军身得度者。

　　欲统鬼神护国土者。

　　即现天大将军身而为说法。

　　现天大猛将身如散脂大将等为说救护众生之法。

　　应以毗沙门身得度者。

　　欲统世界护众生者。

　　即现毗沙门身而为说法。

　　为说治世护生之法。

　　应以小王身得度者。

　　欲为人王治国邑者。

　　即现小王身而为说法。

　　为说安国治民之法。

　　应以长者身得度者。

　　欲为重厚世所尊敬。

　　即现长者身而为说法。

　　为说重厚尊敬之法。

　　应以居士身得度者。

　　爱谈名理语清净自居者。

　　即现居士身而为说法。

　　为说清净摄修之法。

　　应以宰官身得度者。

　　有爱治民剖判曲直。

　　即现宰官身而为说法。

　　为说公正清明之法。

　　应以婆罗门身得度者。

　　有爱数术摄卫自安。

　　即现婆罗门身而为说法。

　　为说养生息命之法。

　　应以比丘比丘尼优婆塞优婆夷身得度者。

　　有出家者乐持具戒有在家者乐五八戒。

　　即现比丘比丘尼优婆塞优婆夷身而为说法。

　　为说具戒五八戒法。

　　应以长者居士宰官婆罗门妇女身得度者。

　　有如上等四种妇人内政立身以修家国。

　　即现妇女身而为说法。

　　为说内助修身之法。

　　应以童男童女身得度者。

　　若有男子不坏男根若有女子爱乐处室。

　　即现童男童女身而为说法。

　　为说清净童真之法。

　　应以天龙夜叉乾闼婆阿修罗迦楼罗紧那罗摩睺罗伽人非人等身得度者。

　　天即诸天天王及诸天子龙即诸大龙王及龙眷属夜叉此云捷疾鬼乾闼婆此云乐神阿修罗此云无端正形状丑故迦楼罗此云金翅鸟紧那罗此云歌神摩睺罗伽此云大莽蛇人即世人非人即是诸天修罗地狱饿鬼非同人类故曰非人是等八部乐脱其伦求入道者。

　　即皆现之而为说法。

　　各随其类而说诸法。

　　应以执金刚神得度者。

　　即执宝杵以护法者。

　　即现执金刚神而为说法。

　　为说勇锐护持之法。

　　无尽意是观世音菩萨成就如是功德。

　　如是二字即指上文成就诸事功能德善。

　　以种种形游诸国土。

　　即三十二应入国土身。

　　度脱众生。

　　遍十方界寻声赴感前文之中无尽意问观音菩萨云何游方为众说法方便之力其义云何故以此答。

　　是故汝等应当一心供养观世音菩萨。

　　由是菩萨德重慈深故劝一心修法供养。

　　是观世音菩萨摩诃萨于怖畏急难之中能施无畏。

　　能于众生怖畏急难施于无畏得大安乐。

　　是故此娑婆世界皆号之为施无畏者。

　　心险恶者众生畏之菩萨慈忍见者获安。

　　无尽意菩萨白佛言。

　　蒙如来劝令修供养故白世尊。

　　世尊我今当供养观世音菩萨。

　　白佛知者拟欲行施。

　　即解颈众宝珠璎珞价直百千两金而以与之。

　　解颈所严璎珞之具极贵价者以奉观音。

　　作是言仁者受此法施珍宝璎珞。

　　事相布施有与者有受者有所施物内外中间三处皆实执相布施其福有限是有漏业报在人天法布施者见法空故无与者无受者无所施物三轮空寂离一切相施一人时如施一切施一切人与一人等以法供养心无所择名为平等清净法施。

　　时观世音菩萨不肯受之。

　　观音力辞不受所施。

　　无尽意复白观世音菩萨言。

　　由不纳故所以重白。

　　仁者愍我等故受此璎珞。

　　行施之法为表舍心施而不受则不生福劝愍我等而为受之。

　　尔时佛告观世音菩萨。

　　佛见施者辞意甚浓观音辞让而不领纳所以告之。

　　当愍此无尽意菩萨及四众。

　　僧尼士女。

　　天龙夜叉乾闼婆阿修罗迦楼罗紧那罗摩睺罗伽人非人等故受是璎珞。

　　佛劝观音愍众纳受。

　　即时观世音菩萨愍诸四众及于天龙人非人等受其璎珞。

　　敬顺佛意愍念众生受无尽意所施璎珞。

　　分作二分一分奉释迦牟尼佛一分奉多宝佛塔。

　　施而不取表于知足不妄受也受已转施奉佛表于世财无所吝也分二分者表平等施无所偏也施与佛者表无上施回因向果成佛道也。

　　无尽意观世音菩萨有如是自在神力。

　　如前所举总是菩萨自在无碍神通之力。

　　游于娑婆世界。

　　前文之中无尽意问观世音菩萨云何游此娑婆世界故此结示以答来机。

　　尔时无尽意菩萨以偈问曰。

　　什师译本即无重颂今此偈文是后来人以笈多本经中之偈入此本中相承传诵。

　　世尊妙相具我今重问彼。

　　初句叹佛次句重问。

　　佛子何因缘名为观世音。

　　问观音名从何而得。

　　具足妙相尊偈答无尽意。

　　因菩萨问佛以偈答。

　　汝听观音行善应诸方所。

　　三十二应善化诸方。

　　弘誓深如海历劫不思议。

　　广大誓愿深如巨海历尘点劫莫能思议。

　　侍多千亿佛发大清净愿。

　　侍奉无数千万亿佛发于广大清净誓愿。

　　我为汝略说。

　　许为无尽说观音行。

　　闻名及见身。

　　若闻彼名及见身相。

　　心念不空过。

　　一心系念未尝空过。

　　能灭诸有苦。

　　能灭三有一切苦恼此句总标下文别显。

　　假使兴害意推落大火坑。

　　假使有人兴毒害意卒然推入大猛火坑。

　　念彼观音力火坑变成池。

　　化诸热恼为清凉池。

　　或漂流巨海龙鱼诸鬼难。

　　黑风所吹大水所漂毒龙恶鱼夜叉罗刹巨海诸难。

　　念彼观音力波浪不能没。

　　菩萨力故临危得免。

　　或在须弥峰为人所推堕。

　　高峰顶上被人推堕。

　　念彼观音力如日虚空住。

　　如日处空不致有损。

　　或被恶人逐堕落金刚山。

　　被恶人逐失足堕山。

　　念彼观音力不能损一毛。

　　以念力故不损一毛。

　　或值怨贼扰各执刀加害。

　　怨家恶贼持刃损害。

　　念彼观音力咸即起慈心。

　　念菩萨力怨贼兴慈免加杀害。

　　或遭王难苦临刑欲寿终。

　　犯罪至死。

　　念彼观音力刀寻段段坏。

　　刀即段段自然损坏。

　　或囚禁枷锁手足被杻械。

　　囹圄之难。

　　念彼观音力释然得解脱。

　　遇赦宽宥而得释免。

　　咒诅诸毒药所欲害身者。

　　口舌咒诅毒药加临。

　　念彼观音力还著于本人。

　　譬如有人仰面唾天天既不受还堕面中。

　　或遇恶罗刹毒龙诸鬼等。

　　遇诸恶类欲害身者。

　　念彼观音力时悉不敢害。

　　一时回心不敢加害。

　　若恶兽围绕利牙爪可怖。

　　若虎狼等可怖畏者。

　　念彼观音力疾走无边方。

　　念菩萨力疾自走去。

　　蚖蛇及蝮蝎气毒烟火然。

　　毒虫之气如烟火然。

　　念彼观音力寻声自回去。

　　念观音力随声自去。

　　云雷鼓掣电降雹澍大雨。

　　云兴雷震电光迸掣降雹澍雨损物之时。

　　念彼观音力应时得消散。

　　即时晴霁免其灾恼。

　　众生被困厄无量苦逼身。

　　众生被于穷困厄难无量众苦逼切其身。

　　观音妙智力能救世间苦。

　　世间厄难非智莫脱唯智乃能避凶趍吉故云智力能救诸苦。

　　具足神通力广修智方便。

　　神通智慧皆悉具足广修方便利益众生。

　　十方诸国土无刹不现身。

　　十方刹海无不遍应。

　　种种诸恶趣地狱鬼畜生。

　　诸恶趣者即是三涂。

　　生老病死苦以渐悉令灭。

　　生老病死不能顿除故云以渐悉令除灭。

　　真观清净观。

　　以真实智照真实理名为真观了法空寂如太虚空名清净观。

　　广大智慧观。

　　以广大智遍观一切无不了了名智慧观。

　　悲观及慈观。

　　以大悲心观众生苦拔其患难名曰悲观以大慈心与众生乐随时制义名曰慈观。

　　常愿常瞻仰。

　　常常发愿得获瞻仰此劝修也。

　　无垢清净光慧日破诸闇。

　　以无障垢清净光耀智慧日轮破诸幽暗。

　　能伏灾风火普明照世间。

　　善能降伏痴风嗔火以普明慧照诸世间。

　　悲体戒雷震。

　　菩萨之戒不杀生初悲则护生戒体净故名声远闻如雷之震。

　　慈意妙大云。

　　慈心与乐济慧众生妙如大云遍覆一切。

　　澍甘露法雨。

　　口轮说法教化众生如澍甘雨普润一切。

　　灭除烦恼𦦨。

　　慈悲法味如云雷雨灭烦恼焰与清凉乐。

　　诤讼经官处怖畏军阵中。

　　有讼经官军前怖畏。

　　念彼观音力众怨悉退散。

　　念观音力众怨自然悉皆退散。

　　妙音观世音。

　　开悟一切微妙之音观察世间赴感之音。

　　梵音海潮音。

　　清净美妙如梵天音如大海潮普震之音。

　　胜彼世间音。

　　远胜一切世间之音。

　　是故须常念。

　　以是之故常当称念。

　　念念勿生疑。

　　一念疑心能为道障应当深信勿生疑惑。

　　观世音净圣。

　　观音大士清净至圣。

　　于苦恼死厄能为作依怙。

　　于诸众生苦恼死厄能为救护作大依怙。

　　具一切功德慈眼视众生。

　　具足神通智慧方便以慈悲眼等视众生。

　　福聚海无量是故应顶礼。

　　菩萨之身即是智慧福德之聚深广无量犹如大海是故应当恭敬顶礼。

　　尔时持地菩萨。

　　楞严云毗舍佛时曾为比丘平地待佛得蒙印证尘消智圆登无上觉名为持地。

　　即从座起前白佛言。

　　此品请主本无尽意今说经竟持地起身而白佛者盖因在会闻说菩萨普门示现而赞善耳。

　　世尊若有众生闻是观世音菩萨品自在之业。

　　三业运用无往不通名为自在。

　　普门示现神通力者。

　　开方便门普现一切所喜见身神通妙用广大力者。

　　当知是人功德不少。

　　若闻此品依而行之则发观音普门智慧故云是人功德不少。

　　佛说是普门品时众中八万四千众生。

　　于时在会闻法之者八万四千众生之性。

　　皆发无等等阿耨多罗三藐三菩提心。

　　无等等者佛之智慧最上最尊超过一切故无与等非不与诸究竟果佛悉皆平等此乃最妙无等之等故云无等等即无上道心也。

　　妙法莲华经陀罗尼品第二十六

　　普门品竟药王请问若持是经得几所福佛为发明药王欢喜说陀罗尼以护持者勇施及以诸天天女亦皆说咒愿欲护持故曰陀罗尼品然陀罗尼而有显密显即经文如圆觉云有陀罗尼名为圆觉密即咒语如今当品与说法者陀罗尼咒以守护之又陀罗尼翻为总持总摄二边遮恶护善任持中道佛之正理于一法中具含多义能总能持名总持也。

　　尔时药王菩萨即从座起偏袒右肩合掌向佛而白佛言。

　　避席起身偏袒合掌皎向于佛然后白言。

　　世尊若善男子善女人有能受持法华经者。

　　若善男女闻法信受忆持之者。

　　若读诵通利。

　　对本曰读背念曰诵无有忘失名为通利。

　　若书写经卷。

　　若自书写若教人书。

　　得几所福。

　　如上之人得多少福。

　　佛告药王若有善男子善女人供养八百万亿那由他恒河沙等诸佛。

　　举供佛福比校持经。

　　于汝意云何其所得福宁为多不。

　　此人供养众多诸佛所获福德是为多不。

　　甚多世尊。

　　药王答佛功德甚多。

　　佛言若善男子善女人能于是经乃至受持一四句偈。

　　持经四句言极少者。

　　读诵解义。

　　读诵偈句解其义理。

　　如说修行。

　　如偈所说依之修行文虽不多解行功德胜彼前人供佛之者。

　　功德甚多。

　　供养生福持经发慧以慧比福功德甚多。

　　尔时药王菩萨白佛言。

　　闻经福胜所以白佛。

　　世尊我今当与说法者陀罗尼咒以守护之。

　　欲以妙咒护说法者。

　　即说咒曰。

　　安尔　曼尔　摩祢　摩摩祢　旨隶遮梨第　赊咩　赊履多玮　膻帝　目帝　目多履　娑履　阿玮娑履　桑履　娑履　叉裔　阿叉裔　阿耆腻　膻帝　赊履　陀罗尼　阿卢伽婆娑簸蔗毗叉腻　祢毗剃　阿便哆逻祢履剃　阿亶哆波隶输地　欧究𨽻　牟究隶　阿罗隶　波罗隶　首迦差　阿三磨三履　佛陀毗吉利帙帝　达磨波利差帝　僧伽涅瞿沙祢　婆舍婆舍输地　曼多逻　曼哆逻叉夜多　邮楼哆　邮楼哆憍舍略　恶叉逻　恶叉冶多冶　阿婆卢　阿摩若那多夜

　　咒是诸佛密语密默治恶恶自消散不可解释。

　　世尊是陀罗尼神咒六十二亿恒河沙等诸佛所说。

　　能持此咒则能转彼六十二种我人知见成六十二佛之功德咒从诸佛之所传来故云佛说。

　　若有侵毁此法师者。

　　若有侵犯毁訾受持法师之者。

　　则为侵毁是诸佛已。

　　则是已损此诸世尊。

　　时释迦牟尼佛赞药王菩萨言。

　　因说咒护所以赞之。

　　善哉善哉。

　　称美之辞。

　　药王汝愍念拥护此法师故。

　　此说莲经法师之故。

　　说是陀罗尼。

　　即上咒语。

　　于诸众生多所饶益。

　　以咒之故法师安乐善说诸法导利一切末世众生饶益多矣。

　　尔时勇施菩萨白佛言。

　　勇说见佛赞美药王故亦白佛愿护持经。

　　世尊我亦为拥护读诵受持法华经者说陀罗尼。

　　为护法师说于秘咒。

　　若此法师得是陀罗尼。

　　若持经者得此神咒。

　　若夜叉。

　　此云勇健。

　　若罗刹。

　　此云速疾鬼。

　　若富单那。

　　此云臭饿鬼即主热病者。

　　若吉蔗。

　　此云所作即起尸鬼。

　　若鸠槃荼。

　　此云瓮形即厌魅鬼。

　　若饿鬼等。

　　无饮食者。

　　伺求其短无能得便。

　　鬼祟害人随短处入稍有所长不能为害。

　　即于佛前而说咒曰。

　　座隶　摩诃座隶　郁枳　目枳　阿隶　阿罗婆第　涅𨽻第　涅隶多婆第　伊致抳　韦致抳　旨致抳　涅𨽻墀抳　涅梨墀婆底

　　世尊是陀罗尼神咒恒河沙等诸佛所说亦皆随喜。

　　如是神咒恒沙佛说传之有自说此咒时诸佛亦皆为之随喜。

　　若有侵毁此法师者。

　　若有侵害毁损法师。

　　则为侵毁是诸佛已。

　　则是已损恒沙诸佛。

　　尔时毗沙门天王护世者白佛言。

　　即是北方多闻天王。

　　世尊我亦为愍念众生拥护此法师故。

　　天王护世愍念众生若护法师经得流布则众生类得大饶益。

　　说是陀罗尼。

　　以咒护之。

　　即说咒曰。

　　阿梨　那梨　㝹那梨　阿那卢　那履　拘那履

　　世尊以是神咒拥护法师。

　　说此咒者为护法师。

　　我亦自当拥护持是经者。

　　上以咒护今自身护。

　　令百由旬内无诸衰患。

　　令诸邪魅皆悉远去百由旬外离诸衰恼。

　　尔时持国天王在此会中。

　　东方护世持国天王亦在此会。

　　与千万亿那由他乾闼婆众。

　　此云乐神。

　　恭敬围绕前诣佛所合掌白佛言世尊我亦以陀罗尼神咒拥护持法华经者。

　　天王白佛与所部众亦愿以咒护于法师。

　　即说咒曰。

　　阿伽祢　伽祢　瞿利　乾陀利　旃陀利　摩蹬耆　常求利　浮楼莎抳　頞底

　　世尊是陀罗尼神咒四十二亿诸佛所说。

　　四十即表住行向地二即等觉及以妙觉。

　　若有侵毁此法师者则为侵毁是诸佛已。

　　毁持经者则法不行法不流世谁知有佛若毁法师则已毁佛。

　　尔时有罗刹女等一名蓝婆二名毗蓝婆三名曲齿四名华齿五名黑齿六名多发七名无厌足八名持璎珞九名皋帝十名夺一切众生精气。

　　罗刹者啖人恶鬼也罗刹女者即是女鬼也十种名义或从相貌或从所为未见所出不可解也。

　　是十罗刹女与鬼子母。

　　鬼子母神。

　　并其子及眷属。

　　五百鬼子及鬼属也。

　　俱诣佛所同声白佛言。

　　愿欲拥护持法华者。

　　世尊我等亦欲拥护读诵受持法华经者除其衰患。

　　欲以咒护令除衰恼。

　　若有伺求法师短者令不得便。

　　若有欲求法师短处而加害者令不得便。

　　即于佛前而说咒曰。

　　伊提履　伊提泯　伊提履　阿提履　伊提履　泥履　泥履　泥履　泥履　泥履　楼醯　楼醯　楼醯　楼醯　多醯　多醯　多醯　兜醯　㝹醯

　　宁上我头上莫恼于法师。

　　宁可上于我头之上不可恼害说法之师。

　　若夜叉若罗刹若饿鬼若富单那若吉蔗。

　　已上名义如前已解。

　　若毗陀罗。

　　此云赤色鬼。

　　若犍䭾。

　　此云黄色鬼。

　　若乌摩勒伽。

　　此云黑色鬼。

　　若阿䟦摩罗。

　　此云青色鬼。

　　若夜叉吉蔗若人吉蔗。

　　此云起尸鬼人及夜叉皆此鬼相。

　　若热病若一日若二日若三日若四日若至七日。

　　谓前诸鬼兴灾害人。

　　若常热病。

　　常兴热病以损于人。

　　若男形。

　　鬼现男形。

　　若女形。

　　鬼现女形。

　　若童男形若童女形。

　　种种变现[舟*末]惑于人。

　　乃至梦中亦复莫恼。

　　有托梦中恼害人者亦复不许。

　　即于佛前而说偈言若不顺我咒恼乱说法者。

　　若不随顺我之咒禁而辄恼害说法之者。

　　头破作七分如阿梨树枝。

　　令其头破而作七分如彼七义阿梨树枝。

　　如杀父母罪。

　　罪过深重与五逆等。

　　亦如压油殃。

　　外国作油先捣麻碎令其生虫然后并虫一时压之务得多油及以肥美以损命故罪业尤重谤法殃祸亦如彼人。

　　斗秤欺诳人。

　　亦如市肆轻秤小斗欺瞒诳惑他人之罪。

　　调达破僧罪。

　　调达破僧生身陷入阿鼻地狱此罪亦尔。

　　犯此法师者当获如是殃。

　　若有侵犯此法师者当获如上深重之殃。

　　诸罗刹女说此偈已白佛言。

　　前以咒护其次白佛当身护持。

　　世尊我等亦当身自拥护受持读诵修行是经者。

　　受持读诵即是学法如经履炼名曰修行。

　　令得安稳离诸衰患消众毒药。

　　令持经者心得安隐远离一切衰恼忧患一切毒药入此人口皆成甘露。

　　佛告诸罗刹女善哉善哉。

　　鬼女啖人及食精气今乃发心拥护大教及持法人大似火中生出莲华故佛赞曰善哉善哉。

　　汝等但能拥护受持法华名者福不可量。

　　汝但能护持经名者所得福德已不可量。

　　何况拥护具足受持。

　　况能拥护持全部者。

　　供养经卷。

　　及护供养经卷之人。

　　华香璎珞。

　　若华若香及以璎珞。

　　抹香涂香烧香。

　　细末之香及涂身香。

　　幡盖伎乐。

　　或施幡盖及献伎乐。

　　燃种种灯。

　　即下所列。

　　苏灯油灯诸香油灯。

　　以诸香油然灯供养。

　　苏摩罗华油灯。

　　此云善摄意华。

　　瞻卜华油灯。

　　此云金色华智论翻黄华树形高大。

　　婆师迦华油灯。

　　此云夏生华色黄白而香。

　　优钵罗华油灯。

　　此云青莲华莲本无油以莲薰之。

　　如是等百千种供养者。

　　有如是等供养经者。

　　皋帝汝等及眷属。

　　汝等即十罗刹女眷属即鬼子母等。

　　应当拥护如是法师。

　　有能持经及修供养汝等应当拥护是人。

　　说此陀罗尼品时。

　　佛说是时。

　　六万八千人得无生法忍。

　　若表法者六根八识咸得清净了知众生及无情法毕竟本空入无生忍。

　　妙法莲华经妙庄严王本事品第二十七

　　妙庄严王本事品者说妙庄严往昔世中曾为国王本所作事此品之来无人请问佛自为说意显弘经供养持者二种功德不可思议以劝流通其王有妻名曰净德复有二子净藏净眼此四人者宿因本是同修道侣为办衣食道业难成一人发心为求供给三人勤修得成圣果其一营事福报为王此三人者追念其恩意欲诱引令得出离复相谓言是王着欲而又信邪自非妻子何由感动遂即托缘随意化现一人为妻二人为子方便诱之回邪入正下文会通昔妙庄严王今华德是净德夫人今庄严相是净藏净眼即此会中药王药上菩萨是。

　　尔时佛告诸大众乃往古世过无量无边不可思议阿僧祇劫。

　　佛告众言过去久远不可思议阿僧祇劫。

　　有佛名云雷音宿王华智。

　　义约佛身如云普覆一切佛之妙音如雷普震相好具足面貌端严如月天子星宿中王众善庄严如华遍布惑尽解满智慧无边。

　　多陀阿伽度。

　　此云如来即佛法身。

　　阿罗诃。

　　此云应供应受世供。

　　三藐三佛陀。

　　此云正等正觉。

　　国名光明庄严。

　　以佛光明而自庄严。

　　劫名喜见。

　　时世升平人所喜见。

　　彼佛法中。

　　宿王华智正法之中。

　　有王名妙庄严。

　　以众妙善而共庄严。

　　其王夫人名曰净德。

　　其德真净故曰净德。

　　有二子一名净藏。

　　能解无边清洁法藏。

　　二名净眼。

　　善能彻见大智慧海。

　　是二子有大神力福德智慧。

　　本是菩萨有大神通福德智慧皆悉具足方便化现示为王子。

　　久修菩萨所行之道。

　　久劫精修菩萨所行清净之道。

　　所谓檀波罗蜜。

　　此云布施为破悭贪。

　　尸罗波罗蜜。

　　此云持戒为止诸恶。

　　羼提波罗蜜。

　　此云忍辱为治凶暴。

　　毗离耶波罗蜜。

　　此云精进为除怠堕。

　　禅波罗蜜。

　　此云寂定无摄散乱。

　　般若波罗蜜。

　　此云智慧为断愚痴。

　　方便波罗蜜。

　　随机善巧修己利他名为方便以善修故得度生死到于彼岸名波罗蜜。

　　慈悲喜舍。

　　即四无量心以慈心故与一切乐以悲心故拔一切苦以喜心故见人欢喜以舍心故随求与之。

　　乃至三十七品助道法。

　　三十七品在小乘中名为正道在大乘中名为助道良由道性本具匪由造作修诸道行但是助成所谓四念处四正勤四如意足五根五力七菩提八正道总三十七名为道品避繁不解。

　　皆悉明了通达。

　　悉能明了通达无碍。

　　又得菩萨净三昧。

　　内外无垢净如琉璃即清净定。

　　日星宿三昧。

　　大解如日细智如星照了无遗名为三昧。

　　净光三昧。

　　清净慧光寂而常照。

　　净色三昧。

　　了色性空不住于相。

　　净照明三昧。

　　净是定体照明是用。

　　长庄严三昧。

　　常修正定以为庄严无有间断。

　　大威德藏三昧。

　　大威服众大德利生名大宝藏从禅定生。

　　于此三昧亦悉通达。

　　凡诸正定悉能通达。

　　尔时彼佛欲引导妙庄严王。

　　佛愍严王信邪之故欲导以正。

　　及愍念众生故。

　　又为愍念一切众生在迷之故。

　　说是法华经。

　　于大众中演说是经。

　　时净藏眼二子到其母所。

　　净德之前。

　　合十指爪掌白言。

　　十指两掌一时俱合。

　　愿母往诣云雷音宿王华智佛所。

　　劝母见佛。

　　我等亦当侍从亲近供养礼拜。

　　我当侍母亲近供养礼拜于佛。

　　所以者何。

　　出劝往意。

　　此佛于一切天人众中说法华经宜应听受。

　　以是之故劝母往也。

　　母告子言汝父信受外道。

　　信受外道邪师之教。

　　深着婆罗门法。

　　于婆罗门所行之法深生乐着。

　　汝等应往白父与去俱去。

　　父既不信云何容去汝往白父化令同往。

　　净藏净眼合十指爪掌白母。

　　母令劝父故再白之。

　　我等是法王子而生此邪见家。

　　我等本是法王之子不幸而生此邪见家。

　　母告子言汝等当忧念汝父为现神变。

　　母知二子有大神力令现神变以感动之。

　　若得见者心必清净。

　　善法难入若见神通乃可受化。

　　或听我等往至佛所。

　　或可听许我与汝等往诣佛所。

　　于是二子念其父故。

　　母令忧念所以念之。

　　踊在虚空高七多罗树。

　　一多罗树高于七尺踊身虚空高五丈计。

　　现种种神变。

　　示现种种神通变化。

　　于虚空中行住坐卧。

　　现四威仪依空之相。

　　身上出水身下出火。

　　水上火下。

　　身下出水身上出火。

　　水下火上。

　　或现大身满虚空中而复现小小复现大。

　　菩萨所证自在神通大包虚空细入无间。

　　于空中灭忽然在地。

　　空中隐去地上现身。

　　入地如水履水如地。

　　入地如水不见有碍履水如地不见虚浮。

　　现如是等种种神变。

　　即十八变。

　　令其父王心净信解。

　　所以现相意令父王心得清净生正信解。

　　时父见子神力如是心大欢喜得未曾有。

　　有生以来所未见者。

　　合掌向子言汝等师为是谁谁之弟子。

　　见其神异知必有师问谁弟子皆欲知之。

　　二子白言大王彼云雷音宿王华智佛。

　　指所事师。

　　今在七宝菩提树下法座上坐。

　　指所住处。

　　于一切世间天人众中。

　　指所有众。

　　广说法华经。

　　指所说法。

　　是我等师我是弟子。

　　答父所问。

　　父语子言我今亦欲见汝等师可共俱往。

　　因睹神异知德尊严故欲与子俱往见之。

　　于是二子从空中下。

　　收摄神变还复本形。

　　到其母所合掌白母。

　　化父从己往白母知。

　　父王今已信解堪任发阿耨多罗三藐三菩提心。

　　言父已解堪发道心。

　　我等为父已作佛事。

　　如上现通名作佛事。

　　愿母见听于彼佛所出家修道。

　　愿母见许往彼修道。

　　尔时二子欲重宣其意以偈白母。

　　再以意白。

　　愿母放我等出家作沙门。

　　求母放舍出俗为僧。

　　诸佛甚难值我等随佛学。

　　诸佛出世值遇甚难我等愿得随佛学道。

　　如优昙波罗值佛复难是。

　　优昙钵华此云瑞应般泥洹经云阎浮提内有大树王名优昙钵罗有实无华优昙钵树有金华时世乃有佛言佛难值亦如昙华。

　　脱诸难亦难愿听我出家。

　　脱离世间一切患难亦复是难愿听我等出家行道。

　　母即告言听汝出家。

　　许从汝意。

　　所以者何佛难值故。

　　所以听许为佛难逢。

　　于是二子白父母言。

　　父母既听劝同见佛。

　　善哉父母愿时往诣云雷音宿王华智佛所亲觐供养。

　　恭敬亲近修法供养。

　　所以者何佛难得值如优昙钵罗华。

　　言难得见。

　　又如一眼之龟值浮木孔。

　　龟只一目漂大海中欲值浮木得孔安身甚难可得人怀偏见溺生死海欲值应身得法解脱此亦甚难。

　　而我等宿福深厚生值佛法。

　　我等福厚幸遇世尊。

　　是故父母当听我等令得出家。

　　志在于道。

　　所以者何诸佛难值时亦难遇。

　　一为佛难逢二为时难遇。

　　彼时妙庄严王后宫八万四千人皆悉堪任受持是法华经。

　　由王着欲八万四千迷惑之人同在后宫善心一生无恶不转故诸宫女皆愿持经。

　　净眼菩萨于法华三昧久已通达。

　　经云不染世间法如莲华在水多闻总持善解佛语此即法华正定。

　　净藏菩萨已于无量百千万亿劫通达离诸恶趣三昧。

　　经云又见佛子心无所著以此妙慧求无上道此即离诸恶趣正定。

　　欲令一切众生离诸恶趣故。

　　菩萨之心先人后己修此正定欲诸众生离恶趣故此定成时法界有情同时解脱。

　　其王夫人得诸佛集三昧。

　　住正定时十方诸佛集在目前。

　　能知诸佛秘密之藏。

　　性虽本空不妨常用用而常空而不住相视之不见听之不闻在动用中而收不得名为诸佛秘密之藏。

　　二子如是。

　　谓得三昧。

　　以方便力善化其父。

　　现通等事无非方便善能如是化诱父王。

　　令心信解好乐佛法。

　　令父心信解了佛法而生爱乐。

　　于是妙庄严王与群臣眷属俱。

　　王及群臣与夫宗族一切眷属。

　　净德夫人与后宫采女眷属俱。

　　夫人同诸采女眷属。

　　其王二子与四万二千人俱。

　　王子从母求欲出家受持戒行四万二千福河同注表戒学也。

　　一时共诣佛所。

　　同往见佛。

　　到已头面礼足绕佛三匝却住一面。

　　到佛所已加敬作礼绕三匝者表心恋慕住一面者欲闻法故。

　　尔时彼佛为王说法。

　　佛为严王应机说法。

　　示教利喜。

　　开示教道利益令喜。

　　王大欢悦。

　　王闻法音深心信解生大喜悦。

　　尔时妙庄严王及其夫人解颈真珠璎珞价直百千以散佛上。

　　敬佛之故舍严身具贵价之物而行布施。

　　于虚空中化成四柱宝台。

　　达法空故住于空中由四弘誓化成四柱处法空座名为宝台。

　　台中有大宝床敷百千万天衣。

　　于空寂理安处法座名为宝床无边忍辱惭愧之服以为庄严名曰天衣。

　　其上有佛结加趺坐。

　　座上之佛即正因性加趺坐者示无动摇。

　　放大光明。

　　慧光发明即了因性现斯瑞相即缘因性。

　　尔时妙庄严王作是念佛身希有端严殊特。

　　王见瑞相作是念言佛身罕有端正殊妙。

　　成就第一微妙之色。

　　如来成就微妙色身最为第一自余众生无与等者。

　　时云雷音宿王华智佛告四众言。

　　四众受法皆佛弟子所以告之。

　　汝等见是妙庄严王于我前合掌立不。

　　佛问四众王立我前还知意不。

　　此王于我法中作比丘。

　　言当出家。

　　精勤修习助佛道法。

　　无上大觉名为正道习诸道品名为助道。

　　当得作佛号娑罗树王。

　　娑罗树者其性坚实冬夏不雕为木中王王心坚固精勤行道是故作佛号娑罗王。

　　国名大光。

　　从解入道所依之国故名大光。

　　劫名大高王。

　　时节最好比之余劫皆所不及名大高王。

　　其娑罗树王佛有无量菩萨众及无量声闻。

　　言所化众其数甚多。

　　其国平正功德如是。

　　因心平易正直无私所应化方坦然平正。

　　其王即时以国付弟。

　　舍人王住。

　　与夫人二子并诸眷属。

　　所从之众。

　　于佛法中出家修道。

　　于彼佛会正法之中清净出家修菩萨道。

　　王出家已于八万四千岁。

　　出家之后终身在道。

　　常勤精进修行妙法华经。

　　谓常修习法华三昧。

　　过是已后得一切净功德庄严三昧。

　　前与授记是未来事此证三昧是现世修以净信心修诸功德故于定中获此三昧。

　　即升虚空高七多罗树而白佛言。

　　举身腾空离地五丈。

　　世尊此我二子已作佛事。

　　谓二圣子所现佛事。

　　以神通变化转我邪心。

　　王本信邪见子现通知佛殊胜即转邪心。

　　令得安住于佛法中得见世尊。

　　令我得于佛法之中安住其心得见我佛。

　　此二子者是我善知识。

　　二子实是我善知识。

　　为欲发起宿世善根。

　　如前所举同修之终。

　　饶益我故来生我家。

　　王勤修进得宿命通知其妻子是昔善友为欲饶益方便受生。

　　尔时云雷音宿王华智佛告妙庄严王言如是如是如汝所言。

　　佛告严王如汝所言其事实尔。

　　若善男子善女人种善根故。

　　若善男子能种善根以是之故。

　　世世得善知识。

　　世世得遇诸善知识。

　　其善知识能作佛事。

　　知识善能作诸佛事。

　　示教利喜令入阿耨多罗三藐三菩提。

　　开示教导令入正觉。

　　大王当知善知识者是大因缘。

　　内有宿因外感善缘因缘之义通包大小善知识者非小因缘。

　　所谓化导令得见佛发阿耨多罗三藐三菩提心。

　　化令见佛发大道心所以名为大事因缘。

　　大王汝见此二子不。

　　汝还见子宿因缘不。

　　此二子已曾供养六十五百千万亿那由他恒河沙诸佛亲近恭敬。

　　六十者表六波罗蜜五者表五位善因一外凡二内凡三见道四修道五无学道百千万亿者一一行中具无边行善修其心住于正法名为亲近恭敬供养无量无数百千诸佛。

　　于诸佛所受持法华经。

　　以如实心修如实慧名于佛所持法华经。

　　愍念邪见众生令住正见。

　　愍念众生著于邪见所以化之令归正道。

　　妙庄严王即从虚空中下而白佛言。

　　收摄神通复还地上启白世尊。

　　世尊如来甚希有。

　　言希有者一则难遇时乃一出二则端严相好无比。

　　以功德智慧故。

　　以二种故所以如此一则具修五度成就福德二则行深般若成就智德。

　　顶上肉髻光明显照。

　　一叹肉髻无与等伦二叹光明从肉髻出显照一切。

　　其眼长广而绀青色。

　　眼生长广是智慧相绀琉璃色是慈悲相。

　　眉间毫相白如珂月。

　　两眉中间白毫之相色如珂贝净如满月。

　　齿白齐密常有光明。

　　齿不黄黑亦不参差鲜白净洁密而齐整常有光明。

　　唇色赤好如频婆果。

　　此云相思果色丹红润可喻口唇。

　　尔时妙庄严王赞叹佛如是等。

　　如上所说希有之事。

　　无量百千万亿功德已。

　　所修之功所成之德。

　　于如来前一心合掌复白佛言。

　　先叹佛已复述其意。

　　世尊未曾有也。

　　叹所未有。

　　如来之法。

　　如来所证真净大法。

　　具足成就不可思议微妙功德。

　　无法不具不可思议微妙功德悉皆成就。

　　教戒所行安稳快善。

　　教导戒约菩萨所行安隐受乐快得善利。

　　我从今日不复自随心行。

　　不复随顺自心所行。

　　不生邪见憍慢嗔恚诸恶之心。

　　邪见不生则入正道憍慢不生则能恭敬嗔恚不生则慈悲起对佛立誓除诸恶心。

　　说是语已礼佛而出。

　　闻法得记赞佛发愿能事已毕礼辞而退。

　　佛告大众于意云何妙庄严王岂异人乎今华德菩萨是其净德夫人今佛前光照庄严相菩萨是。

　　今法华会光照庄严即是昔世净德夫人。

　　哀愍妙庄严王及诸眷属故于彼中生。

　　为愍严王及王眷属示现受生。

　　其二子者。

　　净藏净眼。

　　今药王菩萨药上菩萨是。

　　即此二子。

　　是药王药上菩萨成就如此诸大功德已。

　　历劫之前已能成就众多无量诸大功德。

　　于无量百千万亿诸佛所。

　　又于无量百千佛所。

　　植众德本。

　　大菩提心四弘六度是诸菩萨植德之本。

　　成就不可思议诸善功德。

　　由植善故成就众德。

　　若有人识是二菩萨名字者。

　　若人识此二菩萨名亦于佛门可以趣入。

　　一切世间诸天人民亦应礼拜。

　　能敬持名而行礼拜则是入道最初方便。

　　佛说是妙庄严王本事品时八万四千人远尘离垢。

　　八万四千尘劳烦恼悉得断除离诸障垢。

　　于诸法中得法眼净。

　　楞严云想相为尘识情为垢二俱远离则汝法眼应时精明。

　　妙法莲华经普贤菩萨劝发品第二十八

　　普贤菩萨本生东方宝威德佛净妙国土遥闻灵鹫说法华经与诸大众俱时至此为欲听法劝发道心。

　　尔时普贤菩萨。

　　化被众生慈临一切德邻极圣故曰普贤。

　　以自在神通力。

　　善功发用自在无碍神通之力。

　　威德名闻。

　　以威力故能伏魔怨以德善故普化一切名声远布闻于十方。

　　与大菩萨无量无边不可称数。

　　同众多故无有边量称量莫尽非数可知。

　　从东方来。

　　从彼东土来至此方。

　　所经诸国。

　　所经由处。

　　普皆震动。

　　大地震动表破无明。

　　雨宝莲华。

　　从真空性起一念善如空雨华。

　　作无量百千万亿种种伎乐。

　　意如伎儿和气名乐。

　　又与无数诸天龙夜义。

　　此云捷疾鬼。

　　乾闼婆。

　　天帝乐神。

　　阿修罗。

　　此云无端正即好斗诤者。

　　迦楼罗。

　　此云金翅鸟。

　　紧那罗。

　　此云歌神天帝作乐即用此部。

　　摩睺罗伽。

　　此云大蟒蛇。

　　人。

　　世间之人。

　　非人等。

　　天修鬼狱总名非人。

　　大众围绕。

　　众拥普贤。

　　各现威德神通之力。

　　各各自现威神德用。

　　到娑婆世界。

　　娑婆此云堪忍众生堪能忍众苦故。

　　耆阇崛山中。

　　此云灵鹫。

　　头面礼释迦牟尼佛。

　　头面接足顶礼世尊。

　　右绕七匝。

　　旋绕表敬。

　　白佛言。

　　先礼次言。

　　世尊我于宝威德上王佛国。

　　言其来处佛性尊贵名之为宝威德中胜名曰上王。

　　遥闻此娑婆世界说法华经。

　　天耳远闻。

　　与无量无边百千万亿诸菩萨众共来听受。

　　言所以来为欲听法。

　　唯愿世尊当为说之。

　　愿佛为说。

　　若善男子善女人于如来灭后。

　　佛灭后者普贤之意正为末法善男信女求闻法要。

　　云何能得是法华经。

　　有何方便能得是经。

　　佛告普贤菩萨若善男子善女人成就四法。

　　四方便法如下自明。

　　于如来灭后当得是法华经。

　　有方便慧可得是经。

　　一者为诸佛护念。

　　心归于佛则为诸佛之所护念。

　　二者植众德本。

　　诸修行人以德为本种诸善根名植德本。

　　三者入正定聚。

　　正以简邪聚包诸定心散佛隐入定佛现。

　　四者发救一切众生之心。

　　前三种法悉是自利今此第四正是利他。

　　善男子善女人如是成就四法。

　　如经而修。

　　于如来灭后必得是经。

　　此结答也。

　　尔时普贤菩萨白佛言。

　　普贤白佛愿欲守护。

　　世尊于后五百岁。

　　经明五五百岁第一五百解脱坚固第二五百禅定坚固第三五百持戒坚固第四五百多闻坚固第五五百斗诤坚固今景定辛酉于后五百已过二百一十一载即斯时也。

　　浊恶世中。

　　即劫浊见浊烦恼浊众生浊命浊五浊恶世也。

　　其有受持是经典者。

　　有人如上能持是经。

　　我当守护除其衰患令得安稳。

　　普贤愿欲为之守护除其衰恼令其得获身心安隐。

　　使无伺求得其便者。

　　鬼常伺候求欲害人菩萨护故令不得便。

　　若魔。

　　即魔王居欲界顶者。

　　若魔子。

　　魔王之子。

　　若魔女。

　　魔王之女。

　　若魔民。

　　魔所有众。

　　若为魔所著者。

　　人被魔着复来魅人。

　　若夜叉。

　　此云捷疾鬼也。

　　若罗刹。

　　此云暴尸鬼。

　　若鸠槃茶。

　　此云厌魅鬼。

　　若毗舍阇。

　　此云啖精气鬼。

　　若吉蔗。

　　此云起尸鬼。

　　若富单那。

　　此云臭饿鬼即行热病者。

　　若韦陀罗等。

　　此云妙善即厌祷鬼。

　　诸恼人者皆不得便。

　　使一切鬼皆不能害。

　　是人若行若立读诵此经。

　　随意读诵不拘行立。

　　我尔时乘六牙白象王。

　　普贤乘象以表大行牙喻六根白表纯净。

　　与大菩萨众俱诣其所。

　　举众皆至诵经人所。

　　而自现身供养守护。

　　不求而应名为自现三业加敬名为供养闲邪存善名为守护。

　　安慰其心。

　　软语慰喻以安其心。

　　亦为供养法华经故。

　　亦是为供法华之故。

　　是人若坐思惟此经。

　　端坐谛审名曰思惟。

　　尔时我复乘白象王现其人前。

　　前护行立即散心人今护端坐即定心人。

　　其人若于法华经有所忘失一句一偈。

　　其持经人若有脱忘。

　　我当教之与共读诵还令通利。

　　慈力所加令无忘失。

　　尔时受持读诵法华经者得见我身。

　　得见菩萨为现色身。

　　甚大欢喜转复精进。

　　其心喜故倍加精进。

　　以见我故即得三昧。

　　此云正定。

　　及陀罗尼。

　　此云总持总摄空有遮恶护善。

　　名为旋陀罗尼。

　　周旋解了无所不通。

　　百千万亿旋陀罗尼。

　　从于一法演出无数百千万亿陀罗尼门。

　　法音方便陀罗尼。

　　于法音中善解方便。

　　得如是等陀罗尼。

　　诸总持门其数无量略举二种故云等也。

　　世尊若后世后五百岁浊恶世中。

　　言后世者即佛灭后后五百者即今之世言浊恶者如前已解。

　　比丘比丘尼优婆塞优婆夷。

　　僧尼士女四众弟子。

　　求索者。

　　求觅经者。

　　受持者。

　　以心领受忆持之者。

　　读诵者。

　　对本明读及背诵者。

　　书写者。

　　若自书写若倩人书。

　　欲修习是法华经。

　　欲依此经修习行法。

　　于三七日中应一心精进。

　　要期三七摄净一心。

　　满三七日已。

　　修期满日。

　　我当乘六牙白象与无量菩萨而自围绕。

　　与众围绕至行人所。

　　以一切众生所喜见身。

　　众生喜见上妙色身。

　　现其人前而为说法示教利喜。

　　现身开示教训利益令生欢喜。

　　亦复与其陀罗尼咒。

　　亦复与说陀罗尼咒以守护之。

　　得是陀罗尼故无有非人能破坏者。

　　神咒力故魔不能坏。

　　亦不为女人之所惑乱。

　　身得法持色所不劫。

　　我身亦自常护是人。

　　我亦以身常护其人。

　　唯愿世尊听我说此陀罗尼咒。

　　示不专擅求佛听许。

　　即于佛前而说咒曰。

　　阿檀地(一)檀陀婆地(二)檀陀婆帝(三)檀陀鸠赊隶(四)檀陀修陀隶(五)修陀隶(六)修陀罗婆底(七)佛驮婆膻祢(八)萨婆陀罗尼阿婆多尼(九)萨婆婆沙阿婆多尼(十)修阿婆多尼(十一)僧伽婆履叉尼(十二)僧伽涅伽陀尼(十三)阿僧祇(十四)僧伽波伽地(十五)帝隶阿惰僧伽兜略阿罗帝波罗帝(十六)萨婆僧伽地三摩地伽蓝地(十七)萨婆达磨修波利刹帝(十八)萨婆萨埵楼䭾憍舍略阿㝹伽地(十九)辛阿毗吉利地帝(二十)

　　一切神咒是佛密语密默治恶自消散不可解说所以不翻。

　　世尊若有菩萨得闻是陀罗尼者。

　　以咒难闻若有闻者。

　　当知普贤神通之力。

　　皆菩萨力之所加被。

　　若法华经行阎浮提。

　　阎浮树名此云胜金树近河边果熟落水染沙成金为紫磨色提字翻洲即是南方赡部洲也。

　　有受持者应作此念皆是普贤威神之力。

　　令思所自。

　　若有受持读诵正忆念。

　　即正思惟。

　　解其义趣。

　　善解经义趣佛之道。

　　如说修行。

　　如经所说修心行之。

　　当知是人行普贤行。

　　是人所行即普贤行。

　　于无量无边诸佛所深种善根。

　　已于无边诸佛之所深种菩提善根种子。

　　为诸如来手摩其头。

　　得诸如来权智之手摩于菩萨实智之顶。

　　若但书写。

　　但是书写未能忆持读诵解义。

　　是人命终当生忉利天上。

　　忉利此云三十三天散心修善得生欲界。

　　是时八万四千天女作众伎乐而来迎之。

　　以书经福得生天上感诸天子伎乐来迎。

　　其人即着七宝冠于采女中娱乐快乐。

　　采女娱乐畅快其心。

　　何况受持读诵正忆念解其义趣如说修行若有人受持读诵解其义趣。

　　其功尤胜。

　　是人命终为千佛授手。

　　命终得佛授手提携。

　　令不恐怖。

　　使得心安。

　　不堕恶趣。

　　离四恶趣。

　　即往兜率天上。

　　兜率此云知足天。

　　弥勒菩萨所。

　　此云慈氏菩萨。

　　弥勒菩萨有三十二相大菩萨众所共围绕。

　　胜友会同。

　　有百千万亿天女眷属而于中生。

　　此乃兜率外院凡夫天也若是内院则无女人。

　　有如是等功德利益。

　　明功益多。

　　是故智者应当一心自书若使人书。

　　倩人为书。

　　受持读诵正忆念如说修行。

　　书写受持读诵解说是开解也如说修行即起行。

　　世尊我今以神通力故守护是经。

　　愿以通力而守护之。

　　于如来灭后。

　　末法之世。

　　阎浮提内。

　　所流行处。

　　广令流布使不断绝。

　　令经广布解行不绝则得佛种相续不断。

　　尔时释迦牟尼佛赞言。

　　美其愿力所以称赞。

　　善哉善哉普贤汝能护助是经。

　　却除魔恼名之为护劝进修善名之为助。

　　令多所众生安乐利益。

　　一人持经不恼一切令多所众皆得安乐。

　　汝已成就不可思议功德。

　　汝久已成不思议力。

　　深大慈悲。

　　慈能与乐悲能拔苦拔二死苦与三德乐名为深大。

　　从久远来发阿耨多罗三耨三菩提意。

　　久已发起无上道意。

　　而能作是神通之愿守护是经。

　　作神通愿护法受生。

　　我当以神通力守护能受持普贤菩萨名者。

　　我亦当护有能受持汝之名者。

　　普贤若有受持读诵正忆念修习书写是法华经者。

　　能行是者。

　　当知是人则见释迦牟尼佛。

　　经文即是如来法身其见法者则是见佛。

　　如从佛口闻此经典。

　　虽生末世信得经文则与亲闻等无有异。

　　当知是人供养释迦牟尼佛。

　　随顺佛语名供养佛。

　　当知是人佛赞善哉。

　　所行如法为佛称赞。

　　当知是人为释迦牟尼佛手摩其头。

　　得佛权智摩实智顶如手摩头。

　　当知是人为释迦牟尼佛衣之所覆。

　　忍辱名衣力能忍受遮恶不生名佛衣覆。

　　如是之人。

　　如上行人。

　　不复贪着世乐。

　　以法自娱不贪世味。

　　不好外道经书手笔。

　　心不好乐外道经书亦不好其制作手笔。

　　亦复不喜亲近其人。

　　狎邪长恶故不喜近。

　　及诸恶者。

　　一切为恶不善之者。

　　若屠儿。

　　杀生之者。

　　若畜猪羊鸡狗。

　　为利养生初非善类。

　　若猎师。

　　捕生之人。

　　若炫卖女色。

　　以色炫卖非良人也。

　　是人心意质直。

　　是持经人心诚意正质朴端直。

　　有正忆念。

　　恭默思道心无妄念。

　　有福德力。

　　以福力故远离障恶。

　　是人不为三毒所恼。

　　心常有道三毒不生。

　　亦不为嫉妒。

　　害贤曰嫉忌色曰妒。

　　我慢邪慢。

　　持己陵他名为我慢着邪侮正名为邪慢。

　　增上慢所恼。

　　持己增胜下视他人名增上慢以福德故如上诸过所不能恼。

　　是人少欲知足。

　　于未得者不生希望名为少欲于现在者随分省俭名为知足。

　　能修普贤之行。

　　能忍逆顺能离过恶以此修心名普贤行。

　　普贤若如来灭后后五百岁。

　　如前已解。

　　若有人见受持读诵法华经者。

　　见持经人。

　　应作是念此人不久当诣道场。

　　得入佛道名诣道场。

　　破诸魔众。

　　破不善境诸魔怨众。

　　得阿耨多罗三藐三菩提。

　　得成无上正等正觉。

　　转法轮。

　　以佛之法展转度化名转法轮。

　　击法鼓。

　　以大音声演说诸法名击法鼓。

　　吹法螺。

　　乐中吹螺即是改号随机改转名吹法螺。

　　雨法雨。

　　说法利生令成善种如澍甘雨增长芽茎。

　　当坐天人大众中师子法座上。

　　师子座者以表威德兽王一吼百兽皆怖法音一震万类共闻。

　　普贤若于后世受持读诵是经典者。

　　末世持经行道之人。

　　是人不复贪着衣服卧具饮食资生之物。

　　前文所明于外境上不生贪着今此所明于受用上不起贪心。

　　所愿不虚。

　　随有所愿实称其心。

　　亦于现世得其福报。

　　上明来生此说现报。

　　若有人轻毁之言汝狂人耳。

　　毁持经人名为狂者。

　　空作是行终无所获。

　　空作无获谤无因果。

　　如是罪报当世世无眼。

　　轻人毁法坏他正见故感无目彰罪深也非止一生故云世世。

　　若有供养赞叹之者。

　　若见持经供养赞叹。

　　当于今世得现果报。

　　现世即报感应速也。

　　若复见受持是经者。

　　见有持者。

　　出其过恶。

　　扬其短处。

　　若实若不实。

　　实犹得罪况复谤他。

　　此人现世得白癞病。

　　以恶加人令他遭玷身病白癞罪是自贻。

　　若有轻笑之者。

　　轻陵取笑持经之者。

　　当世世牙齿疏缺。

　　轻毁牙疏戏笑齿缺。

　　丑唇平鼻。

　　唇如吹火下垂上缩鼻梁不起即匾㔸也。

　　手脚缭戾。

　　行用非正病见手足。

　　眼目角𣍿。

　　眼生三角或复转晴。

　　身体臭秽。

　　毒气伤人感身臭秽。

　　恶疮脓血。

　　心毒恶疮语毒脓血。

　　水腹短气。

　　因时气怒果时水腹因时短倩果时气促。

　　诸恶重病。

　　谤法谤人造诸重过故感如是诸恶病缘非从天降非从地涌亦非人与业使然也。

　　是故普贤若见受持是经典者。

　　毁既罪深敬则福厚。

　　当起远迎。

　　见当起身远去迎接。

　　当如敬佛。

　　以无佛时此人弘经替佛补处当如敬佛。

　　说是普贤劝发品时。

　　佛说是时。

　　恒河沙等无量无边菩萨。

　　恒河之沙其细如面举河沙数喻菩萨者言其多也。

　　得百千万亿旋陀罗尼。

　　此云旋总持由敬信心发生智慧于一法中解无量义曰旋总持。

　　三千大千世界微尘等诸菩萨。

　　如以三千大千世界抹为微尘以喻得道菩萨之数。

　　具普贤道。

　　因闻妙法是诸菩萨皆得具足普贤之道。

　　佛说是经时普贤等诸菩萨。

　　大菩萨众。

　　舍利弗等诸声闻。

　　大声闻众。

　　及诸天龙人非人等。

　　八部之众。

　　一切大会皆大欢喜。

　　闻法得益心大喜悦。

　　受持佛语。

　　语即此经信力故受念力故持。

　　作礼而去。

　　闻法既周合掌敬礼却行而退。

　　妙法莲华经句解卷第八(终)
