卍新纂续藏经第 30 册 No. 0603 法华经合论


　　法华经合论目次卷第一序序品第一方便品第二卷第二譬喻品第三信解品第四卷第三药草喻品第五授记品第六化城喻品第七卷第四五百弟子品第八人记品第九法师品第十见宝塔品第十一提婆达多品第十二劝持品第十三卷第五安乐行品第十四涌出品第十五寿量品第十六分别功德品第十七卷第六随喜功德品第十八法师功德品第十九不轻品第二十神力品第二十一嘱累品第二十二药王品第二十三卷第七妙音品第二十四普门品第二十五陀罗尼品第二十六严王品第二十七劝发品第二十八䟦

　　法华经合论目次(终)

　　No. 603-A 镌法华合论序

　　上溯天台下及蕅益施注于妙经者不为少各自披新猎异此立彼破始涉徒读之三四过而不通未见如石门圆明禅师合论能就自己所证向不说破处说之者会有印氏将梓以传余颔之曰足是为讲经者之点眼药便加国字训于其傍畀之然比年以抱痾故气懦不能参详互校于罪我者所不暇计敢告诸方幸下铅笔焉刻成岁在壬午重自京华归于东奥之春也。

　　仙台龙宝比丘实养长与题于洛之智积轮下

　　No. 603

　　妙法莲华经合论卷第一

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经

　　论曰心法之微妙分别语言所不能形容然则终不可见之欤曰唯以方便设象以达其意使学者自求而得之为可见也此三世如来法施之式十方菩萨悟入之因夫众生难见者自心习见者莲华指其习见之象示其难见之妙故以经名妙法莲华其寂灭灵知之体广大光明之用随其所知之量寓于七卷之文二十八品之义应机而答称性而谈无详略无粗妙皆象也莲之方开已有子子中已有蔤三际同时也以之观自心则知古今圆于一念在华严经则曰智入三世而无来往莲之子既已分布又会属焉以之观根境则知能所分而不断在般若经则曰无二无二分无别无断故由是论之则古今圆于一念者三世之莲也能所分而不断者十方之莲也至于佛出广长舌相放无数光謦欬弹指声震三千大千手摩微尘菩萨之顶久已灭度多宝佛塔忽然现前三变净土各十方分身佛毕集微尘菩萨随佛语声从地涌出而云在处有说法华经宝塔皆现当见我与多宝及分身佛则非神变示现皆自心常分之象也是意也岂特见于此经华严入法界品毗目仙人执善财童子手即时善财自见其身往十佛刹微尘数世界中到十佛刹微尘数诸佛所见彼佛刹及其众会诸佛相好种种庄严乃至或经百千亿不可说佛刹微尘数劫乃至时彼仙人放善财童子手即自见其身还在本处善财自见其身到十佛刹微尘数佛所者十方不隔也或经百千亿不可说佛刹微尘数劫者三世不移也学者于此能见不传之妙则名报佛恩经如织经经常而纬变所言为经而已纬焉以成则经所不能言也。

　　妙法莲华经序品第一

　　如是我闻一时佛住王舍城耆阇崛山中。

　　论曰梁西域僧真谛曰依微细律阿难当升座结集法藏之时其身如佛具足相好大众仰瞻生三种疑疑从涅槃起更为众生说法疑他方佛来此说法疑阿难成佛为众说法为除此三疑故阿难称如是我闻一时于是三疑顿释住王舍城耆阇崛山中者说此经处也摩竭国王于其地作舍而城之名王舍城耆阇崛此言灵鹫山形如之其山在王舍城南。

　　与大比丘(至)心得自在。

　　论曰比丘此言净乞食言破烦恼言能持戒言能怖魔阿罗汉此言贼破言应供言不生皆以一名而含多义于此称比丘而曰大者以一切众中之奇英天人所宗敬能胜九十六种议论故诸漏则欲漏色漏无明漏由有漏故有烦恼夫能修无漏法证无漏智则其神无隙而烦恼不能入矣结使流则受扼缚盖见缠等皆烦恼也以其固结难尽故谓之结若无三漏之因则无三有之果三有三界之别名也声闻未逮菩萨利他之功逮得己利而已难尽者尽则心得解脱而自在矣无复烦恼则贼破逮得己利则应供尽诸有漏则不生也此特概叙万二千众之所证而其魁垒秀出者又名标而次于下文。

　　其名曰阿若(至)与眷属俱。

　　论曰阿若多此言解义其名也憍陈如此言火器其姓也世事火天因以为姓摩诃迦叶此言大龟其姓也其先有龟国之瑞而于诸迦叶中德腊俱高故以大别之优楼频螺此言木瓜林伽耶此言城那提此言河此三迦叶兄弟也而其所居之处曰林曰城曰河也舍利弗此言身子其母身仪美好故世犹以子名之大目犍连此言莱茯其姓也莱茯其先所嗜故摩诃迦旃延此言文饰其姓也阿㝹楼䭾此言无贫亦言如意劫宾那此言房宿父母祷此星而生因以为名憍梵波提此言牛相离婆多此言室星毕陵伽婆蹉此言余习有慢习者薄拘罗此言善容摩诃拘絺罗此言大膝难陀此言喜孙陀罗难陀此言艳喜富楼那此言满其父也弥多罗尼此言慈其母也从父母得名者也须菩提此言空生生时其家仓廪器皿皆空故阿难此言庆喜罗睺罗此言覆障能食月谓我法如月此儿世世能覆障我不即出家世世障我我世世能舍也夫言有学则漏未尽而在学地者无学则是阿罗汉同在此位者以有潜行密用非众所知识者则又别叙之摩诃波阇波提此言大爱道尼此言女佛之从母而乳己者耶输陀罗此言华色如上所叙名氏译有讹略如阿若憍陈如具云阿若多憍陈那那之为言男也佛成道时最初悟解此姓多女故称男以别之又译曰已知亦解义之讹也如离婆多具云颉丽伐多又译假和合以其义较室星则大相辽智度论曰此比丘缘宿空亭见两鬼争尸悟身假合则室星之译可疑也如迦旃延具云摩诃迦多衍那此言大剪剃种男盖先世工刀籋因以为姓而曰文饰则为太略耳如舍利弗具云舍利弗怛啰亦云鹙子亦云珠皆以其母目媚好故方其娠于母母之辩慧已胜其舅拘絺罗拘絺罗曰此儿生必易我发愤为学无剪爪之暇者是也。

　　菩萨摩诃萨(至)八万人俱。

　　论曰阿耨多罗三藐三菩提此言无上正遍正觉陀罗尼此言总持于无上正遍正觉则曰皆不退转于总持乃至转不退轮则曰皆得夫所谓皆得不退转者如金出矿不复重矿如木成灰不复重木至于供养诸佛则曰植众德本植之为言壅培之谓也善入佛慧则曰以慈修身修之为言增益之谓也壅培增益则十地菩萨长养大慈大悲之法此诸佛称叹之辞也而无著菩萨论分为十种不退转义是大不然诸佛既称叹之矣则当示以智悲及六波罗蜜故曰通达大智到于彼岸盖言大智则兼悲言彼岸则兼六波罗蜜金刚般若经曰所有一切众生之类乃至我皆令入无余涅槃者悲也如是灭度无量无数无边众生实无众生得灭度者智也菩萨于法应无所住行于布施施名檀度檀度通于六度天亲菩萨释曰檀义摄于六资生无畏法此中一二三名为修行住以是知菩萨欲以方便度诸众生越生死流到涅槃岸必先悲智欲具足万行庄严智地必先六波罗蜜故以十八大菩萨证成前义文殊师利智也观世音悲也以知见力震动魔宫故名得大势念念不与世间心合故名常精进虚空可殒我无疲厌故名不休息以此三位证成精进也见乏受用以资生施故名宝掌见病缘苦以无畏施故名药王见流转苦以法施故名勇施以此三位证成檀度也严净毗尼如月初现故名宝月随顺无欲修净戒度如月之光全是月体故名月光诸戒定慧及淫怒痴俱是梵行如月临照不择秽洁故名满月以此三位证成戒度也离沉掉故获变化定故名大力三摩地中光严住持故名无量力以此二位证成禅度也已尽世间心故名越三界善守护心城故名䟦陀婆罗䟦陀婆罗此言善守以此二位证成忍度也初登满觉犹名智相故名弥勒庄严智相令不住故故名宝积合是二法以济群生故名导师以此三位证成智度也然金刚般若经之叙六度必自檀度以及戒忍此独不然何也曰经示一佛乘欲凡夫实证故实证必藉精进之力所以六度之首弁以精进以致其意焉。

　　尔时释提(至)二千天子俱。

　　论曰华严经曰三千大千世界初始成时先成色界诸天宫殿次成人及余众生诸所住处四天王天邻于日月者居须弥山之半腹出海四万二千由旬日月自其宫前绕旋以照四天之下自其上以至忉利天尚四万二千由旬盖帝释所居之处山之顶也其四隅八天共三十二而帝释主之经言释提桓因此言能作谓能作忉利天主故即华严经所谓帝释也名月普香宝光三天子者帝释之臣如世卿相等四天王者帝释之卫臣如世武将等自在大自在二天子者六欲之乐变化天及他化自在天也此叙欲界来众至于色界则瑜伽论曰有十八处谓梵众天梵前益天大梵天此三由䎡中上品重修初净虑故经言娑婆世界主梵天王尸弃大梵者是此胜流娑婆此言堪忍梵此言离欲尸弃此言顶髻此叙色界初禅来众瑜伽论又曰小光无量光极净光此三由䎡中上品重修第二净虑故经言光明大梵等是此胜流此叙二禅来众特不叙兜率炎摩诸天何也曰智度论曰欲界四王及忉利天所依止地近佛故佛生时苦行时得道时转法轮时常来供佛余四天宫殿在虚空五欲之妙染着深故不来耳兜率虽利根自有补处说法故亦不来梵天虽远以离欲故爱法情深请佛转法轮故来以智度所论观此经知五欲之为害也甚矣诸天值佛出世且为之障而不闻法矧佛灭度之后六趣之异生乎。

　　有八龙王(至)百千眷属俱。

　　论曰八龙各因其所寓得名龙岂累于名哉或以德或以威或以海或以池难陀此言欢喜䟦难陀此言善欢喜二龙兄弟也以灵感故风雨时若人心喜悦因以为名娑伽罗此言咸海和修吉此言多头德叉迦此言现毒阿那婆达多此言无热恼第八地菩萨为之摩那斯此言慈心将雨则云阴七日候众生事办乃雨优钵罗此言黛色莲华如慈心欢喜则寓于德多头现毒则寓于威无热恼黛色莲华则寓于池娑伽罗则寓于海然龙无耳何能听法哉曰人其龙形则能之华严经曰文殊师利化入人间觉城东大塔庙处转说此经号普照法界修多罗于大海中有无量百千亿龙而来其所闻法已深厌龙趣发大菩提心得不退转言无量百千亿龙而来其所足矣必曰大塔庙处转说此经何也曰塔庙寂灭则说无所说诸龙无耳则闻无所闻故也。

　　有四紧那罗(至)百千眷属俱。

　　论曰有世间之乐有出世间之乐出世间之乐法乐也四紧那罗是也世间之乐四乾闼婆是也紧那罗此言人非人又名疑人以其人而角见者疑其为人也耶非人也耶天帝法乐之神倚声奏四谛之法故名法奏十二因缘之法故名妙法奏六波罗蜜之法故名持法乾闼婆此言寻香谓其以香为食乐者竿木等伎乐音者鼓节弦管美者艳姬妙舞美音者皓齿清唱旧说丝不如竹竹不如肉以其渐近自然四者俱以王称而执乐解艺则有男女之异鸠摩罗什曰紧那罗王天帝俗乐神宁有奏四谛十二因缘六波罗蜜而名俗哉什虽博闻然不能折之以理亦多误也。

　　有四阿修罗(至)退坐一面。

　　论曰阿修罗此言无酒常采华酝海以为酒鱼龙业力故味不能变于是大怒誓不复饮婆稚此名被缚为天帝以五物系其颈佉罗骞䭾此名广肩膊广又勇健便于涌海毗摩质多罗此言净心能波海出声帝释之姻家罗睺此言障持以手障日月者也十地经曰有五类一极弱者住人间山林西方山大深窟有非天之宫又译阿素洛此言非天也二妙高山北大海之下二万一千由旬有罗睺之宫三又二万一千由旬有勇健之宫四又下二万一千由旬有华鬘之宫华鬘此言绮画以文其身五又下二万一千由旬有毗摩质多罗之宫凡八万四千深于须弥矣迦楼罗此言金翅鸟翅作金色张之直三百三十六万里观海之龙命将尽者以翅劈海取而食之以威胜等类詟诸龙故名大威德以身大于等类故名大身以所食龙足已之意故名大满颈有如意之珠故名如意韦提希此言思惟即阿阇世王母也阿阇世此言不生怨即摩竭国王以母名子故曰韦提希子。

　　尔时世尊(至)身心不动。

　　论曰经文起伏顿挫为两段而其辞互见但是一意何则既言说无量义以教菩萨则义以无量言之岂于众集之顷便曰说此经已乎又言入于无量义处三昧义无实相而曰有处乎兹可疑也华严论曰佛在摩竭提国阿兰若法菩提场中始成正觉于普光明殿入刹那际三昧明以法界身为定体无三世性故从兜率天下降神及入涅槃七十九年住世转一切法轮总不出刹那际以此三昧圆通始终非三世古今故以论较此经七十九年住世转一切法轮总不出一刹那际则众集之顷尚为广长时分以法界身为定体无三世性故则无量义处非多多无数之量也学者当深观之。

　　是时天雨(至)一心观佛。

　　论曰摩诃此言大曼陀罗此言适意曼殊沙此言柔软谓天华柔软适悦人之意耳东涌西没南涌北没中涌边没谓地动惊震使达法相之虚诳耳佛与大众俨然寂住而天地为之变动则知一切法即真故无情无情之异肇论曰玄道在乎妙悟妙悟以即真即真则物己同观物己同观则彼己莫二是以天地与我同根万物与我一体经将广明其意于此微见其端而已优婆塞此言近事男优婆夷此言近事女夜叉此言轻捷摩睺罗伽此言大蟒腹行之类也仁王经曰十善菩萨发大心长别三界苦轮海中下品善粟散王上品十善铁轮王习种铜轮二天下银轮三天下性种道种坚德转轮王七宝金光四天下经言小王转轮圣王等者不欲略诸小王耳。

　　尔时佛放(至)起七宝塔。

　　论曰以东方万八千世界下至阿鼻地狱阿鼻此言无间上至阿迦尼吒天阿迦尼吒此言碍究竟无不周遍则此世界亦广大矣乃现于一毫相光之中乎六趣异生自其缘业之善恶至其受报之好丑比丘菩萨行道以至于作佛诸佛说法涅槃以至于起塔则此岁时亦长久矣乃见于一念之顷乎经之意明如日星而文字之师为之疏释方毛数名相瑕求义理杂然而兴云升烟聚雷驰电走使学者四方易位昏昕莫辨为可叹也眉间之光如指井以示渴者告以水之所在也反爱其栏楯之巧甃砌之工又以夸于人是岂能止渴也哉华严论曰一刹那际三世互参乃至无量劫海依今而住不移时也一切圣贤知此而得道情想妄见三世者不知智为先导则能知之由是以观则十方器界皆颠倒所持三世根身皆情想所见所谓无上妙觉遍诸十方出生如来与一切法同体者固自若也佛以方便光照一方便知十方悉亦如是如尝一脔知鼎味不必尽鼎而食也经但举东方则可以知余诸方此示器界也举器界则可以知根身欲学者互见而自明之耳旧疏曰西域以东为上经被佛性大乘根机不被余乘根性故如日之出先照高原佛故先度上根失经之旨甚矣。

　　尔时弥勒(至)以偈问曰。

　　论曰文殊师利欢喜藏摩尼宝积佛过去之佛也弥勒菩萨次补释迦牟尼佛未来之佛也文殊释迦弥勒会干耆阇崛山释迦之放光现瑞弥勒之请问决疑文殊之称性而说过去未来现在同时互参之象经如前文则是顿见净秽之土等观劫顷之时至于偈辞则加详焉然弥勒之深悲欲众生之猛省如汉范增之爱项羽增劝羽杀沛公因鸿门坐中增数目项羽举所佩玉玦以示之者三项羽默然不应弥勒之偈叙所见闻掩抑重复千余言时时泄佛之密机如范增之数举玉玦也临文当自见之。

　　文殊师利(至)今当略说。

　　论曰弥勒言我于一毫光中所见之事盖有千亿今为偈句但其略说者如此如华严经曰善财童子见弥勒楼阁周回四壁一一步内一切众宝以为庄严一一宝中皆现弥勒曩劫修行菩萨道时或施头目或施手足唇舌牙齿耳鼻血肉皮肤骨髓乃至爪发如是一切悉皆能舍妻妾男女城邑聚落国土王位随其所须尽皆施与牢狱者令得出离被系缚者使其解脱有病疾者为其救疗入邪径者示其正道或为船师令渡大海或为马王救诸恶难或为大仙善说妙论或为轮王劝修十善或为医王善疗众病或孝顺父母或亲近善方或作声闻或作缘觉或作菩萨或作如来教化调伏一切众生乃至见弥勒菩萨百千万亿那由他阿僧祇劫修行诸度一切色像善财于楼阁众宝庄严一一物中悉见如是及余无量不思议自在境界则眉间一毫光中现万八千土犹为随其所知之量示导之也其言如是众多今当略说者举玉玦之一者也。

　　我见彼土(至)以求佛道。

　　论曰前言见闻若斯及千亿事者叙其广也此言摄念山林亿千万岁者叙其久也意谓一毫之小不应容受如是众广之事一念之促不应经历如是长久之时其辞赡博而旨微见又如举玉玦者二也神仙传汉神爵元年东吴金华山世传多地行仙有木客薪于山中见两黄冠棋于松下木客隅坐而窥之黄冠棋自若也良久欠伸欲归俄失黄冠所在而棋残之局在地未收举手中斧视之柄已烂坏大惊疾驰出山而陵谷已改国邑非旧问路人今为何时有对者曰宋元嘉十三年也于是木客太息因隐于山中又西域记曰中印度有隐者能黄金瓦砾更求轻举之术久乃得之法用烈士抱剑立坛之侧屏息不语一夕则自诵秘咒然后仙去其后得一烈士倾意礼之将行法谓曰君能为我一夕不语乎对曰公见礼之厚死且不辞一夕不语岂难事哉于是使依法为之将旦烈士者绝叫火自空中而下隐士苍黄引入水避之让曰诫君勿语何妄叫呼耶对曰自受命后梦旧主人责以不语遂为所杀托生南印度大婆罗门家追惟厚恩终以默然忽生一子其妻曰汝今不语即杀此儿举刃拟之因急止之不觉语发耳棋未终局木客坐易四朝夜未达旦烈士梦更两世觉梦虽殊不出一念以其所可信验其所难信譬如蜜味不见中边也。

　　或见菩萨(至)为说何等。

　　论曰偈辞之宏妙比类之富赡如开武库众宝纵横然至于其终则两偈之中叠称放光如曰佛放一光又曰放一净光何渠渠以光为言耶盖其欲学者寤之之切如举玉玦示之者三也而学者之终不寤如项羽之默然何则计着语言文字之深也楞严经曰不应摄受随说计着真实者离文字故大慧如为愚夫以指指物愚夫观指不得实义如是愚夫随言说指摄受计着至竟不舍不能得离言说指第一实义。

　　尔时文殊(至)天人师佛世尊。

　　论曰华严经之佛号卢舍那此言光明遍照圆觉经之会号神通大光明藏夫言光明遍照则不可以处求言神通大光明藏则不可以时求无处无时则是刹那际诸佛三昧故此经兼言无处无时阿僧祗此言无数劫此言时分经言过去无量无边不可思议阿僧祗劫者思虑不及之地无时之时也日以照昼月以照夜灯以照幽光明遍照之地无处之处也然不直言如华严圆觉而必言无数时劫及日月灯者经唯以象达意故也非特此而已所言欲说大法而及雨者遍普之象螺者横亘十方之象鼓者竖穷三际之象盖吹螺必横击鼓必竖也佛号日月灯者十号具足佛自如实道来故名如来所作福德应受一切供养故名应供诸法不动不坏为正不为知一法二法为悉知一切法为遍故名正遍知福慧两足故名明行足如车两轮所往随意故名善逝知世间知世间尽知世间尽道故名世间解于种种师为上故名无上士调御丈夫以三乘法教化众生故名天人师一切世间烦恼睡能自觉觉人故名佛住最上处故名世尊。

　　演说正法(至)梵行之相。

　　论曰修多罗有不坏假名说实相义者初中后善三法是也然此三句必相连以达其辞以初善为假立以中善为实义以后善亦为假立故金刚般若经曰般若波罗蜜即非般若波罗蜜是名般若波罗蜜无著菩萨释曰如露形神所持之杵两头阔其中狭故阔者虚狭者实故所言般若波罗蜜者假名也即非般若波罗蜜者实相也是名般若波罗蜜者亦假名也瑜伽论曰一初善谓听闻时生欢喜故二中善谓修行时无有艰苦远离二边依中道行故三后善谓极究竟离诸垢故及一切究竟离欲为后边故法性离垢故修行究竟得果离垢故所言离垢者假立之名是染污故旧疏曰声闻法名初善辟支佛法名中善大乘法名后善误矣。

　　为求声闻(至)一切种智。

　　论曰此叙日月灯明佛昔出现于世时亦未欲便示一佛乘故对机方便为说三乘我今得道寻念前古法施之式亦当遵奉而为开演也长者之念其子焄蒿凄怆若或见之幸其来归望见大喜使人急呼使者牵之其子举身自扑称怨大叫我不相犯何为见捉常不轻菩萨见人则故往礼拜赞叹曰我不轻于汝等汝等皆当作佛而屡遭以瓦石杖棒打掷赶趁曰我不用汝虚妄受记夫长者之心爱其子常不轻菩萨之爱其众可谓至矣不可以有加矣而所以致其自扑称怨与夫赶趁打掷者诱化之方告报之语大径廷耳以是知三乘说法者三世如来不刊之式也。

　　次复有佛(至)初中后善。

　　论曰初佛自眉间放光而照东方者以根身六情皆动眉独静故器界十方皆静东独动故光发于静中以及动处则知根身器界虽分能所而无情无情之异也于此叙根身故以佛言之佛号日月灯明而又重言之曰次复有佛亦名日月灯明次复有佛亦名日月灯明何也曰欲示根身既具则必连三世至于详悉则言二万佛皆同一字又同一姓姓颇罗堕颇罗堕此言利根解若经曰一方千佛则十方万佛此经示光明遍照十方故言万佛初佛后佛是以二万非特名同也而又字同非特字同也而又姓同姓同者其宗同也字同者其义同也名同者其实同也三者同则十号具足说法以初中后善不得不同也然佛于器界则但示东方之光而已至于根身则遍示一切处之明以是知经之意使学者互见本一光明非二法故于器界举东方则十方自具举所缘亦自具故于根身则详分三世而伴倡名字皆非苟然也。

　　其最后佛(至)植诸善本。

　　论曰前文既叙日月灯明佛名同字同姓同者三世之佛也而特言其最后佛有八王子则前之二佛无容有不同者矣经言八王子各领四天下者何也曰本识执识分别事识及眼耳鼻舌身之五识为八种皆依地水火风四大躯命而住八王子者八识也四天下者四大也圆觉经曰四缘假合妄有六根六根四大中外合成妄有缘气于中积聚似有缘相假名为心此心本识最先所依止处也执识唯自内缘而不外执介于八六之间故身即八识相分也于此叙众生依处故经言佛未出家时也既已成佛号日月灯明则其光明照十方界矣然亦必以身土为依圆觉经又曰身心寂灭平等本际圆满十方不二随顺于不二境现诸净土净土即身土也所谓身土者即转八识四大之相而为之非别有也故经言闻其父王出家得阿耨多罗三藐三菩提悉舍王位亦随出家也问曰八王之子名何以分之曰本识微而难见二乘凡夫以为无瑜伽论以八种义证其有一依止执受相二最初生起相三有明了性相四有种子性相五业用差别相六身受差别相七处无心定相八命终时分相以是义知有本识八王子一名有意是也缘本识有执识以执着为体与四惑相应性有覆无记至阿罗汉位乃灭与涉玄途则顺理生善二名善意是也此则第八本识第七执识也至于六识五识则维摩经曰所见色与盲等所闻声与响等所嗅香与风等所食味不分别受诸触如智证知诸法如幻相无自性无他性本自不然今则不灭起信论曰若有所见则有不见之相若无所见即是遍照法界义故以是知所见色与盲等者眼识体相如此故三名无量意首楞严经曰金刚王宝觉者空法也以不动为义风体不动以缘故动如其本动则宁有止时以是知曰所嗅香与风等者鼻识体相如此故四名宝意也智度论曰二乘出无漏道时六情随俗分别取诸法相故不尽心力诸佛及大菩萨智慧无量无边常在禅定于世间出世间无所分别智慧增长以是知所食味不分别者舌识体相如此故五名增意也华严经曰应以智证明白自心夫自心既明则疑情尽矣以是知受诸触如智证者触识体相如此故六名除疑意也智度论曰若耳根闻耳根无觉知故不应闻若耳识闻耳识一念故不能分别不应闻以是知所闻声与响等者耳识体相如此故七名响意也起信论曰凡所分别即分别自心心不见心无相可得分别而无相以是知本自不然今则不灭者分别事识体相如此故八名法意也又问曰然则皆以意称何也曰意者末那染污执识之别名内缘本识外染六识而五识起时必与之俱故总谓之意古释曰如一幻士化而为七智者见之知其化也而愚人谓真有七则过矣。

　　是时日月(至)所为因缘。

　　论曰经以光明隐显互见以示十方三世无不遍周以动静更用相参以示根身器界无不融摄于一念之顷见广大之境界于五蕴之躯证清净之身土古佛样式昭然在前而二十亿之众亦欲知光之所自也谛观耆阇崛山今日一会如印印泥弗差毫发如晋陶侃少尝梦生八翼飞而上天见天门九重已登其八唯一门不得入阍者以杖击之因坠地折其左翼及寤左腋犹痛既老都督八州据上流握强兵潜有窥窬之志每思折翼之祥自抑而止方侃梦时即是自抑之日中间年岁亦与此时一同元无先后以验文殊师利所叙日月灯明佛说无量义时不异世尊耆阇崛山之会也然岂特放光现瑞之同出定说法亦同也岂特出定说法之同入灭授记亦同也经之文势具全但辞略耳。

　　时有菩萨(至)无余涅槃。

　　论曰此段经放光入定说法授记至入涅槃虽辞略而莫不同独于毫相之光所现境界菩萨行道经历长久之意本具故经特曰六十小劫不起于座时会听者亦坐一处六十小劫身心不动听佛说法谓如食顷盖欲足前义耳华严论曰其为广也以虚空而为量其为小也虚极微而无迹十方无卷匪亏于小相之中纤尘不舒含十方而非碍一毫相中尽见广大之境者纤尘不舒含十方而无碍也一食之顷已经六十小劫者十方无卷匪亏于小相之中也瑜伽论曰或增减为一劫谓饥馑疫病刀兵或有二十劫为一劫谓梵众天或有四十劫为一劫谓梵辅天或有六十劫为一劫谓大梵天或有八十劫为一劫谓火灾少光天乃至不可数为一阿僧祗大劫虽分大小延促皆不出一刹那也经言日月灯明佛从三昧起因妙光菩萨说大乘经名妙法莲华则与今佛已出定说法同言中夜入无余涅槃则与今佛将入涅槃同言次当作佛号净身多陀阿伽度阿罗诃三藐三佛陀则与今佛授诸弟子记莂同也多陀阿伽度此言如来阿罗诃此言应供三藐三佛陀此言正遍觉十号之二也或全举十或略举三以此段文意同而辞略故十号亦略也。

　　佛灭度后(至)佛所护念。

　　论曰经称八王子而皆以意为名者象八种识俱为末那所污染虽随父出家以象转而为智未见所以转依之意将发此意先称日月灯明佛已入无余涅槃以起后文所言智者有四种一曰大圆镜智二曰平等性智三曰妙观察智四曰成所作智经言妙光菩萨持妙法莲华经者转污染意识为平等性智也此意在诸识位得污染名今已成智则没污染名成平等光故称妙光经言八子皆师妙光妙光教化令其坚固乃至最后成佛名曰然灯者转本识为大圆镜智也此智在诸识位得执持名入第七地方称异熟至于佛地乃为智故言最后成佛名曰然灯也经言八百弟子中有一人号曰求名乃至尔时妙光菩萨岂异人乎我身是也者转第六分别事识为妙观察智则文殊师利也又言求名菩萨汝身是也者转五识为成所作智也问曰转依之旨可得闻乎曰妙观察智平等性智俱为意识因其功用之精粗遂分污染分别之异今转分别为妙观察转污染为平等性则合而为一矣故文殊师利自言我前身为妙光也五识即本识相分相分盖三苦所成之趣也六根皆有功德而全半不齐身具八百功德故经言八百弟子然触之一法味着深故号曰求名唯其味着深故便细滑喜软美故言贪着利养又触以合方知性钝无记故言虽复读诵众经而不通利多所忘失也然亦必至果位方转与本识同故经言弥勒为求名菩萨后身弥勒最后成佛故也八王子及求名菩萨必言供养百千万亿诸佛者自凡夫以至成佛必依善知识为劝发之友以是知善知识者是成佛最大因缘故譬如乳中有酪酪非自然而成须酵以作而发之。

　　尔时文殊(至)内现真金像。

　　论曰又见诸如来自然成佛道者经意佛道之妙有不假修证而成者如首楞严经曰何藉劬劳肯綮修证是也译者润色不工乃曰自然成佛道佛道非自然而成自然而成者魔外所计耳夫不假功力修证而成无上正等正觉之意难以语人也语人则必惊疑不信佛知其如此故于圆觉经更三菩萨之问乃尽其辞初告文殊师利则曰永断无明方成佛道次告普眼则曰始知众生本来成佛后告弥勒则曰一切众生皆证圆觉初则显言有无明可断次则遮无无明而曰本来成佛至于其卒乃曰皆证也皆证之旨如此其难知幸而知之文字之师反罪译者而易之曰证知众生具有圆觉甚矣三乘学者之难寤也昧一切众生皆证之旨而自然及译者得之而讲师又更易之以循其私不可以不辨也。

　　世尊在大众(至)是事何因缘。

　　论曰经称二十亿菩萨而偈言四部众经称欲知此光所为因缘而偈言各各自相问经称如今所见是诸佛土而偈言众生业趣诸佛净土种种庄严种种修证者欲详略互见耳偈叙六波罗蜜故言精进持净戒行施忍辱等深入诸禅定知法寂灭相然亦先言精进经欲学者精进每于要会必致其意焉晋僧昙翼以持律称住江宁长沙寺修精进行欲求佛舍利置宝瓶于斋几日夕拜之忽光夜出瓶中五色一室如昼翼加精进更求瑞像日夕向十方拜之曰像满虚空愿早感应太元十九年二月八日光发城北白马寺寺僧见像不能举翼后至曰像为我至即举之泠然而起有旁行字曰某年月阿育王造翼寿八十而化于像前魏僧道进者尝诣昙摩忏受菩萨戒忏曰当洗心自悔七日乃来既诣忏忏忽怒进默念曰此夙障也加精进三年梦中见释迦像为授戒同夕十余僧皆梦如进所见又诣忏忏大惊曰善哉已获戒矣昙翼道进之明验精进之力也。

　　天人所奉尊(至)今则我身是。

　　论曰问八识何以能转而为四智乎曰以无性故能转也如其有性则是凝然不可更易之物圣应自圣凡应自凡从古至今无一人发菩提心者一切众生流转三界无有止息者不知无性之妙故楞伽经曰前圣所知转相传授妄想无性又问何以能知污染意识转为平等性智乎曰经旨深妙微见其端曰妙光菩萨持妙法莲华经而八王子皆师事之污染意识者住持三世之法起信论曰以念相应不断故住持过去无量世等善恶之业令不失故复能成熟现在未来苦乐等报无差违故能令现在已经之事忽然而念未来之事不觉妄虑故此意识具如是堪能于转依时但是转其名耳以其能持经而光无憎爱故知其为平等性智也又问五识何以能知是求名菩萨为触识乎曰身者见闻觉知所依止处而经言求名利无厌多游族姓家爱着深故无厌惑妙丽故多游眼耳鼻舌皆利而明了唯触一法钝故经言弃舍所习诵废忘不通利也又问何以能知妙观察智为文殊师利乎曰分别事识与意识皆因中转亦但转其名盖分别而不起法相不起非法相耳文殊师利亦号妙德思益经曰虽说诸法而不起法相不起非法相故名妙德。

　　我见灯明佛(至)令尽无有余。

　　无尽居士论曰释迦文佛既成道已释梵诸天请转法轮佛观诸众生根器狭劣得少为足默而不说则违我度人之本愿说而不信则重彼谤法之罪报随宜方便演说三乘有余涅槃非真灭度四十余年教化纯熟乃于耆阇崛山集阿罗汉有学无学菩萨摩诃萨天龙圣众放眉间中道白毫相光照见东方万八千世界说妙法莲华经者诸法之相从本以来常自寂灭不可以言宣者也妙者至妙而难思者也唯佛与佛乃能究尽犹如优昙钵华时一现尔优昙钵华瑞莲华也此华难有如佛难值所谓妙法莲华经者非如诸经莲华或取其开敷出水或取其因果同时也眉间相光中道之光也表佛出现照东方者东者日之始且物之始生以表此会始说佛乘也万八千世界者一十八界历劫修行至此而佛光始现故以东方表之也比丘万二千人有学无学二千人摩诃波阇波提比丘尼与眷属六千人大菩萨八万人或二万或二千或六千或八万者以表二乘十二因缘六通八解脱也不标上首者所谓我此会中纯是真实无复枝叶犹日月灯明二万佛同一字一姓也佛光所照靡不周遍惟得道者见之六趣众生现于光中而不自知也此经会三乘归一乘弥勒后佛也文殊佛之师也故以二人为起疑问答之主舍利弗受记以开其始普贤劝发以成其终文殊宣说过去日月灯明佛说妙法莲华经时放光现瑞与今无异斯则前佛后佛无异法也佛为众生之父八王子闻父出家随修梵行则八意识转而为清白梵行矣满六十小劫不起此座则满足六波罗蜜不离当处此经谓之旋陀罗尼法音方便陀罗尼旋者旋转互摄而归一也方便者得意忘言不滞于名相算数之迹也得此二陀罗尼则法华三昧照然现前矣。

　　序品终。

　　妙法莲华经方便品第二

　　尔时世尊(至)所不能知。

　　论曰佛以诸佛智慧不可思议以妙方便示白毫之相光入无量义处三昧便诸学者自求而得之谓之智慧门然此为一佛乘境界三乘种性其能入之哉维摩诘闻东方度三十六恒河沙国有世界号须弥相其佛号须弥灯王彼佛长八万四千由旬其师子座高八万四千由旬严饰第一于是维摩诘现神通力即时彼佛遣二万二千师子座高广严净来入维摩诘室诸菩萨大弟子释梵等昔所未见舍利弗曰未曾有也如是小室乃能容受此高广之座于毗耶室无所妨碍此舍利弗伫思其间自成妨碍非毗耶离室之罪也善财童子至弥勒楼阁之前以弥勒菩萨威神力故及不思议幻智力故能以幻智知诸法故得诸菩萨自在力故见楼阁中一切庄严自在境界尔时弥勒菩萨摩诃萨即摄神力入楼阁中弹指作声告善财言善男子起法性如是此是菩萨知诸法智因缘聚所现之相如是自性如幻如梦如影如像悉不成就尔时善财闻弹指声从三昧起见种种境界此善财于弹指顷自觉成就非弥勒阁之功也由是论之则诸佛智慧之门所以难解难入固非声闻辟支佛所能知也。

　　所以者何(至)令离诸着。

　　论曰佛以一切众生觉性无性故不能自知无性名曰无明若知无性无明即灭慧身成就虽曰不由他悟然亦必藉善知识为缘故佛将说法首言亲近百千万亿无数诸佛虽有禅定观照则是亲近方便虽有六度万行则是长养成就皆所以随顺之非修证也故又曰尽行诸佛无量道法勇猛精进初于鹿野苑为小根者说小乘明心境俱有次为中根说法相大乘明境空心有唯识道理以根劣故未能全入平等真空故作是说后乃为上根说无相大乘办心境俱空平等一味为真了义如人劈木先用细楔后用粗楔故又曰随宜所说意趣难解也。

　　所以者何(至)佛悉成就。

　　论曰经言所以者何叠前段经意之辞也经意有三种所谓如来方便知见波罗蜜者即随宜所说意趣难解是也所谓如来知见广大深远无量无碍者即放毫相之光现凡圣之土是也所谓力无所畏禅定解脱三昧深入无际者即入无量义处三昧身心不动是也一切未曾有法以是三种所以成就岂特三种虽无量无边皆悉成就故曰舍利弗取要言之取要者概举之辞也。

　　止舍利弗(至)本末究竟等。

　　论曰佛知时至当说而曰止不须复说者语枉意直激之以奋发之辞不奋不发则不能以深观诸法实相也诸法实相而曰如是相者生而无生之相也生而无生则无以名之但曰如是而已然相言如是可也又申之曰其性体力作因缘果报皆名如是何也曰此九种义起必同时于一刹那无有先后所以结其辞曰本末究竟等等之为言齐也楞伽经曰一切法不生我说刹那义当生即有灭不为愚者说以其偈观九义若合符契一切法不生则如是性如是体也我说刹那义则如是相如是力如是作也问曰三义同一刹那有据乎曰瑜伽论曰唯有因法有诸行皆刹那住尚无况用即说彼生起为用为作者之用力也夫一刹那生起之相用与作便具则三义同一刹那明矣当生即有灭则如是因如是缘如是果如是报也唯其当生而灭则本末等之谓也不为愚者说则第一希有之法唯佛与佛乃能究尽故其下文之偈曰世雄不可量言世雄者正以三乘之众及天人等皆雌伏故也隋僧智顗以九义为十如唐僧窥基又以为五句盖不足怪也。

　　尔时世尊欲重宣此义而说偈言。

　　世雄不可量(至)信力坚固者。

　　论曰经前文言诸法实相所谓诸法如是相如是性如是体如是力如是作如是因如是缘如是果如是报如是本末究竟九种义一寂灭耳故偈曰是法不可示言辞相寂灭意义粲然无可疑者而旧疏辄曰相如水火之相异故易知性如火以热为性水以湿为性体则以主质为义如十法界阴入俱用色心为体力则以堪任为义心亦具有如来十方作则以运为建立为义若离心者更无所作因则以招果为因缘则以缘由助业果则以克获为果报则以酬因为报相以为本报以为末悉入缘生缘生故空则空等也相但有字报亦但有字悉假施设假等也又相即无相无相而相非相非无相报亦然一一皆入如实之际则中等也经示诸法之相如是皆本末等者以法当生即有灭如前段所论详矣文字之师乃撰造其辞入空假中三观之中譬如夷狄入华夏假华夏之语以遮夷狄之形自以为至矣而华人闻其謦咳则掩口而笑也。

　　诸佛弟子众(至)十方佛亦然。

　　论曰声闻辟支佛多于稻麻竹苇矣而又满十方刹者广也亿无量劫者久也尽其思虑以度佛智终莫能得非特然也诸新发意及不退菩萨多于恒河沙矣而又满十方刹者广也恒河沙劫者久也尽其思虑以度佛智亦莫能得是何也曰佛之智境出于形数之表盖思虑所及皆形数也思于文从囟从心说文曰造形上极思之又思之乃至于无思如囟上达土气然也所以童子之谣筮瓦之卜其神验如影赴形者出于无思无理故也华严论曰如来第三会于须弥山顶说十住者以明入理契智非生灭心所得至故如此山在海中高八万四千由旬非手足攀揽所及明八万四千尘劳山在烦恼大海于一切法无思无为即烦恼海枯竭尘劳山成一切智山烦恼海成一切性海若起心思虑有所攀缘则无明山愈高烦恼海愈深不可至其智顶也。

　　舍利弗当知(至)引之令得出。

　　论曰金刚般若经曰须菩提白佛言世尊颇有众生得闻如是言说章句生实信不佛告须菩提莫作是说如来灭后后五百岁有持戒修福者于此章句能生信心以此为实当知是人不于一佛二佛三四五佛而种善根已于无量千万佛所种诸善根闻是章句乃至一念生净信者自是而言则信力之生非一朝一夕盖久积净业旷劫修持所致也舍利弗始从外道沙然学学成而去道逢頞䫌比丘爱其威仪问曰汝师为谁耶頞䫌曰诸法从缘生是故说因缘是法缘及尽我师如是说舍利弗一闻而悟曰世尊有大智慧我亦当师事之唐僧元晓自东海来欲传习华严大教夜宿冢间渴甚引手掬于坐旁得水甘凉明日见之髑髅也欲呕而悟曰心生则种种法生心灭则髑髅不二经言三界唯心世尊岂欺我哉舍利弗闻偈而信元晓遇缘而信则经诫令于佛所说法当生大信力是为剩语也。

　　尔时大众中(至)是义所趣。

　　论曰经言我等亦得此法到于涅槃者如黄金黑金名同而精粗则异佛所证者自性清净涅槃一切有情平等共有与一切法不一不异离一切相一切分别寻思路绝名言道断唯真圣者自内所证黄金也声闻则身心语言皆悉断灭终不能至彼之亲证所现涅槃涅槃而言所现则非自性清净涅槃黑金也世有以黑金为黄金非生盲则失心者但离虚妄名为解脱而已而舍利弗便以为一切解脱是黄金黑金之说也。

　　尔时舍利弗(至)则生大欢喜。

　　论曰佛闻舍利弗勤请之语初止之曰若说是事一切世间诸天及人皆当惊疑次请而止之曰若说是事一切世间天人阿修罗皆当惊疑此会百千万亿之众但言天人阿修罗闻必惊疑何也曰天人根利受法情深殊胜之境微妙之音乃其见闻之习不复生疑阿修罗根钝得预法会被佛威神之力由昔熏蒸之善然方瞋故不暇生疑今天人阿修罗皆惊疑则事之殊异非其所闻之习也信敬如天人如阿修罗众则惊疑矣不信敬如增上慢者则必坠恶道以此故佛未欲遽说也。

　　尔时世尊(至)愿乐欲闻。

　　论曰耆阇崛山预法会者无虑百千万众推之人情莫不钦奉慈严欣闻明诲不信是五千人自甘删去经必有意耶曰涅槃经曰譬如有人以杂毒药用涂大鼓于众人中击之发声虽无心欲闻闻之皆死唯除一人不横死者是大乘典大涅槃经亦复如是在在处处诸行众中有闻之者贪欲瞋恚愚痴悉皆灭尽其中虽有无心无念是大涅槃经因缘力故能灭烦恼而自结灭犯四重禁及五无间闻是经已亦作无上菩提因缘渐断烦恼除不横死一阐提也推涅槃经之意以知此经之旨龙女献珠之顷忽然变成男子具菩萨行即往南方无垢世界坐宝莲华成等正觉者无心欲闻闻之皆死者也而是五千人自甘删去者不横死一阐提者也至于授舍利弗大弟子五百阿罗汉学无学人成佛之记者即是涅槃经曰闻是经已作无上菩提因缘渐断烦恼如闻鼓声而久乃死者也然佛为世间大悲慈父等视众生犹如一子岂于五千人独不怜愍之乎华严经曰金翅鸟王以龙为食先观大海诸龙命将尽者即以两翅襞海取而食之彼五千人者又如命未尽之龙而佛则如金翅鸟王其不取之固其所以也。

　　佛告舍利弗(至)时一现耳。

　　论曰十方三世微尘数佛以无碍辩才于此经不能增一字以无量三昧于此经不能增一毫盖辩才无所施其巧三昧无所施其力巧力绝矣而名如是妙法者如夜半正明天晓不露也譬如射者射至百步力也射中百步巧也至于箭锋相直则非巧力所能及也维摩诘闻三十二菩萨谈不二法门竟于是文殊师利问维摩诘曰我等各自说已仁者当说何等是菩萨入不二法门时维摩诘默然无言而文殊师利叹以为是真入不二法门龙胜菩萨闻迦那提婆来过将及门遣侍者以满钵水置座前提婆既见以针投之于是龙胜欣然付以祖位夫文殊师利之叹维摩诘迦那提婆之契龙胜菩萨箭锋相直也岂有法可传或优昙钵此言瑞应三千岁乃华华必金轮王应世佛以况第一希有之法故经言诸佛如来时乃说之也。

　　舍利弗汝等(至)乃能知之。

　　论曰佛意若曰我种种譬喻而说者但能说诸法耳至于适今所示如是妙法者则无有譬喻言辞可形容之也华严经曰佛子如来以一切譬喻说种种事无有譬喻能喻此法何以故心智路绝不思议故譬如太末虫处处能集唯不能集于火聚之上众生意识处处能缘唯不能缘般若何以故般若如大火聚触则为所烧故故经言唯有诸佛乃能知之耳。

　　所以者何(至)诸佛法亦如是。

　　论曰声闻辟支佛之望登地菩萨其远如天渊况以凡失众生而望佛地乎而经乃言众生开佛知见兹为难信也然佛不言以佛知见授之众生而言欲令众生开佛知见示佛知见悟佛知见入佛知见者则知众生本自有之不从他以得之也虽不从他以得之必藉善知识为之缘以方便为开示而使之悟入也如世良医之治目病者目以翳故无所见哀求目明良医笑曰我能去翳耳翳除则明自现非有明持以相与也明如可与还应是翳以是观之则佛于佛之知见一大事因缘但曰开示使之悟入者法如是故然此非佛自智故言十方诸佛法亦如是言十方则自具三世故下文又叙三世。

　　舍利弗过去(至)何况有三。

　　论曰文起前义示过去未来现在诸佛皆言以无量无数方便种种因缘譬喻言辞者必说三乘法也所以说三乘法者引令趣一佛乘故因一佛乘以得一切种智则一佛乘者因也一切种智者果也故三世闻法之众皆言从诸佛闻法究竟皆得一切种智三世之凡圣顿渐之权实与夫一佛乘之因果既已详具之矣乃明告以所以谓之一佛乘者欲示佛之知见令一切众生悟入之耳夫佛之知见不存三世情见凡圣权实之号故终则不言皆为一佛乘便言皆为得一佛乘一切种智故一佛乘一切种智同时言得则因果一念也楞伽经曰如世尊所说我从某夜得最正觉乃至某夜入般涅槃于其中间不说一字亦不已说当说今说是佛说以此而观虽一佛乘亦为剩法也。

　　舍利弗诸佛(至)分别说三。

　　论曰鸠摩罗什曰梵本多岁数名多由泓多由泓者大劫也如贤劫比大劫中有小劫名诸过恶总名劫浊也善良既尽纯恶种类名众生浊也诸贪瞋痴等烦恼增长为增上缘重者能障道入恶趣名烦恼浊也于烦恼中起邪见谤无因果罪福涅槃名见浊也大劫初时人寿无量自后渐短乃至一百二十岁及以下者名命浊也佛意若曰我于是时知一佛乘之法微妙不可以骤语之故以方便力于一佛乘分别说三非真实也。

　　舍利弗若(至)唯一佛乘。

　　论曰此一佛乘如来知见唯佛与佛乃能究竟若二乘阿罗汉辟支佛之知见则不能知也盖二乘所见狭小故经言自谓已得究竟涅槃不复志求佛乘此则谓之增上慢人又言若有比丘实得阿罗汉而不信此法是二者皆过矣佛所以诫学者毋于二乘寻求但于佛乘生信故丁宁之曰除佛灭后现前无佛则但受持读诵此经而已受持读诵滋茂封殖譬也若遇有佛出世则以所尝滋茂封殖者求决了之便当即获本悟也故经言若遇余佛于此法中便得决了圆觉经曰众生有妄业故妄见流转厌流转者妄见涅槃是故不能入清净觉非觉违拒诸能入者有诸能入非觉入故非觉入故犹言非入觉故非觉违拒诸能入者则经言于教化菩萨事不闻不知者类也有诸能入非觉入故者则经言实得阿罗汉而不信此法者类也易曰仁者见之谓之仁智者见之谓之智百姓日用而不知故君子之道鲜矣。

　　尔时世尊欲重宣此义而说偈言。

　　比丘比丘尼(至)优波提舍经。

　　论曰修多罗此言法本亦言契经摩诃衍及四阿含二百五十戒直说者是也伽陀此言不重颂一切四言五言七言九言等偈不重颂者是也祗夜此言重颂义与伽陀同但重颂不重颂为异耳优波提舍此言论议谓答诸问者并广说诸义者是也并本事本生未曾有因缘譬喻为九部然本十二部而次第则一修多罗二祗夜三记莂四讽诵即伽陀也五自说六缘起七譬喻八本事九本生十方广十一希有即未曾有也十二优波提舍。

　　钝根乐小法(至)皆成佛无疑。

　　论曰如三乘知见则佛道之成必历三大阿僧祗劫尽行种种苦行始从凡夫而入信位自十信以入十住自十住以入十行自十行以登十回向然未及十地犹是地前假名菩萨其去等觉妙觉之位尚辽邈而此经乃言声闻若菩萨闻我所说法乃至于一偈皆成佛无疑则知一佛乘知见决非地位修行所能受摄佛初以非其时故未说今其时矣则敢明告之也迦陵仙禽方出壳时鸣声超越已胜群鸟坚好之树初出土时高特敷茂已胜众木华严经曰譬如王子生于王家王后所生具足王相生已即胜一切臣众。

　　十方佛土中(至)如是人难度。

　　论曰以诸欲因缘乃至如是人难度重叙众生浊命浊见浊烦恼浊劫浊也然是五浊实本一念以迷妄故境界则形经叙劫浊于先以示器界偈叙众生浊于先以示根身根身之增长如唯识论曰第八识一念受生时有执取结生相续义结者系也于母胎中一念系之方父母爱染之极自识揽其流液如磁石吸铁一刹那而住根尘等种从自识中亦生现行名为执取结生故在胎则五位具一七日名杂秽状如薄酪二七日名疱犹如豌豆疮疱之形表里如酪未生肉故三七日名凝结形如就了之血四七日名凝厚渐成坚硬内风所吹生诸根相一身四肢生差别故于此三十五日尽其五根皆足是谓五位具也于六七日则发毛爪齿七七日则诸根皆具以五根圆满次生识然未具空明缘也受胎之微形世世常增长如此至于以有为常见以无为断见因此二见于色中计我谓色即我离色非我色大我小我在色中我大色小色在我内五阴以前四种见计为二十二十之数加三世计为六十并根本二见成六十二入邪见稠林又如此。

　　是故舍利弗(至)令入于佛道。

　　论曰如前所示众生浊命浊者即是苦见浊烦恼浊劫浊者即是苦集说诸尽苦道即是灭道示之以涅槃即是灭然此特以假名字引导众生令入佛道而已故言是亦非真灭真灭者当观诸法从本来常自寂灭相不言寂灭性者经有微旨大乘论曰诸法体相世间现见云何言无耶曰凡夫妄见此非可信生灭之法皆悉是空犹如灯焰念念生灭凡夫愚人谓为一𦦨涅槃经曰如灯虽念念灭而有光除破暗冥念等诸法亦复如是夫自灯一法而观则但自灯明法本无暗明暗俱空无作无取明若有作不应容暗暗若有取不应容明岂特灯体相如此法法皆然故首楞严经曰谛观法法何状。

　　又诸大圣主(至)其实为一乘。

　　论曰春在万物大如山川细如毫忽繁如草木妙如葩叶纤秾横斜深浅背向虽不一而其明秀艳丽之色随物具足无有间限一切众生本来成佛之妙见于日用亦复如是欲令众生自证此妙则必于因缘时节之中故佛于世间出世间之法名标件数使之成就六波罗蜜者出世间之法也如是诸法举必全真无非佛者故经每言皆已成佛今偈自若有众生类至皆已成佛道叙六波罗蜜也又自诸佛灭度已至皆已成佛道叙塔庙也然聚沙之戏不如旷野积土旷野积土不如石香木殖石香木殖不如宝饰万亿虽粗妙不等而成佛等也又自若人为佛故至皆已成佛道叙佛像也然戏𦘕易于彩𦘕彩𦘕易于塑像塑像易于铸像铸像易于雕像而以爪甲之戏至于雕锼宝饰增积其功亦成佛道虽真戏不等而成佛则等也又自若人于塔庙至皆已成佛道叙声音也然一称南无轻于一举手一举手轻于小低头小低头轻于合掌合掌轻于礼拜散华一华微于一音一音微于歌呗歌呗微于众妙音众妙音微于众妙供虽勤怠不等而成佛则等也又自于诸过去佛至其实为一乘结其辞以三世诸佛莫不皆以是异方便助发之然法无生灭则生与灭等证知三世同时也。

　　诸佛两足尊(至)天人所供养。

　　论曰般若灯论曰若诸缘起彼无起彼起自体不可得若缘自在说彼空解空名为不放逸若人知无一物起亦复知无一物灭彼非有故亦非无见彼世间悉空寂本来寂静无诸起自性如是已涅槃然则何以知其然乎曰以缘起无性故知之夫尘为心缘心为尘因因缘和合幻相方生由从缘生必无自性此一佛乘知见也成佛以是为种故经言佛种从缘起是故说一乘于一切法不生异见何以故任万用之自然故其体本真无转变相故起信论曰一切法常静无有起相无明不觉妄与法违是故不能随顺世间种种知故经言是法住法位世间相常住即一切法常静无有起相也然世之相既称种种则非以本自性而从缘起乎。

　　现在十方佛(至)而起大悲心。

　　论曰众生以爱着故往来六趣而欲又助发其性如火方炽而沃之以油也然颠倒贪恋至失躯命而不自知故经言如𤛆半爱尾𤛆牛南夷之牛也长鬣而尾佳每自爱之见人则以身自蔽遂为所杀佛所嗟惜贪欲成性有欲断者先须精进大势佛者精进力也故经言不求大势佛及与断苦法者谓不能以精进断灭贪爱也智度论曰贪欲盖非内非外亦非两间何以故若内法有不应待外出若外法有于我亦何患若两中间有两中间则无处亦不从先世来何以故以一切法无来故如童子无有欲若先世有者小亦应有以是故知先世不来亦不至后世不从诸方来亦不常自有非一分中非遍身中亦不从五尘来亦不从五情出无所从生无所从灭若贪欲若先生若后有若一时生是事不然何以故若先有生后有贪欲是中不应贪欲生未有贪欲故若后有生先有贪欲则生无所生若一时生则无生名生处生者生处无分别故以是观之则贪欲本无生也知欲盖无生则根自断。

　　我始坐道场(至)法僧差别名。

　　论曰华严论曰说经时分前后不同如力士经曰佛成道一七日方说法大品经曰佛初成道即诣鹿野苑说法矣而不言时四分律及萨婆多论曰六七日方说法与起经及出曜经曰七七日方说法五分律曰八七日方说法智度论曰五七日方说法十二游行经曰一年不说法而唐僧法藏决定断佛二七日说华严经然此经乃曰于三七日中思惟如是事尚忧钝根不信谤法入恶趣欲般涅槃因念过去诸佛曾说三乘然后随宜而说也如依此经则诸经为不可信如信诸经则此经为不可依矣而可乎曰十定品曰如来于刹那际出现于世入涅槃总无时也言刹那际者犹是寄言耳以无时即一切时出现一切时说法一切时涅槃为寂用无碍随众生心所现故则下文曰吾从成佛已来经无量阿僧祗劫以无时可量故言无量此为佛说法时也以此为定不逐世情远思为无量之想经首言众方集便说无量义教菩萨法佛所护念已夫众集之顷已说无量之义则以无时是说法时明矣。

　　从久远劫来(至)自知当作佛。

　　论曰经言诸佛兴出世悬远值遇难能听是法者斯人亦复难三复之为之流涕疏此经者能听是经者也而反不信如经言使诸众生悟佛知见其辞意皎如日星辄曲说曰悟者不知义以一切声闻辟支佛不知彼真实处故不知真实处者不知究竟唯一佛乘故谓如有人至亲友家醉酒而卧以无价宝珠系之衣里寻彼不觉后悟方知佛以无漏智所示以如实语所演曰使诸众生悟佛知见而文字之师臆断苟认曰悟者不知义特标声闻辟支佛为不知真实处如人失心以白为黑也又经言聚沙为佛塔乃至皆已成佛道则疏之曰谓发菩提心者行菩萨行者所作善根能证菩提非诸凡夫及决定性声闻未发菩提心者之所能得故乃至举手低头等其义皆同佛方示诲时但言如是诸众生皆已成佛道而疏者则枝辞蔓说更易之审如疏者之论则何不明告曰诸发菩提心聚沙为佛塔乃至小低头皆已成佛道乎。

　　无尽居士论曰佛入无量义处三昧从三昧安详而起者佛曾亲近百千万亿诸佛尽行诸佛无量道法今涅槃时至末后垂范而我弟子等谁堪于某劫某世界成某佛正法像法各住若干劫于三昧中悉知悉见如是性相如是体力如是因缘如是果报如是本末出定安详随宜宣示故舍利弗承文殊说言先佛现瑞之因与诸大众渴仰敬信三请世尊惟愿说之然犹会中比丘比丘尼优婆塞优婆夷五千人作礼而退此五千人犹存五蕴闻佛智慧微妙甚深难信难解望涯而返佛愍此故为信心者方便演说导归一乘尔四谛也十二因缘也六波罗蜜也是皆方便以为开示悟入之门苟知吾说之为方便则塔庙形像幡华音乐种种供养至于低头合掌一称佛号无不成佛如是悟如是入则佛之知见出现于世矣。

　　妙法莲华经合论卷第一

　　音释

　　詟

　　(慑同)。

　　蔤

　　(音密)。

　　分

　　(去声)。

　　扼

　　(音厄)。

　　相

　　(去声)。

　　覆

　　(去声)。

　　籋

　　(镊同)。

　　娠

　　(音申)。

　　弁

　　(皮变切)。

　　䎡

　　(而兖切)。

　　肵

　　(音欣)。

　　省

　　(星上声)。

　　数

　　(入声)。

　　玦

　　(古穴切)。

　　焄

　　(音熏)。

　　径廷

　　(下来定切)。

　　侃

　　(空旱切)。

　　便

　　(平声)。

　　綮

　　(音启)。

　　楔

　　(音屑)。

　　囟

　　(音忽)。

　　頞䫌

　　(恶葛切匹米切)。

　　疱

　　(蒲貌切)。

　　豌

　　(于丸切)。

　　间

　　(去声)。
卍新纂续藏经第 30 册 No. 0603 法华经合论


　　妙法莲华经合论卷第二

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经譬喻品第三

　　尔时舍利弗(至)而说偈言。

　　我闻是法音(至)令众至道场。

　　论曰舍利弗知同入法性而不知何以谓之法性如人知室所藏者为宝聚不知其为黄金珠壁欤水晶象犀欤夫法性者无性之性也以无性故循三乘之性所起而为声闻为辟支佛为菩萨非实有三乘决定之性惟其无决定性故无取无证圆觉经曰圆觉自性非性性有循诸性起无取无证非性性有则以非三乘故循诸性起则以无性故舍利弗谓佛以小乘见度念之不妄者不知无性之性随为三乘则遒奉佛所以济度之法思惟取证而已如窭人之子知华屋玉食非我当亨惟以裨贩求脱饥寒今知免矣则其踊跃固其所也知佛种种因缘言辞譬喻者方便也因其方便以开悟故言从佛口生知无性之性所以为三乘故言从法化生知本来成佛故言得佛法分如室所藏之宝今发露矣珍异现前由我受用不复起父想子想亦不起用想也金刚般若经曰譬如人身长大而无著菩萨释之曰菩萨证道时得二种智慧谓摄种性智及平等智如人身长者以方生如来家决定绍佛种故名摄种性智如人身大者已于一切智智悉成就到平等际有大势力故名平等智言譬如人身长大者兼此二义舍利弗方生如来家者也但得摄种性智故言真是佛子瑜伽论曰谓是大师子佛腹所生佛口所生佛法所生佛法所化得佛等分则摄种性智也。

　　我本着邪见(至)非是实灭度。

　　论曰一切贤圣证四种涅槃而佛秘密藏大涅槃不预也何谓四种曰一者自性清净涅槃谓虽有染心性常明洁具足一切性功德故一切有情平等共有与一切法不一不异离一切相一切分别寻思路绝名言道断惟真圣者自内所证故二者有余依涅槃谓真如出烦恼障虽有微苦所依未灭而障永寂故三者无余依涅槃谓真如出生死苦烦恼既尽余依亦灭众苦永寂故四者无住处涅槃谓真如出所知障大悲般若常所辅翼所以不住生死涅槃利乐有情穷未来际用而常寂故至如佛秘密藏大般涅槃则如伊字三点并则不成伊纵亦不成伊如摩醯首罗面上三目乃得成伊三点若别亦不得成我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃我今安住如是三法为众生故名入涅槃二乘所证之涅槃则异于是五种者矣初则谛观以求亲证以心粗故不见正智及生空真如乃见惑业后苦不生心便变作涅槃想解圆觉经曰但诸声闻所圆境界身心语言皆悉断灭终不能至彼之亲证所现涅槃又曰有妄业故妄见流转厌流转者妄见涅槃涅槃而言所证又言妄现舍利弗言我于空法得证乃至如今自觉非实灭度盖因而后返者也。

　　若得作佛时(至)教化诸菩萨。

　　论曰舍利弗出于小果骤闻大法刹那之间便起见惑至以佛为魔缘差之失有至是者然魔何所从来哉若从外来耶则佛言三界惟心此义不成何以故以心犹有外故若从内出耶则佛言心遍十方此义不成何以故以心有容受魔地故作是观时魔即是佛如善财童子至伊沙那聚落胜热婆罗门所见四面火聚犹如大山中有刀山高峻无极登彼山上投身入火时善财念曰将非是魔魔所使耶乃至登刀山投火聚未至中间即得菩萨善住三昧才触火𦦨又得菩萨寂静乐神通三昧善财白言甚奇圣者如是刀山及大火聚我身触时安隐快乐时婆罗门告善财曰善男子我唯得此菩萨无尽轮解脱如诸菩萨摩诃萨大功德𦦨能烧一切众生见惑令无有余舍利弗以知见力为功德𦦨者也。

　　尔时佛告舍(至)三十二小劫。

　　论曰众生本来成佛而不自知由不自知故反从人觅所以供养承事善知识者以此然善知识者明告之曰汝固本来成佛则不信默不欲告则益疑不得已而言曰汝信根成熟当自开悟耳南越有蜑方病目闻其邻渔于海濵得明珠问珠状何若其邻曰圆如弹光如月目病者疑不决更欲问有蜑叟笑曰汝目病若愈当自见珠也佛授大弟子舍利弗等成佛之记有以类此金刚般若经曰须菩提于意云何如来于然灯佛所有法得阿耨多罗三藐三菩提不不也世尊如我解佛所说义佛于然灯佛所无有法得阿耨多罗三藐三菩提佛言如是如是须菩提实无有法如来得阿耨多罗三藐三菩提若有法如来得阿耨多罗三藐三菩提者然灯佛则不与我授记佛意若曰若然灯佛当时有法可以付与我则便可得之矣以无法相付与故但蒙授记而已又胜天王般若经曰菩萨须真胝白胜天王言如来为大王授记乎胜天王答善思惟菩萨言善男子我授记如梦相又问曰大王如此授记当得何法答曰不得众生寿者我人养育阴界入悉无所得若善若不善若染若净若有漏若无漏若世间出世间若有为若无为若生死若涅槃悉无所得又问若无所得用授记为答曰善男子无所得故则得授记胜天王意若曰若有所得则佛即时付与我矣以无法相授故但得授记而已推然灯佛之于释迦文佛推释迦文佛之于胜天王授记之意洞然如此则知舍利弗信根成熟则当自证知也经言汝于未来过无量无边不可思议劫者成佛不可以时期也供养若干千万亿佛受持正法具足菩萨所行之道者成佛不可以功计也以所经之劫所供养之佛皆非思虑所及故也夫思不及之地岂关时数功用哉经言国名离垢其土平正清净严饰者一切智智之境非心识无明之相也安隐丰乐天人炽盛琉璃为地者神通光明之藏非分别烦恼之区也黄金为绳以界其侧八正道之所会也其旁各有七宝行树常有华果者七觉支之所生也佛号华光劫名大宝庄严而其中菩萨皆为大宝者则以不思议功德庄严以为主伴不思议无漏三昧以为眷属故言彼诸菩萨无量无边不可思议算数譬喻所不能及也。

　　尔时世尊(至)宣应自欣庆。

　　论曰经则先叙时节进修之因而后叙佛号偈则先叙佛号而后叙时节进修之因经必有旨也盖成佛之义不可以时论圆觉经金刚藏菩萨尝问佛曰若诸众生本来成佛何故复有一切无明若诸无明众生本有何因缘故如来复说本来成佛十方异生本成佛道后起无明一切如来何时复生一切烦恼而佛特不答但呵之曰一切世界始终生灭前后有无聚散起止念念相续循环往复种种取舍皆是轮回未出轮回而辩圆觉彼圆觉性即同流转若免轮回无有是处以佛所呵之辞以观此经所叙先后之不伦则成佛不可以时论明矣。

　　尔时四部众(至)而说偈言。

　　昔于波罗奈(至)令离疑悔。

　　论曰前文叙舍利弗成佛之国名曰离垢其土平正清净严饰乃至黄金界侧七宝行树而其劫名大宝庄严以有诸大菩萨威德神变诸妙光明以为伴助是国也可谓殊胜妙净者矣至于下文有大长者其家广大唯有一门乃至有五百人止住其中周障屈曲杂秽充遍诸恶虫辈交横驰走诸怪禽兽异状之鬼如是诸难恐畏无量是宅也可谓污秽不祥者矣然殊胜妙净之国为身土之报污秽不祥之宅为五阴区宇之譬非二法也惟众生心所趣向而随顺之如何耳华严论曰以迷十二有支名一切众生悟十二有支即是佛故众生及以有支皆无自性若随烦恼无明行识名色六相相对生触受爱取有成五蕴身即有生老病死常流转故若以戒定慧观照方便力照自身心境体相皆自性空无内外有即众生心全佛智海故偈曰欲知诸佛心当观佛智慧佛智无依处如空无所依众生种种乐及诸方便智皆依佛智起自是而观则诸天所脱上妙之衣于虚空而自回转者欲示回而随顺殊胜净妙之国之象也何以知之维摩经曰惭愧上服岂非诸天以其耽着三界火宅之久而闻舍利弗成佛之国严净竞生惭愧乎不然何天乐自奏天华自雨而衣独回转耶。

　　尔时佛告(至)无求出意。

　　论曰或谓之国谓之邑谓之聚落则欲界色界无色界也大富长者则佛世尊也幻灭都尽慧光浑圆故言其身老迈万德成就光严住持故言财富无量涅槃法界吾所转也天魔外道吾所役也故言多有田宅及诸童仆区三界以为宅一佛乘以为归故言其家广大唯有一门纷然六趣之中幻出五蕴之聚故言多诸人众一百二百乃至五百其中止住也然不直曰五百而曰一百二百乃至五百何也曰无明缘行行缘识识缘名色次第而具故也三苦之趣既成则生老病死诸苦之火无所可逃其来迅速故言堂阁朽故乃至俱时欻然火起焚烧舍宅也佛视声闻辟支佛则二乘子也视菩萨则大乘子也然众生皆佛之子何独以三乘为子乎曰彼方舍父逃逝未还唯三乘之子行至父舍故变百言十者明众生入三乘者才十一也况至佛乘者乎于是佛观六趣之苦而悲之初见而惊既惊而怖佛岂有是哉以其子病故父母亦病之谓也故言见是大火从四面起即大惊怖也我为度众生而生三界而诸众生方深着五欲以贪着故不觉不知不惊不怖故言我虽能于此所烧之门安隐得出而诸子等于火宅内乐着嬉戏乃至无求出意也。

　　舍利弗是(至)视父而已。

　　论曰以欲荷担大法提挈四生故言身手有力承以解脱之服熏以知见之香履以方便之智凭以广大之愿故言当以衣裓若以几案从舍而出西域以衣裓为盛华之器以献尊贵者而裓常有香阿含经曰初七思惟所得法如用衣裓二七思惟众生根缘如用几三七思惟树地恩如用案然所得法即佛之知见也所欲说即种种方便之智也所念恩即广大度生之愿也唯此一佛乘之法微妙难入故言唯有一门而复狭小也众生于五浊恶世未能出离为说佛智莫之能度故言诸子幼稚未有所识恋着嬉戏或当堕落为火所烧如下文曰众生未免生老病死忧悲苦恼而为三界火宅所烧何由能解佛之智慧是也由不知有苦不知有苦集不知忘失慧命之由虽出生入死或值佛世而不知闻法故言亦复不知何者是火何者为舍何者为失东西走戏视父而已如下文曰于此三界东西驰走虽遭大苦不以为患是也背明投暗故言东西生死往还速疾故言驰走而于是中特起见爱故言戏。

　　尔时长者(至)皆当与汝。

　　论曰佛为度众生而生三界若舍方便则一大事因缘亦几乎息矣则父子俱丧故言我及诸子必为所焚以是先令出苦乃说实道故言当设方便令诸子等得免斯害如下文曰虽有力无所畏而不用之但以智慧方便于火宅拔济众生是也知诸众生心有种种欲随宜所说故言父知诸子先心各有所好乃至宜速出来随汝所欲皆当与汝如下文曰为说声闻辟支佛佛乘称赞三乘诱令脱苦又言汝等莫得乐住三界勿贪粗弊色声香味触速出三界当得三乘此三乘法皆是圣所称叹等是也。

　　尔时诸子(至)欢喜踊跃。

　　论曰于此论修证行相之差别勤墯超升之后先故言心各勇锐互相推排于八正道之共由而有迟疾故言竞共驰走争出火宅车驰谓之驰徒走谓之走以此而得出三界火宅故下文曰自求涅槃求自然慧求一切智而名声闻辟支佛佛乘出于火宅是也夫出三界险道三乘交会之处以四谛法而自观照故言四衢道中然见惑虽除思惟犹在不名露地至三界思惟已尽故言露地以住果不进故言而坐不为见思所局故言泰然生灭度安隐想故言欢喜如下文曰如来为一切众生之父若见无量亿千众生以佛教门出三界苦怖畏险道得涅槃乐是也。

　　时诸子等(至)而侍卫之。

　　论曰羊鹿二车小而非大牛与羊鹿大而非一今无羊鹿之二车亦无羊鹿牛之三车故言等与一大车而已舍利弗既疑佛独以小乘济度谓一佛乘外有别出之二乘又疑我等同入法性谓一佛乘中有分别之三乘今皆无之唯一佛乘以此乘无上无边故言其车高广万行之所庄严故言众宝庄校总持之所护遮故言周匝栏楯以四辩之下化故言四面悬铃以慈悲之普覆故言上张幰盖又以众善严此慈悲也故言亦以珍奇杂宝而严饰之又以四誓固此慈悲也故言宝绳交络用四摄以和悦之如华用神通以惊动之如璎故言垂诸华璎以诸定之柔软故言重敷婉筵綖以安其身故第一义之安隐故言安置丹枕枕以奠其首故西域枕中以绵实之外以赤皮鞔之故名丹枕清净调伏福慧两足故言驾以白牛肤色充洁貌悴骨刚堪任大事故言形体姝好有大䈥力以定慧等持疾至萨婆若海故言行步平正其疾如风众魔外道惟所使令故言又多仆从而侍卫之如下文曰悉与诸佛禅定解脱娱乐之具皆是一相一种圣所称叹能生净妙第一之乐是也。

　　所以者何(至)等与大车。

　　论曰定慧庄严法又平等是故说一佛乘令皆作佛故言我有如是七宝大车其数无量应当等心各各与之不宜差别如下文曰我有无量无边智慧力无所畏诸佛法藏是诸众生皆是我子等与大乘不令有人独得灭度是也假令初无方便直全躯命躯命之全重于玩好即是已得玩好之具犹不为虚况复本设方便拔出火宅宁有虚也此以方便拔难况直全躯命乎故言得免火难全其躯命非为虚妄何以故若全身命便为已得玩好之具况复方便于彼火宅而拔济之假令财足爱均直以方便拔难犹不为虚况复财富等欲饶益宁有虚也故言自知财富无量欲饶益诸子等与大车如下文曰如来亦复如是无有虚妄引导众生然后但以大乘而度脱之何以故如来有无量智慧力无所畏诸法之藏是也。

　　佛告舍利弗(至)分别说三。

　　论曰求自然慧不从人得则优于声闻然乐独善寂不能兼善则劣于菩萨深知诸法因缘此其所以为缘觉法不从人得又乐独善如鹿不依人而力小于牛也佛遍知一切法一切智即是佛智佛名自然人佛智即自然智自然智即无师自然智即是无师智转相释也辟支佛亦名自然人但无一切智止名慧而已譬之牛者以其力大于羊鹿也大乘虽从人得而是法住法位世间相常住故不以依人为嫌也然未出火宅之时虽大乘犹与羊鹿为三至其等则唯一佛乘而已此其所以为异然经言若有众生从佛世尊闻法信受勤修精进求一切智佛智自然智无师智如来知见力无所畏则凡夫可以现证以是知佛乘为不可思议宝箧经曰犹如迦陵频伽鸟王卵中之子其喙未现便出迦陵频伽妙声佛法卵中诸菩萨等未坏我见未出三界然能演出佛法妙音也。

　　佛欲重宣(至)变状如是。

　　论曰经文则概举其意故略至于偈则备叙其事故详然三界之相不出无明之三毒利钝之十使恶见之与杂染倒想之与细惑也于器界则纷五浊于根身则缚八苦总以异类恶见为之喻经言其宅久故而复顿弊则变化密移而不觉无常之压至也基陛隤毁则无明为基余缘为陛基即堂之基陛即陛之级自行识以次等级之相缘故以为陛毕竟变灭故名隤毁也墙壁圮坼则四大之将离泥涂阤落则皮肤之瘦瘠覆苫乱坠则毛发之遗弃椽梠差脱则骨齿之朽缺周障屈曲杂秽充遍则百骸九窍三十六物尘秽交杂无一净者岂非众生着身见也深故历言之使如虚诳之法一切现前不可恃以为牢且久也有五百人止住其中者五道所摄三乘种性也鸱枭雕鹫乌鹊鸠鸽则贪毒也甚则孳尾夺攘轻则传沫目运蚖蛇蝮蝎蜈蚣蚰蜒则瞋毒也守宫百足鼬狸鼷鼠则痴毒也守宫食朱砂七斤捣以傅身宫触则灭百足即蚿也足多而行不速者也鼬鼠即鼯夷由五技而穷者也诸恶虫辈交横驰走者结前义之辞也屎尿臭处不净流溢蜣螂诸虫而集其上者以明前因贪而生瞋痴此明因痴而有贪爱不辨净秽故为痴乐着不舍故为贪也狐狼野干咀嚼践蹋者狐贪而疑狼贪而狼野干贪而痴疑则痴之别狼则瞋之别三毒杂相也咀嚼践蹋则言于不净之境味着不厌蹈藉不离也哜啮死尸骨肉狼藉则言于无常之身计校不舍纷乱不摄也由是群狗竞来搏撮饥羸求食则贪之相斗诤揸掣啀喍嗥吠则瞋之相于不净之境无常之身而追求争夺如此则痴之相是为三毒等分相而诸结使乃至八万四千烦恼皆由三毒别相及等分相所从生也其舍恐怖变状如是者亦结之之辞也。

　　处处皆有(至)恐畏无量。

　　论曰前十偈多叙五钝使烦恼谓贪瞋痴慢疑也而此十偈多叙五利使烦恼谓身见边见邪见见取戒取也利使遍缘五阴四大故言处处皆有然以喻鬼神者以其有通有智而以钝使喻禽兽者以其无通无智故也魑魅魍魉者魑之言离魅之言昧魍之言罔魉之言两凡诸鬼物同一法性皆由离而不守昧而不明罔而不出两而不一依止诸见具六十二故夜叉捷疾之鬼食人肉则拨无善因果者食恶虫类则拨无恶因果者如外道富兰那迦叶谓一切法断灭性空即无生死果报者也孚乳产生者世间之法从自类因生自类果各自藏护者以因中有果名藏必得不失名护言此者明善恶因果皎然利生以暴外道邪见之恶也邪见具足为饱邪见蔓莚为炽造为诤论陷人于恶趣如斗之声可怖畏也鸠槃茶可畏而胜者则有漏善能生胜处六欲诸天欲界之高处有土埵之象而此鬼蹲踞之或时离地一尺二尺者则色界无色界也往返游行纵逸嬉戏则往来三界或升或堕恋着不出而娱乐无厌也捉狗两足扑令失声则谤无苦集以脚加颈怖狗自乐则谤无灭道如外道毗阇夜毗罗胝子谓道不须求但经生死劫数苦自尽得以狗喻苦则见苦断集如两足之相须也今则以道为不须求使苦集之说不行则捉其两足扑令失声也修道而后证灭如首之在上足之在下也今则以为苦尽自得道以沮厌苦之意令自放逸则是以脚加颈怖狗自乐者也复有诸鬼其身长大者竖以计三世为我谓之长横以计五阴为我谓之大无惭愧之衣故言裸无白净之法故言黑无功德之质故言瘦坚执其所见未尝暂舍故言常住其中发声宣说为恶声冀望得果为求食其咽如针则气缕命危而延其寿此非想无常而计以为涅槃者也首如牛头者断常二边牛之两角也智度论曰边地人有人而牛首者计断不修善因如食人之肉计常不求苦灭如复食狗之肉依止诸见纷然不能料理故言头发髼乱以断破常以常破断故言残害凶险无智定饮食以自滋养故言饥渴所逼以诤论之往返故言叫唤驰走然欲界烦恼之相俱是有漏之心以常无道味深着邪见不能自出故言饥急四向窥看牕牖也如是诸难恐畏无量者结前义之辞也。

　　是朽故宅(至)扬声大叫。

　　论曰夫三界者佛应化之所其初发心愿度脱一切有情故言是朽故宅属于一人我于大通智胜佛时常教汝等当伏五浊由我应缘他方而汝等机感已尽五浊便起故言其人近出如下文曰数现涅槃即是出宅之意也四面一时其𦦨俱炽者则身受心法等起四倒起五浊起八苦起相续渐增故言俱炽命已断则诸根自坏故言栋梁椽柱爆声震裂气消体解故言摧折堕落墙壁崩倒于是时诸见纷乱欲静不可故言扬声大叫。

　　雕鹫诸鸟(至)众难非一。

　　论曰于此示色界火起之相也鸠槃茶等周慞惶怖者鸠槃茶恶见也以爱想轻飞缠于恶见故言不能自出恶兽毒虫藏窜孔穴者四禅之定如孔穴被烧之类虽不及门外泰然不遭猛𦦨如禅定之中不见欲界粗弊之恶也毗舍阇鬼亦住其中者孔穴之中虽无猛𦦨犹有热恼则四禅无欲界之恶亦有爱味细苦故见爱交凌如相饮啖故言共相残害饮血啖肉则谓于禅中起诸见不能生无漏定默如饮血又着五支喜如啖肉野干之属则贪相也谓欲界之贪未来之定已断故言并已前死诸大恶兽竞来食啖臭烟蓬㶿充塞四面者则轻贪先亡重爱未去如恶兽之啖野干恶觉回环如臭烟之充塞也于此又示无色界火起之相也厌色界定出而向无色界以厌观粗境而欲观无色之法如蜈蚣毒蛇之类遭烧出穴若得无色界定必灭色界之缘故言随所取食又诸饿鬼头上火然者无色非想虽居最顶然犹生灭不停未度诸苦何则心异念故名生苦念念不住故名老苦行扰扰妨定故名病苦以是退定故名死苦求定不得即求不得苦必为障碍即冤憎会苦四阴即五阴盛苦爱着此定欲出不忍即爱别离苦以无无漏酒故言饥渴以未出轮回故言闷走也其宅如是甚可怖畏毒害火灾众难非一者结之之辞也。

　　是时宅主(至)嬉戏不已。

　　论曰我于此所烧之门安隐得出故言在门外立闻火宅之难思所由济之意也前文既言我以佛眼观见六道众生之苦今乃言闻有人言何也曰此譬喻也譬喻则言闻有人者盖是起后之语端耳若所言佛眼观见六道则是称法所演如实之义也先因游戏来入此宅者三界之相起於戏论以戏论故则有生死首楞严经曰从毕竟无成究竟有而佛叹嗟为起大悲故言惊入施巧方便故言告喻则所叙患难鬼物为可怖畏也宅以火故言灾火蔓莚则因惑生苦宅既已坏则当修宅故言众苦次第也然缘生之中无明缘行行缘识等以成三苦之聚故言相续不绝所谓毒蛇蚖蝮及诸夜叉一切恶见三毒之相纷然复起矣则佛虽以方便诱喻终不信受故言犹故乐着嬉戏不已也。

　　是时长者(至)令至灭度。

　　论曰前文学无学人亦各自以离我见及有无见便谓已得涅槃者彼安知秘密藏大涅槃哉佛性论曰如摩犍特经说世尊若涅槃是有我今自有聦明利智云何不见佛言涅槃实有汝今未得无分别圣智故不得见以微细故非闻慧所得以真实故非思慧所得夫以闻慧思慧之妙且不能以得之则但离虚妄名为解脱者岂能得之耶问曰说三乘而单言四谛四谛三乘皆具耶曰四谛于华严经则名四圣谛盖三乘之通法也随其所证浅深如何耳辟支佛观无明乃至老死是为苦集观无明尽乃至老死尽是为灭道菩萨观四谛即是一谛顿渐有异故也。

　　我为法王(至)非己智分。

　　论曰信有二种一者智通之信二者依通之信智通之信者所谓一切智无师智自然智悉已成就信如来出世说法度生入般涅槃始终不出一刹那际故经言汝舍利弗尚于此经以信得入者智通之信也依通之信者所谓以情解故疑网不除且信佛语故经言其余声闻信佛语故随顺此经非己智分者依通之信也晋王羲之以善书名世其子弟皆师其笔法羲之方落笔时手忘笔笔忘法心融神会点画所至意态自足师其笔法者手不忘笔心不忘字通则行否则止皆曰书也如羲之者智通之信也师之者依通之信也旧疏曰此以不定性二乘方顺生信故谓舍利弗如汝上根尚信我语方渐证入况余不定性声闻乎误矣。

　　又舍利弗憍(至)妙法华经。

　　论曰自又舍利弗至莫说此经凡三十六偈详言谤经者所获报所言斯经者非语言品目纸墨文字也一切众生之自心也受持读诵书写演说者经行坐卧折旋俯仰不令余念敢间断之故谤之为言不信也至亲者心也而不信反信物是谓颠倒夫颠倒者必流转故佛历言其故谓生地狱中遍尝诸苦尚余苦业生旁生中遍尝诸苦尝业尽矣乃生人趣然为顺后之业而昏荒鄙暗时世所憎嫉固其所也首楞严经曰阿难是诸众生非破律仪犯菩萨戒毁佛涅槃诸余罪业历劫烧然后还罪毕受诸鬼形乃至鬼业既尽则情与想二俱成空方于世间与元负人冤对相值身为畜生酬其宿债从是畜生酬偿先债若彼酬者分越所酬此等众生还复为人反征其剩此言毁佛涅槃者罪报如是则诸佛之涅槃众生之自心非二法也无尽居士论曰舍利弗既悟三乘方便之义疑悔永尽定知作佛佛以秘护之语于天人婆罗门大众中示以宿命令忆本愿授记于未来世作佛号曰华光劫名大宝庄严所谓大宝者其国以菩萨为大宝故也此诸菩萨皆久植德本于无量百千万亿佛所净修梵行此犹如今者弥勒菩萨在兜率内院教化上生天众于当来下生龙华授记其事同也琉璃为地以表净光有八交道以表八正金绳界道以表戒体七宝行树以表七觉宝华承足以表履践杂色华果以表行解净业如是依报亦然舍利弗既得记已千二百心自在者闻所未闻皆堕疑惑舍利弗请佛为说因缘佛言吾先以譬喻言辞方便说法皆为化菩萨故然当复以譬喻更明其义有大长者其年衰迈则佛之将入涅槃也其家广大唯有一门则十方佛乘无二无三也有五百人止住其中则五阴众生也堂阁朽故则无所观也墙壁隤落则无所闻也柱根腐败则下无以立梁栋倾危则上无以承欻然火起则病苦将至恋着嬉戏则不知恐怖鸱枭雕鹫以言其搏击也乌鹊鸠鸽以言其喧淫也蚖蛇蝮蝎蜈蚣蚰蜒以言其毒守宫百足以言其扰动鼬狸鼷鼠以言其偷伏𧏙螂诸虫以言其秽狐狼野干以言其贪群狗嗥吠以言其争夜叉竞来以言其残鸠槃茶鬼以言其虚饿鬼周障以言其热恼毗舍阇鬼以言其本欲害人而亦遭其害也凡此之类起于三毒无明增为八万四千烦恼以一身之微而具足如此皆由执着乐恋佛愍此故度以三乘而引出火宅赐以一大宝乘驾以白牛则一体纯净宝饰庄严则万行相晖悟于譬喻之理得于言辞之表此声闻所以次第授记也。

　　妙法莲华经信解品第四

　　尔时慧命(至)不求自得。

　　论曰维摩经曰若菩萨欲得净土当净其心随其心净则佛土净者心空则佛土空也圆觉经曰一世界清净故多世界清净者一世界空故多世界空也何以知清净谓之空耶智度论曰清净者即空义以众生畏空故言清净以遮之耳诸佛菩萨之谈空法如声度墙无所留碍如山出云无有穷极而诸众生不知无始世来虚妄受用也声香味等诸外境界皆亦实无而诚以执着之深故颠倒不信于是以大悲方便空诸所有使诸众生自觉成就如经言于菩萨法游戏神通净佛国土成就众生而须菩提自言方念空无相无作之法而闻菩萨境界心不喜乐也问曰菩萨游戏神通净佛国土可也乃曰成就众生何哉曰诸佛菩萨之欲成就众生如天地之于万物始则雷霆以震惊之雨晹以发生之终则以风露以长养之雪霜以成熟之也故其威怒之严慈祥之和或逆或顺或与或夺皆非苟然佛以神力令宝积五百长者子盖合而成一遍覆三千大千而此世界广长之相悉于中现又此三千大千世界诸须弥山等乃至大海江河川流泉源及日月星辰诸龙宫殿悉现盖中又十方诸佛诸菩萨说法亦现盖中此何意耶曰欲以是三昧方便坏二乘凡夫之见惑也见惑坏灭则慧身现前华严经曰知一切法即心自性成就慧身不由他教又示阿难五体之光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉林木池沼皆演法音交光相罗如宝丝网此何意耶曰欲以是无分别智光破二乘凡夫之痴暗也痴暗破除则自心发露楞伽经曰由自心执着心似外境转彼所见非有是故说惟心以维摩首楞严二经之旨以证华严楞伽二经之义而合此经之意如风中鼓橐虽有大智莫能分也又问菩萨游戏神通以净佛国土谓之空与二乘之但念空无相无作何以异哉曰二乘观空取证者也何敢望菩萨游戏神通显发色心不二之空乎。

　　世尊我等(至)以明斯义。

　　论曰佛之训弟子以其所易晓喻其所难知也须菩提反欲以譬喻以晓佛无乃不自量乎曰非敢以喻冀佛得解也如人有疾因医而愈不能自言其病得愈之证为医者言之曰我方病时其热如汤其痛如榍今其瘳也如汤之凉如榍之去医者非不知也而其人必譬喻者欲以自喻其不能言而已今佛弟子以喻自明亦复如是。

　　譬若有人(至)所止之城。

　　论曰譬若有人年既幼稚则痴迷而无知者舍父逃逝久住他国则亡失本愿飘泊六趣伶俜孤苦而可怜也或十二十至五十岁则以劫浊命浊众生浊见浊烦恼浊为五而劫以时分为名故言岁也年既长大复加穷困则熏种渐熟知以生老病死之苦为厌驰骋四方以求衣食随逐外道不随中正以无惭忍之衣无禅定之食故言求也渐渐游行则求于渐法而不知顿乘遇向本国则遭遇佛世而不知失趣也其父先来求子不得则生在难处而不闻佛法中止一城则为众生而生三界也仓以藏粟则法喜禅悦食之所出库以藏财则诸法珍宝之所聚童仆幼贱而亲者则初发心菩萨之未出生死诸见者也臣佐辅已而贵者则得忍菩萨之助佛扬化者也象马车乘则佛菩萨乘其力甚大牛羊无数则大小二乘其法不一出入息利乃遍他国则教授滋息非道之无所不行商估贾客亦甚众多则法商求宝险道之无所不历也时贫穷子游诸聚落则四生之流转经历国邑则三界之往来遂到其父所止之城则幸与佛世际会然前言遇向本国今言所止之城者来归而弥近也。

　　父每念子(至)悔来至此。

　　论曰父每念子则本愿之欲度生而不暂舍与子离别五十余年则众生之在五浊而不见佛未曾向人说如此事则不说二乘之作佛但自思惟心怀悔恨则教以佛道而悉亡财物散失无所委付则忧法藏之无传得子快乐无复忧虑则欣佛种之不断佣赁展转则资生艰难非坐享富贵者也则欲以思惟心求证诸果而非本来具足然遇到父舍则邂逅而遇非出告反面者也则偶值佛兴而非真知归依之意住立门侧不得而入则不知佛智之正遍遥见其父不得而亲则不见法身之微妙也前言父城今言父舍舍之于城又为弥近耳师子床则降众魔服外道以得无所畏故宝几承足则依真如境而起福慧以福慧为两足故诸婆罗门刹利居士皆恭敬围绕则诸大菩萨法位等级一心之环向以真珠璎珞价直千万庄严其身则万德珍异光明而焕发吏民童仆手执白拂侍立左右则新学菩萨以白净法拂除尘氛而入法位者也覆以宝帐垂诸华幡则慈悲大云遍覆一切而四摄之华足以有悦神通之幡足以有动也香水洒地散众名华则戒定慧解脱解脱知见之香清凉其心地而布以七净之华也罗列宝物出内取与则诸法之宝无所不有或出而与以利他或纳而取以自利也有如是等种种严饰威德特尊穷子见父有大力势则具足力无所畏即怀恐怖悔来至此则乐小退大虽令志愿而悉废忘也。

　　窃作是念(至)闷绝躄地。

　　论曰此或是王或是王等非我佣力得物之处则法报之身本来成道非断灭取证者之所得预不如往至贫里肆力有地衣食易得则二乘空地可以智证而惭忍之衣禅定之食其求易足也若久住此或见逼迫强使我作则小乘之所畏也作是念已疾走而去则退大之亟而趣小之坚也二乘空法无如来藏含容万德故以贫里为言香积菩萨曰释迦牟尼佛隐其无量自在之力乃以贫所乐法度脱众生是也时富长者于师子座见子便识然子虽见父而不知其为父故恐怖而悔来父之见子即识其为子故欢喜而适愿则彼虽废忘而佛所以付嘱护念者终不忘也我虽年朽犹故贪惜则烦恼暗蔽虽已永尽而不弃众生即遣傍人急追将还尔时使者疾走往捉则令诸菩萨化以顿法而舍其方便穷子惊愕则骇于一乘大教之闻称怨大唤则畏于烦恼生死之入小乘以烦恼为怨闻说烦恼即菩提故称冤也以生死为苦闻说生死即涅槃故大唤也我不相犯何为见捉则以不求而强伏之故使者执之逾急强牵将还则以不从而强牵之故自念无罪而被囚执则畏入三界以为牢狱也此必定死转更惶怖则畏失诸果亡其慧命也菩萨大悲与众生同入生死狱以度脱之小乘无此故以为无罪而不入也闷绝躄地则强之不已谤法不信将坠恶趣也。

　　父遥见之(至)污秽不净。

　　论曰父遥见之而语使言不须此人勿强将来则以知其子志意下劣而自知豪富为子所难故也则知其先心乐小拟之以大而不信则不强也以冷水洒面令得醒悟莫复与语则以审知是子而以方便不语他人云是我子故也则以解脱水解其迷闷虽审知其终为佛子而以方便名之为声闻也凡言所以者何皆申前义之辞也使者语之我今放汝随意所趣则为如来使随佛方便不逼迫之也从地而起往至贫里以求衣食则免谤大乘罪脱三涂苦而用其贫所乐法也尔时长者将欲诱引其子而设方便密遣二人形色憔悴无威德者则以同事而教化之故言二人也徐语穷子此有作处倍与汝直则导以渐教有为之法而许以无为涅槃之意也便可语之雇汝除粪则令其思惟蠲除诸法戏论之粪也我等二人亦共汝作则施其方便与其同事也既已得之具陈上事则顺佛而施其化先取其直寻与除粪则慕果而修因也其父见子愍而怪之则愍其失大怪其乐小又以他日于牕牖中则隐其妙净殊胜之身不以示之之意也遥见子身羸瘦憔悴则福智薄少而怖畏诸苦粪土尘坌污秽不净则戏论未除而乐观不净也。

　　即脱璎珞(至)名之为儿。

　　论曰即脱璎珞细软上服严饰之具则秘其万德庄严具足诸好第一微妙之相更着粗弊垢腻之衣尘土坌身则现有粗弊五欲垢重五浊众恼所集之身也右手执持除粪之器状有所畏则以方便力同用是法断结成佛示有生死之畏语诸作人汝等勤作勿得懈息以方便故得近其子则因教示现之权人而得近退大之实人也咄男子汝常此作勿复余去当加汝价则以苦言督令于中勤加精进而以暖顶忍法及世第一之法而增益之诸有所须盆器米面盐醋之属莫自疑难则以无漏道品之法四禅之食禅支之味与夫诸定三昧令思惟修无所吝惜亦有老弊使人须者相给则今所使示现二乘知所应与者给其所须咄则警觉责数之声故以喻苦言道品虽无漏法然助道而已不出乎形器故言盆器初禅有觉有观二禅无觉有观为粗故言米三禅无觉无观至于四禅无出入息为精故言面然无喜乐诸支则如淡食无足味着须盐醋以和解之故言盐醋诸定三昧皆由道品出故为之属而已盖其称名小而取类大也老弊使人则向所谓密遣二人形色憔悴者也好自安意则安其所未安之辞也勿复忧虑则令断除烦恼之辞也所以者何我年老大而汝少壮则我已断结而汝当勤除苦集不以向之苦语为嫌也汝常作时无有欺怠瞋恨怨言如余作人则深信我法勤加精进毋如谤法外道诸邪见者自今以后如所生子更与作字名之为儿则虽未为其子而如来常说我等为佛子也。

　　尔时穷子(至)当体此意。

　　论曰虽欣此遇犹故自谓客作贱人则虽佛子而犹以断除客尘烦恼为事未能说无上道也于二十年中常令除粪则虽在三十子而犹为二乘令尽残结过是已后则残结已断得涅槃之证心相体信则我加訾而无嫌彼见呵而不怨入出无难则可语大而不退小之意也然其所止犹在本处则虽堪闻大而犹居果位也世尊尔时长者有疾自知将死不久则化缘将毕欲示入灭之相金银珍宝仓库盈溢则诸法财宝之无量其中多少所应取与汝悉知之则令以其法转教菩萨我心如是当体此意则示以诸法皆惟自心令其体之也金以言之则佛十力四无所畏四无碍智十八不共法及一切种智以其微妙而相不坏也银以言之则菩萨之六波罗蜜以其柔软白净之法也珍宝以言之则一切万行之光焰仓以藏粟则禅定食之所自出也库以藏财则法宝货之所聚也言盈溢则既以与人已而愈有既以为人已而愈多也多少取与随宜应量宜多与者无所吝惜宜少与者虽爱法不为多说也佛于般若会中令舍利弗等转教菩萨一切诸法莫不毕说而会归于真空即其事也。

　　所以者何(至)是子所知。

　　论曰所以者何今我与汝便为不异则告以佛菩萨众圣贤以至诸法一如无别无异也宜加用心无令漏失则诫以但弃生灭守于真常无失如来知见也尔时穷子即受教敕领知众物金银珍宝及诸库藏则以承佛旨以佛诸法为菩萨说而无希取一餐之意则虽为菩萨说而以大乘为己智分也然其所止故在本处下劣之心亦未能舍则乐大而未知进取小而未能舍也大迦叶曰一切声闻菩萨不可思议解脱法门皆应号泣声震三千大千世界一切菩萨应大欣庆顶受此法盖乐大耻小之意也复经少时父知子意渐以通泰成就大志自鄙先心则我见佛子志求佛道而自奋起也临命终时而命其子并会亲族国王大臣刹利居士皆悉已集则涅槃时至人天大集将说法华之时也即自宣言此是我子我之所生于某城中舍吾逃逝竛竮辛苦五十余年则欲界色界无色界失其本愿生死五浊之久也其本字某我名某甲则或字外道或字凡夫我某须陀洹乃至阿罗汉昔在本城怀忧推觅忽于此间遇会得之则方在五浊而不得度乃于此经闻而信解也此实我子我实其父则既闻法已受记作佛令绍大位也今我所有一切财物皆是子有先所出内是子所知则付以法藏之意也亲族则会中诸菩萨并八部国王盖十方诸佛之来集者大臣刹利居士则十方菩萨之侍佛者皆于此经自然见如是事也。

　　世尊是时(至)戏论之粪。

　　论曰我本无心有所希求则是法非思量分别之所能解因不以心求故今此宝藏自然而至则诸佛之道有时自现非从人得也传曰百工居肆以成其事君子学以致其道莫之求而自至斯以为致也欤须菩提等以喻自明佛无难晓者然不若佛于弟子喻所难知所以喻中虽详合喻甚略故舍父逃逝求子中止行到父舍思子委付等四种喻但以条而合之可也以三苦者五蕴行成之趣自无明缘行以至六入为行苦触为苦苦余为坏苦迷惑无知故言遥见疾走也乐着小法故言急迫惊怖也放令随意密遣二使方便得近若言勉进也四种喻其文虽多要皆令思惟除粪之意故总以一条合之诸法从本来常清净常寂灭相一念不生是为真灭即无粪可除而二乘执以为有是名戏论之粪以有思惟欲蠲除之而思惟心竟非己物则如人佣力取直而已所作之功亦非己有也。

　　我等于中(至)而说偈言。

　　我等今日(至)随宜说三。

　　论曰于此文以下以譬合法故详略不等如我等于中勤加精进则合汝常作时无有欺怠瞋恨怨言也得至涅槃一日之价则合更与作字名之为儿也既得此已心大欢喜自以为足便自谓言于佛法中勤精进故所得弘多则合穷子虽欣此遇然世尊先知我等心着弊欲乐于小法便见纵舍不为分别汝等当有如来知见宝藏之分则合犹故自谓客作贱人二十年中常令除粪也世尊以方便力说如来智慧谓对三乘说大乘法如大般若维摩等经则合心相体信入出无难也我等从佛得涅槃一日之价以为大得于此大乘无有志求则合然其所止犹在本处也我等又因如来智慧为诸菩萨开示演说则合其中多少所应取与汝悉知之即受教来令知库藏所以者何佛知我等心乐小法以方便力随我等说而我等不知真是佛子此再明前义则合下劣之心亦未能舍也今我等方知世尊于佛智慧无所吝惜而今尽以法藏付嘱故则合一切财物皆是子有也所以者何我等昔来真是佛子则合此是我子我实其父而但乐小法若我等有乐大之心佛则为我说大乘法也于此经中唯说一乘而昔于菩萨前毁呰声闻乐小法者然佛实以大乘教化此再明佛所以无吝惜之意是故我等说本无心有所希求今法王大宝自然而至如佛子所应得者皆已得之此盖结成无量珍宝不求自得之义也向言无量珍宝而此言大宝者大宝即法王之位也得其位则无量珍宝不求自得如王行则营从随之则合今此宝藏自然而至也。

　　无尽居士论曰须菩提摩诃迦叶等本乐空无相无作之小法忽闻舍利弗受无上正遍正觉之记于难信难解之法心生信解既信解已即能随宜譬喻说法遂一心合掌于世尊前说贫子幼稚舍父逃逝后于父所获大珍宝以譬所闻希有之法一心合掌者刘虬以谓一心则身无异念合掌则意靡他缘贫子久住他国或十二十至五十岁此则所见所著未离乎十使二见五阴也密遣二人无威德者雇以除粪二十年中常执此役此则二乘之法可以除治垢秽也脱上妙服衣弊垢衣此则观根而化也子意通泰自鄙先心会亲族国王大臣刹利居士此是我子一切财物皆是子有此则于释梵沙门婆罗门四众前授记也。

　　妙法莲华经合论卷第二

　　音释

　　窭

　　(即羽切)。

　　裨

　　(音𢍉)。

　　蜑

　　(音但)。

　　愈

　　(愈同)。

　　自雨

　　(去声)。

　　鞔

　　(莫安切)。

　　鼯

　　(音吾)。
卍新纂续藏经第 30 册 No. 0603 法华经合论


　　妙法莲华经合论卷第三

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经药草喻品第五

　　尔时世尊(至)一切智地。

　　论曰佛言如来方便知见之力者解迷遣惑之智也然必因言以发之众生迷惑如欲渡而不知津者闻佛言教如得筏而获济既获济矣筏则当弃金刚般若经曰汝等比丘知我说法如筏喻者法尚应舍何况非法法尚应舍者舍筏也然凡夫二乘爱见因缘种种戏论随佛所说而生执著闻其说有则起有见闻其说无则堕断见不知所以说有灭断见故所以说无灭有见故如经初说火宅之喻非但较量三乘亦以对治凡夫欣求天人妙果之执也又说穷子之喻非但亲近随顺亦以对治二乘有学起自所乘与佛乘等不复更求之执也又为已信大乘者特起唯一佛乘元无二乘之执也于是佛乃今为说一雨所润三草二木便知有三乘之异而佛所说之法平等则无异也故经言如来是诸法之王若有所说皆不虚也皆不虚犹言皆有以不虚发也如人远托异国俱其僮仆来归故乡道路修阻经历险艰疲劣者为减负载健捷者为增轻重逗留城邑者劝发其进是人于诸服役施其方便岂有他哉欲其疾至故乡耳故经言于一切法以智方便而演说之其所说法皆悉到于一切智地。

　　如来观知(至)一切智慧。

　　论曰中观偈曰诸法不自生亦不从他生不共不无因是故说无生若言自生心岂复生心若言他生自尚无体宁曰有他若言共生自他俱无以何为共若言无因生者有因且不言生况复无因如是推求四者皆无系属即证无生无生即唯心所现心为诸法之所会故经言如来观知一切诸法之所归趣者以此凡夫以天人之乐为求二乘以禅悦之乐为求菩萨以六度万行之乐为求佛洞见诸三乘人种种心行而能随其所欲解脱成就故经言亦知一切众生深心所行通达无碍者以此又于诸法究尽明了者叠前归趣之义断是一心示诸众生一切智慧者叠前通达无碍之义知是智慧。

　　迦叶譬如(至)名色各异。

　　论曰三千大千世界同为一地而山川高下溪谷险邃以譬同一佛土而有三界等故诸趣苦恼之异然卉木丛林及诸药草一地所生而种性若干名色差别以譬法性本一而有天人三乘菩萨之殊卉则有丛木则有林药则出于卉木而独言草者以譬天人三乘对菩萨为小耳种则种子类则族类名则称谓色则形相以譬天人三乘菩萨根性伴助名状体号亦有差别也。

　　密云弥布(至)各有差别。

　　论曰密云弥布遍覆三千大千世界以譬如来出世以大音声普遍沙界天人阿修罗众一时等澍其泽普洽以譬雨大法雨无不充足卉木丛林及诸药草根茎枝叶随求所受之小大而滋茂之以一切众生种性体相好乐欣慕之不等一云所雨称其种性而得生长华果敷实以譬一音说法随类得解任力所能而成道果虽一地所生一雨所润而诸草木各有差别以譬众生俱是一相一味之法而有天人三乘菩萨之差种性即上根茎偈又言如其体相即上枝叶皆互相见华果敷实言华敷果实亦欲错以成文耳。

　　迦叶当知(至)各得生长。

　　论曰智度论曰师子坐必踞卧必右胁日唯一食累足而卧以其筋为弦弹之他弦皆绝以其乳滴驴乳中皆化为血生三岁即能哮吼百兽怖慑其种性猛利而无所畏也佛号人中师子者以于诸法得无所畏故经言于大众中唱如是言我是如来乃至我是一切知者一切见者知道者开道者说道者噫于大菩萨天人阿修罗众之前有所畏者能如是乎此哮吼之声也经言随其所堪而为说法者随其住趣而免苦厄是谓现世安隐由恶趣而生人天由人天而生佛国是谓后生善处或以十善道或以四谛法或以十二因缘或以六波罗蜜以自娱乐是谓以道受乐于所生处复得见佛闻所未闻是谓亦得闻法则人天当断事障以入二乘菩萨之道二乘菩萨当断理障以入菩萨之道是谓离诸障碍于诸法中任力所能渐得入道此皆佛自以法合其所喻故经言如彼大云雨于一切卉木丛林及诸药草如其种性具足蒙润各得生长。

　　如来说法(至)一切种智。

　　论曰舍外尘邪执得意言分别意言分别犹为识想舍唯识想得真法界真法界是为智境经言如来所说法一相一味者显发智境无假法者智境既无假法则是解脱何必言解脱相邪曰以华严论曰一切众生现行无明即是如来根本大智故然智体清净而能容受一切智体既言能容受一切则是离何必言离相邪曰以首楞严经曰譬如虚空体非群象而不碍彼诸相发挥故以智性无性不妨缘起无性智性既言不妨缘起无生则是灭何必言灭相邪曰以维摩经曰不生不灭是无常义然则何谓究竟至于一切种智乎曰前三义以相言者所谓智相至于穷极则犹名种智种智者心相也以是微细念故起信论曰远离微细念故得见心性自是而观则智与得犹为障碍而不自在般若经曰无智亦无得以无所得故菩提萨埵。

　　其有众生(至)难解难知。

　　论曰如凡夫闻佛所说则念恶趣之苦思所由济修十善道希天人之果二乘则念舍烦恼趣寂灭修四谛十二因缘希所证涅槃之报菩萨则念众生之苦思起大悲修六波罗蜜希登无上正等正觉而凡夫二乘及诸菩萨所得功德则不自觉知其材之大小性之美恶但濯濯然而密茂欣欣然而敷荣而已而佛能尽知之故经言唯有如来如实见之明了无碍以合一云之布一雨之润也故又言如来知是一相一味之法问曰所谓解脱相离相灭相皆叠前三义于此变一切种智之名为究竟涅槃常寂灭相而特言终归于空何也曰佛之方便难解难知然亦特见其端夫法之一相一味则是解脱解脱即是离离则是灭而必言相者岂非为对三乘说知其根性之殊遮之而言相也欤如下文曰佛知是已观众生心欲而将护之是故不即为说一切种智护之犹言遮之也又问曰审如所言则卒明告曰终归于空何也曰先以方便遣其执执尽矣则见自亡譬如磨镜垢尽明现镜垢已尽则明非外来执尽见亡则虽不言终归于空亦可然根性未熟则遮之既已纯熟则明告法施之式如此。

　　尔时世尊(至)而说偈言。

　　破有法王(至)令得正见。

　　论曰首楞严经曰空生大觉中如海一沤发又曰一人发真归源十方虚空悉皆消殒然则虚空亦生灭法也显此虚空必由色法该诸色法总名为有盖尝深观之有若真实则不可破不可破则空有不遍之处何以故以真实有体为间碍故有若可破则非真实既非真实则便可言无何必更名破有哉曰论必有旨也言破以明有非实有言有以明空非断空故经言破有法王出现世间有之字从月月无光光之者日也从又又手也执而有之凡有如此旧疏曰有者即三有也能破一有谓三界为一业有之所有故或破二有谓本有中有故或破三有即是三界故误矣。

　　迦叶当知(至)悉当成佛。

　　论曰经言密云弥布遍覆三千大千世界故偈中言之曰迦叶当知譬如大云起于世间遍覆一切便言慧云含润何也曰慧云以譬应身以能具微尘沙数修多罗教故言含润又应身皆智之光如电故言晃曜修多罗教曰文身句身句身皆慧之辩如雷故言远震使九十五种邪光不现故言掩蔽除九十八种热恼故言清凉然以此身现于世间示同三有虽可即之而不可取故言如可承揽旧疏曰慧云含润者慈心龙所起之云此龙将施雨必先七日布以云阴候众事办乃雨故称含润审如疏所论则经乃不言慈云而言慧云邪夫佛应身全是智慧故。

　　无尽居士论曰须菩提既说贫子喻摩诃迦叶重说偈世尊称其能信能受然而先愚后智先贫后富先失后得先迷后悟未能尽知如来无量无边阿僧祗功德故又示之以一相一味之法譬如大云遍覆一切则孰为先后孰为广狭电光晃曜刘虬所谓类应身之显知见雷声远震刘虬所谓类应身之发鸿唱其雨普等四方俱下其云所出一味之水者以明解脱相离相灭相究竟涅槃相常寂灭相何法不尔卉木药草上中下树各得生长根茎枝叶各得滋茂润于人华各得成实生长之茂盛之成实之所禀各异所润是同斯则无一趣而不摄无一类而不度无一法而不周非若贫子得财之喻鄙先心而存二见也。

　　妙法莲华经授记品第六

　　尔时世尊(至)而说偈言。

　　告诸比丘(至)其事如是。

　　论曰迦叶号大迦叶者耆年于众中身光吞饮一由旬佛称其慈悲禅定神通三昧之力与我同尝分座使之坐故以为大也始于䟦耆聚落见佛献宝衣佛以粪扫衣授与嘱曰此大衣大圣所衣无以粗重生怠想迦叶曰当作师想塔想不敢首奠矧覆卧邪何以故此衣大进我行故佛以维摩诘卧疾毗耶离城令往问疾迦叶曰我不堪往也忆念我昔于贫里行乞时偶遇见之谓我言有慈悲心而不能普舍豪富从贫乞迦叶住平等法应次行乞食不为食故应行乞食为坏和合相故应取其食为不受故应受食以空聚想入于聚落所见色与盲等所闻声与响等所嗅香与风等所食味不分别受诸触如智证知诸法如幻相无自性无他性本自不然今则无灭迦叶若能不舍八邪入八解脱以邪相入正法以一食施一切供养诸佛及众圣贤然后可食如是食者非有烦恼非离烦恼非入定意非起定意非住世间非住涅槃其施者无大福无小福不为益不为损是为正入佛道不依声闻迦叶若如是食为不空食人之施也我时得未曾有佛闻此语亦不强之行佛将入灭以法付之曰汝能为一切众生作依止如我在世有头陀行如汝我法则存不然法则灭汝真荷担大法者付法竟乃般涅槃诸天请结集法藏以偈赞曰耆年欲恚慢已除其形譬如紫金聚上下端严妙无比目修清净如青莲结集毕登忉利天礼佛发塔为诸天人说法曰为善生天为恶入渊五欲无常如华上露见日则晞于是诸天为泣下良久问曰大迦叶何为披此抖擞邪曰妙衣求时若得时复畏失既失又生恼此衣粪扫之余无此过若多畜则有沈缝负载之劳故甘被一衲也又问曰何为常乞不受食邪曰受食有僧事役故乞食残食小食扰动丧时故一食多食难消生睡故小食饥劣乏力故应量食食器多持涤费功故一钵食饮多数起故不饮又问曰何为不时经行而长坐邪曰舍宇令人生着故止于树下树下久复然去居冢间又起悲忧皆妨道乃露地而休即便欲卧卧则增懒故常坐耳言讫乃去诸天叹曰里巷寒酸苦厄羸劣贫穷孤露彼常怜愍今弃而去谁覆护我哉佛在世时比丘有问者曰大迦叶身光剡浮那陀金色不及此金在浊水光彻波上何修而臻此乎佛曰毗婆尸佛时迦叶为锻师有贫女见塔像坏丐金使锻修饰之因喜约为夫妇九十一劫人中天上身常金色今佛授记当作佛佛号光明国名光德盖其因地所致然也。

　　尔时大目犍连(至)二十小劫。

　　论曰须菩提者性慈顺敬爱常修空行入空定住无诤三昧乐于闲林石窟燕默而坐有来亲近者为剖析空义众生供养必获现报故号善吉然能护众生意不令生念碍谓如不欲其行即住不欲其住即行无事于去留佛坐夏忉利天夏休下降人间亿万之众争先愿见莲华色比丘尼犯众接足而礼时须菩提方端坐石室念诸法空曰色非佛乃至识非佛眼非佛乃至意非佛豁然而悟佛语莲华色比丘尼非汝先见我须菩提乃先见我也莲华色比丘尼白佛曰何为乃尔倒植邪佛曰汝礼我色身须菩提则见我法身也佛尝遣诣维摩诘所问疾须菩提曰我不堪往也忆念我昔入其舍从乞食维摩诘取我钵盛满饭谓我言若能于食等者诸法亦等诸法等者于食亦等如是行乞乃可取食若须菩提不断淫怒痴亦不与俱不坏于身而随一相不灭痴爱起于明脱以五逆相而得解脱亦不解亦不缚不见四谛非不见谛非得果非凡夫非离凡夫法非圣人非不圣人虽成就一切法而不离诸法相乃可取食若须菩提不见佛不闻法彼外道六师富兰那迦叶末伽梨赊梨子删阇夜毗罗胝子阿耆多翅舍钦婆罗迦罗鸠䭾迦旃延尼犍陀若提子等是汝之师因其出家彼师所堕汝亦随堕乃可取食若须菩提入诸邪见不到彼岸住于八难不得无难同于烦恼离清净法汝得无诤三昧一切众生亦得是定其施汝者不名福田供养汝者堕三恶道为与众魔共一手作诸劳侣汝与众魔及诸尘劳等无有异于一切众生而有怨心诱诸佛毁于法不入众数终不得灭度汝若如是乃可取食时我世尊闻此茫然不识是何言不知以何答便置钵欲出其舍维摩诘曰取钵勿惧于意云何如来所作化人若以是事诘宁有惧不我言不也维摩诘曰一切诸法如幻化相汝今不应有所惧也所以者何一切言说不离是相至于智者不著文字故无所悸也何以故文字性离无有文字是则解脱解脱者则诸法也以是不堪彼佛默然而止初须菩提生时家诸仓库器皿皆空又平生修空行说空法今授记作佛佛号名相国名宝生观其因地以空法而至果位则名相与宝盖有为法也因空果有其亦显发无住义故。

　　尔时世尊(至)庄严其国。

　　论曰迦旃延者有慧辩善说法要于大众中以解义称第一尝宴坐树下有外道来作礼问曰以我观世人但有此世更无他世可得然乎迦旃延曰今此日月为天为人为此世为他世耶若无他世则无日月矣外道俯首良久曰我见人死无有还者知无他世也曰如有罪者彼囚宁得还耶又问曰若死者生天何不归乎曰如人堕厕得出宁肯复入厕耶且上天一日人间百年彼生未终日而汝骨已坏宁能知之乎又问曰我以罪人镬煮之不见其神出故知无他世也曰汝昼睡时傍人有见汝神出游者乎又问曰我以人脔肉粉骨求神竟无有故知无他世也曰如人折薪寸断之宁有火可得耶又问曰我以人秤之皆轻于死者若神去应轻而反重故知无他世也曰凡铁在火则轻出火则重人生有神则轻既死失其神则重何以异此乎又问曰我以将死者刹那求神不可得故知无他世也曰汝闻贝声宁能刹那求得之耶于是外道惨悴而言曰汝种种破坏我所执然我执此久竟未忍舍之奈何迦旃延笑曰汝见采稆者乎采稆而见麻即取麻舍劣能胜人之情也汝独不欲尔耶又问曰众人所见皆然非止我独如是汝岂得专以我为非乎曰昔有二人同行见鬼诒曰君牛人俱健前即丰草茂谷处更载刍米何益哉一人闻其语即弃刍米一人曰我见丰草茂谷处乃弃之前弃刍米者行三日饥无所得为鬼所啖众人所见者如鬼诒汝也而汝不受我语如弃刍米也外道者伏地扣头曰我不能舍我所所执更复见难当大瞋怒也曰我非难汝但记昔有人家畜猪多因行见路旁粪收置笥顶戴而归中途遇雨秽液流面路人劝其疾弃之其人恚曰汝家不养猪耶正汝类也于是外道屈伏欢曰我始闻日月之论则已解但欲深闻智辩故敢喋妙哉大士善开迷云也佛尝遣诣维摩诘问疾即白佛言我不堪往忆念我昔因佛为诸比丘略说法要我即于后敷演之谓无常义苦义空义无我义寂灭义时维摩诘来谓我言无以生灭心行说实相法迦旃延诸法毕竟不生不灭是无常义五受阴洞达空无所起是苦义诸法究竟无所有是空义于我无我而不二是无我义法本不生今则无灭是寂灭义以是故不堪行迦旃延之辩能拆外道而不能逃维摩诘之诃大乘二乘之宗异故然今佛授记当作佛佛号阎浮那提金光而但曰其土不言国名岂非义无量而名不足以尽之耶。

　　尔时世尊(至)汝等善听。

　　论曰目犍连号大目犍连者罗夜那名同者多故以大别之性豪爽矫然出群以神通称第一佛临阿耨池池之龙念曰此众乃不见舍利弗耶佛来目连往祇洹精舍呼之舍利弗方补衲顾见谓目连曰汝先行我补竟即去于是目连引手摩其刺处衣即成舍利弗以针之余线置之地曰汝能举此乎目连尽其神力不能举自疑失其神通又促之乃去以屈伸臂顷至佛所舍利弗已在座前矣有耆域者生忉利天未久目连登天遇诸天出游于中途见域乘车不下目连驻之使不得行耆域合爪谢曰我受天乐方美未暇谒尊者也车乃得行因入天宫宫女皆逃羞目连念其着乐火其宫殿令崩坏乃为帝释说法帝释喜俄金碧楼观俨如故佛梵音无极目连戏寻其音尽其神力西过恒河沙国土梵音尚在耳边至一国值比丘众方食目连息其力登食钵之上经行众大惊曰何从得此人头虫耶彼佛曰此盖东方无量佛土释迦牟尼佛神足弟子寻声至此耳佛尝遣诣维摩诘所问疾即白佛曰我不堪往也忆念昔入毗耶离城为诸居士说法时维摩诘谓我言为白衣说法不当如仁者所说夫说法者当如法说法无众生离众生垢故法无有我离我垢故法无寿命离生死故法无有人前后际断故法常寂然灭诸相故法离于相无所缘故法无名字言语断故法无有说离觉观故法无形相如虚空故法无戏论毕竟空故法无有我离我所故法无分别离诸识故法无有比无相待故法不属因不在缘故法同法性入诸法故法随于如无所随故法住实际诸边不动故法无动摇不依六尘故法无去来常不住故法顺空随无相应无作离好丑法无增损法无生灭法无所归法过眼耳鼻舌身意法无高下法常住不动法离一切观行唯大目连法相如是岂可说乎夫说法者无说无示其听法者无闻无得譬如幻士为幻人说法当建是意而为说法当了众生根有利钝善于知见无所挂碍以大悲心赞于大乘念报佛恩不断三宝然后说法世尊我畏其辩故不堪任也调达者常引五百比丘为其徒众目连厌之令睡于是调达鼾声𪖙𪖙瞿伽离以脚蹴之不寤舍利弗为五百人者说法皆回心归佛而调达始欠伸目连以手擎去僧乃得和合今佛授记当作佛佛号多摩罗䟦栴檀香如来劫名喜满国名意乐西北方二佛一多摩罗䟦栴檀香神通香神通之譬也然大迦叶所行之因光明欲其果亦光明者证成因果等故须菩提所行之因空而所得之果不空者显示无住义故迦旃延所行之因则分别名相义句而所得果报之境不立名字盖发明义理非名字所能尽故大目犍连所行之因以神通而所得之果号栴檀香示法喻齐故是四大弟子泛观其为象则神通光明法相空寂也问曰唯授记为佛决定之说乃以象释之自非上根敢逃疑谤乎曰然涅槃经曰若有闻说随顺乐入速得成佛心生轻贱授以迟记若言佛难得久受勤苦然后乃成为此人故授以速记又善根熟者授以速记善根未熟授以迟记如四大弟子之得记皆于三百万亿佛而供养之谓四人者善根未熟闻佛所说独不随顺乐入可乎维摩诘尝谓弥勒菩萨曰世尊授仁者记一生当得阿耨多罗三藐三菩提为用何生得受记乎过去耶未来耶现在耶若过去生已灭若未来生未至若现在生现在生无住如佛所说比丘汝即时亦生亦老亦灭若以无生得记者无生即是正位于正位中亦无受记亦无得阿耨多罗三藐三菩提云何弥勒受一生记乎美哉维摩诘之言亦可以深观之也。

　　无尽居士论曰佛既以药草喻为摩诃迦叶等说所行是菩萨道渐渐修学悉当成佛修菩萨道必有其果成佛必有其名佛出必有其劫应劫必有其国故授记以迦叶于未来世奉觐三百万亿诸佛供养恭敬尊重赞叹广宣大法于大庄严劫光德国成佛名曰光明如来十号具足须菩提于当来世奉觐三百万亿佛供养恭敬尊重赞叹常修梵行具菩萨道于有宝劫宝生国成佛号曰名相大迦旃延于当来世以妙好供具奉事八千亿佛又复供养二万亿佛成佛号曰阎浮那提金光大目连供养恭敬八千二百万亿诸佛于喜满劫意乐国成佛号曰多摩罗䟦栴檀香我诸弟子其数五百皆当授记于未来世而成佛夫生老病死苦人之所大怖畏也无生无老无病无死无苦其惟修菩萨道成佛乎过去佛日月灯明亦如是见在佛释迦世尊亦如是未来佛授记声闻亦如是然则佛无生无死而有前佛后佛彼劫此劫彼国此国何也曰虚空无边世界无边国土无边而宿世因缘或在此世界或在彼国土佛于无量无边浩劫应缘而现释梵诸天四众见其灭度而佛实非灭度也见其正法住世像法住世有若干劫而法实无正像也劫实无久近也故于阎浮那提金光佛则但曰成佛而不言其何劫何国例此思之则佛之意深也。

　　妙法莲华经化城喻品第七

　　佛告诸比丘(至)而说偈曰。

　　我念过去世(至)通达无量劫。

　　论曰大通智胜如来者能证无量义处三昧之佛也以大通智三字摄三重法界以如来知见力入三重观门故又以胜之一字足其义乃言观于久远犹若今日初入真空绝相观偈曰若人欲识真空理身内真如还遍外情与无情共一体处处皆同真法界故经于此言大也次入理事无碍观偈曰只用一念观一境一切诸境同时会于一境中一切智一切智中诸法界故经于此言通也次入周遍含容观偈曰一念照入于多劫一一念劫收一切时处帝网现重重一切智通无障碍故经于此言智也以此三重妙观而入三重法界以显此三昧出情离见一切诸三昧无能及者故经于此言胜也华严经曰世尊在摩竭提国阿兰若法菩提场中始成正觉于普光明殿入刹那际诸佛三昧以一切智自在神通力现如来身清净无碍无所依止者即是此大通智胜如来也又曰无有攀缘住奢摩他最极寂静者国名好城也以此最极寂静住处非化城故又曰具大威德无所染着能令见者悉得开悟随宜出兴不失于时常住一相所谓无相者劫名大相也以此一相无相之相非证空小果故经必言过去灭度者以明其体常寂灭故必言观于久远犹若今日者以明古今不移一念故。

　　佛告诸比丘(至)三藐三菩提。

　　论曰垂得犹言俄将得也经十小劫结跏趺坐身心不动者禅定三昧也禅定三昧而诸佛法不现在前何也曰诸佛法不属禅定三昧何以故智身无有住处故若有住处则普贤常行之行应有止息也过十小劫诸佛之法乃得现前成阿耨多罗三藐三菩提者以明智身出诸功用故何以故以智身不与一切染法相应故凡微细惑习殊胜禅定皆是垢净染法故华严论曰成佛果德已后常行普贤行常处世间十方六道无有休息如十地道满欲见普贤行以十地中三昧力倍倍入无量三昧毕竟不见普贤身及境界普贤菩萨即智身也十地道满以十地中三昧力倍倍入无量三昧者经十小劫过十小劫之谓也毕竟不见者诸佛法而不现在前之谓也如论则称如来常悯会中一切诸大菩萨求觅普贤不见其身及座佛令各生想念殷勤三礼普贤菩萨方以神通力如应现身明智身不可以三昧处求也为智体无所住无所依故若生想念愿乐即如应现身无有处所依止故犹如谷响但有应物之音若呼之则应无有处所可得故有欲见普贤者但生想念而已。

　　其佛未出家(至)而说偈言。

　　世雄无等伦(至)当转无上轮。

　　论曰唯识论曰眼耳鼻舌身五识及分别事识意识阿赖耶识为八种起信论曰依阿赖耶识说有无明不觉而起能见能现能取境界起念相续故说为意此意复有五种名云何为五一者名为业识谓无明力二者名为转识依于动心能见相故三者名为现识所谓现一切境界犹如明镜现于色像现识亦尔随其五尘对至即现无有前后以一时任运而起常在前故四者名为智识分别染净法故五者名为相续识以念相应不断故又为八种以阿赖耶生灭因缘共十六种皆是众生生死之趣十二有支之区宇十明论曰十二缘生者是一切众生逐妄迷真随生死流转波浪不息之若海其海广大甚深无际亦是一切诸佛圣贤宝庄严大城以此十二有支无自性故随顺无明即入生死随顺智慧即证觉道经言其佛未出家时有十六子其第一者名曰智积即十六种识名相起于阿赖耶阿赖耶即智积种种珍异玩好之具即杂染微细烦恼也经言闻父得成菩提皆舍所珍往诣佛所者随顺智慧以证觉道也则以同体之悲哀怜众生故言诸母涕泣而随送之又以无缘慈感摄众生故言其祖转轮圣王佛以父喻慈此言其祖祖则大父盖无缘之慈即大慈也又以四无量心三十七助道品种种法道以随从之故概言一百大臣及余百千万亿人民皆共围绕随至道场华严论曰十住初心便名见道若有余习则以如来知见之力而用治之经言十六王子偈赞佛已劝请说法者净治余习之意故有多所安隐怜愍饶益之辞问曰所示唯识八种名字体相晓然而起信八种义滥难分愿详为言之曰五识为阿赖耶相分故曰依阿赖耶识说有无明不觉而起能见能现能取境界此三种识相分说也若有分别则方属意收故曰起念相续故说为意也又问曰虽明告此意复有五种知不与阿赖耶相分二种相滥然业识转识现识与能见能现能取境界又何异哉曰所以言相分者以未有分别也若刹那流入意地则分别生分别生则有精粗故谓之业识者动之至微细者转识现识皆相次而形以其行相如此故知不滥前阿赖耶相分三种也。

　　佛告诸比丘(至)而说偈言。

　　我等诸宫殿(至)遍照于十方。

　　尔时五百万亿(至)以偈颂言。

　　世尊转法轮(至)无量劫习法。

　　论曰化城一品名为䇿发二乘疲堕而说其实破序品如言之执而续未尽之义何以知之无量义处三昧者诸佛刹那际定也为此经之宗宗之微妙无以寄之而寄之于无量义处三昧而已恐学者机思不妙作如言执故前段示大通智胜佛虽十劫坐道场而其佛法不得现在前过十小劫乃得现前耳佛放眉间之光但照东方者密示无量义处三昧之相如指饥者以甑饥者但见甑而不见饭故在会之人如弥勒者亦所不知其端而问曰文殊盖佛意不在放光照东方而已恐学者机思不妙作如言执故此段示自然之光普照十方而诸梵天推寻此光自十方来随其所向皆得见佛而佛无定住之处证成智身不可以三昧处求以无处所依止故如观骇鸡犀枕面面皆正也凡上所示皆破如言执也日月灯明佛未出家时有八王子随父出家因妙光菩萨教化皆得成佛而其成佛有速有迟以示八识转成四智若以知见力观六七观则因中所转成佛之速者也若五八识则必果中所转成佛之迟者也然义未尽故今言大通智胜佛未出家时有十六王子因父成道随往供养寻复出家诸母泣送其祖及诸眷属共诣亲近见其成道盖增前所示八种识名相为十六种以随顺亲近之而用无缘大慈同体大悲诸妙功德长养成熟故十六王子之成佛不言先后也日月灯明佛之八王子成佛但是妙光文殊然灯弥勒者但见根身转依之义未见器界转依之意故今以十六王子当成佛道随方得名以示器界亦转依随方成佛也然根身器界既俱转依矣五蕴已成三苦之区十二缘微细行相犹未剖析故又详叙三转四谛十二因缘其文皆在下故凡此所论皆续未尽之义也。

　　尔时大通(至)是苦灭道。

　　论曰三转者一示相转二劝修转三作证转示相转者示其相状谓是苦乃至是道也劝修转者劝其令修谓苦应知乃至道应知也作证转者引己证彼谓苦我已知不复更知乃至道我已修不复更修三转四谛是为十二又曰十二行谓令闻法者发生无漏真圣慧眼于每谛中观三世为总又于每谛中观过去为智未来为明现在为觉别为四谛如是一转总别四行三转四谛凡十二行也轮有摧研之用唯教无行岂能摧惑必须立行方有轮义故名十二行法轮经言若沙门婆罗门若天魔梵及余世间所不能转者以我所得法转入他心令不断故辟支佛虽自悟而口不能说声闻则因佛说而知故沙门所不能转婆罗门若天魔梵虽闻其名而不解其义亦所不能转则余世间可知也。

　　及广说十二因缘法。

　　论曰三转十二行法轮本为四谛而言广说十二因缘法者明此十二因缘即是细观四谛法而广说之也约苦集则有无明缘行乃至生缘老死约道灭则有无明灭无明灭则行灭乃至老死灭也十二通名因缘者本因为因缘因为缘因如因丘缘如缘木无明为本因缘无明之因而为行行为本因缘行之因又为识如是展转相为因缘维摩诘曰若知无明毕竟灭故诸行亦毕竟灭乃至生毕竟灭故老死亦毕竟灭则十二因缘者出世之要道辟支佛有自悟者佛当其机而为之说如维摩诘所言则菩萨所观者也。

　　无明缘行(至)忧悲苦恼灭。

　　论曰华严经十地品第六地金刚藏菩萨曰三界所有唯是一心如来于此分别演说十二有支皆从一心如是而立何以故随事贪欲与心共生心是识事是行于行迷惑是无明与无明及心共生是名色名色增长是六处六处三分合为触触共生是受受无厌足是爱爱摄不舍是取彼诸有支生是有有所起名生生熟为老老坏为死佛子此中无明有二种业一令众生迷于所缘二与行作生起因行亦有二种业一能生未来果报二与识作生起因识亦有二种业一能令诸有相续二与名色作生起因名色亦有二种业一互相助成二与六处作生起因六处亦有二种业一各自取境界二与触作生起因触亦有二种业一能为触所缘二与受作生起因受亦有二种业一能领受爱憎等事二与爱作生起因爱亦有二种业一深着所爱事二与取作生起因取亦有二种业一令诸烦恼相续二与有作生起因有亦有二种业一能令于余趣中生二与生作生起因生亦有二种业一能起诸蕴二与老作生起因老亦有二种业一诸根变异二与死作生起因死亦有二种业一能坏诸行二与不觉知故相续不绝自是观之则十二有支相因而成无有作用无有体性但如磁石铁不谋而合磁石岂有知思哉而注发动转若有使之者故涅槃经曰磁石不曾吸铁铁亦不吸磁石而磁石与铁见必相合无明不吸诸行诸行不吸识心亦得名为无明缘行识等故经言无明灭则行灭乃至老死忧悲苦恼灭者如此。

　　佛于天人(至)于今不尽。

　　论曰大通智胜佛受十六王子劝请说法过二万劫乃说此经经八千劫未曾休废则经之句偈以阿僧祗阿难陀海亦不能记持以阿僧祗迦旃延辩亦不能演说唯自证者神而明之若欲深入三昧求之虽大通智胜佛宴坐经八万四千劫终莫能睹若欲尽其辩慧传之虽十六王子乐说经八万四千劫终莫能授盖宴坐三昧不过乎默乐说辩慧不过乎语夫自证者思虑所不能及语默岂能形容哉然十六王子始称王子渐次出家则称沙弥勤苦得道乃称菩萨者示此经必须自成熟而悟非可以三昧求语言传也。

　　诸比丘我今(至)三藐三菩提。

　　论曰万物出乎震震东方也二佛一名阿閦在欢喜国二名须弥顶震动也动而怖惧也阿閦此言无动而在欢喜国者也须弥顶则又无动之极也齐乎巽巽东南方也巽为进退为不果则不能无所畏者也二佛一名师子音则其音无畏者也二名师子相则其相无所畏者也相见乎离离南方之卦也万物皆相见则其相于此辩也二佛一名虚空住二名当识虚空住则于相无相也常灭则从本已来常寂灭也致役乎坤坤西南方也坤也者地也万物皆致养也二佛一名帝相则虽差别假名无非帝相也二名梵相则虽藏疾纳汗无非梵相也说言乎兑兑西方也以出乎震反之则万物之所入也二佛一名阿弥陀二名度世间苦恼阿弥陀此言无量寿则不见其有出入相而度世间一切无常之苦恼也战乎干干西北方之卦也二佛一名多摩罗䟦栴檀香神通二名须弥相多摩罗䟦此言无垢贤香则不与万物战者也神通则非万物之所敌也须弥相则毁誉不动而其相之可见也劳乎坎坎水也北方之卦也万物之所归也二佛一名云自在二名云自在王云自在则不滞于水者也云自在王则又自在之至也成言乎艮艮东北方也万物之所成终而成始也原始反终故知死生之说而坏世间之所怖畏也佛名坏世间怖畏则不见其有生死怖畏也第十六我释迦牟尼佛于娑婆国土成阿耨多罗三藐三菩提释迦牟尼此言能仁寂默娑婆此言堪忍唯能仁寂默所以于万物终始之际不厌生死不住涅槃而于忍土成无上正遍正觉救诸苦趣众生也问曰佛于耆阇崛山说此经计支那国易书未具也而以此方之易卦释中印秘言乃不自疑乎曰一切法分四重无碍一曰理无碍二曰事无碍三曰理事无碍四曰事事无碍若以中印支那语言为不可交相释则事事为碍也安能达一切法乎华严论曰阎浮东北艮位也文殊师利童子游行居止之所以明启蒙之首故名童子菩萨其实为十方诸佛无性妙慧成佛必由之门众生皆具而以迷理自惑不见欲见者现行分别是也以定慧照之即明故艮为止也又曰南无佛陀者南方离卦离虚其中自心之象也南无此言救我而论释以理方隅定位而论[媲-囟+(色-巴+囚)]以法是真达事事无碍之旨者也。

　　诸比丘我等(至)而说偈言。

　　大通智胜佛(至)引入于佛慧。

　　论曰如前偈曰若人散乱心入于塔庙中一称南无佛皆已成佛道但一称佛之名则佛道已成何其易哉今此偈曰大通智胜佛十劫坐道场佛法不现前不得成佛道经十劫而坐犹不成道又何其难也岂一经首尾自相违戾耶经必有旨耶曰一佛乘唯论知见唯以佛之知见开悟众生故鄙陋功力取证也华严经曰如来常愍会中一切诸大菩萨求觅普贤不见其身及座者以功力取证者也又曰令各生想念殷勤三礼普贤菩萨方以神通力如应现化者以知见之力了达者也盖智身不可以三昧处求为智体无住无所依止故若生想念愿乐即如应现化无有处所依止故犹如谷响但有应物之音若呼之即应无有处所可得经言宝所在近不言方所者以此也金刚般若经曰应无所住而生其心若心有住即为非住释者曰若住善法即是善法成就若住恶法即是恶法成就善恶之法既各成就则真心自应隐没若不住一切处则真心显露故经过险道止息化城之众方于自心之外妄见息灭之境作灭度想其可以语宝所在近之旨哉问曰论称化城一品虽名䇿发二乘疲堕而说其实破序品如言执续未尽之义然何意特于授记品之后说之耶曰一佛乘之宗建于序品故眉间之光密示此宗无量义处三昧显说此宗夫密示显说之意既已传然神颖妙契者不可以人人求之故又方便譬喻说之既已信解授记则是一大事因缘出现于世者毕矣而破如言之执续未尽之义次于其后固其所也尚何疑哉。

　　无尽居士论曰声闻大弟子既授记于未来成佛然过去现在佛以何为证佛即为说过去无量无边不可思议阿僧祇劫有佛名大通智胜我以如来知见力故观彼久远犹若今日偈言曰大通智胜佛十劫坐道场佛法不现前不得成佛道何也十六王子十方梵天请转法轮佛虽许之而说时未至故佛法不现前也初转法轮宣说四谛十二因缘度六百万亿众阿罗汉而已再转法轮千万恒沙众于诸法不受亦得阿罗汉而已至十六王子出家作沙弥请佛为我等说阿耨多罗三藐三菩提受请过二万劫已乃说大乘经名妙法莲华经如恒河沙偈佛法现前则向之十六沙弥今谓之十六菩萨已六祖曰前念后念及今念念念不被愚迷染苟非弟子与师宿世因缘正念常住未尝生灭则何以植德本于沙界种善根于曩劫犹如今日也且释迦文佛自大通智胜佛时出家教化至此而后声闻授记何其悠久也盖人之贪着未易遣拂厌苦则欣慕欣慕则着小法佛以是故说化城采宝之喻先以二乘涅槃息其疲懈而终示之以佛宝也然则四谛十二因缘者化城也息于化城而得佛宝故偈曰是十六王子皆得成佛道法不妄起数不虚设通此则通彼知喻则知实矣。

　　妙法莲华经合论卷第三

　　音释

　　辎

　　(音缁)。

　　断

　　(去声)。

　　揣

　　(楚委切)。

　　稆

　　(音鲁)。

　　畜

　　(凶入声)。

　　愈

　　(音愈)。

　　榍

　　(音屑)。

　　数

　　(上声)。

　　语

　　(去声)。

　　悸

　　(奇寄切音忌心动)。
卍新纂续藏经第 30 册 No. 0603 法华经合论


　　妙法莲华经合论卷第四

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经五百弟子授记品第八

　　尔时富楼那(至)今但略说。

　　论曰富楼那弥多罗尼子者生于五天附庸寒陋之国然其为人隆准白析精敏绝伦有大智慧善说法要佛每称之以为说法第一其母亦英灵有卓识诵四韦陀书声被诸国富楼那尝白佛愿还本国作佛事利益有情佛曰汝国弊恶柰何富楼那曰我当修忍若毁辱我我当作念幸不以拳欧我设遭拳欧又当作念幸不捶楚我设遭捶楚又当作念幸不兵刃我设遭兵刃又当作念因受兵刃幸离此五阴毒器也佛赞叹之曰非特汝持是忍力我亦从中证舍利弗亦从而合爪称美曰一切梵行人当萦衣顶戴于汝若见汝者得大利益初其父祷于江濒之祠祠大梵天之像也愿求嗣息而值江满又梦宝器中众宝皆满入母之怀及生子矣所愿得满故名满愿母弥多罗尼此言慈有问其姓氏者答曰我父名满我母名慈诸梵行人呼我为满慈子今佛授记过无量阿僧祗劫当于此土得阿耨多罗三藐三菩提号曰法明如来乃至以恒河沙等三千大千世界为一佛土七宝台观充满其中劫名宝明国名善净寿无量阿僧祗劫法住甚久佛灭后起七宝塔遍满其国其因善说法要故号法明其行可贵故劫名宝明慈力和易故国名善净至于应缘而生则祷江见梦皆以满为祥及其证果则所化之国众宝庄严充满既化之后一切塔庙亦复遍满盖三世古今本一念也。

　　尔时千二百(至)心遍欢喜。

　　论曰阿若憍陈如者宽仁博识大慧通达以最初得法故一时大弟子中推其早悟为冠曰日佛也明星憍陈如也日初升则明星现以此星破长夜之暗而陈如则破无明之暗故也佛为太子时弃国入山学道其父净饭王念之不忘遣亲臣五人者往侍卫之陈如其一也二人则以欲为净三人则以苦行为净而太子专修苦行故二人者弃之而去其后太子受饮食苏油暖水三人者曰噫太子亦舍苦行矣于是亦弃而去之然太子得道先为此五人说法盖其因地佛于饥世化其身为大鱼跃浪及岸浪去迅疾鱼留沙卤间示作死相有梓匠五人行见之先斧其肉余饥乏者争赴之佛以鱼身誓曰我若成佛要先度此五梓匠也今佛受记当供养六万二千亿佛然后成佛号曰普明而与五百阿罗汉同号以其因最先悟无生智破无明痴暗故其成佛亦号普明也迦留陀夷此言黑色光优陀夷此言出现周陀具言陀奴莎伽陀此言善来余者已见序品释之是诸大士皆众中之选者故特标之。

　　无尽居士张商英论曰满慈于人中说法第一既闻化城之非实知宝所之不远世尊知其深心本愿即记之汝于未来成佛号曰法明又与一千二百心自在者次第授记憍陈如号曰普明五百阿罗汉既受佛记即得如来方便法音随宜说法即引醉客衣珠之喻以明斯义与向之自谓究竟灭度不侔矣。

　　妙法莲华经授学无学人记品第九

　　尔时阿难罗(至)护持诸佛法。

　　论曰阿难此言欢喜佛成道之日乃生于释利盖佛诸弟也生二十岁为佛侍者其相美好初佛使着覆肩之服有女子将儿临井欲汲顾见阿难目不暇瞬误以汲绠系儿之颈儿几绝又随佛入天人宫龙宫所见美女虽未尽残思心已无染为诸天人龙神所恭敬佛每曰阿难比他侍者为胜他侍者闻说乃解阿难于佛未发言已解其意须此不须此皆悉能知后以法藏付嘱之初四天王各以钵献佛佛累之以手平之而为一而四钵之缘宛然然此钵重大阿难每荷之随佛无懈容年二十五侍佛所闻八十千犍度皆诵不遗不重问一句其念力精妙如此佛入般涅槃在师子床迦叶大众见而赞曰面如净满月眼若青莲华佛法大海水流注阿难心自誓入涅槃住则恐离车怨进则恐阇王怨于是至恒河中入风奋迅三昧分身为四分一以与天一以与龙一以与毗舍离一以与阿阇世阿育王礼其塔奉千万两金赞以偈曰能摄持法身法灯故法住念盛佛智海故设上供养念持多所闻口出微妙语世尊所赞叹天人之所爱今佛授记于来世当得作佛号山海慧自在通王如来国名常立胜幡劫名妙音遍满其因以持佛法藏一切天魔外道所当慑伏故其佛国名常立胜幡以演法音至一切处故其劫名妙音遍满夫自空王佛所同佛发心勇猛明利不动如山广大如海而深入妙义故其慧辩自在于一切法与夺无碍故其通达如王也。

　　尔时佛告罗(至)如甘露见灌。

　　论曰罗睺罗者佛之子也初佛为太子时将出家以白其父净饭王王不可太子恳求不已王曰若汝有子听汝所求于是太子以指指耶输之腹而言曰却后六年汝当生男果如所期而生故名覆障太子夜逾墙而去耶输乃娠诸释氏以为不祥欲治而杀之赖宝女劬毗罗证之止既生罗睺罗终不能自明抱而临大火聚曰我若为非子母俱焚不然天当作证即趋而入于是火聚化而为莲池国人疑谤乃息佛既成道还归本国耶输遣罗睺罗以果奉献罗睺罗恃其幼稚于万众中径持上佛佛欣然受之净饭王曰吾儿入道而吾孙如此亦可以绍金轮之位复何恨哉及长佛令出家耶输钟爱之藏于高楼大目犍连飞空携之而去使师事舍利弗为弟子在沙弥中胆气逸群好诞语国王大臣婆罗门居士有来亲近佛者罗睺罗必诒之曰佛不在令无量人不得见佛佛呵之尝使濯足因三覆其盆曰汝何不注水答曰盆覆不能注也佛言汝好诞如覆盆于佛法中法水不留自今当实语也久之求道无所得以问佛佛言汝为人说五阴空未曰未也佛曰当为人说说竟又问佛佛言汝为人说十二入未说十八界未说法是得道之门若欲得道当为他说说竟自当得道后果得道见爱皆除三界生尽今佛授记汝于来世当得作佛号蹈七宝华如来寿量国土与阿难得果同盖因其宗同然其独得号佛长子耳。

　　无尽居士论曰阿难成佛曰山海慧自在通王罗睺罗成佛号蹈七宝华学无学二千人成佛同一号曰宝相五百罗汉同号普明二千学无学同号宝相圭峰所谓河沙诸佛入我身我身遍入河沙佛亦如二万佛同号日月灯明也问曰未来世佛何授记之多乎曰觉体遍周佛身充满入于名数已是随宜若不如斯谁复修证以其供养奉事种种庄严之具推之相虽有而不着性虽空而不断珍而至贵者宝也刚而不坏者金也净而无垢者珠也熏而普闻者香也摧邪不动者幢也立正表胜者幡也舒而垂荫者盖也开敷而丽者华也凝结而实者果也塔庙者应身之所在也璎珞者报身之所贲也或三或五或六或七或八至于百千万亿内不出乎三十七助道品所行之行外不出乎三十七助道品所依之报也一蒙佛记成佛不虚此所以佛出难值如优昙钵华时一现耳。

　　妙法莲华经法师品第十

　　尔时世尊(至)法华最第一。

　　论曰修多罗有观照二门是妙方便如曰一念普观无量劫无去无来亦无住如是了知三世事超诸方便成十力又曰照心无体则境无所起心境总无业体便谢唯普光明智无暗无明即无明灭十二虚妄缘灭故凡言于此经受持读诵书写演说者观照方便之谓也经言于法华经乃至一句受持读诵解说书写种种供养乃至哀愍众生愿生此间广演分别妙法华经何况能受持种种供养者欲己悟一佛乘者常以如来知见之力观照之耳问曰但无情见大智逾明万法体真无转变相者一佛乘知见也而观照方便耳亦可施于一佛乘乎曰情见余习未除则观照岂可舍也华严论曰十住初心便明见道若有余习则以如来知见而净治之非别有法与之对治但是知见则无念而知无念而知则爱恶自然淡薄悲智自然增明业障自然坏灭功行自然圆成如是受持佛所护念者故经言若善男子善女人我灭度后能窃为一人说法华经乃至一句当知是人则如来使如来所遣行如来事也。

　　尔时佛复(至)手摩其头。

　　论曰经文前段教以如来知见之力常在现行今此教以于怨嫉之世堪能忍受故经言如来则为以衣覆之衣者柔和忍辱是也夫了知自心之外无有一法是谓大信力将以此法普施众生是谓志愿之力以戒定慧观照方便以随顺之是谓诸善根力始从凡夫众生之地至获披如来之衣而佛同室其亲近随顺之至者欤故经言当知是人与如来共宿则为如来手摩其头也迦那提婆尝以无碍辩才折困诸外道论师已而经行林间为外道弟子刀决其腹曰汝以口舌困我师我则以刀困汝汝复能神乎于是提婆五脏委地然命未绝谓曰吾有三衣钵具在禅室汝急持以遁我弟子未得法忍者将害汝汝未得法利惜身惜重惜名次之夫身与名为有生之累今汝狂心所欺忿毒所烧罪报未已痛泣受之受之者实自无主为之者实自无人无人无主哀酷者谁以实求之实不可得而昧者为狂痴颠倒所惑见得之心着已胶固而有我人苦乐也俄众弟子至惊仆叫然而恸声震山谷提婆曰诸法之实谁怨谁酷谁割谁截诸法之实实无受者谁为怨贼汝为痴毒所欺妄生着见而号呼也宁知彼人所害害诸善报非害我也言卒而逝若迦那提婆则能受如来所覆之衣者也。

　　药王在在(至)如来全身。

　　论曰前文佛教以于怨嫉之世当披柔和忍辱之衣以对治憎妒违害之缘此缘非自然而有以有我人之相故生也方便以法对治如施药治病病愈则药弃未见从来无病之意经言药王在在处处若说若读若诵若书若经卷所住之处皆应起七宝塔者非苟以为言也塔有寂灭之象示一切寂灭也一切寂灭则宁有怨嫉之世柔和忍辱之衣乎问曰何以知言塔者为寂灭之象耶曰华严经曰鞞瑟胝罗居士常供养栴檀座佛塔释者曰栴檀止蛇虺热毒智慧解脱之香消一切众生热恼塔者佛形像所在今特设座而已空慧不灭解脱之门也又曰文殊师利化入人间觉城东大塔庙处转说此经号普照法界修多罗经释者曰塔寂灭之处故必言大塔庙者示心体究竟寂灭也前言塔者佛形像所在此言塔寂灭之处则形像而寂灭非断灭也经言起七宝塔极令高广严饰不须复安舍利者七宝严饰福相也不须复安舍利智相也以福严智非断灭之旨也故经言是中有如来全身。

　　此塔应以(至)得见恒沙佛。

　　论曰经言此经深固幽远无人能到则诸佛自住三摩之地秘密神通之藏也唯其无人能到故闻者惊怖疑谤然则终不可以开悟众生乎曰为根熟众生设象以示之如曰在在处处若说若读若诵若书若经卷所住处皆应起七宝塔极令高广严饰不须复安舍利所以者何此中已有如来全身者使之自悟自见不藉以语言文字也故经曰此经开方便门示真实相者谓是故也若根未熟众生则当广说恐譬喻言辞于敷演时致诸疑谤如曰若说此经时有人恶口骂加刀杖瓦石念佛故应忍故佛曲折付嘱曰应为四众广说斯经当入如来室如来室者一切众生中大慈悲心是当着如来衣者柔和忍辱心是当坐如来座如来座者一切法空是所言室者归宿之地坐者寝处之所衣者严饰之仪盖日用经行宴坐俯仰谈笑于此者也故经曰安住是中然后以不懈怠心为诸菩萨及四众广说法华经者谓是故也。

　　无尽居士论曰声闻弟子授记作佛则不疑矣诸天龙王夜叉乾闼婆阿修罗迦楼罗紧那罗摩睺罗伽人非人如是等类皆与授记何也曰是皆围绕佛会听法之众非有恭敬心欢喜心信受心随顺心则岂能在此佛不云乎我灭度后能窃为一人说法华经乃至一句当知是人则如来使如来所遣行如来事又曰若人在空闲我遣天龙王夜叉鬼神等为作听法众以此佛语审谛推寻则我等人趣也所知者人趣而已佛以一音演说法众生随类各得解则天龙鬼神授记复何疑哉裴休曰修罗方瞋诸天正乐鬼神沉幽愁之苦鸟兽怀獝狘之悲整心虑趣菩提唯人能为裴休之言赞圆觉经则美矣于诸佛之慈悲智愿无量无边未之尽也经曰若有人闻此经一偈一句一念随喜我亦与授阿耨多罗三藐三菩提记一念者非异非如之念也苟能如是随顺如是欢喜则究竟成佛如穿凿高原渐见湿润决知近水无可疑者佛灭度后亲近法师随顺师学则去佛也何远之有。

　　妙法莲华经见宝塔品第十一

　　尔时佛前(至)善哉善哉。

　　论曰如经言尔时宝塔中出大音声赞言善哉善哉乃至释迦牟尼世尊如所说者皆是真实此大音声以为多宝佛所说也邪则多实佛为过去灭度之佛不应能出音声也以为宝塔能说也邪则塔无舌根既无舌根不应能说也而经又言我此塔庙为听是经故涌现其前以为多宝佛能听经也邪则多宝佛为过去灭度之佛灭度之佛不应能听经也以为塔庙能听也邪则塔无耳根既无耳根不应能听经也以是观之则知说而无说闻而无闻而于众生现行分别烦恼之中即是如来涅槃常寂灭相也问曰宝塔之涌现高广严饰必非苟然其旨可得闻乎曰天亲菩萨曰塔言高五百由旬者示一切佛土清净胜出世间善根所生故何以故以其大而净故若世间善根生者非净而小故佛地经曰胜出世间善根所起则五者五根也百者百行也以百行资五根以成故高五趣纵广二百五十由旬则横出二十五有破凡夫常见之执故言从地涌出破外道断见之无故言住于空中至以众宝庄校而饰以栏楯龛室之妙鸣以宝铃璎珞之音则皆众善之成就万德庄严也。

　　是时大乐说(至)乃出现耳。

　　论曰如经言多宝佛有深重愿若我宝塔为听法华经故出现诸佛前其有欲以我身示四众者彼佛分身诸佛在于十方世界则是多宝佛所分之身也及观下文乃曰尔时释迦牟尼所分之身次第来集释迦牟尼见所分之身悉已来集即时一切众会皆见多宝如来于彼塔中坐师子座全身不散如入禅定且法身尚无彼此迭相见之义岂有释迦分身集而令多宝全身出现乎此佛寓其意于事法之中使学者观象而自求之然竟莫有知者起信论曰若心驰散即当摄来住于正念是正念者当知唯心无外境界所言若心驰散即当摄来住于正念则十方分身来集之旨也所言是正念者唯心无外境界则全身不散如入禅定之旨也使释迦牟尼所分之身来集多宝如来全身出现非以象论则是外道譊乱邪说岂一佛乘之教法乎旧疏曰此以显多宝释迦同塔二身无差别故十方分身佛集身无异故彼身即我身故是大不然九十六种之论也。

　　大乐说我(至)如来宝塔。

　　论曰佛以白毫一光为广长舌遍满十方以呼召一切分身之佛此何意哉起信论曰一切诸法本来唯心实无于念而有妄心不觉念起见诸境界故说无明心性不起即是大智慧光明义故若心起见则有不见之相心性离见即是遍照法界义故盖此毫光离念离见之象也不以象论则佛放眉间白毫相光已照东方万八千土矣其光未收今又放白毫一光何也学者当深观之经曰尔时十方诸佛各告众菩萨言善男子我今应往娑婆世界释迦牟尼佛所此何意哉华严经偈曰华藏世界所有尘一一尘中见法界宝光现佛如云集此是如来刹自在此盖心心尔念念尔尘尘尔刹刹尔皆融摄归于自心之象也不以象论则释迦分身多宝全身不应同故大哉出情无比之法成佛必由之门而学者以义理求则过矣。

　　时娑婆世界(至)遍布其地。

　　论曰自时娑婆世界即变清净乃至一方所分之身犹故未尽为初变净土又自时释迦牟尼佛欲容受所分身诸佛乃至诸天宝华遍布其地为中变净土又自释迦牟尼佛为诸佛当来坐故乃至诸天宝华遍布其地为终变净土问曰佛于三变净土何意哉曰亦象也破凡夫众生无明烦恼粗细之相也初变娑婆之秽土为众宝严净之境是凡夫执相应染所谓粗中之粗者也中变二百万亿那由他之境为广大清净之土是胜妙转变自在所谓细中之粗者也终变二百万亿那由他之境为微妙无碍之土是一切处解脱自在所谓细中之细者也问曰三变净土之旨已归迷闷更闻粗细之谕茫然自失愿详开示曰首楞严经曰缘妄有生因生有灭生灭名妄灭妄名真夫分别生灭之相未尽则名未见性故佛三变净土者示无明烦恼生灭微细之相使学者知其体性耳起信论曰分别生灭相者有二种云何为二一者粗与心相应故二者细与心不相应故又粗中之粗凡夫境界粗中之细及细中之粗菩萨境界细中之细是佛境界释之者曰无明过患六种染心前三种粗后三种细前三种者一执相应染二不断相应染三分别智相应染言凡夫之境为粗中之粗者就三种粗染中执相应染尤粗故也若不断相应染及分别智相应染二种为粗中之稍细者也言菩萨境界为细中之粗者以现色不相应染及能见心不相应染根本业不相应染此三种皆为细于现色不相应染及能见心不相应染同是不相应故名为细独其后根本业识粗故名细中之粗也如佛境界则细中之细盖根本业不相应染能所未分则行相极细唯佛能了耳旧疏曰初变大千表至声闻次变二百万亿那由他国土表至独觉后更变二百者表出二乘至一乘位极满故失经之旨为甚不可信也。

　　尔时东方(至)皆应供养。

　　论曰经前文所叙七宝塔中有佛全身者虽示寂灭之体而未见寂灭非断灭之意故又叙能出大音声赞叹释迦牟尼佛能以平等大慧教菩萨法也既已明寂灭非断灭矣又未见五蕴缘生之身皆证之意故经言一切众生皆见多宝如来于宝塔中坐师子座全身不散如入禅定又闻其言善哉善哉释迦牟尼佛快说是法华经我为听是经故而来至此尔时四众等见过去无量千万亿劫灭度佛说如是言叹未曾有以天宝华聚散多宝佛及释迦牟尼佛而作是言释迦牟尼佛可就此座即时释迦牟尼佛入其塔中坐其半座也何以知之曰既言过去无量千万亿劫灭度佛矣而曰能听经能赞叹释迦牟尼佛又入其塔与之并座而坐皆可疑也曰何疑哉曰多宝如来久已灭度则寂灭体也释迦牟尼佛正当出世则缘生佛也今寂灭者听经赞叹则为缘生者之事缘生者入于塔中并座而坐则为寂灭者之相以是知其示五蕴缘生之身皆证也。

　　无尽居士论曰前佛后佛皆以教菩萨法说妙法华经已次第授记古佛过去久已是事可信耶于是佛前有七宝塔从地涌出住虚空中高至三十三天塔中出大音声叹言善哉善哉释迦牟尼佛能为大众说妙法华经以开示言之则塔中久灭度佛多宝如来全身是也以悟入言之塔从地涌住虚空中高至梵天则平等自在无有高下也出大音声则灭而非灭也久灭之身四众愿见必待十方分身之佛集归一佛然后出现则一多相即也变八方为清净移诸天于他土多宝分半座与释迦佛大众见二如来佛座高远惟愿如来以神通力令我等辈俱处虚空佛接以神力皆在空中以大音声普告四众如来不久当入涅槃欲以妙法华经付嘱有在我灭度后谁能护持自说誓言以此观之情存垢净则此土他方见起凡圣则佛座高远于斯悟入性相历然将入涅槃夫复何虑或曰佛说往古日月灯明多宝诸佛何其佛之多名也曰庄子云容或氏大庭氏柏皇氏中央氏栗陆氏骊畜氏赫胥氏管仲云封泰山禅梁父者七十二君子能以传记之所闻考之乎子以为驾说乎。

　　妙法莲华经提婆达多品第十二

　　尔时佛告(至)莲华化生。

　　论曰提婆达多此言天热生时人天心皆热故以为名斛饭王之子佛之从弟初其母祷天而娠亦名天授然其行逆方佛化被大千含识者必敬信而提婆达多独害之以毒藏十指甲见佛接足而礼佛足不伤而指自坏不胜其忿教阿阇世王放五百护财醉象以冲佛之驾佛以手示之醉象见佛十指皆现师子伏地惊慑遗粪而去因嗜酥多食头痛呻吟佛遥闻怜之引手为摩其头痛即止大喜曰何从得此长手邪熟视之知为佛手乃又大怒莲华色比丘见之无故又大怒以拳欧之至死佛呵诲之终不悛尝破僧领五百比丘欲为己徒众将去之舍利弗厌之睡熟而大目犍连以手擎之以往既觉大怒誓报之乃以大石抵佛石长三十肘广十五肘地神手遮之石碎迸其小者中佛足流血其五逆大罪皆此类佛终悲怜之今获授记作佛号天王如来所御世界名曰天道而已劫名国名殊胜之报皆所不言何也曰岂有形曲而影直者邪隋僧智顗曰此经至震旦凡四译今所盛行者两本西晋天竺僧法护所译名正法华而护又能敷演僧道安法太所承禀者也后秦龟兹僧童寿所译名妙法莲华盖弘始八年也寿亦能敷演而其门弟子僧睿继其席开为九喻有二十八品而此一品为宫嫔所留江东所传止二十七品耳梁僧昙满讲一百遍以此品列持品之前乃于长沙焚身报法之恩陈僧慧思于经三生妍究以此品次宝塔品之后后获法护所译若合符契也。

　　于时下方(至)默然信受。

　　论曰经以象为示者示言语莫能达其妙也然有数种之象乃尽一义者有一种之象能该众义者问曰何谓数种之象乃尽一义乎曰如过去灭度之佛在宝塔中全身不散者以象自心之寂灭也如出大音声赞叹言此塔为听法华经而至者以象寂灭非断灭也如释迦牟尼佛入多宝塔中与过去灭度之佛并座而坐者以象五蕴缘生之身具证寂灭灵知之体也又问曰何谓一种之象该众义乎曰此经不因地位修证不因凡圣迷悟不论善趣恶趣男子女人之相不论新熏旧熏迟成速得之异则以娑竭罗龙王之女献珠之顷而成正觉为象也华严论曰如华严经说即不然但使自无情见大智逾明万法体真无转变相如维摩诘经曰舍利弗谓天女曰何故不转女身天女谓舍利弗我从十二年来求女身相了不可得当何所转庵提遮女谓舍利弗自男生我自女生当知万法本自体如有何可转如入法界品善财童子见善知识如文殊普贤比丘比丘尼居士长者童子优婆夷童女仙人外道五十三人各各自具菩萨行自具佛法随诸众生见身不同不言有转若以法眼观无俗不真若以世间眼观无真不俗以法华经对权教三根见未尽者令成信种且将女相速转成佛令生奇特方始发心趣真知见不堪本法而起善根此明且引三权令归一实又破彼时劫定执三僧祗令于刹那证三世性本来一际无始无终称法平等裂三乘之见网撤菩萨之草庵令归法界之门入佛真实之宅故令龙女成佛明非过去久修年始八岁又表今非旧学转女时分不逾刹那具行佛果无亏毫发法本如是自体无时权学三根自将见隔迷自实法反以为化不知躬己本来如斯今处宅中犹存滞见云何界外悬指僧祗此见不离定乖永劫回心见谢方始旧居何如今时减诸见业徒烦多劫苦困方回如华严经法界缘起门明凡圣一真犹存见隔见存即凡情忘即佛称性缘起俯仰进退屈伸谦敬皆菩萨行无有一法可转变相有生住异灭故不同龙女转身成佛然华严论所示者法本然故而不知法华龙女转身成佛者象也便以象为实法而优劣之其可哉如善财童子登妙峰山顶不见德云比丘必于别峰乃见至弥勒楼阁之前阁门不开必须弹指乃觉是二者亦皆象也又可以别峰乃见弹指方觉而议之欤。

　　无尽居士论曰佛于多劫尝作国王为求法故捐舍国位奉事仙人经于千岁仙人为说妙法华经仙人者提婆达多是也由提婆达多善知识令我具足六波罗蜜慈悲喜舍三十二相八十种好紫磨金色十力四无所畏四摄法十八不共神通道力成等正觉弃舍王位者示欲乐之无常也仆事仙人者示善知识之难遇也仙人而能教佛者法以口传而佛以心证也故善财南询善知识一一经历五十五位法门释迦奉事善知识具足三十七助道法其致一也佛道勤苦难成如此恐弟子闻而退屈故又因智积问文殊以颇有众生速成佛不文殊为说娑竭龙女年始八岁功德具足能至菩提智积言如来于三千大千世界乃至无有如芥子许非是舍身命处为众生故乃成菩提不信此女于须臾顷乃得成佛舍利弗亦言女有五障非是法器尔时龙女以无价宝珠上佛佛受之即变成男子于南方无垢世界成等正觉以此观之善受持法华经者忽然之间而非速也无量阿增祗劫而非远也三乘非权也一乘非实也法法融通则法音方便旋陀罗尼昭然现前矣。

　　妙法莲华经劝持品第十三

　　尔时药王(至)佛自知我心。

　　论曰学无学等八千人以娑婆国中人弊恶故欲于他方国土广说此经而波阇波提及耶输陀罗比丘尼亦欲于他方国土广说此经佛则视八十万亿那由他诸菩萨者鄙八千学无学及六千比丘尼志愿之不宏也而诸菩萨初犹冀佛明有告敕而佛默然无说则知佛意所在譬如良马而见鞭影故经言时诸菩萨敬顺佛意并欲自满本愿便于佛前作师子吼而发誓言世尊我等于如来灭后周旋往返十方世界令诸众生书写此经受持读诵解说其义如法修行正忆念皆是佛之威力惟愿世尊在于他方遥见守护则知佛之志愿此经不以浊恶憎嫉之世为弃也至于同声说偈专以牢持忍力为言譬如舟师不畏云涛之险唯恐橹柂不固也金刚般若经曰若有善男子善女人以恒河沙等身命布施若复有人于此经中乃至受持四句偈等为他人说其福甚多尔时须菩提闻说是经深解义趣涕泪悲泣而白佛言希有世尊佛说如是甚深经典我从昔来所得慧眼未曾得闻如是之经释之者曰为离懈怠利养等乐味故谓以布施如是身命之福猷莫及受持四句偈之福则其可以一身味着懈怠故身为障碍耶四句偈者无我无人无众生无寿者常修如是观则于浊恶憎嫉之世能弘此经须菩提所以闻之而泣也起信论曰应忍他人恼心不怀报亦当忍于诸善事心不懈退立志坚强远离怯弱当念过去久远已来受一切身心大苦无有利益释之者曰为于无数劫为求世间贪欲境界遭断身命毕竟无有少分滋味为对此缘当勤精进立志坚强者能逶情境故能观诸体相故能不令缘差故能成就世间出世间难事故常不忘此志则于浊恶憎嫉之世能弘此经也然金刚般若经及起信论所叙叙其不能忍苦以失大利䇿发其加精进而已若智度论所叙则曰忍者是最善妙行若遇缘时当作是念我若以瞋报彼则为自害又我先世自有是罪不得如意要必当偿若于此人不受余亦害我俱不得免云何起瞋又忍为砗磲能莹诸功德若人加恶如猪揩金聚益发其明盖求佛道济众生之利器故曰忍为最善妙行故西域有无价珠名曰玻璃若溺污泥即便涌出腾高一丈若置浊水则令浊水成尘唯在清水中即便安住若置福多伽林中则异香喷发遮诸秽恶之气令皆远去菩萨忍力于弊恶之世如珠在福多伽林中发一切知见之香遮一切憎嫉之秽耳。

　　无尽居士论曰佛既以诸佛守护之法妙法莲华经宣示四众以无边智慧自在神通观见当来众生善根鲜薄信力狭劣谤毁者多受持者少乃说多宝如来久已灭度尚为法来我于往昔为求此法弃舍国王给事仙人吾今说法已竟汝等谁能护法当发大愿于是药王二万菩萨及此会中授记者同声发愿愿不为虑我等于佛灭后当奉持读诵广说此经佛视八十万亿那由他诸菩萨是诸菩萨各作是念世尊默然不见告敕我当敬顺佛意并欲自满本愿便于佛前作师子吼而发誓言我等于如来灭后周旋往返十方世界能令众生书写此经受持读诵解说其义如法修行夫空而无相寂而无体非信受则不能久非愿力则不能持二万菩萨与授记殷勤付嘱各发大愿则然已至于八十万亿那由他菩萨不待告敕而敬顺佛意各发大愿则佛与菩萨道存于顾视之间与同宣其义而说偈言远矣。

　　妙法莲华经合论卷第四

　　音释

　　捶

　　(封蕊切)。

　　犍

　　(巨言切)。

　　慑

　　(占入声)。

　　覆

　　(去声)。

　　使

　　(去声)。

　　寝处

　　(下上声)。

　　悛

　　(且缘切)。

　　磔

　　(陟格切)。

　　滔

　　(他刀切)。
卍新纂续藏经第 30 册 No. 0603 法华经合论


　　妙法莲华经合论卷第五

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经安乐行品第十四

　　尔时文殊(至)说法华经。

　　论曰如前文称当入如来室着如来衣坐如来座乃说此经者盖其亲近随顺之至者也自凡夫众生之地而能具大慈悲柔和忍辱了诸法空非其亲近随顺之至而佛摄受护念之深何以臻此哉今此但言于后恶世欲说是经当安住四法一者住忍辱地观诸法空如实相二者安施床座着新净衣三者起大慈父想四者生大悲心者方将亲近随顺而经营之际者也何以明之曰前言乃说此经今言欲说此经故前言着如来衣坐如来座此言而施床座着新净衣故前言入如来室此言起大慈父想生大悲心而已故以是知其不同也首楞严经曰犹如旅泊之人忽蒙天王赐与华屋虽获大宅要因门入则最初息惑之要无如止观自止观乃证定慧也自定慧乃能同尘也自同尘乃能会悲也何谓止观曰经言住忍辱地唯忍辱力为能消散违害之缘所言心不卒暴亦不惊者不动如山止也于法无所行而观诸法如实相者空也空则离分别相乃曰亦不行不分别者假也观空而不碍假中也空中假者观法也入法界品善财童子登妙峰山于其山上东西南北四维上下观察求觅渴仰欲见德云比丘经于七日见彼比丘在别山上徐步经行释之者曰妙峰山即止之象十方观察即观之象偏住于止防其沉偏在于观防其乱言七日者以七觉支推求升进除其沉掉故言徐步则不拘乱体言经行则不住净心定乱两融方能契会当如德云比丘则是行处也何谓定慧曰经言国王王子大臣宦长者骄气矜色之会希求谄曲之域也言外道梵志尼犍子等者梵志出家而邪见尼犍子在家而邪见者也言世俗文笔赞咏外书者绮靡不根之语异端杂揉之学也言路伽耶陀者师破弟子之论逆路伽耶陀者弟子破师之论者也言凶戏相叉相扑及那罗等种种变现之戏者散乱颠倒之习尘劳耳目之观也那罗此言力旃陀罗此言严帜谓以业自严行持标帜之者也言女人身及小女处女寡女乃至五种不男之人年少弟子沙弥小儿者趣恶道之捷径焚草根之烈焰是皆恶世障道之缘杂染之相也弘经菩萨一切不当亲近所当亲近者定慧而已故经言常好坐禅在于闲处修摄其心善财童子至摩利聚落周遍求觅海幢比丘乃见其在经行地侧结加趺坐入于三昧离出入息无别思觉者释之者曰以明寂用自在也言经行地则用言三昧则寂依用有寂也而言侧者不住寂用之中而任运自在故离出入息则称理而寂称理而用性自遍周非同二乘作寂灭之证也当如海幢比丘则是初亲近处也经言观一切法如实相者明见自信无有错谬以有分别则颠倒以有所疑则有动以有所畏则有退以有所惑则有转而虚空无所有性之中尚无有灭岂有生尚无有没岂有出尚无有止岂有起以是知因缘颠倒故不能如实而知然入此观法要必勇猛精进志力坚固者故经于偈内深致其意曰于后恶世无怖畏心又曰菩萨则以无所畏心又曰说斯经时无有怯弱又曰其心安隐无有怯弱善财童子至海岸聚落观察十方求觅善住比丘见此比丘于虚空中来往经行者释之者曰以法空观察三界细习净业现前故证得十无障碍法门惟无障碍故于虚空中来往经行也当如善住比丘则是第二亲近处也。

　　又文殊师利(至)说不能尽。

　　论曰何谓同尘曰经言若口宣说若读经时不乐说人及经典过者忘其言也又言亦不轻慢诸余法师者忘其我也又言不说他人好恶长短乃至亦不称名赞叹其美者忘其缘也又言又亦不生怨嫌之心者忘其心也夫忘言至于忘我忘我至于忘缘忘缘至于忘心则阅世颓然而已故言善修如是安乐心然不逆其意者随缘而起也必答以大乘者随扣而应也唯忍辱力坚固法空之观深谛乃能如是故偈曰菩萨常乐安隐说法于清净地而施床座以油涂身澡浴尘秽着新净衣内外俱净善财童子至三眼国于城邑聚落村邻市肆川原山谷一切处周遍求觅善见比丘见在林中经行往返壮年美貌端正可喜释之者曰一切处周遍求觅者同尘也壮年美貌者同尘之相也唯其心离世间方堪处俗和光利物耳言见在林中经行者虽示同尘之行亦不滞此净行之中当如善见比丘则是成就第三法行也。

　　又文殊师利(至)无有过失。

　　论曰何谓会悲曰经言当于一切众生起大悲想者则岂复暴其所未至也言于诸如来起慈父想者岂敢失其所不忘念也言于诸菩萨起大师想乃至恭敬礼拜者岂当负其法道之恩也言于诸众生平等说法乃至深爱法者亦不为多说者岂有背其随顺之行也未发菩提心者悲愍之已登无上道者依归之同行菩萨道者爱敬之及其以法施诸众生亦不违随顺之旨恶世弘经菩萨如是用心是谓第三安乐行于恶世不忘柔和忍辱猛利精勤者以智故偈言是佛子说法常柔和能忍慈悲于一切不生懈怠心也问曰如前所示皆菩萨于恶世以智故安乐行未闻会悲之旨也曰经言于在家出家人中者谓已发菩提心而未知此经则生大慈心为演说之而与之乐于非菩萨人中者谓未发菩提心又亦未知此经则生大悲心为演说之而拔其苦至于其人不知不信不解则以神通力智慧力引之令住是法中此其以智与悲会明矣善财童子至海潮处入普庄严国周遍观察见休舍优婆夷坐于妙座而告善财曰东方诸佛常来至此处于宝座上为我说法南西北方四维上下一切诸佛悉来至此处于宝座为我说法善男子我常不离见佛闻法与诸菩萨而共同住释之者曰十方诸佛悉来至我所坐宝座上为我说法者悲与智会之象休舍优婆夷悲也十方诸佛智也当如休舍优婆夷则是成就此第四法行也。

　　常为比丘(至)如上诸功德。

　　论曰佛初自鹿野苑至耆阇崛山次第演说随其机宜众生之机未熟则不宜说大乘如其已熟则不宜说小法始说小乘小乘者纯有也以诸凡夫系着世法以为实有随于色尘作诸不善以不善故堕于苦趣还将有法辔勒其心于是以戒防护其诸不善之法故次说般若般若者破有明空也谓小乘实有令成轨范制其身语意业令住善法既说生空等观方说法空之理破彼系着渐向法身故次说解深密经解深密者和会空有令边见者不滞二门则为不空不有以二乘则灭识证寂住寂无知欲回此机故安立九识为纯净识五六七八等识常以九识为依凡愚不了妄执为我如水瀑流不离水体既回此机则令达识成智以二乘于生死业种六七八识有怖畏故恐其难信以方便故于生死外别立纯净识名渐引令留惑不灭则庶其悲智渐生解深密经曰如是菩萨虽由法住以智为依止渐令空见达识成智故次说楞伽经楞伽经者以直为大乘根堪之者顿说第八业种之识名为如来藏识也曰得相者曰识不得相曰智又曰藏识海常住境界风所动盖此经直于无明业种以明智门明与无明其性不二然说无明业种成智犹希出俗未现同尘故次说维摩诘经维摩诘经者不以声闻二乘及三乘菩萨为知法者也故以十大弟子弥勒光严菩萨皆不敢婴其辩而以文殊师利为法身以维摩诘为入廛之行盖法身为体而行为用体用自相问答为三乘乐学如如空理厌假修真积行多生方成佛者令归法界性相事理因果同时故次乃说此法华经故言如彼强力之王久护明珠今乃与之也。

　　无尽居士强商英论曰文殊师利见诸菩萨敬顺佛意发大誓愿疑后恶世难说是经佛言欲说是经当安住四法四法者安乐行也第一行者勿行于不可行勿近于不可近第二行者勿谈于长短勿生于怨嫌第三行者勿怀谄嫉亦勿戏慢第四行者于在家出家人中生大慈心于非菩萨人中生大悲心住此四行人安之己亦乐之己乐之人亦安之如此而后经可广宣法可久持也若不具此安乐四行虽使声闻如稻麻竹苇辟支佛如恒河沙亦不能使其信受也故誓愿者所以持经安乐行者所以持愿二者相须不可偏废。

　　妙法莲华经从地涌出品第十五

　　尔时他方(至)广说此经。

　　论曰佛于一切菩萨声闻天龙之众有所问难不逆其意今他方国土诸来菩萨白言听我等于佛灭后于此娑婆世界弘经而佛曰不须汝等护持此经佛何独逆其意耶曰此品佛示依法力自然修行为贵而鄙未觉幻力而修者也何以知之圆觉经有三种观法一曰寂静二曰如幻三曰寂灭佛为辩音菩萨说则曰若诸菩萨唯取极静以静力故乃至若诸菩萨唯观如幻以佛力故乃至若诸菩萨唯灭诸幻不取作用如是三种谓之依于未觉幻力修习而已至为威德自在菩萨说则曰若诸菩萨悟净圆觉以净觉心取静为行乃至若诸菩萨悟净圆觉以净觉心知觉心性乃至若诸菩萨悟净圆觉以净觉心不取幻化及诸静相而此三种先必言悟净圆觉而后乃起行进修谓之亲近随顺也三乘净土菩萨则依于信力而修故不言悟净圆觉地上法身菩萨则依于法力而修故圆觉经曰皆是圆觉亲近随顺非特圆觉经为然起信论亦曰体用熏习分别复有二种云何为二一者未相应谓凡夫二乘初发意菩萨以意识熏习依信力故而能修行未得无分别心与体相应故未得自在业修行与用相应故二者已相应谓法身菩萨得无分别心与诸佛智用相应唯依法力自然修行熏习真如灭无明故经言佛告诸菩萨摩诃萨众止善男子不须汝等护持此经者以法华非依未觉幻力而修者也故称他方国土诸来菩萨又言我娑婆世界自有六万恒河沙等乃至广说此经者以法华唯依法力自然修行自然修行犹言随顺之也旧疏曰如来止之者有三义汝等各各自有己任若许汝住此土则废彼土利益又他方此土结缘事浅虽欲宣授必无大益又若许之则不得名下方诸菩萨矣下方诸菩萨若不来迹不得破是谓三义陋哉之论也。

　　佛说是时(至)从下发来。

　　论曰如前文言分身诸佛在于十方者一切智智清净无二无二分无别无断故之象也此言三千大千国土地皆振裂而于其中有无量千万亿菩萨摩诃萨同时涌出者如来大智慧无量神通光明皆出于止观地中之象也故言是诸菩萨身皆金色三十二相无量光明既言在此娑婆世界之下又言此界虚空中住则究竟无所住矣言闻释迦牟尼佛所说音声从下发来则究竟无所来矣住不见其处来不知所从但见从地涌出则无量智慧神通光明不可知其所从来所可知者出于止观法而已华严论曰当以止观力功熟乃证急亦不成缓亦不得但知不休必不虚弃如乳有酪皆须待缘缘之中无作者故其酪成已亦无来处亦非本有如来智慧以戒定慧众善方便以照之而缘缘之中无作者无成就故然于一切智一切种智于中而得朗然于诸法中无能作所作故亦非本有亦非本无以第一义中无本无末无始无终无成无坏无三世古今不可作本有及以修生成就世间断常诸见及诸诤论应如是知此经之设象而华严论辞释之皎如日星而旧疏曰在下不属彼非此非彼即中道也错谬甚矣。

　　一一菩萨(至)于二世尊。

　　论曰如经之文所叙则六万五万四万三万二万一万恒河沙等眷属为多也而叙五四三二一弟子至于单己为少也推经之辞乃曰况将况复则是五四三二一弟子至于单己为多也多少之数绵密而言数之意无所系属可疑也及观结其辞则曰如是等比无量无边算数譬喻所不能知然后知其所示非数也直以明如来大智慧功德光明非思议分别所能及也夫以如来大智慧神通光明出于止观地中则已知其旨矣其言是诸菩萨从地出已各诣虚空七宝妙塔多宝如来释迦牟尼佛所何意哉曰多宝过去灭度之佛寂灭体之象也释迦牟尼现在缘生之佛五蕴身之象于五蕴现行之中证一切如来智慧神通光明则诸菩萨所以俱至其所也故言诸菩萨种种赞法而以赞叹住在一面欣乐瞻仰于二世尊也问曰现行五蕴之身乃能证如来智慧功德光明乎曰一切神龙具有三毒亦发神通况自心违理不与妄合其智自神者乎首楞严经论禁戒成就则曰是清净人修三摩地父母肉身不须天眼自然观见十方睹佛闻法亲奉圣旨得大神通游十方界维摩诘经曰亦不灭受而取证父母所生之眼不须天眼则色蕴也亦不灭受则受蕴也自色受以观想行识莫不皆然何疑其不能证乎。

　　是诸菩萨(至)发随喜心。

　　论曰华严论曰如权教中佛生之后即以逾城出家菩提树下成等正觉时以之为时如毗卢遮那佛即实不如是如来安立化相为度三乘众生应见如是出家成佛盖毗卢遮那佛依本法界成大菩提还依本法界无始无终不出不没无成无坏无有时分以是观之则佛从兜率天下降神入母胎转法轮入涅槃不出一刹那际彼天犹未下母胎犹未出此已入涅槃一切法事总毕矣经言如是时间经五十小劫是时释迦牟尼佛默然而坐及诸四众亦皆默然五十小劫佛神力故令诸大众谓如半日非特佛降神入胎般涅槃不出一刹那际观于无量劫亦不出一刹那际以是知五十小劫者佛为众生故安立化相也问曰何以证知耶曰经言是菩萨众中有四导师一名上行者即前所谓依法力随顺修行者也此行为万行之最故以象之二名无边行者即前所谓如来大智慧神通光明者也此行无量无边故以象之三名净行者即以无量无边如来智慧神通光明严净法身者也如前诸菩萨从地涌出向二世尊所以象之四名安立行者即以方便随其机宜安立五十小劫谓如半日者也以一刹那际无长短时分故以象之耳。

　　尔时弥勒(至)教化是等众。

　　论曰弥勒所问之偈其略曰如是诸菩萨神通大智力四方地震裂皆从中涌出世尊我昔来未曾见是事愿说其所从国土之名号我常游诸国未曾见是众我于此众中乃不识一人忽然从地出愿说其因缘者弥勒辞似疑而意则悟矣及佛答其问则曰汝等当共一心被精进铠发坚固意如来今欲显发宣示诸佛智慧诸佛自在神通之力则遂明告而直指之也而前论所叙从地涌出无量千万亿菩萨摩诃萨为如来大智慧神通光明之象断以佛之明告直指则可无疑矣问曰经言诸佛师子奋迅之力诸佛威猛大势之力何谓也曰师子之奋迅离疲懈相故师子之威猛示无畏相故而必言诸佛者以其大慈为此之相以激诸菩萨勤求佛道也诸佛何尝有疲懈怯弱哉示现之则然也故其教菩萨则被精进铠发坚固意而其自为则谓之奋迅谓之威猛也问曰从地涌出无量千万亿菩萨摩诃萨为如来大智慧神通光明之象则证义甚明然何以决知其必出于止观二法乎曰以佛答弥勒之问知之但其辞微密故学者莫能晓也如言是诸菩萨调伏其心令发道意者一切菩萨皆以止观之法调伏自心息灭惑障令趋无上菩提也故其偈曰初令发道心今皆住不退此但略示其纲目耳至于详言之则曰是善男子不乐在众多有所说常乐静处勤行精进未曾休息者止也又曰亦不依止人天而住常乐深智无有障碍亦常乐于诸佛之法一心精进求无上慧者观也止法贵不懈故称勤行精进观法贵专主故称一心精进故论敢显言出于止观地中者以明见佛意无有错谬故。

　　尔时弥勒(至)而住不退地。

　　论曰此段经文致深妙之意而古今文字之师莫能知之所能知者知其粗耳如淮北诸师虽粗亦不知以譬释譬曰父服还年之药故貌同二十五岁人而子不服此药故形如百岁也若知是药之力则不疑父少而子老今争怪之者不知故如来横服垂迹之药示伽耶城之始生而诸菩萨则直论本起因地久发道心令住不退耳问曰既排斥此义则所谓深妙者可得闻乎曰佛以止观方便成就如来大智慧神通光明无量无边皆已现前矣而忧声闻辟支佛地前菩萨不解故谓如来大智慧神通光明始假止观二法而发现未见此大智慧神通光明如来本来自具之意故经下文言如是我成佛已来甚大久远寿命无量阿僧祗劫常住不灭夫言无量阿僧祗劫常住不灭则所谓大智慧神通光明非始假止观二法而发现也如圆觉经佛为文殊师利菩萨说无明体性曰善男子此无明者非实有体如梦中人梦时非无及至于醒了无所得者示无明体性究竟灭也复忧其住心于灭则随又曰如众空华灭于空时不可说言有定灭处何以故无生处故一切众生于无生中妄见生灭是故说名轮转生死佛于圆觉谈无明体性尚不许存生灭之见岂于法华谈大智慧神通光明而容作修生本有之解乎。

　　无尽居士论曰他方国土诸来菩萨过八恒河沙数白佛言愿听我等于娑婆世界护持此经佛言我此世界自有六万恒河沙数菩萨一一菩萨各有六万恒河沙眷属是等能于我灭后广说此经时娑婆世界三千大千国土地皆震裂而于其中菩萨涌出各诣虚空宝塔礼多宝释迦二佛各以种种赞偈而赞于佛如是时间经五十小劫佛神力故谓如半日有四导师而为上首曰上行曰无边行曰净行曰安立行皆于如来发随喜心弥勒菩萨及八千恒河沙诸菩萨众问此地涌出本末因缘佛言我于此娑婆世界成佛已教化示导是诸菩萨皆于下方虚空中住弥勒等怪世尊成佛未久云何于此少时大作佛事是事难信夫住于下方空中自空言之孰为上下孰为四方孰为四维具足四行则受持读诵广说是经岂有古今岂有老稚弥勒起疑以发语语尔。

　　妙法莲华经如来寿量品第十六

　　尔时佛告(至)导利众生。

　　论曰昔所未说为秘唯佛自证为密离念了知为神彻法明见为通而谓之力者即如来知见也以此知见观其自住三摩地中前际不知其始后际不知其穷现在不知其边智识所不能到思想所不能及故经言我实成佛已来无量无边百千万亿那由他劫华严经曰佛子此菩萨摩诃萨住普贤行念念入百亿不可说三昧然不见普贤菩萨三昧及佛境界庄严前际何以故知一切法究竟无尽故知一切佛刹无边故知一切众生界不思议故知前际无始故知未来无穷故知现在尽虚空遍法界无边故知一切诸佛境界不可思议故知一切菩萨行无数故知一切诸佛辩才所说境界不可说无边故知一切幻心所缘法无量故圆觉经曰善男子觉成就故当知菩萨不与法缚不求法脱不厌生死不爱涅槃不敬持戒不憎毁禁不重久习不轻初学何以故一切觉故譬如眼光晓了前境其光圆满得无憎爱何以故光体无二无憎爱故善男子此菩萨及末世众生修习此心得成就者于此无修亦无成就圆觉普照寂灭无二于中百千万亿阿僧祗不可说恒河沙诸佛世界犹如空华乱起乱灭不即不离无缚无脱始知众生本来成佛生死涅槃犹如昨梦于普贤则名行智成就于普眼则名觉智成就于此经则名如来正智成就然行智之境一切心所缘法以幻譬之觉智之境诸佛世界以空华譬之而如来正智之境如经言今释迦牟尼佛出释氏宫去伽耶城不远坐于道场得阿耨多罗三藐三菩提者一切世间天人及阿修罗见幻事为真实见空华有开落者也。

　　诸善男子(至)皆实不虚。

　　论曰涅槃经曰譬如女人因婴儿疾良医授药而教之言若服药已未可与乳须其药消乃可乳之女人即以苦味自涂其乳儿触苦味即便弃去其药度消即洗苦味呼儿与乳儿痴掉头莫肯就饮其母告曰我以毒涂须汝药消药今消已毒则洗去于是婴儿则复饮乳经言我以佛眼观其信等诸根利钝随所应度处处自说名字不同年纪大小亦复现言当入涅槃又以种种方便说微妙法者则苦涂水洗之譬也大庄严论曰譬如工𦘕师平起凹凸相如是虚分别于无见能所譬如善巧𦘕师能𦘕平壁起凹凸相实无高下而见有高下不真分别亦复如是于平等法界无二相处而常见有能所二相如经言如来所演经典皆为度脱众生或说己身或说他身或示己身或示他身或示己事或示他事诸所言说皆实不虚者则凹凸高下之譬也苦涂水洗则母爱其子之至而见有高下非𦘕师之罪也。

　　所以者何(至)未曾暂废。

　　论曰陈那菩萨曰三界者唯以名言为体由强分别非实有之法故不得真也将简诸法自性令生不颠倒智经言无有生死者三界既是名言由妄分别而有则生死宁是真实之物哉中观论曰佛所言说无不是实说生死无始何以故生死初后不可得是故言无始汝谓若无初后应有中者是亦不然何以故若无有始终中当云何有是故于此中先后共亦无因中后故有初因初中故有后若无初无后云何有中生死中无初中后是故说先后共不可得何以故若使先有生后有老死者不老死有生不生有老死若先有老死而后有生者是则为无因不生有老死如是观时颠倒想灭所谓若退而没若出而离有在生死之世有入涅槃之灭种种分别皆成戏论于是有涅槃之实有生死之虚有理性之如有事相之异如来以如实智而见三界如实之相无有分别故经言无有若退若出亦无在世及灭度者过一切戏论也言不如三界者犹言非实有三界见于三界而已问曰不如三界则是正观见于三界则是随染其旨安在曰以诸众生有种种根性欲乐行业忆想分别其病不同故虽无生死退出而说有生死退出亦无在世灭度以若干因缘譬喻言辞种种法药以治之诸所施为皆大慈悲之光所以净佛国土成就众生之力者如此然于一切无有间断故言未曾暂废。

　　如是我成佛(至)速成就佛身。

　　论曰常住不灭唱言取灭二种相违何也曰涅槃经曰甘露之性令人不死若合异物亦能不死故知寂灭而甘露者不死之灭不死之灭则常住不灭之谓也修多罗亦曰甘露灭亦曰甘露寂灭则与唱言当取灭者不侔固其所也问曰佛自喻良医何也曰以其能瘳众生生死之病也而证不死之灭故涅槃经又曰大慈愍众生故令我归依善拔众毒箭故称大医王也世医所疗治虽瘥还复生如来所治者毕竟不复发世尊甘露药以施诸众生众生既服已不死亦不生然医之所治有种种有治病而病增者空见外道是也肆情行恶而教令一切人起邪见断善根故有治病而病无增损者苦行外道是也以投岩赴火为行既不得禅定又不能断爱结故有治病而病损然不能禁其损已复生则修定断结外道是也有治病而病已损更不复生但其所治不遍则二乘是也但治其有缘者不能遍一切故有能遍治诸病然无巧妙之工以止痛恼释论以拙度名之则六度菩萨是也有治病而其术神验虽能止痛恼而未能起死则地前菩萨是也但治凡夫以其有反复心不治二乘以其种已焦坏故有能治难愈之病而能起死则地上菩萨是也而佛则知医之邪正斥邪取正随病而授药故称大医王故佛自喻良医也。

　　无尽居士论曰弥勒既闻地涌菩萨因缘与大众怀疑请问佛三告之曰汝当信解如来诚谛之语弥勒等三请不止佛始告之我实成佛已来甚大久远寿命无量但以方便教化众生令入佛道实无生死若退若出亦无在世及灭度者天三界唯心万法唯识真识灵明而常寂真心虚寂而常周了知下界之虚空何用他方之往反大慈大悲以度五浊之苦则三十所以成道难值难遭以起众生之想则双林所以入灭默而喻之则方便皆诚谛之语执而索之则如如成幻戏之论李长者谓法华经引权就实予窃以为不然何以故过去之日月灯明无量之大通智胜十方之分身诸佛十方之河沙菩萨住世四十九年而法会移顷乃坐五十小劫耆阇崛山不远王城而三千大千世界山川震裂佛所言说诚实不虚譬如良医示死本无虚妄之咎狂子饮药遂愈失心之疾以此而思教意则引权就实岂一音诚谛之语哉。

　　妙法莲华经分别功德品第十七

　　尔时大会(至)三菩提心。

　　论曰三世如来付授一切菩萨修行法式诠量浅深力用分别地位等差始自十信然以为信者尚属生灭故当住心乃成十住又以为住者缺资发方便之用故有行心乃成十行又以为行者止以自利未有以及众生故施回向心乃成十回向自十信至十住自十住至十行自十行至十回向名三贤位又自三贤登初地以大慈大悲发生资养茂益成熟之故名十地而初地方曰证无生忍乃至十地之终炼磨淘汰之功尽矣则方与本觉真如等故名等觉经言六百万亿那由他恒河沙众生得无生法忍者自凡夫身以闻经之力越登初地故又言复有千倍菩萨摩诃萨得闻持陀罗尼门者以闻经之力倍进第二地故又言复有一世界微尘数菩萨摩诃萨得乐说无碍辩才者以闻经之力渐进第三地故又言复有一世界微尘数菩萨摩诃萨得百千万亿无量旋陀罗尼者以闻经之力复进第四地故又言复有三千大千世界微尘数菩萨摩诃萨得转不退法轮者以闻经之力增进第五地故又言复有二千中国土微尘数菩萨摩诃萨能转清净法轮者以闻经之力升进第六地故又言复有小千国土微尘数菩萨摩诃萨八生当得阿耨多罗三藐三菩提者超进第七地而必曰八生当得阿耨多罗三藐三菩提者八地以七地修进之功已极无明之惑断尽任运而登觉道故也譬如梦欲渡河者锐其功力忽然梦觉功力俱失华严论曰初地中缘一切佛法愿求满故第二地离心垢故第三地愿转增长得法光明故第四地入道故第五地顺世所作故第六地入甚深法门故第七地超一切佛法故皆已满足菩提分法故又明初地乃至七地成就智功用故八地乃至十地成就无功用行故以第七地已前皆有功用第八地已去得无功用故经自八地已去皆无功用之旨也而言复有四四天下乃至三四天下乃至二四天下乃至一四天下微尘数菩萨摩诃萨以四生以三生以二生以一生而皆得阿耨多罗三藐三菩提者无功用旨之证也又言复有八世界微尘数众生皆发阿耨多罗三藐三菩提心者以前文自凡夫身已至等觉而特言众生发心则示此经必欲令凡实证也修多罗中第八地作月喻曰月自生魄以至十五夕圆则光渐增者此地地增进之功也而自十六日以至晦则光渐减者以绝增进之功也以是观其辞叙七番之功德渐盛乃于第八截然而止但曰菩提菩提岂有功用可以加之耶。

　　佛说是诸(至)以助无上心。

　　论曰经言佛说是菩萨摩诃萨得大法利者以分三种力故一者如来功德之力二者信解之力三者慈善根力何名如来功德之力曰以深厚心好乐供养诸佛礼拜一切塔庙诸妙因集诸善法故言于虚空中雨曼陀罗华乃至大会一一佛上以明不忘法道之恩而离生死之畏故维摩诘经曰菩萨于生死中有畏当依何法而维摩诘曰当依如来功德之力也宋僧昙谛吴兴康氏子也初母梦僧以麈尾铁缕书镇寄之既觉而二物在前已而生谛谛五岁母以二物示之笑曰秦主饷我者耳十岁随其父肜过关中见僧呼僧辩顾见童子曰汝乃敢召宿土耶谛曰省撷蔬野猪伤足时乎辩大惊曰宏觉尝遣我撷蔬野猪伤我足童子何从知之肜以麈尾铁缕书镇示之辩泣曰先师为姚莨讲法华经二物苌所供者也夫出生入死奇验如此是谓如来功德之力也。

　　尔时佛告(至)于此无有疑。

　　论曰何名信解之力曰以得自心如实受用故经言其有众生闻佛寿命长远如是乃至能生一念信解所得功德无有限量者以得自心如实受用也夫自心如实受用则是无功之功无功之功即智慧智慧者般若也般若非可解非不可解何以故以离一切法相故金刚般若经曰须菩提发阿耨多罗三藐三菩提心者于一切法应如是知如是见如是信解不生法相所谓不生法相与所得功德无有限量其旨同也故言于八十万亿那由他劫行五波罗蜜而除般若波罗蜜者以五波罗蜜之功德皆有限量所以比类之曰百分千分百千万亿分不及其一乃至算数譬喻所不能及也晋建兴二年长沙县西有千叶青莲华两本生于陆地官史掘之丈许根茎出于瓦棺发棺有白骨一聚而莲之根蒂出髑髅齿骨间有铭记棺上曰有僧不知姓氏诵法华经至千万部将化遗言令以纸为衣以瓦为棺葬于此事闻朝廷有诏建寺其处号曰莲华今驿亭其故基基近谯门因号莲华门门临湘江洄澓处又号莲华潭其于生死之间殊胜奇瑞如此是谓信解之力也。

　　又阿逸多(至)经行及坐卧。

　　论曰何名慈善根力曰以成熟心不动本际遍应十方一切众生之前对现色身三昧故经言深心信解则为见佛常在耆阇崛山共大菩萨诸声闻众围绕说法又见此娑婆世界其地琉璃坦然平正阎浮檀金以界八道乃至是名深信解相以明慈善根力令众生自然见如是事涅槃经曰调达教阿阇世王放五百护财醉象奔冲世尊来众尔时佛垂十指醉象见佛十指间皆有师子惊怖伏地遗粪而去佛言善男子我时指中实无师子皆我慈善根力令诸醉象见有师子陈僧慧思坐夏衡岳夏休自念此夏空过又无所证放身倚壁未至之间豁然大悟曰是真精进是名真法供养如来于是谛见灵山一会俨然如昨于自悟亲证之际灵妙发现如此是谓慈善根力也旧疏曰加修观行入禅用慧想成相起能见有余实报两土想恳见佛共比丘僧常在耆阇崛山者方便有余土相也此殆梦中之语也其可凭哉。

　　无尽居士论曰会中闻佛寿命长远若菩萨若众生或一念信解或解其言趣若自持或自书若教人持教人书是人所得功德无有限量自一四天下菩萨至于小千世界菩萨至于中千大千微尘数菩萨得闻陀罗尼以至于得阿耨多罗三藐三菩提自六百万亿那由他恒河沙众生至于八世界微尘数众生得无生法忍以至于发阿耨多罗三藐三菩提心其法利饶益广大无边如此而佛言曰闻我说寿命长远深心信解则为见佛常在耆阇崛山又曰若能受持读诵是经则为以佛舍利起七宝塔高广渐至梵天悬诸幡盖及众宝铃华香璎珞鼓乐妙声以作供养古德曰凡观经教皆须宛转归就自心此分别功德之旨也。

　　妙法莲华经合论卷第五

　　音释

　　糅

　　(忍九切)。

　　瀑

　　(音暴)。

　　间断

　　(上去声)。

　　差

　　(楚懈切)。

　　寺差

　　(下楚加切)。

　　施

　　(去声)。

　　分法

　　(上去声)。

　　麈

　　(音主)。

　　饷

　　(或亮切)。

　　肜

　　(以中切)。

　　[(丰*力)/石]

　　(音略)。

　　辩

　　(音辩)。

　　撷

　　(胡结切)。

　　苌

　　(徐良切)。

　　观行

　　(并去声)。
卍新纂续藏经第 30 册 No. 0603 法华经合论


　　妙法莲华经合论卷第六

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经随喜功德品第十八

　　尔时弥勒(至)所不能知。

　　论曰佛将显发菩提信心功德之胜而弥勒菩萨乃问随喜者得几所福发菩提信心者如王者之子王相具足受用如意其随顺喜悦者如近侍之臣属也先及近侍臣属之势力则知王子之尊贵譬如市监之履狶履其瘦处则知肥处经言是诸人等闻已随喜复行转教余人闻已亦随喜转教如是展转至第五十佛必以五十人为品量者谓菩萨十信十住十行十回向十地也然皆不出乎初发菩提信心之中而已华严论曰初发心者志乐智德含一切诸佛智德体用始成一念初发心菩萨之位以初发心境与心不二若志乐毫厘不似如来所修法身悲智愿行者不名初发心菩萨故经言其第五十善男子善女人随喜功德我今说之乃至但施众生一切乐具功德无量况令得阿罗汉果者于诸众生盛年则施以乐具满其欲及其颓龄则教以道果救其衰以是为施福德宜多然犹不及是第五十人闻经一偈随喜功德乃至千万亿分之一岂非三界味着之染幻妄而非真实三乘息灭之乐方便而非究竟也哉华严论又曰校量发心功德广大之量设使于等虚空无限之境以一切乐具总用供养无限之众生令得天人胜乐又教令得四沙门果辟支佛果及三乘出世菩萨之果满虚空界而所度众生亦等然未令所化众生得成佛者亦不可比于此经中初发心乘者发菩提信心无有优劣而此经与华严经校量功德多寡不同者岂非佛以法华为对三乘菩萨说为随宜所说者耶。

　　阿逸多(至)其福不可限。

　　论曰推经之旨以五十人者象十信初发菩提心之位则知最初于会中闻经者为象十地满心菩萨也何以知之以十地满心菩萨闻经亲于三贤菩萨三贤菩萨闻经亲于十信初发菩提心者故也经言往诣僧坊若坐若立须臾听受者以象十信犹为疏远况三贤十地乎然经号一佛乘一佛乘之微妙既已超越三乘则其闻熏之报盖皆微妙也故经言转身得上妙象马车乘珍宝辇舆及乘天宫此皆帝王所服御者其因但以为是经故往诣僧坊而已又非能至讲法之处也故言若复有人于讲法处坐更有人来劝令坐听若分座令坐是人转身得帝释坐处若梵王坐处若转轮圣王所坐之处则知讲法之处为贤于僧坊矣以此经于诸经中为王故其闻熏之报亦尊胜故也金刚般若经曰佛言以七宝满恒河沙数三千大千世界以用布施得福多不须菩提言甚多世尊佛告须菩提若善男子善女人于此经中乃至受持四句偈等为他人说而此福德胜前福德无著菩萨释之曰如来广摄异根故以有一类贪着福德菩萨闻最上妙法非其好乐之习而生退堕故言福德殊胜则此经示一佛乘之法对三乘之众校功德于坐立须臾之间者亦广摄异根之意也欤问曰转身得与陀罗尼菩萨共生一处则知闻持之力胜然特又叙眼耳鼻舌身意何也曰以示令凡夫众生闻持之力胜则有一生现证六根清净者所言转身者如诸天之生不经中阴是也然未若不用转身而证者将示六根清净故言利根智慧则意之功德也言不喑哑不疮胗则舌之功德也胗者宋玉曰中唇谓之胗言鼻修高直则鼻之功德也言见佛则眼之功德也而闻法则耳之功德也其余则身之功德六根功德具矣清净之妙所自出也譬如取酪者必先设乳何以故以酪出于乳中故。

　　无尽居士论曰亲闻佛说者功德既如彼于佛灭后闻说是经随顺欢喜展转教人其福无量乃至须臾听受劝人坐听以至往听所得功德倍倍殊胜或为天人或为释梵世世所生人相具足予闻听法华者耳根不坏诵者舌根不坏此其见于世者班班可考也今以儒书考之洪范曰威用六极向用五福五福者寿也富也康宁也攸好德也考终命也六极者㐫短折也疾也忧也贫也恶也弱也以洪范而推释氏之因果则华梵一也何以言之生而㐫幼而短折与夫百年而寿攸好德与夫以恶骇天下康宁之与疾病此岂人力所致哉殃庆之来有所自矣况其于妙法华经信而持之闻而喜之不吝不妒乐与人共则功德之报可量也哉。

　　妙法莲华经法师功德品第十九

　　尔时佛告(至)皆令清净。

　　论曰首楞严经曰阿难云何名为众生世界世为迁流界为方位汝今当知东西南北东南西南东北西北上下为界过去未来现在为世方位有十流数有三一切众生织妄相成身中贸迁世界相涉而此界性设虽十方定位可明世间只目东西南北上下无位中无定方四数必明与世相涉三四四三宛转十二流变三叠一十百千总括始终六根之中各各功德有千二百阿难汝复于中克定优劣如眼观见后暗前明前方全明后方全暗左右旁观三分之二统论所作功德不全三分言功一分无德当知眼唯八百功德如耳周听十方无遗动若迩遥静无边际当知耳根圆满一千二百功德如鼻嗅闻通出入息有出有入而缺中交验于鼻根三分缺一当知鼻唯八百功德如舌宣扬尽诸世间出世间智言有方分理无穷尽当知舌根圆满一千二百功德如身觉触识于违顺合时能觉离中不知离一合双验于身根三分缺一当知身唯八百功德如意默容十方三世一切世间出世间法唯圣与凡无不包容尽其涯际当知意根圆满一千二百功德问曰三四四三宛转十二流变三叠一十百千何以通之曰以观一十百千则三叠流变千二百之数自具非外来也所言众生世界三四四三宛转流变则成十二此第一叠也于十二之上各增十为百二十矣此第二叠也于十二之上各又增百为千二百矣此第三叠也经言以是功德庄严六根则为有法今详细分辨锱铢校量者欲示有法本自体空之妙故又言皆令清净清净者遮空之辞也瑜伽论曰眼不能见色耳不能闻声鼻不能嗅香舌不能尝味身不能觉触意不能知法于此亦无能任持驱役者以是观之则六根果空空则无法也诸佛妙义难以一言而尽故前圣则有方便使之生解以尽其情建言以遣其执情忘执灭则解自弃六根功德所以清净其旨见于下文。

　　是善男子(至)肉眼力如是。

　　论曰父母所生之眼肉眼也肉眼何缘清净耶曰以眼不能自见故中观论曰是眼不能自见其己体若不能自见云何见余物以是知其空而言清净者遮空之辞也然则何以能见三千大千世界乃至一切众生及业因缘果报生处悉见悉知乎曰以精进之力成就则自然证知普僧法贤者天挺神俊博通经论秦太子弘延至东宫与鸠摩罗什议论什莫敢触其锋太子既崇尚出入宫闱者三千僧贤独静退颓然而已偶谓弟子曰昨见天竺五舶俱发众闻之以为显异而贤有弟子自言得阿那含果主事僧[(丰*力)/石]道洹者倡于众曰佛不听说已所得五舶之语何以穷诘又弟子诳惑妄生同异于律有违理不同止贤笑与慧观等四十辈渡江姚兴惊诟[(丰*力)/石]等使人追之不及至江陵少留而五舶寻毕至矣贤亦父母所生肉眼也。

　　复次常精进(至)功德已如是。

　　论曰父母所生常耳何缘清净耶曰以耳根无觉知故智度论曰闻者如何闻用耳根闻耶用耳识闻耶用意识闻耶若耳根闻耳根无觉知故不应闻若耳识闻耳识一念故不能分别不应闻若意识闻意识不能闻何以故先五识识五尘然后意识识意识不能识现在五尘唯识过去未来五尘若意识识现在五尘者聋盲人应识声色何以故意识不破故以是知其空而言清净者遮空之辞也然则何以能闻于三千大千世界中一切内外所有诸声曰以精进之力成就自然证知唐西域僧无畏者以开元中至长安明皇延见加礼敬焉问曰法师远来良苦欲何所止住对曰闻西明寺僧道宣持律甚严愿往亲近于是明皇诏馆于西明宣燕坐一室清如冰雪而无畏饮啖无所择尝醉吐坐褥諠笑无度宣厌苦之一夕扪虱投于地无畏绝叫曰律师扑杀佛子我闻其声不忍其苦于是宣起作礼知其神异而师事之无畏亦父母所生之常耳也。

　　复次常精进(至)先得此鼻相。

　　论曰父母所生之鼻非无漏法生之鼻何缘清净耶曰以鼻亦身相嗅触难分故以为鼻则双爪之形不在身外以为身则唯闻香臭身鼻两种无系属故首楞严经曰阿难今汝心中以何为鼻为取肉形双爪之相为取嗅闻动摇之性若取肉形肉质乃身身知即触名身非鼻名触即尘鼻尚无名云何立界若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及栴檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体以是知其空而言清净是遮空之辞也然则何以能闻于三千大千世界上下内外种种诸香曰以精进之力成就自然证知龙胜菩萨未出家时尝从外道学隐形之法外道秘不肯传龙胜苦求不已乃以药三丸授之曰用竭复来因教以服食之法龙胜研碎一丸嗅之凡用药材九十三种皆知名件龙胜亦父母所生之鼻也。

　　复次常精进(至)或时为现身。

　　论曰以舌根于大众中有所演说出深妙声又能变诸异味为甘露味而皆父母所生之舌何缘清净耶曰以不知音声所从来甘露味所依止故若音声所从舌根来耶舌及耳鼻皆具于面不从耳鼻来而从舌根来耶若不从舌根来耳鼻应能语言何以故以俱是面相故以甘露上味依止舌根耶则遇世杂味应不推移咸酸苦淡变生无常毕竟上味何所依止华严经曰诸天子如此音声不从东方来不从南西北方四维上下来业报成佛亦复如是非十方来诸天子譬如汝等昔在地狱地狱及身非十方来但由于汝颠倒恶业愚痴缠缚生地狱身此无根本无有来处以是知其空而言清净者遮空之辞也然则何以信其若欲以妙音遍满三千界随意即能至曰以精进之力成就自然证知晋僧道生者隐于姑苏虎丘山欲讲涅槃经患无听徒乃竖石为讲之至阐提人亦有佛性普告曰如我所说义契佛心不于是众石作首肯之状以生能令石亦肯首则妙音随意可至无疑矣道生亦父母所生之舌也。

　　复次常精进(至)一切于中现。

　　论曰父母所生常体何缘清净耶曰以分段生死之趣而能开合自如故圆觉经曰眼根清净根清净故眼识清净识清净故闻尘清净闻清净故耳根清净根清净故耳识清净识清净故觉尘清净如是乃至鼻舌身意亦复如是以是知其空而言清净者遮空之辞也然则何以能令三千大千世界众生生时死时上下好丑生善处恶处悉于中现曰以精进之力成就自然证知晋僧佛图澄者天竺人也以永嘉四年至洛阳自言百余岁腹旁有孔以絮塞之夜读书则㧞絮出光照室又常将斋临水从孔中引肠胃洗濯乃还纳腹中以油涂掌中使童子即而穷之童子惊走曰是中有军马盖照见石氏摛刘曜计其处千余里澄亦父母所生之常体也。

　　复次常精进(至)持法华经故。

　　论曰意如幽室见何缘知其清净耶曰以圆明了知离分别念而知之经言诸所说法随其义趣皆与实相不相违背者圆明了知也又言若说俗间经书治世语言资生业等皆顺正法者离分别念也维摩诘经曰一念知一切法是道场成就一切智故圆明了知离分别念则知其空而言清净者遮空之辞也然则何以能于三千大千世界六趣众生心之所行心所动作心所戏论皆悉知之曰以精进之力成就自然证知唐僧义福者开元中住长安兴善寺福上党人有慧辩日诵数万言搢绅敬事之所至人施金帛以万计皆委之而去一日谓其徒曰吾此日终兵部侍郎张洎中书侍郎严挺之刑部侍郎房管礼部侍郎韦涉尝所过从者闻福将化毕集于是升座告别曰日昃当行张洎私谓房公曰吾饵金丹不敢临丧乃引去福顾房公曰吾与张公相善有年其人有非常之祸名节俱丧若能终此法会庶几可免惜哉又曰公必为中兴名臣勉之言卒而化张洎后果陷禄山而房管翊载两朝立大节福之意根清净如此。

　　无尽居士论曰随喜功德修于现在而通于未来矣法师者以无畏心说是妙经则功德宜如何哉是人也不待受生而获报明矣眼根八百功德耳根千二百功德鼻根八百功德舌根千二百功德身根八百功德意根千二百功德此乃父母所生肉眼耳鼻舌身意以是说经功德庄严六根皆令清净眼清净则一切悉见耳清净则一切皆闻鼻清净则无香不辨舌清净则无味不美无音不妙身清净则如映琉璃内莹外照意清净则思惟言说皆是佛法此则自利利他成己成物六根之报岂虚也哉旧经本云身根鼻根各具千二百功德恐梵本翻译或藏经传写之误予以海眼经文殊偈观音入理之门校正身鼻二根改从海眼庶行布圆融不相违戾。

　　妙法莲华经常不轻菩萨品第二十

　　尔时佛告(至)皆同一号。

　　论曰经言乃往古昔则无有定所之辞也言无量无边不可思议阿僧祗劫则无有定数之辞也言有佛名威音王如来则无有定体之辞也何以言之曰无有定所者显发广大而无依无住义故无有定数者显发甚深而出诸数量义故无有定体者显发微妙而无时无性义故凡物有容斯有威有言斯有音今尚无物而曰威乎尚无言而曰音乎自是观之则所谓无有定体明矣威音王佛尚无定体而曰寿量四十万亿那由他恒河沙劫何也而曰正法住世一阎浮提微尘数劫乃至像法住世四天下微尘数劫何也曰以明二种法身故然寿量之劫不为减正法像法住世不为增盖非有思惟心所能测度之境也问曰何谓二种法身曰金刚般若论曰有二种法身一者证得法身二者言说法身夫广大而无依无住甚深而出诸数量微妙而无时无性者即证得法身也非有思惟心所能测度之境即言说法身也问曰经言于此国土复有佛出亦号威音王如来何意哉曰修多罗有月喻曰唯一月真中间更无是月非月者以明月有定体故于此欲发明无有定体之旨故言复有佛出号威音王如来岂特二如来而已虽至亿千万数可也故又言如是次第有二万亿佛皆同一号夫言数者起于眇忽增至亿兆参差阔略皆所不可今自一威音如来至二自二遂及二万亿其参差阔略如此似无意于言数者也于此又发明无数量之旨最初威音王如来则劫名离衰国名大成至于第二佛则曰于此国土而已其详简不侔似无意于言处者也于此又欲发明其无有定所之旨学者精研而深观之。

　　最初威音王(至)为常不轻。

　　论曰常不轻菩萨告人以当作佛乃遭打逐何也曰菩萨告之之心善矣而告之之辞未善也明珠白璧以暗投人于道而人犹按剑而疑之况无因而得佛位乎然则菩萨不省其辞未善而告之欤曰知之而告之以诫后世为师者使授法当以如来世尊为法耳佛尝于首楞严会上使阿难自征其心更七处而无得乃举拳问之曰汝将谁见对曰我与大众同将眼见佛言汝称我拳曜汝心目汝目可见以何为心而阿难乃曰现今征心所在而我以心推穷寻逐即能推者我将为心佛言咄阿难此非汝心阿难于是惊矍自陈曰说此非心我实惊怖乃至佛曰我非敕汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心即同龟毛兔角则汝法身同于断灭其谁修证无生法忍佛之心欲阿难之悟其作佛甚于常不轻之告人也而其辞曲折如此然阿难说偈曰大雄大力大慈悲希更审除微细惑故曰常不轻告之之辞未善也晋乐广与客饮客见杯中有蛇既归而病广知其蛇盖所坐署屋之𦘕也不告之而复延其客于𦘕影之下客见杯中之蛇𦘕影也其病遂愈唐僧智永号书字工有来学者依止二十年而去永知业未精而不告之但付一箧曰到家当发其人中路疑而发之则磨穿之砚数枚其人乃悟其学之未至也乐广智永虽杯酒技艺之间其告人也妙密如此岂常不轻菩萨告人当作佛也而径廷如是乎。

　　是比丘(至)三藐三菩提。

　　论曰经言是比丘临欲终时声六根不行之时也六根不行则为无功又言具闻威音王佛先所说经夫无功而闻经则为无功之功也无功之功其体自妙而常寂根尘所莫能间数量所莫能碍故言二十万亿偈悉能受持即得如上眼耳鼻舌身意清净得是六根清净已更增寿命二百万亿那由他岁修多罗有二种觉一者性觉二者本觉又有二种般若一者本觉般若二始觉般若而此四种之名随义而立体则常同也首楞严经曰性觉妙明本觉明妙者辞相错以成其义谓性觉妙明为一切众生现证之境不从能所而生不因修证而起本自妙而常明者也能以始觉般若明性觉之妙故言本觉明妙夫未以始觉般若明之则名性觉性觉则不属终始故也既以始觉般若明之则名本觉本觉则分本末故也自是观之则三种义而具四种名经言威音王佛则性觉之象以不言处所但言具闻先所说经而已日月灯明佛则本觉之象以言命终之后于其法中云自在灯王则始觉之象以言于此诸佛法中问曰于威音王佛则言先所说经于日月灯明佛则言于其法中说是经于云自在灯王佛则言于此诸佛法中受持读诵为四众说三佛皆以说经为言何意哉曰显示此本自妙而常明之体遍照法界普济群生使传续无尽即其旨也佛传续者也故言常不轻菩萨岂异人乎我身是也。

　　得大势(至)疾成佛道。

　　论曰于此论法华经之力殊胜众生闻熏之者终必成佛虽经微尘数劫如释迦牟尼佛而堕恶趣如䟦陀罗师子月等皆登觉道夫威音王佛寿量及正法像法住世已经无数尘劫而况二万亿同名之佛而常不轻菩萨闻经发心乃在最初乎如经言我于宿世不受持读诵此经为他人说者不能疾得阿耨多罗三藐三菩提我于先佛所受持读诵此经为人说故疾得阿耨多罗三藐三菩提则闻熏而信经微尘数劫终必成佛者以如此人食少金刚此金刚性不与血肉合则至地地亦不能留直至金刚际而止耳经言彼时四众乃至以瞋恚意轻贱我者二百亿劫常不值佛不闻法不见僧千劫于阿鼻狱受大苦恼毕是罪已复遇常不轻菩萨教化阿耨多罗三藐三菩提者则闻熏而不信虽堕恶趣终必成佛者以此如丰城剑埋狱屋下而光芒见斗牛之间一旦发之为希世之宝问曰信而微尘数劫终必成佛可也不信而堕恶趣矣亦曰成佛宁有是事哉曰华严经曰佛子为菩萨时于兜率天宫放大光明名光幢王照十方佛刹微尘数世界彼世界中地狱众生遇斯光者众苦休息得十种清净眼耳鼻舌身意亦复如是咸生欢喜踊跃称庆从彼命终生兜率天天中有鼓名甚可爱乐彼天生已此鼓发音而告之言诸天子汝以心不放逸于如来所种诸善根往昔亲近众善知识毗卢遮那大威神力于彼命终来生此天此其证也。

　　无尽居士论曰常不轻菩萨凡见比丘比丘尼优婆塞优娑夷礼拜赞叹言我深敬汝汝等皆行菩萨道当得作佛夫人人具足个个圆成行菩萨道当得作佛此妙法华经之旨也盖善财问善知识云何行菩萨道云何修菩萨道善知识即下座作礼以华散之则行菩萨道而作礼岂可轻之哉汝以吾为狂则轻辱毁骂是汝不自信而自谤此经也然则随喜法师功德既如彼则谤经之罪安可免乎故常不轻即值威音王佛同说法华经二十千万德偈得六根清净复值二千亿日月灯明佛复值二千亿云自在灯王佛复值千万亿佛而成我今释迦牟尼佛其轻贱者二百亿劫常不值佛不闻法不见僧千劫于阿鼻地狱受大苦毕获遇常不轻教化此持经谤经二者罪福之报也而佛之慈悲平等无二矣。

　　妙法莲华经如来神力品第二十一

　　尔时千世界(至)得未曾有。

　　论曰舌根面相之小者而不出诸口梵天色界之极处而度越欲天经乃言广长舌相上至梵天乎一切毛孔身之细微十方世界境之广大经乃言光明遍满于一切处乎夫自舌相而观之上至梵天者非竖穷三际耶又自毛孔而观之遍至诸处者非横互十方耶然非佛自示现之如是十方分身诸佛盖亦互为之经复言于此一时满百千岁则该三际十方之广满百千岁之久而皆见于佛说法之顷謦欬弹指皆声之小者十方世界皆处之广者而言是二音声皆能遍至然非佛与分身诸佛多宝与诸菩萨见之而已一切天龙夜叉乃至人非人等亦皆见之此岂识心分别妄情裁接之境哉问曰非识心分别妄情裁接之境则是智之境欤智之境佛佛证之众生亦有能证之者欤曰圆觉经曰一切众生皆证圆觉逢善知识依彼所作因地法行尔时修习便有顿渐若遇如来无上菩提正修行路根无大小皆成佛果然未极真信者当以事观之陈那尝与外道论义外道堕负化而为石陈那则结草肖其形而鞭之因血流石亦吼而升空则非有情无情之异汉孝子蔡顺负薪入郭忽客至其舍母自龁其指而顺心动驰而归则非有间隔之远唐元德秀犹子提孩失母家贫无乳媪而德秀乃自乳之而乳为之湩则非有男女之相汉孝子孟宗之母冬月思笋宗泣于竹间而笋生则非有时节之殊谓之不证可乎。

　　即时诸天(至)如说修行。

　　论曰耆阇崛山佛现神力之时有无量百千万亿旧住娑婆世界菩萨摩诃萨及诸比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等一切之众而经但言诸天于虚空中劝令深心随喜乎曰惟天性为最利见佛所示境界广大微妙通达无碍则先开悟自信其所证无错谬故弥感佛恩作师子吼耳故言高声唱言过此无量无边百千万亿阿僧祗世界有国名娑婆是中有佛乃至汝等当深心随喜亦当礼拜供养释迦牟尼佛问曰释迦牟尼佛在此耆阇崛山中而空中之声乃曰过此非特过此而已又言无量无边百千万亿阿僧祗世界国名娑婆是中有佛何也曰以是佛身无有依处故何以故如前所现之境为智之境故智智清净宁有限极哉佛犹以空中之声未能发诸众生痴暗之相则以众庄严具珍宝妙物华香幡盖散之佛上而此诸妙供养从十方来变成宝帐凡为此者欲以开显色心不二故何以故是所散诸妙供具无有心识而能从十方来又能变而为帐则色心不二之旨也色心不二则智智清净故般若经曰无二无二分无别无断故也经之微妙尽修行心数门户故言以要言之如来一切所有之法也是无障碍不思议之境故言如来一切自在神力也不妄开示此难信之珠故言如来一切秘要之藏也人天二乘所不能知故言如来一切甚深之事也向则密说今则明告故言皆于此经宣示显说也。

　　所在国土(至)决定无有疑。

　　论曰经言汝等于如来灭后应一心受持读诵解说书写如说修行者告以亲近随顺之旨也故言应一心受持今言若有受持读诵解说书写如说修行则是或见亲近随顺之人也亲近随顺之人则能念念无间由念念无间故不与妄合由不与妄合故能遇缘即宗于诸缘尘当处出生随处灭尽故经言若经卷所在之处若于园中若于树下若于僧坊若白衣舍若在殿堂若山谷旷野是中应起塔者灭尽之所也。

　　无尽居士论曰前佛后佛皆说妙法莲华经经有百千万亿那由他恒河沙等偈而前此演说者宝车药草化城凿井醉客狂子种种譬喻而不显其法门至如来神力品而后妙法莲华经无量句偈粲然大备所谓如来与十方世界分身诸佛一切毛孔皆放无量色光皆悉遍照出广长舌放无量光上至梵天满百千岁还摄舌相一时謦欬俱共弹指是二音声遍至十方诸佛世界地皆六种震动诸天于虚空中高声唱言释迦牟尼佛今为诸菩萨说大乘经名妙法莲华众生闻空中声已合掌向娑婆世界遥散妙具犹如云集变成宝帐十方通达为一佛土尔时佛告上行等菩萨如来一切所有之法一切自在神力一切秘要之藏一切甚深之事皆于此经宣示显说是故汝等我灭度后应一心受持读诵解说书写如说修行若经卷所住之处皆应起塔供养是处即是道场诸佛于此得阿耨多罗三藐三菩提于此转法轮于此般涅槃广长舌者阿僧祗劫不妄语之所庄严也舌相至梵天者舌者宣说圆通之根超欲界而说经不可以相求也毛孔交光佛佛互照主伴重重也满百千岁还摄舌相者出摄久近自在在我也诸佛謦欬声及弹指之声周闻十方国此则诸佛说法妙而难思也地皆六种动者说法已竟动地表法也夫称性而论则不见修行之实证执相而谈则昧于妄言之妙会受持是经嘱累是经意在兹乎。

　　妙法莲华经嘱累品第二十二

　　尔时释迦(至)勿生悭吝。

　　论曰金刚般若经曰须菩提于意云何如来于然灯佛所有法得阿耨多罗三藐三菩提不不也世尊如我解佛所说义佛于然灯佛所无有法得阿耨多罗三藐三菩提佛言如是如是须菩提实无有法如来得阿耨多罗三藐三菩提须菩提若有法如来得阿耨多罗三藐三菩提者然灯佛则不与我授记汝于来世当得作佛号释迦牟尼以实无有法得阿耨多罗三藐三菩提是故然灯佛与我授记以是观之则佛无法与人明矣而经于此乃言如来有大慈悲无诸悭吝亦无所畏能与众生佛之智慧如来智慧自然智慧如来是一切众生之大施主以是观之则佛有法与人亦明矣称性所说义相背戾如此何所折衷哉曰华严经曰如来明星现时忽然大悟普观无量众生叹曰无一众生而不具有如来智慧德相但以妄想执着而不证得若离妄想则一切智自然智无碍智即得现前夫妄想执着无有实相如人迷东为西忽有悟人指示之则迷西之情自解而东方不从外来也所以如来智慧者通于迷悟言之也自然智慧盖于迷解之时证之也能以方便指诸众生使其迷解者佛之智慧也如来智慧为所证佛之智慧为能证至于自然智慧则不属能所以不从人得故呜呼自然智慧不从人得则释迦牟尼佛于然灯所但得授记而已也能以方便指诸众生使其迷解者名佛之智慧则此经言能与众生佛之智慧如来智慧自然智慧也不然经但言佛之智慧足矣而又言如来智慧自然智慧者诸佛妙意难以一言尽之故也。

　　于未来世(至)诸佛之恩。

　　论曰于信如来智慧者则称善男子善女人以是知其为根熟众生也于不信受者则但称其为众生以是知其为根未熟众生也金刚般若经曰须菩提恭敬而白佛言希有世尊如来善护念诸菩萨善付嘱诸菩萨天亲菩萨释之曰善护念者为根熟众生说善付嘱者为根未熟众生说佛之法施不遗众生如此譬如师子王之搦象搦兔其力未尝不均也首楞严经曰阿难我今度汝已出生死汝遵佛言名报佛恩以其知奉持最后明训者是为知恩也。

　　时诸菩萨(至)皆大欢喜。

　　无尽居士论曰佛从法座起现大神力以右手三摩无量菩萨摩诃萨顶付嘱以应当一心流布此法诸菩萨同声三反如世尊敕愿不有虑佛令诸佛菩萨各还所安法座者不动之体也起而以右手三摩者顺体以致用也顶者尊而无上也一心流布者佛无二说也同声三反者终始相成也各还所安者本觉则遍周沙界始觉则佛佛道同也。

　　妙法莲华经药王菩萨本事品第二十三

　　尔时宿王华(至)说法华经。

　　论曰禅观经曰药王菩萨昔名星光尝从日藏尊者闻说佛慧即以雪山上药供养众僧而发大愿愿我于未来世能治一切众生身病及与心病发是愿已举世欢喜故号药王经言尔时佛为一切众生喜见菩萨及众菩萨诸声闻众说法华经则知药王菩萨因地所以号一切众生喜见者以其本所誓愿清净广大而致众生欢喜故此经能为心病者之良药信而受持者必获六根清净之报闻而疑者如人入药肆虽未服食而为药气所熏有病亦损也药王菩萨于昔能舍所爱之身庄严之臂则非止能治一切众生身心诸病亦能治佛病法病也。

　　是一切众生(至)色身三昧。

　　论曰华严十明论曰普贤菩萨恒对现色身在一切众生前教化无有休息者十一地菩萨所利众生等同法界随根随时对现色身不为而用不作而应以普光明智不属方所同众生心任物现形无往来故文殊师利菩萨作象王回旋以观善财童子者示摄受之意也盖以大圣无方智圆形遍随根对现不背众生一切众生如应见者皆如对面而诸众生各不相知皆谓圣者独对我语耳问曰何修而能证此三昧耶曰唯以精进之力成熟无别法也精进有四种三昧一者常行二者常坐三者半行半坐四者非行非坐于是四种一向摄心念念无间经言是一切众生喜见菩萨乐习苦行于日月净明德佛法中精进经行一心求佛者乐习常行三昧也始自精进经行一心求佛终至对现色身在一切众生前教化无有休息是谓精进之力成熟之效也。

　　得此三昧已(至)以供养佛。

　　论曰修多罗有三法摄一切差别之义一者遍计性名分别执若得人空智则此执方遣二者依他性名法执若得法空智则此执方遣二执次第而尽则方入圆成实性解深密经曰翳眼人如遍计现青黄如依他净眼人如圆成陈那菩萨则以智照此三法而说喻为偈曰于藤起蛇知见藤则无境若知藤分已藤知如蛇知以藤知蛇知皆自乱知非本自妙而常知故何以故如人见藤似蛇为境所诳及见藤则异相之蛇便灭此则遍计分别之心绝矣然藤者色香味触而成析此藤则但有色香味触而异相之藤亦灭此则依他法执之心绝矣二执已尽则圆成实性现前一切众生喜见菩萨以得现一切色身三昧皆由苦行随顺三法将以示其体相令一切众生皆证也故不以神力供养为精进经言又雨海此岸栴檀之香此香六铢价直娑婆世界以供养佛者香以象神通而曰六铢则六神通也然犹与娑婆世界相直非所有现行俱无能所者也。

　　作是供养已(至)而以供养。

　　论曰经自而自念言我虽以神力供养于佛不如以身供养乃至而各默然其身火然千二百岁过是已后其身乃尽者离遍计分别执得人空智故又自作如是法供养已命终之后乃至即于八万四千塔前然百福庄严臂七万二千岁而以供养者离依他法执得法空智故盖身相既尽则法执亦亡故也问曰何以言即服诸香耶曰五欲热恼以戒清凉之栴檀能除热恼故言栴檀冤憎之痛以定止息之薰陆能止痛故言薰陆禅支凝结以慧发明之胶香能去疮疹故言胶香但离虚妄名为解脱而已兜楼婆毕力迦则水沉之粗者也观于久远犹如今日则水沉之必至渊底者也故以兜楼婆毕力迦为解脱而以水沉为解脱知见也故言兜楼婆毕力迦沉水以是五种香以象戒定慧解脱解脱知见又以薝卜诸华之香为油涂之以象如意也又问何以言以天宝衣而自缠身灌以诸油以神通力愿而自然其身光明遍照八十亿恒河沙世界耶曰言自然其身者非常火也以智慧火也方其然时根境寂照故其光明遍彻无碍也又问曰何以言是真精进是名真法供养耶曰以神力供养者非精进非真法供养惟以大智慧照此身相了不可得以是不可得之妙普供十方如来则为真法供养也又问曰何以谓之得解一切众生语言陀罗尼耶曰此名入辞无碍三昧也如经欲示身不可得则言一千二百岁焚烧其身欲示法执不可得则言七万二千岁复烧百福庄严之臂谓此语为真实也耶则众生信心无自而生谓此语为非真实也耶则佛之无漏智所演不应虚诳盖言一切众生语言者杂伪也又言陀罗尼者真实也杂伪而真实终不可解而有解之者故般若经曰不可解者即般若般若非可解非不可解是也又问身相之尽则言千二百岁法执之尽则言七万二千岁既叙日月净明德佛出生入死又叙一切众生喜见菩萨出生入死何意哉曰于身相以千二百岁为言者十二缘生所灭之区宇也于法执以七万二千岁为言者七识染污所执持也身相所以言生法执所以言死以二执不出生死之域而所供养佛住世及入般涅槃无异相也。

　　令无数求(至)自然还复。

　　论曰龙胜菩萨曰无有一法定性可取故名不可破以众生着因缘空法故名为可破譬如小儿见水中月爱着欲取而不可得心怀忧恼智者教言虽可眼见不可手捉但破可取不破可见经言于时菩萨于大众中立此誓言我舍两臂必当得佛金色之身若实不虚令我两臂还复如故作是誓已自然还复则知圆成实智虽舍两执而不绝灭但破可取不破可见之旨也圆觉经曰善男子彼新学菩萨安处徒众宴坐静室常作是念我今此身四大和合所谓发毛爪齿皮肉筋骨髓脑垢色皆归于地唾涕脓血津液涎沫痰泪精气大小便利皆归于水暖气归火动转归风四大各离今者妄身当在何处乃至毕竟无有缘心可见者入人空观也又言善男子彼之众生幻身灭故乃至幻灭灭故非幻不灭譬如磨镜垢尽明现者入法空观也然以观法治之而空故言垢相永灭十方清净未见本来身心之相不可得之意故又言譬如清净摩尼宝珠映于五色随方各现诸愚痴者见彼摩尼实有五色善男子圆觉净性现于身心随类各应彼愚痴者说净圆觉实有如是身心自相亦复如是随类各应则千二百岁所焚之身也现于五色则七万二千岁所焚之臂也而净摩尼珠之体则一切众生喜见菩萨也。

　　由斯菩萨(至)一切众生。

　　论曰如前段经所论曰欲示身相不可得则言一千二百岁焚烧其身欲示法执不可得则言七万二千岁复烧百福庄严之臂以明身相既尽法执亦亡则经之设象以达其意洞然无疑矣于此乃言若有发心欲得阿耨多罗三藐三菩提者能然手指乃至足一指供养佛塔则若诫敕之实然何也曰亦象也言未能顿获人空法空二种之智但如阿那含人于分别生灭之相舍其粗执于五利使舍其身见亦可也起信论曰分别生灭相者有二种云何为二一者粗与心相应故二者细与心不相应故与心相应谓之执染之粗者经言能然手指则执已无力粗相尽矣瑜伽论曰阿那含虽无身见于舍受时我爱现行方起则身见未全尽也经又言乃至足一指则身见未全尽之象也晋僧法羽平生诵法华经慕药王菩萨焚身之施以白蒲坂晋王姚绪曰入道多门何必烧骸体乎曰吾愿如是即以布滔香油自缠其身诵药王品以登火栅又宋僧慧益有至行辟谷累年于钟山置镬办油乘牛车诣云门辞武皇帝乃入镬据小床以油灌吉贝帽将着之帝令太宰劝曰为道多途何必焚身耶曰本愿如此不敢上烦圣虑乞度僧二十人许之即诵药王品火至眉声犹分明翌日帝为设斋建寺号药王呜呼法羽慧益视不赀之躯如薪刍读此品未熟之误也岂不哀哉问曰经言说是药王菩萨本事品时八万四千菩萨得解一切众生语言陀罗尼众生语言何以复言陀罗尼乎曰一切圣教以四法为体谓名身文身句身语身也盖先以惯习相领解故为四闻持流布令法久住故三世如来正法赖此名文句语等防闲世间杂揉无义之论一切圣教譬如牛乳以酵发之久而成酪世间杂揉无义之论譬驴乳其色与牛乳同至裂之则成不洁今言一切众生语言陀罗尼者非分别智识所到之境何以故以一切圣教摄之欤则名一切众生语言以世间文书摄之欤则名陀罗尼如安乐行品则曰世俗文笔赞咏外书皆不当亲近所言外书则非正法也而法师品又曰若说世间经书治世语言资生业等皆顺正法自是观之则声音语言岂有实相哉此土惟枣柏大士得解一切众生语言陀罗尼其论华严经也则曰文殊师利居东北方清凉山者艮卦也艮为小男主东北方故艮为小男为童蒙为文殊常化凡夫启蒙见性及本智之初首故又与普贤俱在东方卯位卯为震卦也震为长男又像日出东方春阳发萌无物不生无物不照理智双彻体一无二如日出东方无物不照春阳发萌无物不生以根本智差别智无别体用生万行故子为佛位丑为信位寅为十住卯为十行辰为十回向已为十地午为等觉未为晦明入俗同俗化迷申酉戌亥为所化此真入辞无碍三昧游戏于众生语言陀罗尼者也而义学之师闻之竖毛丧气盖龙象蹴踏非驴所堪也。

　　无尽居士论曰如来既付嘱若经卷所住之处皆应起塔供养宿王华菩萨即问药王菩萨云何游于娑婆世界佛告宿王华乃往过去无量劫有佛号日月净明德彼佛为一切众生喜见菩萨等说法华经是一切众生喜见菩萨乐习精进满万二千岁得现一切色身三昧以种种香华供养已又以香油灌身然以供养命终于此佛国化生于净德王家而白父言我先供养日月净明德佛闻说法华经八百千万亿那由他等偈即往作礼偈赞彼佛彼佛灭后收舍利起八万四千塔又然两臂供养发誓愿言我舍两臂必得佛金色之身作是誓已臂复如本尔时喜见即药王菩萨是也于时会中闻说药王菩萨本事品者所得功德无量无边而况于亲为药王乎供养奉事若行舍爱所获报身如此然犹未离有为之果不如受持此经一四句偈其福最多此我佛嘱累之至也。

　　妙法莲华经合论卷第六

　　音释

　　王相

　　(下去声)。

　　稀

　　(音喜)。

　　诟

　　(讦候切)。

　　施金

　　(上去声)。

　　洎

　　(音冀)。

　　丧

　　(去声)。

　　参差

　　(上丑林切下叉宜切)。

　　更七

　　(上平声)。

　　能间

　　(去声)。

　　龁

　　(下没切)。

　　媪

　　(乌晧切)。

　　湩

　　(睹勇切)。

　　无间

　　(去声)。

　　搦

　　(女卓切)。

　　无间

　　(下去声)。

　　蹴

　　(子六切)。
卍新纂续藏经第 30 册 No. 0603 法华经合论


　　妙法莲华经合论卷第七

　　经　姚秦三藏法师　鸠摩罗什　译

　　论　宋宝觉圆明禅师　慧洪　造

　　(附论)　宋丞相无尽居士　张商英　撰

　　妙法莲华经妙音菩萨品第二十四

　　尔时释迦(至)甚深智慧。

　　论曰放大人相肉髻光明者开示顶法故及放眉间白毫相光者显发中道义故顶法无上而覆以肉髻无自见相无他见相故眉间毫相不高不下而适于中故前文佛亦放眉间白毫相光止照东方万八千土此则加以肉髻之光遍照东方至百八万亿那由他恒河沙等诸佛世界盖其广大殊胜十倍过之也问曰肉髻之光广大殊胜足矣何必更放眉间之光乎曰欲显发中道义则示因缘果报灵验之瑞耳如前所论如是因缘果报本末究竟等者非为中道义为第一义也如前所放眉间毫相光者密示无量义处三昧之体如人以指指月也而今放眉间毫相光者显示因缘果报灵验之瑞又如以指月之指染羹也若谓此指但可指月不可染羹则陋矣妙音菩萨因中以十万种伎乐供养云雷音王佛故今成菩萨号妙音又以八万四千宝钵为施故今获种种三昧眷属庄严又以解一切众生语言陀罗尼故今得一切色身三昧其因果报施之清净非止如此而已夫大人相者大相海也有三十二种大人之相八十种随形之好较其胜异自足至顶倍倍增胜遍体毛孔功德不及一好众好功德不及一相众相功德不及眉间毫相功德而肉髻功德冠于诸相此净业之相从弟子孝顺其师所致而放此光所召弟子则又知染羹之指或可以捻杨柳枝也其因果报施之清净又非止于如此而已诸佛国土皆以金绳界道宝树行列而为庄严独此佛国唯以净光庄严岂妙音菩萨所成就法因中清净殊胜而致然邪宝钵清净之器一切众生语言陀罗尼无分别智之光也维摩经曰因其心净即佛土净夫岂不然哉。

　　得妙幢相(至)药上菩萨。

　　论曰此十六种三昧十地菩萨所游行处唯证乃知其未证者但以一切圣教而知如道路之人闻从都邑来者说纷华盛丽虽非目见犹贤于不闻唐僧窥基者曰妙幢相者如幢高显众德庄严故法华者达一佛乘法故净德者断杂染得胜德故宿王戏者如星之光明如王之游戏以是三昧开悟众生故无缘者即灭尽定无所缘定离攀缘故智印者以智为印印三世一念无始终故解众生语言者即词无碍定离一切分别故集一切功德者即集福王定得如意自在故清净者能生七净九净四净等故四净则所谓所依净所缘净及心净智净也神通游戏者即资发变化定以能起大神通故慧炬者照明真俗诸境界故庄严王者能具内外庄严故净光明者放神光故净藏者含众德故不共者不共二乘得故日旋者如日之明遍照四生故三昧者正定也华严论曰冬至之月为一阳十二月为二阳正月为三阳则三为定也方五蕴冥昧未有分别时则昧为定也圆觉经又曰三昧正受则于正定中不受诸受故。

　　尔时净华(至)那由他佛。

　　论曰文殊师利菩萨于耆阇崛山释迦牟尼佛法座之前见八万四千莲华皆众宝所成就光明开敷问佛所以发现此瑞而佛告之曰有妙音菩萨者当自净华宿王智佛国而来也于是文殊师利有愿见妙音之意而致词焉佛许之曰多宝佛当为汝现其相即时多宝佛谓妙音曰文殊师利欲见汝身自是观之则多宝佛盖与妙音周旋之旧也不然何以能与文殊为地哉已而妙音见释迦牟尼佛则有词曰久灭度多宝如来在七宝塔中来听法不又致辞于多宝如来曰安隐少恼堪忍久住不乃白释迦牟尼佛曰我今欲见多宝佛于是佛语多宝如来曰妙音菩萨欲得相见自是观之则妙音方藉释迦牟尼佛为之先容以求见多宝如来则盖雅未相识矣文殊则求于多宝愿见妙音而妙音则求于释迦转语多宝则其不相知明矣然前则尝与妙音相语是其已相识亦明矣释迦多宝之两佛文殊妙音之二菩萨既已相语矣而不相知经之旨其安在哉曰皆象也亦此品叙因缘果报灵验之瑞然因缘果报之相皆无生之相故也何以知之华严经文殊师利问觉首菩萨言佛子心性是一云何见有种种差别所谓往善趣恶趣诸根满缺受生同异端正丑陋苦乐不同业不知心心不知业受不知报报不知受心不知受受不知心因不知缘缘不知因智不知境境不知智时觉首菩萨以颂答曰仁今问是义为晓悟童蒙我如其性答惟仁应谛听诸法无作用亦无有体性是故彼一切各各不相知譬如河中水湍流竞奔逝各各不相知诸法亦如是亦如大火聚猛𦦨同时发各各不相知诸法亦如是又如长风起遇物成鼓扇各各不相知诸法亦如是又如众地界展转因依住各各不相知诸法亦如是眼耳鼻舌身心意诸情根以此常流转而无能转者法性本无生亦现而有生是中无能现亦无所现物眼耳鼻舌身心意诸情根一切空无性妄心分别有如理而观察一切皆无性法眼不思议此见非颠倒若实若不实若妄若非妄世间出世间但有假言说以是颂证因缘果报灵验之瑞弗差毫发而求其作用体相皆不可得文殊根本智也一切众生因之而迷因之而悟圆觉会中首问本起因地法行者也释迦报身佛也般若会上谓众曰我于一切法无所执故报得常光一寻者也释迦文殊则因缘果报之象而不相知因缘果报之无生也多宝如来寂灭之体自心之象妙音菩萨清净之行无作妙力净业之象然亦不相知心不知业业不知心而心与业皆无生也。

　　华德汝但见(至)得法华三昧。

　　论曰于此叙一切色身三昧一切色身三昧者所证之法而以妙音菩萨为能证之人故经言善男子其三昧名现一切色身妙音菩萨住是三昧中也盖慈善根力冥熏法界故能不动真际应迹十方经言妙音菩萨其身在此而是菩萨现种种身为诸众生说是经者推涅槃经三机之义若合符契所谓圣行天行梵行为三种慈悲妙音于此三机能圆应之故言或现梵王身或现帝释身或现自在天身乃至或现优婆塞优婆夷身者以天行慈悲应其机而令其各各自然见如是身也又言或现长者居士妇女身或现婆罗门妇女身乃至摩睺罗伽人非人等身而为说是经诸有地狱饿鬼畜生及众难处皆能救济乃至于王后宫变为女身而说是经者以圣行慈悲应其机而令其各各自然见如是身施是无畏事也又言若应以声闻形得度者现声闻形而为说法应以辟支佛形得度者现辟支佛形而为说法乃至如是种种随所应度而现其形乃至应以灭度而得度者示现灭度者以梵行慈悲应其机而令其各各自然见如是身也是所谓现一切色身三昧皆依慈善根力故华严经曰诸菩萨摩诃萨以一念智普知三世一念遍入一切三昧如来智日常照其心于一切法无有分别了一切佛悉皆平等如来及我一切众生等无有二知一切法自性清净无有思虑无有动摇而能普入一切世间离诸分别住佛法印悉能开悟一切众生所言无有思虑无有动摇者即妙音菩萨其身在此之意也所言而能普入一切世间者即而是菩萨现种种身处处为诸众生说是经之意也。

　　无尽居士张商英论曰宣说此经不离六根合掌恭敬以身说法也作是思惟以意说法也瞻仰世尊以眼说法也闻未曾有以耳说法也闻香悉知以鼻说法也宣说显示舌说法也六门说法苟非舌出妙音耳闻普闻则开示悟入于斯路绝此妙音菩萨观世音菩萨二品所以次于嘱累之后也佛放大人相肉髻光及眉间白毫相光遍照东方百八万亿那由他恒河沙等诸佛世界过是数已有世界名净光庄严其国有佛号净华宿王智有一菩萨名曰妙音久已成就百千万亿诸大三昧白彼佛而来礼拜亲近释迦佛及见文殊药王勇施宿王华等菩萨前此放光止于万八千今放光百倍而又倍之者光愈远世界愈不可穷非妙音孰宣之哉故于普门品曰妙音观世音梵音海潮音此二菩萨现一切天龙四众等应身说法功德略同盖说而知之闻而修之所以成此经之终也观世音以闻思修入佛法不曰闻而曰观所谓耳如眼眼如鼻鼻如舌一根返源而六根解脱矣。

　　妙法莲华经观世音菩萨普门品第二十五

　　尔时无尽意(至)皆得解脱。

　　论曰一切音声语言之相从耳所闻之境一切形色分别之相从眼所见之境是诸众生无始戏论六妄分隔而成于自分境不相逾越而经言观其音声皆得解脱则是以眼观声音语言之相也声音语言之相若可以眼观而了别则形色差殊之相亦可以耳闻而成就矣耳不可见形色差殊之相则眼岂能观声音语言之相乎而名为观世音者根境俱绝非特见闻之境俱绝而已凡六根所对之境皆然故言皆得解脱也首楞严经曰观世音菩萨即从座起顶礼佛足而白佛言世尊忆念我昔于无数恒河沙劫于时有佛出现于世名观世音我从彼佛发菩提心彼佛教我从闻思修入三摩地初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前问曰何以分生灭寂灭乎曰如钟鼓俱击而不同知此不同者即生灭之法也然知钟非鼓鼓亦非钟两者之声同时而不相参即寂灭也问曰观世音之名义幸已闻其旨然劝请说法菩萨名无尽意其必有谓也邪曰示度生必乘愿力故尔阿差末经曰菩萨行六波罗蜜四摄法等种种妙行誓度众生众生界尽菩萨之意乃尽众生未尽菩萨之意无尽故名无尽意也。

　　若有持是(至)巍巍如是。

　　论曰修多罗曰假使百千劫所作业不亡因缘会遇时果报还自受则经之所叙遭水火之焚溺入罗刹之鬼国临形致寇锁禁桎梏经历险难虎狼蛇虺之怖邂逅冤仇咒咀毒药之厄皆其定业会遇因缘者也而经言诵持观世音名皆得解脱审如此义则百千劫不亡之论为非若如百千劫不亡之论则此义可疑也何以明之曰涅槃经曰未入佛法名决定业已入佛法名不定业金刚般若经曰若有善男子善女人受持读诵此经若为人轻贱是人先世罪业应堕恶道以今世人轻贱故先世罪业则为消灭当得阿耨多罗三藐三菩提夫所谓业者果何物哉若有决定则不可转重以为轻而登佛果矣方其未受持经则有恶道可堕则涅槃经所言未入佛法者也及其既受持经矣则有佛果可得则涅槃经所言已入佛法者也自是而观之则业之体相遂离生灭如空中华而瑜伽论又曲折其词曰业有二种一定异熟业谓思业若作若增长业二不定异熟业谓故思已作而不增长故思已作犹言悔作之也盖诸作不增长业若无追悔不修对治当可受果名增长业若追悔等则名不增长然则于所作不亡之业会遇险难之中称观世音菩萨名者追悔之谓也菩萨之爱念苦难众生如慈母之不忘念其亡子子佚荡不归无怀仰慈母之意则百年莫由相见亡子猛省念母疾驰而返则见慈母必矣众生之哀号于菩萨大悲愿力其忍不一援手哉首楞严三昧经曰佛告坚意有一药树名曰除灭大军斗时有无量人为毒箭所中是时良医持药王树用涂鼓面于众人中击之出声无量毒箭一时自拔诸佛菩萨住首楞严三昧力故有人称名怀念之者无量罪垢自然除灭如一醍醐能愈众患经言观世音菩萨摩诃萨威神之力巍巍如是者首楞严三昧之力欤。

　　若有众生(至)福德之利。

　　论曰弥勒菩萨曰贪瞋嫉妒放逸憍慢自以为明不知是暗放逸味着欲而加贪多于淫欲者也嫉妒为执碍而加憍慢多于愚痴者也瞋而恚则多于瞋者也三者皆喑相众生颠倒反以为明观世音亦名光世音能以智慧破诸结业之暗故经偈曰无垢清净光慧日破诸暗宝积经曰佛言譬如然灯一切黑暗皆自无有无所从来去无所至非东方来去亦不至南西北方四维上下不从彼来去亦不至而此灯明无有是念我能灭暗但因灯明法自无暗明暗俱空无作无取如是迦叶实智慧生无智便灭智与无智二相俱空无作无取迦叶譬如千岁冥室未曾见明若然灯时于意云何暗宁有念我久住此不欲去邪不也世尊若然灯时是闇无力而不欲去必当磨灭如是迦叶百千万劫久习结业以一实观即皆消灭其灯明者圣智慧是其暗相者诸结业是故经言若有众生多于淫欲常念恭敬观世音菩萨便得离欲若多瞋恚常念恭敬观世音菩萨便得离瞋若多愚痴常念恭敬观世音菩萨便得离痴谓是故也问曰然则何以求男女者亦随愿而获邪曰此无作妙力自在成就者也夫无作妙力无生灭相但应众生自心清净则能随其所愿使之成就智严经曰譬如大地琉璃所成帝释毗阇延宫殿供具等影现其中阎浮提人见琉璃地诸宫殿影合掌供养烧香散华愿我得生如是宫殿我当游戏如帝释等彼之众生不知此地是宫殿影乃布施持戒修诸功德为得如是宫殿果报文殊师利如此宫殿实无生灭以地净故影现其中彼宫殿影亦有亦无不生不灭菩萨无作妙力实无生灭所求男女之影亦有亦无但以女人心净故能现也无生无灭则无与无夺亦有亦无心净则见不净则无故经言常念恭敬者所求必获也。

　　无尽意菩萨(至)施无畏者。

　　论曰妙音菩萨以解一切众生语言陀罗尼得现色身三昧而观世音菩萨以闻思修入三摩地故对现色身皆非意识所到之境唯慈善根力之所成就涅槃经曰我欲涅槃于初发足向拘尸那城有五百力士于其中路平治扫洒中有一石众欲举弃尽力不能我时怜愍即起慈心彼诸力士寻即见我以足拇指举此大石掷置虚空还以手接安置右掌吹令碎粖复还聚合令彼力士贡高心息即为略说种种法要令其俱发阿耨多罗三藐三菩提心善男子如来尔时实不以指举此大石在虚空中还置右掌吹令碎粖复合如本善男子当知即是如来慈善根力令诸力士见如是事此则三十二应身所以圆具也问曰何以谓之应以此身得度者即现此身而为说法乎曰唐文宗嗜蛤蜊大和中沿海官吏先时递进人亦劳止一日御馔中有不可擘者帝以其异即焚香祷之俄变为菩萨形梵相具足乃贮以金粟檀香合覆以美锦赐兴善寺令众僧瞻礼因问群臣斯何祥邪或言太一山僧惟政者于佛法博闻强识于是召至问其事对曰臣闻物无虚应此乃启陛下信耳故契经曰应以此身得度者即现此身而为说法帝曰菩萨身则已现然未闻说法政曰陛下睹此为奇瑞而敬信之乎帝曰朕实深信惟政者贺曰陛下已闻法竟于是皇情欣悦得未曾有诏天下寺院各立观世音像以答殊休又问曰何以谓之施无畏者宋僧求那䟦罗者此云功德贤中天竺人也以元禧十二年至建业为南谯王义宣所敬王有逆谋谏之至流涕王虽不听亦不敢怒梁山之败堕江水中一心诵观世音菩萨手捉竹杖顾见童子牵其衣曰汝小儿乃能尔邪即及岸脱衲衣欲赏之而童子忽失所在呜呼菩萨之出文宗御馔童子之牵衣求那䟦罗衲衣何自而至哉。

　　无尽意菩萨(至)三菩提心。

　　论曰谓之法施珍宝璎珞者非世之璎珞也璎珞庄严之具也无尽意欲施之言仁者愍我等故受此璎珞者着其愿之至也观世音即时愍诸四众及天龙人非人等受其璎珞者示其悲之相也如经前文释迦牟尼佛入多宝佛塔并座而坐者示生而无生之象多宝佛久已灭度而言为听法华经来者灭而不灭之象夫生而无生灭而不灭则自心之体法身佛也无尽意则大愿也而又着其愿之意观世音则大悲也而又示其悲之相而璎珞则庄严之具经之旨其以悲愿庄严法身也欤何以深切着明也故言受其璎珞分作二分一分奉释迦牟尼佛一分奉多宝佛塔者如此。

　　无尽居士论曰胜彼世间音者出世之音也慈眼视众生者闻其音而观之也无尽意闻说观世音菩萨因缘以璎珞上观世音观世音顺佛敕而受之分作二分一分奉释迦牟尼一分奉多宝佛塔此则慈悲救苦之功归于二佛而持经功德不必重以言宣也妙音来往品者说之者或语或默故也观音普门品者闻之者无灭无生故也二品相须则此经广布矣。

　　妙法莲华经陀罗尼品第二十六

　　尔时药王(至)得无生法忍。

　　论曰旧疏曰昔有窭人之子智而多瞋逃至他国以有智故谒其国王绐之曰我亦邻国之王子也以失爱于父王流离失所而归大王大王幸哀怜之彼国王爱其舌辩又闻其亦王者之子使沐浴衣冠与子弟游久之以女妻之女难其多瞋俄闻有客自其国来遣人问窭人子之家世且告之曰吾夫好瞋柰何客默笑祝之曰若当瞋时即为说偈曰毋浪游他国欺诳一切人食粗亦常事何必故作瞋窭人子方瞋妻即前跪说此偈于是默然不复瞋然其妻及余人但闻其偈不知其意咒亦如是谓之密默语非也又曰如王有所欲即索先陀婆如欲饮水先陀婆即汲水以献之如欲乘马先陀婆即驭以献之在𨑲之臣属皆莫能知之而有智之臣独知之咒亦如是亦非也然则何以谓之咒哉曰陀罗尼者总持也天亲菩萨曰以念慧为体以少略密无义文字神力所加灵验莫测此说近矣如涉公为符坚致雨以咒为檄以檄其龙龙为下钵中而雨随至龙则有情识者也如佛图澄以咒为石勒致奇瑞而青莲辄华钵中青莲则无情识者也龙可檄而至莲其可檄而华哉若以有思惟心筹量是事非愚即狂呜呼岂无心无理乃能得万物之情欤岂特万物之情天地鬼神亦莫能违也而佛于恶世弘经者谓菩萨当护持之而药王勇施二菩萨毗沙门天王持国天王及罗刹女毗蓝婆等皆愿以咒守护者岂非以其为少略密无义文字而神力所加者乎。

　　无尽居士论曰陀罗尼者此云总持皆是先佛所说威灵不测谓之神降制诸魔知其所由谓之咒药王得之于六十二亿恒河沙佛勇施菩萨得之于恒河沙佛持国天王乾闼婆众得之于四十二亿诸佛毗沙门天王十罗刹女与鬼子母各于佛前说咒拥护读诵受持是经者若不如是魔强法弱岂可久住于世间哉。

　　妙法莲华经妙庄严王本事品第二十七

　　尔时佛告(至)二名净眼。

　　论曰华严论曰为真智慧无体性不能自知无性故为无性之性不能自知无性故名无明金刚藏菩萨曰不了第一义故号无明将以真智慧本无性故不能自了是以诸佛更须示现出世说法利乐人天本无众生可度既先贤得道利乐世间明知真智要得了缘方能现也问曰谁为了缘乎曰唯善知识是众生成佛了缘如下文曰当知善知识者是大因缘所谓化导令得见佛然善知识之示教善利当用四法以摄化一切众生使其淳熟乃可入道一名利行二名布施三名爱语四名同事经于此品示其法故言云雷音宿王华智佛者利行也有王名妙庄严者布施也其王夫人名净德者爱语也有二子一名净藏二名净眼者同事也何以知之曰以经辞意之着知之所谓利行者利他人之行也云含润以慈致雨雷音怒以威发生故言云雷音舒光所以破暗开敷所以结实故言宿王华智宿王谓月天子也以是知利行为云雷音宿王华智佛也所谓布施者舍所甚难也金刚般若论曰施二种报未来有大福德于今众美归往福德则庄严义众美归往则王者义以是知布施为妙庄严王也所谓爱语者卑柔巽顺故以夫人言之爱人以德而语和美故言爱语以是知爱语为净德夫人也所谓同事者非独善者必与人同故言二子深藏若虚故谓之藏晓了无惑故谓之眼以是知同事为净藏净眼也此释其象耳至于深义则见于下文杂阿含经云善知识者如贞良妻善知识者如宗亲财善知识者如商主导善知识者如子卧父怀盖妻贞良则爱其夫非爱语乎财出于宗亲则不匮非布施乎商主导之则必有以利我非利行乎子卧父怀则信之至也非同事乎。

　　是二子有(至)微妙之色。

　　论曰四摄深义愿遂闻之曰所谓同事而经必言二子者如前文长者之念穷子则曰密遣二人无威德者经必言生邪见家者脱珍御服着弊垢衣执持粪器状若所畏之谓也六波罗蜜者三乘菩萨不刊之行修多罗名曰六度此经独于净藏净眼所行之行六度之外增方便波罗蜜岂同事化人者必以方便为先乎此则件唱其名至于为其父现十八变令其父王心生信解则施其方便之用也经必言二子化其父王舍邪见已即白其母俱求出家者盖同事方便权也权以济事事济则舍之固其所也所谓利行而经必言彼佛欲导妙庄严王及愍念众生故说法华经者利他无先以法利相济故又言彼佛为王说法示教利喜王大欢悦乃至于四众中称其精进受记其成佛终告之曰善知识是大因缘所以开发激劝而安慰之者皆利他之行也所谓爱语而经必言母告子言汝父信受外道深着婆罗门法而嘱令当现神变幸其见之必发信心者爱其夫之至也然不自化其夫必语其子令往化之者其爱语之指也所谓布施而经必言时父见子神力如是心大欢喜得未曾有者悔其归向之晚之辞也于是妙庄严王与群臣眷属俱净德夫人与后宫婇女俱其王之二子与四万二千人俱一时共诣佛所者净德夫人及王二子皆正见者王今与之俱至佛所则舍邪见而归正法之意见于此矣施有二种谓财施法施也舍其所学婆罗门法则法施也解颈真珠璎珞价直百千以散佛上则财施也经必言尔时妙庄严王及其夫人施真珠璎珞则是布施而及爱语岂非爱语亦布施之法类耶谓以美辞至意生其善心故经言真珠璎珞于虚空中化成四柱宝台者布施必生慈悲喜舍四无量心何以知四柱宝台为四无量心之象如前文方便波罗蜜之下便言慈悲喜舍乃至三十七品助道法故也台中有宝床者于是四无量心当以法空为座言床则座之辞变也敷百千万天衣者又当以忍辱深自覆护之耳问曰布施而以慈悲喜舍助发之足矣更令观法空持忍辱何也曰施之行为难若住心则退堕舍利弗初欲修六度发心施内外所有忽一婆罗门从求眼睛舍利弗欣然取以付之婆罗门辄以投于地曰我以为宝珠光明可爱不知其腥血弹耳以脚践碎之而去于是舍利弗念曰不用则已何至脚坏践之也因是退堕四十劫若能观法空持忍辱而以慈悲喜舍助发施心则名不住相布施故言有佛结加趺坐施大光明金刚般若经曰须菩提若菩萨心住于法而行布施如人入暗则无所见若菩萨心不住法而行布施如人有目日光明照见种种色此其证也。

　　时云雷音(至)得法眼净。

　　论曰经言其王即时以国付弟与夫人二子并诸眷属于佛法中出家修道者谓四摄法皆众生所欲因其所欲而施方便化令成佛故维摩经曰先以欲勾牵后令入佛智布施之心非同事教化罕能自发借能自发亦宿世善知识劝导熏习之力成熟所致非爱语称赞莫能辅助激其勇锐故经言王出家已乃至二子者是我善知识为欲发起宿世善根饶益我故来生我家然二子之能施是方便盖其母净德夫人其实使之问曰妙庄严王于此赞佛佛三十二大人之相八十种随形之好独称肉髻之光明照其眼眉间毫相映其口何也曰以此品亦示因缘果报故也故经言妙庄严王岂异人乎今华德菩萨是其净德夫人今佛前光照庄严相菩萨是乃至其二子者今药王药上菩萨是也如肉髻光明示顶法微密唯佛能见故称眼眉间毫相示中道义则因缘果报所以巧譬善导之者未能忘言故又称口也问曰前文或曰得一切众生语言三昧或曰得无生法忍或曰得法华三昧或曰得现色身三昧或曰发无等等阿耨多罗三藐三菩提心独此品但曰八万四千人远尘离垢于诸法中得法眼净而已何也曰以此证知所示者四摄法耳四摄之法方便导助之权故其得之者不过远尘离垢于诸法中法眼清净耳无尽居士论曰甚矣正法之难信难解也既示之以罪福之报又示之以神通自在之力举药王身命布施之因以昭其供养之果集妙音殊妙眷属以起其希有之心发恶趣鬼神誓愿说咒以固其护持之力可谓叮咛审谛矣犹以为未也故又因会中药王药上菩萨举其宿命以告敕大众云雷音宿王华智佛者往古无量不可思议劫之佛也云雷音者德荫万物声震十方者也宿王者宿植善根而至尊也华智者开敷妙慧以严智体者也有王名妙庄严者虽学外道而聪利易化也其夫人曰净德者清净不染可以导引也有二子一名净藏一名净眼净藏者净而包含者也净眼者净而遍照者也王学外道而二子出家此则过去受佛付嘱护持法华经者以愿力故来为父子情亲语通善巧引导回其邪心破其邪见然后父母二子及其臣民眷属婇女反然欢喜知佛难值如优昙钵华相与出家当作娑罗树王佛而二子者今药王药上是也如是则佛说妙庄严王本事品时八万四千人远尘离垢于诸法中得法眼净不其然乎。

　　妙法莲华经普贤菩萨劝发品第二十八

　　尔时普贤(至)等陀罗尼。

　　论曰智度论曰普贤菩萨一一毛孔常出诸佛世界及诸菩萨遍满十方以化众生无的住处则普贤菩萨为难见难知也而此经乃言普贤菩萨以自在神通力威德名闻与大菩萨无量无边不可称数从东方来则普贤菩萨又若易知易见也经之旨安在哉曰菩萨之于一切众生以悲愿之力故无所弃遗虽至愚暗者仅别方隅亦可授法非必奇英神颖者也如学者不识文殊普贤及观世音之义则问其师师曰汝识东方乎万物发生之始如万行之增长此普贤住处也又曰汝识西方乎万物肃杀之所以悲救之此观世音住处也又曰汝识东北方乎东北万物之所终始之位如因智而迷因智而悟此文殊住处也以是观之皆言其所易见易知所以劝发之若示之以高深昭之以微妙则彼将望崖而返尚何能悦闻而愿从之耶推智度论所言普贤无的住处以信华严论所示曰十地道满见普贤行以十地中三昧三度倍倍入无量三昧毕竟不见普贤身及所有境界况如来果后常行普贤行十方国土悉遍于中功德如何可见哉则果难见难知也经言是人若行若立读诵此经乃至若坐思惟此经我皆乘六牙白象王与大菩萨俱诣其所现身于其人前何十地菩萨入无量三昧乃不能见而凡夫众生四威仪中读诵受持法华经便能见之耶呜呼是亦易见易知之意也宋僧普明者精严诵持不舍昼夜每至此品必见菩萨乘白象王与诸眷属威光照曜现于其前菩萨岂欺予哉所言法华三昧旋陀罗尼者诸佛甚深境界谓如走波回旋而为涡则必极深处也亦名旋𣸪海三昧无量三昧中之王也乃言以见我身故即得之岂佛甚深三昧三贤十圣菩萨莫能测知而以一见普贤则便得之乎此又以易解之语劝发之也经言我于宝威德上王佛国遥闻此娑婆世界说法华经则是已闻之矣及见佛则为俱来菩萨勤请曰愿佛当为说之此又晦其广大无量神通之力百千微妙三昧知见之力而示以未闻之相以劝发之也凡此皆普贤所行之妙行一切菩萨莫能知其意而佛独知之故告之曰善男子善女人成就四法于如来灭后当得是法华经一者为诸佛护念二者植众德本三者入正定聚四者发救一切众生之心夫诸佛护念则志乐佛乘者也植众德本则集诸善法者也入正定聚则常不忘念者也发救一切众生之心则有净愿者也新学菩萨于是四法如人之饮食服用不可一日缺者何待佛言而后知耶忧学者以为易解易知而莫肯遵奉故曲折之耳晋僧耆域者天竺人也以惠帝时至洛阳久之会洛中乱将西归僧竺法行请曰愿乞一言终身行之乃集道俗升座曰守口摄身意慎勿犯众恶修行一切善如是得度世言讫默然法行曰愿闻所未闻之法若此偈八岁童子能诵之域笑曰八岁能诵百岁不行不行而诵之何益哉人皆知敬得道者不知行之自得道于是掣肘径去域可谓知授法之要得佛菩萨之遗意者也。

　　世尊若后世(至)衣之所覆。

　　论曰经叙受持读诵修习书写而正忆念者则亲见佛而闻法者也谓于此经不忘念则为见佛见佛为难况复口闻经典况复得佛赞叹况复受其摩顶况复蒙以衣覆盖爱念亲信悲怜保护之至也华严经曰德云比丘语善财童子曰我得忆念诸佛智慧光明门以止心勿念妄想不生正慧现前名为忆念以正慧与一切诸佛无相妙理合故以此无相正慧现前普照心境身见边见等五见总亡万境虚寂见亡业谢名为光明故言忆念诸佛智慧光明门所谓则见释迦牟尼佛者身合也所谓如从口闻者语合也供养释迦牟尼佛者意合也呜呼能不忘念则与佛身语意合学者当尽心焉。

　　如是之人(至)作礼而去。

　　论曰此段经文义大略如安乐行品盖佛最后清净明诲也外道经书手笔诫勿贪著者以其于正忆念为渗漏耳譬如近城之乳乳味淡故诸恶境界诫勿亲近者以其是障道增上之缘恐缘差故佛之意惟欲汝山间林下经行燕默破衣坏衲随缘粥饭其心自然清净其身自然闲暇此随顺法华三昧之要门也经言如是之人心意质直正忆念有福德力渠不信夫。

　　无尽居士论曰世尊说法文殊普贤未尝不在独此法会十方无量无边诸大菩萨皆集而说法已竟普贤菩萨始从东方宝威德上王佛国来听受又问善男子善女人于佛灭后云何能得是经佛告普贤如来灭后成就四法当得是经一者为诸佛护念二者植众德本三者入正定聚四者发救一切众生之心如是成就必得是经然则不待受持读诵解说而得之则行此四法不求经而经自得矣此普贤请问于佛而劝发后人也佛言若法华经行阎浮提有受持者应作是念皆是普贤威神之力阎浮提者乃吾此一天下也昔思大和尚于法华经不通利梦普贤乘六牙白象来摩其顶遂证法华三昧此乃行于阎浮提之感应欤。

　　妙法莲华经合论卷第七(终)

　　音释

　　窭

　　(郎自切)。

　　绐

　　(佗亥切)。

　　妻

　　(去声)。

　　No. 603-B 重刻妙法莲华经合论䟦语

　　宋觉范洪禅师有法华论行于世达观师为余言之构之十年矣而不得余于觉范著述已得披睹僧宝林间智证诸书爱其议论直截痛快能为人解粘去缚独不见是书慕之颇切一日诣楞严静室达观师出以示余云得之精严僧舍余喜甚欲狂不意至宝再耀于世因得尽读之夫世尊出现为说法华诸大弟子等得受记莂为悟法华然莲华是喻至于孰为妙法则七轴文字中竟无一语说破欲于此旁施注脚大难大难觉范此论大都就自己所悟印正法华横说竖说无不如意而亦未尝有一语说破读是论者当从不说破处猛着精采忽然拶破灵山一会俨然未散始信觉范老人婆心太切若束于教者见其眨驳人师操戈相向遗其天机而索其玄黄牝牡岂敢谓尽无哉每品末有张商英附论一篇议论亦直截可喜足以羽翼觉范镂版完达观师已先期北去是书流通想见其欣欣于数千里外也时。

　　明万历己酉冬十一月晦日净心居士冯梦祯书于净业堂
