卍新纂续藏经第 25 册 No. 0480 金刚经观心释


　　No. 480

　　金刚般若波罗蜜经观心释

　　菩萨沙弥　智旭际明　述

　已申如实不空义　　如如演说不取着
　摄彼名句及文身　　融归一念成观行

　　金刚者。喻现前一念心也。譬如金刚。体则无上至宝。相则纯净无杂。用则广能利益。现前一念。亦复如是。体即法界。相无尘染。用遍一切。复次现前一念。即是金刚。世间金刚之宝。假心为喻。乃世宝似心。非心似世宝也。此现前一念金刚之心。即三般若。法界真体。名为实相。无尘染相。名为观照。遍一切用。名为文字。达此一念三般若者。名波罗蜜。以即三德究竟之彼岸故。此一念性。亘古亘今常不变故。可轨持故。一切圣贤由此得成诸道果故。即名为经。

　　复次。现前一念之性。从来不异。名如。此外更无别法。名是。统摄自在。名我。了了印境。名闻。十世古今不离当念。名一时。虚灵绝待。名佛。竖穷横遍。名在。含育出生一切诸法。名舍卫国。但悟惟心。能降魔外。名战胜。功德之林。名树。性具功德。周给一切。名给孤独。万善所集。名园。

　　复次。现前一念。当体常遍。名大。出生福慧。名比丘。诸心心所相应。名众。一念具足百界十如。为千。自行化他。十善各各互具。为二百。五根。五力各各互具。为五十。犹如海印炳现。无前无后。名俱。

　　复次。无有一法出过于心。名为世尊。一切时中。常应观察自心。名食时。自心本具惭愧法忍。名衣。自心事理和合相应。名钵。历阴界处观察理性。名入城乞食。于一一法得见理性。名次第乞已。会事归理。名还本处。观理究竟。名饭食讫。全修在性。名收衣钵。福慧明显。名洗足。证于第一义空。名敷座而坐。

　　复次。相应解心所。名须菩提。此解有殊胜力。名为长老。诸心所中能为导首。名为在大众中。不取空证。名从座起。顺方便道。名偏袒右肩。右膝着地。权不异实。名为合掌。如理观察。自觉圣智境界。名恭敬白佛。心性不可思议。故名希有。无量众善。名诸菩萨。众善不离一心。名善护念。一心具行众善。名善付嘱。一念照性。名善男子。一念寂性。名善女人。依寂照体。起寂照用。名为发菩提心。用如其体。名为应住。永离昏扰。名为降伏其心。心之理性随解现故。名佛告须菩提。如理而观。观即如理。名善哉善哉。

　　复次。现前一念。具足无量染净种子及现行故。名为一切众生之类。无明覆蔽。名为卵生。隐覆含藏。名为胎生。爱取所润。名为湿生。非有现有。名为化生。心生像生。名为有色。觅心无像。名为无色。种种攀缘。名为有想。攀缘无性。名为无想。所缘不实。名非有想。能缘不断。名非无想。无明妄想本性空寂。名为无余涅槃。了妄不生。名为令入灭度。一心不生。万法无咎。譬如翳除。空华悉殒。名为灭度无量无数无边众生。华性本空。非今始灭。名为实无众生得灭度者。于一念中。妄计宰主形相众缘相续。名我等四相。迷空计华。名非菩萨。

　　复次。心无心相。名无所住。念念出生。名之为行。不取一法。名为布施。不染一法。名为持戒。不碍一法。名为忍辱。不舍一法。名为精进。不动一法。名为禅定。不昧一法。名为智慧。不坏一法。名为福德。不见一法有分剂相。名如虚空。不计一法异于般若。名如教住。

　　复次。现前一念。体即法界。名非身相。本原真如。名为如来。由观心故。不毁三业。名为持戒。质直柔和。名为修福。一念觉故。名为一佛。念念相续。至无量念。善觉悟故。名为无量佛所种诸善根。本觉之性。印持摄受诸修德故。名为如来悉知悉见无量福德。了心无相。名无四相。行无相善。名无法相。离一切恶。名为无非法相。谛喻彼岸。观智喻筏。安住实谛。观解亦绝。名为法尚应舍。

　　复次。现前一念。即如来故。亦即菩提。不应如来得于如来。不应菩提得于菩提。以能得所得。能说所说。皆是即心自性。无能所故。此心之性。即无为法。一切圣贤。不离心性有修证故。现前心性。即名为经。是法是常。无变坏故。一切诸佛及菩提法。无不依于心性而施设故。若达心法。即知佛法。亦知一切众生之法。三无差别。非别更有诸佛法故。

　　复次。现前一念。即是法界。无内外故。故无出入。亦无往来。无道无果。无欲无离。无喧无寂。名为四果阿兰那行。复次。现前一念。光光相续。名为然灯。万法所依。名为佛土。遍满自在。名为大身。福田所宗。名为塔庙。一体三义。名金刚般若。究竟秘藏。名波罗蜜。如理观心。名奉。观成不失。名持。自此以后。虽有种种名句文身。以义摄取。亦复不离现前一念。可以意知。不复委释。

　如是微妙金刚义　　不离现前一念心
　观心具足般若经　　亦复具足余妙典
　十二分教二种藏　　乃至量等大千经
　于一念中悉剖出　　一切诸念亦复然
　如于念念剖大经　　一切根尘亦如是
　乃至无有少许尘　　而不具足法界藏
　如是正慧应了知　　一切惟心心一切
　若不观心类说药　　真药现前亦不知
　是故我今稽首礼　　性具三德无遗者
　一一启请劝观心　　速登般若金刚岸

　　金刚般若波罗蜜经观心释(终)
