卍新纂续藏经第 25 册 No. 0492 金刚经疏记会编


　　No. 492-A 金刚般若经疏记会编序

　　一切众生自性般若。与诸佛平等。众生唯妄执未谢。故波迸六道。甘沦溺而不之返。世尊为说一切修多罗。不过令其于己躬下。证其本有如是之事而已。然诸契经。演说不同。有曲有直。有纯有杂。唯金刚般若一经。破执断疑。最为直说纯说者也。此经总之则一。析之有三种。一曰。实相般若。如金之坚。即理经也。二曰。观照般若。如金之利。即行经也。三曰。文字般若。如金之光。即教经也。利根圆获。钝者浅执。昔六祖大师。闻客诵至应无所住而生其心。中峰老人。读至荷担如来阿耨多罗三藐三菩提。豁然悟入。此顿见实相。最上利根也。其次则明观照。又次则信文字。至于但信文字根。斯为下矣。然末世顿入者少。故理由行证。行藉教明。则文字实又二种般若之津筏也。是经文则甚略。而义该大部。入位上流。乍难窥测。然自创译已来。此方疏释。约数百家。深经浅解。已谓少益。况偏辞臆说。至有不堪闻见者乎。昔佛灭后。西域有无著菩萨。入日光定。上升兜率。诣弥勒问此经义。弥勒以八十偈颂之。无著出定。与其弟天亲。各禀偈造论。二论互释。经旨弥深。仍非浅智所了。唐圭山大师。以妙悟之姿。泳游教海。愍物兴慈。遂正本二论。旁采诸说。述纂要疏二卷。辞精理极。为众释中最。然一往读之不了者。什犹六七。石壁师别为广解。又失之太繁。长水师复起而翦削之。成刊定记。而疏义显矣。疏义显。而后金刚般若教行理三经。乃无不显矣。但今宇内谬解偏多。传讲诸师。又恒习世本。各封己见。以故鲜知宗尚。嗟乎独不思圣凡愚智藐若云泥。无著是登地菩萨。天亲是地前加行菩萨。二人亲禀弥勒。弥勒是补处大士。亲禀释尊。今疏悉依二论。则疏即佛语。佛语不宗将谁宗乎。䇿昔因阅藏。幸遇斯文。精研三复。如获重宝。但以疏记别行。寻讨维艰。文义连绵。科章间错。起止血脉。作者犹迷。于是不量庸愚。秉笔从事。校经节疏。会记编科。缮写严核。至三脱其稿。于中添削厘合。殊费斟裁。俾览者无神昏目眩之嫌。有执谢疑除之益。特授剞劂。以广流传。或曰。子禅者也。乃事经疏之学耶。予曰。噫子过矣。请无远论。即圭山长水二师。一则宗大鉴。而彻禅源。一则叩琅邪。而悟心要。亦皆续教内之真传。即文字而直指。苟具正眼。岂存二见。况此般若者。乃觉体之异名。种智之殊号。性空缘会。法尔无差。功德发心。本无限齐。吾将流通如是之经。以期己他之兼利也。流通文字。用严化身。流通观照。用严报身。流通实相。用严法身。如是则为具足佛身。何以故。生了二因。决能成就故。经云。是经义不可思议。果报亦不可思议。诸有福智者。应作如是观。

　　康熙甲辰岁仲夏之吉荆溪后学行䇿书于武林之河渚草堂

　　No. 492-B 金刚般若经疏记会编科文

　　长水沙门　子璇　录○疏文分(三)初标题目(二)初经疏名题二作者嘉号二叙宗旨(二)初叙赞经旨(二)初通明起教之缘(二)初明迷真起妄(二)初真空二妄有二明习妄流转(由是)二别明说教之意(二)初叙说阿含之意(二)初正叙(故我)二结判(既除)二叙说般若之意(二)初总示大部(二)初叙教释意(欲尽)二显瑞彰会(三千)二别示今经(二)初略标指(令之)二广叙赞(二)初叙叹幽玄(二)初具叙一经诠旨(三)初正叙(句偈)二反显(不先)三顺结(故虽)二结叹四法幽玄(三)初正结叹二示难了三彰谬解二引文结显(河沙)二述造疏意(二)初示疏论师承有据(二)初二论师承斥他添削(且天)二示今述解不攻异端(故今)二示名题义意在下(纂要)三解本文(二)初偈文皈请(稽首)二开章正释(二)初标列章门(将释)二依章正释(四)初辩教起因缘(二)初总论诸教(二)初通赴机缘(初中)二克就佛意(若据)二别显此经(五)初对治我法二执(三)初标(后别)二释(二)初总标由执起障(由此)二别示一障过患(二)初烦恼(由烦)二所知(由所)三结(二执)二遮断种现二疑(二)初标(二为)二释(遮未)三转灭轻重二业(二)初标(三为)二释(转重)四显示福慧二因(三)初标(四为)二释(二)初未说失为凡小(佛成)二已说得为佛因(二)初顺释(故谈)二反显(若无)三结(故须)五发明真应二果(三)初标(五为)二释(未闻)三结(故此)二明经宗体(二)初明宗(二)初统明诸教(第二)二别显今经(三)初约法正立(别显)二约喻释成(以即)三约行结显(万行)二明体(三)初标立(二体)二正释(文字)三总结(故皆)三分别处会(二)初总明佛说大部处会(二)初总示大部(第三)二别显此经(此经)二别明传译此卷时主(三)初正明东土翻译前后(二)初通辩诸译(后别)二克示所传(今所)二因辨西方解释异同(天竺)三示今科判依据差别(二)初正明科释所依(今科)二结成立题所以(题云)四释通文义(二)初解题目(疏二)初释所诠(三)初释金刚(二)初翻名示相(金刚)二约法辨义(二)初引经论总彰二义(三)初总标略辩(极坚)二引教委释(涅槃)三结显喻旨(皆以)二引真谛别示六种(二)初正明六种(又真)二结示傍正(傍兼)二释般若(二)初翻名略指(般若)二引教广释(二)初引论别相释(二)初明总摄三慧(若约)二引论文释成(二)初正释成(故无)二配因果(二)初双引论(又云)二双解释(则闻)二引经通相释(若依)三释波罗蜜(三)初约语对翻(波罗)二约义顺释(二)初释义(谓离)二通难(一切)三顺义通结(若兼)二释能诠(二)初翻名(经者)二释义(契者)二释经文(疏)○○二释经文(疏二)初科分(后释)二随释(经三)初序分(二)初证信序(疏三)初明建立因(释此)二明建立意(二明)三正释文义(二)初标列述意(三正)二依科解文(六)初信成就(二)初合释(一信)二单释(单释)二闻成就(二)初正释我闻之义(二闻)二商较所闻之法(阿难)三时成就(二)初拣显释(三时)二会法释(又说)四主成就(二)初翻名(四主)二释义(二)初引论正释(二)初约体离念释(起信)二约位三义释(然觉)二引论反释(三)初反显(故知)二引证(起信)三顺结(又云)五处成就(二)初释舍卫(五处)二释祗园(二)初总指(祗树)二别释(三)初释祗陀(祗陀)二释给孤(梵语)三释园字(西国)六众成就(二)初释标类(六众)二释举数(千二)二发起序(疏二)初叙意(二发)二随释(经二)初戒(疏七)初释化主(分七)二释化时(二化)三释化仪(三化)四释化处(四化)五释化事(五化)六释化等(六化)七释化终(七化)二定(疏二)初正解此文(三)初并资缘(分二)二净身业(二净)三正入定(三正)二通前表法(二)初约大云广辨(三)初标(然大)二释(二)初表通序(表本)二表别序(觉心)三结(欲谈)二引资圣略明(二)初正明(资圣)二引证(故涅)二正宗分○三流通分○○二正说分(疏二)初标列章门(第二)二依章随释(二)初约无著七种义句以悬判(三)初正示七句(七)初种性(初中)二发起(二发)三住处(三行)四对治(四对)五不失(五不)六地位(六地)七立名(七名)二总指后四(后四)三广释第三(三)初正辨十八住处(十八)初发心住(十八)二波罗蜜相应住(二波)三欲得色身住(二欲)四欲得法身住(四欲)五修道无慢住(三)初正示此文(五于)二通叙后段(从此)三别结对治(今当)六不离佛世住(六不)七愿净佛土住(七愿)八成熟众生住(八成)九远离外论住(九远)十观破色身住(十色)十一给侍如来住(十一)十二远离退失住(十二)十三忍苦住(十三)十四离寂静味住(十四)十五证道离喜住(十五)十六求佛教授住(十六)十七证道住(十七)十八求佛地住(六)初国土净具足(十八)二见智净具足(二无)三福自在具足(三福)四无上身具足(四身)五无上语具足(五语)六无上心具足(六心)二重以八义相摄(又十)三更约地位配释(十八)二依天亲问答断疑以科释(二)初牒章分文(第一)二依章正释(经四)初善现申请(二)初整仪赞佛(疏二)初释请人(长老)二释请仪(二)初正释经文(从座)二别解菩萨(菩提)二正发问端(疏二)初释当机(曲分)二释正问(三)初释魏本(二释)二会当经(秦译)三引论证(故无)二如来赞许(疏三)初印赞所赞(曲分)二敕听许说(二敕)三标劝将陈(三标)三善现伫闻四如来正说(二)初正答所问(二)初举总标别以牒问(疏四)初正释经文(此以)二斥他谬判(有科)三详定经旨(况详)四牒难释通(不别)二约别显总以答问(二)初答安住降心问(四)初广大心(疏二)初释标(文二)二释列(三)初受生差别(二)初释文(若卯)二通难(卯劣)二依止差别(二依)三境界差别(二境)二第一心三常心四不倒心二答修行降心问(五)初总标二别释三总结四显益(疏二)初科释文意(初句)二别辨喻旨(虚空)五结劝二蹑迹断疑(疏二)初约论分文(二蹑)二依论科释(经分二十七)初断求佛行施住相疑(疏一)初标章叙疑(一断)二依经断疑(经四)初举疑因以问二防相得以酬三释体异有为四印佛身为相(疏二)初释前二句(二)初正释(非俱)二引证(故起)二释后二句(二)初正释(若见)二引论释(四)初引起信(故起)二引肇注(肇云)三引本论(偈云)四依无著(无著)二断因果俱深无信疑(疏二)初随章叙疑(经二断)二依经断疑(经四)初约无信以呈疑二呵疑词以显信三明能信之所以(二)初明历事善友积集信因二明善友所摄成就信德(二)初明摄受得福显福德门(疏二)初释佛知见二释得福德(得福)二明摄受所以显智慧门(疏二)初叙意(二明)二科释(经二)初正明已断粗执(疏二)初节释经文二商较经旨(然离)二因显未除细执(疏二)初释总明二相(若心)二释别明二相(二)初正辨二相(若取)二别解征意(中有)四示中道之玄门三断无相云何得说疑(疏二)初随章叙疑(三断)二依经断疑(经二)初问答断疑(四)初举疑因以问二顺实理以酬三释无定法之言(疏二)初引无著二引天亲(二)初释文(论云)二通难(何故)四释无取说所以二校量显胜(四)初举劣福以问二释福多以酬三判经福超过(疏二)初正释经文二别示句相(四句)四释超过所以(二)初正释二转释四断声闻得果是取疑(疏二)初随章叙疑(四断)二依经断疑(经四)初入流果(疏三)初正释经文二商较果证(然非)三结断疑情(故知)二一来果三不来果四不生果(疏二)初辨得名(四不)二分科释(经三)初举所得以问二明无取以答三引己证令信(三)初明佛先印二彰己不取三却释佛意五断释迦然灯取说疑(疏二)初随章叙疑(五断)二依经断疑六断严土违于不取疑(疏二)初随章叙疑(六断)二依经断疑(经三)初举取相庄严问二释离相庄严答三依净心庄严劝七断受得报身有取疑(疏二)初随章指疑(七断)二依经断疑(经二)初问答断疑(疏二)初总释喻旨二别解非身(二)初牒经略指(非身)二引论广释(二)初引本偈(故偈)二引论文(三)初双标(论云)二双释(以唯)三双结(以是)二校量显胜(二)初约外财校量广显经胜(二)初校量胜劣(三)初约多河以辨沙二约多沙以彰福三约多福以显胜二释胜所以(五)初尊处叹人胜(三)初明处可敬二显人获益三显处有佛二约义辨名胜三佛无异说胜四施福劣尘胜五感果离相胜二约内财校量倍显经胜(二)初校量胜劣二释胜所以(五)初泣叹未闻深法胜二净心契实具德胜(二)初正明二拂迹三信解三空同佛胜(三)初总标信解二别显三空三如来印定四闻时不动希有胜五大因清净第一胜八断持说未脱苦果疑(疏二)初随章叙疑(八断)二依经断疑(经二)初明超忍以断疑(二)初明忍体二明忍相(二)初引一生证极苦忍(二)初正明二反显二引多生证相续忍二劝离相以安忍(疏二)初引论叙意(二劝)二分文正释(经二)初总标二别显(二)初对治不忍流转苦二对治不忍相违苦(疏二)初引无著显意二约天亲释文(论云)九断能证无体非因疑(疏二)初随章叙疑(九断)二依经断疑(经二)初断疑(疏二)初略销经意二广释五语(真语)二离执十断如遍有得无得疑(二)初随章叙疑(十断)二依经断疑(经二)初举喻断疑二赞经功德(二)初总标二别显(十)初舍命不如(二)初舍命福二信经福二余乘不测三依大心说四具德能传五乐小不堪六所在如塔七转罪为佛八超事圣尊(疏二)初总叙意(八超)二别科释(经二)初供佛多中全具福二持经多中少分福九具闻则疑十总结幽邃十一断住修降伏见我疑(疏二)初随章叙疑(十一断)二依经断疑(经二)初问二答(三)初若名菩萨必无我二若有我相非菩萨三能所俱寂是菩提十二断佛因是有菩萨疑(疏二)初随章叙疑(十二)二依经断疑(经四)初举疑处二断疑念三印决定四反覆释十三断无因则无佛法疑(二)初科分(十三)二随释(三)初断一向无佛疑(疏二)初随章叙疑(初断)二依经断疑(经二)初显真如是佛故非无二明佛即菩提故无得二断一向无法疑(疏二)初随章叙疑(二断)二依经断疑(经二)初遣执遮疑二释义断疑三显真佛真法体十四断无人度生严土疑(疏二)初随章叙疑(十四)二依经断疑(经三)初遮度生念(三)初明失念二明无人三引前说二遮严土念(二)初明失念二释所以三释成菩萨十五断诸佛不见诸法疑(疏三)初随章叙疑(十五)二引论明意(断之)三依经断疑(经二)初约能见五眼明见净(疏五)初肉眼二天眼三慧眼四法眼五佛眼(疏二)初局释当文(前四)二通前总显(二)初引无著义总释(无著)二引古德偈重结(古德)二约所知诸心明智净(五)初约一个恒河以数沙二约一河中沙以数河三约沙河中沙以数界四约尔所界中所有生五约一一众生所有心(三)初总明染净以标悉知二会妄皈真以释悉知三推破杂染以释非心十六断福德例心颠倒疑(疏二)初随章叙疑(十六)二依经断疑(经二)初问福答福二反释顺释(疏二)初引论正释(偈云)二问答解妨(问福)十七断无为何有相好疑(疏二)初随章叙疑(十七)二依经断疑(经二)初由无身故现身二由无相故现相十八断无身何以说法疑(疏二)初随章叙疑(十八)二依经断疑(经三)初遮错解二释所以三示正见十九断无法如何修证疑(疏二)初随章叙疑(十九)二依经断疑(经三)初以无法为正觉二以平等为正觉三以正助修正觉二十断所说无记非因疑(疏二)初随章叙疑(二十)二依经断疑廿一断平等云何度生疑(疏二)初随章叙疑(二十一)二依经断疑(经四)初遮其错解二示其正见三反释所以四展转拂迹廿二断以相比知真佛疑(疏二)初随章叙疑(二十二)二依经断疑(经五)初问以相表佛二答因苗识根三难凡圣不分四悟佛非相见五印见闻不及廿三断佛果非关福相疑(疏二)初随章叙疑(二十三)二依经断疑(经四)初遮毁相之念二出毁相之过三明福相不失四明不失所以(二)初明得忍故不失二明不受故不失(二)初正明二征释廿四断化身出现受福疑(疏二)初随章叙疑(二十四)二依经断疑(经二)初斥错解二示正见廿五断法身化身一异疑(疏二)初随章叙疑(二十五)二依经断疑(经二)初约尘界破一异(五)初细末方便破粗色(疏三)初引天亲明断疑二引无著彼执法(无著)三引大云示破相(大云)二不念方便破微尘(疏二)初约断疑释二约破法释(又若)三不念方便破世界四俱约尘界破和合(疏二)初引天亲解二引无著解(无著)五佛印无中妄执有二约止观破我法(二)初除我执(二)初斥错解二遣言执二除法执(二)初除分别(疏二)初明无分别所依(二)初总征三法二别释第三(二)初总标(此显)二别释(二)初总彰三义(于中)二转释后义(以三)二正显无分别理(云何)二显本寂廿六断化身说法无福疑(疏二)初随章叙疑(二十六)二依经断疑(二)初明说法功德二明说法不染(疏二)初引无著解(二)初申经意二消经文(云何)二引大云解(大云)廿七断入寂如何说法疑(疏二)初随章叙疑(二十七)二依经断疑(疏二)初开章指文(释此)二随章辨释(三)初约两论释九喻(二)初约本论断疑(于中)二兼无著释相(二)初据论分文(二兼)二随文正释(四)初自性相(二)初释章意(一自)二别解文(三)初星喻见(一星)二翳喻相(二翳)三灯喻识(三灯)二着所住味相(二着)三随顺过失相(二)初释章意(三随)二正解文(二)初露喻身二泡喻受四随顺出离相(三)初释章意(四随)二正解文(三)初梦喻过去(初梦)二电喻现在(二电)三云喻未来(三电)三总结示(无著)二约诸经显喻意(二约)三会秦经明广略(二)初指喻显法(三会)二正会广略(魏译)○三流通分(疏二)初随经文别释二引论疏赞释(无著)

　　金刚经疏记会编科(终)

　　No. 492-C

　　十八住阶位图

　　<PIC>X25049801.gif</PIC>

　　十八住阶位图说

　　第一住配初发心住。并摄前十信。及余九住。共二十心。二中是六波罗蜜。故次配六行。四中法身分。言说证得。于证得中。开智相福相。故配后三行。第十八中。有六种具足。初一具足配二地至等觉十位。后五无上具足。配妙觉位。其余配属可见。

　　详夫诸教所说地位差互不同。或说五十二位。或将十信摄入十住。但说四十二位。于中或复开前合后。开后合前。或前后俱开俱合。开之则广。合之则狭。又或借小明大。借权明实。名相位号。出入誵讹。狥名遗旨。多见差谬。乃至楞伽诸典。泯之全无。缨络等经。具说成有。若有若无。若广若狭。皆随宜之说也。惟华严行布万殊。圆融一际。有无阔狭。悉皆无阂。方为了义耳。所以者何。以约法则无。约人则有。今经云。一切贤圣。皆以无为法。而有差别。无为故无。差别故有。于差别中。不无阔狭也。论主既仰师补处。深悉经义。以宗派兼明故。正住中道。不堕有无。以法喻齐显故。初后中间。酌于阔狭。配十八住处。说三地五位。诚尽善矣。记主云。然其行人。念念须冥佛境。反穷果海。自然阶降不同。若预等级用心。毕竟障于证入。况此经宗无相。岂合列位浅深。但约情惑渐薄。地位转高。义相稍同。故略配摄也。斯言得之。然今之人。乃有以此而病无著者。嗟乎不解即相离相。妄谓一向无相。所以堕增上慢。因果不分。谬执经宗。非毁先圣。好心学般若者。幸勿狥此一边之见。住于中道。离障证真。依无为法。入贤圣位。则庶乎其不差矣。

　　No. 492-D

　　二十七疑脉络图

　　<PIC>X25049901.gif</PIC>

　　二十七疑脉络图说

　　首曰主者。即不住相布施也。以此是疑主故。展转生起。至二十七。于中第三出十疑。第十一总承前疑。是为脉络肯綮处。余疑可知。

　　佛乃不思议人。经名不思议说。不思议者。非思议能解也。非思议能解者。无思议者乃能解也。无思议能解者。非思议竟莫能解也。何以故。如上二十七疑。来自经文之外。已非思议所及。然有次序来者。有隔越来者。有通贯来者。有分承来者。次或可知。隔即难晓。况通贯分承乎。譬犹身中血脉。地中泉脉。经络支派。潜伏流注。殊非寻常义。现于文易开物解者比也。况加之以粗心浅心。狥臆见妄生穿凿。何关经义。故曰。非思议能解也。弥勒以补处之智。冥妙觉之经。演难思之偈。授登地之人曰断种种疑。天亲始理疑脉。以贯经曰。断二十七种疑。故曰。无思议者乃能解也。昔者以文求义。予盾何多。今也以脉定文。参商斯绝。违惟见其顺。塞惟见其通。断惟见其续。暗惟见其明。细心深心。虚所见好古敏求之力也。故曰。非思议竟莫能解也。好心学般若者。当澄神摄虑。熟玩而细研之。将见此经全体血脉。朗然跃现于文字句偈之表。由是永断群疑。深解义趣。依解起行。行起解绝。不妨从思议中亲到无思议处。即是亲见不思议人。亲闻不思议说也。尚勉之哉。

　　例言此经六译。秦译称最。传布既广。讹舛滋多。故校诸疏本。亦各差互。今经字句。一依北藏原本勘正。此经注释。无虑数百家。虽有数家正疏。然皆互有短长。其尽善尽美。唯纂要一疏而已。故今疏文悉遵原本。无敢移易。其刊定记文。既会归本疏下。首末开合。不无增损字面。贵使文义允当耳。凡疏钞合本。多见以两文并书。而首标疏钞字者。其不便有二。一者遇条分缕析处。标字太烦。二则于义未安。盖钞不得与疏并列。犹之疏不得与经齐等。譬如经则父也。疏则子也。钞则孙也。伦次自应有别。今初二卷。以疏文顶格书。记低一字。自三卷以去。则以经文顶格书。疏让经一字。记复让疏一字。不同他本之式。又记中有释经之语。未涉疏意者。会在疏前。令不失次第。此中分科。须辨四种不同。有记中所列之疏科。有疏中所列之经科。有疏中自列之疏科。并节释之经科。重繁错杂。初学多迷。今前二种。皆加圈别之。仍乃黑白。使疏记首尾血脉通贯。其后二种。准疏文一例书之。庶井然易见。记中科题。有遗前失后者。窃意补之。有应立不立者。增入之。有疏自列而记复列者。翦削之。或安科取便失次者。随位置之。或科名未尽善者。略更易数字。非敢妄专。务期允当。览者无以差脱见疑。经文十八十九二疑之间。有尔时慧命须菩提至是名众生一段。计六十二字。秦译原无。系后人添入。故疏不释。然魏译有之。二论亦皆释之。添亦无失。况记有补释之文。今从世本添入。如秦译法华普门品中。添入隋偈。亦无失也。配十八住处断二十七疑。为两论之纲宗。一经之枢要。若阶位不明。则昧于横判。脉络不清。则迷于竖释。今各为图说。系于全科之后。使开卷按图。了然在目。不致寻文难了。疏记两文之中。字句并多错谬。北藏且不可凭。何论他本。今则揆之文义。苟一字不安。必周遍𢯱寻。得之旧册。或深思自悟。释然无疑。具摘诸讹。附于卷末。一以见仇勘之难。一以出藏本之误。惟览者悉之。

　　No. 492

　　金刚般若经疏论纂要刊定记会编卷第一

　　秦三藏法师鸠摩罗什译经

　　唐　圭山大师宗密　述疏

　　宋　长水沙门子璇　录记

　　清荆豁后学沙门行策会编

　　卍云。疏记会编之文。出于科会。故今省之。
