卍新纂续藏经第 25 册 No. 0477 金刚经正眼


　　No. 477-A 金刚正眼序

　　释迦老子通身吐露。彻底掀翻。直指现前。意在显示。众生日用。与佛平等。令其彻见自心。了悟般若。亲见法身本有。全身是镜。全体是心。非色非心。即心即色。头头尽妙。事事皆真。而其究归之于实无有法得阿耨多罗三藐三菩提。若此卷舒无定。隐显莫知。吐耀含虚。廓然常寂。无不向胸中流出。故能纵横自在。杀活临时。非思量分别之所能到。拟疑则胆落魂惊。思惟则尘劳先起。随机应用。顺物无心。绝六骥之神通。极玄枢之微奥。如香象渡河。截流而过。神矣哉。我执之粗皆遣。法执之细尽镕。无佛可成。无法可说。无菩提可得。无生可度。无土可严。如是方见自心之真佛矣。乃知胎卵湿化。皆诸佛之全身。鳞甲羽毛。尽是毗卢之法界。孕于形而不昧。齐万有于太虚。但心之不能清净。当绝意识之纷飞。斩疑情之窠臼。不住于声香味触。寂如虚空四维。朗然独露。照万法之幽微。廓彻灵明。识三心之无异。如击石火。如闪电光。即凡心而见佛心。即世谛而明真谛。即世法是佛法。即佛法为世法。谁非诸佛。谁是众生。识诸佛于戴角披毛。转圣凡于镬汤炉炭。与三世诸佛同一鼻孔。方知无佛可成。无生可度。无土可严。即佛即生。即生即佛。染即非染。即庄严而非庄严。然而不难于证悟。而难于空心。行解功圆。玄来无滞。则竿头进步。悟后精研。方知释迦老子四十九年。未尝曾说一字。

　　崇祯庚午秋八月书于弁山千松禅院

　　No. 477

　　金刚正眼

　　明　千松　笔记

　　夫谈般若之法。诸佛之真体。乃法性之真因。一切众生之慧命。故世尊先以真体示于众生。要与日用韬钤之间。时时提惺。法身无异。蠢动皆然。以明真相不别圣凡。故如来与世间人。谈说此法。如醯鸡坎蛙。不复知有向上事在。故世尊直指人人自己足跟下本地风光。曾无渗漏处。与佛平等。活泼泼地。转漉漉地。那时一朝看透。方知真俗一体。蠕动皆具。便在日用韬铃境缘上。自觑看这是甚么道理。甚么境界。甚么人底作用。甚么人底鼻孔。得恁么纯熟。得转辘漉活泼泼地。放去收来。自由自在。不费纤毫之力。全体作用。现无不如。露无不是。以如是故。而彰诸佛全体。以如是故。而显诸佛大智。诸法如故。故名如是。以如是故。世尊即便着衣持钵。入城乞食。洗足敷座。示之。此人人现用。可作个样子。提醒于人。脚跟下自觑看。须要识透世尊用法。便以识得自己用法。世尊无甚奇特。便能识得这个无始劫来不能烂坏底。谓之金刚不坏身。无生无灭底真相。世界坏时。这个不坏。如金故。而无变色。如刚故。煅而不坏。故以金刚喻其真性。不离众生日用之间故。世尊于日用中。提醒诸人。为之发起序也。

　　空生见世尊所作伎俩。便云世尊希有。此非世间可得之法。亦非世间常住之相。故称希有者。识得此非世间法也。然问发阿耨多罗三藐三菩提心者。世尊。此菩提心云何应住得他。云何降伏得他。是以护其念者。为应住。能识其念者。是降伏之矣。是故十类众生。皆入无余涅槃而灭度之。实无众生得灭度者。须悟世尊着衣持钵入城乞食洗足敷座。如是涅槃真相。能悟此相。而得真入灭度。真得涅槃。真空四相。真为降伏。是一切众生二六时中。不离自用。于日用中。能自荷担如来者也。实证实悟。则四相空矣。实灭度矣。

　　然则类异随人心造。心随业转。故无明为卵生。烦恼包褁为胎生。爱水润为湿生。歘起烦恼为化生。自心未空。我人未净。故十类之形。随心业所现。形虽异而心无变。故而蠢动皆现涅槃真相。能自悟入故。智者自本际上度于未形。未形之心。念念俱空。名为度生。实无众生得灭度者。实悟涅槃真体无生灭相。无古今相。无圣凡相。无我人众生寿者相。亦无灭度相。皆具真体。若见诸相非相。则见如来。诸佛法身无二相故。彰玄根于事外。齐万有于太虚。不可以形名得之而已矣。庖丁观之。则不见全牛者矣。此明向上无余涅槃。入灭度之法明矣。

　　般若真智与体用不同。故不可以混乱。发明般若。即诸佛之大智。众生日用而不知者。即语言三昧。如金刚王剑。如大火聚。故曰无住布施。施则无定。语无诤故。三轮空寂。四相俱空。亦无定相。不住声香味触。如空四维。神变之发。电雷之奔。岂容拟议。有而法之取乎。贤圣之分乎。四果之级乎。有无之可诤乎。如筏在中流。岂能碍乎。不可随文句以迷宗。逐言思而拟议。非如来之正说。岂般若之真宗乎。故以言说章句授之。唯能信此一念。曾于千万佛所。种诸善根。而得如是无量福德。而成佛于刹那之顷。皆因能信自心为佛故。佛即语故。语即心故。故心现则语疾。语流则佛见矣。则庄严而非庄严。即诸相而见非相。即众生非众生。故见如来于应无所住之清净心乎。见如来于三十二相于无定语乎。是以或为恒河沙之宝施。或为三时身命之施故。或言三十二相而见如来故。或为阿耨多罗三藐三菩提心故。或如须弥山王之身故。或以诸微尘非微尘故。或说世界非世界故。或以离一切诸相即名佛故。或以随处受持读诵皆为经故。种种化声。种种神变。莫测其用。非语之化也。乃诸佛心现也。心即佛之所露也。露则佛无所住也。无住而现者。佛之真法身也。真般若之法也。故如电光石火金刚王剑。不可拟议也。不可思惟也。

　　住则思惟卜度也。则法性真体而被割截支解也。故诸佛之真体伤也。故不可以思唯妄起。起则生死流矣。而非忍辱之仙。如来唯表显发明。法无实言。言无义理。离文字相。离心缘相。离相而言说者也。是以一即一非。随说随埽。法无义相。语无定义。古德云。若有实法与人。法堂前草深一丈。故见诸佛之性于真语实语。则先世罪业皆能灭尽。何以故。性体如虚空。虚空何处安镬汤炉炭．刀山剑树乎。但人之不能悟自己之性。在于一语一动之间。认为自己之真性。不坏之真相乎。若人于未悟。自性未空。亦不可谓无罪业也。是以僧祗值佛之福。不能庄严虚空之性。虚空不能空故。虚空不可庄严。唯以无住之语。可以庄严虚空。是以空生复问。疑未释然。一无住之语。云何应住降伏。故如来以灭度一切众生。实无众生得灭度者。法已说而未悟。心欲悟而能空。人法两忘。我人俱净。心之所悟为难。悟后我人难净。若心已悟。悟之已空。唯一无我之心应世。无我之语随缘。不见有灭度之法。亦无灭度之心。是以如来于般若卷中。检出诸佛法性。谓之能具法眼。即文字而非文字。谓之慧眼。能观遍三千大千世界众生之身。皆一语而全露真体。谓之天眼。能观三世诸佛不入灭度。皆具涅槃真相。而现于色身三昧。谓之佛眼。即佛即天。即法即慧。皆是一切众生面门放出光明。照见各各流出无尽神通变化。真语实语如语。不诳不妄。谓之肉眼。以是故。无过去心。无未来心。各各现在。不可以三十二相观如来。不可以具足色身而见相。亦无法可说。皆提醒众生慧命故。亦无众生可度。不可以音声色相而求。无菩萨之名可得。无福德可受。唯以无我得成于忍。不可以行住坐卧而见如来。微尘之相。亦非世界。亦不可得我人众生寿者。皆是阿耨多罗三藐三菩提心。不可作如是见。如是之相。虽云不动如如。亦是幻梦泡影。如电如露。佛亦名字。此经神变之语。为般若之真因。唯以五语。乃如来真实之法示之。观者无下手处。乃如来之正法眼藏。是以正眼名之。
