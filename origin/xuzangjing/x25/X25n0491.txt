卍新纂续藏经第 25 册 No. 0491 金刚经疏记科会


　　No. 491-A

　　佛藏奥衍闳博。至汗牛充栋靡可殚究。奚非三乘之妙谛五蕴之觉缘矣。金刚经者。广敷般若。显示波罗。自姚秦译后。而唐有圭峰之疏。宋有长水之记。逮明僧大瑸。汇为科会。于是辞义宛然。喻陈惟远頋。以无多流布。未广津梁。众善人等。每以不及遍睹为恨。友人吉川朱君。爰出所获云栖旧本。发愿重刊。普施大众。畅佛慧之宏略。开发请之教源。俾苾刍中睹指知归。有同棒喝。由是超悟禅旨。洞明心镜。微妙不可思议功德。亦不可思议。丞于经首。叙而辨之。以证世之受持是经者。

　　乾隆壬寅浴佛日沧浪居士孙效曾

　　No. 491-B

　　二乘菩萨学佛度生。初则人我之见未除。继则我法之执尚在。故空生于般若会上。两以如何应住。叩请如来。如来以金刚实智。重重指破。决断群疑。使知真空本体不涉二边。为入道之初门。实成佛之究竟。宗门诸祖。曾以此经印心。与楞伽等。至干缁白之流。读诵此经。著有灵验。不可胜记。盖摩诃般若。为诸经第一。而此金刚般若。又为八部中第一。自无著菩萨之十八住。天亲菩萨之二十七疑。依偈成解。无异亲承佛旨。嗣是而后。青龙大云智度之类。各有撰述。文词灏瀚。有同渊海。其最显者。有唐圭峰大师疏论纂要。依文衍义。统会诸家。又得长水大师刊定。重为作记。至明云栖沙门大瑸。辙复科会厘为十卷。虽条件繁多。观者望洋。而此经微言大义。要称具在。夫儒者之学。有十三经注疏。虽后人崇尚宋儒。而郑孔之言。历久不废。今此之经。或者类是。历年未久。经版残缺。有密云师。教中龙象。尝欲募刻此经。怀愿未界。今了修师广植善缘。继续前志。请于居士孙君效曾朱君玉擎等。征材集工。不日而成。竣事刻成。问序于余。余惟毗耶杜口。摩竭掩室。不二之门。不在语言文字。然末法既远。义学尤珍。经之存亡。教将焉系。况诸君由此一经。了悟自心。断疑生信。直使般若现前。是为诸佛种子。如所教住者。岂直为前三大师功臣而已。是经凡七译。此则专依秦译。科会之文。各有义门。惟观者能自领之。

　　诃泉居士顾光
大清乾隆四十七年巧月吉旦

　　No. 491

　　金刚经疏记科会卷第一

　　唐　圭峰大师　疏

　　宋　长水大师　记

　　后学云栖寺沙门大瑸科会

　　【记】金刚经纂要刊定记并序

　　释氏教金刚经。世所由来尚矣。自秦至今。凡几百载。讽诵无卑高。感应盈简牍。利及幽壤。而达乎神明。盖趣大之坦途。破小之宏略也。故补处颂以为本。二论释而有贯。诸疏互解。或依或违。圭山大师。撮掇精英。黜逐浮伪。命曰纂要。盖取中庸。复申纪略。用备传习。石壁师仍贯义意。别为广录。美则美矣。辞或繁长。后学多不便用。今更刊定剪利烦乱。俾流而无滞。学而思讲。庶吾道无坠地之患也已。

　　大宋天圣纪号之明年季冬月甲子日序云。

　　【记】金刚经纂要刊定记　长水沙门子璇录。

　　△释金刚经纂要疏分三。初标题目。二序宗旨。三解本文。初标题目二。初经疏名题。二作者嘉号。

　　初经疏名题。

　　【疏】金刚般若经疏论纂要(并序)

　　【记】疏文分三。初标题目。二。初经疏名题。

　　【记】金刚般若经疏论纂要者。此题九字。从宽至狭。能所六重。一能所释。谓金刚等五字是所。疏论下四字属能。二能所诠。谓经疏属能。金刚等四字是所。三能所简。有二。一简通。谓经通一代时教。般若唯局当部。二简别。般若犹通八部。金刚但属一经。五能所喻。金刚是能。般若属所。六能所纂。纂字属能。谓疏主也。要字是所。谓正义也。若着并序二字。复加一重。二字是能。上皆所摄。然此七重。不出教行人理。谓经及疏论并序五字是教。谓能诠能释能序也。般若通行。谓观照也。纂字属人。疏主也。金刚要字属理。金刚喻实相。即真理。要字是正义。即道理。

　　【记】既知一题能所去着。须知题内义理浅深。金刚有三义。谓坚利明也。般若亦三义。谓实相观照文字也。经有三义。谓常贯摄也。疏亦三义。谓疏决布也。论者议也。亦三义。谓议理议智议行也。纂要亦三义。谓要义要行要文也。

　　【记】且金刚三义者。以万物不能坏。能坏于万物。复能有照用。可喻三种般若矣。坚喻实相。以其虽经多劫。流迸六道。未尝生灭。未尝亏缺。故云坚也。故心经云。是诸法空相。不生不灭。不垢不净。不增不减等。利喻观照般若。谓此显时。照诸法空。故言利也。故心经云。观自在菩萨。行深般若波罗蜜多时。照见五蕴皆空。度一切苦厄。乃至云。无智亦无得等。明喻文字般若。以文字能诠显彰明实相观照。令显现故。由斯三义似彼金刚。故举金刚以喻般若。然此般若。诸佛众生。悉皆有之。由彼在缠。故不能利用。苟能闻教解悟。内外熏力。则能断烦恼。出生死。理智相冥能起大用。与佛无异。其犹金在矿中。不能随用。苟能出矿。必能成器断物。故知此慧无不有之。故知此慧能建大义。今云般若。盖大慧之梵音也。金刚。即般若之正喻也。法喻双彰。故曰金刚般若也。

　　【记】若准经题具足。合云波罗蜜。即叹慧之功也。唐言彼岸到。此犹西域之风。若顺此方。合云到彼岸。彼岸者。即是涅槃。为对生死之此。故号涅槃为彼。意明般若是到彼岸慧。斯则慧之别相也。然到彼岸慧。略有二意。所谓顿渐也。顿者。此慧显时。一刹那间。照诸法空。即是到彼岸。故名到彼岸慧。以不历多时。乃名为顿。渐者。虽则顿照法空。且习以性成。任运计执。所以䇿彼顿悟之慧。观察妄情。损之又损之。以至于无为。此则究竟到于彼岸。亦名到彼岸慧。以历多时。故名为渐。渐之与顿。迟速虽殊。一种得名到彼岸慧。所以具足合云金刚般若波罗蜜。今略不言也。

　　【记】次明经字具三义者。然准诸家解释。共有多义。谓涌泉出生绳墨结鬘之类。若佛地论中。唯说二义。谓贯也摄也。贯穿所应说义。摄持所化众生。且如来入灭。二千余年。遗风若存。得闻正法者。斯皆经之贯穿之义也。众生流浪。莫知所从。得佛教门。咸归正趣者。斯皆经之摄持之义也。具此二义。故名为经。今以此二。复加常义。以对三种般若。谓实相常。观照贯。文字摄也。然此一经。罗什所译。句偈清润。令人乐闻。至今长幼高卑。盈于寰宇。靡不受持此经也。

　　【记】疏论纂要者。即此一卷疏文也。疏即青龙大云资圣尘外等疏。疏谓疏通理趣。决择义相。布致文言也。论即天亲无著。智度金刚仙功德施等论。一一论中。任运议于理智行也。问。既有疏论释经。何必更制斯疏。答。以纂要故。即是纂他疏论之要义而成此疏也。然纂要之设。总有两意。一则上符圣旨。二则下叶人心。意显诸说有不符圣旨不叶人心者。且初意者。只如此经。是空无有宗有以法相行位广列而释。此则不符圣旨。失于宗故。故序云。或配入名相。着事乖宗。有人闻是空宗。便作一味无相道理解释。此亦不符圣旨。以宗虽无相。义乃千端。既以一味解释。此则迷于末也。故序云。或但云一真。望源迷派。前则乖宗不迷派。此则迷派不乖宗。互有得失。俱未圆畅。复有纵于僻见。以之注释。宗派俱失。不足评量。故序云。其余胸谈臆注。不足论矣。然其诸说。虽各有舛的。以未兼畅。故皆判云不符圣旨也。今制此疏。不添法相。免乖于宗。随文释之。不迷于派。离前二过。宛乎得中。此则超然独符圣旨。然今疏内皆用圣言。故序云。故今所述。不攻异端。疏是论文。乳非城内。况二菩萨。师补处尊。补处如来。师释迦佛。展转推本。佛佛相承。降及无著天亲更无异说。故知此疏便是佛言。谤此疏者。即同谤佛也。故序云。且天亲无著。师补处尊。后学何疑。或添或弃。次下叶人心者。且诸家章疏。在理未当。于文且繁致令学人。少敢措意。故转念者广。通会者稀。故序云。致使口讽牛毛。心通麟角。然今此疏。撮其枢要。直下销经。经疏相兼。盈五十纸。不问缁侣尘俗。可以留心。不唯上中下根。可以学习。有斯两意。所以述之。此则前智后悲。自他兼利也。故云金刚般若经疏论纂要。

　　【记】并序者。并谓共。兼。及。也。序者叙也。叙述经疏之意故。又序者绪也。谓头绪也。意明此半纸之言。是入疏述作之头绪也。

　　△二作者嘉号。

　　【疏】京大兴福寺沙门宗密述。

　　【记】二作者嘉号。京者。都也大也。即士庶贵贱都会之大处也。然是西京。非谓东北。以有大兴福寺闇拣。故不言西也。沙门梵语。此云勤息。即释众之通号。谓勤修诸行。息烦恼故。述者。明非制作。符上纂要之言。但是叙述先圣之旨。非别制作故也。例如夫子云。述而不作。信而好古。窃比于我老彭。

　　【疏】长水沙门子璇治定。

　　△二序宗旨二。初序赞经旨。二述造疏意。初序赞经旨二。初通明起教之缘。二别明说教之意。初通明起教之缘二。初明迷真起妄。二明习妄流转。初明迷真起妄二。初真空。二妄有。

　　初真空。

　　【疏】镜心本净。像色元空。

　　【记】二序宗旨。二。一序赞经旨。二。一通明起教之缘。二。一明迷真起妄。二。一真空。

　　【记】言镜心等者。以要言之。上句即真性离缘。下句即缘无自性。大约如此。若其委明。应先略配。后当广释。

　　【记】略配者。此两句中。镜像是喻。心色是法本净元空通于法喻。以镜喻于心。以像喻于色。像是镜之所现。如色是心之所现。镜虽现像。其像元空。即显镜本净也。心虽现色。其色元空。即显心本净也。言本净者。即是性净。通因果凡圣故。故华严云。非识所能识。亦非心境界。其性本清净。开示诸群生。此略指配也。

　　【记】若广释者。镜即人间所用之镜。然有尘薶不堪用者。有虽净而在匣者。有净无尘垢。挂之高台。万像斯鉴者。今取后者为喻。

　　○心者。性相二宗所说各异。相宗说者。或以集起为心。唯第八识。集诸种子。起现行故。或以缘虑为心。通于八识。俱能缘虑自分境故。然此所说。但是有为生灭。非今所喻。性宗说者。即如来藏。本源自性清净心也。然今所明。正是此心。以是迷悟根本。凡圣通依。世出世间皆不离此。所以起信论中。立为大乘法体。故论云。摩诃衍者。一法二义。所言法者。谓众生心。是心则摄一切世间出世间法。依于此心。显示摩诃衍义。又云。依一心法。有二种门。一者心真如门。二者心生灭门。是二种门。皆各总摄一切法。此义云何。以是二门。不相离故。以真如门是通相。故摄一切。生灭门虽是别相。以是即真如之生灭。亦摄一切。以此二门。同依一心为源。则知万法不出此心。又如华严是圆极一乘。亦以此心为一真法界之体。故彼疏说。统四法界为一真法界。谓寂寥虚旷。冲深包博。总该万有。即是一心。体绝有无。相非生灭。乃至云。诸佛证此。妙觉圆明。现成菩提。为物开示等。然此一心。有性有相。相则凡圣迷悟因果染净等异。性则灵灵不昧。了了常知。然此性相。不即不离。以相不离性故。只向同处异。性不离相故。只于异处同。性不即相故。未始有差别。相不即性故。未尝不殊异。盖缘性相一味。所以同异两存。其犹一水波湿。性相同异可知。然此灵心。本非一切。能为一切。心之名字。亦由此立。今云净者。但约毕竟空义。非是拣染名净。以但唯一心。贯通染净。故荷泽云。知之一字。众妙之门。一切诸法。依此建立。既为得失之秘府。乃是升降之玄枢。称众妙门。实为至矣。今所辨者。即是此心。然前所说相宗二种。乃是此心之内生灭一门。对辨浅深。故须料拣。和会通摄。则实无所遗。

　　○本净者。喻则可知。法中有二意。一则此心从本已来。性毕竟空故。二则现为烦恼所缠而无染故。此当起信论中真如门也。故大集经云。善男子。一切众生。心性本净。心本净故。烦恼诸结不能染着。犹如虚空。不可玷污。心性空性。等无有二等。

　　○像。即镜中所现万像。

　　○色。即本净之心所现诸法。然所现法不出色心。今唯言色而不言心者。一为文句窄故。二为影在下故。三为以初摄后故。前二可知。后意者。一切诸法。不出五蕴。色之一字。贯五之初。今言色者。举初摄后也。故大般若中。每例诸法。皆以色字为初。如云。善现。般若波罗蜜多清净故。色清净。色清净故。一切智智清净等。由是文虽标色。而意兼于心。色心既彰。万法备矣。

　　○元空者。喻则可知。法中有二意。一即本来是空。论云。一切诸法。唯依妄念而有差别。若离心念。则无一切境界之相。二即现见空故。色等诸法。本来自空。迷人不知。妄执为有。虽然执有。未始不空。故中论云。诸法若不空。即无道无果。又云。以有空义故。一切法得成。

　　○然此一句。亦是释疑。恐人闻说心性本净。复见论云是心则摄世间法等。便谓本具染等。不合言净。故下句释云。像色元空也。意云。色等若实。则污净心。色等既空。凭何污心。如镜现秽像。秽像元空。似有实无。云何染污。故云镜心本净。像色元空也。无上依经云。清净有二义。一者自性清净。是其通相。二者离垢清净。是其别相。宝性论中。亦有二义。一自性清净。谓性净解脱。二离垢清净。谓障尽解脱。魏译唯识论云。心有二种。一者相应心。所谓一切烦恼受想行等。二者不相应心。所谓第一义谛常住不变自性清净心也。今所明者。即自性清净及第一义谛心。故云本净。

　　○复次。两句更互释成。以上句释下句。成色空义。以下句释上句。成心净义。色若不空。心则不净。心若不净。色即不空。由心净故色空。由色空故心净。以色心二法。不相离故。当知由心净故。方能现色。如镜净故。方能现像。染则不能。又由色空故。不能染心。如像空故。不能污镜。实则污也。上句下句。法喻对明。反覆相成。故云互释。

　　△二妄有。

　　【疏】梦识无初。物境成有。

　　【记】疏梦识下。二明妄有。即正当起信论中心生灭门。然此亦具法喻。以梦喻识。以梦中所现之物喻境。如人睡后作梦。于无物处见物。喻心迷成识。于无境处见境。然虽物依梦现。而梦物皆虚。虽境从识生。而识境俱妄也。

　　【记】梦者。如常人被睡盖所覆。心识昧略。恍忽成梦。准切韵中。梦者心乱之貌。亦云𥧌见曰梦。意明心识昏乱。见于异事。名之为梦。

　　○识者。本净一心。忽然不觉。不觉是妄。心性乃真。真妄和合。目之为识。即是第八阿梨耶识也。故起信云。依如来藏故。有生灭心。所谓不生不灭与生灭和合。非一非异。名阿梨耶识。

　　○无初者。初。始也。意明此识无前际故。然真心妄识。虽虚实有殊。若究其源。俱无初际。然有两意。一则如佛顶经说。烦恼菩提。二俱无始。谓自有此真心已来。便有此妄识。非谓真先妄后。亦非妄先真后。若言真先妄后。即应诸佛更起无明。若言妄先真后。何有无真之妄居然独立。由是故知二俱无始。此则梦喻不齐。却似金之与矿。若言矿先金后。即合所弃之矿炼之得金。若言金先矿后。应可纯净金器重生于矿。由是二物俱无初际。于法可知。问。如论云。依如来藏故。有生灭心。既言依真有妄。则是妄后真先。何得说云二俱无始。答。不然。所言依者。明妄无自体。依真而成。显本末之义。非先后之义。故起信云。以如来藏无前际故。无明之相亦无有始。若说三界外更有众生始起者。即是外道经说。二者。谓妄体全空。都无生起之踪迹。故言妄无始也。故起信云。觉心初起。心无初相。即斯义也。若据此意。梦喻正同。以梦生时。无纵迹故。有兹两意。故云妄无初也。然上梦矿二喻之中。各取少分。共况一识无初之义。方尽其理。梦则喻无初法。矿则喻无初时。若单用矿喻。则妄识有实。若唯取梦喻。则妄识有始。今既分取相似之处。理极成矣。

　　○物者。即梦中所现之物也。

　　○境者。即是识中所变我法等境。

　　○成有者。且如梦中所见自他境界。觉来反想。即定是无。正在梦时。决定为有。若不然者。何有赞喜谤嗔厌苦欣乐等事耶。故知有也。如庄子中说。庄周梦为蝴蝶。都来忘却庄周。及乎睡觉梦除。何曾更有蝴蝶。为庄周时。既不羡蝴蝶。为蝴蝶时。亦不羡庄周。彼此各行。互不相识。然准彼书。意以显生死齐平。今之所引。意明执实之义。谓依于妄识。变起我法等相。悟来了达。则诚知是空。若正迷时。定执为有。若不然者。何有贪瞋爱恶取舍等事耶。故知是有。故成唯识论云。依识所变妄见我法。犹如幻梦。幻梦力故。心似种种外境相现。缘此执为实有外境。

　　○然虽梦中见种种事。推其根本。唯一梦心。以梦心灭时。梦事皆灭。法中亦尔。境虽无量。原其根本。唯一识心。识心灭时。境界随灭。故起信论云。一切诸法。唯依妄念而有差别。若离心念。即无一切境界之相。则知三界唯心。万法唯识。谅不虚哉。由是三界世间一切有漏染法。皆从妄识而生。故名此识以为妄本。

　　○然一切有漏染法生起。微着次第。总有两重一无始根本。二展转枝末。展转枝末。即后逐妄科中所明。无始根本。正当此段。言根本者。即根本无明。言无明者。谓无妙觉之明故。以就通相言之。故当此识。然根本无明。其有二义。所谓迷真执妄也。迷真者。即真心本不生灭。德相业用。量过尘沙。日用不知。如狂如醉。若贫女宅中宝藏。穷子衣内明珠。虽有如无。枉受艰苦。故华严云。于第一义不了。名曰无明。执妄者。妄即五蕴。色之与心。如幻如化。本无实体。众生认此为自身心。计虚为实。故名执妄。故圆觉经云。妄认四大为自身相。六尘缘影为自心相。乃至结云。由此妄有轮转生死。故名无明。然此二义递互相成。举一则兼。未尝独立。但若执妄。必须迷真。但若迷真。必须执妄。譬如有人。迷东必执西。亦互相成立。思之可见。

　　△二明习妄流转。

　　【疏】由是惑业袭习。报应纶轮。尘沙劫波。莫之遏绝。

　　【记】疏由是下。二明习妄流转。即当妄法生起第二门展转枝末也。

　　○由是等者。由。因也。是。此也。因此迷真成识。现起世间一切境界。缘此境界。起惑造业。受报无穷。

　　○此中惑业报应四字。但是三道。然此三法。诸教之中。有名三障。障圣道故。或名三道。引心逦迤至业报故。或名三杂染。以性不清净故。又此三障。更相由藉。由烦恼故起恶业。由恶业因缘故得苦果。

　　○初言惑者。即烦恼也。品类即根本及随。根本有六。谓贪瞋痴慢疑恶见。随烦恼有二十。谓忿恨覆恼嫉悭。乃至散乱不正知等。若以要言之。不出根本中三谓贪瞋痴。即此三种。便能成就三界世间。故华严云。由贪瞋痴。发身口意。作诸恶业。无量无边等。此惑因起。由前无明。迷平等理。妄认五蕴身心。即此身心。是过患根本。故肇公云。约天地为高下。约日月为东西。约身为彼此。约心。为是非。老子亦云。吾有大患。为吾有身。及吾无身。吾有何患。故知此身是一切过患根本。既执之为有。遂分自他。依此身心。起诸烦恼。于一切顺情境上。起于贪心。于一切违情境上。起于瞋心。以护自身。将为主宰也。于此二中。不知是妄。任运而起。乃名为痴。此等烦恼。究其所因。皆从根本无明而有也。

　　○次云业者。然业虽无量。统唯有三。谓善恶不动也。由前贪瞋炽盛。发动身口。作诸恶业。即身三口四意三等十恶业也。或有稍知因果。贪来生荣乐之事。即翻恶为善。持不杀等五八十戒。即善业也。或厌下苦粗障。欣上净妙离。修有漏禅定。名不动业。然此三种业。虽胜劣不同。皆由迷心所造。俱有漏摄。故圆觉经中。结三业云。皆轮回故。不成圣道。由是则知前之三业。皆依烦恼所成也。

　　○言报应者。应即是报。既有业种。蕴在藏识。因缘会时。必须受报。涅槃经云。非空非海中。非入山石间。无有地方所。脱之不受报。尚书云。天作孽。犹可违。自作孽。不可逭。由是有业必有报应。然若推诸业。体相都无。及受报时。未尝差错。恶因苦果。善因乐果。如影如响。的无差谬。然泛论果报。六道不同。以类收之。但唯三种。谓苦乐舍。由前恶业为因。则感三涂苦报。谓地狱饿鬼畜生也。由前善业为因。即感人天乐报。谓四洲六欲也。由前不动业为因。即感上界差别之报。即色无色界也。然于三界之中。所受苦乐之身。是别业正报。所居胜劣器界。即共业依报。正报有生老病死。依报有成住坏空。器界空而复成。有情死而还生。无始至今。联绵不绝。迷惑耽恋。诚可悲夫。故法华云。三界无安。犹如火宅。由是报因业感。业由惑成。惑因无明。无明无始。一念妄有也。则知三界六道有情无情。究其所从。皆因梦识而有。

　　○袭习纶轮者。袭谓承袭。即相续义。由惑发业。业能招苦。次第相续故。习谓熏习。即相敩义。意明惑业念念敩学。念念熏习故。唯识云。由诸业习气。二取习气俱。故名为习。然此二义。必互相资。谓相续故相敩。相敩故相续。故云袭习。故唯识云。前异熟已尽。复生余异熟也。譬如有人。习儒学文。由承袭于儒故。方能学习于文。又由学习于文故。方能承袭于儒也。相资之义。岂不昭然。纶即纶绪也。谓众生业种虽复无边。终不一时受六道报。报有次绪。故名纶绪也。然有两意。一如人负债。强者先牵故。二如人种物。润者先生故。轮谓轮转。谓生已复死。死已还生。生死不停故名轮转。或天上死。人间生。人间死。畜生生等。故无常经云。循环三界内。犹如汲井轮。然此二义。亦互相资。由纶绪故轮转。由轮转故纶绪也。其犹缲茧抽丝。由彼丝轮。转而不止。故使丝绪。起之不绝。亦由丝绪。起之不绝。故使丝轮。转而不止。或可沦子。其义亦通。即没溺义也。谓于生死大河。长受没溺。故云沦。涅槃经云。若有众生。乐诸有为。造作诸业。是人迷失真常。是名暂出还没。疏中且用轮字。如向所说。惑业则言其袭习。报应则言其纶轮。然二二对辨。亦互相资。谓由惑业袭习。故使报应纶轮。实由报应纶轮。故令惑业袭习。斯则乘因感果。依果造因。因果相资。以之不绝。此即十二因缘前前为因后后为果之义。故唯识颂云。由诸业习气。二取习气俱。前异熟已尽。复生余异熟。

　　○或曰。如是起惑造业。受报轮转。时劫长短耶。故次云。尘沙劫波。莫之遏绝也。尘即碎十方世界之微尘。沙即殑伽河中如面之沙。谓此河周四十里。沙细如面。劫波者梵音。此云时分。大劫小劫。长时短时。延促虽殊。通名时分。莫之者。犹不能也。遏绝者。止灭也。意言六道众生。起惑造业。受生轮转已来。将一沙为一劫波。沙尽而劫波不尽。又将一尘为一劫波。尘尽而劫波无尽。尘沙有限。劫波无穷。相续至今。不能止之灭之。故云莫之遏绝也。

　　【记】然此二段。字句虽多。若论实事。不过五字。谓心识惑业报。其余并是显叙真妄成立轮回之辞。意谓本是一心。不觉成识。起惑造业。生死无穷。是故如来。现身说教。故大科云起教缘也。

　　△二别明说教之意二。初叙说阿含之意。二叙说般若之意。初叙说阿含之意二。初正叙。二结判。初正叙二。初现身。二设教。

　　初现身。

　　【疏】故我满净觉者。现相人中。

　　【记】疏故我下。二别明说教之意。如法华经云。我以佛眼观。见六道众生。贫穷无福慧。入生死险道。相续苦不断。乃至为是众生故。而起大悲心等。文二。一叙说阿含之意。二。一正叙。今初两句。标佛现身也。

　　○故者。所以义。我。即指佛也。言满净者。拣异分净。以佛无明永尽。无念之极故。觉即觉悟。者即指人。谓佛是觉悟之人也。若梵语菩提。此翻为觉。斯则约法。梵语佛陀。此云觉者。斯则约人。今此辨人。故言觉者。亦可满字是总。净觉为别。者字属人。即明如来是满净满觉之者。拣诸圣人觉净未满。唯佛如来。三障都尽。三觉俱圆。故号如来为满净觉者。若以此二。望众生二乘菩萨诸佛及本性料拣。有两种四句。一者。众生不净。二乘菩萨分净。诸佛满净。本性但净。二者。众生不觉。二乘菩萨分觉。诸佛满觉。本性但觉。今于此二四句中。皆当第三也。

　　○现相者。即化身相也。人中者。即现化之处也。唯向人中示相者。天上着乐。无由发心。三涂极苦。正当难处。唯于人中。苦乐相兼。对苦必能发心。所以佛出现化。天上如病未发。岂须针艾。三涂似膏肓之病。不足医治。人中如小瘵所萦。堪可与药。故佛出现。然如来现相。总有四种。谓他受用报身。大化小化随类化身等。今明说此教者。即小化身也。然有八相。谓一从兜率天退。二入胎。三住胎。四出胎。五出家。(年十九)六道成。(年二十五)七转法轮。(经五十五年)八入涅槃。(年八十)此论现身。但明成道之相。次明说法。即转法轮相。佛成道之相。身长丈六。紫磨金容。项佩圆光。胸题卍字。三十二相。八十种好。八部拥卫。四众钦崇。巍巍峨峨。光映日月。德相繁广。不可具陈。此小化身。其相劣弱。若望受用。即云泥有殊。故法华经说。长者脱珍御服。着弊垢衣。珍御之服。以喻受用之身。弊垢之衣。即况紫磨金体。盖以众生垢重。不堪见胜妙之身。既不能见。亦无所闻。则于众生。都无利益。大悲接物。故现小化。亦如法华经说。穷子见父。踞师子床。宝几承足。富贵殊胜。威德特尊。穷子见之。窃作是念。此或是王。或是王等。非我佣力得物之处。长者见子。默而识之。乃至云。即脱璎珞细软上服严饰之具。更着粗弊垢腻之衣。右手执持除粪之器。以此方便。得近穷子。此喻如来隐彼胜身。现于劣相也。

　　△二设教。

　　【疏】先说生灭因缘。令悟苦集灭道。

　　【记】疏先说下。正明设教。以此方佛事。藉以音声。若无言教。现相何益。

　　○教先设小。后方说大。或曰。此明般若。何论小乘。答。虽同佛言。有深有浅。若不对辩。安知浅深。

　　○然一代佛教不出大乘小乘。乃至圆宗亦大乘摄。其所宗者。皆宗因缘。虽则同宗因缘。于中浅深有异。小乘即生灭因缘。大乘即无性因缘。无性因缘者。如中论云。因缘所生法。我说即是空。空即无性义也。今明小乘。故云生灭因缘。生灭因缘者。诸法缘会即生。缘离即灭。既生既灭。足知无常。然则不无生灭之法。以有法执故也。然佛出世。先说小者。有二对治故。说生灭。对治凡夫外道执我。我是主宰义。既言生灭。则知无主。无主无宰。则无我也。说因缘。对治外道自然之计。外道所执。多执神我有作受故。兼执自然。既言因缘。则非神我自然也。为治此二。是故先说生灭因缘。即佛初成道。始从鹿苑。度五俱轮。次度舍利弗目连迦叶三兄弟等。于十二年间所说。即诸部阿含等经是也。

　　○令悟等者。佛说此法。意令众生悟四真谛也。此有两种因果。谓集是世间因。苦是世间果。道是出世因。灭是出世果也。苦即三苦八苦。三苦谓苦苦坏苦行苦。八苦谓生老病死求不得五阴盛爱别离怨憎会。集即业惑。如逐妄中说。灭即有余无余二种涅槃。入经可见。道即八正道。谓正见正思惟正语正业正命正精进正念正定也。谛者诚实义。如世间苦集。逼迫和合。事无虚谬。名为实义。非谓不生不灭名实。即说苦定苦集定集等。以是义故。四皆实也。故遗教经云。日可令冷。月可令热。佛说苦谛实苦。不可令乐。即如佛于鹿苑。为五比丘三转四谛法轮之例也。三转者。一示相转。示谓显示苦行相等。令其悟解。云此是苦。此是集等。二劝修转。劝谓诫劝。令其修断。云此是苦汝须知。此是集汝须断等。三作证转。作证谓引己所作。令其信受。云此是苦我已知。此是集我已断等。意言我已知已断已修已证。汝等敩我。当知当断当修当证。如是说已。一类小根之人。如言启悟。厌生死苦乐求涅槃。发心进修。作五停心等七种方便。断三界四谛下分别粗惑。得初果证。乃至进修。渐断三界俱生细惑证余三果。得阿罗汉。则令世间因亡果丧。出世间因生果证。法华云。为求声闻者。说应四谛法。度生老病死。究竟涅槃。是故疏云。先说生灭因缘。令悟苦集灭道。

　　△二结判。

　　【疏】既除我执。未达法空。

　　【记】疏既除下。二结判。

　　○我执者。即于五蕴总相。计有主宰。名为我执。若一一推求。色等性中。不见我体。名为我空。

　　○若见五蕴之法。实有体性。名为法执。若了五蕴。如幻如化。从缘无性。名为法空。

　　○既除者。已尽也。以小乘人。闻说生灭因缘不执于我。故云既除我执。

　　○未达者。以未闻说无性因缘。犹计蕴法为实。故云未达法空。

　　○若具言之。合云。既除我执。已达我空。未达法空。未除法执。今则上执下空。文影略故。又除我执。便是已达我空。未达法空。便是未除法执故也。

　　△二叙说般若之意二。初总示大部。二别示今经。初总示大部二。初叙教释意。二显瑞彰会。初叙教释意二。初叙教。二释意。

　　初叙教。

　　【疏】欲尽病根。方谈般若。

　　【记】疏欲尽下。二叙说般若意。二。一总示大部二。一叙教释意。

　　○病根者。喻法执也。如人有病。令人不安。如木有根。能生枝叶。意云。二执如病。令诸众生。不得安乐。若取法执为病。病即是根。持业释也。若取我执为病。是病之根。即依主释。今则病通二执。根喻法执。以能所依二体异故。我是能依。法是所依。以能从所生。故能非根。根唯局所也。由是凡夫有我执。必兼有法执。二乘有法执。不必具我执。又二乘无我执。则未必无法执。菩萨无法执。则必无我执。如因迷杌。方可见人等。

　　○般若即慧也。为显此法故。遗言成教。教即文字。般若即观照实相二般若也。今约佛论。故通法教俱名般若也。此中意云。如来意欲尽众生有执之病根。方谈空宗之般若。然大乘教法无量无边。何故此中唯谈般若。谓正能破执。大乘初门。二执若除。真性自现。故唯谈此。除其病也。故古德云。华严经。如治国之法。养性之药。般若教。如定乱之将。治病之药。二经既尔。余可例知。

　　△二释意。

　　【疏】心境齐泯。即是真心。垢净双亡。一切清净。

　　【记】心境等者。然佛初说小乘。心境俱有。说大乘法相。即境空心有。说般若教。即心境俱空。今正明此故云齐泯。心即心心所法境即诸识相分。心通能变能缘。境通本质影像。心境等亡。故云齐泯。谓约遍计。则都无所有。如绳上蛇。约依他。则缘无自性。如麻上绳。由心故境。由境故心。境灭心空。心如境谢。然诸法虽多。不出心境。心境既泯。则一切皆泯也。心经亦云。无眼耳鼻舌身意。无色声香味触法。无眼界。乃至无意识界等。故云齐泯。

　　○即是真心者。显非断灭。恐闻一切诸法泯之皆无。诸法既无。应成断灭。故此显云即是真心。然此心。与上心字不同。上是缘生妄心。即前梦识也。此是常住真心。即前镜心也。为拣别故。故特言真。以一切诸法。皆依此心。若离此心。无别有法。故经云。一切世界因果微尘。因心成体。心之所现。名曰依他。执之为实。乃名遍计。依计既泯。即是圆成。如绳依麻有。蛇托绳生。绳蛇既亡。则麻着矣。

　　○此是疏主出般若之密意。若据经文。即但言诸法皆空。不言即是真心。故下文云。离一切相。即名诸佛。文虽不彰。义实如此。若法性宗。即直于诸法空处显出真心。故圆觉经云。种种幻化。皆生如来圆觉妙心。犹如空华。从空而有。乃至云。诸幻尽灭。觉心不动。故云即是真心也。

　　○垢净双亡者。上言心境。染净已含。文未显彰。故重明也。意云。非但无诸有漏心境之法。若于法中。染净之法。亦复不有。为对治垢染。方彰净法之名。所治之垢既亡。能治之净何立。如无悭贪。布施亦遣等。则知若理若智若因若果一切行位诸对治门。悉皆不有。垢净并无。故曰双亡。故心经云无无明。亦无无明尽等。

　　○一切清净者。此净。与上净字不同。上即对染之净。此名真空曰净。以声闻怖空。故言清净。清净即空义也。大般若中。或则云空。或言清净。然万法虽多。不出心境。恐收不尽。又约垢净重明。斯则是法皆摄。竟无所遗。故言一切也。故大般若云。善现。般若波罗蜜多清净故。色清净。乃至诸佛无上菩提。悉皆清净。

　　○又。非谓泯却心境显真心了。然后亡垢净显真空。此乃文家成隔句对。若欲顺义。应云。心境齐泯。垢净双亡。一切清净。即是真心。理则明矣。谓真心之中。本无心境垢净等法。名之为空。非谓无于心法。成于断灭。故唯识颂云。初即相无性。次无自然性。后由远离前。所执我法性。此诸法胜义。亦即是真如。常如其性故。即唯识实性。

　　○然此与前迷真习妄。正为翻对。若无前意。焉起此文。

　　△二显瑞彰会二。初显瑞。二彰会。

　　初显瑞。

　　【疏】三千瑞焕。

　　【记】疏三千下。二显瑞彰会。

　　○三千。即三千大千世界。如下所明。瑞即祥瑞。焕。明也。佛说此经之时。放大光明。照三千界。靡不焕然。复现种种奇异之事。有此祥瑞。故云三千瑞焕。故大般若经第一云。尔时世尊。于师子座上。自敷尼师坛。结加趺坐。入等持王三昧。安详而起。一一身分。各放六十百千俱胝那庾多光。各照三千大千世界。乃至云。令此世界。六种变动。盲者得视。聋者得闻等。又云。其诸天人。佛神力故。各见于佛。正坐其前。咸谓如来。独为说法。

　　△二彰会。

　　【疏】十六会彰。

　　【记】十六会彰者。然般若类有八部。谓大品。小品。放光。光赞。道行。胜天王。文殊问。金刚。唐译六百卷。二百七十五品。总一十六分。前五无名。后十一分有名。前六分品。后十不分品。即初分七十九品。第二分八十五品。第三三十一品。第四二十九品。第五二十四品。第六胜天王般若分一十七品。第七曼殊室利分。第八那伽室利分。第九能断金刚分。第十般若理趣分。第十一施波罗蜜多分。十二净戒。十三安忍。十四精进。十五静虑。十六般若。即大明度无极经四卷同前五分。濡首菩萨无上清净分卫经二卷即第九分。实相般若即第十分。道行小品各十卷同第四分。光赞十卷放光三十卷大品三十卷皆同第二分。然上诸本。开合大部。文势次绪事理。一一皆同。但广略之异。唯仁王一本。不在八部之中。

　　△二别示今经二。初略标指。二广序赞。

　　初略标指。

　　【疏】今之所传。即第九分。

　　【记】疏今之下。二别示今经。二。初略标指。如文。

　　△二广序赞二。初序叹幽玄。二引文结显。初序叹幽玄二。初具序一经诠旨。二结叹四法幽玄。初具序一经诠旨三。初正叙。二反显。三顺结。初正叙二。初就本经以叙叹。二约二论以叙叹。初就本经以叙叹二。初叙诠旨以叹经。二举慧福以彰相。

　　初叙诠旨以叹经。

　　【疏】句偈隐略。旨趣深微。

　　【记】二广序赞。二。一序叹幽玄。二。一具序一经诠旨。三。句偈下。一正序。

　　○句有文句义句。今通此二。偈谓积句所成。亦通此二。隐谓潜隐。即现在无文。如经中多无所断之疑文及其住名。略谓少也。即现虽有文而不广故。如经中唯有能断之文及有住义。

　　○旨谓意旨。趣谓旨之所归。彻理曰深。难觉曰微。难觉有二意。一为文隐略故。义趣难觉。二为彻理故。甚深难觉。

　　○然隐略深微之相。即下所云。

　　△二举慧福以彰相。

　　【疏】慧彻三空。檀含万行。

　　【记】慧即返流净用。约断执观空得名。般若正翻。云慧不云智也。下释题中。广辩体相。三空者。即我空法空俱空也。如下经云无我相人相等。即我空也。我相即是非相等。即法空也。离一切相即名诸佛。是俱空也。二空可知。俱空有三说。一。别观人法。名二空。同一刹那。双观人法。曰俱空。二。即二执既遣。二空亦遣。名俱空。三。即能所遣时。慧亦无住。即与本性相应。此时自无人法二相及非法相等。名俱空。彻谓透彻。慧是能彻。三空是所彻。般若照时。透过三空之表。即与本源相应。以本心源。非空非有。为对人执。方说人空。为对法执方说法空。为对二执。方说俱空。即空是能对。执为所对。所对之执既遣。能对之空亦除。空执两亡。方契本性。若住空境。未曰相应。所以疏中。特言慧彻。由是四加行位菩萨。为取空相。不名见道。故唯识偈云。现前立少物。谓是唯识性。以有所得故。非真住唯识。今既彻于空相。能所兼亡。即同唯识见道颂云。若时于所缘。智都无所得。尔时住唯识。离二取相故。

　　○檀含万行者。梵音檀那。此云布施。含谓含摄。万行即菩萨所行之行。不唯于万。今举大数耳。以布施含于三施。三施该于六度。六度包于万行。以本望末。故曰檀含万行也。所以佛答修行。唯言布施。故弥勒颂云。檀义摄于六。资生无畏法。此中一二三。是名修行住。

　　△二约二论以叙叹二。初约无著论显位。二约天亲论断疑。

　　初约无著论显位。

　　【疏】住一十八处。密示阶差。

　　【记】住一十八下。约二论以叙叹。

　　○准无著论中。从佛正说已下。乃至经终。分为十八住处。谓第一发心住。乃至第十八上求佛地住。即是修大乘行人。从因至果安住之处。

　　○密示阶差者。谓隐密示现行人修行入位阶降差别之相。以经中都无十八住名。含有十八住义。以不显配。故云密示。前后浅深不同。故云阶差也。然阶差之相。在下正宗文前疏文具明。

　　△二约天亲论断疑。

　　【疏】断二十七疑潜通血脉。

　　【记】断二十七疑者。准天亲论。从佛答三问毕便蹑迹断疑。乃至经终。二十七段。谓第一求佛行施住相疑。乃至第二十七入寂如何说法疑。

　　○潜通血脉者。潜谓潜闇。通谓通流。血脉者喻也。以经中多分唯有能断之语。而无所断之言。由是文起孤然。势意断绝。及寻经旨。皆有所因。文虽不彰。理且连贯。以不明显。故曰潜通。其犹人身血脉。外虽不彰。内宛流注。约喻显法。故曰潜通血脉也。此意见于逐段叙疑之文。

　　△二反显。

　　【疏】不先遣遣曷。契如如。

　　【记】疏不先下。二反显。

　　○不先遣遣者。即反显慧彻三空之义。谓二执为所遣。二空。为能遣。又二空为所遣。俱空为能遣。以俱空遣二空。空病亦空。故云遣遣。如圆觉云。应当远离一切幻化虚妄境界。由坚执持远离心故。心如幻者。亦复远离。远离为幻。亦复远离。离远离幻。亦复远离。

　　○曷契如如者。曷。何也。契。合也。如如者。即上三空之表本源真性也。二空破执。执丧空明。空病亦空。方契本源真性也。意云。若不先遣遣。即滞有滞空。何能契合真如本性。

　　○然此语势。亦是御注序文。彼云。咸归遣遣之旨。尽入如如之妙。

　　△三顺结。

　　【疏】故虽䇿修。始终无相。

　　【记】疏故虽下。三顺结。

　　○如经中。度四生即是䇿修。无生可度即是无相。行六度即是䇿修。不住相布施等即是无相。如是类例。遍于经中。然度生修行。合是有相。今以无生可度。无住布施。无法可说。无我修善。故顺经宗无相之义。

　　○一经前后。无不谈此。故曰始终。又因心果心。咸皆如是。斯则正䇿修时无相。正无相处䇿修。非谓前后。始终皆尔。

　　△二结叹四法幽玄三。初正结叹。二示难了。三彰谬解。

　　初正结叹。

　　【疏】由斯教理皆密。行果俱玄。

　　【记】疏由斯下。二结叹四法幽玄。三。一正结叹。若据前正叙叹中。约教义分能诠所诠。今于所诠之中。别开行果。即四法足矣。

　　○然教密。如前句偈隐略。理密。如前旨趣深微。行果二玄。前文未显。故宜别明。

　　○行玄者。夫菩萨行。不出二种。谓随相行。离相行也。随相即同前䇿修。离相即同前无相。玄者妙也。若二行抗行。或先或后。不名为玄。二行同时。不相妨阂。乃名为玄。若唯随相。即同凡夫。若唯离相。即同二乘。二行相资。宛符中道。即观空而万行沸腾。涉有而一道清净。是菩萨行矣。

　　○果玄者。果即佛果也。此中佛果。总有二种。所谓真身应身。应身有相。真身无相。玄者。若二身各异。相无相殊。不名为玄。以相即无相。无相即相。真应无阂故曰玄也。所以经中。若以相观佛。则是人行邪道。不以具足相发心。则堕断灭。以此真身应身。不一不二。故使然也。

　　○由斯者。因此也。即正指说此一卷经。是密是玄也。此则结指前文之所明。标为后说之所以也。

　　△二示难了。

　　【疏】致使口讽牛毛。心通麟角。

　　【记】疏致使下。二示难了。

　　○致。遂也。使。令也。由前四法幽玄之故。遂令讽诵甚多而解者极少。口讽。即读诵其文也。牛毛。喻其多也。妙解经意。乃名心通。麟者瑞兽。君圣则现。角者。麟唯一角。喻悟者少也。此有两重相望以论多少。谓麟比牛而已少。角比毛而又少。意谓读诵者多中之多。通悟者少中之少。

　　△三彰谬解二。初不符圣旨。二正是邪谬。

　　【记】疏或配下。三彰谬解。前四句。即但不符圣旨。别作意度。不得圆畅。虽非邪僻。亦名谬解。后二句。胸谈臆注。正是邪谬。前言心通者少。不通者多。此之三类。即是不通之相也。

　　△初不符圣旨二。初乖宗。二迷派。

　　【记】此前两家。皆先叙因。然后结过。

　　△初乖宗二。初叙因。二结过。

　　初叙因。

　　【疏】或配入名相。

　　【记】配入名相者。谓有疏。将法相名句。配入其中。

　　△二结过。

　　【疏】着事乖宗。

　　【记】此则贪着其事。好尚法相也。如下经云。凡夫之人。贪着其事。

　　○乖宗者。以经宗无相真空。既以法相解之。宁契经旨。以不顺理。名之为乖。

　　△二迷派二。初叙因。二结过。

　　初叙因。

　　【疏】或但云一真。

　　【记】但云一真者。但。犹独也。以闻说此经是空无相宗。则首末作离心离境。空无相道理一味销释。故云一真。

　　△二结过。

　　【疏】望源迷派。

　　【记】望源迷派者。望。谓瞻望。源。谓水生之处也。迷。谓昏迷。派。谓流派。路分曰岐。水分曰派。意云。此经虽宗无相。而文义千差。今虽符大底宗源。而全乖差别义理。故云望源迷派已。

　　○斯言乃是晓公起信序文。今虽用之。而意异彼。彼则以一心为源。随缘生灭为派。此则以经宗为源。义理为派。故不同也。

　　△二正是邪谬。

　　【疏】其余胸谈臆注。不足论矣。

　　【记】其余等者。前则各有一长。此乃都来邪僻。前则依人依教。此乃率意推胸。率尔疏谬之言。放曰胸谈臆注。不堪采览。置之言外。故云不足论矣。

　　○就中此释。字内偏多。疏主云。予久志斯经。遍询诸疏。亲见数十本。或假托金刚藏。或云志公。或云傅大士。或云达磨。或云五祖。或题自名。皆好纸好墨。装饰甚华。其中文义。总不堪采。如释舍卫国。云卫者百灵卫护。举一例诸。首末皆尔。苟有无眼愚人。不能甄别。宝为至妙。诚可悲哉。故云胸谈等。

　　【记】若将源派。约迷不迷。前后相望。有其四句。一迷源不迷派。即配入名相者。二迷派不迷源。即但云一真者。三源派俱迷。即胸谈臆注也。四源派俱不迷。即不不攻异端。是此疏也。

　　△二引文结显。

　　【疏】河沙珍宝。三时身命。喻所不及。岂徒然哉。

　　【记】疏河沙下。二引文结显。

　　○河沙珍宝者。即经云。如恒河中所有沙。有如是等恒河。是诸恒河沙。宁为多不。乃至此福德。胜前福德。

　　○三时身命者。即经云。须菩提。若有善男子。善女人。初日分。以恒河沙等身命布施。乃至何况书写受持读诵为人解说。

　　○喻所下。有二意。一即于此内外二财。喻之不及。二即如下文云。我念过去无量阿僧祗劫。于然灯佛前。乃至譬喻所不能及。含兹二意。故云喻所不及。

　　○岂徒然哉者。岂者可也。徒者空也。意云可空如此也。意谓此经句偈隐略。旨趣深微。寻波讨源。卒难得意。傥悟玄理随分受持。得福德多。不可思议。既若如此。非圣智不能造其源。常情之流。岂合措意。此文意含两势。一验凡心不晓。二验持者福多也。

　　△二述造疏意二。初示疏论师承有据。二示名题义意在下。初示疏论师承有据二。初示论师承斥他添削。二示今述解不攻异端。初示论师承斥他添削二。初示论可宗。二斥其违论。

　　初示论可宗。

　　【疏】且天亲无著。师补处尊。

　　【记】疏且天亲下。二述造疏意。二。一示疏论师承有据。二。一示论师承斥他添削。

　　○梵语提婆盘豆。此云天亲。是地前四加行位菩萨。即无著弟也。

　　○无著。梵语阿僧佉。是初地菩萨。即天亲兄也。

　　○补处。即弥勒菩萨。见在兜率天上。次补佛处。号曰当来下生弥勒尊佛。以二菩萨。依禀弥勒菩萨偈颂。造论解经。故云师补处尊。下悬谈广明。

　　△二斥其违论。

　　【疏】后学何疑。或添或弃。

　　【记】后学下。斥其违论。即无著天亲之后制疏之者也。何疑者。责辞也。添。即前云配入名相者。于本论外。加以大小乘法相行位故云添。弃。即前云但云一真者。弃却两论。别自解释也。

　　○不知彼人。云我胜菩萨。为复不知菩萨所造论耶。若言不是我胜菩萨。亦非不知造论。但以志道参玄。忘言取意。截径修进。不务枝流。谁有心力。寻于论文者。即应责之曰。寻论释经。则推无心力。推胸率意。心力何多。且者。约截之辞。以不论所余。截径而斥。意云。今不论你有理无理。且论主是入位上流。复从弥勒所受义句。此盖佛佛相传。展转师授。你之后学。何得固违。而自率意耶。一是凡圣愚智悬隔。二是师父之言。背智率愚。悖师无礼。如父有所作。子乃故违。岂合天道耶。故此引师以斥也。

　　△二示今述解不攻异端二。初对非显是。二出其因由。

　　初对非显是。

　　【疏】故今所述。不攻异端。

　　【记】疏故今下。二明今述解不攻异端。今初两句。对非显是。

　　○故今者。由菩萨展转相授。所以今之述作。不攻异端。攻谓攻击。异谓别异。端即端倪。即显诸家却是异端也。故云对非显是。故论语云。攻乎异端。斯害也已。注云。善道有统。故殊涂而同归。异端不同归也。

　　△二出其因由。

　　【疏】疏是论文。乳非城内。

　　【记】疏是下二句。出其因由。既用本论释经。不攻异端明矣。

　　○乳非下。引经喻。涅槃第十云。复次善男子。如牧牛女。为欲卖乳。贪多利故。加二分水。转复卖与余牧牛女。彼牧牛女得已。复加二分水。转卖与近城女人。彼女得已。复加二分水。卖与城中女人。彼女得已。复加二分水。诣市卖之。时有一人。为子纳妇。当须好乳。以待宾客。至市欲买。是卖乳者。多索价数。是人答言。汝乳多水。不直尔许之直。今我赡待宾客。是故当取。取已还家。煮用作麋。而无乳味。然于苦味中。千倍为胜。何以故。乳之为味。诸味中最。善男子。我涅槃后正法未灭。余八十年。尔时是经。于阎浮提。当广流布。是时当有诸比丘。抄略是经。分作多分。抄前着后。抄后着前。前后着中。中着前后。杂以世语。错定是经。令多众生。不得正见。如彼女人。展转卖乳。乃至成麋而无乳味。然彼经意。以喻涅槃。此借用之。以喻般若。此中城内之言。语稍漫通。今取最初新构之乳未加水者以为喻也。或曰。此中岂无疏主自语。应同添水乳耶。答。不然。虽有自言。但是连合前后。或引文之端。皆从本义。而非添也。

　　△二示名题义意在下。

　　【疏】纂要名意。及经题目。次下即释。无烦预云。

　　【记】疏纂要下。二示名题义意在下。诸家至此。皆略判经题。今务简削繁。下文委释。

　　△三解本文二。初偈文归请。二开章正释。初偈文归请二。初归敬三宝。二祈愿利生。

　　【记】三解本文。二。初偈文归请。将欲制疏。恐未上符下合。故归请也。意云。法华经说。假使满世间。皆如舍利弗。尽思共度量。不能测佛智。圣智尚难图度。凡心岂可测量。由是祈请加护。冀无纰缪。于中前三句归敬三宝。后一句祈愿利生。

　　△初归敬三宝二。初能归至诚。二正举三宝。

　　初能归至诚。

　　【疏】稽首。

　　【记】初二字。能归至诚。

　　○稽者稽也。首即头也。尚书云稽首拜手。注云。稽首。谓首至地也。拜手。首至手也。今则屈头至地稽留少时。表敬之甚也。又礼有三种。谓下揖中跪上稽首。今则上礼。表无慢心。

　　○然能归之人。必具三业。表佛有天眼天耳他心知故。谓以身业归。表佛有天眼见。以口业归。表佛有天耳闻。以意业归。表佛有他心知。又圆满三业善故。成就三轮因故。以未归三宝之前。三业悉皆不善。今归三宝故。三业皆善也。三轮者。谓神通轮。记心轮。教诫轮。因中身业归。果获神通轮。因中口业归。果获教诫论。因中意业归。果获记心轮。据此即三业是因。三轮是果。三轮之因。依主释也。今言稽首。即当身业。但举身业。余者自具。谓称三宝名及述所为事。即口业也。心不虔诚。宁肯归礼。即意业也。

　　△二正举三宝三。初佛宝。二法宝。三僧宝。

　　【记】牟尼下。正举三宝。谓佛法僧。为福之田。三皆可宝。故云三宝。带数释也。

　　○然有三种。一住持。即塑画等像。佛也。三藏教文。法也。五众和合。僧也。遵守遗言。任持像法。名曰住持。二别相者。佛即三身。法即教理行果。僧即二乘菩萨。三同体者。觉照名佛。轨持名法。和合为僧。于中复有本性观行融通之异。皆一法上说之。故云同体。

　　○于上三中。今所归者。即别相也。

　　○五教之中。当其始教。以此经属始教故。今但取当宗之中。能说般若为佛。所说般若为法。发起流通者为僧。故非余教。

　　△初佛宝。

　　【疏】牟尼大觉尊。

　　【记】牟尼下。佛也。

　　○梵音释迦牟尼。此云能仁寂默。能仁故不住涅槃。寂默故不住生死。又寂者现相无相。默者示说无说。此则即真之应也。

　　○大觉者。觉即是佛。大拣余圣。余圣虽觉。未名为大。二乘偏觉。菩萨分觉。皆非大也。唯佛如来。一觉永觉。无所不觉。如大梦觉。如莲华开。迥超群圣。故独称大。

　　○尊者。具上九号。为物所尊。下文广辨。

　　△二法宝。

　　【疏】能开般若三空句。

　　【记】能开下。法也。

　　○于中。能字属佛。开字通佛及法。谓在佛为能开。在法为所开。般若三空句五字。唯局法也。

　　○然于此中。具教理行果。般若。果也。以是到彼岸慧故。三空。理也。句。即教也。理果合论。行也。以慧照理。是菩萨行故。

　　△三僧宝。

　　【疏】发起流通诸上士。

　　【记】发起下。僧也。

　　○发起上士。即须菩提。因兴三问。故佛说之。

　　○流通上士。即是弥勒无著天亲也。逦迤解释。方始弘传。

　　○上士者。高上之士也。或曰上人。故马鸣菩萨赞无常经归敬偈云。八辈上人能离染。或云大士。故大云疏云。如斯大士皆归命。斯皆通用。故随人称。

　　△二祈愿利生。

　　【疏】冥资所述契群机。

　　【记】疏冥资下一句。祈愿利生也。

　　○冥。闇。资。助也。所述。即此疏也。契。合也。群机。即一切众生也。

　　○然资助加护有二种。一即显加。谓现身说法。有所见闻。二即冥加。但得智力。无所视听。今于二中。唯求冥加也。以制疏释经。唯藉智力。但得冥助。不须见闻。以此经云。若以色见声求。是行邪道。为顺此教。故不求显。

　　○然凡所设教。皆契理契机。今不言契理者。以疏是论文。已契理故。又疏主于二利中。利他偏甚。今唯言契机者。悲增之相也。

　　△二开章正释二。初标列章门。二依章正释。

　　初标列章门。

　　【疏】将释此经。未入文前。悬叙义门。略开四段。第一辨教起因缘。第二明经宗体。第三分别处会。第四释通文义。

　　【记】将释下。二开章正释。既蒙加祐。心通智明。约义开章。遂申经旨。文二。初标列章门。

　　○将。犹欲也。

　　○此依崇圣寺尘外疏。唯开四门。若准大云疏中。即开六门。一明经意。二明宗旨。三明经体。四辨译时。五解题目。六释经文。今虽四门。含六门义。谓此第二摄彼二三。第四摄彼五六。其余单摄。但小异耳。

　　△二依章正释四。初辨教起因缘。二明经宗体。三分别处会。四释通文义。初辨教起因缘二。初总论诸教。二别显此经。初总论诸教二。初通赴机缘。二克就佛意。

　　初通赴机缘。

　　【疏】初中二。初总论诸教。谓酬因酬请显理度生也。

　　【记】二依章正释。二。初总论诸教。如多药共治一病。二别显。则如一一药各有功能也。初中二。初通赴机缘。

　　○酬因者。酬谓酬报。因谓因地。以佛于因地初发心时。希求无上正等菩提。遂启四弘誓愿。烦恼无边誓愿断。法门无边誓愿学。众生无边誓愿度。佛道无上誓愿成。于此四中。三愿皆毕。唯一未圆。誓度众生。众生宛在。今虽证果。不舍因门。现身说法。济度群品。以报先愿。故曰酬因。故法华云。我本立誓愿。欲令一切众。如我等无异。如我昔所愿。今者已满足。化一切众生。皆令入佛道。

　　○酬请者。佛初成道。梵王帝释等。请转法轮。故法华云。尔时诸梵王。及诸天帝释。护世四天王。及大自在天。并余诸天众。眷属百千万。恭敬合掌礼。请我转法轮。如来默然受请。既受其请。故始于鹿苑。终至鹤林四十九年。说诸经教。救度众生。故法华云。即于波罗奈。转四谛法轮等也。

　　○显理度生者。此二相从合说。然有通别。通则佛以一音演说法。众生随类各得解。别则说四谛法。显生空理。度凡夫外道。说六波罗蜜。显二空理。度不定性二乘。及利根凡夫。令入大乘道。说一乘法。显法界理。度定性不定性二乘。及地住菩萨。并上上利根凡夫。令入一乘究竟佛道。

　　△二克就佛意。

　　【疏】若据佛本意。则唯为一大事因缘故。出现于世。欲令众生开佛知见等。

　　【记】若据下。二克就佛意。

　　○唯为一大事等者。法华经具云。诸佛世尊。唯为一大事因缘故。出现于世。舍利弗。云何名诸佛世尊唯为一大事因缘故出现于世。诸佛世尊。欲令众生开佛知见。使得清净故。出现于世。乃至欲令众生。入佛知见道故。出现于世。准天长疏解云。佛之知见。非三非五故云一。广博包含故云大。诸佛仪式说此化生故云事。众生有此机能感于佛曰因。佛即应之曰缘。故者所以义。由此一大事因缘。所以佛出于世。开示悟入者。此之四句。不出于二。初二句能化。后两句所化。能化有二。谓大开而曲示。此属于佛。所化亦二。谓始悟而终入。此属众生。若准法华论释。开者双开菩提涅槃二无上果。示者别示法身。显三乘同体。悟者知义。别指报身。二乘不知。说令知故。入者因义修因契入故。华严疏主解云。开者开除惑障。示者示真实理。悟者悟妄本空。了心体寂。只令悟上真理。入者冥于心体。石壁解云。一切众生。皆有佛性。大开也。指云心中了了分明。是佛性。曲示也。斩新领解。决定印可不疑。始悟也。一切念想都亡。终入也。诸家解释。旨趣不同。白璧黄金。各为至宝。

　　△二别显此经二。初总标。二别列。

　　初总标。

　　【疏】后别显此经。五。

　　【记】疏后别显者。近指一卷金刚。远关诸部般若。以同宗故。

　　○意明有何所以。说无相经。于中五段。具列如疏。

　　△二别列五。初对治我法二执。二遮断种现二疑。三转灭轻重二业。四显示福慧二因。五发明真应二果。初对治我法二执三。初标。二释三结。

　　初标。

　　【疏】一。为对治我法二执故。

　　【记】初中三。初标。

　　○对治者。如病设药。义见序中。

　　○我执者有二。一凡夫情计我。即执五蕴总相以为主宰。二外道神我。即蕴离蕴。或大或小。幽灵神圣。动用难思。皆计为实。故云我执。

　　○计一切法实有体性。名为法执。

　　○然佛说小乘。已除我执。今说般若。重为此者。盖深必该浅也。由是。正除法执。兼明我空也。

　　△二释二。初总标由执起障。二别示二障过患。

　　初总标由执起障。

　　【疏】由此二执。起烦恼所知二障。

　　【记】由此下。二释。二。初总标由执起障。

　　○烦恼。即根随等。此依我执而起。如前逐妄中说。

　　○所知。即根本无明也。故起信论云。无明义者。名为智碍。即所知障也。此依法执而起。

　　△二别示二障过患二。初烦恼障。二所知障。

　　初烦恼障。

　　【疏】由烦恼障障心。心不解脱。造业受生。轮转五道。

　　【记】由烦下。二别示二障过患。二。初烦恼障。

　　○心不等者。心本清净自在。功德妙用。过于尘沙。良由此障覆蔽。不得显现。故云心不解脱。解脱者。自在义。

　　○不唯令心不解脱。复能造业润业。业即善恶不动业也。

　　○以有业因。必招果报。即受生也。

　　○受生之处。所谓五道。

　　○生而复死。往而又来。故云轮转。轮转之相。已如序中纶轮义也。

　　○反推其源。即是我执。故知我执是过患根本。故要除之。

　　△二所知障。

　　【疏】由所知障障慧。慧不解脱。不了自心。不达诸法性相。纵出三界。亦滞二乘不得成佛。故名障也。

　　【记】由所知下。二所知障。

　　○慧不等者。此即大乘深慧。不论小乘浅慧。

　　○此慧若发。照见五蕴皆空。唯是心性。离自心外。无别有法。今为无明覆蔽。不得开发。故华严云。若不了自心。云何知正道。彼由颠倒慧。增长一切恶。

　　○不达等者。然诸法性相。有别有通。别则如水以湿为性。以动静为相等。通则诸法同以无为为性。有为为相。由无是慧。故不能了之。

　　○然了心即根本智。了性相即后得智。二智不显。盖由无明。无明不除。不成佛法。故云纵出三界亦滞二乘等。斯则虽出火宅。犹止化城不到宝所。

　　○若反推其本。由于法执。将知法执是过患根本也。

　　【记】然此二障。非谓抗行。皆由一心所为。但微著有异。所知则细。烦恼则粗。粗细虽殊。都无别体。犹如一水。起动成波。微著有异。于中亦有二义。才动则不能现像。同彼所知。猛盛则覆舟溺人。况于烦恼。法喻相对。昭然可见。

　　【记】又心慧解脱。约人料拣。以成四句。谓心解脱慧不解脱。二乘也。心不解脱慧解脱。大悲菩萨也。俱解脱。佛也。俱不解脱。凡夫也。

　　△三结。

　　【疏】二执若除。二障随断。为除二执。故说此经。

　　【记】疏二执下。三结。

　　○以前推穷一切过患根本。是其我法二执。二执若遣。二障即除。二障若除。则诸过自灭。由是过患之源。即其二执。为除二执。故演斯经。故知此经是大良药。故心经云。般若波罗蜜多。是大神咒。是大明咒等。乃至云。能除一切苦。真实不虚。

　　○欲知此经除二执者。如经云无我相人相众生相寿者相。是除我执也。无法相亦无非法相。是除法执也。如此类例。遍于经中。

　　△二遮断种现二疑二。初标。二释。

　　初标。

　　【疏】二。为遮断种现二疑故。

　　【记】疏二中。二。初标。可知。

　　△二释二。初正释。二指经。

　　初正释。

　　【疏】遮未起种子之疑。断现起现行之疑。

　　【记】二释。

　　○疑者。于理于事。犹豫不决。即心所法中烦恼一数。然有二种。一种子。二现行。种子。谓蕴在藏识。未显发者。名为未起。现行。谓动之于心。或形之于口。名为现起。遮则遮其种子。不令起于现行。断则断于现行。即自除其根本。其犹筑堤防水。倾津泼𦦨。其义可见。

　　△二指经。

　　【疏】即经中答所问已。便蹑迹节节断疑。乃至经终。二十七段。

　　【记】即经下。指经也。然准经。即答三问已。展转而断。起复连环。故云节节至二十七。

　　○然遮断之言。总有两意。一则经中有须菩提陈疑处是现行。即第二第十一第十九。余无问辞。皆种子也。二即当时尽是现行。望于后代总名种子。斯则断现行时。即是遮种子也。然二意中。后意稍切。故二十七疑。皆言断而不言遮也。

　　△三转灭轻重二业二。初标。二释。

　　初标。

　　【疏】三。为转灭轻重二业故。

　　【记】疏三中。二。初标。

　　△二释。

　　【疏】转重业令轻受。灭轻业令不受。

　　【记】二释。

　　○然泛论。业有三种。谓善恶不动。受有三时。谓现生后。若今世造善恶。今世受苦乐者。名顺现报业。若今世造善恶。次生方受。名顺生报业。若今世造善恶。从第三生已去。乃至百千生方受。名顺后报业。今世有人。造善恶业。目下无报。便疑无因果者。良由不达此三时报也。故佛名经云。行善之者。触事轗轲。行恶之者。是事谐偶。致使世间愚人。谓之善恶不分。我经中说。有三种报。如上所叙。今言转灭者。三中唯转恶业。以违理故。时则通三。

　　○然此恶业受报。准小乘宗说有定不定。如初篇四重。名为定业。僧残已下。名不定业。以此对时。应成四句。谓时定报不定。报定时不定。俱定。俱不定。若此经说者则不然。以未入我法。名决定业。若入我法。名不决定业。所言不定者。或轻或重。或受或不受也。问。若然者。何以大般若中云。唯除决定业应受报耶。答。但转重成轻。非令不受。故无违也。如此经云。若有人受持读诵此经。为人轻贱者。是人先世罪业。应堕恶道。以今世人轻贱故。先世罪业则为消灭。当得阿耨菩提。

　　○言先世者有二意。一。前生之前。名为先世。二。未持经前。名为先世。虽通此二。后义为正也。今以三涂之业。用轻贱代之。令报不定。生报现偿。令时不定。此皆转重令轻也。

　　○其灭轻不受。经则无文。经虽无文。义乃合有。然有两意。一者。以重况轻。意云。重业既转之令轻。轻业故宜不受。二则曾堕三涂之者。出在人中。犹有余业。即贫穷诸衰等苦。令既不堕三涂。则余业必免。亦是时报俱不定也。

　　△四显示福慧二因三。初标。二释。三结。

　　初标。

　　【疏】四。为显示福慧二因故。

　　【记】疏四中。三。初标。

　　△二释二。初未说失为凡小。二已说得为佛因。

　　初未说失为凡小。

　　【疏】佛成正觉。未说般若之前。众生由无妙慧。施等住相。皆成有漏。或滞二乘。

　　【记】二释。二。初未说失为凡小。

　　○佛成正觉者。即菩提树下。三十四心断结。五分法身初圆。示成正觉也。

　　○未说等者。即成道之后。十二年以前。但说人天因果及四谛缘生。未说三空般若。

　　○无妙慧者。妙慧。谓无相甚深般若也。此是法空之慧。以未说般若。未显法空。故无此慧也。

　　○施等住相者。等于戒忍等四住于我人众生等相。及住法非法相也。

　　○既住我法等相。则成世间因果。故皆有漏也。此说凡夫依人天教者。

　　○或滞二乘者。设有断惑证真。不无厌苦欣乐。纵出三界。亦堕声闻缘觉之地。此依小乘教者。

　　○若准凡夫。兼无粗慧。就胜通说。故言无妙慧也。

　　△二已说得为佛因二。初顺释。二反显。

　　初顺释。

　　【疏】故谈般若。显示妙慧为法身因。五度为应身因。

　　【记】疏故谈下。二已说得为佛因。二初顺释。

　　○即十二年后。说诸部般若之教。诠显妙慧。

　　○妙慧即第六般若波罗蜜。以法身是真如妙理。本不生灭。但以烦恼覆之。名如来藏。若妙慧照破烦恼。真理显现。成大法身。故说妙慧为法身因也。

　　○五度等者。五度即施。戒忍进定。应身即三十二相八十种好紫磨金色之体也。此由积习五波罗蜜之所感得。故言五度为应身因。

　　△二反显。

　　【疏】若无般若。则施等五。非波罗蜜。不名佛因。

　　【记】疏若无下。二反显。

　　○非波罗蜜等者。虽行施等。由无慧导。皆成住相。由住相故。便成有漏。但成世间善因乐果。故非佛因也。故菩提资粮论云。施戒忍进定。及此五之余。皆由智度故。波罗蜜所摄。

　　△三结。

　　【疏】故须福慧二严。方成两足尊矣。

　　【记】疏故须下。三结。

　　○福慧属因。即五度六度。是能严也。两足是果。即真身应身。为所严也。然诸佛果德。虽无量无边。以要言之。不过此二。故法华云。如其所得法。定慧力庄严。以此度众生。自证无上道。大意谓。由无般若。致使施等非波罗蜜。不成佛因。故须福慧二严。乃成两足妙体。

　　○然前五与第六。互相资助。以真应二果。必须具故。其犹胶青彩色。彩非胶而不着。胶非彩而无色。六非五而无相。五非六而无因。如经云。应无所住。即修慧也。行于布施。即修福也。又以无我无人无众生无寿者。即修慧也。修一切善。即修福也。此例甚多。

　　△五发明真应二果三。初标。二释。三结。

　　初标。

　　【疏】五。为发明真应二果故。

　　【记】疏五中。三。初标。

　　○真应二果者。然诸经论。皆说三身。此中唯明二者。已合摄故。言三身者。即法报化。如权宗所说。法身是理。无漏无为。报身是智。转识所成。有为无漏。虽证于理。智且非理。如日舍空。由是理智分为二也。化身是影。固宜不同。由此说佛有三身也。今言二者。法报合故。以智即是理。如光即珠。是故合说为真身也。如净名经云。佛身无为。不堕诸数。岂言报体是有为耶。又涅槃经云。若人言如来同有为者。死入地狱。是故此中不说于三。但言二也。故智论云。佛有二身。一真身。二应身。亦云生身应身皆化身也。

　　○问。法报化等。皆是佛身。法报既其不分。化体何故别说耶。答。法报皆实。所以合论。化体唯虚。故宜别也。

　　△二释。

　　【疏】未闻般若之前。但言色相是佛。不知应化唯真之影。不如实见真身应身。

　　【记】疏未闻下。二释。

　　○谓十二年前小乘之人。唯取三十二相金色之身以为真佛。不知更有真佛。故云但言色相。

　　○不知下。以未达法空故。不知此相但是真身之中所现影像也。故唯识云。大圆镜智。能现能生身土智影。既言是影则知非真。故弥勒颂云。应化非真佛。亦非说法者。

　　○不知等者。若知真身是实。应身是虚。又了相即无相名为真身。无相即相名为应身。如是见者。名如实见。故华严云。于实见真实。不实见不实。如是解法相。是则名为佛。若不如是。名为不如实见。

　　△三结。

　　【疏】故此发明二果。令知由前二因证得。

　　【记】疏故此下。三结。

　　○发明二果者。如经云如来说三十二相即是非相者。发明真身也。是名三十二相者。发明应身也。又云则非具足色身。发明真身也。是名具足色身。发明应身也。余例此知。

　　○二因等者。真身由前慧因证得。应身由前福因证得也。

　　○前段中云故须福慧二严等。即是约果说因。今云故此发明等。即是望因说果。如是说者。意令众生。修二种因。证二种果也。

　　【记】然前五门。展转相蹑。谓说般若经。本除二执。故有第一。二执虽遣。两疑犹存。故有第二。纵使无疑。争奈先业。故有第三。恶业既灭。无漏因成。故有第四。因既昭然。果证何远。故有第五。由是。一经大意。极此五重矣。

　　△二明经宗体二。初总标别开。二依开别释。

　　初总标别开。

　　【疏】第二明经宗体。二。

　　【记】疏明经宗体者。宗即所诠。体即能诠。

　　△二依开别释二。初明经宗。二明经体。初明经宗二。初标。二释。

　　初标。

　　【疏】初宗。

　　【记】今初。宗者。尊也重也。心言之所尚也。然言由于心故。故肇公云。情尚于空者。触言而宾无。毛诗序云。情动于中而形于言。余皆例此。文二。

　　△二释二。初统明诸教。二别显今经。

　　初统明诸教。

　　【疏】统论佛教。因缘为宗。

　　【记】初统明诸教。

　　○然此方古今。教有三种。浅深既异。所宗亦殊。一儒教。主即文宣王。谓孔丘也。宗于五常。仁义礼智信。意以修身慎行。理国理家。扬名后代也。二道教。主即玄元皇帝。谓老聃也。宗于自然。自然即融荡是非。齐平生死。终归虚无也。三释教。主即释迦也。宗于因缘。意令识迷破惑。证真起用也。是故疏云因缘为宗。

　　○然一代佛教。通宗因缘。虽小乘生灭。大乘无性。浅深有异。大约统论皆因缘也。

　　○然有二种。一世间。二出世间。世间有二。一内二外。外复有二。一谓种子为因。水土人时等为缘。而芽得生。又泥团为因。轮绳陶师等为缘。而器得成。二内。谓无明为因。行支为缘。而生识等五支及生老死二支。前二器世间。后一即有情世间。故知成此三界世间只由因缘二字。二者出世间。有三种。一则本觉内熏为因。师教外熏为缘。而始觉得生。二始觉为因。施等五度为缘。而佛果得成。三则大悲为因。众生为缘。而应化得兴。故知出世间一切净妙等事。不出因缘二字。故法华云。佛种从缘起。是故说一乘。中论云。未曾有一法。不从因缘生。又云。我说是因缘。能灭诸戏论。

　　○然统收世出世间一切诸法有义空义假义中义。虽浅深不同。皆堕因缘也。言有者。有生有灭也。谓诸法缘会而生。缘离则灭。如马胜比丘。为舍利弗说偈。曰。诸法从缘生。缘离法即灭。如是灭与生。沙门如是说。空者。既属因缘。则知无体。无体即空义也。故中论云。因缘所生法。我说即是空。假者。如镜像水月。虽则不实。缘会不得不现。故净名云。是身如影。从业缘现。中者。以假故非空。空故非假。非空非假。即空即假。名为中义。故净名云。说法不有亦不无。以因缘故诸法生。又如中论都明有等四义。云。因缘所生法。我说即是空。亦名为假名。亦名中道义。即三乘教中所说空有中假等义并不出因缘。故云佛教统宗因缘也。

　　△二别显今经三。初约法正立。二约喻释成。三约行结显。

　　【记】疏别显等者。所谓通中之别。随何经中。所宗各异。如华严法界。法华一乘。净名不思议真如佛性等也。文三。初约法正立。

　　△初约法正立。

　　【疏】别显此经。则实相般若。观照般若。不一不二。以为其宗。

　　【记】然般若种类。诸说不同。准智度论。说有三种。一文字。即能诠教。二观照。即能观智。三实相。即所观境。罗什后来开为五种。谓于观照中。开出眷属。即随行五蕴及暖等善根。于实相中。开出境界。即俗谛境。此五中。唯观照持业释。余皆依主。大云解之。五皆持业。谓文字性空。即般若故。眷属境界。同文字故实相即是法身。起信论云。依此法身。说名本觉故。然虽三虽五。三者为正。何则。般若所照。皆实相故。不唯真如。故智论云。照色等空。即名实性。性空实理。离于颠倒。非虚伪故。于空见空。亦名颠倒于空无著。乃是实法。色等虚伪。诳人眼根。故知但约不颠倒。离虚伪。便为实相。则双取真俗二谛为一实相也。暖等眷属。是慧性故。相应随行。俱观照故。故知观照摄眷属也。由是。虽则说三。已摄于五。既符智论。必契深经。故三为正。

　　○然诸家立宗。或唯观照。或唯实相。此并未当。且此经所诠。一一离相。岂唯观照。又教化众生。断疑破执。岂唯实相。由是。今疏双取为宗。

　　○不一不二者。欲言其一。体用有殊。欲言其二。寂照常俱。故非一二。

　　△二约喻释成。

　　【疏】以即理之智。观照诸相。故如金刚。能断一切。

　　【疏】即智之理。是为实相。故如金刚。坚牢难坏。

　　【记】疏以即下。二约喻释成。则显双取为正。且本举能坚能利一金刚。以喻观照实相二种般若。若单取观照。则阙坚义。若单取实相。则阙利义。

　　○又皆言即者。释成不二之相。以照而常寂故。理非智外。寂而常照故。智非理外。既离理无智。离智无理。故如金刚。即坚即利。

　　△三约行结显。

　　【疏】万行之中。一一不得昧此。是故合之以为经宗。

　　【记】疏万行下。三约行结显。

　　○谓菩萨行中。必须具此。若昧实相。则难亡分别。便成住相。即堕有漏。若昧观照。则阙智用。便滞偏空。同于二乘。故须二事兼行。方契中道。此则如前行玄之义也。由是。起信论中。止观合说。法华经内。定慧庄严。华严明定慧二事。菩萨依赖。涅槃显定慧不等。不见佛性。诸教中说。无明邪见。自此而生。故华严疏云。万行忘照而齐修。顿渐无碍而双入。皆此义也。

　　△二明经体二。初标。二释。

　　初标。

　　【疏】二体。

　　△二释三。初标立。二正释。三总结。

　　初标立。

　　【疏】文字般若。即是经体。

　　【记】二体。分三。初标立。可知。

　　△二正释二。初明具四法。二明摄所诠理。

　　初明具四法。

　　【疏】文字即含声名句文。

　　【记】文字下。二正释。

　　○或曰。诸家所出教体。皆取声名句文。或通取所诠之法。今何单取文字耶。

　　○由是。疏云文字即含声名句文。此明具四法也。

　　○声即言音。名句文三。即声上屈曲表示。名诠诸法自性。句诠诸法差别。文即是字。为二所依也。

　　○问。四法之中。文字最居其末。云何摄声等法耶。答。所以能摄者有二意。一能显文字。有其三处。谓心上显。即意识境。声上显。即耳识境。色上显。即眼识境。今取初者。故能摄之。二。有声未必有名句文。有文则必有声名句。前前未必有后后。后后必有于前前。如苗必有根。根未必有苗也。以是义故。故摄声等。

　　△二明摄所诠理。

　　【疏】文字性空。即是般若。无别文字之体。

　　【记】文字性空下。明摄所诠理也。谓依于般若。显乎文字。文字本空。即是般若。无别文字体也。然有二意。一。体属缘生。无自体故。二。非别有一法为文字体故。此皆意显般若是文字体也。其犹镕金成像。像即是金也。

　　△三总结。

　　【疏】故皆含摄。理无不尽。统为教体。

　　【记】疏故皆下。三总结。

　　○含摄之义。如上所明。能所总该。故言理无不尽。此乃文字则该能诠尽。般若则该所诠尽。诠旨既备。故云统为教体。

　　△三分别处会二。初总标别开。二依开别释。

　　初总标别开。

　　【疏】第三分别处会二。

　　【记】疏分别处会文二。

　　△二依开别释二。初总明佛说大部处会。二别明传译此卷时主。初总明佛说大部处会二。初标。二释。

　　初标。

　　【疏】初。总明佛说大部处会。

　　△二释二。初总示大部。二别显此经。

　　【记】初中二。初总示大部。此经下。二别显此经。

　　△初总示大部二。初总标。二别列。

　　初总标。

　　【疏】六百卷。四处十六会说。

　　△二别列。

　　【疏】一王舍城鹫峰山七会。(山中四会山顶三会)二给孤独园七会。三他化天宫摩尼宝藏殿一会。四王舍城竹林园白鹭池侧一会。

　　△二别显此经。

　　【疏】此经。则二处第九会第五百七十七卷。

　　【记】总。可知。

　　△二别明传译此卷时主二。初标。二释。

　　初标。

　　【疏】后。别明传译此卷时主。

　　△二释三。初正明东土翻译前后。二因辨西方解释异同。三示今科判依据差别。初正明东土翻译前后二。初通辩诸译。二克示所传。

　　【记】疏别明中。文三。初正明东土翻译前后。二。初通辨诸译。

　　△初通辨诸译二。初总标。二别列。

　　初总标。

　　【疏】前后六译。

　　△二别列二。初列别名。二显通号。

　　初列别名。

　　【疏】一后秦罗什。二后魏菩提流支。三陈朝真谛。四隋朝笈多。五唐初玄奘。六大周义净。

　　【记】流支者。天平二年。于洛阳。译成十四纸。名金刚般若。

　　○真谛。太康元年。于金陵郡。译成十四纸。名金刚断割。

　　○笈多。开皇十年。于洛阳。译成十六纸。名金刚断割。

　　○玄奘。贞观二十二年。于玉华宫。译成十八纸。名能断金刚。

　　○义净。证圣二年。于佛授记寺。译成十二纸。名能断金刚。

　　△二显通号。

　　【疏】上六人皆三藏。

　　△二克示所传。

　　【疏】今所传者。即罗什弘始四年于长安草堂寺所译。

　　【记】疏今所下。二克示所传。

　　△二因辨西方解释异同二。初明偈受授。二明论异同。初明偈受授二。初禀受弥勒。二转授天亲。

　　初禀受弥勒。

　　【疏】天竺有无著菩萨。入日光定。上升兜率。亲诣弥勒。禀受八十行偈。

　　【记】疏天竺下。二因辨西方解释异同。

　　△二转授天亲。

　　【疏】又将此偈。转授天亲。

　　【记】转授天亲者。有说云。以天亲久习小乘。近从大教。要涤情执。故转授之。

　　△二明论异同二。初天亲断疑执。二无著显行位初天亲断疑执。

　　【疏】天亲作长行解释。成三卷论。约断疑执以释。

　　△二无著显行位。

　　【疏】无著又造两卷论。约显行位以释。

　　【记】断疑执。显行位正。宗文中可。见。

　　△三示今科判依据差别二。初正明科释所依。二结成立题所以。初正明科释所依二。初天亲无著。二余论诸疏。

　　初天亲无著。

　　【疏】今。科经唯约天亲。释义。即兼无著。

　　【记】疏今科下。三示今科判依据差别。二。初正明科释所依。

　　○兼无著者。以显此疏。正依天亲。傍用无著。

　　△二余论诸疏。

　　【疏】亦傍求余论。采集诸疏。

　　【记】余论诸疏。义见开题处。

　　△二结成立题所以。

　　【疏】题云纂要。其在兹焉。

　　【记】疏题云下。二结成立题所以。

　　○不同净名集疏。备书四圣之名。义即如何晏集解论语。于孔安国马融等注中。当者用之。不当者翦之。今疏亦尔。或双取。以各有理。或共成一义。故两存焉。

　　金刚经疏记科会卷第一
卍新纂续藏经第 25 册 No. 0491 金刚经疏记科会


　　金刚经疏记科会卷第二

　　唐　圭峰大师　疏

　　宋　长水大师　记

　　后学云栖寺沙门大瑸科会

　　△四释通文义二。初解题目。二释经文。初解题目二。初科经。二释义。

　　初科经。

　　【疏】第四释通文义。二。初解题目。

　　金刚般若波罗蜜经

　　△二释义二。初释所诠。二释能诠。初释所诠三。初释金刚。二释般若。三释波罗蜜。初释金刚二。初翻名示相。二约法辨义。初翻名示相。

　　【疏】金刚者。梵云䟦折罗。力士所执之杵。是此宝也。金中最刚。故名金刚。帝释有之。薄福者难见。

　　【记】疏释通文义。二。初题目。二。初释所诠。三。初释金刚。二。初翻名示相。

　　○梵云下。新云缚左罗。

　　○力士所执者。如经所说执金刚神。梵云诺建那。此云露形神。即此力士也。

　　○金中最刚者。金语通五。此最精坚。故安刚字。

　　○仍非人间之物。故云帝释有之。乃是天上至宝。故云薄福者难见。正理论云。帝释有宝。名曰金刚。不为薄福众生所见。

　　△二约法辨义二。初引经论总彰二义。二引真谛别示六种。初引经论总彰二义三。初总标略辨。二引教委释。三结显喻旨。

　　初总标略辨。

　　【疏】极坚极利。喻般若焉。无物可能坏之。而能碎坏万物。

　　【记】疏极坚下。二约法辨义。二。初引经论总彰二义。三。初总标略辨。为有胜能。故云极坚极利喻般若焉。

　　○无物下。释极坚等相。则知若有一物能坏。则非极坚。若有一物不碎。则非极利也。如银铁虽坚。遇火则融。刀剑虽利。斫石则缺。非极坚利也。拣余坚利。故加极字。

　　△二引教委释二。初引经。二引论。

　　初引经。

　　【疏】涅槃经云譬如金刚。无能坏者。而能碎坏一切诸物。

　　【记】疏涅槃下。二引教委释。

　　○涅槃下。引经。

　　△二引论。

　　【疏】无著云。金刚难坏。又云。金刚能断。

　　○又云。金刚者。细牢故。细者智因故。牢者不可坏故。

　　【记】无著下。引论。

　　○难坏即坚义。能断即利义。

　　○细牢者。细谓拣粗。显是微妙。牢拣可坏。坚固义成。

　　○智因即是慧。慧是智之因。智是慧之果。此约观照般若说。以微细故。能入于惑。令彼灭也。

　　○不可坏者。智论云。一切语言名相等事。皆可破坏。唯无相智。不可破坏。此约实相般若说。

　　○问。实相般若。分因果耶。答。用有胜劣。故分因果。体无增减。因果一如。故普贤观云。大乘因者。诸法实相。大乘果者。亦诸法实相。华严经疏云理。开体用。名大方广。智分因果。号佛华严。

　　△三结显喻旨。

　　【疏】皆以坚喻般若体。利喻般若用。

　　【记】疏皆以下。三结显喻旨。此结所引经论之义。

　　○然先上诸德。皆用此义。资圣云。金刚者。坚而复利。坚喻本觉真性。虽流转诸趣。而觉性无坏。利喻般若净照。三贤十地。贯通万行。无明惑暗。无不坏也。肇云。金刚者。坚利之譬也。坚故物不能沮。利故物无不摧。以况斯慧。邪魔不能毁。坚之极也。万物皆能破。利之义也。

　　○又诸经论说金刚喻定。胜鬘经说金刚喻智。梵网经以十回向为十金刚。仁王谓十坚心。净名以金刚慧决了此相。无缚无脱。得无生法忍。又诸经论说金刚座。金刚山金刚轮。如是等说。皆取坚利义也。

　　○又晋武帝起居注云。武帝十三年。炖煌有人献金刚宝。生于金中。色如紫石英。状如荞麦。百炼不销。可以切玉如泥。是知坚利之极也。

　　△二引真谛别示六种二。初正明六种。二结示傍正。初正明六种二。初总标。二别列。

　　初总标。

　　【疏】又真谛记。说六种金刚。

　　【记】疏真谛下。二引真谛别示六种。二。初正明六种。一一以法合之。分明在疏。皆般若之功也。

　　△二别列六。初青色。二黄色。三赤色。四白色。五空色。六碧色。

　　初青色。

　　【疏】一青色。能消灾厄。喻般若能除业障。

　　【记】灾厄等者。有厄则灾祸必来。有业则苦果定至。厄除则灾祸不起。业丧则苦果不生。

　　△二黄色。

　　【疏】二黄色。随人所须。喻无漏功德。

　　【记】随人所须有二意。一则如余物不能随所须。金不可为银用。罗不可为锦用等。金刚则不然。要者皆得。法中亦尔。有漏功德。人不可为天。富不可为贫。无漏不尔。随心所成。二则余物用之则尽。金刚出之不穷。法上亦尔。有漏受之则穷。无漏受之不尽。

　　△三赤色。

　　【疏】三赤色。对日出火。慧对本觉出无生智火。

　　【记】对日等者。慧即始觉。合本觉时。见法无生。名无生智。如起信云。得见心性。心即常住。常住即无生义也。火出。烧尽世间。使六合空廓。智起。断除烦恼。令大道通同。

　　△四白色。

　　【疏】四白色。能清浊水。般若能清疑浊。

　　【记】能清等者。水清则万像齐鉴。疑除即佛法现前。

　　△五空色。

　　【疏】五空色。令人空中行坐。慧破法执。住真空理。

　　【记】空中等者。升太虚。则不履于地。住真空。则不堕世间。

　　△六碧色。

　　【疏】六碧色。能消诸毒。慧除三毒。

　　【记】销诸毒者。中毒则令人命终。起惑则永沉生死。毒除则延年益寿。惑遣则不灭不生。

　　△二结示傍正。

　　【疏】傍兼可矣。非坚利之本喻。

　　【记】疏傍兼下。二结示傍正。

　　○佛所立名。本约坚利。如上六义。乃是兼明。诸家至此。多不料简。殊滥正义。

　　○若将此六。配前五因。即一当第三。二三当四五。四当第二。五六当第一。

　　△二释般若二。初翻名略指。二引教广辩。初翻名略指二。初翻名。二指体。

　　初翻名。

　　【疏】般若。正翻云慧。

　　【记】疏般若下。二释般若。二。初翻名略指。

　　○般若正翻慧者。以古来诸德。义翻为妙慧净慧无相慧。此皆挟到彼岸义。是别相也。或云智慧。今云正翻慧者。即通相也。

　　△二指体。

　　【疏】即照五蕴空相应本觉之慧。是也。

　　【记】即照下。约功用以出体也。照蕴空。即是功用。本觉之慧。即是出体。

　　○大品云。色如聚沫。受如泡幻。想如阳𦦨。行如芭蕉。识如幻化。如是观者。名照蕴空。

　　○相应等者。本觉即如来藏自性清净心。非新生故言本。不顽暗故言觉。慧即始觉也。依体起用。故云之慧。始即同本。故曰相应。

　　○然本觉与慧。不一不二。以不二故。故言相应。以不一故。故言之慧。故资圣云。妄心见俗曰无明。悟心照真为般若。俗境万有。见心必异。真空理一。悟自无差。第一义空。离照无理。清净本觉。即理是照。又涅槃云。佛性者名第一义空。第一义空名为智慧。此等皆证体用非一非二义也。

　　○然本即实相。始即观照。

　　△二引教广辩二。初引论别相释。二引经通相辩。初引论别相释二。初明总摄三慧。二引论文释成。

　　初明总摄三慧。

　　【疏】若约学者从浅至深言之。则摄闻思修三慧。总为般若。

　　【记】疏若约下。二引教广释。二。初引论别相释。二。初明总摄三慧。

　　○学者。即修大乘行人也。初须闻法生解。名闻慧。次则测度所闻。评量教理。分明忍可。以印自心。曰思慧。然后如闻思处。依而行之。无所乖越。名修慧。前二有漏。后一无漏。前浅后深。深浅虽殊。通名为慧。是故总收名为般若。如人攻文赴举及第。虽前劣后胜。皆一人也(云云)。

　　△二引论文释成二。初正释成。二配因果。

　　初正释成。

　　【疏】故无著云。能断者。般若波罗蜜中闻思修。所断。如金刚断处而断故。

　　【记】疏故无著下。二引论文释成。二。初正释成。

　　○波罗蜜中等者。此明顿悟中渐修也。慧才发时。照万法空。便到彼岸。名为顿悟。由有多生习性。未得念念相应。故须听闻正法。思惟其义。如说修行。方得究竟证入。名为渐修。开题中略明也。若唯识中说则具根后二智。谓十度中。六通本后。四唯后得。六中则二智皆具。为分十度故第六偏取二空本也。今依无著。更加加行智。则通前三矣。

　　○金刚断处等者。如金刚断物之处而断烦恼。非谓金刚亦通所断。

　　△二配因果二。初双引论。二双解释。初双引论二。初引无著。二引智度。

　　初引无著。

　　【疏】又云。细者智因故者。智因即慧也。

　　【记】疏又云下。二配因果二。初双引论。

　　○上者字。论牒所标。下者字。疏牒论文。

　　○智因即慧。慧果即智也。前虽引用。今方解释。

　　○此引无著也。

　　△二引智度。

　　【疏】依智度论。因位名般若。果位名智。

　　【记】次引智论。可知。

　　△二双解释二。初正解释。二出所以。

　　初正解释。

　　【疏】则闻思修。皆名为细。细妙之慧。佛智之因矣。

　　【记】疏则闻下。二双解释。

　　○此明法空深慧。意拣我空慧为粗浅。不为佛因。但是二乘因故。

　　△二出所以。

　　【疏】般若能断。故在因位。佛果无断。转受智名。

　　【记】般若下。出所以。

　　○以慧是拣择义。拣择惑障显无为故。以因位有惑。故须择之。乃名为慧。

　　○智但决断为义。以果位无惑。但唯决定。朗然独照。故名为智。

　　○只是一法。受此两名。如人破贼为将。功成为相也。

　　○有说。以无漏智性为智因。大云破之。三涂有性。何不断惑。阙细义也。此约妙慧别相以破。若就通相。取亦可矣。以凡是有心。皆成佛故。此得是因也。

　　△二引经通相辩二。初引经。二辩体。

　　初引经。

　　【疏】若依大品经。若字通智慧二义。

　　【记】疏若依下。二引经通相释。

　　○此明字缘字界。若字是字界。般那都为缘。若以般为缘。助于若界。则名为慧。若以那为缘。助于若界。则名为智。如僧人俗人等(云云)。

　　△二辩体。

　　【疏】故智与慧。名义少殊。体性无别。

　　【记】名殊谓曰智曰慧。义殊谓决断拣择。此中义殊。故使名殊也。

　　○体性无别者。皆别境中一也。前三种智。皆名慧故。故智与慧。皆如金刚。故萨遮尼干经云。帝释金刚宝。能灭阿修罗。智碎烦恼山。能坏亦如是。无常经云。金刚智杵碎邪山。永断无始相缠缚。

　　△三释波罗蜜三。初约语对翻。二约义顺释。三顺义通结。

　　初约语对翻。

　　【疏】波罗蜜者。此云彼岸到。应云到彼岸。

　　【记】疏波罗下。三释波罗蜜。文三。初约语对翻。

　　○应云下。回梵文。以西域风俗。例皆如此(云云)。

　　○青龙云。蜜多者。离义到义。元康云。天竺风俗。所作究竟皆云到彼岸。到离之义。次文明之。

　　△二约义顺释二。初释义。二通难。初释义二。初正释到离义。二因明彼岸义。初正释到离义。

　　【疏】谓离生死此岸。度烦恼中流。到涅槃彼岸。

　　【记】疏谓离下。二约义顺释。二。初释义。

　　○前三句中。每句皆上法下喻。意明烦恼如大河。难可度故。生死如此岸。有情居故。涅槃如彼岸。诸佛住故。则慧是能离能度能到。生死等是所离所度所到。若欲离此到彼。必须渡于中流。此约四谛说之。理则明矣。知苦是离此岸。断集修道是渡中流。证灭是到彼岸也。此顺小乘义说。下经令入大乘无余涅槃。即须离二种生死此岸。乘六度船筏。度二障中流。到二涅槃彼岸。

　　△二因明彼岸义。

　　【疏】涅槃。此云圆寂。亦云灭度。

　　【记】涅槃等者。以翻波罗蜜为彼岸。即是涅槃。是故约转依果。明彼岸义。然生死即分段变易。烦恼即总该二障。

　　○圆寂者。义翻也。谓德备尘沙曰圆。妙绝相累曰寂。

　　○灭度者。肇云。涅槃者。秦言无为。亦云灭度。或但云灭。然灭与小乘不同。小乘以灭生死为灭。大乘以寂灭为灭。故涅槃云。生灭灭已。寂灭为乐。然灭唯据果。灭度乃兼因。今则约果标因。故云灭度。所以经中。上言涅槃下云灭度。亦是唐梵双彰也。涅槃种类。下文具明。

　　△二通难二。初引经作难。二据义释通。

　　初引经作难。

　　【疏】一切众生即寂灭相。不复更灭。

　　【记】疏一切下。二通难。

　　○此即净名经文。彼云。若弥勒得授记者。一切众生。亦应授记。何以故。一切众生。即寂灭相。不复更灭等。今用此文以为难辞。难意云。众生既即寂灭。何有离此到彼。今言到彼者。莫违经耶。

　　△二据义释通。

　　【疏】但以迷倒妄见生死。名在此岸。若悟生死本空。元来圆寂。名到彼岸。

　　【记】但以下。释通。

　　○但约翻迷成悟。便是离此到彼。若悟此已。渐除渐证。名为究竟。

　　○然成波罗蜜。要与七最胜相应。如唯识说。

　　△三顺义通结。

　　【疏】若兼般若回文。应云到彼岸慧。

　　【记】疏若兼下。三顺义通结。

　　○则是波罗蜜中之闻思修慧也。

　　△二释能诠二。初翻名。二释义。

　　初翻名。

　　【疏】经者。梵音修多罗。义翻为契经。

　　【记】疏经者下。二释能。诠二。初翻名。

　　○修多罗。或云修妒路。或云素怛览。此但梵音楚夏之异耳。

　　○义翻者。以修多罗正翻云线。由西天以修多罗一名。召于四实。谓圣教席经井索线。彼多以华献佛。置之案上。恐风吹散。以线贯之。又见此方圣教。能持佛语。得无所遗。如线贯华。故以线称目之。就彼处呼。曰修多罗。据此正翻。即合云线。此方不贵线称故翻为经。斯则暗符彼方席经。兼顺此土儒道之经。然虽符顺彼此。而未免相滥。由是。更加契字以拣异之。然更合于修多罗上。加欲底二字。翻为契经。则唐梵皆足也。

　　△二释义二。初释契字。二释经字。

　　初释契字。

　　【疏】契者。诠表义理。契合人心。即契理契机也。

　　【记】契者下。二释义。诠表下。释契字。

　　○诠表义理。释契理也。谓说事如事。说理如理(云云)。

　　○契合人心。释契机也。谓令人有所悟解。欢喜信受(云云)。

　　○斯则契理契机之经。依主释也。文虽是倒。意以经是能契也。

　　△二释经字。

　　【疏】经者。佛地论云。能贯能摄。故名为经。以佛圣教。贯穿所应说义。摄持所化生故。

　　【记】经者下。次释经字。初标。以佛下释。如开题处明已。

　　○今唯言经而不言契者。以为有般若拣滥。明非道德等经。故不言也。

　　△二释经文二。初科分。二随释。

　　初科分。

　　【疏】后释经文。准常三分。初序分。二正宗分。三流通分。

　　【记】后释下。二释经文。疏二。初科分。

　　○斯则道安法师所判。但是佛经。无问大小。皆科为三。意云序分彰说法之由致。正宗畅本意之玄门。流通继遐芳于万古。冥符西域。今古通遵。此经从如是至敷座而坐。是序分。时长老下至应作如是观。是正宗分。佛说是经下至信受奉行。是流通分。

　　△二随释三。初序分。二正宗分。三流通分。初序分二。初证信序。二发起序。

　　【疏】初文二。初证信序。二发起序。

　　【记】证信者。即六成就也。显说听时处。一一分明。以证非谬。令物生信故。发起者。则以事相表示。发起正宗法义也。然此二序。更有异名。谓通序别序。通谓诸经同故。(云云)。别谓诸经别故。(云云)。亦谓经后序经前序。经后序者。佛说之时未有。结集之时方安立故。经前序者。佛先发起。方说经故。

　　△初证信序三。初明建立之因。二明建立之意。三正释文义。

　　初明建立之因。

　　【疏】今初证信序。释此分三。一明建立之因。则佛临灭度。阿难请问四事。佛一一答。我灭度后。一依四念处住。二以戒为师。三默摈恶性比丘。四一切经初。皆云如是我闻一时。佛在某处。与某众若干等。

　　【记】疏中三段。今初。(云云)。

　　○疏建立因者。意明如是等言。因何而立。

　　○佛临下。佛将入灭。阿难愁恼。阿泥楼豆告阿难言。汝是持佛法人。且须裁抑。汝当往彼。咨问后事。阿难曰。云何后事。阿泥楼豆曰。世尊在日。以佛为师。世尊灭后。以谁为师。世尊在日。依世尊住。世尊灭后。依何而住。恶性比丘。佛在之日。佛自调伏。佛灭度后。如何调伏。遐益后来。理宜结集。一切经首。置何等言。阿难承教。一一咨问。今疏影略。不载问辞。但书答语也。

　　○四念处者。四即身受心法。念谓念慧。处谓身等即是念慧所安住处。则念是能住。身等四处为所住。于此四处。安住念慧。名四念处住。带数释也。

　　○一观身不净。即有漏色蕴。具有五种不净。一种子不净。乘过去业识种子。揽现在父母精血。合成身故。故净名云。是身如幻。从颠倒起。是身如影。从业缘现。智论云。是身种不净。非余妙宝物。不从华间生。唯从秽道出。二住处不净。于母胎中。居生藏之下。熟藏之上。常受熏秽故。智论云。是身如臭物。不因华间生。不从薝卜有。亦不出宝山。三自体不净。合三十六物以成身故。谓外有𩬊毛爪齿眵泪涕唾垢汗便利等十二。次有皮肤血肉筋脉骨髓肪膏脑膜等十二。中有脾肾心肺肝胆肠胃赤痰白痰生藏熟藏等十二。智论云。地水火风质。能盛受不净。倾海洗此身。不能令香洁。四自相不净。九孔常流不净物故。智论云。种种不净物。充满于身中。常流出不止。如漏囊盛物。五究竟不净。一旦命终。膀胀烂坏。臭恶狼籍。不堪见故。净名云。是身假以澡浴衣食。必归磨灭。智论云。审谛观是身。终归于死处。难御无反复。背恩如小儿。金光明亦云。虽常供给怀怨害。终归弃我不知恩。

　　○二观受是苦者。受即是心所。遍行五中一也。仍有三种。谓苦乐舍。苦谓苦苦。乐谓坏苦。舍谓行苦。问。乐受未坏。应非苦耶。答。以乐是苦因故。凡夫妄计为乐。元来是苦。问。舍非苦乐。云何苦耶。答。行蕴迁流。逼迫常苦。但以苦乐粗相所覆。常情不知。此微细苦。故此三法。俱名苦也。

　　○三观心无常者。心即缘虑生灭之心。谓心心念念。前灭后生。相续不绝。如水流注。故经中说。一念中有九十刹那。一刹那中九百生灭。

　　○四观法无我者。法即五蕴。谓五蕴法中。一一推求。即蕴离蕴。皆无我也。

　　○如上观之。即能对治凡夫四种颠倒。谓凡夫颠倒。则造业受生。反此用心自然无咎。

　　○以戒为师者。从其轨范。但依戒律。作止分明。故菩萨戒序云。波罗提木叉者。是汝大师。如来在日。无异此也。

　　○默摈等者。佛法慈悲。为无刑罚。比丘恶性。唯默摈之。意令省己知惭。自然调伏耳。

　　○经初等语释在次文。

　　○然此四中。意在第四。文中承便。兼带。前三。

　　△二明建立之意。

　　【疏】二明建立之意。意有三焉。

　　【记】疏建立意者。建立如是等言。意在于何。此有三意。如疏三段。

　　【疏】一断疑故。谓结集时。阿难升座。欲宣佛法。感得自身相好如佛。众起三疑。一疑佛重起说法。二疑他方佛来。三疑阿难成佛。故说此言。三疑顿断。

　　【记】断疑等者。智度论说。佛灭度后。诸天王等。请迦叶言。乃至云。法城欲颓。法幢欲倒。当以大悲建立佛法。迦叶受请。往须弥顶。击大揵槌。诸圣弟子得神通者。皆来集会。迦叶告言。佛法欲灭。众生可愍。待结集竟。随汝入灭。诸来圣众。受教而住毕钵罗窟。迦叶入定。以天眼观。今是众中。谁有烦恼应逐出者。唯有阿难。烦恼未尽。尔时迦叶从定而起。于大众中。牵出阿难。告言。清净众中。结集法藏。汝结未尽。不应住此。是时阿难。惭耻悲泣。告迦叶言。我能有力。久可得道。但为侍佛。以阿罗汉者不得给侍。故留残结。不尽断尔。迦叶告言。汝更有过。佛意不听女人出家。为汝殷勤致请。令佛正法五百岁衰微。是汝突吉罗罪。佛临涅槃近俱尸竭城背痛。叠郁多罗僧敷卧。语汝须水。汝不供给。是汝突吉罗罪。佛昔问汝。若有人好修四神足。应住寿一劫若无。减一劫。为汝不对。令佛早入涅槃。是汝突吉罗罪。汝于一时。以郁多罗僧。衬身而卧。是汝突吉罗罪。汝昔与佛叠僧伽梨衣。以足踏上。是汝突吉罗罪。佛阴藏相。入涅槃后以示女人。实为羞耻。是汝突吉罗罪。迦叶言。汝有如是六种突吉罗罪。应于僧中悔过。是时阿难。脱革屣。袒右肩。长跪合掌。依六种突吉罗罪忏悔。忏悔已。迦叶牵阿难出。语言。汝漏尽可来。言讫。自闭窟门。是时阿难。涕泪悲泣求断结惑。靡不精诚。至于后夜。疲极偃息。头未至枕。朗然得悟。三明六通。作大罗汉。却至窟门。击门而唤。迦叶言。汝复何来。曰。我漏已尽。迦叶言。汝若漏尽。可纵神通。于户钥孔中入。阿难腾身入来。礼拜僧足。迦叶手摩阿难顶言。我欲为汝。令汝得道。汝勿嫌恨。此如苏秦张仪。(云云)。然阶圣果。切在修心。不如说行。事佛何益。狐假虎威。宜其止绝。斯意甚妙。详而警之。时大众请阿难升座。结集法藏。既升座已。未发言间。感得自身相好如佛。是时大众。遂起三疑。

　　○故说下。既言我从佛闻。则知非佛重起。非他方佛来。亦非阿难成佛。故云三疑顿断。广如彼论。恐烦略叙也。

　　【疏】二息诤故。若不推从佛闻。言自制作。则诤论起。

　　【记】疏息诤等者。同为罗汉。德业颇齐。若云自言。固宜喧诤。

　　【疏】三异邪故。不同外道经初。云阿忧等。

　　【记】疏异邪等者。阿者言无。忧者曰有。外道意云。万法虽异。不出有无。置之经初。以之为吉。以初吉故。令中后亦吉。今则不尔。故云异邪。

　　△三正释文义二。初标列述意。二依科解释。

　　初标列述意。

　　【疏】三正释文义。具六成就。谓信闻时主处众。六缘不具。教则不兴。必须具六。故云成就。

　　【记】疏正释下。二。初标列述意。

　　○言成就者。谓六为能成就。教为所成就也。

　　△二依科解释六。初信成就。二闻成就。三时成就。四主成就。五处成就。六众成就。初信成就二。初合释。二单释。

　　初合释。

　　【疏】一信。若兼我闻合释。则指法之辞也。如是之法。我从佛闻。

　　【记】疏一信下。二依科解释。六。初中二。初合释。

　　○谓兼次段。合而释之。

　　○此则别义。不计六数。

　　△二单释三。初引智度论。二引刘虬注。三引梁武帝解。初引智度论二。初标。二释。

　　初标。

　　如是。

　　【疏】单释如是者。智度论云。信成就也。

　　【记】单释。谓正释信成就义。所引论文。有标。有释。

　　△二释二。初答问。二正显。

　　初答问。

　　【疏】佛法大海信为能入。智为能度。

　　【记】佛法下。是释。

　　○或曰。因何最初。便明其信。故此释也。

　　○信为能入者。然佛法无量。信为初基。若无信心。宁肯修习。由是。五位之内。信位居初。十信之中。信称第一。十一善法。信亦为先。故知信心之前。更无善法依。此信本。方兴解行。乃至证入。故华严云。信是道源功德母。长养一切诸善根。断除疑网出爱河。开示涅槃无上道。今置经首。以表信相为入法之初也。

　　○智为能度者。菩萨万行。非智不成。若无智慧。即滞有着空。以智为主。不着二边。成无漏因。获菩提果。故菩提资粮论云。施戒忍进定。及此五之余。皆由智度故。波罗蜜所摄。

　　△二正显。

　　【疏】信者言是事如是。不信者言是事不如是。

　　【记】信者下。正显如是二字是信之辞。

　　○上皆智论所释。

　　△二引刘虬注。

　　【疏】又。圣人说法。但为显如。唯如为是。故称如是。

　　【记】又圣下。是刘虬注无量义经中释。

　　○此下皆约法说也。

　　○显如者。众生如隐。故沉三界。欲绝三界。只要显如。故云但为。

　　○除如之外。余皆虚妄。故云唯如为是。

　　○论云。除诸法实相。余皆魔事。又云始从得道。乃至涅槃。其中所说。无不为如。

　　△三引梁武帝解二。初双融显如。二双遮显是。

　　初双融显如。

　　【疏】又有无不二为如。

　　【记】又有下。即梁武帝解。意明有即无故不有。无即有故不无。相即同时。故名不二。不二即如也。此约双融显如也。

　　△二双遮显是。

　　【疏】如非有无为是。

　　【记】如非下。恐闻有无不二为如。便谓如体是有是无。故此遮云如非有无。意明有无即不是。是即非有无也。

　　【记】此上二解。如字是显体。是字即无非也。

　　△二闻成就二。初正释我闻之义。二商较所闻之法。初正释我闻之义二。初正释。二通难。

　　初正释。

　　我闻。

　　【疏】二闻。我即阿难五蕴假者。闻谓耳根发识。

　　【记】疏二闻下。二。初正释我闻之义。

　　○然我有四种。一凡夫遍计我。二外道神我。三三乘假我。四法身真我。今拣余者。故云五蕴假者。则第三随世流布要拣宾主。乃称于我阿难已达我空。实不计执。故云假者。

　　○闻者。然大小乘诸论。辨闻不同。有云耳根或云耳识。或云根识和合故闻。今云耳根发识。则后义也。以根识单阙。皆不能闻(云云)。

　　○然根识闻声而不闻教。若准名句。唯是意闻。故瑜伽云。闻谓比量。然由耳识缘于声境。与意同时得闻也。然此二识闻声名句。实非先后异时。以率尔耳识同。时意识。故得闻也。五识皆然。

　　△二通难。

　　【疏】废别从总。故云我闻。

　　【记】废别下。或曰。既云耳根发识故闻。合云耳闻。云何经内唯言我闻。故此释也。以耳是六根之别。我是一身之总。今废别耳。从其总我。故言我闻。

　　△二商较所闻之法二。初牒难辞。二通释。

　　初牒难辞。

　　【疏】阿难所不闻。二十年前之经。

　　【记】阿难下。二商较所闻之法。

　　○前二句。牒难辞。谓阿难是佛成道夜生。年至二十方为侍者。二十年前佛所说法。并其不闻。何得结集诸经皆称我闻。

　　△二通释二。初姑约佛力。二姑约自力。三直推其本。

　　初姑约佛力。

　　【疏】有云。如来重说。

　　【记】有云下。通释。此有三意。有云重说者一也。佛初命阿难为侍者。阿难从佛乞三愿。一不着佛退衣。二不随佛受别请。三请说未闻之法。佛随其愿。故得闻也。

　　△二姑约自力。

　　【疏】有云。得深三昧总领。

　　【记】得深三昧等者。二也。金刚华仙经云。阿难得法性觉自在三昧力故。前所说经。皆能忆持。与闻无异。故法华经云。世尊甚希有。令我念过去。无量诸佛法。如今日所闻。

　　△三直推其本。

　　【疏】若推本而言。即阿难是大权菩萨。何法不通。

　　【记】若推下。三也。不思议境界经云。复有百千万亿菩萨。现声闻形。亦来在座。其名曰舍利弗。乃至阿难等。

　　○是则三中。前二权说。后一实论。故言推本也。

　　△三时成就二。初拣显释。二会法释。初拣显释二。初显释。二拣释。

　　初显释。

　　一时。

　　【疏】三时。师资合会。说听究竟。故言一时。

　　【记】疏三时下。二。一拣显释。

　　○师资合会者。谓说者教人以道德曰师。资者取也。从师之教。取而行之也。佛及大众。说听具足。故云合会。说毕听毕。故云究竟。意取说无异席。贯通首末。故曰一时。佛地论云。此就刹那相续不断。说听究竟。总名一时。一时之语。佛自言故。涅槃云。昔佛一时。在尸首林。又云。我于一时。在迦尸国。此则显说听能所一切圆毕也。

　　△二拣释。

　　【疏】诸方时分。延促不同。故但言一。

　　【记】诸方下。拣时也。不同有二。谓横则参差不同。竖则延促不同。延促不同。如人间五十年。四天王天一昼夜。上上倍增故。参差不同者。如俱舍云。夜半日没中。日出四洲等。既然。云何定言寅卯辰巳日月等耶。

　　△二会法释。

　　【疏】又。说法领法之时。心境泯。理智融。凡圣如。始本会。此诸二法皆一之时。

　　【记】又说下。二会法释。此是悫公楞严疏意。

　　○说领。即师资也。下有四对。

　　○心境泯者。以闻法之时。妄心不起。心既不起。境即不生。心境两忘。故云泯也。此即不得以生灭心行听实相法。此通依计。故皆泯也。斯则染心俗境一对。

　　○理智融者。以听法之际。能所不分。以动念即乖法体。二皆真实。故言融而不言泯也。斯则净心真境一对。

　　○凡圣如者。由心分别。则见圣见凡。心既不生。谁凡谁圣。相本自尽。故言如也。斯则因果一对。

　　○本始会者。妄念起时。隔于本始。念既不起。本始自同。摄用归体。故言会也。斯则体用一对。问。此与第二何别。答。前智是始觉中根本智。前理是本觉中真谛境。若此始本。本通真俗。始含本后。则前狭后宽也。前为形染。且言真境净智。此为都明。故言本觉始觉也。又前约分证。故云理智融。此约极证。故言本始会也。

　　○诸二者。谓心境理智凡圣本始也。皆一者。一义不同。谓心境则泯之故一。理智则融之故一。凡圣则如之故一。本始则会之故一。义虽不同。俱名为一。故云一时。

　　△四主成就二。初翻名。二释义。

　　初翻名。

　　佛。

　　【疏】四主。具云佛陀。此云觉者。

　　【记】疏四主下。二。初翻名。

　　○经唯标佛者。以秦人好略故。仍存梵音者。恐滥菩提故。以菩提云觉。则属于法。今指于人。故言其佛。无相滥失。故不翻也。若释其义。须得唐言。故先翻对也。

　　○然觉谓觉察觉悟。觉悟即照真本有。觉察则了妄本空。了妄本空则不逐于妄。照真本有则不迷于真。真妄既明。则能破和合识。灭相续心。显现法身。智纯净也。当尔之时。始本无二。唯一觉耳。菩萨虽亦照真了妄。未得究竟。犹带萨埵之名。唯佛如来。所作究竟。故独称觉者。

　　△二释义二。初引论正释。二引论反释。初引论正释二。初约体离念释。二引位三义释。初约体离念释二。初引文。二结义。

　　初引文。

　　【疏】起信云。所言觉义者。谓心体离念。离念相者。等虚空界。即是如来平等法身。

　　△二结义。

　　【疏】则以无念。名之为佛。

　　【记】起信下。二释义。二。一约体离念释。

　　○然此论明本觉心体。性离诸念。今此引释果佛者。以果佛之体即是本觉。元自离念。因果虽分。离念无别。故以本觉离念。即是佛体。故经云。大乘因者。诸法实相等。是故在缠名本觉。出缠名究竟觉。始终体一。更无别法。故论云。即是如来平等法身。依此法身。说名本觉。则以下。疏结本觉离念是佛体也。

　　△二约位三义释二。初总标。二别释。

　　初总标。

　　【疏】然觉有三义。

　　【记】然觉下。二约位三义释。

　　△二别释三。初自觉。二觉他。三觉满。

　　初自觉。

　　【疏】一自觉。觉知自心。本无生灭。

　　【记】无生灭者。谓智照真如。如理见故。然有二意。一则心中无生灭之法。如起信云。如实空者。从本已来。一切染法。不相应故。以念生则染。今既无念故。不相应。二则无者不也。只明此心本不生灭。即同起信云。以远离微细念故。得见心性。心即常住。常住即无生灭也。

　　△二觉他。

　　【疏】二觉他觉一切法。无不是如。

　　【记】觉他者。此亦始觉。了事即真。以望自心。故名觉他。即同起信云。一切诸法。从本已来。离名字相。离心缘相。毕竟平等。无有变异。不可破坏。唯是一心。故名真如。

　　△三觉满。

　　【疏】三觉满。三觉理圆。称之为满。

　　【记】觉满者。以前二觉。有解有证。先后胜劣。存自他之相。未得称满。今此圆备。不立自他。故称之满。

　　【记】若准涅槃经说。自觉者。觉自身有佛性。觉他者。觉一切众生悉有佛性。觉满者。若自若他无二佛性故。

　　【记】然常途所说。自觉拣凡夫。觉他拣二乘。觉满拣菩萨。此中说者。自觉便拣二乘权教菩萨。岂唯凡夫。故华严云。一切诸法性。无生亦无灭。奇哉大导师。自觉能觉他。

　　△二引论反释三。初反显。二引证。三顺结。

　　初反显。

　　【疏】故知有念则不名觉。

　　【记】故知下。二引论反释。三。初反显。

　　○意云。无念故名觉。当知有念则不名觉也。

　　△二引证。

　　【疏】起信云。一切众生不名为觉。以无始来。念念相续。未曾离念。

　　【记】起信下。二引证。

　　○前云心体离念。虽通因果。今明众生不名为觉。独显果人方名觉也。

　　△三顺结。

　　【疏】又云。若有众生。能观无念者。则为向佛智故。

　　【记】又云下。三顺结。

　　○正结无念是佛义。以无念是佛。故能观无念者。即是向佛智也。

　　△五处成就二。一释舍卫。二释秪园。

　　一释舍卫。

　　在舍卫国。

　　【疏】五处。舍卫。此云闻物。谓具足欲尘。财宝。多闻。解脱等。远闻诸国故。义净译云。名称大城。

　　【记】疏五处下。二。一释舍卫。

　　○舍卫。亦云舍婆提。新云室罗伐悉底。此但梵音楚夏耳。此城在中印土憍萨罗国。缘南天亦有憍萨罗国。恐滥彼国。故以城为国名。

　　○闻物者。谓名闻胜德。珍奇宝物。多出此国。

　　○谓具下。释。欲尘即佳丽女色。财宝即珍奇宝物。多闻谓博通内外典籍。解脱即五通仙人等远离欲也。此即国丰四德。亦翻为丰德也。远闻等者。如上四事。皆为外国之所闻知。

　　○义净下。但证远闻之义。以有名称。故得远闻。

　　△二释秪园二。初总指。二别释。

　　初总指。

　　祇树给孤独园。

　　【疏】只树等者即秪陀太子所施之树。给孤长者所买之园。

　　【记】只树下。二释秪园。二。初总指。

　　○舍卫国主波斯匿王。有一大臣。名须达多。为儿聘妇。躬至王舍城。寄止长者珊檀那舍宅。时长者中夜而起。庄严舍宅。营办肴膳。须达闻已。问言。大士。欲请国王为婚姻之会耶。答言。请佛无上法王。须达闻已。身毛皆竖。复问何等名佛。长者广为说佛功德。须达多言。善哉大士。所言佛者。功德无上。今在何处。长者答言。在王舍城迦兰陀竹林精舍。时须达多。一心念佛。忽然天明。其光炽盛。犹如白日。即寻光处。至城门下。佛神力故。门自开辟。寻路而往。尔时如来。出外经行。须达见已欢喜踊跃。不知礼法。直问世尊。时首陀天。为其长者化作四人。至世尊所。接足礼拜。胡跪问讯。右绕三匝却住一面。须达见已。依而为之。世尊即为如应说法。长者闻已。得须陀洹果。后复请佛。惟愿临顾。至舍卫城。受我微供。佛即问言。卿舍卫国。颇有精舍。容受我否。须达多言。必见垂顾。便当营办。世尊尔时。默然受请。时须达多。回舍卫国。佛令鹙子同往。指授造寺仪式。即须达布金。买秪陀太子园。秪陀太子施园中树林。二人共构精舍。既讫。即执香炉。向王舍城。遥作是言。所设已办。惟愿如来。受此住处。佛时悬知长者之心。即共大众。发王舍城。犹如壮士屈伸臂顷。至秪陀园。是时长者。以其所设。奉施于佛。佛即受已。即住其中。广如涅槃经贤愚经四分律西域记说。须者往检。今佛于此说金刚般若经。故云在舍卫国秪树给孤独园也。然须达是主。秪陀助成。今树先园后者。以太子是储君。须达是臣佐。礼别尊卑故尔。

　　○真谛记说。住处有二。一境界处。即舍卫也。为化俗故。二依止处。即秪园也。为统出家人故。又善见婆沙云。举舍卫。令远人知。举秪园。令近人知。故双举也。

　　△二别释三。初释秪陀。二释给孤。三释园字。

　　初释秪陀。

　　【疏】只陀。此云战胜。波斯匿王太子也。生时。王与外国战胜。因以为名。

　　【记】只陀下。二别释。三。初释秪陀。

　　○战胜者。亦云胜林。余如疏。

　　△二释给孤。

　　【疏】梵语须达。此云善施。给孤独即是善施也。又亦常行施故。

　　【记】梵语下。二释给孤。

　　○谓少而无父曰孤。老而无子曰独。拯给孤独。名为善施。

　　○又亦等者。就中孤独。偏所矜哀。其实余人。亦非不施。故也。

　　△三释园字。

　　【疏】西国呼寺为僧伽蓝。此云众园。

　　【记】西国下。三释园字。

　　○梵音具云僧伽蓝摩。此云众园。则僧伽是能住之众。蓝摩是所住之园。斯则约能要所耳。

　　○寺者。司也。官舍也。以佛法初来。安鸿胪寺。后置僧舍。便以为名也。

　　△六众成就二。初释标类。二释举数。

　　初释标类。

　　与大比丘众。

　　【疏】六众。与者。并也及也。大者。名高德着。比丘梵语。此含三义。故存梵不译。一怖魔。二乞士。三净戒。众者。理和事和。

　　【记】疏六众下。文二。初释标类。

　　○名高谓遐迩称誉。德着。谓行业恢隆。

　　○怖魔者。谓初出家日。飞行夜叉帽。乃至魔宫闻。故怖也。以一人出家。展转化度。损减眷属故。然出家人。从因至果。三度怖魔。谓出家时。发菩提心时。成正觉时。前二但怖。后乃兴戈。为佛所摧。莫不降伏。

　　○乞士者。谓上从善友乞法以练心。下从檀越乞食以资身。故智度论云。何名比丘。比丘名乞士。清净活命故名乞士。如经中说。舍利弗乞食。向壁而䬸。时有梵志女名净目。来见舍利弗云。沙门。汝食净耶。答言食净。净目言。沙门下口食耶。答曰不也。乃至问仰维方等。皆答言不也。净目女言。食有四种。我问于汝。汝皆言不。我今不解汝说。舍利弗言。有出家人。合药种谷植树等不净活命。名下口食。有观星宿日月风雨雷电等不净活命。名仰口食。有曲媚豪势通致四方巧言多求不净活命。名方口食。有以种种咒术下算吉凶不净活命。名维口食。姊。我不堕是四种不净食中。我用清净乞食活命。净目因闻是说清净法食。欢喜信解。得须陀洹道。如是清净乞食活命。故名乞士。

　　○净戒者。谓比丘二百五十戒。比丘尼五百戒。有表受无表持。清净持戒。名为净戒。

　　○有说五义。谓如净命破恶。今以乞士即净命。净戒即破恶。故唯三也。

　　○理和下。梵语僧伽。此云众和合。谓理和无违。事和无诤也。

　　△二释举数。

　　千二百五十人俱。

　　【疏】千二百五十者。佛初成道。度憍陈如等五人。次度迦叶三兄弟。兼徒总一千。次度舍利弗目连。各兼徒一百。次度耶舍长者子等五十人。经举大数。故减五人。

　　【记】千二下。二释举数。

　　○佛初成道者。即菩提树下。示成正觉也。

　　○憍陈如等者。余阿湿鞞。摩诃男。婆提婆敷富那。婆蹉。准本行经说。佛初成道。梵天王等。请转法轮。世尊受请作是思惟。诸世间中。谁先得度。有五仙人昔日与我。有大利益。堪能受我初转法轮。复作是念彼等五仙。今在何处。以净天眼观彼五仙。在鹿野苑中。尔时世尊。即向彼园。广为说法。外道身心。悉皆伏灭。所著之服。即成三衣。手执钵器。须发自落。经于七日。威仪具足。如百夏比丘。乃至为转四谛法轮。得阿罗汉果。

　　○迦叶三兄弟等者。智度论说。尔时第一优楼频螺迦叶。在火龙窟为首。教化五百弟子。二那提迦叶。领三百弟子。在象头山修行。三伽耶迦叶领二百弟子。在希连河曲。共计千人。皆为世尊之所降伏。求索出家。师徒皆得阿罗汉果。

　　○舍利弗等者。智度论说。摩伽陀聚落。有婆罗门名檀耶那。而有八子。中有一子。名优婆低沙。即舍利弗也。复有一婆罗门。产子名离多。即目连也。是二童子。共为亲友。于删阇耶外道所出家。二人同心。立其誓愿。若复更得胜是师者。为我等说甘露胜道。必相契悟。尔时世尊。有一弟子。名曰马胜。威仪庠序。入城乞食。进止有方。舍利弗见已。随到所止。白言仁者。汝是正师。为是弟子。马胜言别有大师。我是弟子。又复问言。汝之大师。说何法耶。答言。诸法从缘生。诸法从缘灭。如是灭与生。我师如是说。时舍利弗。闻是语已。即于是处。远尘离垢。得法眼净。归到所止。为目连说亦复如是。二人共相领诸弟子。俱诣佛所。求索出家。佛呼善来。须发自落。袈裟着体。执持应器。成比丘相。于声闻众中。智慧神通。各得第一。是二百眷属。悉得出家。即受具戒。乃至得成阿罗汉果。

　　○耶舍等者。未捡。

　　大瑸谨按因果经云。有长者子。名耶舍。有大辩才。聪明智慧。于中夜分。见空中光明。寻光诣鹿野苑。见佛三十二相。八十种好。礼佛白言。唯愿世尊。救济于我。佛言。色受想行识。无常苦空无我。汝知否。答言实是。闻是语已。得法眼净。成阿罗汉。愿求出家。佛言善来比丘。即成沙门。又有耶舍朋类五十长者子。闻耶舍出家。共诣佛所。愿求出家。佛言。色受想行识。无常苦空无我。汝知否。闻已漏尽意解。佛言善来比丘即成沙门。是时始有五十六阿罗汉。佛告比丘。汝等堪为世间作无上福田。宜各游方教化。以慈悲心。度诸众生。

　　○又按如来应化录。最初度五人。次耶舍五十人。俱在鹿野苑。次于石室降火龙。度三迦叶一千人。然后诣王舍城。受频婆娑罗王请。住竹园。舍利弗目连。诣竹园见佛得度。各一百弟子。是为千二百五十人也。举成数。不言五人。

　　【疏】此常随众。故偏列数非无余众。文隐显耳。

　　【记】此常随等者。以此诸人。先并事外。艰苦累劫。一无所证。才遇见佛。便得上果。感佛恩深故常随也。然具四众及龙天等。今但显一隐余。流通分中自见。

　　【疏】俱者。一时一处。

　　【记】俱者下。前则标指。约主望众。故言与。此则都结。主众通论。首末相望。事不异也。

　　△二发起序二。初叙意。二随释。

　　初叙意。

　　【疏】二发起序者。谓乞食威仪。离于邪命。是为持戒。戒能资定。定能发慧。故以戒定。发起般若正宗。

　　【记】二发起下。二。初叙意。

　　○戒能下。以戒是防非止恶义。定是寂静不动义。慧是明照拣择义。但能防非。心即不动。心若不动。慧乃分明。世出世法。无不鉴照。其犹海中欲现万象。必要水清。欲求清水。无过水静。欲得水静。勿令起波。止波如戒。水静如定。水清如慧。所现万像。如一切法。喻中则水若不起波则水静。水静则水清。水清则现万像。法中则心不起非则心寂。心寂则照知万法。法上但惟一心。喻上但唯一水。法喻相对。义则昭然。故经云。尸罗不清净。三昧不现前。此则戒资定也。圆觉云。一切诸菩萨。无阂清净慧。皆依禅定生。此则定发慧也。

　　△二随释二。初戒。二定。初戒二。初标科。二列释。

　　初标科。

　　【疏】文二。初戒。分七节释。

　　【记】疏戒中七节。如疏。

　　△二列释七。初释化主。二释化时。三释化仪。四释化处。五释化事。六释化等。七释化终。

　　初释化主。

　　尔时世尊。

　　【疏】一化主。成实论说具上九号。为物钦重。故曰世尊。天上人间共所尊故。

　　【记】一化主。

　　○具上九号者。以佛有十号。世尊当第十。故云具上九号。

　　○十号者。一如来。二应供。三正遍知。四明行足。五善逝世间解。六无上士。七调御丈夫。八天人师。九佛。十世尊。

　　△二释化时。

　　食时。

　　【疏】二化时。食时。辰时。当日初分。求乞易得。不恼自他。乞已归园。正当巳时。如常斋法。

　　【记】二化时。

　　○当日初分者。谓一日夜十二时总成四分。一初分。即寅卯辰。诸天食时。二中分。即巳午未。人法食时。三晡分。即申酉戌。神鬼食时。四夜分。即亥子丑。畜生食时。今言辰时。即初分之后际也。唐周二译。皆言日初分。斯则时胜也。

　　○此时则乞求不难。以太早太迟。皆难得故。

　　○若非时乞食。欲施即无。不施又愧。便成恼他。乞之不得。亡䬸又饥。是恼自也。

　　△三释化仪。

　　着衣。持钵。

　　【疏】三化仪。着僧伽梨衣。持四天王所献钵。

　　记三化仪下。谓佛有三衣。一安陀会。即五条。名下品衣。亦名行道作务儭身等衣。二郁多罗僧。即七条。名中品衣。亦名入众说法衣。三僧伽梨。即九条乃至二十五条。名上品衣。亦名福田衣。制像水田。见生福故。入王城聚落。即着此衣。今以入城乞食。故着也。

　　○天王钵者。梵语钵多罗。此云应量器。是过去维卫佛钵。入涅槃后。龙王将在宫中供养。释迦成道。龙王送至海水上。四天王欲取。化为四钵。各得一钵。以奉如来。如来受已。重叠四钵。在于左手。以左手按。合成一钵。此是绀琉璃石钵。持用乞食也。

　　○佛出行化须着衣持钵者。为离苦乐二边故。诸在家者。好尚锦绮华洁。衣服宝器。增长放逸。太着乐边。出家外道。苦行尼干。裸形手捧饭食。致招诃丑。太着苦边。佛处中行。故着衣持钵也。

　　△四释化处。

　　入舍卫大城。

　　【疏】四化处。园在城东南五六里。自外之内为入。处广人多曰大。

　　【记】四化处者。园是所住处。国是所化处。之。往也。今行化故。出祗园。入舍卫也。

　　○处广等者。准西域记国周六十余里。内城周二十里。故云处广。智度论云。居家九亿。故曰人多。

　　△五释化事二。初正释。二通难。

　　初正释。

　　乞食。

　　【疏】五化事。佛为欲显头陀功德。令放逸者惭愧。以同事摄。故自乞食。

　　【记】五化事者。此释经中乞食两字。

　　○头陀下。或曰。佛为教主。何须乞食。故疏释也。

　　○头陀。此云抖擞。抖擞烦恼故。然头陀有十二种事。谓常乞食。阿兰若。乃至树下坐。露地冢间坐等。今则一也。若行此事。获大功德。佛现斯轨。令人效之。头陀既获功德。放逸足明尤过。世尊尚自乞食。余人岂合懈怠。惭耻愧悚。自然行之。同事摄者。则四摄法之一也。

　　○又佛自乞食。准缨络经说有十意。一止苦故。谓盲得见。二得乐故。谓一瞻一礼。生无量福。三除慢。故谓众生见之不生我慢。四满钵愿故。富欲施多。钵则为空。贫欲施少。钵则为满。五鬼神供养故。六障阂者见佛故。老病贫贱。悉皆得见佛也。七示天王所献钵故。八作轨模故。九绝诽谤故。十令弟子不畜八不净物故。有此十意。故自乞食。

　　△二通难。

　　【疏】璎珞女经说。化佛身如全段金刚。无生熟二藏。今所乞者。利益他故。故净名云。为不食故。应受彼食。

　　【记】璎珞女下通难。

　　○前引经难。

　　○今所下。释通。

　　○净名下。但证上乞食不食之义。

　　△六释化等。

　　于其城中。次第乞已。

　　【疏】六化等。一由内证平等理。外不见贫富相。二心离贪慢。慈无偏利。三表威德。不惧恶象沽酒淫女等家。四息凡夫猜嫌。五破二乘分别。

　　【记】六化等者。此释经中于其城中次第乞已也。

　　○内证平等者。如理见故。

　　○心离贪慢等者。不贪富好。不慢贫拙。平等修乞。故云慈无偏利也。

　　○表威德等者。谓佛制小乘律。不许入恶象家。恐被损害。不许入淫女沽酒家。恐生染心。佛入者。表威德胜也。

　　○息凡夫等者。谓恐憎此爱彼故。

　　○破二乘分别者。谓迦叶舍富从贫乞。意令生福。须菩提舍贫从富乞。不欲恼他。(云云)。二人所见。互有是非。如来异此。是非一贯也。

　　○然上五中。初大智。二大悲。三显德。四息凡。五破小。

　　△七释化终三。初会句义。二通伏难。三显斋仪。

　　初会句义。

　　还至本处。

　　【疏】七化终。然已字。义属下句。文连上句。饭食字。义属上句。文连下句。若广其文。令当句中备者。应云。次第乞已。还至本处饭食。饭食讫。收衣钵。

　　【记】七化终。

　　○然已等者。和会字之句义也。今读则从文。释则从义。

　　○若广下。权加数字。显文义兼畅也。

　　○饭。即吃也。论语云。饭疏食。

　　△二通伏难。

　　【疏】佛若不食。他福不满。

　　【记】佛若下。通伏难。应先难云。前引缨络女经言不食。今经何以言食。故此释也。

　　○有说。食欲至口。有威德天在侧隐形。接至他方。施作佛事。斯则下现而食。非真食也。由是。彼此皆不相违。

　　△三显斋仪。

　　【疏】宝云经说。随所乞得。分为四分。一拟与同梵行。二拟施贫病乞人。三水陆众生。四自食。十二头陀经。唯说三分。除梵行。

　　【记】宝云下。显斋仪也。

　　○此四事中。前二云拟。后二不云者。以梵行贫病。来则与之。不来自食。后二不然。故不云耳。

　　○十二头陀经除梵行者。以自乞故。故不分之。

　　△二定二。初正解此文。二通前表法。初正解此文二。初标科。二列释。

　　初标科。

　　【疏】二定。分三节释。

　　【记】疏定者。于中三节。如疏(云云)。

　　△二列释三。初并资缘。二净身业。三正入定。

　　初并资缘。

　　饭食讫。收衣钵。

　　【疏】一并资缘。将欲入定。须息攀缘。衣钵不收。心有劳虑。故佛示现。为后轨也。即收大衣。着七条。

　　【记】疏并资缘者。此释经中收衣钵也。

　　○饭食两字。如前所解。

　　○讫。了毕也。

　　○须并资缘者。以修定时。具于五缘。谓闲居处静。息谓缘务等。

　　○佛虽至圣。诸习都无。实于衣钵。不生劳虑。若不并除。后人仿效。无由得定。以佛是教主。凡有所作。人皆效学。故云示现为后轨也。

　　△二净身业。

　　洗足已。

　　【疏】二净身业阿含经说。佛行离地四指。莲华承足。今示现洗者。顺世。表法。为后轨也。

　　【记】疏净身业等者。此释经中洗足已三字。

　　○阿含下。牒难也。又如佛三十二相中。有皮肤尘不染相。今何用洗耶。

　　○示现下。释通也。此有三意。

　　○一顺世故。夫人外归。必恐尘染。故须洗足。佛顺亦尔也。

　　○二表法故。洗去烦恼垢染。显得清净法身也。

　　○三为后轨者。如资缘说。

　　△三正入定二。初正释入定。二显入定意。初正释入定二。初正释。二引证。

　　初正释。

　　敷座而坐。

　　【疏】三正入定。敷座坐禅者。由身端故。心离沉掉。

　　【记】疏正入定者。此释经中敷座而坐也。

　　○沉掉等者。沉谓昏沉。能引睡眠。障定增故。掉谓掉举。任运攀缘。能引散乱。亦障定心。

　　○又于四仪中。以卧则昏沉。行则掉举。住则疲倦。唯坐为胜。故不沉掉。

　　○然昏沉掉举。盖是凡夫。若据如来。的无此事。今垂轨则。盖为后人。

　　△二引证。

　　【疏】故魏译云。如常敷座。结加趺坐。端身而住。正念不动。唐译云。端身正愿。住对面念。

　　【记】或曰。经中但言敷座。焉知入定耶。故次释云魏译等。则知入定也。

　　○如常敷座等者。谓如来每会说般若。皆自敷座具。为般若出生诸佛。即是佛母。表敬般若。故自敷座。已说八会。此当第九。仪轨不易。故曰如常。

　　○趺谓足背。加谓以一足压一足。结即两足不散。表吉祥故。智论云。见画加趺坐。魔王尚惊惧。何况入道人。端身不倾动。又为正观五种因缘。是故结加趺座。一由身摄敛。速发轻安。最为胜故。二由此晏坐。能经时久。不令身速疲极故。三由此晏坐。是不共法。外道他论。皆无有故。四由此晏坐。形相端严。令他见已。极敬信故。五由此晏坐。佛佛弟子。共所开许。一切贤圣所称赞故。正观五种因缘。是故应当结加趺坐。

　　○端身住者。不低不昂。不左右倾侧也。

　　○正念者。如理而念。名为正念。念即念慧。谓离沉掉有无等。不动。谓不动于正念也。

　　○唐译下。亦证同上义。正愿者。即正念也。若别说者。愿是希欲。谓希欲住对面念。念是所愿也。然在定前。异此则非正愿也。

　　○住对面念者。面即是喻。念即是法。住对两字通于法喻。今法喻之中。各阙一事。谓法阙所照理。喻阙能照镜。镜对面住。面则自彰。念对理住。理则自现。法喻阙者。文影略故。或可不尔。但理观分明。如面目睹理量即水喻亦得。

　　△二显入定意。

　　【疏】无著云。显示唯寂者。于此能觉能说故。

　　【记】无著下。显入定意。

　　○先牒难。并缘入定。意在于何。

　　○于此下。释通。于此者。论云于法也。能觉者定通。能说者说通也。意云。定通方得说通。以散心说法。不能如实。从定发言。必有当也。故下文云。云何为人演说。不取于相。如如不动。诸经之中。每欲说法。皆先入定。意皆如此。(云云)。

　　○斯亦示现为后轨也。若准如来。言念何失。是故论云显示等也。

　　△二通前表法二。初约大云广辩。二引资圣略明。初约大云广辩三。初标。二释。三结。

　　初标。

　　【疏】然大圣现迹。必有所表。

　　【记】疏然大下。二通前表法释。二。初约大云广辩。三。初标。

　　○大圣即佛。体周法界曰大。智鉴无昧曰圣。现迹者。所现之化迹也。所表者。诸佛所为。必不率尔。皆以事相。表内身心。如说如来藏经。举身放光。光中现华。华萎见佛。遂阿难问佛。佛为说之。如华严中。说佛菩萨。说天说云须弥山大海等。皆有所表。斯皆事相为能表。法为所表。以不徒然。故云必也。

　　△二释二。初表通序。二表别序。

　　初表通序。

　　【疏】表本觉之佛。在五蕴之都。觉魔军本空。名为战胜。照心识具德。即是给孤。求法养神。名乞士众。

　　【记】疏表本觉下。二释。二。初表通序。

　　○本觉佛。对化佛说。五蕴都。对舍卫国。化身佛在舍卫国。表本觉佛在五蕴城。城中既人物相兼。蕴内亦色心具足。

　　○觉魔等。对战胜也。梵音魔罗。此云杀者。能杀行人慧命故也。然有四种。一天魔。即欲界主。二烦恼魔。三阴魔。四死魔。今言觉空者。如心经云。照见五蕴皆空。无无明。乃至亦无老死尽也。照五蕴空。即破阴魔。无无明尽。破烦恼魔。乃至无老死。即破死魔。余出世法尚空。况天魔耶。

　　○照心识具德者。对给孤独也。上迷本觉之父曰孤。下隐妙用之子曰独。今照性本具尘沙功德。无所乏少。即给孤独也。

　　○求法等。对比丘乞士义也。外则乞食养命。内则求法资神。

　　△二表别序。

　　【疏】觉心既发。宁弃尘劳。将欲遍观。遂入识藏。心心数法。次第思惟。即妄而真。皆得法喜。法喜无体。融合觉心。思惟假缘。亡缘可符真性。观照是迹。拂迹返本还源。返本还源。法空心寂。心寂真体。般若朗然。

　　【记】觉心下。二表别序。

　　○觉心等者。对入舍卫大城也。应云。觉心既发。宁弃尘劳。如来出世。宁弃群品。将欲遍观。遂入识藏。将欲教化。遂入王城。离城邑而教化谁人。离心识而观察何事。

　　○心心数法等者。对于其城中次第乞已也。乞食不拣贫之与富。观察岂择心所心王。

　　○即妄下二句。对乞得食也。外化人而得食。内观法而生喜。

　　○法喜下二句。对还至本处饭食也。食能资身。法能益心也。

　　○思惟假缘。对着衣持钵。亡才符真。对收衣钵也。乞食既须衣钵。思惟要假因缘。入定既并资缘。契理须忘念虑。

　　○观照下二句。对洗足也。若欲安坐。必须洗去足尘。若欲还源。必须拂除心念。

　　○返本下二句。对敷座而坐也。法空即敷座。心寂即而坐。敷座方堪人坐。法空心始得寂。

　　○心寂下二句。对正宗法也。谓安坐始能说经。心寂方彰妙慧也。

　　△三结。

　　【疏】欲谈般若正宗。如是示现发起。

　　【记】疏欲谈下。三结也。

　　△二引资圣略明二。初正明。二引证。

　　初正明。

　　【疏】资圣云。夫身有二。一伪二真。五蕴伪体。假衣食以生育。法身无相。因般若以照成。群生保伪遗真。诸佛养真弃伪。群生既迷真而取伪。我乃假伪迹而引真。故托乞食之缘。将施法喜之化。

　　【记】资圣下。二引资圣略明。即道液法师疏也。今摘而用之。文不全取。于中二。一正明。

　　○身有二者。通论生佛也。伪者色身。真即法身。

　　○五蕴等者。谓衣以外覆。食以内资。生则虽因父母。存即须假衣食。

　　○法身等者。谓非生因之所生。但了因之所了。由是色身以食为命。法身以慧为命。

　　○保伪谓执妄合尘。遗真谓迷理背觉。此皆倒也。

　　○养真谓悟理合觉。弃伪谓达妄背尘也。

　　○群生下。牒前倒者也。

　　○我乃下。示现入城乞食以表法也。意令求般若照成法身。故云引真也。

　　○故托下。都结表法之意。谓示现乞食意在说法耳。

　　△二引证。

　　【疏】故涅槃经云。汝诸比丘。虽行乞食。初未曾乞大乘法食。

　　【记】疏涅槃下。二引证。但证法为食义也。

　　金刚经疏记科会卷第二
卍新纂续藏经第 25 册 No. 0491 金刚经疏记科会


　　金刚经疏记科会卷第三

　　唐　圭峰大师　疏

　　宋　长水大师　记

　　后学云栖寺沙门大瑸科会

　　△二正宗分二。初标列章门。二依章随释。

　　初标列章门。

　　【疏】第二正宗分。二门分别。初约无著七种义句以悬判。后依天亲门答断疑以科释。

　　【记】正宗中疏二。初标章门。

　　○以一卷经文。二论解释。大云青龙皆二论并行。今即不尔。何者。以无著配十八住处。天亲断二十七疑。旨趣既殊。科段亦异。或一疑中有四住五住。或一住中有二疑三疑。乍合乍离。连前带后。以是之故。文涉交加。理则不必深玄。学者以之难解。今既别释。庶不相干。传讲之流。少力多获耳。

　　△二依章随释二。初约无著七种义句以悬判。二依天亲问答断疑以科释。初约无著七种义句以悬判三。初正示七句。二总指后四。三广释第三。

　　【记】初中三。初正示七句。

　　△初正示七句二。初牒标。二列释。

　　初牒标。

　　【疏】初中。七义句者。

　　【记】七义句者。论述归敬偈已。即云。成立七种义句已。此般若波罗蜜。即得成立。义句。拣文句也。既以一义为一句。此经共有七义句也。七义句名。疏中自有。于中。前六显示菩萨所作究竟。第七显示成立此法门故。然此七句之文。教理行果。悉圆满矣。于中一二三四。是行也。五。理也。六果也。七。教也。齐此悬判一科。唯依无著之名记之。

　　△二列释七。初种性。二发起。三住处。四对治。五不失。六地位。七立名。

　　初种性。

　　【疏】一。种性不断。谓护念付嘱。

　　【记】疏一种性不断者。此非凡夫二乘及权教菩萨。意明佛种性不断也。

　　○谓护下。指经。便是释意。谓以小付大。嘱大化小。展转如是。宁有断绝。如人父母。付嘱子孙。(云云)。此是空生之本意。故以此事赞佛。引起问端也。

　　△二发起。

　　【疏】二。发起行相。谓申请赞许。

　　【记】疏二发起行相者。既欲种性不断。故须发起修行之相也。

　　○谓申下。指经。其实伫听亦在此摄。

　　△三住处。

　　【疏】三。行所住处。谓十八住。从佛正说。直至经终。是无相行所住处矣。

　　【记】疏三行所住处者。既有能发。必有所发也。

　　○十八住名义。下文广释。

　　○从佛下。指经。

　　○是无下。释名义。此既相之无相。非一向之无相。略见行玄。为顺本宗。故标无相也。

　　△四对治。

　　【疏】四。对治。谓一一住处。皆具邪行。共见正行。二种对治。

　　【记】疏四对治中。邪行。即不正行也。但不顺佛道。皆名邪行。

　　○共者。不一义。见者。分别情。正行者。即杂见之正行。非纯正之正行也。

　　○二种对治者。以正行治邪行。是一对治。以无分别智治分别见。是二对治。然邪即全治。共中即但治于见。不治正行。如披砂拣金。而去砂不去金。今经中。但有能治。无所治也。且如第一住处中。不度众生为邪行。度众生为对治。于度众生时。见有众生是所度。见我是能度。是分别见。度而无度为对治。此理实同时。义分前后。初住既尔。余可例知。故论云。行诸住处时。有二种对治。

　　△五不失。

　　【疏】五。不失。谓由对治离增减二边。不失中道。

　　【记】疏五不失中。谓由下。明意也。

　　○离增减者。谓执有为增。执无为减。前堕此二。则失中道。今皆离之。故得不失也。如经中。即非佛法。是胜义谛。遮增益边。是名佛法。是世俗谛。遮损减边。其余即非是名。皆例之也。论最后结云。菩萨离此二边故。于彼对治。不复更失。故名不失。

　　△六地位。

　　【疏】六。地位。谓由不失中道。成贤圣位。信行地。净心地。如来地。

　　【记】疏六地位中。谓由下。释。以二边邪僻。置之不论。中道乃是大菩提路。故于此中。分立地位。如往帝都。有三路异。两边皆非。中道即正。正路之中。方可论于远近迟速等也。法中亦尔。故经云。一切贤圣皆以无为法。而有差别。

　　○信行下。分位也。于十八住中。前十六住是信行地。此当三贤。依信起行。故名信行。亦名信解。依信起解故。第十七住是净心地。此当初地。离分别障。亲证真如故。第十八住。从第二地已去乃至佛位。通名如来地也。

　　○又以诸家明地位。或广或略。广则五十二位。略则泯之全无。今则均于广略。去其太甚。说三地五位矣。

　　△七立名。

　　【疏】七。立名。谓由前六。智慧坚利。位地阔狭。故名金刚。

　　【记】疏七立名中。谓由下。释。谓约三种法上。立金刚名。一约般若体用名金刚。此如金刚坚利。二约地位阔狭名金刚。此如金刚杵形。以信行一僧祗。净心只一刹那。佛地二僧祗。如金刚杵。初后阔。中间狭故。三约文字名金刚。此如画像也。以诠信行地七纸余经。佛地三纸余文。净心地五行经。如彼画像。亦初后阔。中间狭故。又此三者。法喻之上。皆展转而成。喻中。且根本是坚利金刚。因造以成其杵。因画以成其像。法中。根本是体用般若。因修以成其位地。因诠以成其文字也。又此法喻各三事中。一事即实。余二皆虚。喻中。坚利金刚是实。杵形画像皆虚。法中。体用般若是实。位地文字皆虚。以此三事。首末相似。故立金刚之名。然前一是佛本意。余二是菩萨及古德意也。

　　○由前六等者。于中。前五坚利。第六阔狭。阔狭之中。含能所诠也。

　　△二总指后四。

　　【疏】后四但约第三句中十八住说。无别经文。

　　【记】疏后四下。二总指后四。

　　○应先问云。第三句内。说尽经文。未知后四。如何配摄。故此云也。

　　○谓一一住说对治故。于对治处。显不失中道故。于不失中。立位地故。于前六中道。立名故。(云云)。

　　△三广释第三三。初正辩十八住处。二重以八义相摄。三更约地位配释。初正辩十八住处二。初牒标。二列释。

　　初牒标。

　　【疏】十八住处者。

　　【记】疏十八下。三广释第三。三。一正辩十八住处。疏中具列十八住名。略释其义。兼明对治十二种障。便指经文。令知科段所属。

　　○然每住经文。疏但略标三字五字。缘以经本科段首尾文势稍重。恐言涉相滥。故不标最初之字。但取其次异文。亦不结终齐至何处意在省约耳。向下随文略叙首末。以隔前后。

　　△二列释十八。初发心住。二波罗蜜相应住。三欲得色身住。四欲得法身住。五修道无慢住。六不离佛世住。七愿净佛土住。八成熟众生住。九远离外论住。十观破色身住。十一给侍如来住。十二远离退失住。十三忍苦住。十四离寂静味住。十五证道离喜住。十六求佛教授住。十七证道住。十八求佛地住。

　　初发心住。

　　【疏】一。发心住。经云应如是降伏其心所有一切等。

　　【记】一中发心者。谓发广大第一等四种心也。

　　○经文从佛告须菩提诸菩萨摩诃萨。应如是降伏其心。乃至若菩萨有我相人相众生相寿者相。即非菩萨。

　　○以大乘菩萨。最初法尔合发是心。故十八住中。居其第一。

　　△二波罗蜜相应住。

　　【疏】二。波罗蜜相应行住。不住色布施等。

　　【记】二者。经从复次须菩提。于法应无所住行于布施。乃至须菩提。菩萨但应如所教住。

　　○不住等者。等有二意。一则等于余文。如上所引。二则等于余义。谓等余戒等五也。

　　○此则虽是指经。便兼释义。则波罗蜜是所应。戒等是能应。能所两合。故云相应。由是。但行施戒等。不能离相。或行离相。不行施戒等。皆非相应行。直于行施戒等处离相。离相处行施戒等。方得名为相应行也。

　　△三欲得色身住。

　　【疏】三。欲得色身住。可以身相等。

　　【记】三者。经从须菩提于意云何。可以身相见如来不。乃至若见诸相非相。即见如来。

　　○问。色身是相。何以离相求之。答色身之相是影。法身无相是体。欲得有相色身。须见无相法体。未见法体。不能现相。是故先令见相无相。方得色相之身耳。此中意在文外。故论以意科也。

　　△四欲得法身住。

　　【疏】四。欲得法身住。法身有二。一言说法身。颇有众生等。因言显理故。二证得法身复有二。一智相。如来得阿耨等。二福相。若人满三千等。

　　【记】四中言说者。经从须菩提白佛言世尊。乃至法尚应舍。何况非法。

　　○问。法身非言说。何故以言说为法身耶。故疏释云因言显理故。此有二意。一以言说显于法身。法身非言说。二文字性离。即是法身。无别法身耳。

　　○智相者。经从须菩提于意云何。如来得阿耨菩提耶。乃至一切贤圣。皆以无为法而有差别。

　　○则以无相无为法为智相也。故起信云。以智相无可见故。

　　○福相者。经从须菩提于意云何。若人满三千大千世界七宝以用布施。乃至须菩提。所谓佛法者。即非佛法。

　　○斯则以持说此经。获无漏福所感微妙色身。名为福相也。然是法身之福相。福相非法身。依主释。

　　△五修道无慢住三。初正示此文。二通叙后段。三别结对治。

　　初正示此文。

　　【疏】五。于修道得胜中无慢住须陀洹等。

　　【记】五于下。文三。初正示此文。

　　○经从须菩提于意云何。须陀洹能作是念我得须陀洹果不。乃至是乐阿兰那行。

　　○得胜者。以小乘四果。胜于四向等故。对劣彰胜也。此即以小况大也。小人尚犹无过。君子岂合有𠍴。由无慢故。方得证果。故经皆言。我不作是念。我得须陀洹果等。

　　△二通叙后段。

　　【疏】从此至十六住。如次对治十二种障。意明欲求色身法身。须离是障。障尽故。入十七证道住。

　　【记】从此下。二通叙后段。

　　○意明等者。叙次第之意也。先问云。前之四住。何不言离障耶。故云也。意云凡欲修进。先须发心。发心已。则修行。故有第一第二。发心修行。本求佛果。佛果之内。唯有二身。粗细之间。先色后法。故有第三第四。前修胜行。恐有慢心。障入圣位。故说小果以况大乘。今离障。进入十回向位也。故从第五。方说离障也。

　　○然此十二障。每至一住。皆须蹑前。以辨来意。如云。虽得无慢。犹自少闻。故于第六住中。对治少闻障。他皆仿此。以此诸障。皆在地前。能障见道。非是地上。故云障尽入证道也。然障是所治。文在经外。住是能治。正是经文。若相望说之。理则明矣。

　　△三别结对治。

　　【疏】今当对治第一慢障。

　　【记】今当下。三别结对治。

　　○然准五蕴论说。慢有七九二种。但开合之异。此约入道人说。七者。论云。一慢。于劣谓胜。于相似谓等。二过慢。于相似谓胜。于胜谓等。三慢过慢。谓于胜己计胜彼。四邪慢。己实无德。计己有德。五我慢。谓于五取蕴。计我我所。六增上慢。谓于胜妙法中。未得谓得。七卑劣慢。于多分胜。计己少分劣。今所离者。即五六也。以证我空故。取自果故。

　　△六不离佛世住。

　　【疏】六。不离佛世时住。昔在然灯等。离第二少闻障。不离佛世。则具多闻。

　　【记】六者。经从佛告须菩提。于意云何。如来昔在燃灯佛所。乃至实无所得。

　　○云何离障得成住耶。疏次云离第下。所离障。不离下。结成住义。于中。上句成住。下句离障也。若离佛世。不名住处。无佛说法。则是少闻。便成其障。若不离佛世。乃成住处。常遇佛说法。则具多闻。便离障也。

　　○然凡是修行。智慧为本。欲得智慧。必须多闻。故依佛住。离少闻障也。故经云。多闻增智慧。勤问第一方。

　　○问。若然者。据今经云。于法实无所得。岂成多闻。答。此是闻而无闻。得而无得。无得而得。是真得。无闻而闻。是实闻。故成此住。

　　△七愿净佛土住。

　　【疏】七。愿净佛土住。菩萨庄严佛土不等。离小攀缘作念修道障。缘形相土则小。无缘则大。契法界故。

　　【记】七者。经从须菩提于意云何。菩萨庄严佛土不。乃至应无所住而生其心。

　　○离小下。所离障。攀缘即是作念。盖一义耳。

　　○缘形等者。意云。若取色声等相为土。即有分限。故名小也。以不如法身故。若不取相。分别不生。心境两忘。竟何分限。故云大也。契法下。释所以也。意令忘怀严法性土。不令生心严法相土也。故经云。不应住色等生心。应无所住而生其心。偈释云。智习唯识通。如是取净土。非形第一体。非严庄严意。

　　△八成熟众生住。

　　【疏】八。成熟众生住。人身如须弥等。离舍众生障。若见大小。不能济物。

　　【记】八者。经从须菩提于意云何。譬如有人。身如须弥山王。乃至是名大身。

　　○成熟者。即由教化令众生成种。根熟有所悟证。

　　○离舍下。所离障。若舍众生。即不能教化。故令离障。方成住也。

　　○若见大小下。反释所以。意言能济物者。盖为不见大小也。故经云。佛说非身。是名大身。岂存大小。若见大小。则有高下亲疏憎爱。心既不等。宁曰大悲。纵使化生但成爱见。憎者则去。便舍众生。云何成熟。反此用意。则物无有遗。迟速之间。皆能成熟。

　　△九远离外论住。

　　【疏】九。远离随顺外论散乱住。如恒河中所有沙等。离乐随外论散乱障。恒沙宝施。不及持经。如何外学。不修正法。

　　【记】九者。经从须菩提。如恒河中所有沙。乃至如来无所说。

　　○离乐下。所离障。然随顺外论。即是散乱但能远离。即成住也。即儒墨文笔。除佛教外。皆外论也。以外论之事。是名利源。既若求名。岂得心无散乱。况得之则乐。失之则苦。苦之则忧。乐之则溢。由斯业累。世世沉沦。反推其本。皆由随顺外论耳。

　　○恒沙下。举持经福多以责外学。意云。持经者功德若此而不修行。名利之源。是轮回苦本。如何随顺。却乃修学。

　　△十观破色身住。

　　【疏】十。色及众生身抟取中观破相应行住。三千世界所有微尘等。离破影像相中无巧便障。既离散乱。与定相应。以细末不念二种方便。破粗至细。泯细至空。则除影像之相想。

　　【记】十者。经从须菩提于意云何三千大千世界所有微尘是为多不。乃至是名世界。

　　○色是依报。即外四大。身是正报。即内五蕴。抟取者。即和合义也。但秦魏译异尔。然抟取约法。相应兼人。二事相望。总有三对。一。内身色蕴。及外器界。但合微尘所成。名为抟取。见有身器为依正执取等。即是相应。二受等四蕴。但合心心所法而成。名为抟取。见有苦乐受等。即是相应。三。色心和合以成此身。名为抟取。见有心色。即是我人相应。行即迁流造作之义。观破之义。如下所明。

　　○影像相者。谓色心等法。是法界中之影像。亦可是业识之影像。离破下。所离障。无巧便者。由无善巧方便。不能破此影像。乃名为障。若有巧便破之。则成其住也。巧便之相。彰在次文。

　　○既离下。蹑于前住以为方便之本。由无散乱。则成其定。从定方能发慧。观而破之。

　　○以细下。正示二种方便。巧便之相也。然破色具二。破心唯一。除细末也。以心心所法。不可析破故。粗色显著。难忘执情。析至极微。易祛妄念。故须具二。如下文说。

　　○相想。即心境也。心境两忘。故云除。

　　△十一给侍如来住。

　　【疏】十一。供养给侍如来住。可以三十二相见如来不等。离福资粮不具障。不以相见。常见法身。名为给侍。福无边矣。

　　【记】十一者。经从须菩提于意云何。可以三十二相见如来不。乃至是名三十二相。

　　○离福下。所离障。欲入圣道。须福资粮。如人远行。岂可空往。佛为至圣。是福之因。供养给侍。无不获福。即以此福。为其资粮。若供养得福。即是住非障。反之则是障非住也。

　　○不以下。或问。文云不以相见如来。如来尚不得见。云何给侍耶。故此释也。此即但以智慧随顺相应。名为给侍。然非谓弃却相身。别侍无相之佛。但了相即非相。不生执着。乃曰相应。凡所供养亲近恭敬。皆名给侍。若生执着。不顺于理。虽常见佛不名为见。如下文云。若以色见我。以音声求我。是人行邪道。不能见如来。华严云。若人百千劫。常随于如来。不了真实义。盲瞑不见佛。又如佛昔三月升忉利天为母说法。后降阎浮。有莲华色比丘尼欲先见佛。化作转轮王队仗。往至佛所。佛乃诃之具陈上事。时须菩提。在于山中。亦欲见佛。寻复思念。空无相理。是真法身。何用见色相。言已复坐。竟不往见。于是佛告莲华色言。须菩提先见我竟。汝已在后。故知执相迷真。对面千里。虚心体物。天地一家。故古人云。肝胆虽近。情生则隔。江山虽缅。道契则邻。是知通达妙理。方真给侍。若斯给侍。是侍真佛。故所获福。无有边际。

　　△十二远离退失住。

　　【疏】十二。远离利养及疲乏热恼故不起精进及退失住。恒河沙身命布施等。离乐味懈怠利养障。恒沙命施。犹劣受持。岂为一身。耽着利养。身疲心恼而懈怠耶。

　　【记】十二者。经从须菩提。若有善男子善女人。以恒河沙等身布施。乃至是名第一波罗蜜。

　　○离乐下。是所离障。然障名有所阙略。若取周备。不过住名。但乐味成障。远离成住。且约为障起过。有其五重。一为身求利。二由求利养。令身疲乏。此复有二。一由放逸。令身疲乏。二求不得。身亦疲乏。三由身疲故。令心热恼。四由心热恼故。不起精进。五由不精进故。退失功德。

　　○恒沙命施下。释成对治经苦较量。意令改革。以见大利故。不求小利。既不求利。身则不疲。身既不疲。心则不恼。心既不恼。则起精进。既起精进。则能受持。获无边福。故知经意。为治此障。成其住也。

　　○一身者。一报身也。意云。岂为一报之身。终日求名求利。求之不足。未始称情。纵使多财。死为他物。持经功德无量无边。尽未来际。用之不竭。利害若此。人何不然。无常经云。眷属皆舍去。财宝任他将。但持自善根。险道充粮食。

　　△十三忍苦住。

　　【疏】十三。忍苦住。忍波罗蜜割截身等。离不能忍苦障。无我等相。累苦能忍。

　　【记】十三者。经从须菩提。忍辱波罗蜜。乃至如人有目。日光明照见种种色。

　　○离不下。所离障。此但不忍为障。忍之成住也。

　　○无我下。出忍之所以也。斯有两意。所谓通别。通则由无我相。虽累遭割截。常能忍受。别则由无我故忍。由累苦故能忍也。

　　△十四离寂静味住。

　　【疏】十四。离寂静味住。当来之世。若有人能于此经受持读诵等。离智资粮不具障。日三时舍身。一一沙数。不及信经。如何唯专禅定。耽寂静味。阙于智慧。而不持说。

　　【记】十四者。经从须菩提。当来之世。若有善男子善女人。能于此经受持读诵。乃至果报亦不可思议。

　　○离智下。所离障。若耽寂无智即是障非住。若离寂修智。即是住非障。

　　○日三时下。指经对治。意云欲证圣性。非智不阶。经苦较量。意在䇿发。此同革严经中诃劝之相。彼云。法性真常离心念。二乘于此亦能得。不以此故为世尊。但以甚深无阂智。

　　○然此是对治之别意。故须一向而言。令人舍定修慧。若据究竟通论。必须定慧等学。涅槃经中说。定慧不等。不见佛性。无明邪见。自此而生。前第十一住。便是定门。对治不同。故须然也。修习之者。须兼行之。

　　△十五证道离喜住。

　　【疏】十五。于证道时远离喜动住。云何住降等。离十一不自摄障。我能住降。心生喜动。动则不能自摄。

　　【记】十五者。经从尔时须菩提白佛言世尊。乃至实无有法发阿耨多罗三藐三菩提者。

　　○离十一下。所离障。谓动不自摄。则是障非住。若自摄不动。则是住非障也。论中则云自取障。

　　○我能下。释。意云由计我故。遂起降住胜能之心。不觉喜动。故不自摄。今经既云无一众生得灭度。无法得菩提则不计胜能。故能对治也。

　　△十六求佛教授住。

　　【疏】十六。求佛教授住。于然灯佛所。有法得菩提不等。离十二无教授障。欲入初地。须佛教授。故约遇佛得无所得。而证道矣。

　　【记】十六经。从须菩提于意云何。如来于然灯佛所。有法得阿耨多罗三藐三菩提不。乃至是故名一切法。

　　○离十二下。若无教授。即是障非住。若得教授。即是住非障。

　　○欲入下。释成住义。虽三贤位中。乱修六度。经一无数劫欲入圣道。要佛䇿发。故于资粮位后。立加行名。其犹钻火。火欲出时。倍加功力。遇佛。然灯佛也。得无所得者。即然灯与善慧授记。当得作佛。号释迦牟尼。非佛与法。故云无得。

　　○问。此说善慧得记。进入八地。何故将此配地前耶。答。欲入初地。须学八地用心。方可得入。若学初地。竟不能入。如人学射。可知。又将证八地。犹须教授。欲入见道。岂得不然。

　　○然从第五。至此住中。每住对治一障。此障障于见道。今则加行位极。对治已尽。故云而证道矣。

　　△十七证道住。

　　【疏】十七。证道住。人身长大等。摄种性智。证遍行真如。成法报身。故长大矣。

　　【记】十七者。经从须菩提譬如人身长大。乃至佛说一切法无我无人无众生无寿者。

　　○摄种性下。释成住义。智体即观照般若。是能证也。即妙平二智无分别也。以得此智。生如来家。决定绍佛种故。斯则地前加行之智。至于初地。转受此名。

　　○证遍等者。体即实相般若。是所证也。以遍在一切法中故。唯识云。由此真如。二空所显。无有一法而不在故。论中则名平等智。然有五种平等因缘。一粗恶平等。二法无我平等。三断相应平等。四无希望心平等。五一切菩萨证道平等。有是五种因缘。故名平等智。故论云。入证道时。得二种智。一摄种性智。二平等智也。然所证是理。今云智者。斯有两意。一准起信论云。依此法身。说名本觉。二则理智冥合。能所不殊。如珠与光。不相舍离。

　　○成法报身者。摄种性智至果得成报身。平等智至果得成法身。

　　○故长大者。论即云妙大。妙即报身。以万行功德所庄严故。大即法身。真如实理。遍一切故。

　　△十八求佛地住二。初标六种具足。二列六种具足。

　　初标六种具足。

　　【疏】十八。上求佛地住。于中复有六种具足。

　　【记】十八者。自此已下。皆求佛地。于中复有六种具足。具足者。圆满义。谓转舍二障。转得菩提涅槃。摄转具足也。

　　△二列六种具足六。初国土具足。二无上见智净具足。三无上福具足。四无上身具足。五无上语具足。六无上心具足。

　　【记】既证圣性。生如来家。须示佛果功德。令其欣趣。然其果德虽多。以要言之。不出依正二报。二报之内。先明所依。若无所依。能依何立。正报之内。不逾福智。智引福故。先智后福。然后别显三业。依次所明。

　　△初国土具足。

　　【疏】一。国土净具足。我当庄严佛土等。此教二地已上诸大菩萨。

　　【记】一。经从须菩提。若菩萨作是言。我当庄严佛土。是不名菩萨。乃至若菩萨通达无我法者。如来说名真是菩萨。

　　○此教下指位。即从二地至于等觉。当修道位。谓庄严之时。离能所相。名之为净。称周法界。故云具足。故经云。通达无我法者。如来说名真是菩萨。

　　△二无上见智净具足。

　　【疏】二。无上见智净具足。有肉眼不等。此下皆唯佛果。故云无上。无上之言。贯通下四。

　　【记】二者。经从须菩提于意云何。如来有肉眼不。乃至未来心不可得。

　　○见净者。即五眼也。见即无见。名之为净。无所不见。名为具足。

　　○智净者。即悉知诸心等。知即无知。名之为净。无所不知。名为具足。以智见不别。故当一处。

　　○此下等。即指位。拣非修道。即无学位也。

　　○下之四段。皆合有无上之言。故云贯通下四。

　　△三无上福具足。

　　【疏】三。福自在具足。若人满三千界七宝等。

　　【记】三者。经从须菩提于意云何。若人满三千大千世界七宝。以用布施。乃至以福德无故。如来说得福德多。

　　○问。前已频说施福。与此何别。答。前所说者。皆是较量不及受持之福。今此说者。乃是无住称性之福。非能较量。故不同也。

　　○问。佛是果。布施是因。云何果中即说因行。答。凡是果德。皆彼因成举彼无住之因。以彰称性之福也。

　　○言自在者。拣有漏之福不自在也。

　　○若准论中。此与智净合为一段。意明福智不相离故。则于身中开之为二。谓色身具足。亦盈六数。今则合后开前者。意云。福之与智。迢然不同。配摄因果。五六有异。异须开也。相之与好。同是一身。兼对下语意以成三业。故须合也。

　　△四无上身具足。

　　【疏】四。身具足。佛可以具足色身等。

　　【记】四者。经从须菩提于意云何。佛可以具足色身见不。乃至是名诸相具足。

　　○此明如来真应具足。如经云即非具足色身。明真身也。是名具足色身。明应身也。即非诸相具足。明真身也。是名诸相具足。明应身也。

　　△五无上语具足。

　　【疏】五语具足。汝勿谓如来说法等。

　　【记】五者。经从须菩提。汝勿谓如来作是念。我当有所说法。乃至是名说法。

　　○说而无说。无说之说。是真说法。

　　○具足者。无法可说无所不说是名说法。

　　△六无上心具足。

　　【疏】六。心具足。佛得阿耨菩提。为无所得耶。乃至应作如是观。

　　【记】六者。然于心中。复有六种。一念处。二正觉。三施设大利益。四摄取法身。五不住生死涅槃。六行住净。化度众生。大悲为本。故先明念处。自未成佛焉能度他。故次明正觉。自利既满。即合利他。故次明施设大利益。犹恐滞相。故次明摄取法身。又恐住空有。故次明不住生死涅槃。又恐执施化迹。故次明行住净也。以此六义。别对经文。广如彼论。避烦不叙。

　　△二重以八义相摄二。初标。二配。

　　初标。

　　【疏】又十八住。略为八种。亦得满足。

　　【记】又十下。二重以八义相摄。

　　△二配二。初以六摄十八。二以二摄十八。初以六摄十八四。初以二摄二。二以一摄二。三以一摄十二。四以二摄二。

　　初以二摄二。

　　【疏】一。摄住处二。波罗蜜净住处。一二次配。

　　【记】一者。

　　○是笼罗包纳之义。即以普度众生。现无违反。是故配同第一发心住也。

　　○二者。净与相应。盖一义耳。是故配同第二住也。

　　△二以一摄二。

　　【疏】三。欲住处摄三及四。

　　【记】三者。虽三色四法。皆是欲得。由此配同三四二住也。

　　△三以一摄十二。

　　【疏】四。离障碍住处。即前十二障也。从五至十六。

　　【记】四者。可知。

　　△四以二摄二。

　　【疏】五。净心住处。六。究竟住处。上二次配十七十八。

　　【记】五者。正当净心地。故同此住。

　　○六者。正当究竟位。故同此住。

　　○虽通修道。就多故说。

　　△二以二摄十八。

　　【疏】七。广大住处。八。甚深住处。上二各摄十八住处。一一住中。皆深皆广。

　　【记】一一下。明各摄义。如第一住中。普度四生。广也。令入无余涅槃深也。实无众生得灭度者。广也。菩萨无我人等相者。深也。初住既尔。余则例知。若五百生忍。广也。并无我人。深也。

　　○若细言之。前以六住摄十八住。后以二住摄十八住。皆得满足。

　　△三更约地位配释二。初标。二配。

　　初标。

　　【疏】十八住文。配位地者。

　　【记】十八住文下。三更约地位配释。

　　○然诸教中。所说地位。或有或无。如楞伽经云。十地即为初。二地即为入。乃至无所有何地。此明无也。仁王缨络等经。即是说地位。是明有也。然此有无。皆随机说也。若华严。行布万差。圆融一际。有无无阂。斯则称性之说卷。然依华严有无无阂。方为了义。以约法即无。约人即有。人法既不相离。有无故合均齐。然其行人。念念须冥佛境。反穷果海。自然阶降不同。若预等级用心。毕竟障于证入。故华严疏云。修则顿修。位分因果。况此经宗无相。岂合列位浅深。但约情惑渐薄而位地转高。义相稍同。故略配摄也。

　　△二配三。初配资粮。二配加行。三配三道。初配资粮三。初十住。二十行。三十回向。

　　初十住。

　　【疏】第一。十住。

　　【记】第一十住者。十住。谓第一发心住。二治地。三修行。四生贵。五方便具足。六正心。七不退。八童真。九法王子。十灌顶。

　　○今配十住者。与彼初住名同。故配之也。

　　○问。此但云一。如何配十。答。以初摄后故。

　　○问。何故不言十信位耶。答。亦摄入十住位中也。以前之十住。通名信行地故。亦同华严合前开后也。故发心一住。前摄十信。后摄余九耳。

　　△二十行三。初前六。二第七。三后三。

　　初前六。

　　【疏】第二十行中前六。

　　【记】第二十行等者。十行。即一欢喜行。二饶益。三无瞋恨。四无尽。五离痴乱。六善现。七无著。八尊重。九善法。十真实。

　　○前六者。十中前六行也。以配此中第二住处。以此住处。说六度故。即布施配欢喜行。持戒配饶益行忍辱配无嗔恨行。精进配无尽行。禅定配离痴乱行。智慧配善现行。心离分别。善巧示现故。

　　△二第七。

　　【疏】三第七行。

　　【记】三第七行者。不以相见如来。即无著也。

　　△三后三。

　　【疏】四。后三行。

　　【记】四后三行者。配第四住中三种法身。

　　○谓言说法身。配尊重行。于佛言教。生尊重故。

　　○智相法身。配善法行。以真如无为。是真善法故。

　　○福相法身配真实行。以持经之福无漏真实故。

　　△三十回向。

　　【疏】五至十四。如次配十回向。

　　【记】五至十四配十回向者。一救获一切众生离众生相回向。二不坏。三等一切佛。四至一切处。五无尽功德藏。六随顺坚固善根。七等心随顺一切众生。八真如相。九无缚无著解脱。十法界无量。

　　○五配第一。离慢即是离众生相也。

　　○六配第二。遇佛多闻。信解行等不坏。

　　○七配第三。诸佛离相。既不住色。即等佛也。

　　○八配第四。既见大身非身。是真如际。方至一切处。

　　○九配第五。不随外论。受持此经。即得无尽功德。

　　○十配第六。观破五蕴。与定相应。善根坚固。

　　○十一配第七。既不取相即于众生等随顺之。

　　○十二配第八。经云。离一切相。即名诸佛。即真如相也。

　　○十三配第九。割截不瞋。即无缚无著也。

　　○十四配第十。经云无有边不可思议功德。即是法界功德也。

　　△二配加行二。初前二位。二后二位。

　　【记】十五暖等者。配四加行位也。

　　○然此四位。由三贤菩萨。已经一无数劫。修集福智资粮。为入见道。故复加行。

　　○暖顶二位以四寻伺观。观所取名等四法。假有实无。即所取空。

　　○忍世第一。以四如实智。通观能所名等皆空。然忍有三品。谓下中上。下品即所取空。中品顺能取空。上品印能取空。世第一二空俱印。然皆滞相。未能证实。故唯识云。现前立少物。谓是唯识性。以有所得故。非实住唯识。

　　△初前二位。

　　【疏】十五。暖顶。

　　【记】若配经文。即十五住经云。实无有法发阿耨菩提心者。以菩提能发所取。既言实无。即所取空。当暖顶二位。

　　△二后二位。

　　【疏】十六。忍世第一。

　　【记】十六住中云经。佛于然灯佛所。不得菩提。是印所取空。当下品忍。

　　○次云如来者即诸法如义。即顺能取空。然犹未说后时不得。即知未能印持。故当中品忍。

　　○次云实无有法佛得阿耨菩提。此明后时毕竟不得。即印能取空。当上品忍。

　　○次云如来所得法此法无实无虚。乃至即非一切法。即双印二空。当世第一位也。

　　△三配三道二。初前一道。二后二道。

　　初前一道。

　　【疏】十七。初地。

　　【记】十七初地者。如前疏云摄种性智证遍行真如等。故当初地。

　　△二后二道。

　　【疏】十八。从二地乃至佛地。

　　【记】十八等者。于中合有二。

　　○谓此住中。初国土净具足。当修道位。故前疏云。此教二地已上诸大菩萨。

　　○从无上见智净具足已下。皆究竟位。故前疏云。此下皆唯佛果也。

　　【记】是则十八住中。前十四资粮。十五十六加行。十七见道。十八中初一具足修道。余即无学道也。

　　【记】悬判竟。

　　金刚经疏记科会卷第三
卍新纂续藏经第 25 册 No. 0491 金刚经疏记科会


　　金刚经疏记科会卷第四

　　唐　圭峰大师　疏

　　宋　长水大师　记

　　后学云栖寺沙门大瑸科会

　　△二依天亲问答断疑以科释二。初牒章分文。二依章正释。

　　初牒章分文。

　　【疏】第二。依天亲问答断疑以科释。总分四段。

　　【记】第二下。二。初牒章分文。

　　△二依章正释四。初善现申请。二如来赞许。三善现伫闻。四如来正说。初善现申请二。初整仪赞佛。二正发问端。初整仪赞佛二。初释请人。二释请仪。

　　初释请人。

　　时长老须菩提。

　　【疏】初善现申请。二。初整仪赞佛。

　　【记】二依章正释。四。初善现申请。二。一整仪赞佛。疏二。初释请人。从初至恭敬。即是整仪。余皆赞佛也。

　　○经时者。即如来食已敷座而坐时也。

　　【疏】长老者。德长年老。唐译云具寿。寿即是命。魏译云慧命。以慧为命。

　　【记】德长年老者。谓德高曰长。年多曰老也。

　　○唐译下。证年老。

　　○魏译下。证德长。智慧超伦。即是德长义也。

　　○然以慧为命者。约喻显法也。谓人身以命为本。佛法以慧为本。命尽则六根俱废。慧丧则万行不成。(云云)。

　　○此约别义释长老也。若通意者。但有德业。便名长老。如云先生。未必年老矣。

　　【疏】须菩提。有三义译。谓善吉。善现。空生。生时室空。解空之善瑞现。矣相师占。云唯善唯吉。

　　【记】须菩提者。亦云苏补底。但梵音楚夏耳。

　　○善吉下。从末倒标。生时下。据本顺释。

　　○西域记云。是东方青龙陀佛。影响释迦之会。示迹声闻。发扬空理。十方诸佛。法皆尔也。

　　△二释请仪二。初正释经文。二别解菩萨。初正释经文二。初释整仪。二释赞佛。

　　初释整仪。

　　在大众中。即从座起。偏袒右肩。右膝着地。合掌恭敬而白佛言。

　　【疏】从座起下。皆整理威仪修敬之相。

　　【记】从座下。二释请仪。二。初正释经文。

　　○皆整仪者。疏虽通明。经须别释。

　　○从座起者。师资之道。尊卑颇殊。欲有咨询。不可坐问。此同曾子避席对夫子也。孝经中。夫子问曾子曰。先王有至德要道以顺天下。民用和穆。上下无怨。汝知之乎。曾子避席曰参不敏。何足以知之。虽彼答此问。而致敬是同也。

　　○偏袒右肩。是彼方仪则。此土非仪也。欲问如来。故须偏袒。

　　○右膝下。右则为顺。膝能回屈。表顺理心也。着地。即示卑之相也。膝表智。地表理。

　　○合掌。即表冥心。掌合不执外物。心冥觉不异缘。欲问实相法门。故须用心如此。

　　○恭敬者。总结也。起座袒肩跪膝合掌。莫非恭敬故尔。

　　○亦可配于三业。谓座起袒肩合掌等。身业也。恭敬即意业也。白佛言下。即口业也。

　　△二释赞佛。

　　希有世尊。如来善护念诸菩萨。善付嘱诸菩萨。

　　【疏】希有者。世所无故。

　　【记】希有下。疏且总明。具有四种。

　　○一。时希有。旷劫难逢。然今贤劫之中。正当住劫。就住劫中。有二十增减。今即第九减劫中。人寿二万岁时。迦叶如来出世。百年劫一年。至人寿百岁时。释迦如来出世。减后此劫已尽。至第十劫。展转却增。至八万四千岁。又百年减一年。至人寿八万岁时。弥勒佛出世。望过去未来二佛。相去一千一百万余年。中间更无。故云希有也。故法华云。诸佛与出世。悬远值遇难。

　　○二。处希有。三千界中。唯有一佛。百亿四天下。百亿须弥山。百亿日月。百亿六欲。百亿梵世。其中唯有一佛。此方而现也。

　　○三。德希有。福慧超绝。胜无上故。故法华云。我所得智慧。微妙最第一。又云。如其所得法。定慧力庄严。以此度众生。自证无上道。然佛功德。不可称说尽其边际。故华严云。刹尘心念可数知。大海中水可饮尽。虚空可量风可系。无能尽说佛功德。

　　○四。事希有。用大慈悲。极巧方便。现多种身相。演无量法门。随众生根。皆利益故。

　　○今所叹者。意则虽通。义当叹事。以下标云善护念等。

　　【疏】如来者。从如而来。

　　【记】如来者。真化不同。

　　○真佛名如来者。迷时。背觉合尘。名如去悟了。背尘合觉。名如来。如即真如。来去即随缘也。

　　○化佛名如来者。从真如起。来成正觉。而化众生。

　　○今当后者。故云从如而来。

　　【疏】论云。善护念者。依根熟菩萨说。谓与智慧力。令成就佛法。与教化力。令摄受众生。

　　【记】根熟者。三贤已上菩萨。信根成熟。永无退转也。

　　○智慧力。即无分别智。

　　○成就佛法。即随其分位。令证真如。乃于一法。令达百千万法明门等。斯则自利行也。

　　○教化力。即后得智。

　　○摄受众生。即随其分位。令于百千万亿等世界中教化众生。斯则利他行也。

　　【疏】善付嘱者。依根未熟菩萨说。惧其退失。付授智者。付者将小付大。嘱者嘱大化小。

　　【记】根未熟者。十信菩萨也。

　　○以此位人。六度乱修。心如轻毛。故云惧其退失。

　　○以信根未成。遇缘恐退。故须付嘱智者。令其教化。使不退也。

　　○将小下。将小菩萨付大菩萨。嘱大菩萨化小菩萨也。此如父母遗嘱子孙。(云云)。

　　△二别解菩萨。

　　【疏】菩提萨埵。此云觉有情。三释。一约境。所求所度。二约心。有觉悟之智。余情虑之识。三约能所。所求能求。三皆如次配觉及有情。

　　【记】菩提下。二别解菩萨。

　　○菩萨梵音。言犹不足。具云菩提萨埵。此云觉有情。以时人不贵唐言。故存梵语。秦地好略。又削提埵二字。但云菩萨。

　　○约境所求是觉。所度是有情。然约人有四句。谓二乘有求无度。诸佛有度无求。菩萨亦求亦度。凡夫无求无度。

　　○约心者亦四句。诸佛有觉无情。凡夫有情无觉。菩萨有情有觉。二乘入无余依界无情无觉。

　　○约能所者。所求是觉。能求是有情。

　　○三皆下。皆上句是觉。下句是有情。

　　○然此三义之中。初约悲智。次约真妄。三约人法。菩萨之义。不逾此三。未必宝冠天衣方是菩萨。

　　△二正发问端二。初释当机。二释正问。

　　初释当机。

　　世尊。善男子善女人。发阿耨多罗三藐三菩提心。

　　【疏】二正发问端。曲分二。初释当机。

　　【记】二中。疏曲分下。二。初释当机。以发心者方是当机。

　　【疏】华严云。忘失菩提心。修诸善业。魔所摄持。

　　【记】华严下。引证。

　　○此有两意。

　　○初云。有人先曾发心。后时忘失。尚非其器。况全不发心者。何以故。魔所摄持故。

　　○后意即云。众生发心后时忘失者。盖为不解住修降伏耳。故今所问。免使遗忘。

　　○前拣其机。后防其退。有兹两意。故用彼经。

　　○所以善财童子。每遇善友。皆启云。我已先发阿耨多罗三藐三菩提心。而未知云何学菩萨行。修菩萨道。

　　○意明发心方是修行之器。

　　【疏】阿耨多罗三藐三菩提。此云无上正遍正觉。

　　【记】阿耨下。先翻名。

　　【疏】谓正智遍智。觉知真俗。不偏不邪。

　　【记】谓正智下。释义。

　　○上正字。且对遍字以分二智。下正字。即明二智所觉不偏不邪。即以正智觉真。遍知觉俗。皆不偏邪。故云正觉。以二乘偏觉。凡夫邪觉。今拣此二。故不偏邪。谓如理而知。如事而知故也。

　　○然此二智。亦名如理如量。根本后得。真俗。权实。等。

　　【记】又准智度论说。从因至果。有五种菩提。

　　○一发心菩提。即十信是。二伏心菩提。即三贤是。三明心菩提。即初地至七地是。四出到菩提。八九十地是。五无上菩提。即如来地是。

　　○今约能发心。即当第一。约所发。即第五能所合论。贯通初后也。

　　△二释正问三。初释魏本。二会当经。三引论证。

　　初释魏本。

　　【疏】二释正问。

　　【疏】魏译云。应云何住。云何修行。云何降伏其心。

　　【记】疏二释正问。三。初释魏本。

　　○先引文。

　　【疏】意云。若人发菩提心已。住何境界。修何行业。妄心若起。云何降伏。

　　【记】意云下。释意。

　　○住何境界者。未发心时。住六尘境。既发心已。诚宜改辙。故云住何境界。

　　○修何下未发心时。十恶为务。既发心已。不可依前。故云修何行业。

　　○妄心下。未发心时。妄心起即逐妄。既发心已。不可随之。是故问云云何降伏。

　　【疏】故佛令安住四心。修六度行。于中降心。不令著相。

　　【记】故佛下。悬示答意。

　　○意云。昔住六尘之境。今住四心。昔行十恶。今行六度。昔时著相。今令不着。如是用心。真实修行。发菩提心。岂忘失耶。

　　△二会当经。

　　应云何住。云何降伏其心。

　　【疏】秦译略修行者。

　　【记】秦译下。会当经。

　　○初难起。

　　【疏】意云。住道降心即是修行。

　　【记】意云下。释。

　　○初二句。标。

　　○意云。虽无修行之文。含有修行之义。

　　○如起信中。说六八二识。不言第七。虽即不说。义具足。(云云)。

　　【疏】谓四心六度。皆名住修降伏。

　　【记】谓四下。指经释成。

　　○意云。四心中亦有住修降义。六度中亦有住修降义。何以故。住谓发心必须修进。降谓制伏。依住修所明。由是于此不相舍离。秦什所略。意在于兹。文虽不明。义已具矣。

　　△三引论证。

　　【疏】故无著云。住谓欲愿。修行谓相应等持。降伏谓彼心若散。制令还住。

　　【记】故无著下。三引论证。

　　○住谓欲愿者。欲愿意起即是发心也。

　　○修行等者。平等持心。名为等持。等持即相应。相应即是修行义也。

　　○降伏等者。彼心即上相应心也。制令还住。即却使相应也。

　　○此即依住修说降伏义。经论相契。圣旨颇同。故如上说。理实然矣。

　　【疏】又十八住中。一一皆以住修降伏释之。

　　【记】又十八等者。此是无著论明竖答三问之意也。

　　○若准天亲解经。则明横答三问。从须菩提但应如所教住已下。即为别断疑情。

　　○今明无著。故有此说。意云。不唯四心六度之中有住修降伏之义。其如十八住内。皆有此三。如初住中。度四生入涅槃。是住义。无生可度。是修义。无我等相。是降伏义。初住既尔。余则皆然。

　　【疏】故知义虽有三。而行是一。

　　【记】故知下。结。

　　○义三行一者。三义具足。方成一行。谓空发心降伏。不修行。亦非行。但发心修行。不降伏。亦非行。空降伏修行。不发心。亦非行。如鼎三足。如天三光。阙一不可。译经之妙。厥在兹焉。

　　△二如来赞许三。初印赞所赞。二来听许说。三标劝将陈。

　　初印赞所赞。

　　佛言。善哉善哉。须菩提。如汝所说。如来善护念诸菩萨。善付嘱诸菩萨。

　　【疏】二如来赞许。曲分三。一印赞所赞。

　　【记】印赞所赞者。印赞须菩提之所赞也。即经云善哉善哉。是赞也。如汝所说。是印也。如来善护念等。是所赞也。

　　【疏】重言善哉。赞美之极。护付能令佛种不断。是事必然。故印赞言。如汝所说。

　　【记】重言等者。善吉所赞。雅契佛心。若不重言。安表善极。如颜回死。夫子叹之云。天丧予。天丧予。注云再言者。痛伤之甚也。吉凶虽别。殷勤颇同。

　　○护付等者。空生发言。言当其事。是故调御。印赞(云云)。

　　△二来听许说。

　　汝今谛听。当为汝说。

　　【疏】二来听许说。

　　【记】来听许说者。经云汝今谛听。来听也。当为汝说。许说也。

　　○谛。谓审实之义。意令审谛真实。用心听也。

　　【疏】无以生灭心行。听实相法。

　　【记】无以生灭等者。此乃反用净名经文。彼云。无以生灭心行。说实相法。此意云。既不得以生灭心说。岂得以生灭心听。说是不生不灭实相之法。云何以生灭心行之听之。无以妙馔。置于秽器。

　　【疏】智论偈云。听者端视如渴饮。一心入于语义中。踊跃闻法心悲喜。如是之人可为说。

　　【记】智论下。释相。

　　○端视。谓不左顾右盻也。目若别顾。心则异缘。本欲制心。且令端视。此是用心之方便也。

　　○渴饮者。喻也。如渴饮水。但恐水竭。无暇别观。听法之者。亦复如是。思冀妙门。无心睥睨。

　　○一心入语义者。意中现义。方发于言。言中有义。义中有意。令听者以耳识听其言。以意识采其义。寻义而取意。得意而舍义。苟能得意在怀。何虑失于言义。心心若此。如瓶注瓶。一览无遗。可为至妙。故云一心入于语义中也。

　　○踊跃。即欢贺之貌。即欲闻法之时也。

　　○悲喜。即闻了之时。悲谓伤昔日不遇。如下经云。涕泪悲泣。喜谓庆今日之得闻。如鹙子踊跃欢喜。伤昔庆今。故云悲喜。

　　○如是下。结拣其机也。意云。若不如是用心。则不可为说。

　　○又真谛记说。谛听离三过失。得三功德。谓离散乱轻慢颠倒。如次生闻思修三慧也。

　　△三标劝将陈。

　　善男子。善女人。发阿耨多罗三藐三菩提心。应如是住。如是降伏其心。

　　【疏】三标观将陈。我当为汝。如是如是委细而说。

　　【记】标观将陈者。标谓标指。劝谓劝勉。将犹欲也。陈。记也。

　　○即经云善男子等。标也。应如是等者。劝也标劝之意。意在欲说。故云将陈。即悬指向下正答之文是。故疏云我当为汝等也。

　　△三善现伫闻。

　　唯然世尊。愿乐欲闻。

　　【疏】唯者。顺从之辞。礼对曰唯。野对曰阿。

　　【记】三中唯者下。如今人称喏。皆顺从之辞也。

　　○老子云。唯之与阿。相去几何。注文如疏。

　　○今则礼对也。

　　【疏】十地经云。如渴思冷水。如饥思美食。如病思良药。如众蜂依蜜。我等亦如是。愿闻甘露法。

　　【记】十地等者。释愿闻之相。即华严十地品中。诸菩萨众。请金刚藏说十地法门之偈。今借用之。

　　○然前四句。于中约喻。配其三慧。

　　○初句闻慧。闻法不思。如饮水不味。

　　○次句思慧。若要寻求食味。应须啖嚼。

　　○第三修慧。修行惑遣。如服药病除。

　　○后句即三慧之果。蜂采百华以成蜜。人集万行以证真。蜂成蜜已。依蜜而活。人证真已。依真而住。

　　○我等下。合喻。

　　○最后一句。通喻所闻。

　　△四如来正说二。初正答所问。二蹑迹断疑。初正答所问二。初举总标别以牒问。二约别显总以答问。初举总标别以牒问(疏)四。初正释经文。二斥他谬判。三详定经旨。四牒难释通。

　　初正释经文。

　　佛告须菩提。诸菩萨摩诃萨。应如是降伏其心。

　　【疏】四如来正说。二。一正答所问。二。初举总标别以牒问。此以降伏为总。住修为别也。谓住修之中。皆有降伏。经意在此。故唯标降伏。

　　【记】四如来正说二。初正答所问。二。初举总标别以牒问。

　　【记】经诸菩萨摩诃萨者。问。前举当机。云善男子善女人。洎今答处。何言菩萨摩诃萨耶。答。大心未发。即是凡夫。既已发心。即名菩萨。善现标举。约未发心时。故云善男子善女人。世尊酬答。约已发心后。乃言诸菩萨摩诃萨。

　　【记】疏此以下。四。初正释经文。以空生问有三种。佛今牒举。但言降伏。故此释也。

　　○前二句。标。

　　○谓住下。释。谓度生无我。是住中降伏也。施不住相。是修中降伏也。由斯义故。降伏为总也。

　　○经意在此者。在举降伏而标住修。欲显文简义丰。彰平玄妙。始虽住修。究竟降伏。得意兹深。故但云一也。

　　△二斥他谬判。

　　【疏】有科此所标。云举后摄初者。乃令经文极不稳畅。理例颠倒。自古言教。秪有以初摄后。未闻以后摄初。

　　【记】有科下。二斥他谬判。即大云疏也。

　　○青龙即云举终括始。其义亦同。

　　○乃令下。正斥失。文不稳畅者。本宜初包后义。如色例于声等。何忽举彼摄初。致使文非稳畅。不稳畅则盖由于科。非经文本意也。

　　△三详定经旨。

　　【疏】况详经文。无别答降伏之处。则知降伏在住修中。皆令离相。是答降伏问也。

　　【记】况详下。三详定经旨。

　　○降伏在住修中者。住中降伏。即实无度者。修中降伏。即无住布施。无度无住。便是离相。离相既通住修。故知降伏是总。

　　△四牒难释通。

　　【疏】不别答者。此经宗于离相。离相正是降心。本意欲明降心。须约住修而显。住修降心。本不相离。故无著十八住。皆有住修降心。

　　【记】不别下。四牒难释通。

　　○初句牒难。难云。空生既问有次第。住修降伏宛分。何故经中不与别答。而寄住修中明耶。

　　○此经下。正通。离相是降心者。如前所引无度无住等。须约住修显者。若有发心修行。斯可说得降心。若无住修。说何降制。斯则只于住修以降分别妄念。故云本不相离。

　　○无著下。引证可知。

　　△二约别显总以答问二。初答安住降心问。二答修行降心问。初答安住降心问四。初广大心。二第一心。三常心。四不倒心。初广大心(疏)二。初释标。二释列。

　　初释标。

　　所有一切众生之类。

　　【疏】二约别显总以答问。二。一答安住降心问。四。初广大心。文二。初句标。三界普度故。

　　【记】疏答问中科安住等者。此即安住四心。弥勒偈云。广大第一常。其心不类倒。利益深心住。此乘功德满。依此科判。故列四心也。

　　【记】疏初句下。二。初释标。

　　○三界普度者。释广大义。一切众生。不越三界。三界普度。方名广大。若一众生不与度者。非广大也。故经标云所有一切众生。即统该也。

　　○梵语仆呼缮那。此云众生。智度论云。五蕴和合中生。故云众生。瑜伽论云。思业为因。卵胎湿化为缘。五蕴初起。名之为生。

　　○类即流类。即胎卵等四也。

　　△二释列三。初受生差别。二依止差别。三境界差别。初受生差别二。初释文。二通难。

　　初释文。

　　若卵生。若胎生。若湿生。若化生。

　　【疏】若卵下。二列。三。一受生差别。天狱化生。鬼通胎化。人畜各四。诸余微细水陆地空。不可具分品类。

　　【记】若卵下。二释列。三。初中二。初释文。

　　○禀命之始。名曰受生。即初起之时也。卵等四异。故云差别。谓卵㲉中生。胎藏中生。依湿而生。化忽然生。故不同也。

　　○然三界众生。不出五道。以四摄五。亦得具足。故疏次云天狱等化生。斯则从狭之宽明也。

　　○天狱化生者。天上地狱。唯是化生。最狭也。

　　○鬼通胎化者。鬼宽也。谓地行罗刹。及鬼子母。皆是胎生。故有鬼母白目连曰。我昼夜分。各生五百子。随生自食。虽尽不饱。故知有胎生鬼也。余皆化生也。

　　○人畜各四者。人四者。毗舍佉母。卵生三十二子。胎生常人。湿即柰女。从庵罗树湿气而生。化生即劫初之人。故俱舍云。二禅福将尽。下生赡部洲。畜具四者。正法念经云。化生金翅鸟。能食四生龙。乃至湿生也。然禽兽虽殊。皆畜生道摄。余兽皆胎。余鸟皆卵也。

　　○诸余微细等者。如华严云。尽法界虚空界十方刹海。所有众生种种差别。所谓卵生胎生湿生化生。或有依于地水火风而生住者。或有依空及诸卉木而生住者。种种生类。种种色身。乃至云一切天龙八部人非人等。无足四足多足。有色无色。有想无想。非有想非无想等。以今经中无别说处。不可构虚而言。故疏结云不可具分品类也。

　　△二通难。

　　【疏】卵劣在初者。二释。一约境。具缘多者为首。二约心。从本至末为次。

　　【记】卵劣下。二通难。

　　○应难云。卵生最劣。云何在初。化生最胜。云何居末。

　　○二释下。通。

　　○约境等者。谓卵生必具胎湿化。以未生处胎。胎中必湿。无而忽有为化。胎生必兼湿化。湿必兼化。化不必兼余。但从于无而忽有故。此则前前必具后后。后后不具前前。故为此次也。

　　○约心从本等者。谓众生本因起业。业识即根本无明。与本性和合。能所未分。混沌如卵。卵即卵㲉。故药师经云。破无明㲉。竭烦恼河。无明发业。蕴在藏识为胎。受生为湿。生时从无而忽有为化。由是义故。故为此次也。

　　△二依止差别。

　　若有色。若无色。

　　【疏】二依止差别。有色四禅。无色四空。

　　【记】依止差别者。依止即是众生身。身见依止。依止义异。故云差别。故疏次云有色无色等。有色即以色为身。无色即以四蕴为身。又色界有四禅(云云)。无色有四空(云云)。如是品类不同。故云依止差别。

　　○问。如有经云。佛涅槃时。无色界天。泪下如雨既有泪下。云何无色。答所言无色者。无业果色。不无定果色。故不违也。

　　△三境界差别。

　　若有想。若无想。若非有想非无想。

　　【疏】三境界差别。功德施云。有想则空识二处。无想则无所有处。非等则有顶。

　　【记】境界差别者。虽言境界。意明空等四处。空识二处者。无色界第一第二天也。无所有处者。第三天也。非有想非无想者。第四天也。无粗想有细想故。是三有之顶。故云有顶。

　　○问。下二界皆有色。何故唯言四禅以为色界。又色界亦有一天名为无想。云何唯指无所有处为无想耶。答。三界统论。不出五事。谓欲。色。想。无想。非有想非无想。然非有无想。即局于有顶一天。色界一天虽名无想。已从多分通名色界。故但指无所有处为无想。其余三事。从空识二处已下乃至欲界相望。有无宽狭不同。谓欲界具三。色界无欲。无色界唯想。无色无欲。故立有想之名。色界虽有想。恐滥上名。故立有色之目。欲界虽兼色想。上已占于二名。拣异彼故。但名欲界。下下必具于上上。上上不兼于下下。故立名之本。其在兹焉。如有三人。一人解经律论。一人解经律。一人唯解律。拣别立号。云云可知。

　　○又欲界。三欲五妙欲境胜故。色界。细妙色胜故。无色。想心胜故。由是欲唯欲界。色通二界。想遍三界。无想通上三界。非有想非无想局上一界。斯则不同功德施所释也。

　　△二第一心(疏)二。初释文。二通难。

　　初释文。

　　我皆令入无余涅槃而灭度之。

　　【记】二中。经我者。即发菩提心菩萨所称。今佛说彼也。

　　○涅槃者。秦译灭度。今经上梵下唐。故云而灭度之。若具足梵音。应云摩诃波利昵嚩喃。此云大圆寂。今经论中。多言涅槃也。

　　○然准唯识论说。有四种涅槃。一自性清净涅槃。凡圣同有。二有余依。即由烦恼障。有苦依身故。三无余依。身出生死。苦无依故。然小乘以灰身灭智为无余。无余有三。一烦恼余。二业余。三果报余。大乘则以究竟宝所为无余。故智论说。四住地烦恼尽。名有余依。五住地烦恼尽。名无余依。四无住处。悲智相兼。不住生死涅槃故。

　　【疏】二第一心。即无住处涅槃。不共二乘。故云第一。

　　【记】疏即无下。即大乘之无余。四种之中无住处涅槃也。谓不住菩萨变易生死。不住二乘灰断涅槃。即真无住处。名为无余。若小乘无余。如有情灭减不别。今不同彼。故云不共二乘。不共者。即非彼四之第三。则言同而意异也。如法华经云。若得作佛时。具三十二相。尔时乃可谓。永尽灭无余。此则二障都尽。二死永离也。

　　○第一者。结归偈旨仍释科名。意谓若非无住处之无余。焉得弥勒指为第一心耶。

　　△二通难二。初通五性难。二通八难难。初通五性难二。初难。二通。

　　初难。

　　【疏】无著云。何故愿此。不可得义。

　　【记】无著下。初二句难。意云。一切众生。五性差别。云何皆入无余涅槃。三分半众生不得成佛。故云不可得义。

　　△二通。

　　【疏】生所摄故。

　　【记】生所摄者。答也。此是无著立量。成立皆可度也。应立量云。三分半众生是有法。定皆成佛故为宗。因云生所摄故。同喻一分半众生。意云涅槃经说。凡是有心。定当作佛。圆觉经云。有性无性齐成佛道。此则是可得义。安云不得。

　　△二通八难难二。初难。二通。

　　初难。

　　【疏】又云。卵湿无想有顶。则不能云何普入。

　　【记】又云。卵湿等者。举难处难也。卵湿则畜生难。无想有顶即长寿天难。虽举二处。意兼八难。八难。谓三涂。北洲。长寿天。佛前佛后。世智辩聪。无根等。难意云。难处即不可度。云何皆人。

　　△二通。

　　【疏】有三因缘。一。难处生者待时故。二。非难处生未成熟者成熟之故。三。已成熟者解脱之故。

　　【记】有三因缘等者。答也。难处待时者。此亦令成其种也。意云。难处众生。不可常定。至非难处而度脱之。若得成种。迟速之间。必须成熟。发广大心。故合无遗。非难处者。虽即未度。且令成熟。已熟可知。此稍同前护付之义也。

　　△三常心。

　　如是灭度无量无数无边众生。实无众生得灭度者。

　　【疏】三常心。一性空故。二同体故。论云。自身灭度。无异众生。三本寂故。四无念故。五法界故。

　　【记】三中疏。一性空者。众生缘生。缘生无性。故即空也。

　　○同体者。同一真如性故。故起信论云。谓如实知一切众生。反与己身。真如平等。无别异故。

　　○论云下。引证。此语犹反。应云。众生灭度。无异自身。宁于自身。起于他想。

　　○本寂者。相本自尽。不待灭故。净名云。一切众生。即寂灭相。不复更灭。

　　○问。此与性空何别。答。前但即空。此则本来成佛。成佛即入涅槃。故云本寂。前浅后深可知。

　　○无念者。有念即有众生。如无翳则空华不现。

　　○法界者。一真法界。平等无差。云何于中。见自他相。故偈云。平等真法界。佛不度众生。

　　○此上五义。大云之文。然于中。一三约所。二约能所。四唯约能。五该本末也。

　　○大抵意云。若见众生有可度者。即生疲劳。不能常度。反此即常也。又度与不度。其心不二。名之为常也。故金刚三昧经云。若化众生。不生于化不生无化。其化大焉。

　　△四不倒心。

　　何以故。须菩提。若菩萨有我相人相众生相寿者相。即非菩萨。

　　【记】四中。经何以故者。征意云。设所见有众生可度。此何遇耶。

　　○次通云。若菩萨有我等相。即非菩萨。此是反明。意云。是真菩萨。必无我为能度。岂更见有众生得灭度耶。

　　【疏】四不倒心。论云。远离依止身见众生等相故。

　　【记】远离依止身见众生等。依止即身见异名。亦名相续。梵云萨迦耶。此云身见。等于我人寿者也。此名身见者。以依于身。起此见故。故云依止身见众生等相。又身见为本。诸余见等依此而生故。今皆远离。故云等相也。

　　【疏】无著云。已断我见。得自行平等相故。信解自他平等。

　　【记】已断等者。内无我。即无自相。无自相即平等。平等即空义也。

　　○信解等者。以己方人也。由内无自相。故得外无他相。中有故字。是所以也。既无自他之相。即自他平等。志公云。以我身空诸法空。千品万类悉皆同。

　　【疏】显示降伏心中摄散时。众生想亦不转。如彼尔𦦨。

　　【记】显示。降伏等者。准无著论。广大第一当住。常心当修。不倒当降。安住一段之中。便具三义。今此段文。正当降义。故云显示降伏等也。

　　○不转者。转即生起义。意云。我见等不生起也。我不生起。正是降心义也。

　　○尔炎者。梵语。此云智母。即根本智。能生后得。故名智母。以根本智。虽内证真理。而无能证之心。今后得智。虽外度生。而无能度之念。故云如尔炎也。

　　○如是用意。名不颠倒心。反之即颠倒耳。

　　△二答修行降心问五。初总标。二别释。三总结。四显益。五结劝。初总标(疏)二。初释文。二通意。

　　初释文。

　　复次须菩提。菩萨于法。应无所住。行于布施。

　　【疏】二答修行降心问。五。初总标于法者。统标诸法。应无下。正明修行。

　　【记】二答修行五。一总标。

　　○疏于法统标者。谓色声等六。通名法故。故魏经云。不住于事。

　　△二通意二。初问。二答。

　　初问。

　　【疏】问菩萨万行。何唯说一。

　　【记】菩萨万行者。谓自利利他。事行理行如是等行。无量无边。今言万者。且举大数。

　　△二答二。初正释。二证释。

　　初正释。

　　【疏】答。万行不出六度。六度总名布施。

　　【记】总名布施者。谓第一。即资生施。第二第三。即无畏施。四五六度。皆名法施。

　　△二证释二。初引偈证摄。二释摄所以。

　　初引偈证摄。

　　【疏】故偈云。檀义摄于六。资生无畏法。此中一二三。是名修行住。

　　【记】偈云下。引偈释。于中。初二句标。第三句配。第四句结也。

　　○一二三者。谓一摄一。二摄二。三摄三也。是则三施为能摄。六度为所摄。

　　△二释摄所以。

　　【疏】无著云。若无精进。疲倦故。不能说法。若无禅定。即贪信敬利养。染心说法。若无智慧。便颠倒说法。

　　【记】无著下。摄所以也。前二义显。法施义隐。故疏明矣。

　　○然要略明。资生者。资即外财也。无畏者。由持戒忍辱故。无心害物。设有冤家。亦不仇报也。

　　○若无精进等者。起信云。于诸善事。心不懈退。立志坚强。远离怯弱等。

　　○若无禅定等者。下文云。云何为人演说不取于相。如如不动。不动即无染义也。拟心即差。尚名为染。况贪信敬名利等。岂得非愆。

　　○若无智慧等者。说火湿水热地动风坚。名为颠倒。若说事如事。说理如理。则非颠倒。

　　○由是。开一施为三施。开三施为六度。开六度为万行。万行不出六度。六度不出三施。三施不出一种檀那。是故此中。唯言布施。

　　△二别释(疏)三。初标。二列。三释。

　　所谓不住色布施。不住声香味触法布施。

　　【疏】二别释。

　　【记】二别释。

　　△初标。

　　【疏】本论但指三事。

　　【记】疏指三事者。六境虽差。统唯三事。

　　△二列。

　　【疏】谓自身。报恩。果报。

　　【记】谓自下。列。

　　△三释二。初标。二释。

　　初标。

　　【疏】偈云。自身及报恩。果报斯不着。

　　【记】偈云下。释。初二句。标。

　　○斯不著者。斯。此也。不令着此三事也。

　　△二释。

　　【疏】护存己不施。防求于异事。

　　【记】次二句。释。

　　○存己不施者。释上自身也。为着自身。不行施故。

　　○求异事者。释上报恩果报也。此非菩萨所行正行。故云异事。

　　○报恩。酬过去之恩。果报。望未来之报。自身不施。义当现在。护亦防也。意令于此三世事中防护。悉皆不着。即是不住色等亦施也。

　　△三总结(疏)二。初正解经文。二指斥谬判。初正解经文二。初指前论文。二显今经意。

　　初指前论文。

　　【疏】三总结。前但指三事。

　　【记】三中。疏前但下。意云前之三事。收过未尽。不妨有不着自身。不着果报。不为报恩。而行施者。亦非无住。

　　△二显今经意二。初正解。二引证。

　　初正解。

　　须菩提。菩萨应如是布施。不住于相。

　　【疏】今则心境空有。微细尽袪。

　　【记】今则下。显今经意。

　　○心即能缘。境即所缘。有即双该心境。及心境所余。收不尽者。皆有字摄。空者。即离心境等相也。

　　○问。住境理有所乖。离心此复何失。答。空有二法。相待立名。有之与空。二俱是相。随堕一相。非是常心。是故此令一切皆遣。

　　○微细尽袪者。不论心境空有。起心动念。则乖法体是故一切尽令袪遣。直须施时。其心平等。不起分别。方成无住也。

　　○问。若然者。生心动念。则非无住。且众生心行。任运非常。若待相应。毕竟无分。若一向不施。又不成佛因。若行布施。即堕住相。进退不可。其事云何。答。欲求菩提。必须行施。初行施时。难顿相应。要须用心。方便随顺。任运起念。作意远之。用心多时。自然任运得与理合。从微至着。渐次相应尔。如起信说真如。离言说名字。心缘不及。遂致问云。若如是义者。诸众生等。云何随顺。而能得入。故答云。若知一切法。虽念。亦无能念可念。是名随顺。若离于念。名为得入。(云云)。

　　△二引证。

　　【疏】故偈云。远离取相心。论云。不见施物受者施者。无著云。不住相想。

　　【记】偈云下。引证上义故知心境空有等。莫非相也。

　　○论云下。约离二执三轮。释上离相。施物是法。施者受者是人。今皆不见。则离二执。名为二空。二空皆离。即三轮体空。轮者。喻也。如车轮。内虚方能运转。故老子云。当其无。有车之用。三事体空。能招佛果。三体体实。即堕世间。斯则以无相轮。摧三有相。超世出世间也。

　　○无著下。但证成上义。相即境也。想即心也。

　　△二指斥谬判。

　　【疏】有人将此结文为答降伏问。非也。前标次释次结。皆云无住。都是修行中降伏之义。何忽偏判配结之文。为答别问。

　　【记】有人下。指斥谬判。如文。

　　△四显益(疏)二。初科释文意。二别辩喻旨【记】四显益经。此亦别断一疑。应云无住则无福德疑也。大云二十七疑。从此便为第一。云无住有福疑。今则不取为大段疑数。何者缘是答问之中曲分疑也。故论云。得降伏心故。是以次说布施利益不住相者施成就故。次后方始文势云。自此已下一切修多罗。示现断生疑心也。疏二。一科释文意。

　　△初科释文意二。初释征。二释释。

　　初释征。

　　何以故。

　　【疏】四显益。初句微者。论云。若离施等相想。云何成就施福。

　　【记】若离等者。释微意也。以魏云不住相想。遂疑云若存施想。即有施因。以有施因。方有施果。既无施想。则无施因。因尚不成。果何得立。如放债须起。若忘谁还。此疑同无记心中行施也。

　　△二释释三。初法说。二喻说。三法合。

　　初法说。

　　若菩萨不住相布施。其福德不可思量。

　　【疏】若菩萨下。释。于中三。初法说。为疑无福。不可思以断之。

　　【记】法中亦尔。不可思量者。以是无相施福。故不可思量。

　　△二喻说。

　　须菩提。于意云何。东方虚空。可思量不。不也世尊。须菩提。南西北方四维上下虚空。可思量不。不也世尊。

　　【疏】东方下。喻说。可知。

　　【记】喻中。东方是众方之首。是故先明。南西北方。如次例说。

　　○法喻皆同不可思量。意云。非谓无空。此空相对。义在合中。

　　△三法合。

　　须菩提。菩萨无住相布施福德。亦复如是不可思量。

　　【疏】菩萨无住相下。法合。

　　△二别辨喻旨。

　　【疏】虚空者。无著云。犹如虚空。有三因缘。一遍一切处。谓住不住相中福生故。二宽广高大殊胜故。三无尽究竟不穷故。

　　【记】虚空下。二别辨喻旨。

　　○遍一切处者。谓色非色中。皆有空故。

　　○谓住下。法合也。住不住中。皆有福故。谓近感十王住中福。远招菩提不住福。又近得色身住中福。远得法身不住福。空虽无相。非谓无空。福虽不住。非谓无福。

　　○二者。宽广即横遍十方。高即竖穷三际。大即通该横竖。如上之义。法喻皆大。殊胜者。喻则三灾不坏。法则四相不迁。

　　○三者。无尽究竟不穷。盖一义耳。然世界有尽。虚空无穷。有漏有穷。无漏无尽。三种常义。厥在兹焉。

　　○大抵意云。无住之福。遍满一切。无住之福。高大殊胜。无住之福。究竟不穷。犹如虚空。思量不及。以称法界。故得如斯。义利昭然。复何所惑。

　　△五结劝。

　　须菩提。菩萨但应如所教住。

　　【疏】五结劝。

　　【记】五中。经但应如所教住者。问。前令不住。此又令住。住与不住。何是何非。答。前令不住用心。此令住于不住。不住而住。即住真空。如鸟不住空。却能住空。若住于空。即不住空也。故魏经云。但应如是行于布施。

　　【记】准此答三问已。便合经终。入流通分。缘空生于如来答处。生起疑情。所以为断。断已又起。展转滋多。执尽疑除。终二十七段。由是更有次下经文也。

　　金刚经疏记科会卷第四
卍新纂续藏经第 25 册 No. 0491 金刚经疏记科会


　　金刚经疏记科会卷第五

　　唐　圭峰大师　疏

　　宋　长水大师　记

　　后学古杭云栖释大瑸科会

　　△二蹑迹断疑(疏)二。初约论分文。二依论科释初约论分文。

　　【疏】二蹑迹断疑。论云。自此已下。示现断生疑心。于中文分二十七断。

　　【记】疏二蹑迹下。文二。初约论分文。

　　○蹑迹断疑者。谓蹑前语迹。断彼疑情。经中虽不显有疑辞。而伏在文内。故但言断。而不言起。弥勒颂中。亦同于此。故偈云。调伏彼事中。远离取相心。及断种种疑。亦防生成心。

　　○示现者二意。一则空生假说云为。二则指示显现故。

　　△二依论科释(疏分)二十七。初断求佛行施住相疑。二断因果俱深无信疑。三断无相云何得说疑。四断声闻得果是取疑。五断释迦然灯取说疑。六断严土违于不取疑。七断受得报身有取疑。八断持说未脱苦果疑。九断能证无体非因疑。十断如遍有得无得疑。十一断住修降伏是我疑。十二断佛因是有菩萨疑。十三断无因则无佛法疑。十四断无人度生严土疑。十五断诸佛不见诸法疑。十六断福德例心颠倒疑。十七断无为何有相好疑。十八断无身何以说法疑。十九断无法如何修证疑。二十断所说无记非因疑。二十一断平等云何度生疑。二十二断以相比知真佛疑。二十三断佛果非关福相疑。二十四断化身出现受福疑。二十五断法身化身一异疑。二十六断化身说法无福疑。二十七断入寂如何说法疑。

　　初断求佛行施住相疑(疏)二。初标章叙疑。二依经断疑。初标章叙疑三。初标章。二指疑起处。三纵难。

　　初标章。

　　【疏】一。断求佛行施住相疑。

　　【记】第一疏。初标章。

　　△二指疑起处。

　　【疏】疑云。为求佛果行施。即是住所求佛相。云何无住。

　　【记】为求下。指疑起处也。此从不住相布施中来。为闻前不住三世空有等相。方名真施。遂疑云。凡所行施。盖为求佛。既有所求。云何无住。

　　△三纵难。

　　【疏】又不住相为因。岂感色相之果。因果不类故。

　　【记】又不住等者。此纵难也。设使因成无住。此亦非理。故次云因果不类故。

　　○夫为因果。必须相类。有即俱有。空即俱空。染净皆尔。既若色相是果。云何以无住为因。则因空果有。理恐不然。今将果验因。因合有住。佛说无住。是诳我耶。

　　△二依经断疑(经)四。初举疑因以问。二防相得以酬。三释体异有为。四印佛身无相。

　　初举疑因以问。

　　须菩提。于意云何。可以身相见如来不。

　　【疏】断疑文四。初举因以问。

　　【记】举疑因经意云。于汝意中。还可用三十二相之身。见法身如来。为不可耶。

　　○此相是疑起之因。故举以问。

　　【疏】本秪因以相为佛。故对前不住相起疑。佛举疑起之因。问答欲令除断。

　　【记】本只下。释起疑因。以二乘人。唯取丈六相为真佛。既将此相为果。故不信无住之因。因果不相类故。佛今举果以问。令知果海无相。自然于因不惑无住也。

　　△二防相得以酬。

　　不也世尊。不可以身相得见如来。

　　【疏】二防相得以酬。

　　【记】防相酬经意。空生见佛举相以问。即知不得相求。故答不也。

　　【疏】遮防疑者。欲以相求令得见佛。故答云不可以相得见。论云。为防彼相成就如来身。

　　【记】遮防等者。意恐末代众生。不达此理。取相为真。故此远遮迷见。准义则正断空生现行。遮防未来种子也。遮断之义。具在悬谈。

　　○论云下。引证。问。经中云见。论释云成就。岂合佛意耶。答。既作此见。必作此证。故无违也。

　　△三释体异有为二。初正释经文。二别明三相。

　　初正释经文。

　　何以故。如来所说身相即非身相。

　　【疏】三释体异有为。

　　【记】异有为经。征意云。以何义故。不以三十二相见法身如来。

　　○释意云。以如来所说三十二相之身相。即非法身之相故。

　　○即。犹是也。非。犹不也。本文犹倒。正言不是也。

　　【疏】相是有为生住异灭。佛体异此。故非身相。

　　【记】相是等者。谓三十二相。盖是镜智之上所现影像。既堕有为之数。故当四相所迁。况对机宜。有无不定。焉可将此而为法身。故言相是有为等。此释经中如来所说身相也。

　　○佛体异此等者。法身佛体。异此有为。故说三十二相不是法身相也。此释即非有相。

　　【疏】偈云三相异体故者。佛体异于有为三相也。

　　【记】偈云下。引证。

　　○具云。分别有为体。防彼成就得。三相异体故。离彼是如来。于中。初二句。义当前段。后一句。当次科。第三一句。合当此文。故偏引证。

　　○佛体下。转释偈文。即经云即非身相。

　　△二别明三相。

　　【疏】住异二相。同是现在。故合为一。

　　【记】住异下。释三相义。以前标四相。此偈唯三者。以生在过去。灭属未来。住异二种同处现在。又此二相。不相舍离。即住而异。即异而住。以同时处。故合为一。恐滥常住。但标异也。

　　【疏】若细分即四。故唯识云。生表此法先非有。灭表此法后是无。异表此法非凝然。住表此法暂有用。

　　【记】若细下。约义细分。即为四也。此引唯识释相。谓从无而有名生。自有而无为灭。前后改变为异。暂尔相续为住。

　　○然法身如来。非前际生。非后际灭。无有变异。不可破坏。故异此也。

　　△四印佛身无相二。初释前二句。二释后二句。

　　【记】印无相经意云。夫一切相。皆从妄念而生。是故佛相。亦是虚妄。

　　○若分别不起。相自无相。即见非相。诸相既亡。唯是觉体。名见如来。

　　○由是。则知佛身无相。

　　○疏二。一释前二句。二。初正释。

　　△初释前二句二。初正释。二引证。初正释二。初释文。二出意。

　　初释文。

　　佛告须菩提。凡所有相。皆是虚妄。

　　【疏】四印佛身无相。非但佛身无相。但是一切凡圣依正有为之相。尽是虚妄。

　　【记】非但者。不独也。

　　○凡即六道众生。圣即三乘贤圣。依有净秽。正即凡圣。为对依报。故重牒之。诸法虽多。不出此四。虽举四法。该一切也。

　　○此释经中凡所有相皆是虚忘。恐人闻说身相非相。将谓唯独佛身。今言凡所。以遮局见。

　　△二出意。

　　【疏】以从忘念所变现故。妄念本空。所变何实。

　　【记】以从下。释所以。

　　○凡圣染净。胜劣虽殊。皆从念生。无不虚妄。

　　○念无自相。不离觉性。念尚无性。况所现相而实有耶。以念是所依。相是能依。所依尚虚。能依何有。其犹皮既不存。毛将安附。

　　△二引证二。初顺显。二反显。

　　【记】起信下。二引证。于中顺显反显。详而悉之。

　　△初顺显。

　　【疏】故起信云。一切境界。唯依妄念而有差别。

　　△二反显。

　　【疏】若离心念。即无一切境界之相。

　　△二释后二句二。初正释。二引论释。初正释二。初释相字。二释诸字。

　　初释相字。

　　若见诸相非相。即见如来。

　　【疏】若见诸相等者。遮离色观空也。恐闻相是虚妄。又别求无相佛身。故云。相即非相。便是如来。

　　【记】若见下。二释后二句。二。初正释。

　　○遮离等者。以色即是空。空即是色。离色求空。斯为大失。故此遮矣。

　　△二释诸字。

　　【疏】不唯佛化身相是如来。所见一切相。相皆无相。即如来也。

　　【记】不唯等者。又恐闻相即非相是如来。将谓只约佛身相说。除佛身外。相非如来。故云一切相皆无也。此释经中诸字也。

　　○譬如镜中。现一人像。兼现余物。不唯人像空处是镜。余物空处亦皆是镜。合法可知。

　　○如是了者。则知见与见缘。似现前境。元我觉明。

　　△二引论释四。初引起信。二引肇注。三引本论。四依无著。初引起信二。初证诸相皆无义。二证相无皆佛义。

　　初证诸相皆无义。

　　【疏】故起信云。所言觉义者。谓心体离念。

　　【记】故起下。二引论释。四。初引起信。此有二意。一证诸相皆无相义。

　　○以相依念生。觉体尚离于念。何况于相耶。

　　△二证相无皆佛义。

　　【疏】离念相者。等虚空界。即是如来平等法身。

　　【记】二证诸相无处皆如来义。

　　○离念之相。名为法身。法身既等虚空。虚空何曾有相。无相平等。摄一切相。即是法身。下文云。离一切相。即名诸佛。又云。如来者。即诸法如义。故云不唯等也。

　　△二引肇注。

　　【疏】肇云。行合解通。则为见佛。

　　【记】肇云下。二引肇注。

　　○此即明见法身佛之行相。恐人闻诸相非相即见如来。便希无相之佛。昭然目前。若如是者。何殊彼相。故云行合等。

　　○智与理冥。心与神会。故云行合。

　　○解通者。如前解了一切相非相也。前是真见。此是似见。

　　○故起信云。法身无有彼此色相迭相见故。

　　△三引本论。

　　【疏】偈云离彼是如来者。离彼三相。是法身如来也。

　　【记】偈云下。三引本论。

　　○即前残偈。

　　○此依天亲论释。

　　△四引无著。

　　【疏】无著则于色身。但离遍计。不执色相。即真色身。故彼论云。此为显示如来色身。又此当第三欲得色身住处。

　　【记】无著下。四引无著。

　　○离遍计者。不执虚相为实。故唯识云。圆成实于彼。常远离前性。

　　○真色身者。有两意。一则以虚妄为虚妄。但如其事。不必取不生不灭以为真也。如以水月为水月。虽似而非真矣。故华严云。于实见真实。不实见不实。如是解法相。是则名为佛。二谓相即无相。同法身故。摄末归本。名真色身。即真善妙色也。故涅槃云。吾今此身。即是常身法身金刚不坏之身。

　　○问。前则泯相。此乃存相。何相违耶。答。前显法身。故云相即非相。今明色身。故言无相即相。盖以果佛必具二身。二身相即。如波与水。两论之中。各显一义。言似相反。意实相符。菩萨巧便。妙在于此。

　　○故彼下两文。皆证显色身义耳。

　　【记】然此一段疑中。从微至着。明真应二身。总有六重。一明佛相非相。二明佛相非即如来。三明一切相皆非相。四明一切相非相皆如来。五明唯证相应。无佛可见。六明无相之相。是真色身。

　　○然此六重。前前则浅。后后转深。文不累书。理即顿现。达者所见。必须一时无前后耳。

　　△二断因果俱深无信疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】二。断因果俱深无信疑。

　　【记】第二疏。初标章。

　　△二指疑起处。

　　【疏】论云。无住行施。因深也。无相见佛。果深也。

　　【记】论云下。指疑起处。

　　○无住等者。此指正答住修降问也。

　　○无相见佛。即前若见诸相非相即见如来。

　　△三结成疑。

　　【疏】未来恶世。必不生信。空说何益。

　　【记】未来下。结成疑也。

　　○意云。因果既皆无相。即因果俱深。如我亲承。方能领悟。末世钝根。云何信受。既不信受。空说何益耶。

　　△二依经断疑(经)四。初约无信以呈疑。二呵疑词以显信。三明能信之所以。四示中道之玄门。

　　初约无信以呈疑。

　　须菩提白佛言。世尊。颇有众生。得闻如是言说章句。生实信不。

　　【疏】断疑之文四。初约无信以呈疑。

　　【记】呈疑经。问意云。未来末世。能有众生。闻此因果俱深章句。生真实信心不。

　　○颇。能也。

　　○意拣泛尔之信。故言实信。

　　【疏】魏云。颇有众生。于未来世云云。今略此句者。影在后五百岁也。

　　【记】魏云下。引魏本会文。

　　○魏经有之。此经阙者。罗什巧译。妙在影略耳。

　　○亦可此文通约现未为问。以佛世时。亦有难信此深法者。如诸小乘。及外道等。法华会上。犹有退席声闻。况今般若。至下佛等但举末世。以况现在。末世尚有。佛世岂无。故今秦本。不言未来等也。

　　【疏】句诠差别。

　　【记】句诠差别者。以名但诠诸法自性。如言色。即拣非心等。言心。拣非色等。然其色心。各有多种。而未明此何色心耶。句能分辨真心妄心形色显色等。故云诠差别也。

　　【疏】章者。解句。

　　【记】章解句者。以句虽诠差别。而未广显义理。以真妄形显色心之中。含多义故。章能明之。故云解句。章。犹彰也。

　　○疏文顺义。故先解句。

　　【疏】实信者。大品云。于一切法不信。是信般若。

　　【记】大品下。明信之相。

　　○谓见有色心三科等法。是信一切法也。今以般若照之。一切浮尘诸幻化相。当处出生。随处灭尽。幻妄称相。其性真为妙觉明体。是不信一切法。方名信般若矣。

　　○其犹净眼。不见空华。若执空华。岂信净眼。

　　○法合可知。

　　△二呵疑词以显信。

　　佛告须菩提。莫作是说。如来灭后。后五百岁。有持戒修福者。于此章句。能生信心。以此为实。

　　【疏】二呵疑词以显信。

　　【记】显信经。莫作是说者。诃劝之辞。岂谓后世一向无信。如佛灭后。末法之中。有戒定者。能于深义。实有信心。信此为实也。

　　【疏】后五百岁者。大集云。初五百岁。解脱牢固。第二五百岁。禅定牢固。三多闻。四塔寺。五斗诤。皆如初二句例。

　　【记】大集下。明佛灭后。有五五百岁。前前胜。后后劣。

　　○解脱者。证也。即三乘圣果。

　　○禅定者。行也。即漏无漏大小乘事理等定也。

　　○多闻者。解也。即顿渐偏圆空有等解。

　　○此上三者。前必具后。后未必具前。

　　○塔寺者。谓不求至道。多好有为。以身外资财。修世间福业等。

　　○斗诤者。此明佛法之中多有诤论。且如西天。大小乘宗。分河饮水。大乘之内。性相又殊。小乘之中。二十部异。各皆党己。自是非他。爰及此方。未免于是。若相若性。南宗北宗。禅讲相非。彼此朋党。互不相许。名斗诤也。

　　○皆如例者。须有五百岁及牢固之言。

　　○牢固者。人多相袭。决定不舍也。

　　○然此但就增胜说之。非不相通。如佛灭后。二百年内。育王造塔。岂局第四耶。又菩萨藏经云。后五百岁。无量善人。修禅定解脱多闻。岂唯一二三耶。今经云后五百岁。即此时也。虽当斗诤之代。亦有戒德之人。是知五种牢固。但约增胜而说。

　　【疏】本疑恶世无信。故举恶世以断疑。

　　【记】本疑下。疏以断疑之文。照前呈疑之处。是显空生疑于恶世无信也。前引魏经。以证斯义。恶世尚尔。况余世耶。

　　【疏】持戒修福者。戒定也。以此为实者。正解无倒。无著云。增上戒等三学。显示修行少欲等功德。

　　【记】戒定下。约三学释。

　　○定是福体。故对于定。

　　○正解无倒者。既有正解。必无倒惑。以解因果无相道理。名为实信。即慧学也。

　　○无著下。引证。

　　○魏经云。有持戒修福德智慧者。弥勒颂云。说因果深义。于后恶世时。不空以有实。菩萨三德备。三德即是三学。今文但取于此章句能生信心以此为实。即是慧也。若其无慧。孰能以此为实而生信耶。

　　○少欲下持戒少欲。修定静乱。习慧断惑。故言等也。

　　○言增上者。以戒等三学。是增胜上法。经中说为三决定义。

　　【疏】戒出三涂。定出六欲。慧出三界。

　　【记】戒出下。辨三益相。

　　○有戒者。不堕地狱饿鬼畜生。生四洲六欲。故戒经云。欲得生天上。若生人中者。常当护戒足。勿令有毁损。

　　○定出六欲者。欲界无定。故得定者。生上二界。故圆觉经云。弃爱乐舍还资爱本。便现有为增上善果。

　　○慧出三界者。三界之本。是其业惑。有智慧者。悉能除遣。业惑即遣。自然超越。故心经云。观自在菩萨。行深般若波罗蜜多时。照见五蕴皆空。度一切苦厄。然浅慧尚能得出三界。岂况大乘甚深般若。

　　△三明能信之所以二。初明历事善友积集信因。二明善友所摄成就信德。

　　初明历事善友积集信因。

　　当知是人。不于一佛二佛三四五佛而种善根。已于无量千万佛所。种诸善根。闻是章句。乃至一念生净信者。

　　【疏】三明能信之所以。二。初明历事善友积集信因。

　　【记】信因经。反显顺明之异。可知。

　　【疏】无著云。显示集因。于多佛所。明久事善友。则缘胜也。种诸善根。明久伏三毒。则因胜也。

　　【记】缘胜者。虽则益我为友。人皆友焉。且凡不及圣。小不如大。因不及果。一佛虽果。不及多佛。既云无量千万。故云缘胜也。

　　○因胜者。三毒即贪嗔痴。此明能害有情。故贬云毒。以生起即是不善。久伏故名善根。故华严云。我昔所造诸恶业。皆由无始贪瞋痴。唯识云。善谓信惭愧。无贪等三根有生长义。故名根也。善与不善。皆由此三。苟能伏之。乃名因胜。

　　○因缘俱胜。方起此信。是知实信诚不易得。一念尚尔。况乎永信及持说等耶。

　　△二明善友所摄成就信德二。初明摄受得福显福德门。二明摄受所以显智慧门。初明摄受得福显福德门(疏)二。初释佛知见。二释得福德。

　　须菩提。如来悉知悉见。是诸众生。得如是无量福德。

　　【疏】二明善友所摄。成就信德。二。初明摄受得福。显福德门。

　　【记】福德门经意云。信经之人。得无量福。如来于彼。咸悉知见。

　　○如是无量福者。指信经福。同前不住施福。十方虚空。不可思量也。

　　△初释佛知见。

　　【记】无著下。文二。初释佛知见。

　　【疏】无著云。谓于一切行住所作中。知其心。(四蕴)见其依止(色身)故。此等显示善友所摄【记】行住等。即四威仪。中各有所作差别故。

　　○注云四蕴者。即受想行识。谓相应不相应。思何事念何事。取舍忧喜等念。皆名心也。

　　○注云色身者。即为四蕴所依止故。今约义标。故云依止。即行住坐卧屈伸俯仰等。

　　○斯则生心起念。无所不知。举动施为。靡不咸见。盖佛智眼。廓尔无边。依正斯在。岂不齐鉴。法华云。我常知众生。行道不行道。

　　○心无形相。故但言知。身质既形。故得云见。

　　○斯人德行既备。善根夙成。佛不摄授。于理如何。故云此等显示等。然则佛智无偏。观生如一。有感斯应。其谁谓之不然。

　　【疏】论云。若不说见。或谓如来以比智知。若不说知。或谓如来以肉眼见。故须二语。

　　【记】论云下。或问。见之与知。说一则可。云何经内具言之乎。故云若不说等。以凡夫亦有知见。见通肉眼。知兼比量。由是故。有不知不见。今佛知见。非同此也。谓于见处即知。非如比量知。知处即见。非同肉眼见。即无事不知。无事不见。经标悉言。其在兹矣。故弥勒颂云。佛非见果知。愿智力现见。

　　△二释得福德。

　　【疏】得福德者。魏云。生如是福德。取如是福德。

　　【记】得福下。二释得福。先引经。

　　【疏】论云。生者。能生因。取者。熏修自体果义。无著云。生者。福正起时现行。取者。即彼灭时摄持种子。

　　【记】论云下。释义。

　　○能生因者。正修福业。即信解持说者也。

　　○自体果者。即熏成种子自体。后感当果也。

　　○正起者。作福之时。当于现行。

　　○彼灭者。谓现行灭谢。种子方成。蕴在识中。用感当果。

　　【疏】此云得者。生取二义。不离于得。得之一字。生取俱摄。

　　【记】此云下。正会今文。

　　○以得之一字。生取俱含。谓生得取得也。秦译之妙。其在此矣。

　　△二明摄受所以显智慧门(疏)二。初叙意科分。二依科正释。

　　初叙意科分。

　　【疏】二明摄受所以。显智慧门。由无二执。故得摄受。文二。初正明已断粗执。

　　【记】二所以中疏二。一叙意科分。

　　○由无等者。谓无我法二执分别是得摄受所以也。

　　△二依科正释二。初正明已断粗执。二因显未除细执。初正明已断粗执(疏)二。初节释经文。二商较经旨。

　　【记】已断粗执。经意如疏。

　　△初节释经文二。初征。二释。

　　初征。

　　何以故。

　　【疏】初征。信者以何义故。得如来悉知悉见。

　　【记】初征下。文二。初节释经文。

　　○征意可知。

　　△二释二。初无我执。二无法执。

　　初无我执。

　　是诸众生。无复我相人相众生相寿者相。

　　【疏】后释。二。一无我执。执取自体为我。计我展转趣于余趣为人。计我盛衰苦乐种种变异相续为众生。计我一报命根不断而住为寿者。

　　【记】释中我者。谓执自五蕴总相为我。

　　○人者。计我死已生天。天死为畜等。故梵语补特伽罗。此云数取趣。即是人也。

　　○众生者。计我众生之法相续生故。

　　○寿者。亦云寿命。计我一生寿命不断绝故。

　　○然我是总主。人等为别。摄别归总。故言我执。由是三中皆言计我等也。

　　○然上四相。虽是经中所无。不可不了耳。

　　△二无法执。

　　无法相。亦无非法相。

　　【疏】二无法执。论云。无法相者。能取所取一切法无。亦无非法相者。无我真空实有。

　　【记】能取等者。心境俱亡也。以万法虽多。统唯心境。心境各有无量差别。故云一切也。

　　○真空等者。虽即诸法皆空。非谓一向非相。但以离执。真空不断故。故云亦无非法相。

　　△二商较经旨。

　　【疏】然离二执。正是得佛知见成就净信之本。善根福德。即是相兼。

　　【记】然离下。二商较经旨。此明得佛知见之兼正也。

　　【疏】故论云。有智慧便足。何故复说持戒功德。为示现生实相差别义故。亦有持戒功德。依信心恭敬能生实相故。不但说般若。

　　【记】故论下。引证。中有征释。详而示之。

　　○实相差别者。实相即无差别。但是能生实相方便。有差别耳。

　　○持戒功德。即指后段。

　　○信心等者。下云。信心清净则生实相。弥勒颂云。彼人依信心。恭敬生实相。

　　○不但等者。意谓能生实相。有多方便。不必独说智慧。

　　○前云离执。此言般若者。由是般若能除执故。前约所断。此约能断。能所虽异。而意不异。

　　△二因显未除细执(经)二。初总明二相。二别明二相。初总明二相。

　　何以故。是诸众生。若心取相。则为着我人众生寿者。

　　【疏】二。因显未除细执。

　　【记】未除细执者。谓二执俱生。任运起者。前离分别粗执。已能成就净信。得佛知见犹浅。细执未除。究竟障于圣道。故今显示。令其断之。

　　【记】经。征意云。以何义故。要无法非法相。释意云。由取相故。即着我人等。余文云云。可以详悉。

　　【疏】若心取下。总明二相。总解取法非法尽名相也。亦是建立取相则我等相便生。立义宗也。

　　【记】疏二。初释总明二相。

　　○总解等者。经云若心取相。相中意含法非法相。故云总也。

　　○亦是等者。以次文别明取法非法皆着我人等相。故此且是立其宗也。

　　△二别明二相(疏)二。初正辨二相。二别解征意。

　　若取法相。即着我人众生寿者。何以故。若取非法相。即着我人众生寿者。

　　△初正辨二相二。初引天亲。二引无著。

　　初引天亲。

　　【疏】若取法下。别明二相。论云。但有无明使。无现行粗烦恼。示无我见故。

　　【记】若取下。二释别明二相。二。一正辨二相。

　　○无明使者。法执俱生也。是无明住地所摄。故名为使。

　　○现行等者。即我执分别现行。前已断者。

　　○示无我见者。结成上义。

　　△二引无著。

　　【疏】无著云。但取法及非法相转。非我等想。以我等想及依止不转。

　　【记】但取等者。即前无明使。是所有者。转。犹起也。

　　○我想者。我执分别现行也。

　　○依止者。分别种子。为彼现行所依止故。亦可法执分别名为依止。为彼我执所依止。故斯皆不起也。

　　△二别解征意。

　　【疏】中有征者。取法但为法相。何故便着我等。释云。取非法亦着我等。何况取法。以后释前也。

　　【记】中有下。二别解征意。可知。

　　○以后释前者。不如云以细释粗。义则易见。

　　【记】问。二乘之人。亦有法执。云何不起我见耶。答。以二乘人。从初修行。偏断我执。至无学位。粗细尽除。是故虽有法执。而不起我执。今约大乘学者。双断二执分别并遣。俱生两存。由是二执任运而起也。故无著云。以我相中随眠不断故。则有我取。

　　△四示中道之玄门(经)二。初正结归中。二引说以证。

　　【记】玄门经。是故者。由前取法非法皆着我等故。所以劝令不应。即入中道也。

　　○以是义故者。由是不取法非法故。

　　△初正结归中。

　　是故不应取法。不应取非法。

　　【疏】四。示中道之玄门。初正结归中。

　　【记】疏结归中者。不应取法。离有也。不应取非法。离无也。既离有无。即归中道。

　　△二引说以证。

　　以是义故。如来常说。汝等比丘。知我说法。如筏喻者。法尚应舍。何况非法。

　　【疏】后引说以证。筏喻者。假言显义。不应如言执义。不执即为不取。非全弃也。

　　【记】假言显义者。谓所言非法。是显法体离于性计。若无非法之言。罔知彼义。余皆例此。当知义不自显。必假于言。故净名云。无离文字。说解脱也。

　　○不应等者。谓虽闻非法。不得如言便执空义。此遮一向执言者也。

　　○不执等者。谓若全弃非法之言。则安解诸法空义。将知但除其病。不除其法。此遮一向离言者也。

　　○是则全执全弃。二皆不可。故华严疏云。夫法无言象非离言象。无言象而倒惑。执言象而迷真。

　　【疏】偈云。彼不住随顺。于法中证智。

　　【记】偈云等者。余两句云。如人舍船筏。法中义亦然。

　　【疏】论释云。不住者。得证智舍教。如到彼岸。随顺者。随顺彼证智之教法。如未到岸。

　　【记】论云下。转释偈文。

　　○得证智等者。以言诠智。得智忘言。忘言即不住也。如乘筏渡河。至岸舍筏。

　　○随顺等者。未得证智。不可都忘其言。未达彼岸。不应舍筏。

　　【疏】无著云。法尚应舍者。实相生故。何况非法者。理不应故。

　　【记】实相生者。实相名法。得实相智。无相无得。故云应舍。以实相无相故。唯识云。若时于所缘。智都无所得。

　　○理不应者。此实相法。尚不可得。况离实相外一切法耶。除诸法实相余皆魔事故。故云非法。不与理合。故不相应。以是例非。故云何况。

　　△三断无相云何得说疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】三。断无相云何得说疑。

　　【记】第三中疏。初标章。

　　△二指疑起处。

　　【疏】论云。向说不可以相见佛。佛非有为。

　　【记】向说下。指疑起处。此从第一中来。以彼文云。不可以身相得见如来。

　　○佛非有为者。此指偈云。分别有为体。防彼成就得。三相异体故。离彼是如来。故云非有为。

　　○亦是案定立其理也。

　　△三结成疑。

　　【疏】云何释迦得阿耨菩提。云何说法。

　　【记】云何下。结成疑。

　　○既若佛非有为。即不合有得有说。因何释迦于菩提树下得菩提。前后诸会说法。既有得有说。即堕有为。云何前言不以相见作无为耶。

　　△二依经断疑(经)二。初问答断疑。二较量显胜。初问答断疑四。初举疑因以问。二顺实理以酬。三释无定法之言。四释无取说之所以。

　　初举疑因以问。

　　须菩提。于意云何。如来得阿耨多罗三藐三菩提耶。如来有所说法耶。

　　【疏】断疑之文二。初问答断疑。四初举疑四以问。

　　【记】举因。问经意云。于汝心中。所谓如何。谓我得菩提。为不得耶。谓我说法。为不说耶。伊本疑此。故举问之。

　　【疏】佛问得不。意显不得。故无著云。显示翻于正觉取故。

　　【记】佛问等者。空生疑得疑说。佛即顺疑以问。辞虽云得。意显无得。试其所答。解与不解。

　　○无著下。引证。彼疑有取。佛显无取。以无破有。故云翻也。

　　○说法例之。

　　△二顺实理以酬。

　　须菩提言。如我解佛所说义。无有定法名阿耨多罗三藐三菩提。亦无有定法如来可说。

　　【疏】二顺实理以酬。

　　【记】顺理酬经意可知。定者实义。谓无实法名菩提。无实法名如来说。此一向约胜义答也。

　　【疏】偈云。应化非真佛。亦非说法者。

　　【记】偈云等者。余句云。说法不二取。无说离言相。意谓释迦如来。是其应化。应化之相。俗有真无。是故答中皆言无定。准金光明经及摄论说。佛果无别色声功德。唯有如如及如如智独存。此是真佛。今既异此。岂得言真。故云应化非真等。

　　△三释无定法之言(疏)二。初引无著。二引天亲。

　　何以故。如来所说法。皆不可取。不可说。非法。非非法。

　　【疏】三释无定法之言。

　　【记】无定法经。征意云。以何义故。无定法可说耶。释意云。欲言其有。无状无名。欲言其无。圣以之灵。谛理若此。欲何说哉。说尚不得。欲何取哉。取即得也。是故上云。无有定法如来可说等。

　　△初引无著。

　　【疏】无著云。不可取者。谓正闻时。不可说者。谓正说时。非法者。分别性故。非非法者。法无我理故。

　　【记】疏二。一引无著。

　　○正闻等者。此则闻而无闻。说而无说。非谓全不闻不说也。如浮名云。夫说法者。无说无示。其听法者。无闻无得。是兹义矣。

　　○分别性者。一切诸法。皆依妄念而有差别。念尚无念。法岂是法。故云非法。

　　○法无我者。但分别性亡。即是法无我理。此理不无。故云非非法也。

　　△二引天亲二。初释文。二通难。

　　初释文。

　　【疏】论云彼法。非法非非法。依真如义说。非法者。一切法无体相故。非非法者。彼真如无我实相有故。

　　【记】论云下。二引天亲。二。一释文。

　　○依真等者。此且标立所依之本。然于其上。说离有无。

　　○一切等者。缘生之法。本无真实之体。亦无真实之相。故云非也。

　　○实相有者。诸法既无。即真实相。实相不无。故云非非法也。此即非却非法也。

　　△二通难。

　　【疏】何故。唯言说。不言证有言说者。即成证义故。若不证者。则不能说。

　　【记】何故下。二通难。

　　○难意云。本来疑证疑说。问答悉以双该。今于释所以中。何故但言所说而不言证耶。

　　○有言下。释也。此乃以说反验于证。且川有珠而不枯。山有玉而增润。内无德本。外岂能谈。故但言说。自表其证也。

　　○又此言取即是证也。

　　△四释无取说之所以。

　　所以者何。一切贤圣。皆以无为法而有差别。

　　【疏】四释无取说之所以。

　　【记】无取经。征意云。所以言无取无说非法非非法者。何也。

　　○释意云。圣人即是无为。无为即无分别。若有取说法非法等。皆属分别。不名无为。何为圣人。故无取说等。

　　○言贤圣者。贤即是圣。邻近释也。

　　【疏】魏云。一切圣人。皆以无为法得名。

　　【记】魏云等者。问。行位通于贤圣。云何唯取圣人。答。若以通论。即该贤位。此明证果深浅。故唯言圣。

　　○得名者。即差别也。以诸圣人。皆约证无为差别之义。而立其名。如证遍行真如。得名欢喜地菩萨等。此则得名差别。盖一义耳。

　　【疏】论意云。圣人但依真如清净得名。非别得法。故无取说。

　　【记】论意等者。谓登地已上。随证一分真如。皆断一障二愚。即是一分清净。约于此义。便立一名。乃至佛地。例皆如此。

　　○非别得法者。无得而得。即是真得菩提。若言有得。即是不得。当知菩提树下。都无实事。故偈云。应化非真佛等。

　　○故无取说者。结归经文无分别义也。

　　【疏】而有差别者。论云。真如具足清净。分清净。

　　【记】具足清净者。佛也。谓一切惑习。悉皆断除。荡无纤尘。纯一无杂故。

　　○分清净者。菩萨也。分断诸障。分证真如。垢未全除。故名为分。

　　○故佛顶经云。余尘尚诸学。明极即如来。广如序中满净觉者处说。

　　【疏】无著云。无为者。无分别义故。是故菩萨有学得名。如来无学得名。初无为者。折伏散乱时显了故。后无为者。唯第一义者无上学故。

　　【记】无著下。约无为差别明贤圣也。

　　○无分别者。即无为义。无所作为。故云无为。无为真如。盖是一法。

　　○菩萨等者。有分别故。有所为故。

　　○如来等者。无分别故。无所作故。

　　○初无为者。菩萨也。折伏等者。此约在观。分别不生。分得相应。故云显了。

　　○后无为者。如来也。无复分别。是真无为。即第一义也。此约于佛。故复云者。更无过上。故云无上。觉即佛也。

　　【疏】三乘贤圣。皆修证无为。故通说为差别。

　　【记】三乘下。结通诸乘。以二乘之人。亦分证真理。故此通摄也。

　　○是知三乘贤圣皆修证无为。所证虽无浅深。能证有其差别。犹如三兽。同度一河。能度有差。所度无别。故大品云。欲求声闻乘。当学般若波罗蜜。欲求缘觉菩萨无上佛乘。皆言当学般若波罗蜜。是故经云一切贤圣也。

　　△二较量显胜(经)四。初举劣福以问。二释福多以酬。三判经福超过。四释超过所以。

　　【疏】二。较量显胜。四。

　　【记】较量等者。问。本因善吉起疑。所以世尊为断。断疑既已。何用较量。答。论云。法虽不可取不可说。而不空故。意云。恐有人闻是法不可取说。便欲一向毁废言教。故此较量显胜。令其演说受持故。

　　○大云于此。开立第五不空福德疑。以论文不言断疑。故此不立也。

　　△初举劣福以问。

　　须菩提。于意云何。若人满三千大千世界七宝。以用布施。是人所得福德。宁为多不。

　　【疏】初举劣福以问。

　　【记】少福问经意云。七宝最珍。三千最大。用此布施福多不多。

　　【疏】俱舍偈云。四大洲日月。苏迷卢欲天。梵世各一千。名一小千界。此小千千倍。说名一中千。此千倍大千。皆同一成坏。

　　【记】俱舍下。明三千世界。

　　○四大洲者。谓东胜身洲。南赡部洲。西牛货洲。北俱卢洲。

　　○日月者。即一四天下。同一日月之所照临。

　　○苏迷亦云须弥卢。但梵语楚夏耳。此云妙高山。四宝所成。高八万由旬。

　　○欲天者。六欲天也。谓四天王天。忉利天。夜摩天。兜率天。化乐天。他化自在天。

　　○梵世者。色界初天也。于中复有三天。谓梵众天。梵辅天。大梵天。

　　○各一千等者。如上各满一千。方成一小千界。

　　○此小千者等。又一千个小千界。方成一中千界。

　　○此千等者。又以一千个中千界。方成一大千界。

　　○皆同等者。谓四禅已上三灾不及。故不说成之与坏。三禅已下。统维三灾。故云同一成坏。就中从初禅已下同火灾。二禅已下同水灾。三禅已下同风灾。

　　【疏】七宝者。金。银。琉璃。珊瑚。玛瑙。赤真珠。颇梨。

　　【记】七宝等。可知。

　　△二释福多以酬。

　　须菩提言。甚多世尊。何以故。是福德。即非福德性。是故如来说福德多。

　　【疏】二。释福多以酬。

　　【记】福多酬经。答文可见。

　　○征云。以何义故说多。

　　○释意云。不约胜义空故说多。是约世谛有故说多。

　　【疏】无著云。是福德者标牒。即非者约胜义空。是故者约世俗有。

　　【记】胜义空者。此门是绝相无为。不可言福与不福。福既不有。无以言多。

　　○世俗有者。此门是有相有为。可以言福。以有福故。兼可言多。

　　△三判经福超过(疏)二。初正释经文。二别示句相。

　　若复有人。于此经中受持。乃至四句偈等。为他人说。其福胜彼。

　　【疏】三。判经福超过。

　　【记】判经福。经意可知。

　　○然四句尚尔。况全部耶。

　　△初正释经文。

　　【疏】偈云。受持法及说。不空于福德。福不趣菩提。二能趣菩提。

　　【记】疏二。一正释经文。

　　○偈释持说。因明胜之所以。望后经文。有似太疾。以偈文连环不可分故。悉之。

　　○受持及说者。标二法门。

　　○不空等者。谓持说此经。不同宝施空得福德。

　　○更得何物。次文是也。

　　○福不趣菩提者。谓宝施虽多。但成世间有漏之福。终不能成无上菩提。

　　○二能趣菩提者。谓持说此经。断除烦恼。烦恼尽处。即是菩提故。

　　△二别示句相二。初正示。二通妨。

　　初正示。

　　【疏】四句者。但于四句诠义究竟。即成四句偈。

　　【记】四句下。二别示句相。

　　○诠义等者。谓以一句诠一义。一义为一句。四义方成一偈。一异有空常无常等。皆各有四句。

　　【疏】如凡所有相。皆是虚妄。若见诸相非相。即见如来。此最妙也。

　　【记】然今经四句。人说不同。有说取无我无人无众生无寿者为四句。有说取若以色见我等为四句。有说一切有为法等为四句。有说但于一经之中随取四句经文便为四句。有说始从如是终至奉行方成四句。然上诸说。皆非正义。

　　○如凡下。明正义。斯则约有无等为四句也。谓第一是有句。第二是无句。第三是亦有亦无句。第四是非有非无句。文义兼备。故云最妙。

　　○以此四义。能通实相。即是四门。

　　△二通妨。

　　【疏】然但义具四句。持说即趣菩提。文或增减。不必唯四。义若阙者。则互成谤。

　　【记】然但下。通妨。先问。且一二二句。皆是四言。第三一句。独成六字。文既增减。云何成偈。故此释也。

　　○持说等者。以此四义。是万法之门。若了四义即通万法。万法既通。岂有菩提而不证哉。

　　○文或等者。但论其义。义不在文。义必周圆。文从增减。

　　○义若等者。谓阙之成谤。具之成门。

　　○成谤者。谓阙无。成增益谤。阙有。成损减谤。阙非有非无。成相违谤。阙亦有亦无。成戏论谤。以有则定有。无则定无。余二例之。故成四谤。何以故。法不如是故。不如法见故。斯则般若波罗蜜。犹如大火聚。四面不可取也。

　　○具四句者。谓义无所阙故。有不定有。是即无之有。无不定无。是即有之无。余亦例之。随于一句之中。圆见四句之义。不堕增减等谤。故成门也。何以故。法如是故。如法见故。斯则般若波罗蜜。犹如清凉池。四面皆得入。

　　○但以人依于法。法异人乖。苟法义之所全。岂菩提而不证矣。故言受持此经。胜于施福。

　　△四释超过所以(经)二。初正释。二转释。

　　初正释。

　　何以故。须菩提。一切诸佛。及诸佛阿耨多罗三藐三菩提法。皆从此经出。

　　【记】正释经征意云。以何义故。持说此经。胜于宝施。

　　○释意可知。

　　【疏】四释超过所以。二。初正释。诸佛菩提法者。论云名为法身。于彼法身。此二能作了因。一切诸佛者。即报化身。论云。于此能为生因。

　　【记】诸佛菩提法者。拣非余乘菩提法也。然余菩提非此不出。但举胜者而以例之。

　　○此二者。持说也。

　　○了因者。以法身是本真之理。不生不灭。但以烦恼覆之则隐。智慧了之则显持说此法。妙慧自彰。观破烦恼。法身现矣。

　　○生因者。报化之身。本来无有。万行所致。故名为生。

　　○故弥勒颂曰。于实为了因。亦为余生因。魏经云。一切诸佛菩提法皆从此经出。

　　△二转释。

　　须菩提。所谓佛法者。即非佛法。

　　【记】转释经。所言佛法者。约世谛故有。即非佛法者。约第一义即无。

　　【疏】二转释。第一义中。无有佛法从经出也。

　　【记】第一等者。谓俗谛相中。有迷悟染净凡圣之异。故说佛法从经而出。真谛之理。离于迷悟染净凡圣之相。故不可说出佛法之义也。故圆觉云。一切如来圆觉妙心。本无菩提及与涅槃。亦无成佛及不成佛。无妄轮回及非轮回。

　　○然则本论异此不能烦迷。

　　金刚经疏记科会卷第五
卍新纂续藏经第 25 册 No. 0491 金刚经疏记科会


　　金刚经疏记科会卷第六

　　唐　圭峰大师　疏

　　宋　长水大师　记

　　后学古杭云栖释大瑸科会

　　△四断声闻得果是取疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】四断声闻得果是取疑。

　　【记】第四疏。初标章。

　　△二指疑起处。

　　【疏】论云。向说圣人无为法。不可取说。

　　【记】向说下。指疑起处。此从第三中来。

　　○不可取说者。以前文云。如来所说法。皆不可取不可说。

　　△三结成疑。

　　【疏】云何声闻。各取自果。如证而说。

　　【记】云何下。结成疑也。

　　○前云一切贤圣。通于三乘。故疑声闻得果是取。

　　○如初果人。证自初果。亦自说言已证初果等。

　　△二依经断疑(经)四。初入流果。二一来果。三不来果。四不生果。

　　【疏】断疑之文四。初入流果。

　　△初入流果(疏)三。初正释经文。二商较果证。三结断疑情。初正释经文(经)四。初问。二答。三征。四释初问。

　　须菩提。于意云何。须陀洹。能作是念。我得须陀洹果不。

　　△二答。

　　须菩提言。不也世尊。

　　△三征。

　　何以故。

　　△四释。

　　须陀洹。名为入流。而无所入。不入色声香味触法。是名须陀洹。

　　【记】入流果经。问意云。于汝意中如何。汝谓须陀洹人。作念云得须陀洹果不。

　　○答言不也。

　　○征意云。若如是者。以何义故。得名须陀洹。

　　○释意云。但约不入色等境界。即名须陀洹。

　　【记】疏三。初正释经文。

　　【疏】须陀洹。此云入流。入圣人流故。亦云预流。预圣人流故。

　　【记】入流者。四果名为圣人。今从凡夫。创入圣类故。流。类也。预。厕也。

　　【疏】秪由不入六尘。名入圣流。不是别有所入故。

　　【记】秪由下。释得名所以。

　　○入者。取着义。若取六尘。即滞凡流。不取六尘。名入圣流。是知功过在人不在六尘境界。据此。则何有别法而为所入取。

　　【疏】论云。圣人得果不取一法。不取六尘境界。故名逆流。

　　【记】论云下。引证上义。

　　○不取一法者。不唯六尘也。

　　○名逆流者。逆凡流也。谓若取六尘。即入凡流。逆圣流。既不取着。即入圣流。逆凡流也。

　　【疏】乃至罗汉。不取一法。以是义故。名阿罗汉。

　　【记】乃至下。例明余果。

　　○初果尚尔。况余果耶。

　　△二商较果证。

　　【疏】然非不取无为自果。

　　【记】然非下。二商较果证。

　　○或问。既皆不取。应亦不证。故此释也。

　　【疏】但于证时。离取我等烦恼。是故无如是心我能得果。

　　【记】但于下。转释。

　　○意明但无取心。非谓不证。

　　【疏】若起如是心我能得果。即为着我等。

　　【记】若起下。反明。

　　○凡夫着我。既由起心。圣人无我。必不起也。

　　△三结断疑情。

　　【疏】故知得果是不取义。何得疑云是取。

　　【记】故知下。三结断疑情。

　　○空生本谓证果是取。故生疑。今明无取方成证义。永异所疑也。

　　【记】若准断疑。斯文已毕。以四果是小乘贤圣修证行位。是故经中具而明也。

　　【记】然此四果。复有四向。谓向于果故。即须陀洹向等。

　　【记】于四果之中。初为见道。次二修道。后一无学道。

　　【记】且初修行。得入见道。谓十六心。断三界四谛下八十八使分别粗惑。得初果证。

　　【记】谓三界各有四谛。每谛下各有烦恼。即贪。瞋。痴。慢。疑。身见。边见。邪见。见取。戒禁取。四谛之下。或具或阙。故成八十八使。

　　○杂心论云。苦下具一切。集灭除三见。道除于二见。上界不行恚。

　　○谓初句。即欲界苦谛下全具十使。

　　○次句。即集灭二谛下各除三见。即身边二见及戒禁取。

　　○所以除此三者。缘身是苦本。观苦已断身见。

　　○边见依身而起。故亦随亡。

　　○无戒禁取者。以集谛不计非道为道。灭谛又非修位。是故皆无戒禁取。

　　○道当修位。却或有之。故不除矣。故云道除于二见。不除戒禁也。

　　○由是苦下具十。集灭二谛下各七。通前即二十四。道谛下八。合三十二。

　　○后句云上界不行恚。即于二四谛下各除一瞋。每界各有二十八。共成五十六。

　　○兼下欲界三十二。即都合为八十八也。

　　【记】云何十六心。谓欲界四谛下。各一忍一智以成八心。又合上二界为一四谛。类下欲界观断。亦各一忍一智以成八心。二八即为十六心也。

　　○忍即无间道。是正断惑时。智即解脱道。是断了时。

　　○所谓苦法智忍。苦法智。苦类智忍。苦类智。乃至道法智忍。道法智。道类智忍。道类智。

　　○断至十五心道类智忍。名初果向。

　　○至第十六心道类智时。名证初果。入于见道。为须陀洹。

　　○分别粗惑。一时顿断。犹如劈竹。三节并开。

　　○即以见谛八智为初果体。

　　【记】初果行相。略明如是。余之三果。伫见次文。

　　△二一来果(经)四。初问。二答。三征。四释。

　　初问。

　　须菩提。于意云何。斯陀含。能作是念。我得斯陀含果不。

　　△二答。

　　须菩提言。不也世尊。

　　△三征。

　　何以故。

　　△四释。

　　斯陀含。名一往来。而实无往来。是名斯陀含。

　　【疏】二。一来果。斯陀含。此云一来。

　　【记】一来果经。问答及征。意皆同上。

　　○释意明斯陀含者。但于人间天上。一度往来。虽复往来。实无往来之者。只约此义。名斯陀含。

　　【疏】断欲界六品修惑。

　　【记】断惑者。谓欲界修惑有四。即贪瞋痴慢。此是俱生细惑。任运起者。障于修道。以难断故。分为九品。所谓上上。乃至下下。此九品惑。二三果人断之。

　　○断至五品。名二果向。断六品尽。名第二果。故俱舍云。断至五二向。断六一来果。

　　【疏】从此命终。一往天上。一来人间。

　　【记】一往等者。以九品修惑。能润欲界七生。谓上上品润两生。次三各一生。次二品共一生。今断六品。已损六生。犹残下三品。润欲界一生。是故一往天上。更须一来人间受生。断余惑也。

　　【疏】便得阿罗汉果。

　　【记】便得等者。问。据此次第。合是第三。云何僭言便得罗汉。答。所言便得罗汉等者。非谓逾越不证第三。但约欲界惑尽。往而不来。望一去说。故云便得等也。若改便得为直至。何也。余下三品。一生断尽便往罗汉。即不须前来和会也。

　　【疏】故名一来。

　　【记】故名下。结成第二果。

　　○即以见道八品无为。及修道六品无为。为此果体。

　　【疏】而实无往来者。已悟无我。谁能往来。

　　【记】无我等者。由无我故。不计去来。非谓不去不来。但不记去来之者。其犹鲁般匠士。刻木为人。虽复驱使往来。实无情虑所计。

　　△三不来果(经)四。初问。二答。三征。四释。

　　初问。

　　须菩提。于意云何。阿那含。能作是念。我得阿那含果不。

　　△二答。

　　须菩提言。不也世尊。

　　△三征。

　　何以故。

　　△四释。

　　阿那含。名为不来。而实无不来。是故名阿那含。

　　【疏】三。不来果。

　　【记】不来果经。问答征。意亦同上。

　　○释意云。阿那含者。一往天上更不再来。虽尔不来。亦无不来之者。但约此义。名阿那含。

　　【疏】阿那含。此云不来。亦云不还。

　　【记】不来不还。盖是一义。

　　【疏】断欲界九品修惑尽。

　　【记】断惑等者。谓前九品惑中。余下三品。断至八品。名三果向。断九品尽。名第三果。故俱舍云。断惑七八品。名第三果向。九品全断尽。即得不还果。

　　【疏】命终一往天上。更不还来下界。

　　【记】更不还者。欲界修惑。但余三品。三品烦恼。共润一生。今已断之。更无惑润。杜绝纡绊。故无再来。

　　【疏】故云不来。

　　【记】故云下。结成第三果也。

　　○即以见道八品无为。及修道九品无为。为此果体。

　　○此二三果人断惑犹如截木。横断而已。知之。

　　【疏】而实无不来。义同前释。

　　【记】同前者。合云。已悟无我。谁能不来。

　　△四不生果(疏)二。初辨得名。二正释经。初辨得名又二。初标科。二释义。

　　初标科。

　　【疏】四不生果。

　　△二释义二。初总标。二别释。

　　初总标。

　　【疏】阿罗汉。此释有三。

　　【记】四不生下。二。初辨得名。

　　○三释者。由是三义。故存梵音。

　　△二别释三。初无贼。二不生。三应供。

　　初无贼。

　　【疏】一。无贼。三界见修烦恼尽故。

　　【记】无贼者。意以烦恼为贼。谓断人慧命。劫功德财。致使行人。失于圣道。流迸生死旷野。不达涅槃宝所。为害颇深。故名为贼。

　　○见修等者。谓上二界。各有三种修惑。谓贪痴慢。此惑微细难除。故约八地分之。每地分成九品。都合七十二品。每品各有一无间。一解脱。断至七十一品。名阿罗汉向。断七十二品惑尽。成阿罗汉。

　　○此果断惑。如登楼台。渐陟渐高。

　　○见修合论。兼欲界一地。总以八十九品无为。为此果体。

　　【记】若约四果有为出体者。即初果。唯取道类智一解脱道为体。第二。唯取断欲界九品修惑中第六品一解脱道为体。第三。唯取第九品一解脱道为体。罗汉。唯取有顶地第九品中一解脱道尽智为体。

　　○所言无为。即离系果。有为。即等流果。

　　△二不生。

　　【疏】二。不生。不受后有故。

　　【记】不生等者。谓我生已尽。梵行已立。所作已办。不受后有。然前三句。即是尽智。后句。即是无生智。谓不向三界之中受有苦身也。以世间因亡果丧。出世间因成果证故。

　　△三应供。

　　【疏】三。应供。应受人天广大供养故。

　　【记】应受等者。为超出人天故。堪受人天供养。若或一种沦溺。宁堪供之。故俱舍云。供养阿罗汉。得现在福报。盖由业烦恼尽。福田胜故。当知未出三界。受他供养者。大须随出离。岂得安然免之哉。

　　△二正释经(经)三。初举所得以问。二明无取以答。三引己证令信。

　　初举所得以问。

　　须菩提。于意云何。阿罗汉。能作是念。我得阿罗汉道不。

　　【疏】文三。初。举所得以问。

　　【记】举问经意。准前可知。

　　△二明无取以答又三。初答。二征。三释。

　　初答。

　　须菩提言。不也世尊。

　　△二征。

　　何以故。

　　△三释又二。初正释。二反释。

　　初正释。

　　实无有法名阿罗汉。

　　【疏】二。明无取以答。

　　【记】明答及征意。准前。

　　○释意云。阿罗汉者。无烦恼。不受生。应供养。以是义故。名阿罗汉。除此之外。更无一法名阿罗汉。

　　△二反释。

　　世尊。若阿罗汉作是念。我得阿罗汉道。即为着我人众生寿者。

　　【记】若阿下。反释。

　　○云。若或作念。言我得阿罗汉果。便着我人等相。则与凡夫何所异哉。由此验知的无是念。

　　△二引己证令信三。初明佛先印。二彰己不取。三却释佛意。

　　【疏】三。引己证令信。三。

　　【记】引己证令信者。以己方人也。亦令众生皆亡是念。入于圣道故。

　　△初明佛先印。

　　世尊。佛说我得无诤三昧。人中最为第一。是第一离欲阿罗汉。

　　【疏】初。明佛先印。

　　【记】先印经意云。佛于往日。曾说于我。得是三昧。人中第一。

　　【疏】无诤者。不恼众生。能令众生不起烦恼。故佛赞之。

　　【记】不恼等者。若人嫌立。则复为坐。乃至不向贫家乞食。皆为不恼他也。

　　○能令下。释。既不恼之。烦恼何起。

　　【疏】十弟子中。善现第一。

　　【记】第一等者。谓十大弟子。各有一能。皆称第一。即迦叶头陀。阿难多闻。舍利弗智慧。目连神通罗睺罗密行。阿那律天眼。富楼那说法。迦旃延论义。优波离持律。须菩提解空。今言无诤者。只由解空。得无诤故。亦如夫子十哲。各有能事。谓德行。颜渊闵子骞冉伯牛仲弓。言语。宰我子贡。政事。冉有季路。文学。子游子夏。

　　【疏】离欲者。三界烦恼。但有贪心。尽名为欲。非唯欲界。

　　【记】离欲等者。谓贪使烦恼。通于三界。断尽此贪。方真离欲也。

　　○问。若然者。则但是罗汉。皆断三界烦恼。云何善现称第一耶。答。所言第一者。盖约无诤。不约离欲也。故经云。我得无诤三昧。人中最为第一。又魏经云。我若作念。世尊则不记我无诤行第一。意者以空生独得无诤三昧。故于诸离欲罗汉之中。称为第一也。

　　△二彰己不取。

　　我不作是念我是离欲阿罗汉。

　　【疏】二。彰己不取。

　　【记】不取经云。佛虽赞我。我于此时。辄无是念。

　　△三却释佛意又二。初反释。二正释。

　　初反释。

　　世尊。我若作是念我得阿罗汉道。世尊则不说须菩提是乐阿兰那行者。

　　△二正释。

　　以须菩提实无所行。而名须菩提是乐阿兰那行。

　　【疏】三。却释佛意。

　　【记】佛意经云。若我当此之时。作如是念。我得阿罗汉果。佛则不说我为乐寂静者。只缘不作是念。故佛赞之。

　　○无所行者。即不作念也。故经中。反说即言若作是念。顺释即言实无所行。

　　【疏】论云离二种障。一烦恼障。得阿罗汉故离。二三昧障。得无诤故离。故无所行。

　　【记】离烦恼障者。谓贪等十使粗细尽除。

　　○离三昧障者。三昧是定。障即是惑。三昧之障。依主释也。不同烦恼即障。持业释故。

　　○然此二障。离各有由。离烦恼障。得罗汉故。离三昧障。得无诤故。

　　【疏】阿兰那者。此云寂静。

　　【记】寂静者。寂静即是无诤定。意言须菩提是乐寂静之者。

　　△五断释迦然灯取说疑(疏)二。初标章叙疑。二依经断疑。初标章叙疑三。初标章。二述疑意。三指疑起处便结成疑。

　　初标章。

　　【疏】五。断释迦然灯取说疑。

　　【记】第五疏。初标章。

　　△二述疑意。

　　【疏】论云。释迦昔于然灯佛所受法。彼佛为此佛说法。

　　【记】释迦下。先述疑意。

　　○即释迦因中。为善慧仙人蒙然灯如来授记云。汝于来世。当得作佛。号释迦牟尼。由此增进。入第八地。故云受法。广有因缘。如第十二中说。

　　△三指疑起处便结成疑。

　　【疏】云何言不可取不可说。

　　【记】云何下。指疑起处便结成疑。

　　○此亦从前第三中来。以彼文云。如来所说法。皆不可取不可说故。

　　△二依经断疑(经)二。初问。二答【疏】依经断疑。

　　△初问。

　　佛告须菩提。于意云何。如来昔在然灯佛所。于法有所得不。

　　【记】经问意云。于汝意中如何。谓我昔于然灯佛所。于授记言说之中。有法为所得。为无所得。

　　△二答。

　　不也世尊。如来在然灯佛所。于法实无所得。

　　【记】答意云。如来昔在然灯佛所。于授记言说之中。实无法为所得。

　　【疏】于法实无所得者。然灯佛说。说是语言。释迦所闻。唯闻语言。语言非实。智证法故。

　　【记】说是语言等者。以是语言。故无所得。

　　○语言非实者。谓语言从缘。缘无自性。举体全空。空故无得也。斯则闻而无闻。说而无说。

　　○智证法者。释得记之由也。意明但以自无分别智。证自无差别理。智与理冥。境与神会。岂有所说所得耶。

　　【疏】论云释迦于然灯所。言语所说。不取证法。以是义故。显彼证智不可说不可取。

　　【记】论云下。引证上义。

　　○证法离言说相。故不可说。证法离心缘相。故不可取也。

　　△六断严土违于不取疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】六。断严土违于不取疑。

　　【记】第六疏。初标章。

　　△二指疑起处。

　　【疏】论云。若法不可取。

　　【记】若法下。指疑起处。

　　○此亦从前第三中来。

　　△三结成疑。

　　【疏】云何诸菩萨。取庄严净土。云何自受法王身。

　　【记】云何下。结成疑也。

　　○既兴功运行。六度齐修。回向发心。严净佛土。此若非取。则孰为取耶。

　　○佛身之疑。意亦同此。以是二报。不相离故。故论文中。二疑双叙。

　　○然今此科。但断一种。

　　△二依经断疑(经)三。初举取相庄严问。二释离相庄严答。三依净心庄严劝。

　　初举取相庄严问。

　　须菩提于意云何。菩萨庄严佛土不。

　　【疏】断疑之文三。初举取相庄严问。

　　【记】举问经意云。菩萨取形相庄严佛土不。

　　【疏】佛意欲明法性真土。故问取形相庄严土不。

　　【记】佛意等者。空生本疑有取。佛意欲显无取。取与无取。在于性相二土。故且举相问之。试其解不。

　　△二释离相庄严答(经)三。初答。二征。三释。

　　初答。

　　不也世尊。

　　【记】释答意云。不取相庄严佛土也。

　　△二征。

　　何以故。

　　【记】征意云。以何义故。不取相庄严佛土。

　　△三释。

　　庄严佛土者即。非庄严是。名庄严。

　　【记】释意云。不以相庄严。是真实庄严也。

　　【疏】二。释离相庄严答。

　　【疏】偈云。智习唯识通。如是取净土。非形第一体。非严庄严意。

　　【记】偈云下。于中。前三句正释经。后一句即却释偈之第三句也。

　　○又。前两句。释经中庄严佛土者。非形。释即非庄严。第一体。释是名庄严非严。显偈中非形。庄严意。显偈中第一体。

　　○此但指配其文。义意即逦迤次显。

　　【疏】论释云。诸佛无有庄严国土事。唯真实智慧习识通达。故不可取。

　　【记】论释下。转释偈文。

　　○诸佛下至不可取。释偈之前半。

　　○谓修习无分别智。通达唯识真实之性。此则以智契如。名为庄严。即是无取之义。所疑有取自此释遣。

　　【疏】庄严有二。一形相。二第一义相。

　　【记】庄严有二下。释后半。

　　○先列二土。

　　○形相。即法相土。谓金地宝池等。以要言之。但有所见闻皆属形相。

　　○第一义即法性土。谓离一切相。无所见闻即真如理是。

　　【疏】非严者。无形相故。庄严意者。即是第一庄严。以一切功德成就庄严故。

　　【记】非严下。正释。

　　○即以后第三句。为出所以。由是故得非严及庄严也。

　　○非严即拣法相土非今所严之者。当于经中则非庄严也。

　　○庄严意者。即显法性土是此所严之者。当于经中是名庄严。所谓显发过恒河沙数功德而为庄严。如金作器。器非外来。即以此器。反严于金。是故前引论云。诸佛无有庄严国土事等。是则于诸严中。更无过者。故云第一庄严等也。

　　○言意者。即指非形第一体是非严庄严之意也。意即所以也。

　　【记】问。诸佛身土。必须性相具足。方为了义。今既唯严于性。岂不阙于相耶。答。身土之相。唯心之影。心净方能现之。苟能清净其心。身土自然显现。其犹磨镜。尘尽像生。自然而然。故非造作。故唯识云。大圆镜智。能现能生身土智影。况是即相亡相。非谓弃相取性。但无执情。何阂于相。然以经宗无相。此义稍增。首末皆尔。

　　○用心之相。如次所明。

　　△三依净心庄严劝。

　　是故须菩提。诸菩萨摩诃萨。应如是生清净心。不应住色生心。不应住声香味触法生心。应无所住而生其心。

　　【疏】三。依净心庄严劝。

　　【记】净心劝经意云。以是义故。汝诸菩萨。应生无住清净之心。

　　【疏】论云。若人分别佛土是有为形相而言我成就者。彼住于色等境中。

　　【记】若人下。先叙所遮之心。

　　○意以形相为真佛土。由是见故。便欲形相庄严。故云我成就等。

　　【记】彼住下。显失也。

　　○意明本欲严净。如何却生染心。以住色等即生死心。何名净耶。

　　【疏】为遮此故。故云。应如是生清净心。不应住色等也。

　　【记】为遮下。蹑前所遮。引起经意。

　　○既以不住色等为清净心。当知住于色等。诚为染矣。

　　【疏】而生其心者。则是正智。此是真心。若都无心。便同空见。

　　【记】正智者。无住之心。既是正智。当知有住所生之心。同为妄识。

　　○此中正智而言生者。所谓显发。非创然而生。故大经云。于一切法不生。是般若波罗蜜生也。

　　○以此般若。不生不灭。故云真心。

　　○若都下。显意遮过。

　　○恐堕空见。故令生此真心。

　　○天真之心。本无生灭。但缘住境。即不相应。亦非断灭。心若不住。般若了然。亦非生起。恐人迷此。故为显而遮之。

　　【记】是则前令不住色等。是遮有。后令生心。是遮无。既离有无。即名中道。如斯体达。是真庄严。何有佛土而不清净。故净名云。欲净佛土。当净其心。随其心净。即佛土净。净其心者。即离有无也。

　　△七断受得报身有取疑(疏)二。初标章叙疑。二依经断疑。初标章叙疑二。初标章。二叙疑。

　　初标章。

　　【疏】七。断受得报身有取疑。

　　【记】第七疏。初标章。

　　△二叙疑。

　　【疏】疑意如前。

　　【记】疑起之意。前章已叙。

　　○问。此与第三何别。答。前化此报。故不同也。缘前闻应化非真。故无有取。便云。报身是实。应有取心。是故此疑。蹑彼第三而起也。

　　△二依经断。疑(经)二。初问答断疑。二较量显胜【疏】断疑之文二。初问答断疑。

　　△初问答断疑(经)四。初问。二答。三征。四释。

　　初问。

　　须菩提。譬如有人。身如须弥山王。于意云何。是身为大不。

　　△二答。

　　须菩提言。甚大世尊。

　　【记】断疑经问答。可知。

　　△三征。

　　何以故。

　　【记】征意云。以何义故。名之为大。

　　△四释。

　　佛说非身。是名大身。

　　【记】释意云。非有漏有为身。是无漏无为身。

　　○若准无著。则全异于此。大抵首末皆依二谛而释也。今此疏中。有依天亲。有依无著。则此一段。且依天亲也。

　　△初问答断疑(疏)二。初总释喻旨。二别解非身【记】疏二。初。总释喻旨。

　　△初总释喻旨又三。初先明能喻。二正明所喻。三以偈结。

　　初先明能喻。

　　【疏】论云。如须弥山王。势力高远。故名为大。而不取我是山王。以无分别故。

　　【记】高远等者。谓下据金轮高八万由旬。六万诸山而为眷属。故名为大。故华严疏云。须弥横海。落群峰之高。

　　○而不取等者。彼山虽大。四宝所成。五位法中。色法所摄。三性之内。无记性收。岂有分别而取为王也。

　　△二正明所喻。

　　【疏】报佛亦如是。以得无上法王体故名大。而不取我是法王。以无分别故。

　　【记】报佛下。正明所喻。

　　○谓进修多劫。福智圆明。纯净无垢。更无过此。故云无上。独王(去声)法界。故号法王。大有二义。一约体。身智廓周故。二约位。诸圣莫及故。

　　○无分别者。非如色法是无记性。但以三祗修习。万虑都忘。如智寂然。故无分别。

　　△三以偈结。

　　【疏】故偈云。如山王无取。受报亦复然。

　　【记】偈云下。以偈结也。

　　△二别解非身二。初牒经略指。二引论广释。

　　初牒经略指。

　　【疏】非身名身者。非有漏有为身。是无漏无为身。

　　【记】非身下。二别解非身。二。初牒经略指。

　　○无漏无为者。无漏则简异世间。无为则表非生灭。

　　○问。今明报身。即合有为无漏。云何此说无为耶。答此据实教不约权宗。故是无为也。故净名云。佛身无为。不堕诸数。佛身无漏。诸漏已尽。

　　△二引论广释二。初本偈。二引论文。

　　初引本偈【疏】故偈云。远离于诸漏。及有为法故。

　　【记】故偈云下。二引论广释。二。初引本偈。

　　○此偈标远离有为有漏。意显唯有漏法体。

　　△二引论文二。初双标。二双释。三双结。

　　初双标。

　　【疏】论云。若如是。即无有物。若如是。即名有物。

　　【记】论云下。二引论文。三。初双标。

　　○若如是者。指经征起以标也。

　　△二双释。

　　【疏】以唯有清净身故。以远离有为法故。

　　【记】以唯下。二双释。

　　○清净身。即法身也。此释有物之句。即是经中是名大身也。

　　○问。此说报身。云何言法。答。以法报合说。二身不殊。以此实教。理智无二。故得云尔。

　　【记】以远离下。释无物之句也。即是经中佛说非身也。

　　○法身既是无为。则离有为生灭。

　　○有为既离。况有漏耶。故此释文。不言诸漏。

　　△三双结。

　　【疏】以是义故。实有我体。以不依他缘住故。

　　【记】以是下。三双结。

　　○谓以是远离及唯有故。显得法身真我。无漏无为。不生不灭。湛然清净。故有实体。名为有物。

　　○不如凡夫遍计之我。有漏有为。即生即灭。如彼梦幻。无有实体也。

　　【记】以不依下。结无有物。亦是重显所以也。

　　○以不依于五蕴有为之缘而住。唯如如及如如智独存。故有实我。

　　○当知凡夫。皆依五蕴有为缘住。五蕴尚假。况所计我耶。

　　○缘法非己。故云依他也。

　　△二较量显胜(经)二。初约外财较量广显经胜。二约内财较量倍显经胜。初约外财较量广显经胜二。初较量胜劣。二释胜所以。初较量胜劣三。初约多河以辨沙。二约多沙以彰福。三约多福以显胜。初约多河以辨沙又二。初问。二答。

　　初问。

　　须菩提。如恒河中所有沙数。如是沙等恒河。于意云何。是诸恒河沙。宁为多不。

　　△二答。

　　须菩提言。甚多世尊。但诸恒河。尚多无数。何况其沙。

　　【疏】二较量显胜。二。一约外财较量广显经胜。二。一较量胜劣。三。初多河以辨沙。

　　【记】辨沙经意。可见。

　　【疏】恒河者。从阿耨池东面流出。周四十里。沙细如面。金沙混流。

　　【记】阿耨池者。此赡部洲。从中向北。有九黑山。次有大雪山。次有香醉山于雪北香南。有阿耨池。此云无热恼。纵广五十由旬。八功德水充满中其。于中四面。各出一大河。东名殑伽河。绕池一匝。流入东海。南信渡河。西缚刍。北徒多。皆绕池一匝。如次入南西北海。今经恒河。即殑伽也。言恒者。译者讹也。

　　○周四十里者。谓初出池口处也。

　　【疏】佛多近此说法。故取为喻。

　　【记】佛多下。出取喻之由。

　　○然说此经时。但在祗园。余说法时。多近于彼。故以喻也。

　　△二约多沙以彰福亦二。初问。二答。

　　初问。

　　须菩提。我今实言告汝。若有善男子。善女人。以七宝。满尔所恒河沙数三千大千世界。以用布施。得福多不。

　　△二答。

　　须菩提言。甚多世尊。

　　【疏】二。约多沙以彰福。

　　【记】彰福经意。可见。

　　△二约多沙以彰福(疏)二。初征释。二难通。初征释又二。初征。二释。

　　初征。

　　【疏】论云。前已说喻。何故复说。

　　【记】论云下。征也。

　　○谓三疑之后。四果之前。已说宝施之喻。今复说者。岂不重耶。

　　△二释。

　　【疏】偈云。说多义差别。亦成胜较量。后福过于前。故重说胜喻。

　　【记】偈云下。释也。

　　○谓前以一三千界宝施。此说无量三千界宝施。虽则总是多义总是胜较量。然其后者。即多中之多。胜中之胜。故重说也。斯则言说重而义意不重。

　　△二难通亦二。初难。二通。

　　初难。

　　【疏】何故不先说此喻。

　　【记】何故下。转难。

　　○意云。何不于前文中。便说此喻耶。

　　△二通又二。初约人通。二约法通。

　　初约人通。

　　【疏】为渐化众生。令信上妙义故。

　　【记】为渐下。约人通也。

　　○谓机浅法深。顿说难信。渐次诱引。令知胜德。

　　△二约法通。

　　【疏】又前未显以何等胜功德能得菩提故。

　　【记】又前下。约法通也。

　　○谓喻之前。未说四果无心。释迦无得。严净国土。不严而严。修证佛身。无证而证。是故较量之喻。亦未能胜。

　　○后乃既明斯义。法理兼深。由是。较量之喻。亦复殊胜。

　　○或可出生佛法之义。亦在前喻之后也。

　　○况后释所以中五段经文。亦属于此。思之。

　　△三约多福以显胜。

　　佛告须菩提。若善男子。善女人。于此经中。乃至受持四句偈等。为他人说。而此福德。胜前福德。

　　【疏】三。约多福以显胜。

　　【记】显胜经意。可知。

　　【疏】施感生死。经趣菩提。大意同前。

　　【记】大意同前者。即福不趣菩提。二能趣菩提。是也。

　　△二释胜所以(经)五。初尊处叹人胜。二约义辨名胜。三佛无异说胜。四施福劣尘胜。五感果离相胜。初尊处叹人胜三。初明处可敬。二显人获益。三显处有佛。

　　初明处可敬。

　　复次须菩提随说是经。乃至四句偈等。当知此处。一切世间天人阿修罗。皆应供养。如佛塔庙。

　　【疏】二释胜所以。五。一尊处叹人胜。三。初明处可敬。

　　【记】可敬经。可知。

　　【疏】大般若说天帝不在。诸天若来。但见空座。尽皆作礼供养而去。

　　【记】大般若下。引事证。

　　○帝释每于善法堂中。为天众说般若波罗蜜法。或有时不在。诸天若到。皆向座恭敬作礼。为重于法。乃尊于处故。

　　【疏】窣堵波。此云高显。塔者边国讹语。

　　【记】高显者。以尊人故。令处高显。俾远近皆见。敬而生福也。

　　【疏】庙。貌也。于塔中安佛形貌。

　　【记】形貌等者。塔中有佛形貌。人见必生敬心。见于说法之处。亦如见佛形貌。

　　○若梵语制多。此云灵庙。或云可供养处。与此大同。

　　△二显人获益。

　　何况有人。尽能受持读诵。须菩提。当知是人。成就最上第一希有之法。

　　【疏】二。显人获益。

　　【记】获益经意云。宣说四句之处。尚得天人供养。何况尽此经文能受持耶。如经叙之。

　　【疏】前四句犹胜。况此尽能受持。故最上等也。

　　【记】前四句等者。据此经意。望于前段。有二胜劣。何者为前说其处。此说于人。前明四句偈。此明尽受持。由是。前则劣中之劣。此乃胜中之胜。反覆而言。故云何况也。

　　○最上者。法身也。无漏无为。绝上上故。第一者报身也。众圣中尊。更无过故。希有者。化身也。如前所说四种事故。意明受持读诵。具获三身。功德圆满也。

　　○有云。能趣菩提。故云最上。胜出诸乘。故云第一。世间无比。故云希有。

　　△三显处有佛。

　　若是经典所在之处。则为有佛若尊重弟子。

　　【疏】三。显处有佛。

　　【记】有佛经意云。如此经文。随何方所。即为有佛及诸弟子。

　　【疏】经显如来法身。依法则有报化。

　　【记】经显下明有佛及有之所以。

　　○谓报化必依法身。法身又从经显。既有能显之教。必有所显之佛。

　　○又经是教法。佛是果法。果由理显。理由行致。斯则三佛备足。四法具圆所在之处。岂生轻劣。

　　【疏】又一切贤圣。皆以无为得名。经显无为。必有贤圣尊重弟子。

　　【记】又一切下。明有弟子之所以。

　　○三乘贤圣。体是无为。经显无为。故有贤圣。

　　○尊重者。谓证如者。皆是入理圣人。可尊可重故。

　　○若准魏经。即但言有佛使人尊重。不言别有弟子。故使文云。即为有佛尊重似佛。

　　△二约义辨名胜(经)四。初问。二答。三征。四释。

　　初问。

　　尔时须菩提白佛言。世尊。当何名此经。我等云何奉持。

　　【记】名胜经问意云。未审此经。有何名目。不有名目。如何奉持。

　　△二答。

　　佛告须菩提。是经名为金刚般若波罗蜜。以是名字。汝当奉持。

　　【记】答文可知。

　　△三征。

　　所以者何。

　　【记】征意云。如来常说。诸法名相皆空。今特立此名者。有何所以。

　　△四释。

　　须菩提。佛说般若波罗蜜。则非般若波罗蜜。

　　【记】释意云。我所立者。名即无名。无名之名。岂违空义。

　　○为受持故于无名中强立名耳。

　　【疏】二。约义。辨名胜。佛立经名。约能断惑。断惑故胜也。

　　【记】佛立下。释立名之因。

　　○因即所依之义。谓金刚有能坏之义。般若有观照之功。法喻双彰。故曰金刚般若。

　　○其实亦约能坚之义以立。今且就用释之。

　　○具如题中及七义句中说也。

　　○断惑故胜者。众生流转。为遭惑染。若断惑染。成佛无疑。岂不胜乎。

　　【疏】则非般若者。无著云。对治如言执故。

　　【记】对治等者。约名显义。义实名虚。若执虚名。安得实义虑有斯执。是故对治。

　　△三佛无异说胜(经)二。初问。二答。

　　初问。

　　须菩提。于意云何。如来有所说法不。

　　【记】异说胜经。问意云。汝谓如来。除所证之法外。更有别异之说不。

　　△二答。

　　须菩提白佛言。世尊。如来无所说。

　　【记】答意云。如来除所证之法外。更无别异之说。

　　【记】此段蹑于次前立名处来。意云。非唯立此经名。名即无名。凡有所说。悉皆如此。又非我独尔。诸佛亦然。

　　△三佛无异说胜(疏)三。初标科。二正释。三引证初标科。

　　【疏】三。佛无异说胜。

　　△二正释四。初释无说。二出所以。三结通诸佛。四结成上义。

　　初释无说。

　　【疏】无所说者。无别异增减之说。

　　【记】无别等者。谓释迦一佛。初中后说。竟无别异增减。

　　○然乃但据真实无差。不约言词有异耳。

　　△二出所以。

　　【疏】但如证而说。既如其证。则无所说。

　　【记】但如下。出所以也。

　　○凡有说时。皆如其证。证中无说。岂有异耶。

　　△三结通诸佛。

　　【疏】三世佛皆然。

　　【记】三世下。结通诸佛。

　　○以诸佛同证。竟无二源。不证则已。证则无别也。

　　○若未至极位。在因地中。随其所说。各各差别。何以故。所证不同故。如地前地上十地。节级不同。

　　○由是果人。决无异说。

　　△四结成上义。

　　【疏】故云无异说。

　　【记】故云下。结成上义。

　　○既一佛多佛。过去未来。所说皆同。咸如其证。如证之说。不亦胜乎。

　　△三引证二。初引本论。二引无著。

　　初引本论。

　　【疏】故论云。无有一法唯独如来说余佛不说。

　　【疏】故论云下。引证。

　　○唯独等者。说般若能断烦恼无有一佛不作此说。

　　○余皆若此。

　　△二引无著。

　　【疏】无著云。第一义不可说。

　　【记】第一等者。以谛理离言说相。离名字相。故不可说。

　　○此证前既如其证则无所说也。

　　○然无著天亲。语虽似异。其意实同。既如其证。岂非第一义耶。

　　△四施福劣尘胜(经)三。初问。二答。三释。

　　初问。

　　须菩提。于意云何。三千大千世界。所有微尘。是为多不。

　　△二答。

　　须菩提言。甚多世尊。

　　【记】尘胜经。问答之文可见。

　　△三释。

　　须菩提。诸微尘。如来说非微尘。是名微尘。如来说世界。非世界。是名世界。

　　【记】释意云。所言尘者。非烦恼尘。但是地尘。所言世界者。非染因界。但是地尘界。

　　【疏】四。施福劣尘胜。

　　【记】此即蹑前较量中来。由前说河沙宝施。不及持经。惑者所闻。未能诚信。所以如来。特说此义。使其明见优劣。用涤所疑。具在疏文昭然可见。

　　【疏】论云。宝施福德。是烦恼因。以能成就烦恼事故。地尘无记。非烦恼因。故尘胜施劣。

　　【记】论云下。释尽其意。

　　○意云。碎界为尘。尘上不起烦恼。宝施得福。即有贪瞋。五欲自娱。无恶不造。故相传云。布施是第三生怨。所以尘界胜于宝施。

　　○且尘界但不起过。尚得为胜。况受持此经。定招佛果。岂可以为劣哉。

　　○由是相望。便有三重胜劣。谓宝施不及尘界。尘界不及持经。持经尚胜于尘界。岂得不如宝施。如百姓不如宰相。宰相不如天子。天子尚胜于宰相。岂得不如百姓。喻中天子最胜也。法中持经最胜也。经胜所以。岂不昭然。

　　【疏】大云云。故诸地尘。则非贪等烦恼尘。是名无记地尘。如来说三千界。非烦恼染因界。是名地尘无记界。

　　【记】大云下。但对经文以拣法喻。更无别义。

　　○然其意者。说微尘是尘。贪等亦是尘。以俱有坌污之义故。说三千为界。说烦恼染因亦为界。以皆有为因之义故。亦可三千是器界。烦恼是有情界。故云今则拣非贪等尘及染因界。但是地尘及三千界也。

　　【疏】是则界为尘因。尘不生烦恼。施为福因。福生烦恼。

　　【记】是则下。结释上义。并如前说。

　　△五感果离相胜(经)四。初问。二答。三征。四释。

　　初问。

　　须菩提。于意云何。可以三十二相。见如来不。

　　△二答。

　　不也世尊。不可以三十二相得见如来。

　　【记】果胜经。问答之文可知。

　　△三征。

　　何以故。

　　【记】征意云。以何义故。不以三十二相为法身如来。

　　△四释。

　　如来说三十二相。即是非相。是名三十二相。

　　【记】释意云。如来说三十二相。非是法身无为之相。但是化身有为之相故。

　　△五感果离相胜(疏)三。初标章。二正释经文。三转遮谬解。初标科。

　　【疏】五感果离相胜。

　　△二正释经文二。初叙经起意。二引证胜劣。

　　初叙经起意。

　　【疏】恐施宝者云。我施求佛谁言烦恼。故此经云。可以相为佛不。

　　【记】恐施可。叙经起之意也。

　　○恐彼意云。若施不求佛。即起烦恼。本为求佛。云何。烦恼。

　　○彼所求者。即是三十二相之身。为破此见。故复问之。

　　△二引证胜劣又三。初标。二征。三释。

　　初标。

　　【疏】论云。持说此法。能成菩提。胜彼福德。

　　【记】持说下。且标胜劣。

　　○谓宝施但得色相。持经即得菩提。故云胜彼福德。

　　△二征。

　　【疏】何以故。

　　【记】何以故者。征。

　　○意云。既得三十二相。何不得菩提。

　　△三释。

　　【疏】彼相。于佛菩提。非法身相故。

　　【记】彼相下。释也。

　　○理法身。是菩提相。彼三十二相。非菩提相。

　　○所以言者。菩提无相故。

　　○由法身即菩提相。非菩提相空矣。

　　【记】又于其中。法身则胜。色身则劣。何以故。法身无为。真实性故。色身有为。影像相故。

　　○然由持说因胜。故果中获法身。宝施因劣。故果中获色身。故上标云。持说此经。胜彼福德。

　　△三转遮谬解又二。初正遮。二结释。

　　初正遮。

　　【疏】经福能降施福。得三十二相。

　　【记】经福下。转遮谬解。

　　○恐施宝者。闻上所说。便云。虽知色身劣于法身。宝施不如持说。我以不能持说。不要法身。恒将宝施。成就色身。相好既圆。不亦妙矣。为遮此见。故此云也。

　　○谓前且约别义分于因果。故说施感相身。若据实义而论。空施不成相果。何者。由无智慧。随相生情。所施虽多。唯成有漏。纵得三十二相。但是转轮王。色相虽同。不名为佛。若能持说此经。则智慧圆起。依慧行施。不住有空。以无漏因。获无漏果。如此三十二相。始得名为佛焉。

　　△二结释。

　　【疏】意明经福降施。方得色相佛身。若但宝施。即烦恼因。

　　【记】意明下。结释上义。不逾前说。

　　△二约内财较量倍显经胜(经)二。初较量胜劣。二释胜所以。初较量胜劣(经)二。初能较己胜。二所较更胜。

　　初能较己胜。

　　须菩提。若有善男子。善女人。以恒河沙等身命布施。

　　△二所较更胜。

　　若复有人。于此经中。乃至受持四句偈等。为他人说。其福甚多。

　　【记】较量经意。如文可知。但甚多之言。显超命施之福也。

　　【疏】二约内财较量倍显经胜。二。初较量胜劣。舍身胜于宝施。持说又胜舍命。

　　【记】舍身等者。意恐人闻宝施不及受持。便谓以是身外之财。所以劣于经福。若将身命布施。必胜受持。为破其见。故有此文。

　　○沙数犹劣。况一身耶。

　　△二释胜所以(经)五。初泣叹未闻深法胜。二净心契实具德胜。三信解三空同佛胜。四闻时不动希有胜。五大因清净第一胜。

　　初泣叹未闻深法胜。

　　尔时须菩提。闻说是经。深解义趣。涕泪悲泣。而白佛言。希有世尊。佛说如是甚深经典。我从昔来所得慧眼。未曾得闻如是之经。

　　【记】泣叹经意者。谓空生闻上所说。喜极成悲。泣涕连连。自宣心曲。身为罗汉。已是多时。慧眼虽闻。未闻斯教。

　　【疏】二释胜所以。五。初泣叹未闻深法胜。

　　【疏】舍身之苦。已感人心。何况更闻不及持说。是故悲泪。

　　【记】舍身下。悲泣之由。

　　○然有三意。一谓伤彼舍身虚其功故。意云。舍命河沙。劣于持说。不达深旨。劳而无功。二谓悲曩劫不逢遇故。意云。在凡不闻。故当其分。自阶圣果。亦未闻之。三谓庆今得闻喜极成悲故。善吉创闻深法。非本所望。涕泪文流。以彰极喜。

　　○今此疏中。且明前一也。

　　【疏】论云。念彼身苦。尊重法故悲泪。

　　【记】论云下。引证。

　　【疏】慧眼。人空也。未闻。法空也。

　　【记】慧眼等者。谓空生混迹。寄位小乘。自证人空已来。未闻法空之理。以法空是大乘所证境故。

　　【记】然以此为经胜由者。有两重意。一谓教若粗浅。闻乃寻常。既感悲啼。乃知深妙。二谓常人啼泣。未足为奇。善吉悲伤。当知最胜。胜之所以。不亦明乎。

　　△二净心契实具德胜(经)二。初正明。二拂迹。初正明。

　　世。尊。若复有人。得闻是经。信心清净。则生实相。当知是人。成就第一希有功德。

　　【记】正明经意云。若人闻此。能生信心。此信若生。不信诸法。故云清净诸法既泯。实相生焉。三身功德自此周备。岂不胜耶。

　　○第一等者如前所明。经文存略。故标二也。

　　【疏】二净心契实具德胜二。初正明。论云。此中有实相。余者非实相。

　　【记】此中。即般若教。余者。即未说般若之前二乘人天之教。

　　○所言实相者。即无相之相也。谓无我法之相。以要言之。离一切相。各为实相。故下文云。离一切相。即名诸佛。

　　○言余教所无者。谓人天教中。具足二执。小乘教内。法相犹存。不可以二执之相而为实相。故言余者非实相。非。犹无也。

　　○言此有者。谓顿除二执。双显二空。空病亦空。二边皆离。中道斯显。名实相焉。故云此中有也。

　　【记】问。实相之理。教但能诠。云何信心便生实相。答。谓能信此经。必无二执。无二执处。即是实相。非谓别有实相生也。

　　△二拂迹。

　　世尊。是实相者。则是非相。是故如来说名实相。

　　【记】拂迹经意云。此实相者。体当胜义。但唯无相。名依世谛。故言实相。

　　【疏】二拂迹。无著云。为离实相分别想故。

　　【记】为离等者。恐闻实相之名。便生实相之想。想即分别也。良以实相真妙。言念不及。虽假言念。唯证相应。若起当情。但唯影像。恐认于此。故曰即非。

　　△三信解三空同佛胜(经)三。初总标信解。二别显三空。三如来印定。

　　初总标信解。

　　世尊。我今得闻如是经典。信解受持。不足为难。若当来世后五百岁。其有众生。得闻是经。信解受持。是人则为第一希有。

　　【记】信解经意云。我为阿罗汉。亲禀佛言。信解受持。不为难事。若当来世。浊恶世中。去圣时远。不闻佛说。览斯遗教。信解法空。领受任持。依解起行。若斯等类。不亦难乎。

　　【疏】三信解三空同佛胜。三。初总标信解。

　　【疏】无著云。未来法灭时。尚有菩萨受持。故无我人等取。云何汝等于正法时。远离修行。不生惭愧。

　　【记】未来等者。谓无著出世。当正法中。故引来世之胜人以诫当时之劣者。是知小人君子。何代无之。斯则指于第二疑中所说后五百岁持戒修福者也。

　　△二别显三空(经)三。初我空。二法空。三俱空。初我空二。初征。二释。

　　初征。

　　何以故。

　　【记】三空经。征意云。设有能信解受持。以何义故。得为希有。

　　△二释。

　　此人无我相人相众生相寿者相。

　　【记】释意云。以无我等相故。

　　○此则我空也。

　　△二法空二。初征。二释。

　　初征。

　　所以者何。

　　【记】征意云。所以令无我等相者。何谓也。

　　△二释。

　　我相即是非相。人相众生相寿者相即是非相。

　　【记】释意云。以我等相。即非相故。

　　○我相体是心心所法。既无此体。即是法空也。

　　△三俱空二。初征。二释。

　　初征。

　　何以故。

　　【记】又征意云。以何义故。令无我法之相。

　　△二释。

　　离一切诸相即名诸佛。

　　【记】后释意云。离一切相。名为佛故。

　　○诸相虽多。不逾我法。今此统收。故云一切。

　　○斯则是相皆离。为俱空也。俱空之理。则名为佛。佛自此成。故言胜也。

　　【疏】二。别显三空。

　　【疏】无著云。无我等者。无人取。我等即非相者。无法取。

　　【记】人法二取。其义可知。

　　【疏】离一切者。显示诸菩萨随顺学相。诸佛世尊离一切相。是故我等。应如是学。

　　【记】显示等者。为我法二空。菩萨有分。离一切相。方是如来。今显示此义者。令诸菩萨。方便随顺。学而习之。见贤思齐。速成佛故。故云诸佛世尊乃至如是学也。

　　△三如来印定。

　　佛告须菩提。如是如是。

　　【疏】三。如来印定。

　　【记】印定经意。如文可知。

　　【记】然以前来从尔时须菩提闻说是经。乃至离一切相即名诸佛。尽是空生之言。于中逦迤有其六重。所谓闻法悲啼。信生实相。对彰难易。明无我人法执兼亡。尽成佛故。如斯所说。皆当诚谛之言。故佛世尊。印云如是。

　　○重言者。表言当之极耳。

　　△四闻时不动希有胜。

　　若复有人。得闻是经。不惊不怖不畏。当知是人。甚为希有。

　　【疏】四。闻时不动希有胜。

　　【记】不动经意云。此经深妙。难解难知。或有人闻。多生惊畏。若得不生惊畏。岂不希有者哉。

　　○实难其人。盖缘经胜。经胜之义。昭然可知。

　　【疏】论云。惊者谓非度生惧。怖者不能断疑心故。畏者一向怖故。其心毕竟堕惊怖故。

　　【记】惊畏者。此三行相不同。惊谓愕然而怪。怖则进退慞惶。畏则一向恐惧。

　　○如人欲往上京。行于大路。以先未经历。忽然而惊。心自念言。何谓至此。或进或退。疑是疑非。遂无决定之心。谓此路元来不是。或反而不进。或恐惧发狂。坠壑投岩。不终天命。

　　○法中亦尔。以佛于人天小乘教中。说空说有。不达意者。随言而执。及说此经。则显非空非有中道之理。先所执者悉皆惊畏。却以为非。不能进趣。或堕凡夫。或落小乘。菩提真空从兹永失。

　　○今之经意则云。若人闻此不有不空难信之法。不生惊畏之心。则能不舍菩提进向大道。旨趣深妙。鲜有其人。若或有之。是为希有也。

　　△五大因清净第一胜(经)二。初征。二释。

　　初征。

　　何以故。

　　【记】大因经。征意云。以何义故。闻而不惊等。得为希有耶。

　　△二释。

　　须菩提。如来说第一波罗蜜。非第一波罗蜜。是名第一波罗蜜。

　　【记】释意云。以此法门。于诸波罗蜜中。是第一波罗蜜故。然此波罗蜜。若约胜义。则不可言。故言非第一等。今所说者。约世谛说。为胜之义。不亦然乎。故云是名等。

　　【疏】五。大因清净第一胜。

　　【疏】何以故者有二。一。蹑前不惊等征。二。都蹑前胜以征。

　　【记】二都下。为前来两重较量。皆言经胜。释胜所以。已列九门。每门之中。各是一义。未知根本何谓胜乎。斯于胜所以中。更征胜所以也。

　　【疏】论云。此法门者。名为大因。胜余修多罗故。

　　【记】大因者。谓第六般若波罗蜜也。以佛有三身。法身最大。此能得故。名为大因。六中最胜。故称第一。

　　○胜余等者。谓人天二乘教中。不诠此法。今乃诠之。彼以所诠劣故。能诠亦劣。此以所诠胜故。能诠亦胜也。

　　【疏】名为清净。无量诸佛同说。

　　【记】清净等者。谓随相之法。建言必异。离相之理。说即无差。以平等一味故。平等一味。即胜义谛也。以是胜义。故清净矣。

　　【疏】故彼珍宝檀等。无如是功德。是故彼福德中。此福为胜。

　　【记】故彼下。通释都征之意。

　　○檀即是施。通于内外二财。故云等也。

　　○无如是功德者。谓在因无破惑之功。在果无法身之德故。

　　○此福者。受持读诵也。

　　○然前门门皆显经胜。胜之根本。不过此门。能成清净法身。是故说名为胜。内外财施。安可较量。

　　金刚经疏记科会卷第六
卍新纂续藏经第 25 册 No. 0491 金刚经疏记科会


　　金刚经疏记科会卷第七

　　唐　圭峰大师　疏

　　宋　长水大师　记

　　后学古杭云栖释大瑸科会

　　△八断持说未脱苦果疑(疏)二。初标章叙疑。二依经断疑。初标章叙疑四。初标章。二指疑起处。三印定。四结成疑。

　　初标章。

　　【疏】八断持说未脱苦果疑。

　　【记】第八疏。初标章。

　　△二指疑起处。

　　【疏】论云向说舍身。苦身果报。故福劣。

　　【记】向说下。指疑起处也。此从前内财较量中来。谓河沙命施。全胜外财。犹感苦身。故名为劣。

　　△三印定。

　　【疏】若尔。

　　【记】若尔者。印定前说。

　　△四结成疑。

　　【疏】依此法门持说。诸菩萨行苦行。亦是苦果。

　　【记】依此下。结成疑也。谓依此经受持解说。不惮劳苦。即是菩萨行。菩萨之行。无所不为。剜身然灯割股救鸽。一句投火。半偈亡躯。供佛烧身。捐形饲虎。如是等行。皆名苦因。为行颇同。果证何异。因果既等。何胜劣哉。

　　【疏】云何此法不成苦果。

　　【记】云何等者。意明前舍身命。即成苦果。今受持经亦是苦行。何故不成苦果耶。

　　△二依经断疑(经)二。初明超忍以断疑。二劝离相以安忍。初明超忍以断疑二。初明忍体。二明忍相。

　　初明忍体。

　　须菩提。忍辱波罗蜜。如来说非忍辱波罗蜜。

　　【疏】断疑之文二。初明超忍以断疑。二。初明忍体。

　　【记】忍体经意云。忍辱波罗蜜者。胜义谛中。则无此相。故云非忍辱等。

　　【记】断疑意者。若如汝言。受持此经。及菩萨行苦行。便同舍身。俱成苦果者。此义不然。以前舍身。不达无相。即成苦果。持说此法菩萨苦行。达无我人。知忍无忍。彼岸非岸。直造本源。岂成苦果。故云忍辱非名辱等。

　　【疏】忍到彼岸。已离苦相。况彼岸非岸。谁苦谁忍。

　　【记】忍到等者。然此以超忍为体。须知本末五重。然后披疏。则明见其理。五重者。一是本源之心。非动非静。二不忍。谓以怨报怨。三忍。虽不加报。未能忘怀。即未至彼岸忍。四心情绝虑。寂然不动。即至彼岸忍。五非动非静。即超彼岸忍。为治动心。且居静境。动既非实。静岂为真。若准五门。方为究竟。与其第一。更无二源。体相常然。竟无改易。

　　○今言忍辱波罗蜜。即第四门非忍辱波罗蜜。即第五门。

　　○离苦相者。已越第三。彼岸非岸。兼超第四。尚逾静境岂有动心。初后两端。正当忍体。

　　△二明忍相二。初引一生证极苦忍。二引多生证相续忍。初一生证极苦忍二。初正明。二反显。

　　【疏】二明忍相。二。初引一生证极苦忍。二。初正明。

　　△初正明二。初征。二释。

　　初征。

　　何以故。

　　【记】正明经。征意云。以何义故。能行此忍。

　　△二释。

　　须菩提。如我昔为歌利王割截身体。我于尔时。无我相。无人相。无众生相。无寿者相。

　　【记】释意云。以无我等相故也。

　　【疏】歌利。此云极恶。佛昔作仙。山中修道。王猎疲寝。妃共礼仙。王问得四果。皆答不得。王怒割截。天怒雨石。王惧而忏悔。仙证本无瞋。王乃免害。

　　【记】歌利王等。准涅槃经说。我念往昔。生南天竺。富单那城。婆罗门家。是时有王。名迦罗富。其性暴恶。憍慢自在。我于尔时。为众生故。在彼城外。寂然禅思。尔时彼王。春木华敷。与其眷属。宫人彩女。出城游观。在林树下。五欲自娱。其诸彩女。舍王游戏。遂至我所。我时为欲断彼贪故。而为说法。时王见我。便生恶心。而问我言。汝今已得阿罗汉果耶。我言不得。复言。或得不还果耶。我言不得。复言。汝既年少。未得如是二果。则为具有贪欲烦恼。云何恣情观我女人。我即答言。大王当知。我今虽未断贪欲结。然其内心。实无贪着。王言痴人。世有仙人。服气食果。见色尚贪。况汝盛年。未断贪欲。云何见色而当不着。我言大王。见色不贪。实不由于服气食果。皆由系念无常不净。王言。若有轻他而生诽谤。云何得名修持净戒。我言大王。若有妒心。则为诽谤。我无妒心。云何言谤。王言大士。云何名戒。我言忍名为戒。王言。若忍是戒。当截汝耳。若能忍者。知汝持戒。即截我耳。时我被截。容愿不变。时王群臣。见是事已。即谏王言。如是大士。不应加害。王告诸臣。汝等云何知是大士。诸臣答言。见受苦时。容颜不变。王复诘言。我当更试。知变不变。即劓其鼻。刖其手足。尔时菩萨。已于无量无边世中修习慈悲。慜苦众生。时四天王。心怀瞋忿。雨砂砾石。王见事已心大怖畏。复至我所。长跪而言。惟愿哀愍。听我忏悔。我言大王。我心无瞋。亦如无贪。王言大德。云何得知。我即立誓。我若真实无瞋恨者。令我此身。平复如故。发是愿已。身即平复。

　　○今疏言问得四果者。盖通相而言也。

　　【疏】论云。不但无苦。而乃有乐。以慈悲故。

　　【记】论云下。义如后释。

　　【疏】二反显。

　　△二反显二。初征。二释。

　　初征。

　　何以故。

　　【记】反显经。征意云。以何义故。得知无我等相。

　　△二释。

　　我于往昔节节支解时。若有我相人相众生相寿者相。应生嗔恨。

　　【记】释意云。若有我相。应生嗔恨。既不嗔恨。则无我相。如昔立誓。若实无瞋。身即平复。以无瞋故。则知无我。以无我故。方成真实忍波罗蜜。

　　○支。离也。

　　△二引多生证相续忍。

　　【疏】二。引多生证相续忍。

　　须菩提。又念过去。于五百世。作忍辱仙人。于尔所世。无我相。无人相。无众生相。无寿者相。

　　【记】相续忍经意云。恐人将谓只是一度能为此忍。故说过去已五百生。或恐人言。无我能忍。应可暂时。若使频为。必不能尔。故说多生悉皆如是。或恐人言。有何所因。无我能忍。故说多生忍之熟故。含三意故。有是言也。

　　【疏】累苦故忍熟而乐。但与正定慈悲相应。

　　【记】累苦故者。本疑累苦难忍。却由累苦能忍。斯则翻前三意中后二意也。

　　○而乐者。然有四意故乐。一为忍熟故乐。如役力之人。久得其志也。二为正定故乐。常踞大定。寂灭不动故。三为愍他故乐。如孩子杖父。父即乐生。四为自利故乐。以将此幻形。易得坚质。具兹四意。故言乐也。疏文但有前三。

　　【疏】故偈。云离我及恚相。实无有苦恼。共乐有慈悲。如是苦行果。

　　【记】故偈云下。引证。

　　○如是苦行果者。对破疑情也。谓因苦果还苦。因乐果还乐。故不同也。如陶金作器。器还是金。和土脱墼。墼还是土。前征云何此法不成苦果。今此结云。如是苦行。故不成苦果也。

　　△二劝离相以安忍(疏)二。初引论叙意。二分文正释。

　　初引论叙意。

　　【疏】二。劝离相以安忍。论云。若有菩萨。不离我相。见苦行苦。欲舍菩提心。故劝离相。无著云。为对治不忍因缘有三种苦。谓流转苦。众生相违苦。乏受用苦。

　　【记】二劝离相中。疏二。一引论叙意。

　　○论云下。出劝之由也。谓不能安忍。欲舍菩提心。由见苦故。见苦是苦者。由不离我相故。若离我相。则不见苦。自然成忍。不舍菩提。故今劝之。令离相也。夫菩提心者。谓上求下化。二利不息。既若见苦为苦。即不能忘身舍命。出生入死。是故便舍大菩提心。如舍利弗。本发大心。行菩萨行。至六住。被乞眼睛。便生瞋忿。不成忍行。舍大归小。盖由我相也。

　　○三种苦者。前二即次文。后一即当第十疑中心住于法行布施等是也。意明住相行施。堕有漏中。受用欲乐。疲乏生苦也。亦可有漏有限。有限故乏受用。乏受用故生于苦也。然今依天亲科经。故不收入此段。前二文理相似。故全用之。

　　△二分文正释(经)二。初总标。二别显【疏】文二。初总标。

　　△初总标。

　　是故须菩提菩萨应离一切相。发阿耨多罗三藐三菩提心。

　　【记】总标经意云。以是无我相等得成忍行故。彼诸菩萨。应须离相发菩提心。

　　【疏】若离相发心。虽逢大苦。即能不舍。

　　【记】若离等者。住相既舍菩提。不住即成大忍。菩提之心。自然久固。何舍之有也。

　　【疏】无著云。离一切相者。为离如是三苦相也。

　　【记】无著下。可知。

　　△二别显二。初对治不忍流转苦。二对治不忍相违苦。

　　【疏】二别显。二。初对治不忍流转苦。

　　△初对治不忍流转苦。

　　不应住色生心。不应住声香味触法生心。应生无所住心。若心有住。则为非住。是故佛说。菩萨心不应住色布施。

　　【记】流转苦经意云。不应住于色等六境。生于妄心。应生无住菩提之心。若心有住色等境界。则为非住菩提也。

　　○以是义故。佛于正答问之中。说菩萨心不应住于色等布施。

　　○菩萨之行。处处皆同。故引前文以证于后也。

　　【疏】初正明。流是集谛。转是苦谛。无著云。若着色等。则于流转苦中疲乏故。菩提心不生。

　　【记】流是下。解科文。此即四谛之中前二世间因果也。大云解云。集招苦果。故说为流。生死不停。故名为转。斯则袭习纶轮之义也。

　　○着色等者。着色等。即疲乏菩提心不生。不着色等。即不疲乏。菩提心生矣。

　　【疏】后引证。引前说无住施具含六度。证此文矣。

　　【记】引前等者。是上修行文中也。已如前说。

　　△二对治不忍相违苦(疏)二。初科。二释。

　　初科【疏】二。对治不忍相违苦。

　　△二释二。初正释。二指配。初正释二。初引无著显意。二约天亲释文。

　　初引无著显意。

　　须菩提。菩萨为利益一切众生。应如是布施。如来说一切诸相即是非相。又说一切众生。则非众生。

　　【记】相违苦经意云。菩萨行行。本为利益众生。故使离相行于布施。若能离相。则众生相违时。不生疲乏也。

　　○况我法二相。如来说为非相耶。以皆本无故须离矣。若其本有。何用离之。劝离之旨。方兹着矣。

　　【疏】无著云。既为众生行施。云何于彼生瞋。由不能无众生想故。众生相违时。即生疲乏。故显示人无我。法无我。

　　【疏】疏文内。引无著显意。

　　○既为等者。盖不合为而为之也。如人边客本为供承。见有所须。反生凌辱。于理如何。

　　○由不能下。出瞋之所以也。

　　○故显下。出经意也。但无此二。心必相应。

　　△二约天亲释文。

　　【疏】论云。诸相者。众生相也。非相者。无我也。阴中见我。是众生相。

　　【记】论云下。二约天亲释文。

　　○众生相者。以魏经云一切众生相故。

　　○阴中等者。今于阴中。不见有我。故云非相也。

　　【疏】一切众生者。五阴法也。非众生者。阴空故。法无我也。

　　【记】五阴法者。以彼众生。皆用五阴之所成故。

　　○阴空等者。以无能成之五阴。故云法无我也。

　　【记】然此人法二相。本自空无。众生不知。妄执为有。今所说者。意令知而离之也。

　　【记】又此我法经文。文与意反。文即先法后人。意则先人后法。魏经之内。文句昭然。故今疏中。顺意释也。

　　△二指配。

　　【疏】乏受用苦配在后段。

　　△九断能证无体非因疑(疏)二。初标章叙疑。二依经断疑。初标章叙疑二。初标章。二叙疑。

　　初标章。

　　【疏】九断能证无体非因疑。

　　【记】第九疏。初标章。

　　△二叙疑。

　　【疏】论云。于证果中无道。云何彼于果为能作因。

　　【记】于证下。述疑意。兼指疑起处也。

　　○此从前第三第七中来。以彼较量内外财施。不及持经。以此得菩提故。遂起疑云。若然者。且言说是因。因即是道。以此证果。理则不成。何者。以果是无为。无为有体。因是有为。有为无体。无体之道。不到果中。云何说此而为因耶。

　　△二依经断疑(经)二。初断疑。二离执。初断疑(疏)二。初略消经意。二广释五语。

　　初略消经意。

　　须菩提。如来是真语者。实语者。如语者。不诳语者。不异语者。

　　【疏】断疑之文二。初断疑。

　　【记】断疑经意云。如来之言。真实无异。皆如其事。不诳众生。持说必趣菩提。汝等云何不信。

　　○又以如来说于真实等。故名如来为真实语者。由是者字皆属如来。

　　【疏】佛所有说。皆如其事。今说证果。何疑不然。

　　【记】疏文。初略消经意。

　　○佛所下。通说断疑之意。

　　○皆如其事者。即下四语所说之事。

　　○今说等者。以彼况此也。意云彼既无谬。此岂不然。

　　△二广释五语。

　　【疏】真语者。说佛身大菩提法也。是真智故。

　　【记】真语下。二广释五语。

　　○佛身。即真身也。以法报合论。理智无二故。若欲分文别指。则佛身是报。大菩提法为法也。

　　○是真智者。以菩提是觉。觉即智故。论云。依此法身。说名本觉。法报合说。同名真身。如来说此真智之法。乃名如来为真语者。此则以所说名能说也。余皆例此。

　　【疏】实语者。说小乘四谛。谛是实义。

　　【记】谛实等义。已如前说。

　　【疏】如语者。说大乘法有真如。小乘无也。

　　【记】如语等者。小乘虽有生空之理。非实真如。以是偏真。未彻源故。大乘之内。具显三空。空病亦空。是究竟真如法也。

　　【疏】不异语者。说三世授记等事。更无参差。

　　【记】不异者。与三乘弟子授记。劫数久远。名号寿量国土等事。一一不异故也。

　　【疏】佛将此四语。不诳众生。是故秦译。加不诳语。

　　【记】佛将等者。谓本来只有四语。秦什译时。加此一语。欲以统收四语。发明佛意。用之断疑也。

　　○应可一一举而问之。以显不诳之义。且如佛说大菩提法为真智时。为真不真耶。则对曰真。当知如来是真语者。斯则不诳之义明矣。他皆例此。

　　【记】说此四事。既不诳人。今说此经。受持得菩提果。岂成诳耶。云何不信。

　　【记】虽此言说有为无体之因。能证离言无为有体之果。故偈云。果虽不住道。而道能为因。以诸佛实语。彼智有四种。亦如净名云。文字性离。即是解脱。无离文字说解脱也。

　　△二离执。

　　须菩提。如来所得法。此法无实无虚。

　　【疏】二。离执。

　　【记】离执经意者。前虽以言遣疑。又恐随言生执。闻说依言得菩提。便谓言中有菩提。及闻言中无菩提。便谓毕竟无菩提。不达言空而法实。故作斯执。今则遣之。故云如来所得等也。

　　【疏】无实者。如言说。性非有故。

　　【记】如言等者。为言说缘生。本无自性。言中菩提。亦同言说。何以故。有名无实故。如言于火。但有火名。名言二法。皆无体性。故云如言等也。

　　【疏】无虚者。不如言说。自性有故。

　　【记】不如等者。不似言说也。谓言说毕竟无体。菩提之法。即不无也。但以不在言中。不无离言之法。如言中之火虽无。不无离言之火。

　　【记】由是。言中虽无火。不妨因言而得火。言中虽无菩提。不妨因言而得菩提。以依言进修。必证果故。

　　○若然者则不应言中执有。离言执无。达此有无。方云离执。故偈云。顺彼实智说。不实亦不虚。如闻声取证。对治如是说。

　　△十断如遍有得无得疑(疏)二。初标章叙疑。二依经断疑。初标章叙疑四。初标章。二指疑起处。三立理。四结成疑。

　　初标章。

　　【疏】十。断如遍有得无得疑。

　　【记】第十疏。初标章。

　　△二指疑起处。

　　【疏】论云。若圣人以无为真如法得名。

　　【记】若圣下。指疑起处。此从第三中来。

　　○准彼。但云无为。不言真如。今所言者。拣余无为故。

　　○所以拣者。欲显所疑。要成遍义。余无为法。有不遍故。

　　△三立理。

　　【疏】彼真如。一切时处恒有。

　　【记】彼真如下。立理也。

　　○如华严云。法性遍在一切处。一切众生及国土。三世悉在无有余。亦无形相而可得。斯则处及尘尘。时该念念故也。

　　△四结成疑。

　　【疏】何故有得者。有不得。

　　【记】何故下。结成疑。

　　○既遍时处。即合皆得。何故有得不得耶。

　　△二依经断疑(经)二。初举喻断疑。二赞经功德初举喻断疑。

　　须菩提。若菩萨。心住于法。而行布施。如人入闇。则无所见。若菩萨心不住法。而行布施。如人有目。日光明照。见种种色。

　　【疏】断疑之文二。初举喻断疑。

　　【记】断疑经意云。若住法行施。则不得真如。如入暗中。一无所见。若无住行施。则得真如。如太阳升天。何所不瞩。

　　○真如虽遍。得失在人。义理昭然。竟何所惑。

　　【疏】论云。无智住法。心不清净。故不得。有智不住法心清净。故得。

　　【记】无智等者。谓无般若观照之智。由无智故。即执着色等六尘。及空有等一切法也。以住是执着之义。故云住法心不净者。由执着故。为尘所染。正智不生。不证真理。故云不得。得即证也。

　　○有智等者。反前可见。

　　【疏】有目者。如得对治法。日光者。如所治闇尽。能治现前。空喻真如。色喻性上万德。

　　【记】对治等者。以经中具有法喻。疏中配释。影略难明。今要预说。然会疏文。

　　【记】谓喻中有五。一空。二色。三暗。四日。五目。

　　○法中有四。一真如。二性德。三烦恼。四智。

　　○法四喻五。数不齐者。以空喻真如。色喻性德。暗喻烦恼。日目二事同喻一智。所以然者。以日目二事。各有一能。智慧之中。具有二义。日能破暗。如智断惑。目能见空。如智证理。既目无破暗之义。日无见空之能。约义分之。但有四对法喻。

　　【记】喻中意者。且如虚空。无所不遍。一切色法。亦满世间。百千万人。悉在其内。日光未出。六合瞑然。虽在空。而不见空。虽对色。而不见色。

　　○苟或日出。昏暗尽除。眼目开明。空色皆见。匪但空无边际。身在其中。反思暗瞑之时。不曾暂出。

　　【记】法中亦尔。谓真如之理。周遍十方。性上功德亦遍一切。众生无量。悉在其中。以智慧未生。唯是痴暗。虽在真内。何曾见真。虽有性德。不见性德。

　　○苟或智慧明发。惑暗尽除。真性廓周。自然明见。匪但性无边际。身在性中。反思迷暗之时。不曾暂离。

　　【记】故肇公云。道远乎哉。触事而真。圣远乎哉。体之则神。

　　○弥勒颂云。时及处实有。而不得真如。无智以住法。余者有智得。

　　【记】对治法者。即智慧也。以日目二种。同喻此故。谓日是能治。暗是所治。所治之暗既尽。能治日光现前。即能见其色等。法中惑智。例此言也。

　　○故偈云。暗如愚无智。明者如有智。对法及对治。得灭法如是。

　　△二赞经功德二。初总标二别显。

　　【记】赞德者。以显得真如为由心净。心净由不住法。不住法缘有智。有智盖由闻经。当知此经。有其胜德。故须赞叹。以示将来。

　　○胜德之相。即下十段。

　　△初总标。

　　须菩提。当来之世。若有善男子。善女人。能于此经。受持读诵。则为如来。以佛智慧。悉知是人。悉见是人。皆得成就无量无边功德。

　　【疏】二赞经功德。二。初总标。

　　【记】总标经意。如文可知。

　　○所言以佛智慧知功德者。意言除佛世尊。余无知者。盖显功德之殊胜也。

　　【疏】无著云。读诵者。此说受持因故。为欲受故读。为欲持故诵。

　　【记】受持因者。标也。

　　○为欲下。释。

　　○欲受其文故先读。欲持其义故先诵。是故受持。皆由读诵。故分因果也。

　　【疏】论云。受持修行。依总持法故。读诵修行。依闻慧广故。

　　【记】受持等者。谓依总持法。而受持修行。若文若义。总能领纳。方曰受持。此则思慧也。

　　○读诵等者。谓依闻慧广故。读诵修行。若无所闻。凭何读诵。此闻慧也。论云。广多读习。亦名闻慧。

　　○然皆言修行者。盖通相说也。非是三慧中修慧。以修慧与理相应。唯局无漏。出于读等四法之表。故不配之。但约闻思二慧。共所成就。故疏次云。是则从他闻法等。

　　【疏】是则从他闻法。内自思惟。为得修行智也。故偈云。修从他及内。

　　【记】故偈下。引证。

　　○从他。即闻慧也。及内。即思慧也。

　　△二别显十。初舍命不如。二余乘不测。三依大心说。四具德能传。五乐小不堪。六所在如塔。七转罪为佛。八超事多尊。九具闻则疑。十总结幽邃。初舍命不如二。初舍命福。二信经福。

　　初舍命福。

　　须菩提。若有善男子。善女人。初日分。以恒河沙等身布施。中日分复以恒河沙等身布施。后日分。亦以恒河沙等身布施。如是无量百千万亿劫。以身布施。

　　【疏】二别显。十。初舍命不如。二。初舍命福。

　　【记】舍命福。经意可知。

　　【疏】偈云。以事及时大。福中胜福德。

　　【记】以事等者。以前来已说命施。此中复说者。盖时事俱胜故。时即布施之时。事即布施之事。前但一度。施一河沙身命。时事皆小。今则无量劫中。日复三度。以河沙身命布施。时事皆大。是舍命福中胜福德也。

　　△二信经福。

　　若复有人。闻此经典。信心不逆。其福胜彼。何况书写受持读诵为人解说。

　　【疏】二信经福。

　　【记】信经福。经意亦可知。

　　○不逆者。是不谤义也。魏经如此。

　　【疏】信经劣于持说。多命胜于前喻。

　　【记】信经者。谓能所较量之中。皆有胜劣。能中。一河沙数为劣。三时多劫为胜。所中。信经为劣。持说为胜。前则以劣况胜。此则以胜况劣。前浅后深。天地之远矣。

　　△二余乘不测。

　　须菩提。以要言之。是经有不可思议不可称量无边功德。

　　【疏】二。余乘不测。

　　【记】余不测经意云。若具足赞叹。终不可穷。以实言之。有无边功德等也。

　　【疏】偈云。非余者境界。

　　【记】非余等者。非二乘菩萨能尽知也。故前云。以佛智慧而悉知故。又下文云当知是经义不可思议。果报亦不可思议。佛尚如此。余岂能知。

　　【疏】无著云。不可思议者。唯自觉故。不可称量者。无有等及胜故。

　　【记】自觉者。谓以心思口议。但及名相之境。此非名相。故不可思议。惟证相应故也。

　　○等及胜者两意。一则无有等此胜功德故。二则无有胜于此故。无有等于此故。故心经云。是无上咒。是无等等咒。及即等义。故不别标也。

　　△三依大心说。

　　如来为发大乘者说。为发最上乘者说。

　　【疏】三依大心说。

　　【记】大心说经意云。以非余者所知故。故为最上者说。

　　【疏】最上者。一佛乘也。

　　【记】一佛乘者。经中初标大乘。名恐滥于权教。故复拣云。最上乘者。今疏中出最上乘体。故云一佛乘也。体当本觉。故名为佛。非二非三。故名一乘。故魏经云。为住第一大乘众生说。即当善吉所为机。发无上菩提心者。

　　△四具德能传。

　　若有人能受持读诵。广为人说。如来悉知是人。悉见是人。皆得成就不可量不可称无有边不可思议功德。如是人等。则为荷担如来阿耨多罗三藐三菩提。

　　【疏】四。具德能传。

　　【记】能传经意云。若能宣说受持。此则修行二利。能令佛种不断。则名荷担菩提。

　　【疏】成就等者。偈云。满足无上界。

　　【记】满足无上界者。满足即成就义。界即因义。意明不可量等功德。与无上菩提为因故也。

　　【疏】荷担者。无著云。肩负菩提重担故。

　　【记】荷担等者。在肩曰担。背负曰荷。今明行菩萨行。即是荷担。谓以大悲下化。以大智上求。以大愿双运。安于精进肩上。从烦恼生死中出。念念不住。直至菩提真性自他一时解脱。方舍此担。法炬经中。具有此说。今经云受持读诵。即自利。广为人说。即利他。既若二利兼行。必以大愿为体。由是能令佛种不断。故名荷担菩提。

　　△五乐小不堪。

　　何以故。须菩提。若乐小法者。着我见人见众生见寿者见。则于此经不能听受读诵为人解说。

　　【疏】五。乐小不堪。

　　【记】乐小经。征意云。云何唯为大乘者说。何故持说名为荷担菩提。

　　○释意云。以乐小者。着我等见不能持说。故知能持能说。是最上乘荷担菩提之者。

　　【记】问。何者名为小法。谁为乐小之人。答。四谛缘生名为小法。声闻缘觉。即是乐小之人滞情于中。乃名为乐。彼有法执。此显三空。是其非处。故不能持说。故魏经云。若有我人等见。于此法门能受持者。无有是处。当知若能持说。即是乐大法者。不着我人等见也。

　　○问声闻缘觉。已达我空。云何经中而言着我。答。以我人等见。是心心所法。着之即是法执。故指缘觉声闻也。

　　○或可乐小法者。即是声闻缘觉。着我见者。即是一切凡夫。

　　△六所在如塔。

　　须菩提。在在处处。若有此经。一切世间天人阿修罗。所应供养。当知此处。则为是塔。皆应恭敬作礼围绕以诸华香而散其处。

　　【疏】六。所在如塔。

　　【记】如塔经意云。经显法身。依法则有报化。三身既存。塔庙斯在。是故此处。劝应供养。

　　【记】准纂灵记说。隋朝。益州新繁县王者村。有书生姓苟。未详其名。于彼村东空中。四面书之。村人谓曰。书者何也。曰。我书金刚般若经。曰。何用焉。曰。与诸天读之。时人见闻。若存若亡。彼属霖雨。流水霶霈。唯此地方丈余间。如堂阁下。竟无沾湿。于是牧童。每就避雨。时人虽在。莫知所由。至武德初。有西僧至。神貌颇异。于此作礼。村人谓曰。前无殿塔。为何礼也。曰。君是乡人耶。曰。然。僧曰。君大无识。此有金刚般若经。诸天置盖其上。不绝供养。云何污践使其然乎。村人乃省苟生写经之处。自此遂甃甓严栏护之。不令污践。苟至斋日。每常供养。瞻礼者。往往有闻天乐之声。迄今其处。雨不能湿。

　　○且空书无迹。尚乃如斯。况纸素分明。而不能尔。

　　△七转罪为佛。

　　复次。须菩提。善男子。善女人。受持读诵此经。若为人轻贱。是人先世罪业。应堕恶道。以今世人轻贱故。先世罪业则为消灭。当得阿耨多罗三藐三菩提。

　　【疏】七。转罪为佛。

　　【记】转罪经意云。如过去造极恶。合来世堕三途者。苟遇此经。受持读诵。功力既着。能消极恶。遂以现遭轻贱之事。更不堕于恶道。即是转重业。令轻受也。

　　○持经无我等相。即烦恼障尽。极恶消灭即业障尽。不堕即报障尽。三障既灭。三德必圆。故云当得菩提也。

　　【疏】轻贱者。总包于中或打或骂。故隋译云。轻贱甚轻贱。无著云。此毁辱事。有无量门。故复云甚轻贱。

　　【记】总包等者。以打骂等事。皆名轻贱故。

　　○随译下。引证。

　　○无著下。轻释。无量者。以身口意三。所为之事。但不饶益皆属轻贱也。故云无量。

　　【疏】当得菩提者。罪灭故。

　　【记】罪灭者。罪障既尽。渐渐修行。因圆果满。自然为佛。

　　○经言当得。意显后时。非谓现世。得成佛果。

　　【记】余转灭等义。已于悬谈五因中说竟。

　　△八超事多尊(疏)二。初总叙意。二别科释。

　　初总叙意。

　　【记】八超事多尊。论云。示现速证菩提法故。

　　【记】第八经。疏二。初总叙意。

　　○速证等者。意明持说此经。速证菩提之法。所以超过如来事多世尊之福。故偈云。福不至菩提。二能至菩提也。

　　△二别科释(经)二。初供佛多中全具福。二持经多中少分福。初供佛多中全具福。

　　须菩提。我念过去。无量阿僧祗劫。于然灯佛前。得值八百四千万亿那由他诸佛。悉皆供养承事。无空过者。

　　【疏】文二。初供佛多中全具福。

　　【记】二。别科释。经二。初中。全具福经意。可见。

　　○然灯前者。以释迦因地修行。经三无数劫。第一劫满。遇宝髻如来。第二劫满遇然灯如来。第三劫满。遇胜观如来。今云然灯前者。即第二劫中也。

　　【疏】那由他者。十亿为洛叉。十洛义为俱胝。十俱胝为那由他。

　　【记】那由他者。第九数。数当万万。

　　△二持经多中少分福。

　　若复有人。于后末世。能受持读诵此经。所得功德。于我所供养诸佛功德。百分不及一。千万亿分。乃至算数譬喻。所不能及。

　　【疏】二。持经多中少分福。

　　【记】少分福经意。对前比量。可解。

　　○然所不及者。有二义。一彼得福德。此得菩提故。二彼有我相。此无我相故。故前云此人无我人相等也。

　　△九具闻则疑。

　　须菩提。若善男子。善女人。于后末世。有受持读诵此经。所得功德。我若具说者。或有人闻。心则狂乱。狐疑不信。

　　【疏】九。具闻则疑。

　　【记】则疑经意云。前虽较量。亦未具说。若具说者。人必狐疑。

　　○孤者。狡。兽也。以多疑故。故云狐疑。述征记云。风劲。河冰始合。要须狐行。以此物善听。听冰下水。无流声。即过也。

　　○魏经即但云疑惑。

　　△十总结幽邃。

　　须菩提。当知是经义不可思议。果报亦不可思议。

　　【疏】十。总结幽䆳。

　　【记】幽䆳经意云。较量不及。佛不具说者。以此经义。及持者果报。皆不可心思言议故也。

　　【疏】无著云。此显示彼福体及果体。不可测量故。

　　【记】福体者。经义也。为福所依故。

　　○果体者。佛菩提也。

　　○测量。即思议也。

　　○以福田佛果。皆无相故。

　　【记】然科云总结幽邃。准疏所判。但局第十疑中。今若详之。兼该三七之二。以始自第三。乃至第十。逦迤次第。五度较量。谓外财两度。内财两度。佛因一度。且第一。以一三千界七宝布施。较量不及持说。第二。以无量三千界宝施。较量不及。第三。以一河沙数身命布施。较量不及。第四。以无量河沙数身命布施。较量不及。第五。以如来因地供养诸佛功德。较量不及。至此第五。是较量之极。更无譬喻可以比况。故云。乃至算数譬喻。所不能及。苟或具说。人必生疑。故复云。我若具说者。或有人闻。心则狂乱。狐疑不信。自此之后。赞较都绝。所以望前数段。故总结云。当如是经义。不可思议等也。

　　○问。此至经末。犹有数处较量。云何辄言无较量耶。答。余所较量。但是别意。以之断疑。实非前说五重次第也。由是随时略举一三千界宝。或须弥聚宝。或阿僧祗界宝。以为较量。若不然者。岂得胜义之后。却举劣福为次第耶。

　　金刚经疏记科会卷第七
卍新纂续藏经第 25 册 No. 0491 金刚经疏记科会


　　金刚经疏记科会卷第八

　　唐　圭峰大师　疏

　　宋　长水大师　记

　　后学古杭云栖寺大瑸科会

　　△十一断住修降伏是我疑(疏)二。初标章叙疑。二依经断疑。初标章叙疑四。初标章。二指疑起处。三结成疑。四叙别义。

　　初标章。

　　【疏】十一。断住修降伏是我疑。

　　【记】第十一疏。初标章。

　　△二指疑起处。

　　【疏】佛教我住修降伏。兼不住前十种疑执过患。

　　【记】佛教下。指疑起处。

　　○住修下。即正答三问。及次前十段也。

　　△三结成疑。

　　【疏】若无我者。谁人受教。谁人住修。谁人如此离过。云云。

　　【记】若无下。结成疑。

　　○既教我住修离过。岂是无我无人。若言无我谁住修离过耶。

　　△四叙别义二。初正叙。二引证。

　　初正叙。

　　【疏】亦云。除微细执故。

　　【记】亦云下。叙别义。

　　○除细执者。即是第二疑中未除之者。故今举之。令其除断。

　　【记】问。执与疑何别耶。答。执则坚着。疑乃不决。

　　○若据论意。正是除执。不言断疑。

　　○今疏云断疑者。若言除执。文势孤起。血脉不贯。故依诸疏。以立此疑。

　　△二引证。

　　【疏】偈云。于内心修行。存我为菩萨。此即障于心。违于不住道。

　　【记】偈云下。引证除执。

　　○道之与心。盖是一法。但以心本无我而执我。道本不住而成住。故立障心违道也。

　　【记】然此疑执之文。若详经义别分。则从尔时须菩提至即非菩萨。是断疑。后之一段。是除执也。故论中释已。偏指后文。

　　△二依经断疑(经)二。初问。二答。

　　初问。

　　尔时须菩提白佛言。世尊。善男子。善女人。发阿耨多罗三藐三菩提心。云何应住。云何降伏其心。

　　【疏】断疑之文二。初问。

　　【记】问经。文虽似前。问意全别。

　　○意云。若人发心。则无有我。是谁降伏其心。

　　○反覆如上所说。

　　△二答三。初若名菩萨必无我。二若有我相非菩萨。三能所俱寂是菩提。

　　初若名菩萨必无我。

　　佛告须菩提。若善男子。善女人。发阿耨多罗三藐三菩提心者。当生如是心。我应灭度一切众生。灭度一切众生已。而无有一众生实灭度者。

　　【疏】二答。三。初若名菩萨必无我。

　　【记】必无我经意云。若人发菩提心已。当生度尽一切众生之心。然不得起有众生可度之念。亦不可起我能度之念。念既不起即无我。无我即名菩萨也。

　　△二若有我相非菩萨。

　　何以故。若菩萨有我相人相众生相寿者相。则非菩萨。

　　【疏】二。若有我相非菩萨。

　　【记】非菩萨经。征意云。以何义故。度众生。令不起众生之念耶。

　　○释意云。若有我相众生相等。非菩萨故。

　　○前约所度之境。此约能度之心。心境合论。通名为我。既前后互举。则显能所皆无也。

　　△三能所俱寂是菩提。

　　所以者何。须菩提实无有法。发阿耨多罗三藐三菩提心者。

　　【疏】三。能所俱寂是菩提。

　　【记】俱寂经。征意云。前无所化之境。次无能化之心。所以要无能所者。何谓也。

　　○释意云。以能所俱寂。方是菩萨故。

　　○法之一字。能所俱摄。

　　△十二断佛因是有菩萨疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】十二断佛因是有菩萨疑。

　　【记】第十二疏。初标章。

　　△二指疑起处。

　　【疏】论云。若无菩萨。

　　【记】若无菩萨者。指疑起处。即从次前文中来也。

　　○以前云无发心者。发心者即是菩萨故。

　　△三结成疑。

　　【疏】云何释迦如来。于然灯佛所。行菩萨行。

　　【记】云何下。结成疑也。

　　○然灯。即是释迦因地第二劫满所遇之佛。

　　○既于彼处行菩萨行。云何乃言无发心者。

　　△二依经断疑(经)四。初举疑处。二断疑念。三印决定。四反覆释。

　　初举疑处。

　　须菩提。于意云何。如来于然灯佛所。有法得阿耨多罗三藐三菩提不。

　　【疏】断疑之文四。初举疑处。

　　【记】举疑处经意云。汝意之中。颇谓我于然灯佛所。得菩提不。若得菩提。何成菩萨。

　　○是彼疑处。故举问之。

　　【疏】降怨王。请然灯佛入城。城中长幼尽迎。路泥善慧布发。佛与授记。故举此问。

　　【记】降怨下。叙其本事。

　　○准本行经说。昔有大城。名为莲华。城中有王。名曰降怨。有一婆罗门。名曰日主。为王所重。分与半国。封授为王。别为王城。名为埏主。日主夫人。名为月上。然灯菩萨。降神右胁。出家成道。时降怨王。将欲迎请。遂敕城内外。十二由旬。禁断诸华。不令私卖。王皆自买。以供如来。彼国雪山南面。有一梵志。名曰珍宝。有五百弟子。中有一弟子。名之云童。或名善慧。于彼众中。而为上首。所有仙法。皆学已了。辞师还家。师曰。汝今将归。须以清净伞盖革屣金杖。乃至金钱五百。报我之恩。云童曰。我今并无此物。但放我去。得即送来。师即放之。云童因赴无遮之会。得五百金钱。便欲送还师处。因至莲华城内。见城严丽。即问于人。乃知然灯如来欲至。遂将三百金钱。于一婢子处。买得五枝优钵罗华。兼彼女子寄华两枝。共为供养。时佛入城。即以此华。散佛顶上。以愿力故。成于华盖。随佛行住。佛神力故。化一方泥。善慧见之。布发而掩。复作是念。愿得如来踏我身过。若不蒙记莂。我终不起。如来即至。履之而过。上诸徒众。皆不令踏。即授其记。作如是言。此摩那婆。于未来世。当得作佛号释迦牟尼。十号具足。如我无异。

　　○今善吉意云。既若买华供佛。布发掩泥。即是菩萨。若此非菩萨者。则孰为菩萨欤。

　　△二断疑念。

　　不也。世尊。如我解佛所说义。佛于然灯佛所。无有法得阿耨多罗三藐三菩提。

　　【疏】二。断疑念。

　　【记】断疑念经答意云。我意不谓如来得菩提也。

　　○我已解佛所说之义。于彼佛所。无有一法得为菩提。

　　【疏】善慧彼时。都无所得。离诸分别。由无法故得记。若有法者。是有相心。不顺菩提。佛不与记。

　　【记】彼时者。莲华城中授记之时也。

　　○智与理冥。心与神会。亡所得之法。无能得之心。故云都无等。

　　○由无等者。即指上无得而得。夫菩提之为法也。寂灭无生。不空不有。离一切相。若离能所。则顺菩提。得佛授记。若存能所。心境不亡。则与菩提。极相违逆。如何得记。故净名云。寂灭是菩提。灭诸相故。

　　△三印决定。

　　佛言。如是如是。须菩提。实无有法如来得阿耨多罗三藐三菩提。

　　【疏】三。印决定。

　　【记】印决定经意云。空生之言。称其实理。故云如是。

　　○实无下。如来述成。可知。

　　【疏】论云。我于彼时。所修诸行。无有一法。得阿耨多罗三藐三菩提。

　　【记】我于彼时者。即受记及修行时也。

　　○无有一法得菩提者。此约横竖显之。横则于六度万行之中。行行皆无得义。若布施得菩提。则不要戒忍等。竖则初中后念。念念皆无得义。若初念得。何须念念相续等。如是横竖心行之中。皆无得菩提义也。

　　【疏】功德施论。引佛说云。若见于佛。即见自身。见身清净。见佛清净。见一切智智皆悉清净。是中见清净智亦复清净。是名见佛。我如是见然灯如来。得无生忍。一切智智。明了现前。即得授记。是授记声。不至于耳。亦非余智之所能知。我于此时。亦非惛懵无觉。然无所得。

　　【记】功德施下。未详何经。

　　○若见等者。以自他之相。相待而成。既见于他。必须见自。

　　○见身清净等者。反于前也。清净即是空义。见他既见于自。不见自。则不见他。成既相因而成。泯亦相因而灭。如净名云。如自观身实相。观佛亦然。亦如志公云。以我身空诸法空。千品万类悉皆同。亦同庄子中说。因有而有之。因无而无之也。

　　○见清净智等者。非唯无所见之自他。兼无能见之智用。斯则能所双泯也。圆觉经云。依幻说觉。亦名为幻。既皆是幻。岂得存焉。

　　○然虽能所两忘。不成断灭。以灵源真心。本无能所。妄生能所。即是乖真。能所既除。即合本体。灵然不昧。物我皆如。故华严云。能见及所见。见者悉除遣。不坏于真见。是名真见者。又圆觉云。诸幻尽灭。觉心不动。

　　○是名见佛者。结成见义。如上用心。方得见佛。若生分别。执相违真。则不名见。故华严云。一切法不生。一切法不灭。若能如是解。诸佛常现前。

　　○得无生忍等者。谓以正智。忍可印持无生法故。以一切法。本无生灭。众生迷倒。妄见生灭。苟离妄见。正智即生。契合本体。达一切法。本来无生。名无生忍。例而言之。见一切法无灭。亦名无灭忍。今则举初以摄后也。

　　○一切智智者。是达一切诸法之智。表用非一。故重言耳。有云。依于始觉显得本觉。智中之智。名智智也。

　　○得授记者。准楞严经。记有四种。一未发心时与记。或有流转五道。生于人间。好乐佛法。过百千万亿劫。当发心。过百千万亿劫。行菩萨道。供佛化生。皆若干劫。当得菩提。二适发心与记者。是人久劫种诸善根。好乐大法。有慈悲心。即住不退地。故发心与记。三密记者。有菩萨未得记。而行六度。功德满足。天龙八部。皆作是念。此菩萨。几时当得菩提。劫国弟子众数如何。佛断此疑。即与授记。举众皆知。此菩萨独不知。四无生忍记者。于大众中。显露与记也。今当第四也。谓散华佛顶。布发泥中。依有漏心。得无生智。于大众前。分明记莂也。

　　○声不至耳者。能所俱寂。以离分别心故。心既不起。耳何所闻。

　　○亦非余者。此无分别处。非谓别有一智能知。圆觉云。离远离幻。亦复远离。

　　○亦非惛蒙等者。恐闻都无分别。亦非余智。便谓同于木石。一向顽凝故。圆觉云。诸幻尽灭。觉心不动。

　　○然即此觉心。亦无所得。故颂云。若时于所缘。智都无所得等。此则离沉离掉。了然寂然。妙契本心。竟何所得。善慧彼时。心同此也。

　　△四反覆释。

　　须菩提。若有法如来得阿耨多罗三藐三菩提者。然灯佛则不与我授记。汝于来世。当得作佛。号释迦牟尼。

　　以实无有法得阿耨多罗三藐三菩提。是故然灯佛。与我授记。作是言。汝于来世。当得作佛。号释迦牟尼。

　　【疏】四反覆释。

　　【记】反覆释经。意可知矣。

　　【疏】无著云。若正觉法可说。如彼然灯所说者。我于彼时。便得正觉。然灯则不记言来世当得。

　　【记】若正觉下。释反释也。

　　【疏】以法不可说故。我于彼时。不得正觉。是故记言来世当得。

　　【记】以法不可下。释覆释也。

　　【记】据此。则善慧彼日。但闻其言。言性本空。竟何有得。但约妄惑尽处。真智现前。当此之时。义言得矣。

　　△十三断无因则无佛法疑(疏)二。初科分。二随释。

　　初科分。

　　【疏】十三。断无因则无佛法疑。于中三。

　　【记】第十三疏。二。一科分。

　　○此初二段。皆属前疑。但是于中相蹑曲叙。今以论文别说。故复开之。

　　△二随释三。初断一向无佛疑。二断一向无法疑。三显真佛真法体。初断一向无佛疑(疏)二。初标章叙疑。二依经断疑。初标章叙疑五。初标章。二指疑起处。三结成疑。四蹑结所断之旨。五预指能断之文。

　　初标章。

　　【疏】初。断一向无佛疑。

　　【记】二。初断下。随释。

　　○疏初标章。

　　○无佛疑者。若了虚无之无。无即无咎。执之为无。无则太伤。故成此疑。

　　○后法亦然也。

　　△二指疑起处。

　　【疏】论云。若无菩提。

　　【记】若无菩提者。指疑起处。

　　○此从十二中来。诸疏叙疑。多书菩萨字。便云从第十一中来。然论文之中。但云菩提。方是血脉相次。

　　△三结成疑。

　　【疏】即无诸佛如来。

　　【记】即无下。结成疑也。

　　○意云。果法号曰菩提。证得始名为佛。既菩提不可得。岂有能证人。

　　△四蹑结所断之旨。

　　【疏】有如是谤。谓一向无佛。

　　【记】谤者。即损减过也。若言无佛。是真谤佛也。大论云。宁起有见。不起无见等。

　　△五预指能断之文。

　　【疏】为断此疑。故云如来者即是真如。

　　【记】为断下。预指断疑之文。

　　○然是魏本。彼文云。如来者。即实真如。

　　△二依经断疑(经)二。初显真如是佛故非无。二明佛即菩提故无得。

　　初显真如是佛故非无。

　　何以故。如来者。即诸法如义。

　　【疏】断疑之文二。初显真如是佛故非无。

　　【记】非无经。征意云。若无菩提。则无有佛。以何义故。得有如来。

　　○释意云。若无真如。则无有佛也。以真如是佛故。今真如来有。复何疑焉。

　　【疏】无著云。如清净故。名为如来。犹如真金。

　　【记】无著下。挟来义解。以真如通于凡圣。众生垢染。但名如去。佛位清净。名曰如来。如序中满净义。及第三疑中具足清净义也。

　　○犹如下。喻明也。意显精纯。故名真金。谓众生如全矿。菩萨如金矿相半。佛如纯金也。

　　○然金性本有。炼之则纯。如体本然。修之则净。故圆觉云。譬如销金矿。金非销故有。虽复本来金。终以销成就。一成真金体。不复重为矿。

　　△二明佛即菩提故无得。

　　若有人言。如来得阿耨多罗三藐三菩提。须菩提。实无有法佛得阿耨多罗三藐三菩提。

　　【疏】二明佛即菩提故无得。

　　【记】无得经意者。恐人闻非无如来。便言。既有如来。即有菩提。何者。以得菩提。方名如来故。为破此见故云有人言得。实无得也。无有法。即菩提法也。

　　【疏】先标错解。魏云。若有人言如来得阿耨菩提者。是人不实语。

　　【记】错解者。实不得而谓得故也。

　　○不实语者。即错解也。

　　【疏】后释正见。偈云。菩提彼行等。谓等前菩萨所无得也。

　　【记】等菩萨行者。谓将前菩萨行以等菩提。即指同前来万行之中。皆无得菩提义也。

　　○但空生疑得。故以佛等菩提。佛显无得。故以菩提等行。

　　【疏】无著云。或谓然灯如来所。于法不得正觉。世尊后时。自得正觉。为离此取。故云若人言等。

　　【记】无著下。可解。

　　○夫佛与菩提。义分人法。体无二源。由是唐言总名为觉。既佛即菩提。菩提即佛。岂有得义。应知说菩提树下成正觉时。同彼然灯佛处。亦无所得也。

　　△二断一向无法疑(疏)二。初标章叙疑。二依经断疑。初标章叙疑四。初标章。二指疑起处。三结成疑。四预指能断之文。

　　初标章。

　　【疏】二。断一向无法疑。

　　【记】疏二断下。二。

　　○疏。初标章。

　　△二指疑起处。

　　【疏】论云。有人谤言。若无因行。

　　【记】无因行者。指疑起处。

　　○此从无佛中来。以前将行等菩提明无得义故。

　　△三结成疑。

　　【疏】则如来不得阿耨菩提。

　　【记】则如来下。结成疑也。意云。行即是因。菩提是果。既无因行。何得菩提。

　　○或可约能得所得以成疑也。

　　○前来断疑。则以菩提等行。如今起疑。却以行等菩提。

　　△四预指能断之文。

　　【疏】为断此疑。故云如来所得等。

　　【记】为断下。预指能断之文。

　　△二依经断疑(经)二。初遣执遮疑。二释义断疑初遣执遮疑。

　　须菩提。如来所得阿耨多罗三藐三菩提。于是中无实无虚。

　　【疏】断疑之文二。初遣执遮疑。

　　【记】遮疑经意者。以空生前疑得菩提。是有执。此疑不得菩提。是无执。今则双遣。故云无实无虚。二执既遣。复何疑无耶。故云遮也。

　　【疏】论云。无色等相故。彼即菩提相故。

　　【记】无色等相者。释无实也。即显菩提无色声等相。

　　○然则但无实色等相。而不无于假相。故经但言无实。不言全无也。

　　【记】彼即菩提者。释无虚也。此有三意。

　　○一者。无色等相处。即显无相真理。是菩提相也。

　　○二者。即以色等相为菩提相。由色等无性。便是菩提。如像无体。便是明镜。即色明空。不待灭故。故云彼即菩提相。相即性也。

　　○三者。菩提无相。却以色等为相。以菩提即真如。真如随缘成色等故。论云。无漏无明。皆同真如性相。

　　【疏】无著云。显真如无二故。谓言说故。谓彼正觉不无世间言说故。

　　【记】无著下。标。真如无二者。以虚实是空有断常二边。既言俱无。即显中道也。

　　○谓言下。释无实也。如言菩提。而言中无菩提故。

　　○谓彼下。释无虚也。有两意。一则无离文字说解脱故。二则明菩提不同言说全无性故。

　　○魏经云。不实不妄语。

　　△二释义断疑。

　　是故如来说。一切法。皆是佛法。须菩提。所言一切法者。即非一切法。是故名一切法。

　　【疏】二释义断疑。

　　【记】断疑经意云。以一切法。并以真如为体。一切之言。凡圣收尽。故皆佛法。真如既是佛法。余法岂非佛法耶。如一切像。以镜为体故。故一切像。皆是镜像。

　　○又所言一切法。非定实一切法。是全空一切法。

　　【疏】论云。一切法者。皆真如体。故皆佛法。

　　【记】一切法下。义如上说。

　　【疏】即非者。由色等法即真如故。即非色等法。真如常无色等诸相故。

　　【记】由色等者。谓色等即空。故非色等。如像即镜。故非像等。

　　○斯约诸法即真。显非法。

　　○真如等者。谓空中必无色也。以弥满清净。中不容他故。

　　○此约真中无法。解非法也。

　　○备斯二义。故曰即非。

　　【疏】是名者。即是真如法自性矣。

　　【记】是名下。以彼色等。虽非质阂之一切。乃是即性之一切。今约此义。故曰真如。拣异色等无性。故云自性也。

　　△三显真佛法体。

　　须菩提。譬如人身长大。须菩提言。世尊。如来说人身长大。则为非大身。是名大身。

　　【疏】三显真佛真法体。

　　【记】真佛法经。意以前说佛之与法二皆不无。又佛之与法二皆不异。未知何者是佛法真体而言不无不异耶。故此显有真如是真佛法。以彰不无不异之义也。

　　【疏】偈云。依彼法身佛。故说大身喻。身离一切障。及遍一切境。功德及大体。故即说大身。非身即是身。是故说大身。

　　【记】依彼下两句。标也。

　　○离一切障者。离烦恼所知二障。

　　○遍一切境者。如华严云。法性遍在一切处等。

　　○功德即相大。即大智慧光明遍照法界等。

　　○大体即体大。功德所依也。

　　○故即等者。功德及体皆广大故。

　　○此上解佛大身。

　　○非身下两句。论文自释。

　　【疏】论云。非身者。无有诸相故。大身者。有真如体故。

　　【记】无诸相者。无有为相也。如前三相异体故。

　　○有真如体者。有无为法也。如前离彼是如来。

　　【疏】无著云。摄一切众生大身故。于彼身中安立非自非他故。

　　【记】摄一切等者。据理融摄也。华严云。一切众生及国土。三世悉在无有余。故名大身。

　　○安立等者。真如之理。本非自他。非不自他。为破众生执自他故。故言非自他。形对强言。故云安立。斯则安立真如假名。名曰大身。既摄一切。则无自他也。故起信云。此真如体。亦不可立。以一切法皆同如故。

　　△十四断无人度生严土疑(疏)二。初标章叙疑。二依经断疑。初标章叙疑四。初标章。二指疑起处。三顺他以立理。四结成疑。

　　初标章。

　　【疏】十四。断无人度生严土疑。

　　【记】第十四疏。初标章。

　　△二指疑起处。

　　【疏】论云。若无菩萨者。

　　【记】若无菩萨者。指疑起处。此同第十二。于十一中来。但起则同时。断则次第也。

　　△三顺他以立理。

　　【疏】诸佛亦不成菩提。众生亦不入涅槃。亦无清净佛土。

　　【记】诸佛下。顺他以立理也。既无菩萨。即无此事。

　　○夫佛不成菩提。即是生不入涅槃。但约凡圣。分于因果。故下结疑之处。则合而言之。

　　△四结成疑。

　　【疏】何故诸菩萨。发心欲令众生入涅槃。起心修行清净佛土。

　　【记】何故下。结成疑也。意云。若无菩萨。则度生严土之者。是何人哉。

　　△二依经断疑(经)三。初遮度生念。二遮严土念。三释成菩萨。初遮度生念三。初明失念。二明无人。三引前说。

　　初明失念。

　　须菩提。菩萨亦如是。若作是言。我当灭度无量众生。则不名菩萨。

　　【疏】断疑之文三。初遮度生念。三。初明失念。

　　【记】失念经意可知。但亦如是言。是蹑起疑处之文。非次前文也。

　　【疏】偈云。不达真法界。起度众生意。及清净国土。生心即是倒。

　　【记】偈云下。兼释后段严土之义。以文意钩销。故联而引之也。

　　○初句标。次二句释。后一句结。

　　○意云。真界平等。拟心即差。既生其心。岂非颠倒。

　　○经中作如是言。即生心也。是意言故。

　　△二明无人。

　　何以故。须菩提。实无有法。名为菩萨。

　　【疏】二明无人。

　　【记】无人经。

　　○征意云。何故作是念便不名菩萨。

　　○释意云。但约无我无人真如清净。名为菩萨。非谓别有一法。故上文云。若作是念。则不名菩萨也。

　　【疏】无法名菩萨。岂有我度众生。

　　【记】疏文可知。

　　△三引前说。

　　是故佛说。一切法。无我无人无众生无寿者。

　　【疏】三引前说。

　　【记】前说经意云。以是义故。佛常宣说一切诸法。皆无我人等相。

　　○然一切诸法。本无我人。但违之则是众生。顺之则是菩萨。

　　△二遮严土念二。初明失念。二释所以。

　　初明失念。

　　须菩提。若菩萨作是言。我当庄严佛土。是不名菩萨。

　　【疏】二遮严土念。二。初明失念。

　　【记】失念经意。准前可知。

　　△二释所以。

　　何以故。如来说庄严佛土者。即非庄严。是名庄严。

　　【疏】二释所以。

　　【记】释所以经。

　　○征意同前。

　　○释云。如来说庄严佛土者。非有能严所严则。严与不严。等无有二。是真严也。今既异此。故非菩萨。

　　△三释成菩萨。

　　须菩提。若菩萨通达无我法者。如来说名真是菩萨。

　　【疏】三释成菩萨。

　　【记】释成菩萨。经意可知。

　　【疏】论云。若起度生严土之心。即是颠倒。非菩萨者。起何等心。名为菩萨。故经言通达等。

　　【记】论云下。通释前段。以偈文通标在前。论文通释于后。前后相望。理则昭然。

　　○起何下。约论征也。

　　○故经下。引经释也。

　　【疏】无著云。谓人无我。法无我。

　　【记】无著下。可知。

　　【记】问。此与第六。皆言严土。义何别耶。答。前则对无取疑有取。此则对无人疑有人。

　　【记】然此与第十二。皆从十一中起。以彼文云无发菩提心者。佛意但是拂于我人之心。不是泯于菩萨。空生不达此意。将谓我人与菩萨不异。由是空生起疑之处。则云若无菩萨。如来断疑之处。则言无人。彼此媕含未尝显说。直至此处。方乃决通。经文特言通达无我法者。如来说名真是菩萨。

　　△十五断诸佛不见诸法疑(疏)三。初标章叙疑。二引论彰意。三依经断疑。初标章叙疑三。初标章。二指疑起处。三结成疑。

　　初标章。

　　【疏】十五。断诸佛不见诸法疑。

　　【记】第十五疏。初标章。

　　△二指疑起处。

　　【疏】论云。前说菩萨不见彼是众生。不见我为菩萨。不见清净佛土。

　　【记】前说菩萨下。指疑起处。

　　○此从十四中来。以前云。我度众生。我严佛土。皆非菩萨。斯则不见自他之义。

　　○若通而言之。亦兼从正答问。及第十一疑中来也。

　　△三结成疑。

　　【疏】若如是。则诸佛不见诸法。

　　【记】若如是下。结成疑也。

　　○以闻不见自他等相。便谓如来都无智眼。故成疑也。

　　△二引论彰意。

　　【疏】断疑之文二。初约能见五眼明见净。

　　【疏】偈云。虽不见诸法。非无了境眼。诸佛五种实。以见彼颠倒。

　　【记】疏断之下。二引论彰意。

　　○偈云下。先述断疑意也。

　　○初句纵。

　　○次句夺。

　　○第三句明能见。五眼体常。故言实也。

　　○末句明所见。诸心体妄。故云颠倒。

　　○然若干种心。是智所知境。今配为所见境者。以如来知见无二体故。约眼为见。在心曰知。故十八住中。合为一住处也。

　　○断疑意云。菩萨但离能所分别。故云不见。诸佛岂无真实智眼。

　　○此显正断其疑。下但随文科释。

　　△三依经断疑(经)二。初约能见五眼明见净。二约所知诸心明智净。初约能见五眼明见净五。初肉眼。二天眼。三慧眼。四法眼。五佛眼。

　　初肉眼。

　　须菩提。于意云何。如来有肉眼不。如是世尊。如来有肉眼。

　　【疏】文五。初肉眼。

　　【记】疏文五下。三依经断疑。

　　○肉眼经。问答文意可知。

　　【疏】肉团中有清净色。见障内色。名为肉眼。

　　【记】肉团等者。谓四尘名肉。清净眼根依肉而住。名为肉眼。如楞严云。眼如葡萄朵。耳如新卷叶。鼻如双垂爪。舌如初偃月。身如腰鼓颡。意如幽室见。清净眼根。依此发也。

　　○障内下。约所见分齐以结名也。

　　○依肉之眼。名为肉眼。

　　【疏】佛具诸根。故有肉眼。

　　【记】佛具下。或问曰。佛为至圣。何以同凡有肉眼耶。故此通之。

　　○然但约具诸根处。说有肉眼。非谓如来是血肉身。故经云。舍无常色。获常色等。

　　△二天眼。

　　须菩提。于意云何。如来有天眼不。如是世尊。如来有天眼。

　　【疏】二天眼。于肉眼边。引净天眼。见障外色。

　　【记】肉眼边等者。谓作观行。依肉眼处。想外境界。观想成故。见障外事。名为天眼。如阿那律等。

　　【疏】依大般若。佛肉眼。能见人中无数世界。不唯障内。若佛天眼。能见诸天所有细色。除见天外。见人等事。名肉眼矣。

　　【记】大般若下。克就佛说。

　　○前但约名通解。故云障外。今约佛位而言。故云人中无数等。

　　○除见天下。结成分齐。

　　○亦显二眼体同。以佛眼体是一。而有五用故。

　　【疏】净名云。唯佛世尊。得真天眼。照见恒沙佛土。不以二相。

　　△三慧眼。

　　须菩提。于意云何。如来有慧眼不。如是世尊。如来有慧眼。

　　【疏】三慧眼。以根本智。照真理故。

　　【记】根本者。能生后得故。

　　○亦名正体智。真智。如理智。

　　○以能照真故。名慧眼也。

　　△四法眼。

　　须菩提。于意云何。如来有法眼不。如是世尊。如来有法眼。

　　【疏】四法眼。后得智。说法度人。

　　【记】后得者。从根本后。方得起故。

　　○亦名遍智。俗智。如量智。

　　○由能达俗故。名法眼也。

　　【记】问。据前一二。先浅后深。云何三四。先深后浅。答。前约眼之次第。此约证之次第。以达俗由证真。故说为后得也。

　　△五佛眼(疏)二。初局释当文。二通前总显。

　　初局释当文。

　　须菩提。于意云何。如来有佛眼不。如是世尊。如来有佛眼。

　　【疏】五佛眼。前四在佛。总名佛眼。

　　【记】疏于内文二。初局释当文。

　　○前四等者。佛有此眼。故云佛眼。以前二眼通凡夫。二乘无法眼。菩萨虽具且劣。若在于佛。四皆殊胜。总名佛眼。是则佛眼之外无别四眼也。其犹四河归海。失本名耳。

　　○四皆胜者。谓凡夫肉眼见障内。天眼见障外。佛眼见无数世界。二乘天眼。唯见一三千界。佛天眼。见河沙佛土。二乘慧眼。唯照生空。地上菩萨。亦皆分证。佛之慧眼。圆照三空。洞彻真性。菩萨法眼。所知未尽。地地之中。各有分限。佛之法眼。所知障尽。无法不知。无生不度。故四皆胜也。

　　【疏】又见佛性圆极。名为佛眼。

　　【记】又见下。以所见是佛性。此眼能见故。如涅槃云。声闻定多慧少。不见佛性。菩萨慧多定少。虽见佛性。犹不明了。诸佛如来。定慧等故。了了见性。如观掌中庵摩勒果。斯不亦圆极之义乎。

　　○问。菩萨声闻。定慧互阙。于其佛性。则何以声闻不见。菩萨分见耶。答。以定慧望于佛性。慧是因。定是缘。因亲缘疏。故使然也。

　　○又声闻但有偏空慧。无中道慧。故云慧少。菩萨有中慧。故见佛性也。

　　【记】又此五中。唯第三持业释。余皆依主释也。

　　△二通前总显二。初引无著总释。二约古德重结。

　　初引无著总释。

　　【疏】无著云。为令知见净胜故显示有五种眼。略说有四种。谓色摄第一义谛摄。世谛摄。一切种一切应知摄。

　　【记】无著下。二通前总显。二。初引无著义总释。

　　【记】净胜者。非颠倒故。超诸圣故。

　　○四种者。举所以摄能。明于分齐。如以六境摄六识。

　　○色摄即肉天二眼。论云。色摄有二。一法果。二修果。法即肉眼。以从过去业法之所感故。修即天眼。谓是定果修所得故。二眼同见色法。色法最粗。故先明也。

　　○第一义。即真谛境。摄慧眼也。

　　○世谛。即俗谛境。摄法眼也。

　　○一切种者。一切种种差别境也。一切摄者。摄佛眼也。即无所不了。是一切种智故。论云。一切种无功用智。名为佛眼。

　　△二约古德重结。

　　【疏】古德偈云。天眼通非碍。肉眼碍非通。法眼唯观俗。慧眼直缘空。佛眼如千日。照异体还同。

　　【记】古德下。二约古德重结。可知。

　　△二约所知诸心明智净(经)五。初数沙。二数河。三数界。四数生。五数心。

　　初数沙。

　　须菩提。于意云何。如恒河中所有沙。佛说是沙不。如是世尊。如来说是沙。

　　【疏】二约所知诸心明智净。五。初约一个恒河以数沙。

　　△二数河。

　　须菩提。于意云何。如一恒河中所有沙。有如是沙等恒河。

　　【疏】二约一河中沙以数河。

　　△三数界。

　　是诸恒河所有沙数。佛世界如是。宁为多不。甚多世尊。

　　【疏】三约沙河中沙以数界。

　　△四数生。

　　佛告须菩提。尔所国土中。所有众生。

　　【疏】四约尔所界中所有生。

　　△五数心(经)三。初标悉知。二释悉知。三释非心初标悉知。

　　若干种心。如来悉知。

　　【疏】五约一一众生所有心。三。初总明染净以标悉知。

　　【记】智净中五段。从狭至宽。展转而数。谓数沙。数河。数界。数生。数心。

　　○欲明如来之智微妙能知。故约所知之境广多以显。

　　○经皆可见。

　　【记】标悉知经文。可知。

　　【疏】无著云。若干种心者。有二种。谓染及净。即共欲心离欲心等。

　　【记】共欲者。染也。欲谓五欲。即色等五尘。心与欲合。故名为共。

　　○又欲谓贪欲。是心所摄。举初该后。意兼瞋等。心与贪等相应。故云共也。

　　○前约与境相应。此约与烦恼相应。皆为染也。

　　○离欲者。净也。即不与六尘境烦恼相应。名之为净。

　　○染净之心各有无量。故曰若干也。

　　△二释悉知。

　　何以故。如来说诸心皆为非心。是名为心。

　　【疏】二。会妄归真以释悉知。

　　【记】释悉知经。征意云。以何义故。能悉知之。

　　○释意云。彼等诸心。皆是妄识。妄识即空。故云非心。以即空故。真心不灭。故云是名。真心体同。故能悉知。

　　【疏】大云云。由一切妄心。依真如体。都无其性。佛证真如。故悉知之。

　　【记】大云下。释出能知所以也。以诸心是真心中所现少分之法。今证真体。岂不能知。

　　【疏】诸心者标指。非心者妄识本空。是名心者真心不灭。

　　【记】诸心下牒释。可知。

　　【疏】若本论释。则与此殊。

　　【记】与此殊者。以云说兼真。论言唯妄。故不同也。

　　○论释为正。若以科疏观之。却以云释为正也。请详。

　　【疏】偈云种种颠倒识。以离于实念。不住彼实智。是故说颠倒。

　　【记】种种颠倒识者。释经中诸心也。魏本云。如来说诸心住。皆为非心住。是名为心住。论释意云。诸即种种。住谓颠倒。以八识皆能缘境。有取着故。或约前六名为种种。缘粗显境。相续不断。故名为住。

　　○以离等两句。释皆为非心住也。离与不住。盖是一义。智与实念。亦无别体。意明不住大乘四念处故。若住于此。即是实念实智。既住六尘。即颠倒识也。

　　○是故说颠倒者。释是名为心。此但结归颠倒识也。

　　△三释非心。

　　所以者何。须菩提。过去心不可得。现在心不可得。未来心不可得。

　　【疏】三。推破杂染以释非心。

　　【记】释非心经。征意云。所以说诸心为颠倒识无体者。何谓也。

　　○释意云。以于过现未来。求不得故。

　　【疏】无著云。过去已灭故。未来未有故。现在第一义故。

　　【记】已灭下。释三世不可得所以也。论文净名华严并同。

　　○但释现在有少异耳。论云现在虚妄分别故。净名云现在不住。华严云现在空寂。然文异而意不异也。

　　○然此独于现在之中言第一义者。以无著释经皆约二谛。既五眼文中不言眼即非眼。又以见智二种其体不殊。故于最后安立第一义。第一义即是空寂。空寂即是不可得义。意皆同也。

　　△十六断福德例心颠倒疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】十六。断福德例心颠倒疑。

　　【记】第十六疏。初标章。

　　△二指疑起处。

　　【疏】论云。向说心住颠倒。皆不可得。

　　【记】向说下。指疑起处。此从第十五中来。心住者指魏经。如上所引。颠倒者指偈文。皆不可得者指经文。

　　△三结成疑。

　　【疏】若如是。福德亦是颠倒。何名善法。

　　【记】若如是下。结成疑也。意云。众生心是颠倒。福德依心而成。岂非颠倒。颠倒既同。何名善法。既非善法。修福何益。

　　△二依经断疑二。初标科。二分释。

　　初标科。

　　【疏】断疑之文二。

　　△二分释(经)二。初问福答福。二反释顺释。

　　初问福答福。

　　须菩提。于意云何。若有人满三千大千世界七宝。以用布施。是人以是因缘。得福多不。

　　如是世尊。此人以是因缘。得福甚多。

　　【疏】初。问福答福。

　　【记】问答福经。可知。

　　【疏】以是离相无倒行施因缘。成无漏福。离于二障。既非颠倒。故得福多。

　　【记】以是下。释多所以。

　　○以如来举因缘以问。空生牒因缘以答。因缘无性。福亦无性。乃成无漏。是故多也。

　　○此文但标。下文即释。

　　△二反释顺释(疏)二。初引论正释。二问答解妨。

　　须菩提。若福德有实。如来不说得福德多。

　　以福德无故。如来说得福德多。

　　【疏】二。反释顺释。

　　【记】反顺释经。意云。若是住相之福。我不说多。以是无住之福。是故说多也。

　　△初引论正释。

　　【疏】偈云。佛智慧为本。非颠倒功德。

　　【记】疏二。初引论正释。

　　○偈云下。标也。

　　【疏】论云。显示福非颠倒。佛智为本故。

　　【记】论云下。释也。

　　○意云。心识住故。故成颠倒。颠倒故。福皆虚妄。佛智无住。依之作福。即非颠倒。非颠倒故皆真实也。

　　【疏】福有者。取相也。福无者。离相也。

　　【记】取相者。是有漏福。故不说多。离相者。是无漏福。故说多也。

　　△二问答解妨。

　　【疏】问。福性空故福多者。前说妄心性空。妄亦应多。

　　【记】问福下。二问答解妨。

　　○问意可知。

　　【疏】答。福以佛智为本。顺于性空。故悟性空。福则甚多。

　　○心识颠倒。违于性空。故悟性空。则心识都尽。

　　【记】违顺等者。谓一法界心。本来无住。本来空寂。佛智空而无住。故言顺。妄识住而不空。故言违。

　　○所言不空。但妄识不空。非真实不空也。苟忘怀而达之。则无所不喻也。

　　金刚经疏记科会卷第八
卍新纂续藏经第 25 册 No. 0491 金刚经疏记科会


　　金刚经疏记科会卷第九

　　唐　圭峰大师　疏

　　宋　长水大师　记

　　后学古杭云栖寺大瑸科会

　　△十七断无为何有相好疑(疏)二。初标章叙疑。二依经断疑。初标章叙疑四。初标章。二指疑起处。三结成疑。四出疑所依。

　　初标章。

　　【疏】十七断无为何有相好疑。

　　【记】第十七疏。初标章。

　　△二指疑起处。

　　【疏】论云。若诸佛以无为得名。

　　【记】若诸佛下。指疑起处。此从第三中来。

　　△三结成疑。

　　【疏】云何诸佛成就相好而名为佛。

　　【记】云何下。结成疑也。

　　△四出疑所依。

　　【疏】此约法身佛。故以为疑。

　　【记】此约下。出疑所依。意云。既言无相法身是佛。何以成就相好亦名为佛。此约法身疑色身也。

　　△二依经断疑(疏)二。初标科。二分释。

　　初标科【疏】断疑之文二。

　　△二分释(经)二。初由无身故现身。二由无相故现相。初由无身故现身(疏)二。初科经。二释义。

　　初科经。

　　【疏】初由无身故现身。

　　须菩提。于意云何。佛可以具足色身不。

　　不也世尊。如来不应以具足色身见。

　　【记】现身经。问答可知。

　　何以故。

　　【记】征意云。以何义故。不以色身见佛。

　　如来说具足色身。即非具足色身。是名具足色身。

　　【记】释意云。以约胜义。非世谛故。由此不应定以色身见于佛也。

　　△二释义五。初指法。二喻明。三约性相拣收。四释相好为佛之由。五约存泯会释经文。

　　初指法。

　　【疏】即随形好也。

　　【记】随形好者。八十种也。法数如常。即小相也。随其身形。一一皆好故。八十好即色身。

　　△二喻明。

　　【疏】如镜中无物。方能现物故。

　　【记】镜中下。喻明也。故知镜中有物。却不能现物。如凡夫虽有法身。不能现相好者。盖缘有物。所言物者。妄身心也。

　　△三约性相拣收。

　　【疏】论云。法身毕竟非色身。非诸相。

　　【记】论云下。约性相拣收也。

　　○毕竟等者。约体拣。

　　【疏】然相好二种。亦非不佛。

　　【记】然相好下。随相收也。

　　△四释相好为佛之由。

　　【疏】此二不离法身故。

　　【记】此二下。释相好为佛之由。如金毕竟非师子。亦非无金。以师子不离于金故。

　　△五约存泯会释经文。

　　【疏】是故此二。亦得言无。故说非身。

　　【记】是故下。约存泯会释经文。

　　○言无者。约体而说。释即非色身。

　　【疏】亦得言有。故说成就。

　　【记】言有者。随相而说。释是名色身。

　　○成就者魏经即是今文具足义。

　　△二由无相故现相(疏)二。初科经。二释义。

　　初科经。

　　【疏】二由无相故现相。

　　须菩提。于意云何。如来可以具足诸相见不。

　　不也世尊如。来不应以具足诸相见。

　　何以故。

　　如来说诸相具足。即非具足。是名诸相具足。

　　【记】现相经。如前。

　　△二释义。

　　【疏】即三十二相也。

　　【记】三十二相者。法数如常。即大相也。

　　【疏】一一如前色身中说。

　　【记】一一等者。前从镜中无物已下。义意并同。前文已明。今不别释也。

　　△十八断无身何以说法疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】十八。断无身何以说法疑。

　　【记】第十八疏。初标章。

　　△二指疑起处。

　　【疏】论云。若如来色身相好不可得见。

　　【记】若如来下。指疑起处。

　　○此与前疑。同时于第三中起。起则同时断成先后。

　　○非从次前文来。若言从彼来者。已悟非身之身。何疑无说之说。思之可见。

　　△三结成疑。

　　【疏】云何言说法。

　　【记】云何下。结成疑也。意云。声不自声。依色而发。既无所依之色。何有能依之声。故成疑也。

　　△二依经断疑(疏)二。初标科。二分释。

　　初标科【疏】断疑之文三。

　　△二分释(经)三。初遮错解。二释所以。三示正见初遮错解。

　　须菩提。汝勿谓如来作是念。我当有所说法。莫作是念。

　　【疏】初遮错解。

　　【记】遮错解经文。可知。

　　【疏】谷中无人能作音声故。

　　【记】谷中下。喻明也。意云以有外声。遂有响答。谷中实无作响之者。说法亦尔。法身实无能说之者。以机感故。遂见如来有所说法。

　　○又谷虽应声。而无应声之念。佛虽说法。而无说法之心。

　　○据此。却由无念故。方能说法。是故遮云勿谓等也。

　　△二释所以。

　　何以故。若人言如来有所说法。即为谤佛。不能解我所说故。

　　【疏】二释所以。

　　【记】释所以经。征意云。以何义故。令我不作是念。释意可知。

　　【疏】世尊达诸法空。毕竟无执。今言有说。是谤佛执法也。

　　【记】世尊下疏。如文可解。

　　△三示正见。

　　须菩提。说法者。无法可说。是名说法。

　　【疏】三示正见。

　　【记】示正见经意。如疏。

　　【疏】偈云。如佛法亦然。所说二差别。不离于法界。说法无自相。

　　【记】如佛法亦然者。佛既无身故现身。法亦无说故强说。以佛例法故曰亦然。

　　○二差别者。论云。一者能诠名句文也。二者所诠义也。此能所诠。若望于佛。俱是所说。通名法也。

　　○不离等者。论云释是名说法。法相之界。故名法界。

　　○说法无自相者。论云释无法可说。谓相即性故。言说缘生。无自性故。

　　○又解。不离法界下二句。俱是释无法可说。谓此二种。不离法界。法界之外。无别二法自相可得。以此二法自相本空。不可得故。此即以下句释上句也。

　　【疏】大云云。若言无说。是真说法。若言有说。不名说法。是谤佛故。

　　【记】真说等者。夫为说法。当如法说。名真说法。法离一切名相分别。若称此说。是如法说。故下文云。云何为人演说。不取于相。如如不动。

　　【记】然第三第五第七及此。四处皆明无说者。意各不同。以第三疑化身有说。第五疑证智可说。第七明佛无异说。此文疑无身何说。以此为异。

　　△所说既深无信疑(经)三。初疑甚深无信以问。二拣圣性有人以酬。三征是非生信以释。

　　【记】然诸疏于十八九之间。约魏本经文。皆出一疑。龙外皆云。何人能信疑。云云。能信深法疑。今秦经既无其文。疏亦不叙而解。今见近本秦文。皆有此段。乃于抄中。略要叙释。名为所说既深无信疑。

　　○论云。若言诸佛说法者。是无所说。无说不离法身。法身无相。有何等人能信如是甚深法界。

　　○断之。

　　△初疑甚深无信以问。

　　尔时慧命须菩提白佛言。世尊。颇有众生。于未来世。闻说是法。生信心不。

　　【记】经云。尔时慧命须菩提白佛言。世尊。颇有众生。于未来世。闻说是法。生信心不。

　　【记】此疑甚深无信以问也。

　　○解空第一。智慧圆通。以慧为命。故称慧命。

　　○生信心者。生大乘正信心也。不信一切法。方为正信。此信与圣性相应。故起信云。如是信心成就得发心者。入正定聚。毕竟不退。名住如来种中正因相应。

　　△二拣圣性有人以酬。

　　佛言。须菩提。彼非众生。非不众生。

　　【记】次拣圣性有人以酬。

　　【记】佛言。须菩提。彼非众生。非不众生。

　　【记】须菩提下合云。实有众生。能信此法。彼能信者。非是凡夫众生。非不是圣性众生也。

　　○论云。非众生者。非凡夫体故。非不众生者。以有圣体故。非不是圣体众生。

　　○偈云。非众生众生。非圣非不圣。

　　○此中圣体者。佛之知见也。以是信之根本故。

　　△三征是非生信以释。

　　何以故。须菩提。众生众生者。如来说非众生。是名众生。

　　【记】次征是非生信以释。

　　【记】经云。何以故须菩提。众生众生者。如来说非众生是名众生。

　　【记】何以故者。征也。以何义故。说非众生。又名众生耶。

　　○须菩提众生众生者。此牒也。于非众生中说为众生者。

　　○如来说非众生。是名众生。非众生者。非愚小异生也。是名众生者。结成能信之人有圣体也。

　　○偈云。所说说者深。非无能信者。

　　【记】此上经文。魏译则有。秦本则无。既二论皆释此文。后人添入。亦无所失。况有冥报之缘。宜亦可信。

　　△十九断无法如何修证疑(疏)二。初标章叙疑。二依经断疑。初标章叙疑四。初标章。二指疑起处。三结成疑。四预指断疑之意。

　　初标章。

　　【疏】十九。断无法如何修证疑。

　　【记】第十九疏。初标章。

　　△二指疑起处。

　　【疏】论云。如来不得一法。

　　【记】不得一法者。指疑起处。

　　○此从第三第十二第十三中来。以彼文中皆言无法得菩提故。

　　△三结成疑。

　　【疏】云何离上上证转转得阿耨菩提。

　　【记】云何下。结成疑也。

　　○离上上者。如初地。并于地前名上。未离二地之上。乃至等觉。亦未免于妙觉之上。唯佛极证。更无上位之上。故云离上上。是则凡夫离下下。诸佛离上上。余之中流不离上下。

　　○转转等者。谓转舍二障。转得二果。转舍转得。故云转转。意云。既若转得菩提。云何不得一法。故成疑也。

　　△四预指断疑之意。

　　【疏】为断此疑。示现非证法名为阿耨菩提。

　　【记】为断下。预指断疑之意也。指示显现。故云示现。

　　△二依经断疑(疏)二。初标科。二分释。

　　初标科【疏】断疑之文三。

　　△二分释(经)三。初以无法为正觉。二以平等为正觉。三以正助修正觉。

　　初以无法为正觉。

　　须菩提白佛言。世尊。佛得阿耨多罗三藐三菩提。为无所得耶。

　　佛言。如是如是。须菩提。我于阿耨多罗三藐三菩提。乃至无有少法可得。是名阿耨多罗三藐三菩提。

　　【疏】初以无法为正觉。

　　【记】无法为正觉经。纵问。无得是得并可知矣。

　　【疏】偈云。彼处少法。知菩提无上。

　　【记】彼处等者。此明无有一法可名为上。如须弥至大。微尘至小。尽未免于上。以皆有故。如虚空无故。得名无上也。

　　【疏】论云。彼菩提处。无有一法可证。名为阿耨菩提。

　　【记】菩提处者。菩提即所证处也。

　　○无一法等者。但妄尽觉满。名曰菩提。离此宁有菩提可得。

　　△二以平等为正觉。

　　复次须菩提。是法平等。无有高下。是名阿耨多罗三藐三菩提。

　　【疏】二以一等为正觉。

　　【记】平等为正觉经。亦可知。

　　【疏】偈云。法界不增减。

　　【记】不增减者。即释经中无有高下。谓在圣不增。故无高。居凡不减。故无下。斯则平等之义也。

　　【疏】论云。是法平等。是故名无上。以更无上上故。

　　【记】平等名无上者。夫上以待下得名。下既不立。上岂存焉。

　　○更无下。转释无上义。

　　【记】然此问答之中。有三种无上义。初问中。言无上头之上。约修证说。次则无法为上故名无上。约空寂说。后则无对下之上故名无上。约凡圣同体说。后二是答中意也。

　　△三以正助修正觉。

　　以无我无人无众生无寿者修一切善法。则得阿耨多罗三藐三菩提。

　　须菩提。所言善法者。如来说即非善法。是名善法。

　　【疏】三以正助修正觉。

　　【记】修正觉经意云。然虽无法。然虽平等。非谓不修得成正觉。应以无我等心修诸善法。然后得成。

　　○然此善法。约胜义则无。约世谛则有。天亲异此。详之。

　　【疏】无我等。是了因。即正道也。修一切善法。是缘因。即助道也。即得阿耨菩提。是正觉也。

　　【记】了因者。了有二义。一了断义。以般若能了烦恼空故。二显了义。能显法身故。今无我等。即是此义。亦名正因。正由此慧。除妄得法身故。今云正道。道即因义。

　　○缘因者。即施戒等五与彼般若为资缘故。助即资也。资彼正因之力。断烦恼成菩提也。犹灯能破暗显空。必藉心油为助缘也。

　　○是正觉者。以梵语三菩提。此云正觉。即所证之果。

　　【疏】所言善法者。标指也。即非等者。论云。彼法无有漏法故。名非善法。以有无漏法故。名为善法。

　　【记】无漏善者。问。有漏之中。亦有善法。何故偏局无漏耶。答。以无我等相所修。故唯无漏也。

　　○又以有漏之善。非菩提因。今为菩提。故须无漏。

　　【记】问。上三段中。前二无得。后一有证。义既矛盾。云何两存。答。所言修者。但是断除我法。显自真理。竟无一法可得。由此。二义宛相符顺。

　　【记】问。第三第十二第十三兼此一段。前后四处。皆说不得菩提。如何辨异耶。答。前后文虽相似。义意不同。以第三疑释迦得果。第十二疑善慧成因。十三疑无法无佛。十九疑有修有证。兹义迢然。请无所滥。

　　△二十断所说无记非因疑(疏)二。初标章叙疑。二依经断疑。初标章叙疑四。初标章。二指疑起处。三结成疑。四立理。

　　初标章。

　　【疏】二十。断所说无记非因疑。

　　【记】第二十疏。初标章。

　　△二指疑起处。

　　【疏】论云若修一切善法得阿耨菩提者。

　　【记】若修下。指疑起处。此从十九中来。

　　△三结成疑。

　　【疏】则所说法。不能得菩提。

　　【记】则所说下。形对前之数段。结成疑也。意云。既言修一切善法得菩提。云何前来频言持说得菩提耶。

　　△四立理。

　　【疏】以是无记法故。

　　【记】以是下。成立持说不得菩提之理。以名句文三。无记性摄。无记性法中无因果故。岂感菩提耶。

　　△二依经断疑。

　　【疏】依经断疑。

　　须菩提。若三千大千世界中。所有诸须弥山王。如是等七宝聚。有人持用布施。

　　若人以此般若波罗蜜经。乃至四句偈等。受持读诵。为他人说。

　　于前福德。百分不及一。百千万亿分。乃至算数譬喻所不能及。

　　【记】经之比较如文可知。

　　【疏】偈云。虽言无记法。而说是彼因。是故一法宝。胜无量珍宝。

　　【记】虽言等者。许为无记也。而说等者。不许非因也。是故下。出经意。能为佛因。故胜宝施。

　　【疏】论云。以离所说法。不能得大菩提故。此法能为菩提因。

　　【记】论云下。转释为因之由。以经诠真理。因之悟解。依解起行。方得菩提。若无教门。安知所入。故法华云。以佛教门。出三界苦。

　　【疏】又言。汝法是无记。而我法是记。是故胜舍无量七宝。

　　【记】又言下。论之别意。

　　○汝法无记。谓小乘萨婆多宗。说声通善恶。名句文身唯无记性。

　　○我法是记者。谓大乘宗。地上菩萨于后得智中所变名等。唯是善性。非无记性。

　　○是故等者。意云。只就无记。尚得为因。况是无漏善性所摄。而不得菩提耶。

　　【记】问。此与第九疑何别。答。彼约有为无体难。此约无记非因难。又彼唯据持说难。此则兼对善法难。迢然不同也。

　　△二十一断平等云何度生疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】二十一断平等云何度生疑。

　　【记】第二十一疏。初标章。

　　△二指疑起处。

　　【疏】论云。若法平等无高下者。

　　【记】若法下。指疑起处。此从十九中来。

　　△三结成疑。

　　【疏】云何如来度众生。

　　【记】云何下。结成疑也。既度众生。即有高下。高下即不平等。故成疑也。

　　△二依经断疑(疏)二。初标科。二分释。

　　初标科【疏】断疑之文四。

　　△二分释(经)四。初遮其错解。二示其正见。三反释所以。四展转拂迹。

　　初遮其错解。

　　【疏】初。遮其错解。

　　须菩提。于意云何。汝等勿谓如来。作是念我当度众生。

　　须菩提。莫作是念。

　　【记】错解经文。初正遮。二再诚可知。

　　△二示其正见。

　　【疏】二。示其正见。

　　何以故。

　　【记】正见经。征意云。以何义故。令不作是念。

　　实无有众生如来度者。

　　【记】释意云。以实无众生为如来所度故。

　　【疏】偈云。平等真法界。佛不度众生以名共彼阴。不离于法界。

　　【记】平等下两句。立其义宗。

　　○以名下两句。释其所以。

　　【疏】论云。众生假名。与五阴共。不离法界。

　　【记】论云下。转释后二句也。

　　○假名者。但有众生之名。而无众生之体。故云假也。

　　○与五阴共者。谓于五蕴和合之处。说言众生。不即不离。故云共也。

　　○不离法界者。佛是极证之人。已全是法界。众生虽未能证。缘生无体。亦同法界。岂将法界度于法界。是故偈云平等等也。

　　△三反释所以。

　　【疏】三反释所以。

　　若有众生如来度者。如来则有我人众生寿者。

　　【记】所以经文反显。

　　○若顺言之。应云以佛无我人等相故不见有众生为所度也。

　　【疏】论云。若如来有如是心五阴中有众生可度者。此是取相过。

　　【记】取相过等者。以无谓有故。不如法界故。不了缘生故。便成有念故。

　　【疏】无著云。如来如尔炎而知。是故若有众生想则为有我取。

　　【记】尔炎。梵语。此有两义。一谓智母。已如前说。二谓境。界然是定中境界。今取此义。

　　○意云。佛智称境而知。真如是有。作有知。众生是无。作无知也。

　　○若作智母释者。即根本智证平等理。无有分别。今观众生。亦复如是也。

　　△四展转拂迹。

　　【疏】四。展转拂迹。

　　须菩提。如来说有我者。则非有我。而凡夫之人。以为有我。

　　须菩提。凡夫者。如来说则非凡夫。

　　【记】拂迹经意云。佛虽说我。元来无我。执有我者。盖是凡夫。

　　○虽言凡夫亦无凡夫。

　　○如梦人见虎。虎与梦人。皆不可得。

　　○法中亦尔。

　　○以凡夫人执我故云非我。恐执凡夫。故云非凡夫。逦迤除遣执情。故云展转拂迹。

　　【记】然前正答问中。及第十一十四。兼此一段前后四处。皆说度生无度。虽文同而意异。谓最初令离我度生。十一疑能度者是我。十四疑无我而谁度二十一疑真界平等不合度生。同异昭然。

　　△二十二断以相比知真佛疑(疏)二。初标章叙疑。二依经断疑。初标章叙疑二。初标章。二指疑起处。

　　初标章。

　　【疏】二十二断以相比知真佛疑。

　　【记】第二十二疏。初标章。

　　△二指疑起处。

　　【疏】论云虽相成就不可得见如来。

　　【记】论云下指疑起处。此从十七中来。

　　○虽相等者。以前文云。即非具足色身。即非诸相具足。

　　○具足即成就义。秦魏经异也。

　　【疏】而以见相成就比智。则知如来法身。

　　【记】而以等者。以前文云。是名具足色身。是名诸相具足。彼中意者。法身毕竟非相好。相好亦非不佛。由无相故现相。不离法身。所以疑云。既无相故方能现相。则但见于相便知无相也。如远见烟。定知有火。以离于火必无烟故。

　　△二依经断疑(疏)二。初标科。二分释。

　　初标科【疏】断疑之文五。

　　△二分释(经)五。初问以相表佛。二答因苗识根。三难凡圣不分。四悟佛非相见。五印见闻不及。

　　初问以相表佛。

　　【疏】初。问以相表佛。

　　须菩提。于意云何。可以三十二相观如来不。

　　【记】表佛经。问意云。可以相。此观无相法身如来不。

　　△二答因苗识根。

　　【疏】二答因苗识根。

　　须菩提言。如是如是。以三十二相观如来。

　　【记】识根经。答意云。实可以相比观法身如来。

　　【疏】大云云。前悟色身。今迷法身。

　　【记】悟色身者。知应化非真义也。迷法身者。不知法身毕竟非色相义。

　　【疏】意谓法身既流出相身。即由此相。知佛证得无相法身。

　　【记】意谓下。出答意也。意云。但见法身之相好。则知相好之法身。如见草木之苗。必知其根。由是科文约喻而立。

　　△三难凡圣不分。

　　【疏】三。难凡圣不分。

　　佛言。须菩提。若以三十二相观如来者。转轮圣王。则是如来。

　　【记】凡圣不分经意云。轮王亦有此相。应是如来。

　　【疏】偈云。非是色身相。可比知如来。诸佛唯法身。转轮王非佛。

　　【记】偈云等者。意云。但约本望末则定。若约末望本则不定。且如轮王与佛色相虽同。相之所依。二各有异。佛相即法身所现。王相依业因而生。凡圣云泥。复何准的。况依法身。有自他受用。复有大小随类化等。各各不同。如苗与根事亦不定。初栽之树则有苗无根。所接之树。则苗根各异故也。

　　△四悟佛非相见。

　　【疏】四。悟佛非相见。

　　须菩提白佛言。世尊。如我解佛所说义。不应以三十二相观如来。

　　【记】佛非相见经意云。缘闻依真现假。假不离真。及乎约假求真。真不由假。实德不在相。令色鲜矣仁。以貌取者。失之子羽。而今以后焉敢不识。

　　△五印见闻不及。

　　【疏】五。印见闻不及。

　　尔时世尊。而说偈言。若以色见我。以音声求我。是人行邪道。不能见如来。

　　【记】见闻不及经文可见。

　　○然恐空生更约说法比知如来。故言音声求之不得。此疑即从第十八中来。今预遮防。故无后说。

　　【疏】魏加后偈云。彼如来妙体。即法身诸佛。法身不可见彼识不能知。

　　【记】魏偈者。明见闻不及之由也。秦经则但明见闻不及。

　　【疏】偈云。唯见色闻声。是人不知佛。以真如法身。非是识境故。

　　【记】偈云等者。弥勒偈也。于中半释秦偈。半释魏偈。意云。见闻是识。但能缘于色声。佛非色声。故不可知。

　　【疏】无著云。以彼法。真如相故。非如言说而知。唯自证知故。

　　【记】彼法者。法身也。

　　○真如相者。即离一切相。是真如相。

　　○非如言说知者。以真如法离言说故。

　　○但是真智之境唯证相应。故云自证。

　　【记】第一第七第十七。及此一段皆云不以相见如来者。义意皆别。初以对果疑因。次明感果离相。次说依真现假。后明约假求真。故不同也。

　　△二十三断佛果非关福相疑(疏)二。初标章叙疑。二依经断疑。初标章叙疑六。初标章。二指疑起处。三指起疑之宗。四结成疑。五结疑名。六引证。

　　初标章。

　　【疏】二十三断佛果非关福相疑。

　　【记】第二十三疏。初标章。

　　△二指疑起处。

　　【疏】由前相比法身是失。又闻以色见声求是邪。

　　【记】由前下。指疑起处。此从二十二中来。

　　△三指起疑之宗。

　　【疏】遂作念云。佛果一向无相无为。

　　【记】遂作念下。作一向离相解。便是指起疑之宗也。

　　△四结成疑。

　　【疏】若尔。则修福德之因。但成相果。相果既非佛果。佛果则不以具相而得。

　　【记】若尔下。结成疑也。意云。福但成相果。相既非佛。修福何益。

　　△五结疑名。

　　【疏】故佛果毕竟不关福相。

　　【记】故佛果下。结成疑名也。

　　△六引证。

　　【疏】故论云。有人起如是心。若不依福德。得大菩提。如是诸菩萨。则失福德。及失果报。

　　【记】论云下。引证。失福者。非菩提因故。失果者。非菩提果故。

　　△二依经断疑(疏)二。初标科。二分释。

　　初标科【疏】断疑之文四。

　　△二分释(经)四。初遮毁相之念。二出毁相之过。三明福相不失。四明不失所以。

　　初遮毁相之念。

　　【疏】初。遮毁相之念。

　　须菩提。汝若作是念。如来不以具足相故得阿耨多罗三藐三菩提。

　　须菩提。莫作是念。如来不以具足相故得阿耨多罗三藐三菩提。

　　【记】遮念经意云。汝若谓如来不以具足相故得菩提。莫作是念。文势似重。意实不重。但前叙后遮也。

　　【疏】华严经云。色身非是佛。音声亦复然。亦不离色声。见佛神通力。

　　【记】华严偈中。前半属前文。后半属此段。以文意钩锁。故就一处而引。

　　○既言不离色声。岂合一向毁相。毁相非理。故此遮之。

　　【疏】肇云。不偏在色声。故言非。非不身相。故复言是。

　　【记】肇云下。亦前后相半耳。

　　○不偏等者。相不定故。如轮王非佛。

　　○非不等者。应机即现。不离法身故。如释迦是佛。

　　【疏】大云云。若言如来不以相具。断灭见矣。故佛止云莫作是念。

　　【记】断灭见者。义在次文。

　　△二出毁相之过。

　　【疏】二。出毁相之过。

　　须菩提。汝若作是念。发阿耨多罗三藐三菩提心者。说诸法断灭。莫作是念。

　　【记】出过经文可知。

　　【疏】毁相则堕断灭。断灭是损减之过。断见边见之过。

　　【记】损减等者。谓执有是增益过。执无是损减过。今既一向离相正当此句。斯则于果损福德庄严。于因损五度之行。坏俗谛也。

　　○断见者。中论云。定有则着常。定无则着断。今既一向作无相解。正当断见。

　　○边见者。空有断常。皆是着边邪之见。

　　○并非正见。故云过也。

　　△三明福相不失。

　　【疏】三。明福相不失。

　　何以故。发阿耨多罗三藐三菩提心者。于法不说断灭相。

　　【记】不失经。

　　○征意云。以何义故。令不作此念。

　　○释意云。但发菩提心者。皆不作此念。故知作此念者。岂非过欤。

　　【疏】无著云。于法不说断灭者。谓如所住法而通达。不断一切生死影像法。于涅槃自在。行利益众生事。此中为遮一向寂静。故显示不住涅槃。

　　【记】如所住法者。所住之法。即大菩提心。菩提心者。即悲智愿也。一切菩萨。皆安住此心。行菩萨行。有大智故。不住生死。有大悲故。不住涅槃。今令离于断常二见。即是不住生死涅槃。故云如所住法。即七最胜中依止最胜。

　　○不断等者意云。生死本空犹如影像。影像不有。复何断焉。今言不断者。非谓固留。但了性不有。了相不无。随顺俗谛。故云不断。此即通达之义。

　　○于涅槃等者。若被寂所缚。即不自在。今寂而常用。用而常寂。是自在义。

　　○此中下。显偏说之意。然据不断生死。利益众生。但成大悲。不住涅槃。如其具论。亦须不住生死。方成如所住法。一向下。即出偏说之意。遮寂者。即二乘人。灰身灭智。拨丧无余。被涅槃所拘。是不自在。今以不具相发心。正堕于此。为对治故。偏示一门。下文菩萨不受福德。即不住生死。义则圆矣。

　　【疏】偈云。不失功德因。及彼胜果报。

　　【记】偈云下。引证。

　　【疏】论云。虽不依福德得真菩提。而不失福德。及彼果报。以能成就智慧庄严功德庄严。

　　【记】论云下。释偈。

　　○虽不依下。纵也。法身真佛。是真菩提。正由智了为因。故不依彼。

　　○而不失下。夺也。福德是因。即五度。果报是果。即三十二相。相非不佛。故言不失。既不失果即不失因。

　　○以能下。明不失之由。谓真菩提。必须具足二庄严故。智慧即真身。福德即应身。故论云。法身者。智相身。福相者。异相身。以诸如来皆合具此二种相故。故法华云。如其所得法。定慧力庄严。以此度众生。自证无上道。

　　△四明不失所以二。初明得忍故不失。二明不受故不失。

　　初明得忍故不失。

　　【疏】四明不失所以二。初明得忍故不失。

　　须菩提。若菩萨。以满恒河沙等世界七宝布施。

　　若复有人。知一切法无我。得成于忍。

　　此菩萨。胜前菩萨所得功德。

　　【记】得忍经意云。菩萨于无我心中所修福德。胜彼有我心中所修福德。以庄严法身。究竟不失故。

　　【疏】论云有人起如是心。诸菩萨得出世智。失彼福德以果报。为遮此故。

　　【记】论云下。先叙所遣之念。念云。若出世无分别智正是佛因。即所修福德尽皆失也。何以故。福非因故。

　　○为遮此故者。引起能遣之文。

　　【疏】偈云。得胜忍不失。以得无垢果。

　　【记】得胜忍不失者。正明不失义。谓若心住相。修诸福德。堕于有漏。此福则失。若心离相。修诸福德。成于无漏。此福不失也。

　　○以得下。出不失之由。斯则以果验因。成不失义。

　　○无垢。即清净无漏。是佛身矣。

　　【疏】无我者。二种无我也。

　　【记】二无我者人法也。得此二空之智。名之为忍。

　　△二明不受故不失二。初正明。二征释。

　　初正明。

　　【疏】二明不受故不失二。初正明。

　　须菩提。以诸菩萨。不受福德故。

　　【记】正明经意云。前言无我所修之福。以为胜者。只由菩萨不受福故。

　　【疏】论云。彼福德。得有漏果报。故可诃也。

　　【记】可诃等者。明不受之由。亦是以果验因。成不受义。意云。果若有漏。则知受福。是可诃责。果既无漏。则知不受。云何可诃。

　　【疏】无著云。此显示不着生死故。若住生死。即受福德。

　　【记】无著下。显对前文不住涅槃。前后相望。共成非智之义耳。

　　○若住等者。反明也。

　　△二征释。

　　【疏】二征释。

　　须菩提白佛言。世尊。云何菩萨不受福德。

　　须菩提。菩萨所作福德。不应贪着。是故说不受福德。

　　【记】征释经意云。菩萨作福。若生贪着。则成有漏。因既有漏。果亦有漏。得三十二相。但同轮王。不名为佛。此则因果俱失。成其所疑。

　　△今既作福不生贪着。则因成无漏。因既无漏。果亦复然。所得三十二相。庄严法身。名之为佛。云何疑其失因及果。

　　△二十四断化身出现受福疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】二十四。断化身出现受福疑。

　　【记】第二十四疏。初标章。

　　△二指疑起处。

　　【疏】论云。若诸菩萨不受福德。

　　【记】若诸菩萨下。指疑起处。即从次前文来。

　　○论中即云。若菩萨不受彼果报等。

　　△三结成疑。

　　【疏】云何诸菩萨福德。众生受用。

　　【记】云何下。结成疑也。

　　○众生用者。据佛寿量。合满百年。至八十便入涅槃。意留二十年福。与后代弟子受用。

　　○又于佛供养承事。能令众生获福无量。斯亦佛福众生受用也。

　　【记】问。前云菩萨不受。今何难佛受用。又前言受是取义。今疑受是用义。文义既异。何以成疑。答。此皆以果验因也。因中若不受取。果中焉合受用。果中尚自受用。因中岂无受取耶。

　　△二依经断疑(疏)二。初标科。二分释。

　　初标科【疏】断疑之文二。

　　△二分释(经)二。初斥错解。二示正见。

　　初斥错解。

　　【疏】初。斥错解。

　　须菩提。若有人言如来。若来若去。若坐若卧。是人不解我所说义。

　　【记】错解经意云。若人言如来。出现来。入灭去。住世间。皆不解我所说义。

　　【疏】偈云。是福德应报。为化诸众生。自然如是业。诸佛现十方。

　　【记】是福等者。是彼无漏福德之应报。即无垢果也。果中无有色相。故论云佛果无有色相迭相见故又论云。佛果无别色声。唯如如及如如智独存。故无来去等。

　　○为化下。或问曰。既佛果无别色声来去等。何以出现受福。为众生受用耶。故此释之意说。众生根熟。为能感缘。以佛无缘大悲。无量劫来利他善根。熏净法界以成善习。有感即应任运无心。如一月不下降。百水不上升。慈善根力。法尔如是。

　　○正是断疑之意。若果中有心受用。则因中亦有心受取。果中既是自然。因中足明无著也。

　　△二示正见。

　　【疏】二。示正见。

　　何以故。如来者。无所从来。亦无所去。故名如来。

　　【记】正见经。

　　○征意云。以何义故。名为如来。既名为来。亦表其去。何言错解。

　　○释意云。以真佛本来无来去故。

　　【疏】偈云。去来化身佛。如来常不动。

　　【记】偈云下。标真化异也。如来即是法身。本来不动。犹若虚空。故不同化身随机来去。此非异而异也。【疏】大云云。众生心水若清净。则见佛来。来无所从。浊则见双林示灭。则云佛去。去无可至。

　　【记】大云下。释。此约机心染净。遂见佛有来去。名为化身。来无所从。去无所至。即是不动。名为法身。斯则机见有佛来去。佛实不动。云云自彼。于彼何为。

　　○此中略举水喻众生心。则知月喻法身。影喻化体。清浊喻染净也。

　　○水清月现。月亦不来。水浊月隐。亦非月去。但是水有清浊。非谓月有升沉。

　　○法中亦尔。心净见佛。非是佛来。心垢不见。亦非佛去。但是众生垢净。非谓诸佛隐显。

　　【疏】肇云。解极会如。体无方所。缘至佛现。来无所从。感毕为隐。亦何所去。

　　【记】解极等者。谓解极则心绝。心绝则会如。如体本周。故无方所。此明即应之真。

　　○缘至下。明即真之应也。意同大云隐显。

　　【记】断疑意者。诸佛本无来去。众生妄见去来。尚无出现之佛。宁有受福之事。

　　金刚经疏记科会卷第九
卍新纂续藏经第 25 册 No. 0491 金刚经疏记科会


　　金刚经疏记科会卷第十

　　唐　圭峰大师　疏

　　宋　长水大师　记

　　后学古杭云栖释大瑸科会

　　△二十五断法身化身一异疑(疏)二。初标章叙疑。二依经断疑。初标章叙疑三。初标章。二指疑起处。三悬指断疑之意。

　　初标章。

　　【疏】二十五。断法身化身一异疑。

　　【记】第二十五。论文于此不别叙疑。而义意合有也。初标章。

　　△二指疑起处。

　　【疏】据前不可以化相比知法身。法身无去来坐卧。即似真化异。

　　○据遮断灭之念。又显不失福相。即似真化一。

　　○故成疑也。

　　【记】据前下。指疑起处。

　　○此从三处来。

　　○不可以化等者。第二十二也。滥于轮王故。

　　○法身无来去等者。二十四也。斥为错解故。

　　○据遮下。二十三也。不失等者。弥勒颂云。得胜忍不失。

　　○一异相反。难为存去。故成疑矣。

　　△三悬指断疑之意。

　　【疏】此约微尘世界。委释非一非异义。以断此疑。

　　【疏】此约下。悬指断疑之意。彼约一异双存而难。此据一异俱非而通也。

　　△二依经断疑二。初标科。二分释。

　　初标科。

　　【疏】断疑之文二。

　　△二分释(经)二。初约尘界破一异。二约止观破我法。初约尘界破一异五。初细末方便破粗色。二不念方便破微尘。三不念方便破世界。四俱约尘界破和合。五佛印无中妄执有。初细末方便破粗色(疏)三。初引天亲约断疑。二引无著破执法。三引大云示破相。

　　【疏】初约尘界破一异。五。初细末方便破粗色。

　　须菩提。若善男子。善女人。以三千大千世界。碎为微尘。于意云何。是微尘众宁为多不。

　　甚多世尊。

　　【记】破粗色经。问答多少。如文可知。

　　△初引天亲约断疑。

　　【疏】偈云。于是法界处。非一亦非异。

　　【记】疏三。

　　○初引天亲约断疑。

　　○偈云下。标也。

　　【疏】论云。彼诸佛如来。于真如法界中。非一处住。亦非异处住。

　　【记】论云下。释也。一真法界。数量消灭。非一异故。诸佛证此。亦非一异。

　　○而言处住者。以非此二义可住着故。

　　【疏】为示此义。故说世界碎为微尘。

　　○故偈云。世界作微尘。此喻示彼义。

　　【记】为示下。正显住意。意以界喻真身。尘喻化身也。尘因界碎故非异。喻从真起应也。尘细界粗故非一。喻真实应假也。

　　△二引无著破执法。

　　【疏】无著云。为破名色身故。说界尘等。

　　【记】无著下。二破执法。别是一义。非断疑也。

　　○名身即受等四蕴。色身即地等四大。

　　【疏】于中。细末方便。及无所见方便。

　　【记】于中下。以细末破色身。以无所见破名身。无所见。即不念也。

　　【疏】尘甚多者。是细末方便。

　　【记】此段说尘甚多。正是初方便。

　　△三引大云示破相。

　　【疏】大云云。即是析尘至于细末。以此方便破粗色矣。

　　【记】大云下。三示破相明方便之相。以能破是细末。所破是粗色。能所合之。故成科名。

　　【疏】此言微尘。依大乘宗。于一搏色。假想分析。至极略色为尘。非小乘宗实尘矣。

　　【记】此言下。拣异大小。大乘用观。假想分别。起其慧数。破析彼色。一一分折。至于极微。二乘天眼所不能见。此则细末之极。不可破析。名极略色。

　　○非小乘等者。以彼宗迷唯识理。不达诸法即空。计此微尘以为实有。故说积诸微尘以成世界。故俱舍论云。极微微金水。兔羊牛隙尘。蚤虱麦指节。彼后增七倍等。今此拣去。故云非实尘也。

　　△二不念方便破微尘(疏)二。初约断疑释。二约破法释。

　　【疏】二。不念方便破微尘。

　　何以故。若是微尘众实有者。佛则不说是微尘众。

　　【记】破微尘经意云。以何义故。说微尘耶。

　　○释意云。以无实体故。

　　所以者何。佛说微尘众。则非微尘众。是名微尘众。

　　【记】又征意云。所以说微尘空。又说微尘者。何谓也。

　　○释意云。佛所说者。非实微尘。是空微尘也。

　　△初约断疑释。

　　【疏】论云。尘碎为末。故非一处。尘众聚故。故非异处。

　　【记】疏二。

　　○初约断疑释。

　　○尘碎下。喻说。

　　○尘是碎世界为末也。故界粗而尘细。是非一也。

　　○尘众聚者。世界是众尘成故。尘界非异也。

　　【疏】如是。佛住法界中。非一处住。非异处住。

　　【记】如是下。法合。谓应现十方故非一。同依一体故非异。

　　○又依法起化故非一。离法无化故非异。

　　△二约破法释。

　　【疏】又若尘众实有者。世间凡夫。悉亦自知。何须佛说。秪为不知体不成就。故佛说矣。

　　【记】又若下。二约破法释。

　　○亦是约喻。

　　○法说者。若化是实。亦不用佛说。只为是虚。余人不知。故佛说矣。

　　【疏】故无著云。世尊说非者。以此聚体。不成就故。若异此者。佛虽不说。亦自知是聚。

　　【记】无著下。引证。同此。

　　△三不念方便破世界(疏)二。初引本论断疑。二引无著破法。

　　【疏】三。不念方便破世界。

　　世尊。如来所说三千大千世界。则非世界。是名世界。

　　【记】破世界。经意云。非唯所起微尘。是空微尘。抑亦能起世界。亦是空世界。

　　△初引本论断疑。

　　【疏】本论破世界不实之义可知。

　　【记】本论等者。如次文所说。

　　△二引无著破法。

　　【疏】无著云。此破名身。世界者。众生世界。

　　【记】众生世界者。有情世间也。以心法无质。不可分析。故但以不念方便破之。念之则有。不念则无。故起信云。心生则法生。心灭则法灭等也。

　　△四俱约尘界破和合(疏)二。初引天亲解。二引无著解。

　　【疏】四。俱约尘界破和合。

　　何以故。若世界实有者。则是一合相。如来说一合相。则非一合相。是名一合相。

　　【记】破和合经。

　　○征意云。以何义故。说世界耶。

　　○释意云。世界是实。则是一合。佛说一合者。非实有之一合。是空无之一合。

　　△初引天亲解。

　　【疏】论云。若实有一世界。如来则不说三千界。

　　【记】疏文中。引天亲解。

　　○论云下。标也。

　　【疏】大云云。若实有一世界。冥然是一。一和合矣。是则不合有多差别。今既佛说三千。明非冥然一矣。故约三千破一界也。

　　【记】大云下。释。冥合也。冥然合为一也。一即和合。故云一合矣。

　　○三千破一者。既言三千。则非一义。

　　○此乃通明五蕴无一合义。

　　△二引无著解。

　　【疏】无著云。为并说若世界若微尘界。故有二种搏取。谓一搏取。及差别搏取。

　　【记】无著下。二引无著解。

　　○并说等者。情器双明也。

　　○故有下。且标二搏取。

　　【疏】大云云。此明尘众及众生类。俱名世界。

　　【记】大云下。显明情器俱名世界。

　　○谓尘众则器世界。众生则有情世界。

　　【疏】一合相者。即是搏取。搏取为一。故云和合。

　　【记】搏取为一等者。谓情器不分。为一世界也。

　　【疏】故此一合。有二搏取。

　　【记】此一合有二搏取。于五蕴中分色心故。本以合二为一。今则开一成二。

　　○然和合搏取。盖是一义但秦魏译异耳。

　　【疏】一者。一搏取。即是世界。和合为一。

　　【记】一搏取者。是名身。众生世界。义不可分。但有一义故。

　　【疏】二。差别搏取。即是微尘有众多极微。名为差别【记】差别搏取者。是器世界。聚多微尘。成一世界故。

　　○故无著论云。众生世界有者。此为一搏取。微尘有者。此为差别搏取。

　　【疏】非一合者。第一义中。二界无实故。

　　【记】二界无实等者。故心经云。是故空中。无色无受想行识。无眼耳鼻舌身意。无色声香味触法等。

　　○经是名一合相者。约俗谛说有。明在次文。

　　△五佛印无中妄执有(疏)三。初引天亲解。二引无著解。三引大云解。

　　【疏】五。佛印无中妄执有。

　　须菩提。一合相者。则是不可说。但凡夫之人。贪着其事。

　　【记】妄执有经意云。此一合相。无体可说。但为凡夫。妄生贪着。

　　△初引天亲解。

　　【疏】论云。以彼聚集无物可取。

　　【记】以彼下。释经中不可说也。五蕴和合。无实体故。

　　○斯则界归于尘。则无界可取。尘归唯识。则无尘可取。四蕴离念。则无心可取也。

　　【疏】虚妄分别。故云妄取。

　　【记】众生取着。皆由虚妄分别。故起信云。一切境界。唯依妄念而有差别。

　　○此明经中但凡夫已下文。

　　【疏】若有实者。即是正见。

　　【记】若有下。反显也。以世界体若是实有。不名虚妄分别。合是正见。

　　△二引无著解。

　　【疏】无著云。世谛。说搏取。第一义不可说。

　　【记】世谛说者。即前是名也。同论云以彼聚集。

　　○第一义不可说。即前即非也。同前无物可取。

　　【疏】彼小儿凡夫。如言说取。

　　【记】小儿等者。世谛虽说。但是假有。凡夫不敏。执之为实。犹彼小儿。如言执物。

　　△三引大云解。

　　【疏】大云云。执见五蕴取其和合。是贪着事。

　　【记】见五蕴者。不了法空。是法执也。

　　○取和合者。不达众法。即我执也。

　　○二执不亡。故名贪着其事也。

　　【疏】迷于事法。起烦恼矣。

　　【记】迷于事法。所知障也。

　　○烦恼可知。

　　○是依二执起于二障也。

　　△二约止观破我法(经)二。初除我执。二除法执【疏】二约止观破我法。二。初除我执。二。初斥错解。

　　【记】破我法者。前破我法所缘之境。令知不实。今破能缘我法见心。见心乃是所起分别。今即破之。令亡分别。入圣道也。故偈云。非无二得道。远离于我法。

　　△初除我执(经)二。初斥错解。二遣言执。

　　初斥错解。

　　须菩提。若人言佛说我见人见众生见寿者见。须菩提。于意云何。是人解我所说义不。

　　世尊。是人不解如来所说义。

　　【记】斥错解经文问答并可知矣。但不解必错解也。

　　△二遣言执。

　　【疏】二遣言执。

　　何以故。

　　【记】遣言执经。征意云。以何义故。说为不解。

　　世尊说我见人见众生见寿者见。则非我见人见众生见寿者见。是名我见人见众生见寿者见。

　　【记】释意云。佛说我人等见。非实我人等见。是假名我人等见。众生不解。谓之为实。所以前科判云错矣。

　　【疏】论云。我见虚妄分别。佛说即是不见。

　　【记】虚妄等者。见有我故。名为我见。体实无故。乃云虚妄。虚妄无实。元是不见。如绳处见蛇。岂是实见。

　　【疏】无著云。此显示如所不分别。

　　【记】如所下两意。一以真如为所。如彼真如。不分别故。二以我法为所。我法本无。如所知故。

　　【疏】云何显示。

　　【记】云何下。征。

　　【疏】如外道说我。如来说为我见故。安置人无我。

　　【记】如外道下。释。

　　○人无我等者。一法界中。无我。无无我。今对有我。说于无我。权说假言。说云安置。

　　【疏】又为说有此我见故。安置法无我。

　　【记】法无我等者。以见是心心所法。执有此见。名为法执。心法不实。故言安置。

　　○此文破法我者。是连带引之。非谓正意也。

　　【疏】如是观察。菩萨入相应三昧时。不复分别。

　　【记】相应等者。入地证如也。

　　○不分别者。离分别障也。

　　【疏】即此观察。为入方便。

　　【记】即此等者。若存我法。即分别无穷。但了二空。则自无分别。即此二空观。为入理之方便也。

　　△二除法执(经)二。初除分别。二显本寂。初除分别(疏)二。初明无分别所依。二正显无分别理【疏】二除法执。二。初除分别。

　　须菩提。发阿耨多罗三藐三菩提心者。于一切法。应如是知。如是见。如是信解。不生法相。

　　【记】除分别经意云。发菩提心者。于一切法。应如是知见信解。不生法相。

　　△初明无分别所依二。初总征三法。二别释第三初总征三法。

　　【疏】无著云。此显示何人无分别。于何法不分别。何方便不分别。

　　【记】疏二。初明无分别所依。二。初总征三法。

　　【记】无著下。节节以疏征起。以经答之。

　　○何人等者。即经中发菩提心者。

　　○于何法者。即经中一切法。

　　○何方便者。即经中应如是知见信解。

　　△二别释第三二。初总标。二别释。

　　初总标。

　　【疏】此显示增上心。增上智故。于无分别中。知见胜解。

　　【记】此显下。二别释第三。二。初总标。

　　【记】此显下。增上心。即定也。增上智。即慧也。皆是增胜上法。故云增上。

　　○知见胜解者。定慧之后位。

　　△二别释二。初总彰三义。二转释后义。

　　初总彰三义。

　　【疏】于中。若智依止奢摩他故知。依止毗钵舍那故见。此二依止三摩提故胜解。

　　【记】于中下。二别释。二。初总彰三义。

　　【记】于中者。于彼三事之中也。

　　○若智等者。明此三种。体即是智。但依止方便不同。故立三名也。

　　○奢摩他。此云止。止即是定。智依此定。并息万缘。唯心独存。故云知也。

　　○毗钵等者。毗钵舍那。此云观。观即是慧。依此慧故。观察一切。委细推求。历历分明。故名为见。

　　○此二者。知见也。三摩提。此云等持。但以定慧等处。名三摩提。依此义故。名为胜解。

　　○言依止者。名依义立也。

　　△二转释后义。

　　【疏】以三摩提自在故解。内攀缘影像。彼名胜解。

　　【记】以三摩下。二转释后义。

　　【记】自在者。定慧无阂故。

　　○内缘等者。既未证真。但缘影像。以真如法。离心缘故。今既变影缘如。但名胜解。从此能引根本正智。无分别中为近方便故。

　　△二正显无分别理。

　　【疏】云何无分别。此正显无分别。

　　【记】云何下。二正显无分别理。即论释经中不生法相。

　　○初句征起。次句正显。

　　【疏】大云云。前之方便。是加行智。今不分别。是根本智。即亲证真如。离能所取。名不分别。

　　【记】大云下。约位释论。

　　○前方便等者。即知见胜解。此当地前四加行位。

　　○今不分别者。即不生法相。通在十地。及佛地也。虽满分不同。皆用根本无分别智。亲证谛理也。如唯识见道颂云。若时于所缘。智都无所得。尔时住唯识。离二取相故。

　　△二显本寂。

　　【疏】二显本寂。

　　须菩提。所言法相者。如来说即非法相。是名法相。

　　【记】显本寂经意云。所言法相。非实有之法相。是本无之法相。

　　【疏】无著云。此显示法相中。不共义。及相应义。如前已说。

　　【记】不共者。非法相也。胜义谛中。不容他故。离性离相。非和合故。

　　○相应者。是名法相也。性起为相。不离性故。

　　○如前金中无器。不离金也。

　　△二十六断化身说法无福疑(疏)二。初标章叙疑。二依经断疑。初标章叙疑五。初标章二指疑起处。三立理。四指无化体。五结成疑初标章。

　　【疏】二十六。断化身说法无福疑。

　　【记】第二十六。论文于此。不言断别疑。故云外二疏。皆摄入前段合疏。详文合有。是故开之。

　　△二指疑起处。

　　【疏】因闻真化非一非异。

　　【记】因闻下。指疑起处。此从二十五中来。

　　△三立理。

　　【疏】意云。若就非一。化唯虚假。若就非异。又唯冥合。归一法身。

　　【记】意云下。立理。

　　△四指无化体。

　　【疏】即化身终无自体。

　　【记】即化身下。指无化体。

　　△五结成疑。

　　【疏】若尔。即所说法。受持演说无福。

　　【记】若尔下。结成疑也。意云。能说之佛既虚。所说之教岂实。持说不实之教。宁有福耶。

　　△二依经断疑(疏)二。初标科。二分释。

　　初标科【疏】断疑之文二。

　　△二分释(经)二。初明说法功德。二明说法不染初明说法功德。

　　【疏】初。明说法功德。

　　须菩提。若有人满无量阿僧祗世界七宝。持用布施。若有善男子。善女人。发菩萨心者。持于此经。乃至四句偈等。受持读诵。为人演说。其福胜彼。

　　【记】功德经文。较量可解。

　　○阿僧祗。此云无数。

　　○发菩萨心者。拣余人。

　　【疏】偈云。化身示现福。非无无尽福。

　　【记】偈云下。标。

　　【疏】论云。虽诸佛自然。化身作业。

　　【记】论云下。释。

　　○先牒纵之。

　　【疏】而彼诸佛化身说法。有无量无尽无漏功德。

　　【记】而彼下。据理夺之。

　　○无量下。拣有量等。斯则三重显于持说之胜。

　　△二明说法不染(疏)二。初引无著解。二引大云解。

　　【疏】二。明说法不染。

　　云何为人演说。

　　【记】不染经。征意云。云何演说。便获如是功德。

　　不取于相。如如不动。

　　【记】释文可见。

　　○前云发菩萨心者。意在于此。若非菩萨。焉能如是。

　　△初引无著解二。初申经意。一销经文。

　　初申经意。

　　【疏】无著云。为说法不染故。以有如是大利益故。决定演说。如是演说。即无所染。

　　【记】无著下。初引解。二。初申经意。

　　【记】既说法之心。如彼真如。无有分别。不取能所说相。所获功德。利益至矣。故决定说也。

　　○无所染者。即无分别。不取不动也。

　　【记】此则正是断疑之意。谓佛所有说。皆如真实。传授之人。要皆如是。既如其法。福乃无边。何疑持说无福德耶。

　　【记】又如偈云。诸佛说法时。不言是化身。以不如是说。是故彼说正。意云。若言是化。则人无敬心。所说之法。宁肯信受。由不说故。人皆宗奉。所说之教。咸悉受持。无漏之福。自然无量等。

　　△二销经文。

　　【疏】云何演说等者。显示不可言说故。

　　【记】云何下。二销经文。

　　【记】不可等者。此明离于说相。非全不说。前云无法可说。净名无说无示。是名说法。故魏经云。如不演说。

　　【疏】若异此者。则为染说。以颠倒义故。

　　【记】若异下。反明。

　　○以取相故。有分别故。不如如故。既不如如。即成颠倒。

　　【疏】又说时不求信敬等。亦为无染说法。

　　【记】又说时下。约事明无染。

　　○前约不称理。今约不称事。夫说法者。本为利生。今为名利。岂非染说。

　　△二引大云解。

　　【疏】大云云。若能不以生灭心行。说实相法。则如彼真如。故曰如如。

　　【记】大云下。二引大云解。

　　【记】生灭心行。即有所得分别取相。今既不以。即与如合。故曰如如。

　　○上如即似义。下如即真如。似于真如。故曰如知。

　　【疏】又心如境如。故曰如如。

　　【记】心境如者。即两皆真如。无似义也。

　　【疏】不动者。则无染义。

　　【记】则无染者。谓拟心即差。便名为染。故论云。动即有苦。果不离因。此则微细念虑。尽名为染。不必贪欲。

　　△二十七断入寂如何说法疑(疏)二。初标章叙疑。二依经断疑。初标章叙疑三。初标章。二指疑起处。三结成疑。

　　初标章。

　　【疏】二十七。断入寂如何说法疑。

　　【记】第二十七疏。初标章。

　　△二指疑起处。

　　【疏】论云。若诸佛如来。常为众生说法。

　　【记】若诸下。指疑起处。此从二十六中来。以化身如来。常说法故。

　　○前虽无文。而有此意。

　　△三结成疑。

　　【疏】云何言如来入涅槃。

　　【记】云何下。结成疑也。

　　○涅槃即是不动无为义。如前文云。若人言如来。若来去坐卧。即不解所说义。如来者。无所从来。亦无所去。故名如来。斯则佛入涅槃也。

　　○意云。涅槃寂静。说法喧动。动寂相反。云何两存。

　　△二依经断疑(疏)二。初开章指文。二随章辨释【疏】依经断疑。

　　何以故。

　　一切有为法。如梦幻泡影。如露亦如电。应作如是观。

　　【记】经征意云。以何义故。佛常说而不阂涅槃。如论所叙。

　　○释意云。由佛有妙智。观诸法空。如梦幻等。虽现说法。似有为相。而常住涅槃无作之理。复何疑哉。

　　【记】若于论外。不作断疑释者。此文但责说法不染。

　　○征意云。以何义故说法之时。不取于相。得合真如。不动不染耶。

　　○释意云。但观诸有为相。犹如梦幻等。自然于说不取不着。契合真如。无有动摇分别等也。

　　△初开章指文。

　　【疏】释此文为三。初约两论。释魏本中九喻。

　　○魏本云。一切有为法。如星翳灯幻。露泡梦电云。应作如是观。

　　【记】疏文二。初开章指文。

　　○魏本等者。以彼此二经皆说譬喻。就中彼广此略。今则标广以释。

　　△二随章辨释三。初约两论释魏本中九喻。二约诸经显诸虚假喻之大意。三会通秦译经本。初约两论释魏本中九喻二。初约本论断疑。二兼无著释相。

　　初约本论断疑。

　　【疏】于中文二。初约本论断疑。

　　【记】于中下。二随章辨释。三。初约两论释魏本中九喻。二。

　　【疏】偈云。非有为非离。诸如来涅槃。九种有为法。妙智正观故。

　　【记】初文者。

　　○偈云下。标。

　　【疏】论云。诸佛得涅槃。化身说法。故非有为。非离有为。

　　【记】论云下。释。初释前二句。

　　○真化不一。故非有为。真化不异。故不离有为。

　　○言诸佛者。拣小乘涅槃。一句寂灭。如来涅槃。悲智兼运。名无住处。

　　【疏】何故示现世间而不住有为。由妙智正观。有为如九喻虚假故。

　　【记】何故下。蹑前征起释后二句。

　　○征意可知。

　　○由妙智等者。妙智拣二乘粗智。正观拣凡夫倒见。

　　○既以妙智。正观有为诸法。如梦幻等。故涉有而不住有。观空而不住空。用而常寂。寂而常用。故终日说法。终日涅槃。如华严疏云。寂寥于万化之域。动用于一虚之中也。

　　○故知若不涉有。岂名大乘涅槃。若不证如。何名无染说法。言虽似反。意乃相符。善现约极违以申疑。如来据极顺以通释。理实深妙。光兹末篇。

　　△二兼无著释相二。初指论分文。二随文正释。

　　初指论分文。

　　【疏】二。兼无著释相。

　　【疏】无著云。此偈显示四有为相。文四。

　　【记】二兼无著下。初指论分文。

　　○此偈者。魏经文也。四有为者。即下自性等四。

　　△二随文正释四。初自性相。二着所住味相。三随顺过失相。四随顺出离相。初自性相二。初释章意。二别解文。

　　初释章意。

　　【疏】一自性相。此见相二用。识为体。生死根本故。文三。

　　【记】初自性下。二随文正释。四。初文二。初释章意。

　　○此见等者。谓见相二分以自证分为体。然此三法是生死之自性。一切生死。从此而生。故名此三为根本矣。

　　○此通八识也。

　　△二别解文三。初星喻见。二翳喻相。三灯喻识。

　　初星喻见。

　　【疏】一星喻见。

　　○无著云。无智暗中。有彼光故。有智明中。无彼光故。

　　【记】一星下。二别解文。三。

　　○初文见分者。云云第六识也。计度分别。缘共相境。世间诸智。尽在其中。故以星光况于此识。

　　○此约执计强盛。故独指第六。非不通八也。

　　【记】无智等者。此中法喻相兼。文犹阙略。若具配属。即法喻四对。谓以日喻智。以星喻识。以明喻悟。以闇喻迷。且如喻中意云。无日闇中。有星光故。有日明中。无星光故。法中。无智迷中。有识用故。有智悟中。无分别故。其犹昏夜。日光黯然。唯星独存。略辨南北。杲日才现。星光自沈。法中亦尔。生死迷中。本智未显。意识分别似有鉴觉。若智显彰。光明遍照。分别念虑。泯然无余。

　　○无彼光者。此约分喻。喻中但无星光。而不无星体。法中融同一智。无别识心故。

　　△二翳喻相。

　　【疏】二翳喻相。

　　○论云。如目有翳。则见毛轮等色。观有为法亦尔。以颠倒见故。

　　【记】二中。如目等者。意云。翳若在眼。则见毛轮。执若在意。见实我法。

　　○若正配法喻。即翳喻第七识。毛轮等喻所见分。今标云翳喻所见分者。此有三意。一密配第七识。谓若但取毛轮。则唯喻所见。第七意识。无因可收。故此密配。无所遗也。二交互影略。以喻上举能。法中言所。自然影略。该收所余。三显示毛月无有体性。意虽在所。今却举能以□所从能生。足知无体也。

　　○以颠倒见者。出无体所以。于无见有。故云颠倒。

　　【疏】无著云。人法我见如翳。以取无义故。

　　【记】取无义者。情有理无故。

　　△三灯喻识。

　　【疏】三灯喻识。

　　○灯约膏油。相续不绝。识依贪爱。生死无休。

　　【记】三中灯喻识者。理则虽通。义当前五。以六七八识。各有配故。

　　○灯约等者。以膏油喻贪爱。以灯喻识。若无膏油。则灯光不起。若无贪爱。则识念不生。故论云。依止贪爱法住。

　　【记】然此上三喻。皆是能熏。染污根本。故通名自性相。其所熏第八识持种引心。配属云喻。如下所明。

　　○或可星喻见分。翳目所见毛月喻相分。灯喻自证分。自证分即第八识。其后云喻。但况识中种子为未来法。

　　△二着所住味相。

　　【疏】二。着所住味相。

　　【记】着所住味者。即是味着所住。

　　【疏】论云。幻喻所依住处。以器世间种种差别。无一体实故。

　　【记】幻喻等者。即约所幻境说。如结巾为兔。结草为马。乃至变现种种境界。

　　○以器下。所喻法也。六尘境界不一。故云种种。

　　【疏】无著云。味着颠倒境故。

　　【记】无著下。会释科文。

　　【疏】大云云。幻出城郭诳人。识变山河不实故。

　　【记】大云释意可知。能变之识。尚犹不实。所变之境岂得有体。故起信云。一切境界。唯依妄念而有差别。若离心念。则无一切境界之相。

　　△三随顺过失相二。初释章意。二正解文。

　　初释章意。

　　【疏】三随顺过失相。自身及受用是过失。观此无常是名随顺。

　　【记】三随下。二。初释章意。

　　○自身等者。明身受当体是过失。

　　○观此等者。随顺出离也。

　　【疏】又解云。随顺身受。即是过失。

　　【记】又解等者。执着身受。是随顺过失也。所谓执身为常。执受为乐。即是颠倒。颠倒即过失也。

　　【疏】文二。

　　△二正解文二。初露喻身。二泡喻受。

　　初露喻身。

　　【疏】初露喻身。

　　○论云。身亦如是。少时住故。

　　【记】初露下。二正解文。二。

　　【记】初者。

　　○少时住者。如草上之露。日出即晞。众生妄身。亦复如是。然有三意。一命修短。有才生即死故。二比于上界。时极促故。三念念迁谢。即生即灭故。有斯三意。故曰少时。

　　△二泡喻受。

　　【疏】二泡喻受。

　　○论云。所受用事。亦复如是。以受想因。三法不定故。

　　【记】二中。

　　○受用事者。受能领纳。即此领纳。是受之用。即此受用。便名为事。

　　○受想等者。因即是触。受之因故。想能助受故。俱舍云。受同饮食。想同助味。

　　○三法不定者。有三释。一则苦乐舍三受不定也。二则受想因。于三法而不定。三法即违顺等三境也。三则受想触为三。三皆不定也。以一不定。余皆不定故。

　　○然此虽说想触。意明于受。如风水相投即有泡起。触想和合。则有受生。是故以泡。喻于受也。故大云云。水上之泡。出没不定。心中之受。苦乐不常。

　　【疏】无著云。显示随顺苦体。以受如泡故。

　　【记】苦体等者。受是苦体。苦谓三苦。彼苦身中有苦生故。是苦苦。破灭是坏苦。不相离是行苦。逐境住情。妄生乐想。故名随顺。

　　【疏】功德施云。观察寿如水泡。或始生未成体。或才生。或暂停住。即归散灭。

　　【记】功德施下。意说寿命。不同前义。

　　○喻则可知。

　　○法中。始生等者。托蕴腹中名生。形体未成。即有死者。才生者。生下即死也。暂停住者。五岁十岁乃至百岁。通名暂住。初天所见。人间半百。尚同昼夜。况圣智乎。故正法念经云。有于胎藏中死。有生而已命终。有能行便亡。有能走便卒。虽修短之异。皆归死处。故净名云。是身虚伪。假以澡浴衣食。必归磨灭。

　　△四随顺出离相三。初释章意。二正解文。三总结示。

　　初释章意。

　　【疏】四随顺出离相。无著云。随顺人法无我。故得出离。

　　○文三。

　　【记】四随下。三。初释章意。

　　○随顺人法等者。二空真智。能出二死。方便观察。名为随顺。

　　△二正解文三。初梦喻过去。二电喻现在。三云喻未来。

　　初梦喻过去。

　　【疏】初梦喻过去。

　　【记】二正解文。三。

　　【疏】无著云。彼过去行。以所念处故如梦。

　　【记】初。如梦者。人之神游也。以过去所作见闻事业。皆是所念之处。与夜来梦。无有差别。忆之可说。掬之不见。如经云。如寤时人。说梦中事。心纵精明。欲何因缘。取梦中物。

　　【疏】论云。应观过去所有集造。同于梦境。但唯念性故。

　　【记】唯念性者。以念为体性故。念之似有。不念全无。

　　【疏】功德施云。观察作者如梦中。随见闻之境。以念分别熏习住故。虽无作者。种种境界。分明现前。

　　【记】观察等者。谓白日见闻境界所熏。梦中宛然还见。虽即无人造作。境界分明现前。

　　【疏】如是。众生无始时来。有诸烦恼。善不善业。熏习而住。虽无我是能作者。而现无涯生死等事。

　　【记】如是下。法合。

　　○过去业因所熏。感招现在果报。虽则无人造作。不免生死轮回。故净名云。无我无造无受者。善恶之业亦不亡。

　　○若梦寤时。则梦所见事。一无所有。若迷觉已。则生死轮回。杜绝踪迹。故起信云。应观过去所念诸法。恍忽如梦。

　　△二电喻现在。

　　【疏】二电喻现在。

　　【疏】论云。以刹那不住故。

　　【疏】功德施云。观察心如电。生时即灭。

　　【记】二中。不住生灭文异义同。凡是有为。即生即灭。无异时也。以无性故。体虚妄故。经云。因缘和合。虚妄有生。因缘别离。虚妄名灭。楞伽经云。初生即有灭。不为愚者说。起信云。应观现在所念之法。犹如电光。

　　△三云喻未来。

　　【疏】三云喻未来。

　　【疏】论云。以于子时。阿梨耶识。与一切法为种子根本。

　　【记】三中。子时者。在种子位时。

　　○根本等者。应云阿梨耶识。在种子位时。为一切法作种子根本。以一切诸法。从种子生故。

　　【疏】无著云。彼粗恶种子似虚空。引心出故如云。

　　【记】粗恶种者。有漏种也。以无漏种子为细妙故。

　　○似空者。喻多也。华严云。若此恶业。有体相者。尽虚空界。不能容受。

　　○如云者。空喻种子。云喻未来所起现行之法。以云依空。忽然起故。故起信云。应观未来所现诸法。犹如于云。忽尔而起。

　　△三总结示。

　　【疏】无著云。如是知三世行。则达无我。此显示随顺出离相。

　　【记】无著下。通明三事。结释科文。

　　【疏】大云云。过未无体。现又不住。则三世空。达无我矣。

　　【记】大云下。显无著科意。三世既空。凭何有我。执我既不出离。达无我者必出离也。故偈云。观根及受用。观于三世事。于有为法中。得无垢自在。

　　△二约诸经显诸虚假喻之大意。

　　【疏】二约诸经。显诸虚假喻之大意。

　　【记】二中。

　　○诸经等者。谓如来说法。多以梦幻虚假之事。况诸法空义。或广或略。散在诸经诸论。随何经论。宗趣虽殊。大意皆破众生遍计情执。或情执多者。不达法者。约喻生疑。病既连绵。药还逦迤。以悟为限。法喻重重。今约华严十忍品疏文。兼摄大乘论意势。显诸喻意。令无混滥也。

　　【疏】佛说一切法空。

　　【记】一切法空者。此是义宗。若是上根。闻之便解。中根之类。一喻即明。下根之流。展转生惑。更以诸喻。如下所辨。

　　【疏】疑云。云何现见一切境界。故说如幻。幻法虽无。分明可见。

　　【记】现见等者。难曰。诸法若不见。任说法皆空。现见历然在。因何得是空。

　　○故说如幻下。以喻释喻也。下皆准此。

　　【疏】又疑云。幻法既无。又何爱着。故说如阳𦦨。渴鹿谓之水。爱着奔趣。

　　【记】爱着等者。难曰。众生不爱着。任说法如幻。既生爱着心。云何得如幻。

　　○故说如𦦨下。释也。

　　【疏】又疑云。渴鹿毕竟不得水。贪者如何皆得受用。故说如梦。梦中所见。亦得受用。

　　【记】不得水者。难曰。贪求若不得。任说法如𦦨。求者皆遂心。云何得如𦦨。

　　○故说如梦下。释也。

　　【疏】又疑云。梦造善恶。寤无业报。梦打尊长。寤无忧惧。故说如影如响。虽全无体。明镜对色。空谷对声。妍媸高低。一一皆应。必无杂乱。必无参差。

　　【记】梦造等者。难曰。善恶无果报。任说法如梦。因果事昭然。云何得如梦。

　　○故说如影下。释也。妍。美好也。媸。丑陋也。此说对镜之色。高低者。此说对谷之声也。一一应者。无一像而不应色。无一响而不应声。无杂乱等者。必不对美现丑。对高应低故。

　　【疏】又疑云。若都无实。菩萨何以作利乐事。故说如化。谓变化者。虽知不实。而作化事。

　　【记】利乐等者。难曰。菩萨不化生。任说如影响。菩萨既化生。云何如影响。

　　○故说如化下。释也。作化事者。不可谓作化事便言为实。不可谓度众生便谓众生实有。良为众生即空。迷故不觉。为说令觉。若实有体。化之何益。故净名云。观众生如幻化。如水月镜像。如龟毛兔角等。文殊问云。若然者。菩萨云何行慈。维摩诘言。为众生说如是法。是真实慈也。

　　【记】上来五重征释。皆显法空。盖因喻生迷。遂展转训晓。极兹后位。喻尽法彰。疑冰自释。然诸经中。或说干城水月杌鬼绳蛇翳目空华龟毛兔角等。皆随机随说。引令得出。必不依次有是五重也。

　　△三会通秦译经本二。初指喻显法。二正会广略。初指喻显法三。初正释。二显益。三结叹。

　　初正释。

　　【疏】三会通秦译经本。

　　【疏】梦幻泡影。空理全彰。露电二喻。无常足显。

　　【记】秦经梦幻等者。以梦等四事。皆无体性。若观有为诸法。如其梦等。则空理易明。露电二事。暂有即无。若观诸法。如其露电。则无常自显。

　　△二显益。

　　【疏】悟真空。则不住诸相。观生灭。则警䇿修行。

　　【记】悟真空下。显益。

　　○不住相者。凡夫迷真空既住相。当知悟真空即不住相也。住即执取染着之义。

　　○又凡夫颠倒。不了无常。故恋世间。不务修进。当知达彼一切悉无常性。念念迁谢。不住不久。由是怖畏生死。乐趣涅槃。如救头然。寸阴是竞。所以佛于涅槃会中。偏赞此观。以为第一。

　　○然二句中。各有解行。配释可知。

　　△三结叹。

　　【疏】妙符破相之宗。巧示亡情之观。

　　【记】妙符下。结叹。

　　○符破相宗者。叹前四喻也。然佛一代教门。就大乘中。宗涂有三。一法相宗。谓解深密等经。瑜珈唯识等论。二破相宗。诸般若等经。中百门等论。三法性宗。谓法华涅槃等经。起信宝性等论。既般若宗于破相。今说有为。喻以梦幻泡影。明妙符宗旨也。

　　○示亡情等者。叹后二喻。若观世间诸法。如电露等。自不系情于身命财而生常解。

　　○又由前四喻故。慧解亡情。由后二喻故。习定亡情。又前亡执有之情。后亡计常之情。若不觉空无常。即系情于身命资具。今既悟此空无常理。则情念涅坏。真智现前。

　　○斯则上合经宗故云妙。下契物情故云巧也。

　　△二正会广略三。初牒问。

　　释通。三结叹。

　　初牒问。

　　【疏】魏译九喻。秦本略者。

　　【记】魏译下。牒问也。或问曰。魏译九喻。秦经略三者。何也。今此牒之。

　　△二释通。

　　【疏】以星灯有体。云种含生。恐难契空心。潜滋相想。

　　【记】以星下。释通。

　　○有体者。虽星不如日。灯藉膏油。未是全空。故云有体。

　　○云种者。法喻双举。云能含雨。种必生芽。故曰含生。

　　○难契等者。本为执情坚固。不了即空。由是设喻。以荡分别。若观有体之物。便同析色。难悟即空。空观不成。故云难契。

　　○潜滋等者。既不了无常。唯于境相而生常想。不能舍离。纵不故意。任运生情。不觉而起。故曰潜也。

　　△三结叹。

　　【疏】取意之译。妙在兹焉。

　　【记】取意等者。先德皆云。敌对唐梵。则奘称能。取意译经。则什为最。

　　【记】然云等三喻。则直下剪除。于余六中。又换一喻。谓以影代翳也。所以换者。影并于翳。空义显故。

　　△三流通分(疏)二。初随经文别释。二引论疏赞释。

　　【疏】第三流通分。

　　佛说是经已。长老须菩提。及诸比丘。比丘尼。优婆塞。优婆夷。一切世间天。人阿修罗。闻佛所说。皆大欢喜。信受奉行。

　　【记】流通经文可见。

　　○佛说是经已者。本为空生致问。故佛答降住修行。答问既终。便合经毕。仍以蹑迹起疑。连环二十七段。洎乎此文。疑念冰释。既善吉无问。故能仁杜宣。

　　○一卷经内虽兼有师资。以其就胜。故但云佛说。

　　○长老等义。如前所解。

　　△初随经文别释。

　　【疏】尼者。此云女也。

　　○优婆塞。此云近事男。优婆夷此云近事女。亲近比丘比丘尼而承事故。

　　○阿修罗。此云非天。

　　【记】疏二。初随经文别释。

　　【记】近事男女者。标释可知。亦云近住男清信男等。并可知。

　　○非天者。亦非人也。谓非天人趣之所摄故。亦云无酒。

　　【疏】皆大等者。文殊所问经云有三种义。欢喜奉行。一。说者清净。不为取着利养所染。二。所说清净。以如实知法体。三得果清净。

　　【记】如实等者。说理如理。说事如事故。

　　○果净者。依解起行。得无漏故净。

　　△二引论疏赞释二。初引论。二引疏。

　　初引论。

　　【疏】无著云。若闻如是义。于大乘无觉。我念过于石。究竟无因故。

　　【记】无著下。二引论疏赞释。

　　○无觉者。不发二空智也。

　　○二执牢固。如石之坚。石犹可磨可琢。闻经不能无我而解。不啻于石。故云过于。诗云。我心匪石不可转也。转犹动也。磨琢皆是动义。

　　○又论云。下人于深法。不能觉及信。世人多如此。是故法荒废。

　　○无因者。无大乘正因。不得菩提故。

　　【疏】天亲云。诸法希有总持法。不可称量深句义。从尊者闻及广说。回此功德施群生。

　　【记】总持法者。秘密般若也。深何义者。显了般若也。

　　○或总持法是经文。深句义是本偈。

　　○从尊者。即弥勒无著也。

　　○广说。即自指论文。

　　△二引疏。

　　【疏】大云云。大圣说经。妙理斯毕。二空圆极。四众奉行。

　　【疏】肇云。同听齐悟。法喜荡心。服玩遵式。永崇不朽。

　　【疏】资圣云。般若深经。三世佛母。闻经四句。已超恶趣之因。一念净持。必护菩提之记。故人天异类。莫不虔受奉行矣。

　　【记】佛母者。以能生诸佛及菩提法故。

　　○余文易知。

　　【疏】金刚般若经疏论纂要(终)

　　【记】金刚经纂要刊定记(终)

　　金刚经疏记科会卷第十(终)
