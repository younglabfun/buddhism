卍新纂续藏经第 12 册 No. 0281 楞严经圆通疏


　　No. 281-A 大佛顶首楞严经圆通疏序

　　天台遥礼楞严愿早至此土。既而迫于西迈则曰楞严吾不得而见之矣。当有宰官菩萨以文章翻译。复有肉身比丘以吾教释经。而房相国遂应宰官之记。凡以青白之文赤青之章。染西线而烂然者皆得附于宰官。而释经比丘若圆若岳似副天台之望又斥山外杂传。果此土之菩萨非耶。迨交光之拨三观。舜征之混五灯。仪卿之赞聋莫。澄印之遇异人。宰官乎。比丘乎。法师乎。禅师乎。禅则天台之天如。有会解矣。中峰命木林和尚取魏静复小本手付天如。而曰楞严一经禅者多取以为准的。吾征心辨见略见指点须成会解发明全经。删改多年。金声玉振。山家无尽灯师证其能集大成行焉名圆通疏。非惟经之圆通庶几进十人于二十五圆通之品。盖身为金城身为汤池千秋不坏。而又于时味理行间崇赤城之堞亘钱池之坊。细书密旨经纬纵横。斯殆菩萨所示。第二十六圆通者乎。或者曰顗师西望而拜。目不及见此经。而肉比丘辄云见佛谈经紏诸师之杂乱。斯特往生净国之祥耳。见灵山未散之会者何人。追随南岳于西竺者何人。先身后身亲依佛窟。得旋谈妙。久邻圣阶。中品既生而肉身之五现床帷之顿空。人见其从观音而来乃未见观音而证耳根之圆通犹勤西望哉。表密义之难逢。导高足之深诣。天台之记良验百年之数已过。夫安知杂乱之非波旬语耶。波旬未破全藉咒心。人但知佛顶经。不知灌顶部经者。咒之序分。咒者经之正宗。本圆修佛乘也。青衿宿儒裂法而独苾禅那。始拔魔登伽也。白衣女子混十人而将犯淫戒。终陈五阴魔也。大力鬼王增六时而重加精苦。此师所以建坛表法从俗从宜。虽金口瑕疵。必出于三七日所见之佛。观镜光高下应照见数千年已老之魔。是以首出玄义汤若士常重其文句之清匪错匪乱。后出坛仪僧孺弟重其创制之善书额书铭。愧肉眼之宰官。护肉身之菩萨。悬应其记固千载之一时矣。予往梦中峰作六梦记。中峰赞台教比四时之夏。属天如扬盛德之光。或司徒百县雩祀衍期水潦失时灯师调剂焉。于是天台天目兼山并峙。不图雪谤书传愿超清磐而独出。如此疏者将苕城若培而高龙池若浚而深。进中峰父子于圆通不增二菩萨哉。至其剞厥则手眼神通磨勘则夙夜精敏。道林卓峰何以加诸。如来见之当悬记月光说法后此经此疏不先众经而灭。由摄流通诸人归无量寿土经等无量寿故。

　　旹
皇明天启元年季夏之哉生明受
菩萨戒天台宣洒虞淳熙和南谨序

　　No. 281-B 楞严经圆通疏序

　　余生平有三不幸而获三大幸焉。生为楚人而乏楚才。一不幸也。宦途多钝置。二不幸也。以直道交人而横遭诬谤。三不幸也。然而因之获闻西来大教。于西教获秉天台大师之宗。因台宗而悟明首楞严经旨。岂非三不幸中而获三大幸欤。余始于是经之未悟也。侧闻先达。构以心师。发为八难。今悟之矣。而翻然更为八易。此又不幸中之大幸也。试崖略言之。即以是而为圆通疏序。谅亦师所印可者也。此经始秘中印。累叶帝胄珍为镇国重宝。虑传持外国。防卫甚严。而般剌密帝三藏入内道场。用薄素细腾。剖臂而置诸股中。潜持得出。非传来之难乎。因即附南海估舶。得达五羊。将出之共房融宰相翻译。而苦为脂血所凝。赖房妻黠慧。以铜盆盛水。浸而舒解。就之抄录。非翻译之难乎。当时密帝正急于流通。实未及奏请。而朝廷责违其制。乃畏而持经遁去。房虽奏入亦不及颁行。后因神秀禅师入内道场。传写归于度门。慧振法师访度门。得之经始传焉。非流通之难乎。自唐天宝十年西京惟悫法师始作疏解。相沿至今凡十数名家。孰不谓深契佛心得骨得髓。至于关键大意修性境观。展卷则满目陈言。反照则修途罔指。非疏解之难乎。昔天台大师尝西望此经一十八载。既而入灭期迫。不获寓目。乃预谶译入悬记。释者谓当有菩萨宰官以文章翻译。复有肉身比丘以吾教判此经归于中道。余遍观诸疏。皆无足以应圣谶。惟今大师之圆通疏独可当之。非应谶之难乎。夫经之流通贵在得旨。得旨又贵在建坛修进。此经自入支那海内。未闻有建坛之者。惟今大师于幽溪兰若依经建立莫不中规中矩。非建坛之难乎。然而建坛方是事相庄严。进修又贵在见道修道。师自乙卯始岁岁引众修持。莫不解行相资目足双运。非进修之难乎。又建坛虽则为难。得地诚为不易。必在名山。离诸垢染。波旬不得其便。斯可如意修为。否则障难孔多。未必成就。非得地之难乎。昔也八难。今为八易。然而非后四而莫成前四。而后四又触在吾师。微师悟入修证何以作我导师。若师者可谓应大师之圣谶。传古佛之心宗。即肉身而悟法身。即肉眼而具天眼。剖微尘而出经卷。朗金錍而刮翳膜。发古今之所未发。决释迦之所秘密。可以称楞严之中兴。可以满大师之久望。而今而后读是疏而开解修证者。斯可以称见道而后修道。修道而后证果矣。余广陵鹾使千里。迎师坐夏。衙斋耳提。密授示明珠于衣阴。见见为先。赐华屋于旅亭。闻闻居首。非惟得其门而入堂奥。抑亦识解宝而雨珍馐。遂得饱饫醍醐住持圆觉。富有多宝藏。作长者之子。贵为法王裔。愍贫乞之儿。岂非遇千生罕遇之人。闻万劫难逢之法欤。所愿人人悟入各各宣传。俾大法不雍滞于一隅。至道获流通于永劫。则报恩之心庶少酬于万一也。

　　时
皇明万历泰昌天启
三圣继体郊天之岁。岁星在上章涒滩毕相月哉生魄
钦差疏理两淮江广河南等处盐法道山东按察司廉使宗天台教观菩萨戒幽溪宣洒沧孺居士蕲州袁世振槃谈撰

　　No. 281-C 大佛顶首楞严经圆通疏序

　　夫性觉妙明本觉明妙。清净本然而周遍法界。随众生心而应所知量不生不灭无去无来。非空非有而离即离非。即俗即真而是即非即。其惟如来藏性欤。于性觉必明中而妄为明觉。向澄清大海内而弃海认沤。因而为三细六粗。因而为众生业果。生生死死死死生生。捏见闻幻翳以作华因。邀三界空华而结空果。其惟九法界众生欤。我以不灭不生合如来藏而如来藏惟妙觉明圆照法界。是故于中一为无量无量为一小中现大大中现小。于一毛端现宝王刹坐微尘里转大法轮。其惟释迦如来欤。以大权而启无上之教。示堕淫室之中厌小慧以求成佛之因。得示庄严之路垂范千载弘益万方。其惟庆喜尊者欤。直示常住真心总标二种根本。破七处妄心无所而三处诘妄体元无。示十重真见有归而一道显元常清净。圆开二种微妙三谛。俾当机顿获法身。直指一乘寂灭道场使众会咸悟实相。圆解开而后修圆行。常心显而方事圆修。二决定门重伸取舍之方。三无漏学再决修行之渐。入道之要而独选乎耳门。破障之功而兼诵乎神咒。可谓显与密而兼修正与助而双运。遂得菩提之路亲到涅槃之家。举要言之教理智断而无不皆圆。行位因果而无不皆妙。其惟首楞严经欤。或怜孱弱析重以分科。或哀短胫派深而作疏。或击蒙而为标月之指。或探玄而为指要之宗。其惟诸师之疏解欤。合殊途而归一致汇大海以合众流。同一咸味。失其本名。其惟天如师之会解欤。第大成虽集玄意尚弢。当机首请三法漫不究其所因。如来示以根本了不原其所自。显十见性主宾之理何彰。破二见妄远离之言奚在。次第不次第二种三谛圆融与行布不分。修成不修成平等法身众生与诸佛罔辩。见道而后修道。见道有所未谛则修道何施。修道而后证果。修道有所未获则证道安望。此为大定之本。此为万行之源。雍而不通滞而不决。又何贵乎智者之西望梵僧之悬谶密谛之持来房相之笔受乎。灯。夙生庆幸获遇真诠。索隐研几积多寒暑。既仰承乎本讲之面命。复资乎坛法之圆修。参同止观法门会通圆觉了义。随文释义既不忍废于诸师之雅言。立体标宗竟独挈乎一己之心印。笔以成疏名曰圆通。剞劂流通用酬法乳。大矣哉首楞严之为经也。无法不具无教不收。狂心若歇歇即菩提胜净妙明不从人得谓之华严圆顿可也。堕淫室无殊乎孩提弱丧征心目何异乎哆跢嘙和谓之阿含渐初可也。四教并谈而三根普润一道直入而四门等开谓之方等渐中可也。广辩三科备明七大以空慧水荡二执情谓之般若渐末可也。开示悟入佛之知见疑惑消除心悟实相谓之法华非渐非顿可也。始明常住真心终归三德秘藏四种律仪。珍重扶植三无漏学恳切宣扬谓之涅槃扶律谈常可也。部类既不专乎四时法门复兼通乎渐顿。收通归别以别摄通。诚方等实相之真诠圆顿生酥之教相也。呜呼悟此理者清净法身可即生而获。修此法者般若妙智可直下以圆。解脱德由之而念念增明涅槃果因之而心心成就。可谓明心见性之妙门成佛作祖之秘典也。然而慧因定发定藉戒成。三无漏学事无躐等。仰冀后贤于此法门而无惑者。内既资乎闻熏闻修之理观外必藉乎佛力咒力之事修。宿习既驱现行不作。便可饱餐甘露以延年不致过伤醍醐而早夭。以此而续佛慧命以此而广佛化仪。使人人悟心地之无生各各证菩提之不妄。庶不负如来频烦告诫之恩当机殷勤启请之德云尔。

　　旹
皇明万历才四十有七年岁次己未中安居日天台山幽溪沙门传灯述于楞严坛之东方不瞬堂

　　圆通疏引用并曾所经目古今书疏古师孤山法师(讳智圆)　经疏　谷响钞吴兴法师(讳仁岳)　说题　集解　熏闻记法界庵主(讳可观)　补注云间法师　补遗长水法师(讳子璇)　义疏　经注柏庭法师(讳善月)　玄览桐洲法师(讳思坦)　集注资中法师(讳弘沇)　经疏携李法师(讳洪敏)　证真钞真际法师(讳崇节)　删补疏道钦法师(禀长水璇公之学而着是书)　手鉴荆公王丞相(讳安石)　经解　补遗　纂注　释要觉范禅师(讳德洪)　合论天如禅师(讳惟则)　会解(现所承用)福唐法师(讳咸辉)　义海(排长水泐潭吴兴三师注入经)今师鲁山讲主(讳普泰)　管见妙峰法师(讳真觉)　百问幻居法师(讳真界)　纂注月川法师(讳镇澄)　别眼　正观疏曾仪部(讳凤仪字金简)　宗通憨山法师(讳德清)　镜悬　通议中川法师(讳界澄)　经疏交光法师(讳真鉴)　正脉莲池法师(讳袾宏)　摸象

　　圆通疏凡例(八条)是疏乃合会解而为之。元无有科。今欲加之似与旧解相反。欲己之复于经文章段无所发明。故用细字傍经而书谓之旁科。犹今人之旁注也。若不厌精细不妨从傍玩味。若以之为冗繁则竟读经文而是科可略。取舍随宜。亦一时之方便也。今疏既以旁科而段乎经。即应经随科列。但会解旧有所分章段。况解随经置业有定式。不可更为之分割。故经有宜前四反在于后。科有宜后而反置于前。读者请以意得可也。经文比解与疏。大而高书一字者所以尊金口也。会解让经一字而大书。今疏与解相并而细书者所以尊古人也。意欲读是经者经明而解可略。解明而疏亦可略。用之则行舍之则藏。亦无适而非可也。会解中不无臧否。所以不敢妄有增损者。念古人草创间关天如师会解时已沙汰其大半。今若更损之。似令后学全不知古人之用心处矣。古师之释会解中犹有收之未尽者。然于经义实有所发明。今更为取之而亦用细书者不敢浇漓于会解之乳味也。着某师曰者知非蹈窃也。间有与己解间错而入者文义有所连属也。会解臧否处难可以一己之意而妄为雌黄。若其间于时味或有相妨。理行或有乖戾然后明正其非是。舍此之外亦惟任之。是疏但取古师而不及今师者非曰是古而非今也。以诸师著述亦各自成一家言。苟尽取之则卷帙繁多。少取之又启人嫌隙。是故已之。是疏亦有与今师交论处者。所以为本宗坚金城为会解深汤池也。若夫本家之长江一曲异宗之美玉纤瑕。如公论何。如家法何。亦不妨或者之阳秋。其若吹毛求玼阳排阴取。明明三尺其肯逊诸。

　　No. 281-D 大佛顶首楞严经会解叙

　　师子林沙门　惟则

　　首楞严经者诸佛之慧命众生之达道教网之宏纲禅门之要关也。世尊成道以来五时设化无非为一大事因缘。求其总摄化机直指心体发宣真胜义性简定真实圆通使人转物同如来弹指超无学者无尚楞严矣。释其名则一切事究竟坚固即所谓彻法底源无动无坏而如来密因菩萨万行靡不资始乎此而归极乎此耳。考其所诠则谈圆理以明真性开圆行以示真修。其性也体用双彰。其修也果因一契。原始要终了义之说也。良由诸修行人背真向妄不成无上菩提。或爱念小乘得少为足。或欲漏不除畜闻成过。故阿难以多闻邪染为缘浚发大教。而世尊首告之曰一切众生生死相续皆由不知常住真心性净明体。用诸妄想此想不真故有轮转。又曰有三摩提名大佛顶首楞严王具足万行十方如来一门超出妙庄严路。斯一经理行之大本也欤。由是破七处攀缘别二种根本。因见显心因心显见。虽心见互显而正显在心。如以盲人瞩暗喻见非眼。屈指飞光验见不动。印观河之非变比垂手之无遗。辩于八还择于诸物。非舒非缩无是无非。使悟净圆真心妄为色空及闻见耳。既悟妄为尚疑混滥。故又破自然因缘示见见之非见。合别业同分指见妄之所生。且以一人例多人以一国例诸国总显器界根身同一妄耳。自浅而深自狭而广。虽多方显妄而所显惟真。故又举阴入处界。广及七大融会入于如来藏性。使悟物我同根是非一体妄无自性。全体即真。凡十界依正之相皆循业发现而已。既悟即真尚迷循发。故又答山河大地之难深穷生起之由。譬虚空不拒诸相发挥。显真妙觉明圆照法界。一多互应。小大相容。即体即用非俗非真。至于离即离非是即非即则藏心妙性不涉名言矣。复引照镜狂走喻妄无因。结责多闻劝修无漏。通而言之皆圆理也。理解虽圆非行莫证故又明二决定义。初审因地发心伏断无明为修行之要。次审烦恼根本意择圆根为发行之由。于是定六根优劣令一门深入。击钟验常。绾巾示结。陈二十五圣所证法门。敕选耳根为初心方便。而又教以摄心轨则安立道场。遂闻四重律仪顶光神咒。通而言之皆圆行也。乃至由三增进成就五十五位真菩提路。虽谈证位未尽行因。下而戒业习于七趣情想防禅定于五阴魔邪无非行门之事。必期于圆满菩提归无所得始得名为究竟坚固之证也。然则依究竟坚固之理立究竟坚固之行。修究竟坚固之行证究竟坚固之理。楞严教旨大抵如是。是知教行理三悉号楞严。了义之说莫此加矣。科经者合理行为正宗。离正宗为五分。一见道。二修道。三证果。四结经。五助道。谓见道而后修道修道而后证果此常途之序固尔。究论上根修证如发明藏性之后谓不历僧祇获法身。请入华屋之前谓疑惑销除心悟实相之类。又岂局于常哉。大哉教乎。夫欲发真归元明心见性者于此宜尽心焉。然是经无教不收无机不摄。或言偏意圆。或名同体异。昧劣之士有所不达。弘经者思所以达之从而为之解。自唐而宋解者凡十余家。始余见长水璇师孤山圆师泐潭月师温陵环师之说。又阅吴兴岳师之集。并得兴福悫资中沇真际节携李敏。诸师之意无不大同。惟所见或各从一长乃不能不小异。遂使行者泣岐莫辩良导。则不达之患不在彼而在乎此矣。今余会诸家要解以通大途。异不公乎众者节之。异而互通者互存之。互为激扬者审其的据而取之。间有隐略乖隔处则又附己意目为补注若合殊流同归于海故谓之会解。噫。道本无言非言不显佛不得已而言矣。言有不达道无以明则诸师之言亦不容其已也。言既多而不同去道转远则会解者又岂容其自己哉。解既会矣庶几览者因会解以知人之言因人言以知佛之言。佛言知矣究竟坚固者得矣。曰行曰理曰教曰禅曰达道曰慧命皆剩语矣。况所谓解与会哉。

　　时至正二年壬午佛成道日。庐陵沙门惟则述于姑苏城中之师子林。

　　No. 281-E

　　昔天台智者大师闻西域有是经夙夜西望愿见而未及见也。唐武后长安末般剌密帝三藏始持梵本自南海至广州。会宰相房融知南铨在广请就制止寺译出而笔受之。中宗神龙元年乙巳五月念三日经成誊写入奏。适朝廷多故未遑颁行。有神秀禅师入内道场见所奏本传写归荆州度门寺。时慧振法师访度门而得之经始传。天宝十年西京兴福寺惟悫法师复于故相房融家得其笔受之本始作疏解而广传之。继是则有长水孤山吴兴诸公递相发明而解益详矣。然学者或困于详而莫能遍探。今师子林天如禅师会解一出则不待遍探而众美具在。不劳辩核而群疑自消。诵习之便。莫便于是矣。愚与师游从既久。自其搜括诸家参酌去取凡三年而会解成。皆愚所目击。盖亦颇知其深有功于是经者也。兹因募众梓以流通。乃复记经来之岁月云。

　　临川沙门克立题。

　　会解所引教禅诸师名目(年代未详姑据所闻而刻)与福法师讳惟悫资中法师讳弘沇真际法师讳崇节携李法师讳洪敏长水法师讳子璇孤山法师讳智圆吴兴法师讳仁岳泐潭禅师讳晓月温陵法师讳戒环

　　No. 281

　　大佛顶如来密因修证了义诸菩萨万行首楞严经卷第一

　　(一名中印度那烂陀大道场经于灌顶部录出别行)。

　　师子林沙门　惟则　会解

　　天台山沙门　传灯圆通疏

　　【解】温陵曰如来果体其体本然何假密因。菩萨道用其用无作孰为万行。无因无行无修无证无了不了。大小名相一切不立此真首楞严究竟坚固者也。特以众生如来隐于藏心非密因不显。众生菩萨沦于七趣非万行不修。觉皇于是示之以大法使不迷于小道而默得乎无外之体。喻之以佛顶使不滞于相见而妙及乎无上之致。指如来密因使明本妙心知三世诸佛皆依此为初因。明修证了义使悟究竟法知一切圣人皆依此而证果。乃至具足菩萨万行。一切事法无不究竟至于实相坚固不坏。故名大佛顶如来密因修证了义诸菩萨万行首楞严经。经即能诠之文而已。诠犹筌也。知经为筌则从而释之者皆筌也。非鱼也。学者慎勿执筌为鱼。然后首楞真经可得矣。天如补注曰。梵语首楞严乃大定之总名也。此翻一切事究竟坚固。古师云未修此定一切事法宛尔差殊为法所缚。得此定时山河大地明暗色空一切事法当处寂灭即是常住心性。故云究竟坚固。如法华云是法住法位世间相常住。韶国师云心外无法满目青山亦此义也。上略释经题竟。若其翻译笔受等来历。及分门科判之类。诸师既有明文兹不繁引。

　　【疏】天台曰此经以人法为名。佛所知见常住真心为体。佛能知见了了见于佛性为宗。破九法界妄知见显佛法界真知见为力用。圆顿生酥为教相。初人法为名者。人有果人因人如来菩萨是也。法有果法因法大佛顶密因万行是也。修证了义首楞严则总该因果。初人法为名者。此经题目首标大佛顶而异说多途。或有单从法释。如义海师云大即法身佛即般若顶即解脱。作此解说在理或当未惬人情。以逐字分释破句读故。或单从喻说。如温陵师所谓喻之以佛顶使不滞于相见。作如此说虽谓善巧不合经文。以经文不云犹如佛顶故。又有单以顶法解说。如觉范等诸师谓此经尊无上顶法故。善则善矣终带牵强。今直作事释。以事该理还摄得诸家一偏之义。盖大佛顶如来者本指世尊顶中所现化佛也。阿难方遭邪染心虽明了而力不自由。于义为著相故遭系缚。下文云阿难纵强记不免落邪思是也。如来设救顶中化佛说咒。于义为无为故能解脱。下文云何须待我佛顶神咒令汝解脱是也。阿难见佛顶礼悲泣启请十方如来得成菩提妙奢摩他三摩禅那最初方便。此实睹胜以兴怀仰果以求因。故阿难所宗者解脱。即对病之妙药救苦之良津莫尊于顶中化佛。如来得成菩提岂非题称如来密因乎。故如来者于三德为解脱。言大佛者即释迦报智微妙色身也。盖佛是觉义于三德为般若。特言大者谓即法身之报也。能获法身故在佛名大佛在菩萨名大菩萨在人名大人初无间然者。故此首题建言即称为大。盖示阿难解脱之本也。何则。以解脱由般若而证般若又由法身而成。故慕解脱者莫先于修般若。修般若者莫先于悟法身。故此经前之三卷无非明众生本有法身边事。其曰则汝法身终成断灭其谁修证无生法忍厥旨显然。故阿难叙悟特云不历僧祇获法身非示解脱之本乎。四卷至六卷无非明般若边事。七卷至十卷无非明解脱边事。盖般若属于修解脱属乎证故也。但三法相即经亦映带而说。如二卷云于奢摩他微密观照心犹未了。五卷云空性圆明成法解脱。解脱法已俱空不生。非法身兼般若。般若兼解脱言之乎。至于论切要工夫则又三法必俱。如曰见见之时见非是见。见犹离见见不能及。第一见字般若也。第二见字法身也。见犹离见见不能及解脱也。又曰随拔一根脱粘内伏。则诸暗相永不能昏。随拔一根般若也。内伏法身也。永不能昏解脱也。又曰入流亡所。入般若也。流法身也。亡所解脱也。故此大字为一经之主意。其曰百千澄清大海见性周圆遍十方国不动周圆妙真如性清净本然周遍法界各各自知心遍十方。皆从此大字上演出。盖此经所宗者秘藏。涅槃经云安置诸子秘密藏中我亦不久自入其中不其是乎。故大佛者的指说经教主也。顶释迦无见顶相也。如来顶中所现化佛也。大即法身佛即般若顶即解脱如来则解脱之中极胜解脱。如此解说则义海之义成。不滞于相见而独尊乎顶法则二师之义亦足。此固不涉譬喻而文义俱符亦可谓释题之一快事也。言密因者即阿难恨多闻而厌系缚仰解脱以请修方。虽属乎修此修即性。照性成修此之谓欤。故经初二两卷约眼以辩性。普门大士约耳以明修。特言密者不过对迷以言。若约悟者全密是显。如见性十义堂堂独露。法身妙性舍此而谁。今借喻释字令义易显密如蜂蜜之蜜。蜜味至甘藏之于华。人独见华而忽其蜜。惟彼黠蜂缘华而歃。蜜名甘露人得而食之愈病延年。如帝释天园生树产甘露。诸天同食皆获不死长生。众生六受用根亦复如是。浮尘根相显露如华。识精元明其犹甘露。能悟乎此即获无生。大集经云怜愍为茎智慧叶三昧为须解脱敷菩萨蜂王食甘露我今敬礼佛莲华。亦得证此意也。言修证者一往而言修时非证证不关修。再往而求今之密因全是佛性。照此名修无别有修。是则修时即证证时即修。圆觉经云一切众生皆证圆觉此之谓也。又证者证验证明。如无生常住之理即众生六受用根或不动或无迁等皆可即事证验证明故。若如温陵师之释修证与题相违者二。如来本以修证为首楞严。温陵乃以无修无证为真首楞严。经意本以即修证而无修证为首楞严。如因果名目决定相应。如妄性无体非有所依。将欲复真欲真已非真真如性皆其义意。温陵乃以有修有证为非真首楞严。既非圆旨今所不用。经显此义是大乘中之大乘圆顿中之圆顿。所谓宣胜义中真胜义性故云了义。言诸菩萨万行者。上虽曰如来密因要知即众生密因。盖迷之为众生证之即如来无别如来也。例今迷此为众生修之即菩萨无别菩萨也。上密因乃万行之正体今万行乃密因之助用。体用互具正助兼备。盖此密因是首楞严定。举一全该无俟别修。虽或别修亦未尝出定。所谓不动寂体现诸威仪。而经云有三摩提具足万行岂假别修哉。首楞严两译不同。一译健相分别则义属乎行。一译一切事究竟坚固则义属乎理。并是两者以言说而诠辩之则义属乎教。古师所谓教行理三悉号楞严。信而有征矣。以此而求则一题总号一部别诠教理智断行位因果无非究竟坚固者也。又此经题一十九字究其旨归不无傍正要之皆为密因而设。谓以性显修以果显因以教显行以人显法以助显正。以性显修者大即法身佛即般若顶即解脱。用此三性以显三修。法身即禅那般若即奢摩解脱即三摩。全性起修全修在性大佛顶密因也。以果显因者。法身如来即禅那报身如来即奢摩应身如来即三摩。因超果海果彻因源如来密因也。以教显行者。非了义之教不诠了义之理。非了义之理不起了义之行。教行理三悉号楞严了义密因也。以人显法者。彰此密因是圆顿菩萨所修。所谓我亦从中证非惟观世音诸菩萨密因也。以助显正者。若能正修密因即能具足万行万行密因也。首楞严正叹密因是究竟大定总谓之首楞严密因。故此一十九字是傍正相显宾主互严。览别为总一经大旨于是乎尽故曰大佛顶云云。已上是别题经是通号。梵语修多罗此称契经。谓上契佛理下契物机。又训法训常是贯是摄。常则道轨诸佛法则德模万灵。摄谓集斯奥义贯谓持理不失。由如来金口所宣故称经也。觉范师引说文曰织有经集丝为之经常而纬变。夫经之所为经而已纬以成之则经所不能言也。故孔子贵神而明之存乎其人。

　　第二佛所知见常住真心为体者凡有四意。一是经之张本。经初发轸即云一切众生皆由不知常住真心故。二是经之盛谈。如屈指飞光验见不动。观河之见童耄无迁。讫第四卷皆明常住真心故。三以智验谛。体是如来妙智究尽之法既云我以不灭不生合如来藏。能究尽者既是常住。所究尽者安得不常。四以宗验体。盖体是宗之所归宗常体亦宜常。经云若于因地以生灭之心为本修因而求不生不灭之果无有是处。因果之宗既须常住。所归之体安得不常。又当机发行之由具圆通常三义。弥须以常住真心为体也。

　　第三佛能知见了了见于佛性为宗者。盖用此为宗非惟摄法周备文义亦复显然。如经初首告之曰不知常住真心盖以不知显知。征心之初惟心与目今何所在。当机请云发妙明心开我道眼如来许云获妙微密性净明心得清净眼。四卷云用世语言入佛知见。请入华屋云得陀罗尼入佛知见。如来答云修菩萨乘入佛知见。五卷云知见立知即无明本。知见无见斯即涅槃。复次知见乃是略举备必六根。故云生死结根安乐妙常同是六根更非他物。然根必对境对必发识。故经云十方如来于十八界一一修行皆得菩提。此皆显诠佛之知见也。言摄法周备者。如知见既备六根则耳根在其中矣。既曰知见无见斯即涅槃。此则六根通须首楞大定为本方成佛之知见。佛命文殊选择耳根者。盖入道虽有多门初心岂能遍入故令但于一门深入。入一无妄彼六知根一时清净。然于所入之门又必有要。苟得其要则与不圆根日劫相倍。此方众生惟耳根最利。故文殊顺机选此耳根圆通为入佛之知见之要门。非谓圆通但只耳根而已。此与摩诃止观初心修观必先内心。故于三科拣却界入。复于五阴又除前四。的取识阴为所观境。如去丈就尺去尺就寸。伐树得根灸病得穴。千枝百病自然消殒大同小异耳。言了了见于佛性者。一经所诠常住真心。如见性十义耳根三法皆众生本有佛性。在于根门莫不了了分明见了了分明闻。能体会乎此是为佛能知见了了见于佛性无别佛知见可显也。

　　第四破九界妄知见显佛法界真知见为力用者。此经破显力用至大。破妄极至等觉显真直齐妙觉。又复应知非谓别有等妙可破可显。直指众生日用见闻之际。一尘不立便名破妄极至等觉。见性昭然便名显真直齐妙觉。以众生成佛时秪干尽此现前见闻上情识。秪显此见闻上佛性故也。如云见见之时见非是见。秪一见见即见佛性即破无明力用岂不大乎。然此犹就宗之力用言之。若用之力用要显佛说此经功用极大。能破众生如此疑情。能显众生如此佛性能使众生悟佛性修行破妄显真至极者如此与宗俱大也。

　　第五圆顿生酥为教相者。此经说在方等。方等四教并谈此经纯谈佛性。狂心若歇歇即菩提。故约教判为圆顿约味判属生酥。已如前茅与玄义中所说。兹不重辩。

　　○会解云若其翻译笔受等来历及分门科判之类诸师既有明文兹不繁引。则知天如师亦不废于科判等说。今仍顺古师备释翻译笔受来历及随经科判云。

　　一名中印度那烂陀大道场经于灌顶部录出别行

　　【疏】长水曰此别目也。印度月名具云印特伽此云月邦。以此大国形诸小国如星中月。彼有五印此当中也。即一境之都名。一境之中有多国别。最尊大者号摩竭提此云大体以总摄故。或云不害皆义翻也。那烂陀此云施无厌即龙名也。西域记云庵摩罗国有池池中有龙名施无厌。寺近彼池故以标号大道场者沙门体心修道之地也。佛灭度后六帝缉兴。遐竦绀宇园林普合都建一门主客万僧住持增峻。印度名寺莫先于此故名曰大。灌顶部者彼有五部此当其一毗卢为主。既标部处寻验可凭。无谓近翻疑非正说。

　　大唐神龙元年龙集乙巳五月己卯朔二十三日辛丑

　　【疏】长水曰长安三年则天罢政中宗嗣位。是岁改为神龙元年。龙集者。龙星亦曰岁星岁行一次也。集居也。乙巳即所舍之次。朔稣也。月死复稣。稣生也。

　　中天竺沙门般剌密谛于广州制止道场译

　　【疏】长水曰天竺亦云乾竺干豆身毒印度等。沙门云勤息取生善灭恶之称。般剌密谛此云到彼岸。译者以有才智通四方语。名曰象胥之学。四方各有其名。今取北方掌语者也。

　　乌苌国沙门弥伽释迦译语

　　【疏】长水曰国名未详。弥伽释迦此云能降伏。翻梵为华故云译语。其中证义应有别录。余如翻译时年中说。

　　菩萨戒弟子前正谏大夫同中书门下平章事清河房融笔授

　　【疏】长水曰虽为宰官而授大乘戒者。经云欲受国王位时乃至百官受位时应先受菩萨戒。一切鬼神救护王身百官之身也。资于师长以父兄之道事之故云弟子。正谏者今之谏议也。举贤达能大扶进人故曰大夫。中书门下二省之名。平和章明国政之事曰平章事。笔授或云笔受。谓以此方文体笔其所授梵本。缉缀润色令顺物情不失正理也。初密帝割膊藏经至融所苦血浸。融妻以水清之方得就笔。

　　天台曰随经科判准常为三。初序分始于如是我闻终于归来佛所。第二正宗分始于阿难见佛终于不恋三界此后皆属第三流通分也。

　　○(初序分二初通序六初指法体)如是。

　　○(二显能闻)我闻。

　　○(三明机感)一时。

　　○(四称化主)佛。

　　○(五述住处)在室罗筏城祇桓精舍。

　　○(六引同闻三初声闻五初明类)与大比丘众。

　　○(二示数)千二百五十人俱。

　　【解】温陵曰如是之法我从佛闻。此集者因佛立言证法有所授而已不必他说。一时之语亦因佛立。诸经通用故不定指也。孤山曰室罗筏或云舍卫新翻丰德。以国丰四德。一货财。二欲境。三多闻。四解脱。祇具云祇陀正云逝多此翻战胜太子之名也。生时父王与外国战胜因立美号。即须达为之买园造立精舍以施佛者。桓即林也。比丘含三义。乞士破恶怖魔也。长水曰千二百五十人者。初度陈如等五人。次度三迦叶兄弟兼徒一千。次度舍利弗目犍连各兼徒一百。次度耶舍长者等五十人。经举大数故减五人。此众并先事外道勤苦累劫一无所证。才遇佛即得上果。故感佛恩常随佛化为常随众也。天如补注曰会解之例不以人品年代先后为次第。盖于诸家之解互有去取。但以所取之解随经文先后而插入焉。解之同者不重取。贵在一路贯通如出一人之口而已。

　　【疏】天台曰不必他说者如自古释经有六成就四阿难离合等说。皆护法菩萨之所建立马鸣龙树之所宗尚。盖通序文通其义亦通而意在于别。环师解经多从要略故其言如此。然以略该广可也。若以略斥广此恶乎可。学者当两存之庶不倍乎圣经。今一往顺长水所解伸通其义。如是者若兼我闻合释即指法之辞也。如是之法我从佛闻。佛地论云谓结集时众共请言如汝所闻当如是说。传法菩萨便许可言如是当说如我所闻。离释如是者信成就也。智度论云佛法大海信为能入智为能度。信者言是事如是不信者言是事不如是。肇公亦云信顺之辞也。信则所言之理顺顺则师资之道成。故万行中以信为首故云如是。又契理契机曰如永离过非曰是。如理而说如理而信故言如是。若约今经如来藏心体性不动曰如。真实义故曰是。又一切诸法本无生灭皆如来藏故名为如。离一切相即一切法故称为是。更有余义繁而不论。我闻者闻成就也。我即阿难自指五蕴假者。然一切法佛说无我。今称我者我有四种。一凡夫遍计。二外道宗计。三诸圣随世假立宾主。四法身真我。经指后二非邪慢心而有所说故无过矣。闻谓耳根发识听受。虽因耳处废别从总故称我闻。无相宗说我既无我闻亦无闻。从缘生故不坏假名即不闻闻也。若约法性此经旨趣传法菩萨以我无我不二之真我根境非一异之妙耳闻真俗无碍之法门。一时者时成就也。师资合会说听究竟总言一时。一者拣异余时。时者随世假立。如来说经有无量时不能别举。一言略周但云一时。涅槃经云一时在恒河岸等。又诸方时分延促不定故但言一时。若约法义释者即说听之时心境泯理智融凡圣如本始会。此诸二法皆一之时。不标春夏秋冬日月岁时。但是佛说法时。佛者主成就也。具云佛陀此云觉者。谓觉了真妄性相之者即究竟觉也。论云以觉心源故名究竟觉。未觉心源故非究竟觉。然具三义。一自觉。觉知自心本无生灭。二觉他。觉一切法无不是如。三觉满。二觉理圆称之为满。佛地论中具有十义。谓具一切智一切种智出烦恼障及所知障觉了一切诸法性相能自开觉亦能开觉一切有情如睡梦觉如莲华开故称为佛。在室罗筏城祇桓精舍者处成就也。处有二种。一所化处即筏城。二所住处即祇园。具云室罗筏悉底此云丰德。或云闻物或云好道。此乃城名非是国号。以其城中多财物好欲境饶多闻丰解脱。道德名称五天共闻故。或云闻者城。昔有老仙于此修道。后有少仙从其受学。厥号闻者。老仙殁后少仙于此建城而住故以名焉。国都号憍萨罗。但以就胜易彰。故举城号。祇桓者具云祇陀或云逝多制多此云战胜即太子名。林主是彼故云胜林。桓即林也。精舍者即沙门精行所舍处也。谓须达买园置舍太子舍树造门二人共建以延佛僧。与大比丘众者众成就也。与者并兼共及也。佛与阿难及大比丘等证非虚谬。梵云摩诃此具三义谓大多胜也。器量尊重天王大人之所恭敬故云大。遍知内外经书故云多。胜出九十五种外道故言胜。比丘名含三义乞士怖魔破恶。谓出家者上于诸佛求法以内资令慧命增长下于檀越离邪正命乞食以外资令色身无损故云乞士。又出家者最初发出家心或发菩提心或至成佛皆令魔怖失人众故名为怖魔。又能破断身口七支九十八使业烦恼故称为破恶。四人已上能作说恣羯磨法故名为众。

　　○(三显位)皆是无漏大阿罗汉。

　　○(四叹德二初自行)佛子住持善超诸有。

　　○(二化他二初现在助佛扬化)能于国土成就威仪从佛转轮妙堪遗嘱严净毗尼弘范三界。

　　○(二未来垂应益物)应身无量度脱众生拔济未来越诸尘累。

　　【解】孤山曰无漏者内冥中道不漏落二边也。准涅槃四依品十地菩萨名阿罗汉。温陵曰华严叹众住一切菩萨智所住境护持诸佛正法之轮所谓佛子住持也。法华叹众尽诸有结心得自在所谓善超诸有也。能于国土成就威仪者。随刹现身正容悟物也。从佛转轮妙堪遗嘱者。道能助化德足利生也。而又严毗尼而作范示应身而度生。意非利彼一时直欲拔济未来使皆超诸有尘累耳。此阿难同列之德也。凡经序众皆随缘起。此经以阿难起教示堕淫室。疑若未能住持佛法善超诸有。亏威仪污戒律不堪遗嘱度生拔济未来。故因叹同列之德以显阿难示迹实无亏污意在拔济也。

　　【疏】天台曰。二师释叹德敡之太高者。以孤山判归法华温陵判归般若法华两间故也。不知如是等六事名经前序居一经之首故。亦名经后序结集家后安故。今正意在经前。岂以未闻楞严而遽叹功德超胜如此。即法华称最圆顿而未经开显叙众亦从小释。楞严辄以过之恐无此理。今既判归方等则无漏者内冥真谛不漏落三界也。罗汉三种一慧解脱二俱解脱三无疑解脱。今拣非慧俱故称为大。以大乘言之菩萨称佛真子二乘犹子而已。住一切智所住境护持诸佛正法之轮所谓佛子住持也。法华叹众尽诸有结心得自在所谓善超诸有也。能于国土成就威仪者。随物现通正容悟物也。余如旧说。若应身无量度脱众生亦须约小乘无漏神通而释。惟其如此具德方堪受别请而事远游行等慈而不择微贱能转邪而不为邪转。如其未然无有蹈大人之迹而不颠倒错乱若阿难者。经家叙意不在兹乎。是则叹德出当机一筹足矣。经前之序胡必拘拘以涅槃华严为较哉。

　　○(五累名)其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首。

　　○(二缘觉众　三菩萨众列在别序)复有无量辟支无学并其初心同来佛所。

　　【解】长水曰舍利此云鹙也。弗即子也。其母名舍利。以其眼黑白分明转动流利如之故连母为名。目犍连姓也此云采菽氏。名拘律陀此云无节树。摩诃拘絺罗此云大膝乃舍利弗之舅。常论胜姊。姊怀鹙子。论即不胜。知怀智人寄辩母口。遂往南天学十八经无暇剪爪号长爪梵志。学毕还家而甥已为佛弟子。起大憍慢往佛所夺之。佛令立论义堕负愧得法眼净成阿罗汉获四辩才。富楼那父名此云满。弥多罗尼母名此云慈。今连父母名召云满慈子。须菩提云空生。生时库藏皆空占者云既善且吉故亦云善现善吉。优波尼沙陀此云尘性空。孤山曰诸经列名不同。尚年腊则先陈如。尚声德则先鹙子。今从尚德之例也。长水曰辟支具云辟支迦罗。此云独觉亦云缘觉。独但自悟缘依教悟。独觉自分二类。其利根者曰麟喻。喻麟之独出无佛世。观物变易。自觉无生。其钝根者曰部行亦出无佛世。部党而行师徒训化也。缘觉依佛教观十二缘作流转还灭二种观法者也。资中曰此是部行遇佛回向者。吴兴曰并其初心正似师徒共集实部行也。

　　【疏】天台曰二序分文通序已竟下属别序。论此经亦具三乘及以俗众。第二乘内众常随侍佛。王臣等外众出没不定。菩萨居两间辅弼扬化而隐显无恒。发起缘由既属休夏自恣。菩萨随机化导必自远方而来。王臣设斋延佛要须随佛而至。经家欲避重复故于别序而插入焉。

　　○(一别序二初发起远由二初夏终演法)属诸比丘休夏自恣十方菩萨咨决心疑钦奉慈严将求密义即时如来敷坐宴安为诸会中宣示深奥法筵清众得未曾有迦陵仙音遍十方界恒沙菩萨来聚道场文殊师利而为上首。

　　【解】孤山曰自恣律开三日七月十四十五十六也。温陵曰自有愆失恣任僧举曰自恣。九旬禁足。莫由觐佛。故于休夏咨决心疑。自恣决疑皆所以考九旬德业也。钦奉如来而称慈严者。慈以恩言严以威言。宣示深奥所以为楞严发起。如法华以无量义为发起也。迦陵频伽仙禽也。其音和雅佛音如之。文殊此云妙德。表根本智楞严会上为择法眼。故居上首也。

　　【疏】天台曰深奥为此经发起者即菩萨所求密义也。楞严所说妙在密因。开佛知见莫尚乎此。是则菩萨与佛砧槌相扣。于楞严未举齿先已聊通一线。又此一段经文应通别两属文殊师利而为上首属通序列众。属诸比丘休夏自恣一段属别序。盖此经所说最严者戒律戒律所重者休夏自恣。欲叙菩萨咨决心疑而集。不得不以休夏自恣而为发端。则恒沙菩萨来聚道场者为咨决心疑而集也。古师知此经以阿难邪染为缘浚发大教不知邪染之缘正根于此。经家意明阿难大小威仪俱失两门作略俱无。而欲行大人事且曰方行等慈不择微贱。摩登伽女所以得乘其间矣。何谓大小威仪俱失。休夏自恣此小乘之威仪也而阿难方受别请。咨决心疑此大乘之威仪也而阿难方远游不还。何谓两门作略俱无。藏乘极果犹谆谆乎结制。小乘初心当谨谨乎伴侣。而阿难方破夏而独行。大乘菩萨如文殊虽三处度夏至休夏未尝不住佛所而咨决心疑。阿难果何人斯而独异乎是耶。故经家暗紏阿难之失而有此五焉。一破夏远游。二独受别请。三不来自恣。四不咨决心疑。五强学大人作略。要知正为末世比丘与白衣居士学虚头禅无真实慧亏威仪蔑戒律。强学大人作用其过有甚于误堕淫舍将毁戒体者设岂阿难之实然乎。

　　○(二王臣营斋二初佛应王宫)时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨。

　　【解】孤山曰波斯匿此云胜军。温陵曰匿王舍卫国王也。宫掖王之内庭也。于内庭延佛敬之至也。

　　【疏】中川曰仁王经波斯匿名月光德行十地也。讳日者。曲礼云卒哭而讳。谓诸候既葬七月有祭于庭庙谓之卒哭。乃命于中宫舍故而讳新。无敢称名。故匿王以其日设斋恭延圣众所以资先王之灵也。又讳日亦云忌日。祭义云忌日必哀称讳如见亲。宫掖者按唐志及宋元宫殿录掖皆为掖垣掖门而非内庭。盖云宫城也。若按班固西都赋云后宫则有掖庭椒房。吕向注曰掖庭宫名在天子左右如肘掖也。

　　○(二僧应臣舍二初敕文殊领众)城中复有长者居士同时饭僧伫佛来应佛敕文殊分领菩萨及阿罗汉应诸斋主。

　　○(二阐阿难他行)惟有阿难先受别请远游未还不遑僧次。

　　○(二发起近由四初独还无供)既无上座及阿阇黎途中独归其日无供。

　　○(二乞食遭摄二初乞食运怀三初俯运等慈)即时阿难执持应器于所游城次第循乞心中初求最后檀越以为斋主无问净秽刹利尊姓及旃陀罗方行等慈不择微贱发意圆成一切众生无量功德。

　　【解】温陵曰此叙其误堕淫室之由也。律制僧远出侣须三人一上座一轨范师所以严行止防误失也。钵曰应器。最后檀越谓未饭僧者。平等之慈于己等心而化使彼等心而施。于食等者于法亦等。所以能成无量功德。若摩登者即秽而微贱。阿难既无拣择所以误堕也。刹帝利王族。旃陀罗云杀者即屠脍淫酒之家。

　　【疏】熏闻云饭僧者谓以食请僧饭之。四分律明请僧有二种谓僧次请别请也。虽律开别请而诸文中多斥别请偏赞僧次。十诵律云别请佛及五百罗汉不如僧次请一似像极恶比丘。成论云僧次请僧如饮海水即饮众流也。梵网经中亦作此说。天竺以积财巨亿为长者。守道居正为居士。阿阇黎有五种一出家。二受戒。三教授。四受经。五依止。受戒及依止多已十夏者为之。余皆多已五夏者为之。

　　○(二仰遵诃戒)阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤。

　　○(三威仪如法)经彼城隍徐步郭门严整威仪肃恭斋法。

　　【解】温陵曰此叙平等行慈之意也。须菩提舍贫从富大迦叶舍富从贫。一谓富者易施。一为贫者植因。如来诃之欲其心无遮限而息不均之疑谤。故阿难钦仰以肃恭斋法。斋法者。齐整严重次第行乞之谓也。或局维摩经谓非如来诃责。安知如来不诃独净名诃哉。

　　【疏】中川曰分卫经明一切贤圣欲济贫苦故入聚落。当乞食时乃至入无城想见无人想。阿难严整威仪肃恭斋法即此谓也。

　　○(二经历遭摄)尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。

　　【解】长水曰摩登伽义翻本性。下经云性比丘尼是也。温陵曰摩登伽妓女也。娑毗迦罗此云黄发外道。所传幻咒名先梵天实妖术耳。淫躬抚摩将毁戒体者。以身逼近将毁净戒之体也。后云心清净故尚未沦溺则将毁而已。

　　【疏】柏庭曰夫是经之设特以阿难摩登一缘。盖其意有二。一以后世其过遍甚。宜先示教以为之防。一以有慧无定为未足恃。虽果位犹且不免。以为未全道力之戒故权设迹以救世焉。非谓圣贤实蹈其过也。而经云将毁戒体亦权为之辞焉。

　　天台曰戒体即无作戒体也。谓授戒之时三白四结身口承受心不异缘。一作之后更不复作。戒疏所谓不起则已起则性无作假色是也。今之将毁即四根本中第一淫戒。言将毁者非谓当机将欲毁之。盖谓摩登之淫躬抚摩将欲毁伊之戒体也。后云八万行中但毁一戒。心清净故尚未沦溺。以当机初果已断邪淫不入欲流故不沦溺。

　　○(三如来慈救三初在王宫密知)如来知彼淫术所加。

　　○(二归精舍演法二初斋罢归园)斋毕旋归王及大臣长者居士俱来随佛愿闻法要。

　　○(二现通演咒)于时世尊顶放百宝无畏光明光中出生千叶宝莲有佛化身结跏趺坐宣说神咒。

　　○(三敕将咒往护)敕文殊师利将咒往护恶咒消灭。

　　○(四护归佛所)提奖阿难及摩登伽归来佛所。

　　【解】资中曰如来常仪受请斋毕皆为说法。今既速归必有所为故王臣大众随而来也。温陵曰顶门为无上果。光有百宝色谓之无畏者。能摄魔外物无以胜也。世尊不自说咒而于顶光化佛说者。示此咒乃无为心佛无上心法也。孤山曰登伽得益而经家不叙者下文显故。然约实行则机熟得道之时。由阿难牵以欲钩故使后入佛智也。若是大权则同阿难。发起斯教以益群机耳。

　　【疏】天台曰如来知彼淫术所加。正明佛界机兴感应道交也。知之一字。即如来鉴机之智寂而常照无缘慈悲也。淫术所加正明得机。此之机感有乎冥显。淫术所加人天机显。未即起数佛界机冥。如地隐好坚人无知者。惟佛天眼乃能知之。然此知字与下知常之知。各各自知心遍十方之知同是一体。王及大臣等。俱来随佛愿闻法要者。明此大机不为一己独得灭度而发。即佛之大应亦不为一人开佛知见而兴。归园演咒虽为析邪拔苦之方。实是摄机与乐之渐。殷勤启请十方如来楞严大定慕果以求因仰胜以兴怀不由之而致乎。故此一节。为一经之深脉。全题之都召也。佛敕文殊将咒往护等者。论区区恶咒焉用牛刀。如师子搏兽亦尽其力而已。然有二因缘焉。一以摩登淫俗之舍目连虽具大神通所不得往。一以阿难佛界之机富那等虽善巧说法所不得预。惟文殊为实智之母权智之父。泯是非一境智鉴机宜知顺逆具大体大用将欲因之而开佛知见故偏遣之。

　　【解】天如补注曰一经大分准常为三。一序分。二正宗分。三流通分。序分齐此。下文为正宗分。盖阿难返省前非启请妙奢摩他等政是正宗之发端也。环师于正宗一分又科为五。初见道分始于此而止于第四卷中。二修道分始于第四卷中而止于第七卷。三证果分始于第七卷末而止于第八卷中四结经分在证果分后。五助道分始于第八卷中。而止于第十卷末。正宗文竟遂入流通而卷终焉。

　　【疏】天台曰准桐洲集解正宗分科为六与温陵所判大同。初依常住真心以开圆解即见道分也。二依常住真心以起圆行即修道分也。三依正助两行以分圆位即证果分也。四承三法既备问名受持即结经分也。五因释余疑广辩七趣即助道分也。六无问自说预明禅境与之小异。盖彼合禅境为助道此开助道为禅境尔。正宗文竟遂入流通焉。今依集解惟开圆解起圆行多有更治。盖前经三卷酬当机三止之请。虽曰开解行随解进。常心虽圆而三谛宛尔。随闻入观妙行斯立。第开解有两翻问答。初对庆喜明破妄显真约不次而次说三谛酬三止以开圆解。始于初卷终第三卷。次对满慈明从真起妄约次而不次说三谛酬三止以开圆解。始于第四卷终请入华屋之前。初次第中始于阿难见佛顶礼悲泣至无得疲怠妙菩提路约真谛酬奢摩。始敷演大陀罗尼至意识界约俗谛酬三摩。始开示中道了义至说偈赞佛约中谛酬禅那。经叙阿难。即解即行即证一期酬三止之请已竟。次答满慈不过释余疑以尽三谛之妙。洎乎请入华屋去又不过重为末世众生。曲施方便以开行门尔。

　　○(二正宗分六初依常住真心以开圆解二初对庆喜明破妄显真约不次而次说三谛酬三止以开圆解三初阿难悔请)阿难见佛顶礼悲泣恨无始来一向多闻未全道力殷勤启请十方如来得成菩提妙奢摩他三摩禅那最初方便。

　　○(二大众愿闻)于时复有恒沙菩萨及诸十方大阿罗汉辟支佛等俱愿乐闻退坐默然承受圣旨。

　　【解】天如补注曰奢摩他等三名乃楞严大定之名也。昔孤山尝用天台三止配之。一曰体真止止于真谛。二曰方便随缘止止于俗谛。三曰息二边分别止止于中道第一义谛。以止属于定故也。今复释而明之。奢摩他者寂静之义也。三摩者观照之义也。禅那者寂照不二之义也。义立三名体惟一法。举一具三言三即一三一互融故谓之妙。如是妙修方曰楞严大定。此乃一经之要旨趣理之玄门。阿难昧之是以遭难。至是始以多闻小慧为恨而以楞严大定为请。然如来下文所示别无其方。始则决择真妄次则真妄和融乃至会通藏性深穷万法直至第四卷中。皆是发明究竟之圆理而已。盖此圆理乃大定之本也。吴兴曰最初方便者。阿难所请有通有别。通谓奢摩他等。是诸佛成道之法也。别谓最初方便即当机发行之由也。应知下文从破心见以去酬其通请。如佛告阿难有三摩提名大佛顶首楞严王具足万行十方如来一门超出妙庄严路汝今谛听等。至辩诸圣圆通本根酬其别请。如佛告大众吾今问汝最初发心悟十八界谁为圆通。从何方便入三摩地等。举要言之。惟观音所观耳根圆通是此经最初方便。旧有多说今无取焉。

　　【疏】天台曰阿难持法藏人示迹恒为魔娆。此独悲泣者盖泪出痛肠有所含恨而发。非恨佛救之不疾也登伽邪染之所困也。恨无始来一向多闻未全道力耳。苟全道力也摩登柰我何哉。道言体也力言用也。有道而后有力有体而后有用。如来已成菩提故能从体起用说咒伏魔。阿难方证初果未全道力故为魔力所转。远追其咎过在多闻。多闻能为道助今为道障者。永嘉所谓分别名相不知休入海算沙徒自困也。小慧已自为障矧一向乎。矧无始乎。法华经云我与阿难同于空王佛所发菩提心我常勤精进故成道果阿难惟乐多闻故未得无漏。则无始来一向多闻诚矣。夫人之居恒孰能内疚。惟其临难方事悔责。既以多闻小慧自咎宜以首楞大定为请故经叙殷勤启请云云。经文照应有道而后有力。道体属果有因而后有果。菩提翻道阿难仰果以求因是故请三。盖菩提有真性实智方便三种之异。故于因行亦请其三。一一主对函盖相应。昔孤山法师。尝用天台三止配之此说甚符经旨。今用圆觉三法释成。经云若诸菩萨悟净圆觉。以净觉心取静为行。静即真也。取静即体之之义也。此与今文屈指飞光验见不动。观河之见童耄无迁。吾不见时何不见吾不见之处。见见之时见非是见等义同皆体真意也。又云若诸菩萨悟净圆觉。以净觉心知觉心性及以根尘皆因幻化。即起诸幻以除幻者。变化诸幻而开幻众。此与今文推阴入处界非因缘自然义同皆方便随缘止意也。又云若诸菩萨悟净圆觉。以净觉心不取幻化及诸静相。了知身心皆为挂碍。无知觉明不依诸碍。永得超过碍无碍境。受用世界及与身心相在尘域。如器中锽声出于外。即中道也。不取幻化及诸静相即息二边分别也。此与今文观七大性色真空性空真色清净本然周遍法界义同。皆息二边意也。孤山又曰虽以大定为请然如来下文所示别无其方始则决择真妄次则真妄和融乃至会通藏性深穷万法直至第四卷中皆是发明圆理而已。盖此圆理乃大定之本也。盖止不自止由观理以成止。修不自修由见性以起修。如来答之以开解当机照之以成观。故圆觉三观一一皆云悟净圆净以净觉心与此甚相契合。天台所谓全性起修全修在性是也。最初方便者。古今议论是否无定。如长水所说有二方便。一信解真正为本起因。如圆觉普贤下五章约教门明解为教方便。则经初四卷皆其事也。一此方当机发行之由。即文殊所选耳根圆通为行方便。则经六卷是也。若吴兴惟是后说。以耳根圆通为最初方便。余则并存之复足一以为三。乃通指初心所修首楞大定为最初方便。即此经与圆觉所说初心皆可修之是也。以对夫首楞三昧经十地所修者为最后真修。故此经十住位云以真方便发此十心。非初心所修大定为最初方便乎。然余后之一种但是前之二种。前之二种合而修之但成后之一种。盖行非解不导解非行不进。目足双假。斯可以成真家之方便。是则余后一种祇是长水中之二种。岂非二解长水所得居多乎。虽然如来所答要必以解而济乎行。若阿难所请但在行而不在解。则吴兴所说亦不违乎经旨。第解行证三为经家之常途。惟此经与余经者异。盖此经所诠者秘藏而开解意在法身。修行意在般若。证果意在解脱。以阿难仰解脱而请般若得成菩提妙定是也。如来答中先以法身之解者。示般若之照非法身而不圆。解脱之果非法身而不满。故慕解脱者莫先于修般若。修般若者莫先于悟法身。能悟法身则修般若证解脱如取物而持左券。故善照法身者即般若即解脱。一举而两得。天台云直法身非法身法身必具般若解脱。即今经三谛而一谛也。又云直般若非般若般若必具法身解脱。即今经三止而一止也。又云直解脱非解脱解脱必具法身般若。即今经三涅槃而一涅槃也。以是而知。今此三止即三般若。直通十地及以等妙。无谓止观但被初机而已。故缨珞经云等觉照寂妙觉寂照。寂照非止观乎。交光正脉悬解中大非天如会解。谓如来所答前四卷皆明奢摩他性定道理。只言性而未言修。会解硬配三止甚违经旨。不知会解此文但云前之四卷皆是发明圆理。盖此圆理乃大定之本何曾硬配三观。余所深服天如者无论余文。只此数言可以定一经修性解行之大旨。后世所说岂能过之。然则谓其未尽经旨可也。斥其尽非故不可也。已如前茅广破。细玩彼文自知大途。

　　○(三如来演说二初酬请开示以发圆解三初约真谛明破妄显真以酬奢摩二初约七处妄计破妄心无所密示真心五初审问发心二初问)佛告阿难汝我同气情均天伦当初发心于我法中见何胜相顿舍世间深重恩爱。

　　○(二答)阿难白佛我见如来三十二相胜妙殊绝形体映彻犹如琉璃常自思惟此相非是欲爱所生何以故欲气粗浊腥臊交遘脓血杂乱不能发生胜净妙明紫金光聚是以渴仰从佛剃落。

　　【解】温陵曰阿难此云庆喜斛饭王之子。如来成道夜生。净饭既闻太子成道斛饭又奏宫中生男。举国欣庆因名庆喜。是佛堂弟。故云同气。同气共本也。天伦兄弟也。吴兴曰阿难既厌多闻。而欣妙定。如来欲谈是义。先诘妄缘。故问发心见相之由。为止散入寂之本。迷解之要并在于兹。孤山曰见相实有。生灭宛然。缘此发心安趋常果。故下经云若于因地。以生灭心为本修因而求佛乘。不生不灭。无有是处。天如补注曰阿难见相乃缘尘分别之见。其所发心即妄想攀缘之心。后文七征八辩重重逐破者此也。

　　【疏】天台曰如来问阿难发心见相之由先叙俗中至亲故曰情均天伦。次叙法中至亲故曰于我法中。意问俗亲则以恩爱为深重。今舍深重而趣乎法必有胜于父母妻子恩爱之深重者。特不知见何胜相顿舍世间深重恩爱也。阿难所答。则以相好从清净之所生。恩爱从粗浊之所得。一升一降自不为伦由是顿舍世间恩爱。亦可谓挹流而得源。闻香而得根矣。然而孤山云见相实有。生灭宛然。缘此发心安趣常果者。此原阿难分别事识生起之因从六尘而有。如黠师子先除块本。虽似破相。原是破识。而交光辄斥之云尽将破识之旨转为破相之宗。此不徒吹毛求疵抑且不知妄本矣。然不能无失者。不可以阿难一人之非而概非佛之相好。如般若云若以色见我以音声求我。是人行邪道不能见如来。相好果何过哉。过在以色以声求之也。若天如分明指出为分别之见攀缘之心作下文重重征破之本。可谓提纲挈领深见旨归而交光特掩人之善。亦独何哉。

　　○(二直示常心)佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　【解】孤山曰常住真心。即下文如来藏心圆融三谛也。用诸妄想谓九界众生不达此三本惟一念于是六趣见其俗。二乘见其真。菩萨见其中。皆由不了圆融。妄生取着。故致轮转二种生死。

　　【疏】天台曰善哉阿难者如来将示第一义谛先以大慈哀悯之辞与而进之也。常住真心即圆融三谛之体。要而言之下文所显真心真见所谓则汝今者识精元明能生诸缘缘所遗者是也。用诸妄想要而言之下文所破妄心妄见所谓则汝今者用攀缘心为自性者是也。为下文开圆解作张本。不知正为显知为下文开圆行作张本。盖能知此体则用诸真如。不知此体则用诸妄想。一经大体大用尽于此也。若论文意生起。阿难既忻妙定如来前文问以发心者。盖万行以发心为之始。发心正凡所修行无不皆正。阿难既答缘相发心。如来继此而示之以常心者。盖发心以开解为之本。开解妙则心无不真。故天台家所立十乘观法以观不思议境为之始以真正发心为之次然后示之以善巧安心止观。与此甚相符合。如来之意。谓阿难所请三止既以如来得成菩提者为言。不可谓之不善巧。所发之心既缘如来相好而起亦不可谓之不正。特未知其真乎不真乎。果真乎。即当进之以真。则妙奢摩他不数言而足。果不真乎。即当首破其妄然后进之以真。但如来大慈不欲人蹈之于妄。不欲人蹈妄不若先聊示之以真。使上根利智一言之下心地开通。则楞严妙定亦不烦数言而足岂不伟哉。故如来嗣发心而告之曰善哉阿难(云云)。此不知字。与下第三卷阿难闻法领悟中。各各自知心遍十方知字相照应。此中不知。是知见立知即无明本之知。下文之知。是知见无见斯即涅槃之知。所谓正遍知也。须知此经明阿难观境发心立行有两番。初番观境既执心在内在外不知妄心无所无体。心既妄矣则发心立行无非是妄。次番既示以妙境而各各开悟。然后说偈赞佛。而云妙湛总持不动尊等(云云)。又继之以发四弘誓愿而云愿今得果成宝王还度如是恒沙众。发愿既竟释疑既毕。请入华屋重开行门则若观境若发心若止观至于破法遍识通塞等十乘莫不皆正矣。噫。智者所立十乘。岂果有意求合于此经。盖契理契机之教不求合而自无不合有如此也。

　　○(三劝进直心二初劝令直答)汝今欲研无上菩提真发明性应当直心酬我所问。

　　○(二引佛明益)十方如来同一道故出离生死皆以直心心言直故如是乃至终始地位中间永无诸委曲相。

　　【疏】长水曰诸佛同道脱苦得乐皆由直心者此有二种。一发言无虚假。二向理之心无别岐路。今此经意须具二焉。始令发言无妄终成向理心绝。方为十方道同。孤山曰言者心之声。由心直故所言直。三谛真常。名心直。了义顿说。名言直。由此心言乃能趣道。

　　○(四勘定直否二初问将何见乐二初问)阿难我今问汝当汝发心缘于如来三十二相将何所见谁为爱乐。

　　○(次答)阿难白佛言世尊如是爱乐用我心目由目观见如来胜相心生爱乐故我发心愿舍生死。

　　【解】泐潭曰此正陈妄体也。目即眼根。心即意识。根识虚妄犹如空华。若执有体。能见能乐。岂惟迷于法空亦起我人见爱。故后文云六为贼媒。自劫家宝。无始虚习住地无明皆由根识更非他物。想相为尘识情为垢。生死轮转莫不由斯。故下推征令知虚妄。

　　【疏】天台曰观诸师之释遽欲于见相发心以正阿难之妄。不知如来大慈辞不逼迫且放过一着。又且方便真实开示。常住真心。要使阿难依常心以进乎解。依圆解以发乎心。依圆誓以造乎行。则首楞大定不俟多辞而入矣。盖发心自有多种。如止观说有见种种相好而发心者。有闻种种法而发心者。乃至第十(云云)。见相又有四种。有见父母生身而发心者。有见胜应而发心者。有见报身而发心者。有见法身而发心者。今阿难所见即父母生身。然四教虽有不同莫不同以一父母生身为境。解圆则圆解偏则偏。故如来先标常心以为张本然后诲敕阿难。当以直心酬我所问。使阿难果能依常住而发心一以直心酬佛所问。如柏庭所谓我以心见见佛惟心。我心遍于佛身。佛身现我心内。心不自知心佛不自见佛。心有想则痴。无想则泥洹。是真见佛。如般舟所云者。又能了知如来之身。前际不来后际不去今亦不住。不观色不观色如不观色性等。如维摩经所谓者。是则依于佛慧不以二相见于如来。惟依心现不离真如。能如是见如是答者。则七处征心八还辩见之说无从生起亦何有于是经。惟阿难将发起是教。特閟其妙解姑以缘心酬其所问。则曰如是爱乐用我心目。安能契本有常住真心哉。

　　○(二问心目所在二初问四初法)佛告阿难如汝所说真所爱乐因于心目若不识知心目所在则不能得降伏尘劳。

　　○(二譬)譬如国王为贼所侵发兵讨除是兵要当知贼所在。

　　○(三合)使汝流转心目为咎。

　　○(四问)吾今问汝唯心与目今何所在。

　　【解】孤山曰王譬真心贼譬妄想真为妄转如国被贼侵。发兵讨除。喻修大定。汝合国王心目合贼。

　　【疏】天台曰此喻设得极好。总喻得下文七翻破心无所。三处破心无体。盖有贼。必有所居巢穴。初攻其内则逃遁于外。次攻其外则遁於潜根。以至攻其中间则漫散四方而无所著。至攻无所著则巢倾穴破以为流贼。夫贼至于流。则绝之必矣。故下三处破心无体皆所以设正设奇降伏尘劳之良䇿。至于因见显心因心显见去。此又抚字之嘉谟用文之仁圣也。

　　○(二答)阿难白佛言世尊一切世间十种异生同将识心居在身内纵观如来青莲华眼亦在佛面我今观此浮根四尘秪在我面如是识心实居身内。

　　【解】温陵曰谓心在内目在外自众生至如来。阿难皆然文互见也。异生有十二类除土木空散。非心眼伦也。天如补注曰浮根四尘。言眼也。详见第四卷中。

　　【疏】熏闻云青莲华眼。天竺有青莲华其叶修而复广青白分明。有大人目相故以为喻。

　　天台曰阿难是多闻人佛有所问而言不乱答。故内则审定其所见外则引同乎众人。识心在内既均乎有情。佛属有情。理岂不然。故曰一切世间十种异生同将识心居在身内。眼根在面既同乎善逝生侔佛相。事非顿异。故曰纵观如来青莲华眼亦在佛面。引同己成然后结归自己云我今观此浮根四尘秪在我面。如是识心实居身内。要知阿难尊者其犹惯窃偷儿。岂肯一鞫成招。释迦世尊其犹法家老吏须假三翻成案。初问发心乃以见相为答。夫发心出家。孰不因相。遽正其妄诚心未服。次问将何所见谁为爱乐。答云用我心目。凡厥有生无问圣凡孰不因眼而见因心而知。遽正其妄诚心亦未肯服。惟问心目何在。则答之云心在身内眼在其面。阿难到此情尽辞穷赃物毕露。而一力成招。如来下文七翻重重逐破。得以借口矣。

　　○(三广破心眼二初正破妄心之所二初立例三初定内外)佛告阿难汝今现坐如来讲堂观祇陀林今何所在世尊此大重阁清净讲堂在给孤园今祇陀林实在堂外。

　　○(二定先后)阿难汝今堂中先何所见世尊我在堂中先见如来次观大众如是外望方瞩林园。

　　○(三定因由)阿难汝瞩林园因何所见世尊此大讲堂户牖开豁故我在堂得远瞻见。

　　【解】温陵曰定内外境欲明在内之心当次第见。定先后见欲破在内之心不先见内。汝瞩等。皆且引事辩定下乃牒破。

　　【疏】天台曰阿难所计心在内而眼在面。如来则先破在内之心七处之文是也。若破在面之眼则寄在显示见性之先而说。今疏则约阿难双计心眼以为之科云初正破妄心之所。二寄破妄见之所。及至下文则又顺顿示见性常住妙明之义而更为追破见性是心非眼。以二文破显各有傍正故也。

　　○(次正破二初慰许)尔时世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路汝今谛听阿难顶礼伏受慈旨。

　　【解】温陵曰三摩提亦云三摩地亦云三昧。此云正定。首楞三昧千圣共由故曰一门。妙庄严海由此而至故谓之路。孤山曰阿难向以三名为请。今如来但举三摩提者。圆融三止举一即三。故下文奢摩他路。其意亦尔。

　　【疏】天台曰此段经文有谓倒置合移于问发心之前。此说非也。盖此经以破妄显真为力用。前问发心等为破妄作序。示常心为显真作序。但显真为傍破妄为正。妄贼已露方事逐破。故知七征为妙定之正文。如来于此许说诫听。文不为倒。先摩顶者。以七处所征皆当机寻常所守。今将逐破恐其怖畏失守故安慰之。又将开示无上顶法故摩顶以表之。有三摩提等者举全题以示也。三摩即密因。大佛顶题之始。首楞严王题之终。具足万行备举中间。一门超出即修证也。不言菩萨以如来该之前以三止释密因义得于此。门之与路皆三摩也。盖总指一经所说三止大定最尊无上能健相分别至坚至固。但修此法而自具万行。三世诸佛莫不由斯以成正觉也。故知七处虽曰破妄密已显真。所谓妄贼既除。真王得显。无生之理于此见矣。

　　○(次正说为二初破正计在内二初正破二初立例按定)佛告阿难如汝所言身在讲堂户牖开豁远瞩林园亦有众生在此堂中不见如来见堂外者阿难答言世尊在堂不见如来能见林泉无有是处。

　　○(次循例正破二初牒执)阿难汝亦如是汝之心灵一切明了若汝现前所明了心实在身内。

　　○(二例破二初双难二初无内见二初立)尔时先合了知内身。

　　○(二破)颇有众生先见身中后观外物。

　　○(二无内知二初立二初纵无内见)纵不能见心肝脾胃。

　　○(二应有内知)爪生发长筋转脉摇诚合明了。

　　○(二破)如何不知。

　　○(二反责)必不内知云何知外。

　　○(二结破)是故应知汝言觉了能知之心住在身内无有是处。

　　【解】温陵曰心在身内。合见身中。颇犹可也。引众以问决不能也。心胃内藏纵不能知。爪脉外浮云何不晓。既不内知。果非在内矣。天如补注曰前文双呈心目所在。今乃先破妄心。虽曰破妄心。而但言此心无有处所却不显言此心是妄。要引阿难处处推呈令其情尽而理穷也。由是直至七处征心之后始告之曰此非汝心等。然则七处逐破者且破妄心无所在也。

　　【疏】孤山曰欲破执心在内故泛指其人以例之按定阿难之答也。身喻内心堂喻人身。林喻外物。

　　天台曰心在内此当机之正计也。一切凡夫莫不皆然。经云决定惑为色身之内是也。若后之六征乃是转计非本心也。故今总科为二。初破正计在内次破转计六处庶令读者知其大途。

　　○(二破转计六处六初破在外三初转计三初因破转计)阿难稽首而白佛言我闻如来如是法音悟知我心实居身外。

　　○(二立喻例显二初喻例)所以者何譬如灯光然于室中是灯必能先照室内从其室门后及庭际。

　　○(二合法)一切众生不见身中独见身外亦如灯光居在室外不能照室。

　　○(三结意请政)是义必明将无所惑同佛了义得无妄耶。

　　○(二正破二初立例按定)佛告阿难是诸比丘适来从我室罗筏城循乞抟食归祇陀林我已宿斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同云何一人能令众饱。

　　【解】温陵曰因破非内复生妄计。谓心在外彼食不能饱此则外心不能知身矣。宿。预也。食有四种。抟。即段也。有形段可抟取。拣非思食识食等也。孤山曰前云受请。今言从我乞食者。提奖阿难。在赴请日。为彼演法。事应隔宵。故指即日循乞为例。我已宿斋者。即我一人已饱也。

　　【疏】孤山又云斋乃经宿方食故曰宿斋。谷响云谓待明相。故加宿之一字。足显斋义。纂谓今日明相现时方可得食。

　　○(二循例破执二初牒执)佛告阿难若汝觉了知见之心实在身外。

　　○(二例破三初以理定其相外)身心相外自不相干则心所知身不能觉觉在身际心不能知。

　　○(二约见验其相知)我今示汝兜罗绵手汝眼见时心分别不阿难答言如是世尊。

　　○(三约相知难其在外)佛告阿难若相知者云何在外。

　　○(三结破)是故应知汝言觉了能知之心住在身外无有是处。

　　【解】温陵曰身心相外下。辩其非外也。我今示汝下验非外也。兜罗此云细香。其绵色如霜佛手柔软如之。

　　○(二破潜根三初转计二初领破转计)阿难白佛言世尊如佛所言不见内故不居身内身心相知不相离故不在身外我今思惟知在一处。

　　○(二因征广叙二初佛征其处)佛言处今何在。

　　○(二叙义立例二初正叙立)阿难言此了知心既不知内而能见外如我思忖潜伏根里犹如有人取琉璃碗合其两眼虽有物合而不留碍彼根随见随即分别。

　　○(二翻前难)然我觉了能知之心不见内者为在根故分明瞩外无障碍者潜根内故。

　　【解】长水曰琉璃喻根眼喻于心。眼根色净。不碍于心同琉璃碗不碍于眼。随照一境心随根知。

　　○(二逐破二初立例按定)佛告阿难如汝所言潜根内者犹如琉璃彼人当以琉璃笼眼当见山河见琉璃不如是世尊是人当以琉璃笼眼实见琉璃。

　　○(二循例破执二初牒执)佛告阿难汝心若同琉璃合者。

　　○(二例破)当见山河何不见眼若见眼者眼即同境不得成随若不能见云何说言此了知心潜在根内如琉璃合。

　　○(三结破)是故应知汝言觉了能知之心潜伏根里如琉璃合无有是处。

　　【解】真际曰此责阿难有法喻不齐之过。喻见琉璃法不见根。纵许见根根即是境。若是境者不得言随。以前文云彼根随见随即分别故。温陵曰事理俱违非潜根矣。

　　○(三破内外三初转计二初陈执)阿难白佛言世尊我今又作如是思惟是众生身腑脏在中窍穴居外有藏则暗有窍则明今我对佛开眼见明名为见外闭眼见暗名为见内。

　　○(二请裁)是义云何。

　　【解】吴兴曰初计心在身内佛以不见腑脏为破。次计在外复招身心相离之难。又计潜根且乖琉璃笼眼之喻。今立内外欲免前三之过也。何者良以有藏则暗。故见暗时即名为内何必须见内之物耶。有窍则明。故见明时即名为外岂应更责外不相干耶。内外若成自显此心不在一处亦异潜根也。然则虽云见外所执心体还成在内。以开眼见明不同灯在室外故。泐潭曰白虎通云五脏即肝心肺肾脾。六腑者即五脏之宫府也。胃为脾之府膀胱为肾之府三焦为命之府胆为肝之府大小肠为心府肺府也。温陵曰复计心在内故以见暗为见腑脏也下约三节破之。

　　○(二逐破二初约外见破二初明眼对非内二初明在前非内)佛告阿难汝当闭眼见暗之时此暗境界为与眼对为不对眼若与眼对暗在眼前云何成内。

　　○(次显成内有过)若成内者居暗室中无日月灯此室暗中皆汝焦腑。

　　○(二明不对非见)若不对者云何成见。

　　【解】温陵曰汝当下问之若与下难之若不下结也。

　　○(二约内对破二初牒执)若离外见内对所成。

　　○(二逐破二初正破二初例难)合眼见暗名为身中开眼见明何不见面。

　　○(二结责)若不见面内对不成。

　　【解】温陵曰眼前之境名外见身内之境名内对。前以对眼为外不得成内。今纵离外见而成内对即是眼能返观。且合能返观身中则开应返观己面。若不尔者义不成矣。

　　○(二纵破三初见面则心应在空)见面若成此了知心及与眼根乃在虚空何成在内。

　　○(二在空则自他相混二初在空非自过)若在虚空自非汝体。

　　○(次我见同汝过)即应如来今见汝面亦是汝身。

　　○(三在空则眼非身觉二初直破眼觉非身)汝眼已知身合非觉。

　　○(二转计两觉有异)必汝执言身眼两觉应有二知即汝一身应成两佛。

　　○(三结破)是故应知汝言见暗名见内者无有是处。

　　【解】温陵曰展转辩明无返观理也。汝眼已知身合非觉者。既在虚空自非汝体也。若执两皆有知则成两体矣。吴兴曰是故应知下不言见明为外者略也。又见外为成见内今从正计结也。

　　【疏】补遗云次破外二。初纵。经云见面若成且纵汝成于见面之义。恐他计云虽不灼然见面既心识在眼根中已与面作对即是见面外对之义故今且纵此计也。何以知其然邪。准下破文既云此了知心及与眼根乃在虚空。意云若作此计须是心眼在空可也。若附在面外对不成也。次夺又三。一约心眼在空夺。若欲立见面外对之义须是心眼在空方许此义。既无是理见面不成。故曰此了知心等也。言何成在内者。由阿难虽计通内外心体实在于内。由窍明故由内外见故心亦有在外之义。今既心眼在空则向云在内义亦堕矣。二约心眼同他夺。若计在空已非己有全同他体矣。则是现今如来见汝之面即是汝身之眼矣故曰若在虚空等也。三约一身无两觉夺。若心眼离身身合非觉知。若欲身眼各自觉知应有两心至成佛时须有两人成佛。此意且就凡迷一人无成两佛纵夺其执不可以悟中果地一佛遍应恒沙谬解也。

　　○(四破随合三初转计二初依经起执)阿难言我常闻佛开示四众由心生故种种法生由法生故种种心生我今思惟即思惟体实我心性随所合处心则随有。

　　○(二翻前四计)亦非内外中间三处。

　　【解】孤山曰心生法生境从心起也。法生心生心逐境迁也。温陵曰以心法相生则随境思惟即是心体心法合处即为心在。

　　○(二逐破二初牒执)佛告阿难汝今说言由法生故种种心生随所合处心随有者。

　　○(二例破二初直明无体)是心无体则无所合若无有体而能合者则十九界因七尘合是义不然若有体者如汝以手自挃其体汝所知心为复内出为从外入若复内出还见身中若从外来先合见面。

　　【解】温陵曰以即思惟体为心特浮想耳故难其体之有无也。设若无体则空有其名云何随合。如十九界七尘特空名耳。设若有体。当何所在。令挃身而验明体实无在也挃犹触也。

　　○(二委难有体二初约内外出入破二初救)阿难言见是其眼心知非眼为见非义。

　　○(二破)佛言若眼能见汝在室中门能见不则诸已死尚有眼存应皆见物若见物者云何名死。

　　【解】温陵曰阿难言下解上难也。谓心但能知不可言见。曾不悟能见在心徒眼不见也。佛言下。举门喻能见在心举死明徒眼不见。

　　○(二约一多遍局破二初定)阿难又汝觉了能知之心若必有体为复一体为有多体今在汝身为复遍体为不遍体。

　　○(二破)若一体者则汝以手挃一支时四支应觉若咸觉者挃应无在若挃有所则汝一体自不能成若多体者则成多人何体为汝若遍体者同前所挃若不遍者当汝触头亦触其足头有所觉足应无知今汝不然。

　　○(三结破)是故应知随所合处心则随有无有是处。

　　【解】温陵曰当知真心非一非多非遍不遍四义既非则不可谓随所合处心随有也。

　　【疏】天台曰约一多体局破先定中初二句言心未言身。故但云又汝觉了能知之心。次二句身心合言。故云今在汝身为复遍体为不遍体。次破中则四句皆约身相依而破。然虽有四句但成三义。以一体与遍体破义同故。

　　○(五破中间三初转计二初叙经起执)阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟内无所见外不相知。

　　○(二翻前所难)内无知故在内不成身心相知在外非义今相知故复内无见当在中间。

　　【解】温陵曰以为在内则不见腑脏。以为在外则身不相知。二义不成当在根境之中。长水曰外不相知合云外又相知恐字之误也。

　　○(二逐破二初约身处破二初按定)佛言汝言中间中必不迷非无所在今汝推中中何为在为复在处为当在身。

　　○(二推破二初破在身)若在身者在边非中在中同内。

　　○(二破在处)若在处者为有所表为无所表无表同无表则无定何以故如人以表表为中时东看则西南观成北表体既混心应杂乱。

　　【解】温陵曰此且各就根境辩定中位。身即根处即境也。若在身者下谓身有中边二义。在边则不得为中。在中则同前在内应见内矣。若在处者下亦辩中位无定也。表者标物以表显也。混乱则无所取中矣。

　　○(二约根境破二初救)阿难言我所说中非此二种如世尊言眼色为缘生于眼识眼有分别色尘无知识生其中则为心在。

　　○(二破二初先定)佛言汝心若在根尘之中此之心体为复兼二为不兼二。

　　○(二破二初破兼)若兼二者物体杂乱物非体知成敌两立云何为中。

　　○(二破不兼)兼二不成非知不知即无体性中何为相。

　　○(三结破)是故应知当在中间无有是处。

　　【解】温陵曰若兼二者下破兼二不得为中也。物根尘也。体心体也。物非体知者物不同体之有知则根尘与心两立无中位矣。兼二不成下破不兼不得为中也。不兼根则非知。不兼尘则非不知。二义既非中云何定。天如补注曰环师解物非体知则曰根尘无知心体有知。及解非知不知则又以根为有知语似未顺。今应仍以知属心体不知属根尘。盖谓若不兼二则非心又非根尘即无体性矣中何相哉。物非体知古人有以体知为根者非也。盖佛明言此之心体故。

　　【疏】天台曰温陵解体字前非后是。天如则反以是者为非。不知自有心体之体根体之体。佛言此之心体从能破边随自意语。根体之体从所破边随他意语。以阿难执云眼有分别故且就所执而破之。适时之语须识大途。

　　○(六破无著三初转计二初依经起执)阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心。

　　○(二问佛可不)则我无著名为心不。

　　【解】泐潭曰既非内外中间即知心无所著。而不知佛意破妄无体令识本真。如云三际求心心不有心不有故妄元无。妄心无处即菩提生死涅槃本平等不了此意谬引佛言妄立无著。

　　○(二逐破二初牒执按定)佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无。

　　○(二双破有无二初正破一初无则丧体)无则同于龟毛兔角云何不着。

　　○(二有则乖名)有不著者不可名无。

　　【解】天如补注曰七征之文皆且破其妄心无所依处。阿难前云随所合处心即随有佛即难其心体是有是无是一是多是遍不遍。虽似破其随有之心然既令其挃身以验则意在破其随所合处也。今指一切无著名之为心。佛乃难其世间虚空水陆飞行一切物象为在为无等者亦是就其所依之处破也。温陵曰为在为无问汝心不着而彼物象为存在耶为空无耶。若彼空无则同龟毛。云何可着而说不着。若有不著者则为有物故曰不可名无此皆牒难下乃结破。

　　○(二重责)无相则无非无则相相有则在云何无著。

　　○(三结破)是故应知一切无著名觉知心无有是处。

　　【解】温陵曰物果无相则同龟毛。物果非无即自有相。知相有则心有在云何得为无著也。吴兴曰夫相不自有由心在故有。心不自无由相尽故无。是以有相而言无著者理不可也。孤山曰总此七翻似破四性。在内潜根见内似自性。在外似他性。中间似共性。随合无著似无因性。故龙树云诸法不自生亦不从他生不共不无因是故说无生。是知如来七翻逐破使介尔妄心无逃避处。妄贼既除真王得显。无生之理于兹见矣。利根上智已合潜悟。但为中下之辈更广说耳。天如补注曰虚妄浮心缘尘而有。本无实体亦无定所。上文七翻破其妄所意在显真。而阿难未悟故于下文重请开示。世尊乃复放光现端示以二种根本。次则举拳验见重诘其心。引其复认能推然后咄而告之。乃至令其微细揣摩离尘无体等。始是破其妄心无实体也。

　　【疏】苕溪云若四性未破此觉了心世而非谛破性执已乃名世谛。世谛虚假犹存于相。若破此相方名真谛亦曰第一义谛。故天台智者大师云世谛破性真谛破假。假破即相空性破即性空。由是言之经文七翻义含二空也。长水曰凡情所计虽复万差。因依之处不过此七。欲推妄体先破所依。其犹城陷则贼亡巢倾则卵覆。征虽有七处则成五。第五第七无别处故。随合无著似破能依正意在所。见内同破在内随合同破无著。

　　天台曰如来上文先示以二种心一常住心一妄想心意令领其上者。而阿难不能顾名思常住真心之义是以无住而为其住竟堕其次者以为之答。曰心在内在外潜根以至无著。不知此七皆有住处。住成心所住岂所谓常住真心哉。然妄心无体随所住以显其体。初在内所执甚局。次在外差宽。三潜根又局。四内外又宽。五随合六中间则随境而遍。七无著秪不著于前六则其体亦宽。皆不过以宅方实寸有一物身中往来者以之为心。此即轮回本生死根。而曰用诸妄想此想不真故有轮转非此之故乎。又前四自计后三引经。前第一旧计后三转计。虽有四计正意惟在于内。而第二在外不过计穷乍窜非本心也。潜根见暗等适足为在内作解纷耳。后三引经乃巧慧分别又以寓根尘者为言。故随合中间皆约根尘而说。即无著而云一切亦其事也。是又兼内外以尽生平之学问耳。圆觉文殊章云永断无明方成佛道。云何无明妄认四大为自身相六尘缘影为自心相。至普眼章令依如来奢摩他行。先约四大检身了身无身相。次约六尘推心了心无心相。今经先约七处征心无所次约三义破心无体。与圆觉次义同皆奢摩他之流例也。故知二经大意相合。第当机之执当时虽破。今之毛道凡夫冰碍犹存。然七征之处最坚锐难攻者在乎首尾。盖在内久为世人所守而无著又为佛学初机所宗。能熟向下经文自然随文通达。其若不然多成谤法之咎。若斯人者余见之矣。今试立问答晓之不无奢摩他之一助云。问曰心之在内生佛咸然。儒释共宗何言非是。不专在内可尔。而言决非在内殊违先达之格言。如子程子曰放之则弥六合卷之则退藏于密。弥六合则显此心无所而不遍。藏于密则显此心在内者昭然。又法界颂曰若人欲识真空理身内真如还遍外。既曰身内真如外亦显遍此心在内而能遍外也。况以事验我今身心分别有实。彼物无别分辩我身。今不见内者譬犹灯焉。光明固洞烛于十方。焦炷不妨漆然于其内。不以焦炷不明而无破暗之用。如是则事理俱不相违法喻两无过咎也。况诸佛祖虽曰成道。莫非体内而用外本一而末诸。不起寂定而现诸威仪。一放心光而六门洞达。心之在内又明矣。答曰子但求诸末而忘诸本知乎一而未知乎二也。何者。盖有真心焉妄心焉有带妄以明真焉有纯真而无妄焉有从真而应妄焉。曷为真心即起信论所称本觉是也。论云所言觉义者谓心体离念。离念相者等虚空界无所不遍。法界一相即是如来常住法身。依此法身说名本觉。亦即此经性觉妙明本觉明妙清净本然周遍法界等也。如是真心无有情器之异亦无内外之分。曷为妄心。如经所谓性觉必明妄为明觉因明立所所既妄立生汝妄能无同异中炽然成异。情器斯立内外由分。一念识心揽赤白色色杂妄想想相为身。聚缘内摇趣外奔逸。昏扰扰相以为心性。一迷为心决定惑为色身之内者是也。曷为带妄以明真。盖佛祖设教多依迷而破迷因倒而因起。如曰身内真如还遍外乃一时解缚之言不足指为究竟之说。若曰妄性无体非有所依。如虚空华本无所有。此见及缘元是菩提妙净明体。如指沤而即海乃带妄以明真。曷为纯真而无妄。即如来所证法身体性心弥法界身褁虚空。此身即心此心即身。随其心遍而此身亦遍。无身土之异无情器之分无生灭去来无内外明暗。卷舒之蠃所不能测。命令之气所不能拘。至于实报庄严之身称实感报无有障碍。虽分身土实非情器。四句圆离百非具遣。此二种身方与真心契本觉齐。今经首破七处识心意令返妄以归真循末而反本。证此法身究竟本觉也。若夫如来应身者虽应同万物而有身莫非依体以起用。即用而即体法报之体既绝情量。应身之用岂类凡庸。虽有六根不过寄根明发而暗不能昏。是则焦炷之喻可譬妄而不可譬真。光明之用可喻佛而不可喻妄以众生执在内之心尚不能照内而焉能照外。以是而言惑妄心在内可也。而真心遍诸内亦可也。惑在内则彼主我客而自照力微故不能见内。遍诸内者则我主彼客而洞照无余。但妄无自性全体即真。而人者自一迷为心决定惑为色身之内。彼即妄全真之心岂受汝迷哉。故凝伸日久者则长夜不昏。习定得力者而达旦不昧。况五阴皆空而归无所得者明如杲日之行空无幽不烛。静若澄潭之鉴物有像斯涵。其可以内外大小群器而局彼太虚之量哉。或又问曰内外等六固为虚妄浮心所依之处。凡夫执之成见如来破斥可尔。若末言无著亦可为见道之言离系之渐。金刚般若云应无所住而生其心。无住即无著也。四果阿罗汉称为无著大沙门。正以其心无著而登大果。佛亦破之何耶。答曰据名求义万无一得。以义定名。万无一失。盖金刚之言无住者以菩萨先达万法本空我心无相能所一如待对斯绝。所未尽者特情念未空尔。佛欲菩萨行深般若者忘情而会道悟理而行檀。故曰不住色布施不住声香味触法布施应无所住而生其心。如活机阙一拨便转。所谓入理般若名为住。以无住法而住般若波罗蜜中。无著四沙门亦深得乎此。须菩提宜其久入无住。佛令无住而生心是欲进其技尔。若阿难尊者之示同凡夫执着之心既有能依之体复有所依之处。一蒙佛所征逐即多方逃避。直逼拶到无逃避处乃妄引佛言以宗无著岂所谓真无著哉。佛今且约所破未破其能。故曰汝不著者为在为无。盖凡言着与不着因于物也。若果无物则同龟毛兔角之无本自无之云何而言不着。若有物在早已着矣又不可名无著也。此文破意应有二义。一傍破所宗无体。故下释成云无相则无。一正破所宗不成故释成云非无即相相有则在云何无著。然此奢摩他路之前阵不论有物无物着与不著有体无体无非是妄悉所不许。以未达此心无所故无体故未真见道故。要知此经以真见道而为其本。果真见道则同十方诸佛与诸大菩萨于其自住三摩地中见与见缘并所想相如虚空华本无所有。此见及缘元是菩提妙净明体。云何于中有是非是则无著二字向何处安。

　　○(三约二种根本破妄心无体显示真心二初悔过)尔时阿难在大众中即从座起偏袒右肩右膝着地合掌恭敬而白佛言我是如来最小之弟蒙佛慈爱虽今出家犹恃憍怜所以多闻未得无漏不能折伏娑毗罗咒为彼所转溺于淫舍当由不知真际所诣。

　　○(二请法)惟愿世尊大慈哀愍开示我等奢摩他路令诸阐提隳弥戾车作是语已五体投地及诸大众倾渴翘伫钦闻示诲。

　　【解】温陵曰因前征发乃知迷妄。而责躬请教求诣真际。真际者真心实际也。奢摩他路乃所以诣真际也。长水曰阐提即拨无之人。隳坏也。弥戾车恶见也。

　　【疏】天台曰当机悔过展转追咎而有七重。溺淫舍过由不能伏邪。不能伏邪过由有漏。有漏过由多闻。多闻过由恃佛憍怜。恃佛憍怜过由为佛最小堂弟。此六犹其小者最其大者当由不知真际所诣。苟知所诣早已证入余皆无足恃者娑毗罗咒柰我何哉。真际之家以奢摩他为能诣故请世尊为我开示。言令诸阐提隳弥戾车者。盖拨无根于恶见。恶见根于妄想。妄想根于不知妄心体虚。故能达体虚即是得奢摩他路令诸阐提隳弥戾车也。

　　○(二现瑞开示二初现瑞表法)尔时世尊从其面门放种种光其光晃耀如百千日普佛世界六种震动如是十方微尘国土一时开现佛之威神令诸世界合成一界有世界中所有一切诸大菩萨皆住本国合掌承听。

　　【解】温陵曰将显本明故先现此瑞。言面门放种种光即口眼耳鼻眉间之光并放。示此本明于诸根门无所不现也。以无所不现故齐彰并照如百千日。普佛世界即法界也。六震者表破六识无明感结妄境也。微尘国土一时开现者。本明洞照妄尘不隔也。十方世界合成一界者智境圆现情量不碍也。菩萨听众皆住本国者。心量本周心闻本洞也。了兹光瑞则菩提涅槃元清净体得矣。天如补注曰六种震动者即动踊震起吼击也。摇飏不安曰动。𡑝垄凹凸曰踊。隐隐有声曰震。自下升高曰起。砰磕发向曰吼。打抟警物曰击。然各有三直动名动。四天下动名遍动。尽大千动名等遍动。余五例此。

　　【疏】天台曰此经放光现瑞至多此当其首是为总瑞。盖将开示奢摩他路先以形似也。形似也顿。上根利智目击而道存。声似也渐。中下之机耳提而方悟。今经形声双似顿渐兼施。无法不融无机不摄。今先以形似文有三节。初六根瑞为下文显真见作张本。次诸法瑞为阴入处界七大显如来藏作张本。又次远闻瑞为圆通本根作张本。表本明开发时。一切见是真见一切法是佛法不劳施设一一现成了此光瑞楞严大旨思过半矣。

　　○(二正为开示二初标释二种根本二初指迷总斥)佛告阿难一切众生从无始来种种颠倒业种自然如恶叉聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮沙欲成嘉馔纵经尘劫终不能得。

　　○(二设征别示)云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。

　　【解】温陵曰众生业种成聚行人不成正果皆由不知二本错乱修习故须决择也。业种者颠倒妄惑也。恶叉果一枝三子生必同科。喻惑业苦三生必同聚也。攀缘心即前七处妄认者。清净体即今正与决择者。不染烦恼名菩提不涉生死名涅槃。不染不涉故号元清净体。识精陀那性识也。元明本觉妙明也。根身器界一切缘法依此而生。而人者认缘失真故曰缘所遗者。由遗此故无明不觉枉入诸趣。言元体元明又言本明者。自本而出曰元直指当体曰本。

　　【疏】天台曰示以二种根本者令当机知所去取也。一有不知悉皆倒置。岂不以所当去者而取之所当取者而去之。今之行者一皆倒置。此学佛道者之大患故如来于是告之。能缘之心为攀所攀之境为缘。凡夫则攀缘乎六尘。外道天魔则攀缘乎邪见顽空。二乘则攀缘乎偏空。菩萨则攀缘乎缘假。迭论不无胜劣入道须分倒正。前云别成声闻缘觉外道天魔盖系乎此。元清净体体亦根本变其文耳。识精即第八识。元明即第九识。诸缘的指分别事识。上文用攀缘心为自性者是也。要而言之见情闻精至于心精皆真妄混融金砂未辩。剖之判之存乎其人。下文见见非见以例闻闻非闻则为菩提为涅槃。若缘尘分别则为烦恼为生死是则生死涅槃备于日用见闻之际可不知所选择哉。

　　○(二的示二种根本二初约妄心无体示生死根本三初劈头斥夺二初举拳审定)阿难汝今欲知奢摩他路愿出生死今复问汝即时如来举金色臂屈五轮指语阿难言汝今见不阿难言见佛言汝何所见阿难言我见如来举臂屈指为光明拳曜我心目佛言汝将谁见阿难言我与大众同将眼见。

　　○(二据目征心三初征其心体)佛告阿难汝今答我如来屈指为光明拳曜汝心目汝目可见以何为心当我拳曜。

　　○(二答以能推)阿难言如来现今征心所在。而我以心推穷寻逐即能推者我将为心。

　　【解】温陵曰金拳举处直下要识本明。尘相未除依旧认贼为子。

　　【疏】天台曰如来大慈欲示阿难奢摩他路。既先以形似于面门放种种光。次以声似又示二种根本。然后举拳审定征其心体如温陵师所谓金拳举处直下要识本明。柰阿难尘相未除依旧认贼为子故如来愍其太迷叱以醒之。

　　○(三显示惟妄二初斥非)佛言咄阿难此非汝心。

　　○(二惊问)阿难矍然避座合掌起立白佛此非我心当名何等。

　　【解】孤山曰佛言咄者嗟其迷重故叱以语之。矍惊愕貌。

　　○(二方便物色)佛告阿难此是前尘虚妄相想惑汝真性由汝无始至于今生认贼为子失汝元常故受轮转。

　　○(三穷细搜罗四初疑请二初惊疑二初明起善恶由心)阿难白佛言世尊我佛宠弟心爱佛故今我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心纵令谤法永退善根亦因此心。

　　○(二显无心同土木)若此发明不是心者我乃无心同诸土木离此觉知更无所有。

　　○(三结彼我皆惊疑)云何如来说此非心我实惊怖兼此大众无不疑惑。

　　○(二致请)惟垂大悲开示未悟。

　　【解】吴兴曰阿难以对境觉知异乎土木封为我心。此则正当人执之相。忽闻诃斥故以无情为难。而不知真我无我灵知无知。妙净明心何所不在。斯由大权起教岂庆喜之实然乎。

　　○(二开示二初经家叙意)尔时世尊开示阿难及诸大众欲令心入无生法忍于狮子座摩阿难顶而告之言。

　　○(二如来正示二初示真妄二初明真体由妄二初正明真体)如来常说诸法所生惟心所现一切因果世界微尘因心成体。

　　○(二举妄沅真二初举妄事)阿难若诸世界一切所有其中乃至草叶缕结诘其根元咸有体性纵令虚空亦有名貌。

　　○(二况真体)何况清净妙净明心性一切心而自无体。

　　【解】温陵曰因其怖谓无心故举常所说引物以证示有真心使知所措也。心入无生法忍者。令悟实相不生灭心也。三界惟心万法惟识故曰诸法所生惟心所现。一切因果指十界正报也。世界微尘指十界依报也。既无不因心成体。安得谓之无心同土木哉。以本自无染曰清净染而不染曰妙净。孤山曰诸法所生惟心所现者。因心本具随缘能造。故所造法。全能造心。依正既是一心一心实无能所。譬如水具波性方能造波。全所造波即能造水故观所造惟见本具。此则实相真心法尔具足诸法诸法法尔性本无生。故虽本具有而不有共而不杂离亦不分。虽一一遍亦无所在。性一切心者。即常住真心能为九界妄心之本性也。

　　【疏】天台曰无生法约生佛无殊之性而言之也。忍约地位而言之也。入约修证而言之也。经从初卷至第四卷明常住真心皆无生法义。奢摩他等即修入之法。下明菩提路即证之之位。首悟此法不见有一法可生。亦不见一法可灭。了一切事法无不究竟坚固。依而修行照了乎此。终极证入究竟乎此一经之正脉也。

　　○(二示妄心无体二初明离尘无体)若汝执吝分别觉观所了知性必为心者此心即应离诸一切色香味触诸尘事业别有全性。

　　○(二显起念全尘)如汝今者承听我法此则因声而有分别纵灭一切见闻觉知内守幽闲犹为法尘分别影事。

　　【解】温陵曰此依六尘辩无自性也。分别觉观即能推心也。此心离尘无性不应执以为真。觉知灭则意幽闲。然彼幽闲者犹是法尘影事亦无自性也。真际曰诸尘事业即色等六尘皆有牵心为缘业用。

　　○(二敕揣摩二初叙意总劝)我非来汝执为非心但汝于心微细揣摩。

　　○(二正教揣摩二初纵离尘有体则真)若离前尘有分别性即真汝心。

　　○(二夺离尘无体则妄二初示妄无体)若分别性离尘无体斯则前尘分别影事。

　　○(二执妄成失)尘非常住若变灭时此心则同龟毛兔角则汝法身同于断灭其谁修证无生法忍。

　　【解】天如补注曰我非来汝执为非心等者暂纵之辞也。盖上已破其执吝分别觉观非真心矣。恐其固执而未悟乃复暂纵之曰我非来汝所执定非真心。汝且试将此心微细揣摩以自验其真邪妄邪。孤山曰但汝下劝其揣摩分别之心为当离尘有体为复离尘无体。若此妄心离尘有体则容是真心。既离尘无体非妄而何。应知即真汝心亦暂纵之语非显真也。盖六尘如形分别如影。影由形有故无自体。心因尘有岂有体邪。

　　【疏】天台曰此经明言法身者三。此中及二卷如来清净法身三卷阿难自叙不历僧祇顿获法身。若夫法身之义则处处宣说。要知常住即法身无生忍亦即法身例奢摩他等亦即法身。是则以法身修法身圆证乎法身。涅槃经云安置诸子秘密藏中我亦不久自入其中。义见此经盖昭昭矣。

　　○(三默领)即时阿难与诸大众默然自失。

　　【疏】天台曰破妄无体文有三段。初擘头斥夺即咄而告之云此非汝心。如狮子吼狐兔褫魄。次方便物色即此是前尘虚妄相想等如发其隐微丑态毕露。三穷细搜罗。即若汝执吝云云。如枭其元戎首领俱丧。故阿难与诸大众默然自失。

　　○(四结过)佛告阿难世间一切诸修学人现前虽成九次第定不得漏尽成阿罗汉皆由执此生死妄想误为真实是故汝今虽得多闻不成圣果。

　　【解】长水曰四禅四空及灭受想名为九定。从一禅入一禅次第而修。然修此定能成无漏。今言不得成阿罗汉者此明不得大乘阿罗汉也。灭受想亦云二乘灭尽定。天如补注曰上文破妄心此下破妄见。以至会见归心渐显真性也。原夫妄心本无自性依真发现全体即真。所谓破无所破无明即明。真无别真一念即是。如镜现像全像是镜。此乃今经之圆旨也。世尊前云一切众生不知常住真心用诸妄想。今云执此生死妄想误为真实。然则妄想果非真心邪。当知法无得失迷悟在人。若根利惑薄者了达妄想之体直下便是真心。是犹因像悟镜则无像而不是于镜。因镜悟像则无镜而不具于像也。今阿难示同于迷大似不识镜体却认去来之像而执以为镜不亦误哉。故假重重破斥。扫荡执情。使其是非明白然后始可会妄全真也。会通之文备见于第二第三卷中。

　　【疏】张无尽曰九次第定即第九卷四禅天人。四空天有二岐路。若不能发明智慧即不得成阿罗汉。经文明白不必广引他教。

　　天台曰两家之说俱不害经旨。第徐六担板各见一边尔。盖前示第二根本则汝今者识精元明能生诸缘缘所遗者。此虽示智断根本其实兼明二种生死根本。所生诸缘即第六识为界内生死根本。能生识精即第八识为界外生死根本。若言不得无明漏尽成大阿罗汉则执识精妄想误为真实。若言不得见思漏尽成小阿罗汉则执六识妄想误为真实。然虽通两意后意为正。以前文正对当机发明六识无体故也。

　　○(二约真见有体示智断根本二初追破见性是心非眼二初领旨哀请二初领旨悔过)阿难闻已重复悲泪五体投地长跪合掌而白佛言自我从佛发心出家恃佛威佛常自思惟无劳我修将谓如来惠我三昧不知身心本不相代失我本心虽身出家心不入道譬如穷子舍父逃逝今日乃知虽有多闻若不修行与不闻等如人说食终不能饱世尊我等今者二障所缠良由不知寂常心性。

　　○(二哀请开示)惟愿如来哀愍穷露发妙明心开我道眼。

　　【解】资中曰烦恼所知名为二障。烦恼障谓根本及随也。所知障亦云智障障一切种智故。吴兴曰前破妄心但离粗执故今请云发妙明心也。将破妄见欲显真见故复请云开我道眼也。又则眼见必由识心故心眼双举。扣佛音教其旨甚微。问何故先破妄心后破妄见。答应有三义。一者心为迷妄之元复是人执之本须先破之。二者心属王数通乎三性故在前破。见惟眼识但属无记故在后破。三者所破妄心且离缘尘分别想相而未能知心性常住。今破妄见则引盲人瞩暗等以彰见性不灭乃至举。手飞光皆显性无摇动。当知如来从粗至细自浅而深开示阿难奢摩他路也。

　　【疏】天台曰本觉如父始觉如子。舍父逃逝则本始俱失。思父还家则始本俱得。不知寂常心性是无本觉。多闻不修是无始觉。始觉得立全本觉功。故反妄归真以知常始。知常以发妙心开道眼始。彼二障者如浮云翳太清其能蔽妙心障道眼乎。然妙心道眼元非二物。下文盲人瞩暗是心非眼。是知显见即是显心。以至屈指飞光验见不动皆发妙心开道眼之事。即下妙微密微密观照与夫首题密因亦无非发妙心开道眼事也。

　　○(二正为开示二初现瑞许说二初现瑞)即时如来从胸卍字涌出宝光其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众。

　　【解】温陵曰将明真见而从胸卍字放宝光者。表由宝明妙心发正知见也。佛胸有卍字。表吉祥万德所集。其光晃然明昱然盛有百千色。亦表妙心照用具足万德也。光遍佛界者示清净本然也。遍灌佛顶者表极果所同也。旋及大众者示群灵共有也。此即妙心道眼之真光在圣不增处凡不减但随量应现耳。

　　○(二许说)告阿难言吾今为汝建大法幢亦令十方一切众生获妙微密性净明心得清净眼。

　　【解】温陵曰幢表摧邪立正也。下明妙心净眼使摧伏邪异得正知见是谓建大法幢。异邪既摧知见既正则妙心可获净眼可得矣。生佛等有而不可测知曰妙微密。垢不能染暗不能昏曰性净明。见离眚病廓然照了曰清净眼。

　　○(二破执辩性二初定其常情四初问因)阿难汝先答我见光明拳此拳光明因何所有云何成拳汝将谁见。

　　○(二答由)阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相。

　　○(三类定)佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不。

　　○(四例执)阿难言唯然世尊既无我眼不成我见以我眼根例如来拳事义相类。

　　【解】温陵曰阎浮檀树果汁入水沙石成金。赩赤焰也。眼根例拳事义不类而阿难示同未悟故答言类。

　　○(二夺其妄执三初斥非纵夺)佛告阿难汝言相类是义不然。

　　○(二点示不齐)何以故如无手人拳毕竟灭彼无眼者非见全无。

　　○(三正明见性二初引盲睹黑显见性常二初引盲睹黑)所以者何汝试于途询问盲人汝何所见彼诸盲人必来答汝我今眼前惟见黑暗更无他瞩。

　　○(二显见性常)以是义观前尘自暗见何亏捐。

　　【解】温陵曰见暗即见矣。是知盲非无见特无眼耳。

　　【疏】天台曰此前尘义与前此是前尘虚妄相想不同。前言五尘今言浮尘眼根用能所八法合成均是前尘。失其眼根是为前尘自暗。下还于前尘见种种色亦然。

　　○(二因疑举类显心非眼二初睹黑非见疑)阿难言诸盲眼前唯睹黑暗云何成见。

　　○(二处暗类同释二初反质类同二初举处暗反质)佛告阿难诸盲无眼唯观黑暗与有眼人处于暗室二黑有别为无有别。

　　○(二约类同顺答)如是世尊此暗中人与彼群盲二黑校量曾无有异。

　　○(二约同并释二初并释同二初并难显同)阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者灯能有见自不名灯又则灯观何关汝事。

　　○(二结成眼见)是故当知灯能显色如是见者是眼非灯。

　　○(二结归见性)眼能显色如是见性是心非眼。

　　【解】温陵曰若灯见者下牒上结明见不由眼也。资中曰心为其主余是助缘。既知见性属心渐明真见矣。

　　【疏】天台曰此经以常住真心为张本。一经解行悉从此中流出。故下文显见性常住与夫三科七大从真起妄会妄归真莫非发挥此一段道理。故如来先示之以盲人瞩暗是心非眼。然后以次而臻乎底蕴。实举千钧重𣇄之一臂发万石巨弩之一机于斯会得则奢摩他路不举步而悟故乡也。

　　○(二顿示见性常住妙明十初示见性主空不动义二初默请)阿难虽复得闻是言与诸大众口已默然心未开悟犹冀如来慈音宣示合掌清心伫佛悲诲。

　　【解】真际曰大众默然伫诲良由真妄未明。若认见境之心前来已夺若谓本真之见岂假根尘。口既默然心希开悟。

　　○(二正示三初征名验解三初问)尔时世尊舒兜罗绵网相光手开五轮指诲敕阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　【解】长水曰五比丘者初佛入山修道王命父族三人一阿湿婆二䟦提三摩诃男拘利母族二人一憍陈如二十力迦弃随而卫之。后合舍佛去在鹿苑修异道。佛得果已乃往为三转四谛法轮。问言解不。陈那先答已解已知。故佛命名。阿若多者解也。憍陈那姓也。此云火器。其先事火因以命族也。资中曰客尘烦恼即见思二惑非无始无明也。吴兴曰此中所问且约昔时小乘所悟耳。意令答出客尘是动主空不动。欲将动以譬妄不动喻真。下文屈指飞光义亦如是。或曰此教既经开显故今问答客尘二字即是根本无明者非也。

　　【疏】天台曰如来示常住真心必假乎同类而说者此寄人以明圆融之法也。盖常住真心虽不当有无而有无自尔。故初寄憍陈如次寄匿王又次寄文殊。示此法在真则真妙在俗则俗妙在中则中妙。初无间然也。或疑此明奢摩他当寂静义而遽云假中恐不然者不知人虽三异而寂静不殊。况圆融三谛举一即三。作如是说斯会经旨适足以彰其妙。

　　○(二答二初总述)时憍陈那起立白佛我今长老于大众中独得解名因悟客尘二字成果。

　　○(二别陈二初解客义)世尊譬如行客投寄旅亭或宿或食食宿事毕俶装前途不遑安住若实主人自无攸往如是思惟不住名客住明主人以不住者名为客义。

　　○(二解尘义)又如新霁清晹升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名为尘义。

　　○(三印可)佛言如是。

　　【解】吴兴曰小乘客尘。喻见思生灭。主空喻真谛寂然。真谛理一以喻从法则主之与空不可分二。见思或异则客之与尘应有二义。何则客义粗故喻迷事之惑。尘义细故喻迷理之惑。

　　【疏】天台曰前文约妄心以破妄性则客尘之义具而未彰。此去约见性以显真心则主空之义辩而方的。然主空之理虽一而非多。第言不顿彰须藉下文十科而辩。是则屈指飞光验见不动观河之见童耄无迁去皆主空所喻之法。阿难愈疑而愈精如来愈谈而愈妙。即客尘之义始则屈指飞光以为客次则头有摇动以为尘。又次恒河之水以为客身中贸迁以为尘。以至见见非见四义成就以为客。见不能及以为尘。显见性则从疏以洎亲。辩客尘则自粗以至细。诚奢摩他路了义之剧谈也。古今注疏但谓客尘主空尽此一节不知如来文外巧思以总冠别请玩佛意自见旨归。

　　○(二现相证成三初开合宝掌三初现相审定)即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合。

　　○(二征其所解二初显性非开合)佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合。

　　○(二显性非动静)佛言谁动谁静阿难言佛手不住而我见性尚无有静谁为无住。

　　○(三证其所见)佛言如是。

　　○(二左右飞光三初现相审定)如来于是从轮掌中飞一宝光在阿难右即时阿难回首右盻又放一光在阿难左阿难又则回首左盻。

　　○(二征其所解二初显头自摇动)佛告阿难汝头今日因何摇动阿难言我见如来出妙宝光来我左右故左右观头自摇动。

　　○(二显性非摇动)阿难汝盻佛光左右动头为汝头动为复见动世尊我头自动而我见性尚无有止谁为摇动。

　　○(三证其所见)佛言如是。

　　【解】长水曰前明手有开合见无动静对外境以辩也次于内身自分动静动中有不动也。

　　○(三结会责失二初结会二初牒其所答)于时如来普告大众若复众生以摇动者名之为尘以不住者名之为客。

　　○(二印其所是)汝观阿难头自摇动见无所动又汝观我手自开合见无舒卷。

　　○(二斥失二初责逐末忘本)云何汝今以动为身以动为境从始洎终念念生灭遗失真性颠倒行事。

　　【解】天如补注曰只一身境所计不同。凡夫则计其身境以为实有是于无常而计常也。二乘虽知身境无常而尚未悟其真常之理是于真常而计无常也。故佛因普告大众而总责之。语意浅深随机各解。吴兴曰此因阿难。谓身境有动见性不动。寄斥大众迷真常而见无常也。智论明无常有二种谓相续法坏及念念生灭。今云从始泊终盖言从生至死即相续法坏也。既失真性唯造妄业故曰颠倒行事。

　　○(二责弃本循末)性心失真认物为己轮回是中自取流转。

　　【解】吴兴曰前云颠倒行事但是为物所转正斥能迷之心。今言认物为己又斥认所迷之境为我我所也。如圆觉云妄认四大为自身相。六尘缘影为自心相。若如是则尘劳之境何由可出邪。故曰轮回是中自取流转。已上经文虽明见性不动。然犹未论此见亦妄离见乃真。资中曰此寄粗相密谈真见。分别显了并在后文。

　　【疏】天台曰如来将示阿难见性克体不动之义乃以客尘主空之义问憍陈如。客尘喻生灭之法也。主空喻不生灭常住真心也。陈如之答既已了然。即此可以亲示阿难客尘主空之义。是故经云即时如来云云。阿难所答我见如来手自开合即客义也。非我见性有开有合即主义也。我头自动尘义也。而我见性尚无有止谁为摇动空义也。当机领解既已亲切。于是如来普告大众云云。盖曰汝观阿难头自摇动岂非尘乎。见无所动岂非空乎。如来手自开合岂非客乎。阿难见无舒卷岂非主乎。是则主之与空不生灭之义阿难既然人固有之。诚宜即此非动而体悟真常。云何汝今以动为身。以动为境从始洎终念念生灭遗失真性颠倒行事乎。且有动之身非真身也。有动之境非真境也。今人者以之为身以之为境。所谓性心失真认物为己。轮回是中。自取流转矣。此中及下文观河之见童耄无迁悉是明见性不生灭义。然下文虽约六十年观河之见验其不迁。而于直指之义犹似大缓。不若此中屈指飞光验见不动。乃目前对敡之事而常住深旨易为领略。学人于此切宜目验。弗效贫人数他财宝。古师云此寄粗相密谈真见。分别显了并在下文。此言似太容易智者勘之。

　　大佛顶如来密因修证了义诸菩萨万行首楞严经卷第一
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第二

　　师子林沙门　惟则　会解

　　天台山沙门　传灯圆通疏

　　○(二示见性主空无迁义二初请二初庆喜密请)尔时阿难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母合掌礼佛愿闻如来显出身心真妄虚实现前生灭与不生灭二发明性。

　　○(二匿王显问)时波斯匿王起立白佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆愿闻。

　　【解】温陵曰前责以动为身以动为境则身心真妄未辨虚实。又责念念生灭遗失真性则生灭者亦未能辨。故愿显出二义。而因匿王发起者明不生灭性在缠皆具。孤山曰外道有六师。一富兰那迦叶。所说诸法皆不生不灭。二末伽黎拘赊黎子。说众生虽有苦乐无有因缘。自然而尔。三删阇多毗罗胝子。说于众生任运时熟得道。如缕丸所投极则停住。又言八万劫满自然得道。四阿耆多翅舍钦婆罗。说于众生当受苦报今以苦行拔发熏鼻粗衣代之。谓后受涅槃乐也。五迦罗鸠陀迦旃延。说于诸法亦有亦无。六尼犍陀若提子。所说皆由业定。无可改无逃避处。准今经所说。则有三人皆执断见。故匿王引旃延毗罗而问。后如来举末伽而斥。然则第一第四第六必执常见乎。

　　【疏】天台曰经家叙当机心念失心妄认。领前破妄心无体也。今日开悟。领前显真见有在也。失却本心。合前舍父逃逝。忽遇慈母。喻今始觉还家。父母虽分二体。本觉岂有二殊。若不分而分。则父喻本觉权理母喻本觉实理。维摩所谓实智菩萨母。方便以为父也。所以更母为喻者。谓一向虽则多闻未得无漏。如失乳等。今为显不生灭性。斯受真法之乳。故喻之若此。然又愿闻显出身心真妄等者。良由真性虽一而德量难思。如来所示义既未了。即阿难所悟理亦未精。盖人之身心。有真焉妄焉。虚焉实焉。生灭与不生灭焉。相即之言。谈之虽易。相即之理。悟之实难。故愿如来一一显出。如披沙若尽则金体自纯也。寂音谓如来此中示阿难真见破二种无明。文有九段。初四段叙动静。叙断常。叙倒正。叙彼我。令破根本无明。喻如生盲。神医以金錍刮去其膜。发其光明。次五段。叙大小。叙前后。叙坚执。叙成坏。令破现行无明。喻如夜行。导师执炬。破其疑闇亲证无惑。此等见解。非区区义学所能到。第根本现行之说未易分别。存而弗论可也。余尝以十义以节其文。与其大类。但粗细稍殊耳。已存诸科欲辨大同故兹重出。

　　○(二演说二初开示二初明身有迁变四初明肉身从坏)佛告大王汝身现在今复问汝汝此肉身为同金刚常住不朽为复变坏世尊我今此身终从变灭。

　　○(二明未灭无知)佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐消殒殒亡不息决知此身当从灭尽。

　　【解】长水曰佛举此问欲显生灭中有不生灭。如前头自摇动见无所动。吴兴曰前示阿难见无摇动。后示匿王性无生灭。一往似同义须甄别。何则。阿难以身境为动此相犹粗。谓见性不动且据目前对扬而说。今佛问匿王肉身变坏。乃至答云刹那刹那不得停住其相甚微。洎谈见性自童至耄不迁不变。由是而知所破生灭则粗细有殊。所显见性则远近成异。圣人引物入如来藏其致渐深。读者详此。

　　○(三明盛哀两异)佛言如是大王汝今生龄已从衰老颜貌何如童子之时世尊我昔孩孺肤腠润泽年至长成血气充满而今颓龄迫于衰耄形色枯悴精神昏昧发白面皱逮将不久如何见比充盛之时。

　　【解】孤山曰佛问两时。答出三时。谓孩孺长成衰耄也。孩才成体也。孺需人以养者。皮表曰肤。文理曰腠。耄昏忘也。然八十曰耄。时匿王方六十二盖通言昏忘耳。

　　○(四明变化密移)佛言大王汝之形容应不顿朽王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之年又衰二十于今六十又过于二观五十时宛然强壮世尊我见密移虽此殂落其间流易且限十年若复令我微细思惟其变宁惟一纪二纪实为年变岂惟年变亦兼月化何直月化兼又日迁沉思谛观刹那刹郡念念之间不得停住故知我身终从变灭。

　　【解】孤山曰殂落犹迁谢也。尚书以殂落为死。非今经义。温陵曰且限十年以宽数粗观也。自促细观实念念不停矣。

　　○(二明性无生灭三初佛问真性)佛告大王汝见变化迁改不停悟知汝灭亦于灭时汝知身中有不灭耶。

　　○(二王答不知)波斯匿王合掌白佛我实不知。

　　○(二如来开示二初垂许)佛言我今示汝不生灭性。

　　○(二正示二初约见河历示)大王汝年几时见恒河水王言我生三岁慈母携我谒耆婆天经过此流尔时即知是恒河水佛言大王如汝所说二十之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异佛言汝今自伤发白面皱其面必定皱于童年则汝今时观此恒河与昔童时观河之见有童耄不王言不也世尊。

　　【解】温陵曰耆婆此云长寿天神。携子谒之求长寿也。孤山曰既知见境不易。可喻真性无迁。大圣动树训风举扇类月。故令先识见无童耄然后直示性无生灭也。泐潭曰无异之语甚好思量。一往粗浮再思有旨。

　　○(二结真性斥疑二初示真性无变)佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死。

　　○(二斥引邪致疑)而犹引彼末伽黎等都言此身死后全灭。

　　○(二领悟)王闻是言信知身后舍生趣生与诸大众踊跃欢喜得未曾有。

　　【解】温陵曰末伽黎。即迦旃毗罗之徒。既无生死。即汝真常。不应惑彼断灭异论也。孤山曰见精即见性也。皱者为变则显生死无常。不皱非变则显涅槃常住。生死涅槃。虽分两派。克论体性。岂有二殊。言偏意圆变即非变。若然者。岂但破匿王引外之见抑亦酬阿难二发之请也。长水曰。叙其浅悟。但云舍生趣生详彼深意。必知灭元不灭随宜领解。未即显言也。

　　【疏】天台曰如来为匿王显见性客尘主空之义。以恒河无异为客。肇公所谓江河兢注而不流也。以身中贸迁为尘。宣泥所谓予与回也交臂而非故也。然观其用心最为深细。如曰沉思谛观刹那刹那念念之间不得停住。可谓善悟乎无常者也。如来则为即身心虚妄生灭显出真实不生灭性以酬匿王之显问阿难之密请。第言不顿彰。厥序有三。始则寄以恒河之水。次则进以观河见精。又次则影以见精之性。如曰此见精性未曾皱。虽有三说而正意在性。匿王显领粗者故但云舍生趣生。论其密悟。必得其精。欲同如来与当机引物入如来藏。未即显言也。第变即非变。性相相即之义亦难言也。往古诸师。畏其性相乖角遽欲于此即之。故立论纷纷。不知如来引物。其进有序。先直显性。而后即相。盖性本也。相末也。已悟性本。胡患乎末。如经云。变者受灭。彼不变者元无生灭。世相如是。厥旨显然。故此中文义且就下凡直显性本。至下文云。见与见缘并所想相如虚空华本无所有。此见及缘元是菩提妙净明体。方是明其性相相即。是亦明其相本无相。故曰如虚空华本无所有。惟其无相。而性相斯即。故曰此见及缘元是菩提妙净明体。相如空华。虽变灭而元无变灭。性如晴空好眼。虽华翳而本无华翳。情虚理实。风静波恬。性相兼美于是乎在。

　　○(三示见性主空无遗义二初蹑前致问)阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。

　　【疏】天台曰此科则以色心诸缘及心所使诸所缘法。乃至昏扰扰相为客尘。宝明妙性。取喻如百千澄清大海者为主空。认悟中迷。则以主作客。所谓迷中倍人也。

　　【解】温陵曰因王问答。反动疑尘。以谓性有生灭可说遗失既无生灭云何能遗。

　　○(二正为开示三初示倒正决通近疑以明遗失二初现相验其倒正二初垂手明以正为倒)即时如来垂金色臂轮手下指示阿难言汝今见我母陀罗手为正为倒阿难言世间众生以此为倒而我不知谁正谁倒。

　　【解】温陵曰此明诸佛众生同一体性固无遗失特依倒见言遗失也。如臂顺垂为正反以为倒。逆竖为倒反以为正。是失真也。母陀罗云印手。即三十二相之一。

　　○(二竖手明以倒为正)佛告阿难若世间人以此为倒即世间人将何为正阿难言如来竖臂兜罗绵手上指于空则名为正。

　　○(二指相斥其颠倒二初指相斥其以正为倒)佛即竖臂告阿难言若此颠倒首尾相换诸世间人一倍瞻视。

　　○(二显法示其倒正名称)则知汝身与诸如来清净法身比类发明如来之身名正遍知汝等之身号性颠倒。

　　【解】补注曰首尾相换谓其错认正倒如以首为尾以尾为首。诸世间人一皆如此倒见也。倍与背同即倒义也。瞻视即见也。佛初以手问阿难正倒。而阿难皆推。世人之见以为之答。佛乃就阿难之意而告之曰诸世间人既皆倒见。故以正为倒以倒为正矣。今阿难之见岂同世间人哉。必能以正为正以倒为倒。如此则当知汝身佛身比类发明。如来之身名正遍知。汝等之身号性颠倒矣。长水曰正遍知者离倒名正。穷尽法界名遍。凡夫二乘无此名号者。性颠倒故。

　　【疏】天台曰温陵以垂手为正竖手为倒者是。正脉反是者非。盖人身虽受质于地禀气于天。而阴中有阳。阳中有阴。故质犹法天象而下垂。发毛手足五脏六腑莫非其事。此以垂而顺身者正。竖而逆身者倒明矣。然而首本居上而尾本在下。今阿难以垂为倒以竖为正岂不与世间人一倍以首作尾以尾作首而瞻视乎。如来既引喻示倒正毕。然后又以如来身阿难身比类发明。正偏知与性颠倒历然可辩。岂非本无遗失因汝颠倒而谓之遗失乎。此因譬喻明白。而合法易明者如此。而正脉疏不明手顺天象下垂为正。乃费许多工夫气力。谓无一定异说多途是以合法亦费许多言说。

　　○(二示颠倒所在远释性心失真三初征其倒处)随汝谛观汝身佛身称颠倒者名字何处号为颠倒。

　　○(二不知所在)于时阿难与诸大众瞪瞢瞻佛目睛不瞬不知身心颠倒所在。

　　【解】补注曰既知汝等之身号性颠倒。且此颠倒名字。何从而得邪。意斥阿难认悟中迷。即是颠倒所在时众未达于是瞢然。

　　○(三兴慈广示二初兴慈遍告)佛兴慈悲哀愍阿难及诸大众发海潮音遍告同会。

　　○(二示以倒源二初示其本真二初征经)诸善男子我常说言色心诸缘及心所使诸所缘法唯心所现。

　　○(二示义)汝身汝心皆是妙明真精妙心中所现物。

　　○(二责其迷妄)云何汝等遗失本妙圆妙明心宝明妙性认悟中迷。

　　【解】温陵曰。色总举五根六尘也。心总举六识八识也。诸缘即根识所缘诸法也。心所使即善恶业行静作思想。诸所缘法广举山河大地明暗色空真妄性相邪正因果。悉无自体唯心所现。如镜中像全体是镜。然则汝今幻妄身心皆是妙明心镜所现全体是心。直不即幻妄而悟妙体反乃遗本妙而执幻妄。是认悟中之迷。此即颠倒所在也。妙心则一而称谓多异者。依法随用之异也。此明心所现物如镜故称妙明真精也。又明迷本逐末故称本妙明心。所谓本妙者本来自妙不假修为也。心之与性乃体用互称也。心则从妙起明圆融照了如镜之光故曰圆妙明心。性则即明而妙凝然湛寂如镜之体故曰宝明妙性。

　　○(三原始要终发明倒正之所由三初约迷示其始终)晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内。

　　○(二约悟示其大小)不知色身外洎山河虚空大地咸是妙明真心中物譬如澄清百千大海弃之唯认一浮沤体目为全潮穷尽瀛渤。

　　○(三斥失结成颠倒)汝等即是迷中倍人如我垂手等无差别如来说为可怜愍者。

　　【解】孤山曰晦昧为空者。迷性明故而成无明由此无明变成顽空。即下经云迷妄有虚空也。空晦暗中结暗为色者。所变顽空与能变无明二法和合变起四大为山河依报外色。即想澄成国土也。以四大色杂妄想心变起众生正报内色。故曰色杂妄想想相为身。想谓妄心。相谓妄色。色心和合五阴备矣。即知觉乃众生也。温陵曰正原迷倒之由也。聚缘内摇等者。妄有缘气于中积聚。内则随想摇荡。外则逐境奔逸。此特杂妄缘尘昏扰之相而人以为自心体性得非迷哉。既一迷此则决定以心为在幻质之内。曾不知妙明真心范围天地包含万象。乃认之于蕞尔身中。何异弃彼无边刹海认一浮沤以为全潮之体溟渤之量哉。补注曰。全潮者遍海而涌也。背真逐妄如弃海认沤。执妄为真如认沤为海。既弃海认沤早是迷矣。复认沤为海又一迷也。是谓迷中倍人。其迷如此则与以正为倒以倒为正者无以异也。故引垂手之事结之。

　　【疏】天台曰。前斥失云以动为身以动为境从始洎终念念生灭遗失真性颠倒行事。性心失真认物为己。轮回是中自取流转。其义固非易。其说亦至长非如来莫能原其始。而要其终。以明生灭不生灭之所以。故阿难因王问答以动疑尘。冀如来有以决之。初举臂明倒正。此先决近疑以明遗失。是则性本无倒正而倒正在人。如来悟之以称正。以之示匿王者是也。众生迷之以名倒。以之斥阿难者是也。遗失真性不在兹乎。次随汝谛观去。明颠倒之因释性心失真认物为己之所以。盖众生始也迷己为物。终也认物为己。曷为物。色心诸缘及心所使诸所缘法。前所谓以之为身以之为境者是也。曷为己。本妙圆妙明心宝明妙性。下所谓色身外洎山河虚空大地咸是妙明真心者是也。是知迷之则全己为物。悟之则全物为己。全物为己是迷中悟。全己为物是悟中迷。此即颠倒所在。本无流转而自取流转不在兹乎。然物虚也。己实也。故学道者贵达乎物虚。能达乎物虚己之实性得矣。迹此而往迷虚也而悟实也。玄而同之。昔本无迷。今亦无悟。迷悟两忘。斯可以言道。晦昧为空去。此原始要终明倒正之由也。晦昧迷之始。昏扰扰相迷之终。晦昧昏也。扰扰动也。始但云昏不云动者。若下富那问章。明依报生起之所由云。觉明空昧相待成摇。则昏动具明。以彼读此。但影略尔。是则众生生死颠倒无他。一以昏动为之本。即悟之始终亦无他。一以明静止观为之本。盖明静体也。昏动止观用也。众生无始强觉忽生。缘静以为昏。因明以为动。下文云。因明立所所既妄立生汝妄能是也。既因之以为倒。须因之以为起。昏则照之。照之而明生矣。动则寂之。寂之而静复矣。方其迷而昏动也。决定惑为色身之内。既不胜其小。及其悟而明静也。色身山河虚空大地咸是妙明真心中物。又不胜其大。观过以知功。则一经旨归莫大于止观。故如来于此揭而示之。使学者有以自得也。又决定或为色身之内。是迷法身。昏相。是迷般若。扰相。是迷解脱。如来于此经揭三法以示之。药病相对宛然可见阿难首请三止其有由矣。

　　○(四示见性主空无还义二初示缘心可还是客非主二初陈请二初感泣领旨)阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地。

　　○(二陈其未悟)而我悟佛现说法音现以缘心允所瞻仰徒获此心未敢认为本元心地愿佛哀愍宣示圆音拔我疑根归无上道。

　　【疏】天台曰此科则以缘心允所瞻仰为尘。以八种可还者为客。以妙净见性不可还者为主空。此亦一往约粗细分之。若现文则以缘尘为客。如曰譬如有客投寄旅亭等云云。然观佛意。正欲借可还者以显不还。以喻代喻。初无定谓也。

　　【解】温陵曰因闻法音。悟妙明心本来圆满了无遗失故曰常住心地。然情犹卤莽。见未精明。尚以能闻缘心为所悟本性。此固常情疑混根于心而难拔者。故愿佛与拔之。吴兴曰前破妄心已责因声分别之性。今阿难重以缘心为问者欲显真性无能所之相也。既于缘心已离粗执。是故但言未敢认为本元心地。岂同前云若此发明不是心者我乃无心同诸土木邪。所以下文指月喻等。略简所缘之法能缘之心。真体可见矣。

　　【疏】天台曰。如是妙音者。近且指显见性已来能诠之法也。向虽闻常住真心。实未知为何物。今蒙开示始悟妙明心元所圆满者为常住心地也。

　　○(二演说三初斥迷正示三初法)佛告阿难汝等尚以缘心听法此法亦缘非得法性。

　　○(二喻)如人以手指月示人彼人因指当应看月若复观指以为月体此人岂惟亡失月轮亦亡其指何以故以所标指为明月故岂惟亡指亦复不识明之与暗何以故即以指体为月明性明暗二性无所了故。

　　○(三合)汝亦如是。

　　【解】真际曰以能缘心缘佛法音认为自性非自性也以此法音但是所缘声教故。孤山曰人喻如来。手指喻声教。月喻真理。示人喻化众生也。教诠真理理是众生之心。闻教自合观心。离指方能识月。吴兴曰此指月喻。虽遣所标之指。正简能缘之心。以阿难云现以缘心𠃔所瞻仰故。由是经文惟破分别之性良有以也。

　　【疏】天台曰。此简缘心以显见性。无能所也。盖如来上文所说心性广大。约理以示也。今当机所问现以缘心允所瞻仰者。约情为执也。理固宜无能所。奈迷情何。如来为简迷情。令其直入悟理。所谓闻教观心。离指得月。能缘之心若忘。所悟之性自显。前文已破分别。此复重简者。前迷理以执情。今知理而理必忘情求为简去以入忘缘之观尔。

　　○(二约性纵夺二初纵三初法)若以分别我说法音为汝心者此心自应离分别音有分别性。

　　○(二喻)譬如有客寄宿旅亭暂止便去终不常住而掌亭人都无所去名为亭主。

　　○(三合)此亦如是若真汝心则无所去。

　　○(二夺二初夺其离尘无性)云何离声无分别性斯则岂惟声分别心分别我容离诸色相无分别性。

　　○(二夺其悟属邪宗)如是乃至分别都无非色非空拘舍离等昧为冥谛。

　　【解】温陵曰斯则下蹑阿难之意广明也。声分别心指声上缘心。即悟佛法音者也。分别我容谓色上缘心。即𠃔所瞻仰者也。盖言非但声分别心离声无性。色分别心离色相外亦无其性。如是乃至等即兼举六尘缘影皆无自性也。一切皆无故非色。对缘妄有故非空。既非色空冥然莫辩。于是外道昧为冥谛。拘舍离即末伽黎异称也。

　　【疏】天台曰前云诸修行人不成无上菩提。乃至别成声闻缘觉。天魔外道皆由不知二种根本错乱修习。至破妄心无体竟乃结过云。皆由执此生死妄想误为真实不成圣果。结凡夫与二乘过也。今云拘舍离等昧为冥谛。结天魔外道过也。

　　○(三责成可还)离诸法缘无分别性则汝心性各有所还云何为主。

　　【解】温陵曰此结前起后也。

　　○(二示见性无还是主非客二初承责咨请)阿难言若我心性各有所还则如来说妙明元心云何无还惟垂哀愍为我宣说。

　　【解】吴兴曰此问心性云何无还。向下别指见精为不还者。盖前文已说如是见性是心非眼故。然其见精真妄犹杂。所以广约缘尘简出真性。披沙若尽金体自纯。

　　○(二示以无还三初简示许说)佛告阿难且汝见我见精明元此见虽非妙精明心如第二月非是月影汝应谛听今当示汝无所还地。

　　【解】孤山曰见精明元即同匿王观河之见。虽异缘尘而犹是妄。妄依真起故曰明元。此见虽非下简妄异真也。如第二月非是月影者。真月喻妙精明心。第二月喻见精明元。水中影喻缘尘分别。吴兴曰阿难所问妙明元心云何无还。而佛以见精为答者。以真心无朕发悟良难故托见精方便开示。此虽属妄切近于真。如第二月取譬非远。应知此见亦是前来缘尘之见。但缘尘分别之性则破云有还。缘尘能见之性则示云不还。如下文云汝今遍观此会圣众其目周视但如镜中无别分析。此即见精也。即第二月也。即能见之性不还者也。又云汝识于中次第标指此是文殊等。此即缘尘分别者也。补注曰。第二月固非真月。然因捏目而成其实一体。非若水月之端有二相。例见精明元虽非妙精明心而此见元自妙心而出。故岳师所谓切近于真取譬非远者此也。

　　○(二正辨境见二初明境可还二初示八境二初显境)阿难此大讲堂洞开东方日轮升天则有明曜中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之象则纡昏尘澄霁敛氛又观清净。

　　【解】真际曰欲示无还之性先指可还之相。此八但是举要而已。吴兴曰此八缘中七缘皆就能映色根论之。惟分别缘则于七境而起分别。是故经文列在中间盖通上下也。补注曰。岳师前云缘尘分别之性则破云有还者。义见乎此。

　　○(二明还)阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁。

　　○(二明该摄)则诸世间一切所有不出斯类。

　　○(二明见无还三初标)汝见八种见精明性当欲谁还。

　　○(二释)何以故若还于明则不明时无复见暗虽明暗等种种差别见无差别。

　　○(三结)诸可还者自然非汝不汝还者非汝而谁。

　　○(三指心责迷)则知汝心本妙明净汝自迷闷丧本受轮于生死中常被漂溺是故如来名可怜愍。

　　【解】吴兴曰见性不还犹喻二月。此见属妄将亦须还。惟有真月所喻真性诚不还耳。下文云但一月真中间自无是月非月。又云见见之时见非是见。岂非此见亦可还乎。问此还何所。答还无明也。由无明故而有能见。无明若破此见即还。起信论云。若离业识则无见相。厥旨显然。

　　【疏】天台曰。吴兴引起信。证见性属妄将亦须还。此说似是而非。盖见虽可还性不可还。性苟可还乌足称性。不知此中前后所明见性正如来直指菩提涅槃元清净体之所在。所谓识精元明也。识精无地。遍寓六根。见精闻精等皆其传舍。能于是而反见乎性。即称元明。苟于是而起乎分别。即称诸缘。即前文云能生诸缘缘所遗者。或曰。下文云我虽识此见性无还云何得知是我真性。以此而言。此中见性须还。下显真见方称无还。此说何如。曰非也。以见性之义非一语可了。阿难托此以尽如来了义之谈尔。且无还所辨见性与下周遍所辨之见一乎异乎。既同一见性清净所瞩。无容作两样解说。下结责云则知汝心本妙明净。又云性汝不真取我求实。以彼视此。愈见旨归。然则吴兴当云见精当还可也云见性可还则不可也。

　　○(五示见性主空广大周遍义二初疑请)阿难言我虽识此见性无还云何得知是我真性。

　　【疏】天台曰。此科以万境不齐者为客。以圣凡见量差别者为尘。以见性广大圆满。虽差别而不妨乎无差。虽无差而不妨乎差别者为主空。

　　【解】吴兴曰此问意者如云虽识二月何谓真月。

　　○(二答释三初示分量明无差而差义)佛告阿难吾今问汝今汝未得无漏清净承佛神力见于初禅得无障碍而阿那律见阎浮提如观掌中庵摩罗果诸菩萨等见百千界十方如来穷尽微尘清净国土无所不瞩众生洞视不过分寸。

　　【解】孤山曰那律见三千大千世界如观掌果。此云阎浮且从近示耳。吴兴曰庵摩罗云难分别。其果似桃非桃似柰非柰故。温陵曰此泛叙见用而有五。一声闻。二罗汉。三菩萨。四如来。五众生。意明四圣六凡见量虽异见性不殊。皆可即诸物象而决择之也。长水曰不过分寸者隔纸膜不见外物。隔皮肤不见五脏也。

　　【疏】天台曰环师明见用云一声闻二罗汉。不知声闻即罗汉也应云一须陀洹二罗汉方无所失。

　　○(二示广大明差而无差义二初明物境差别二初聊指前尘)阿难且吾与汝观四天王所住宫殿中间遍览水陆空行虽有昏明种种形像无非前尘分别留碍。

　　○(二历尘简见二初总敕)汝应于此分别自他今吾将汝择于见中谁是我体谁为物象。

　　○(二历简)阿难极汝见源从日月宫是物非汝至七金山周遍谛观虽种种光亦物非汝渐渐更观云腾鸟飞风动尘起树木山川草芥人畜咸物非汝。

　　【解】温陵曰极汝见源令穷力谛观也。上极日月下极轮围中极万物令一一详择也。

　　○(三显见性无殊)阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性。

　　【解】吴兴曰阿难所疑虽识见性而未知真性。如来所答岂不显真。但由见性似在于内。真性必周于外。佛欲示之。故指一切物象皆是见精所瞩。瞩既斯遍性何攸局。此寄见性之遍以显真性之遍也。然则肉眼所见物象森罗。佛眼所观真空冥寂。犹恐阿难认此见性既周外物仍谓外物同我能见。故下文破之。

　　【疏】天台曰前无差而差约圣凡见量说。今差而无差约万物不齐辩。圣凡虽异真性无异。物类虽殊见性不殊。皆可即量而观依物而悟。古德云万境虽殊妙心理等此之谓也。

　　○(六示见性主空遗物独立义三初约机应对辩二初随情以己同人许见即物三初标情)若见是物。

　　○(二许同)则汝亦可见吾之见。

　　○(三示同)若同见者名为见吾。

　　○(二示正法以人同己夺见非物三初指遗物独立处)吾不见时何不见吾不见之处。

　　【解】真际曰若汝认见为物。吾见亦同是物汝应可见。温陵曰同见者依物之迹也。不见者离物之体也。若谓吾汝同见一物是见吾之见。特迹而已。吾当离物不见之时其体何在。既无处可见定非是物矣。

　　【疏】天台曰。此释当机之伏疑也。恐阿难见性不精以主作客。故先标情云。若见是物。汝主是客。则吾主亦同是客。故曰则汝亦可见吾之见。若依物之迹主客相对而同见。可曰见吾。设吾不见时。乃离物之体无宾之主。不依物。不依根。堂堂独立。汝于何地而见吾哉。故曰吾不见时何不见吾不见之处。此段则以物为客。以见为尘。拣去客尘。则主空之理显。

　　○(二破非吾不见相)若见不见自然非彼不见之相。

　　【解】温陵曰纵使妄意谓能见吾不见者。终自非是彼不见相。补注曰彼不见之相本自无相。岂汝所能见哉。

　　○(三示同吾不见地)若不见吾不见之地自然非物云何非汝。

　　【解】长水曰此之文意展转结归应有五重。经文存三而隐二意。若具论者合云。若不见吾不见之地亦不见吾见处。既不见吾见处吾见自然非物。吾见若非是物汝见亦非是物。汝见既非是物云何非汝真见。

　　【疏】柏庭云。至哉吾不见处。正是如来遗物忘我独立之地。使阿难知之亦则到此独立境界。安有真性而不悟哉。故曰自然非物。不必更加二重。加则赘矣。天台曰。如来有三语。一随自意语。说自证境界。吾不见时是也。二随他意语。说众生境界。前文所示见精是也。三随自他意语。说自他共有境界。何不见吾不见之处是也。吾不见时。已直指真见。何不见吾不见之处。此又如来亲手提携阿难同入如来藏也。

　　○(二约物我结过)又则汝今见物之时汝既见物物亦见汝体性纷杂则汝与我并诸世间不成安立。

　　【解】温陵曰又约物我杂乱辨见非物也。若见是物则物应有见。而有情无情体性错乱不可分辨。故曰不成安立。则见非是物又可明也。诸世间谓众生及器通指有情无情也。

　　○(三结当机真性)阿难若汝见时是汝非我见性周遍非汝而谁云何自疑汝之真性性汝不真取我求实。

　　【解】真际曰见性虽同各自受用。一室千灯光岂有别。而彼此自照各不相离。温陵曰牒上以显真性也。见性周遍即汝真性。何疑不真而求质于我耶。此结答云何得知是我真性之问也。孤山曰性汝不真等。谓真性在汝而自不能知其真。翻取我言以求其实迷之甚也责之深也。

　　○(七示见性主空无舒卷义二初疑问)阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍秪见伽蓝清心户堂但瞻檐庑世尊此见如是其体本来周遍一界今在室中惟满一室为复此见缩大为小为当墙宇夹令断绝我今不知斯义所在愿垂弘慈为我敷演。

　　【疏】天台曰。此科以器界方圆大小为客。以有舒有缩为尘。以无大无小无舒无缩为主空。

　　【解】孤山曰既观初天则惟见一四天下。言娑婆者举其通名耳非指大千也。补注曰。前文泛叙见用。意显真性本来周遍特圣凡见量之不齐耳。今阿难以所视广狭而疑见体舒缩故有斯问。

　　○(二答释二初正破二初总破)佛告阿难一切世间大小内外诸所事业各属前尘不应说言见有舒缩。

　　○(二别破二初譬显)譬如方器中见方空吾复问汝此方器中所见方空为复定方为不定方若定方者别安圆器空不应圆若不定者在方器中应无方空汝言不知斯义所在义性如是云何为在阿难若复欲令入无方圆但除器方空体无方不应说言更除虚空方相所在。

　　【解】温陵曰一切世间则根身器界之类。大小内外则一界一室之类。诸所事业则舒缩夹绝之类。此总举万法皆属前尘。与吾灵觉自不相涉。是故前尘大小见无舒缩。譬如下器喻前尘。空喻见体也。孤山曰方圆因器不在虚空。大小由尘何关见性。是故责言云何为在。空性无动宁有出入。因器去留强云出入。故云若复欲令入无方圆等。空体无方喻见性无二也。以虚空无方圆可除况见性无大小可还。惟言方者义摄于圆佛语之略耳。温陵曰离尘观性自得本真不劳功用。

　　○(二反难二初以挽难缩)若如汝问入室之时缩见令小仰观日时汝岂挽见齐于日面。

　　○(二以续难断)若筑墙宇能夹见断穿为小窦宁无续迹是义不然。

　　【解】温陵曰既非可挽定非可缩。既非可续定非可断义既不然无用情计。

　　○(二会通二初迷有前尘)一切众生从无始来迷己为物失于本心为物所转故于是中观大观小。

　　○(二悟惟自性)若能转物则同如来身心圆明不动道场于一毛端遍能含受十方国土。

　　【解】补注曰。前云认物为己。今云迷己为物。前乃就妄择真且言物与己异。故斥自身皆谓之物。今将以真融妄应知万物皆己。万物皆己而迷以为物。故失本心为物所转而见内外之殊大小之异也。吴兴曰为物所转则物为能转心为所转以心逐境迁故。若能下心为能转物为所转以境随智亡故。楞伽云未达境惟心起种种分别。达境惟心已分别即不生。上二句为物所转也。下二句若能转物也。则同如来者。肇师云会万物以成己者其惟圣人乎。毛含国土者此明无量为一。盖摄事成理非从体起用也。大品云一切法趣一法斯之谓也。若下文理事双显体用备陈。方有一为无量之言尘中转法之义。彼详此略。意不徒然。近古诸师并作用解。惟真际云既灭前尘形量不立。一切即一性乃圆成。斯亦节公之知言矣。

　　【疏】天台曰上文委曲敷敡故假譬喻方便。今则打破迷关直捷开示故云迷己为物。盖曰吾所开示见性者己也。非物也。汝所难问世间大小事业者物也。非己也。迷时全己为物。悟时全物为己。方其迷己为物失于本心则为物所转。故于是中观大观小。观大作大会观小作小会。非为物所转而何哉。即汝阿难所问者是也。若能悟物为己得于本心。是能转物则同如来。身心圆明不动道场。于一毛端遍能含受十方国土。盖物虽有大小吾不以为大小。观诸己而已矣。能观诸己则大小事物皆己。即己之小小非小。小等乎法界。即己之大大非大。大等乎尘毛。于一毛端现宝王刹非转物同佛之验乎。禅宗六祖云心迷法华转心悟转法华。且约语言文字说也。今经云为物所转故于是中观大观小。若能转物即同如来。则尽大地是一部楞严经。山河国土草芥人畜莫非无相文字。心悟转楞严是能真转法轮者也。

　　○(八示见性主空绝是非义二初疑问)阿难白佛言世尊若此见精必我妙性今此妙性现在我前见必我真我今身心复是何物而今身心分别有实彼见无别分辨我身若实我心令我今见见性实我而身非我何殊如来先所难言物能见我惟垂大慈开发未悟。

　　【疏】天台曰此科以见性非色空为客。即色空为尘。离即离非为主空。

　　【解】孤山曰向云迷己为物失于本心故为物转。若能转物则同如来。是则所见山河皆我妙性。故云今此妙性现在我前。此领旨也。见必我真下阿难尚存能所。谓所见既是真性则我能见复是何物。若谓身无见性而今分别非虚。若言现前是见则彼之外物别无心智反辨我身。若彼外物实是我心现今能见。则成外物是我内身非我。温陵曰物能见我谓见在物而不在身。是物能见我矣。

　　○(二答释二初斫破二途三初如来破执二初牒疑总非)佛告阿难今汝所言见在汝前是义非实。

　　○(二立理别破二初约离绝是见二初推前境反问二初总叙)若实汝前汝实见者则此见精既有方所非无指示。

　　○(二别推二初指前境)且今与汝坐祇陀林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草树纤毫大小虽殊但可有形无不指着。

　　○(二令推寻三初令指见精)若必其见现在汝前汝应以手确实指陈何者是见。

　　○(二历境逐破)阿难当知若空是见既已成见何者是空若物是见既已成见何者为物。

　　○(三敕令答示)汝可微细披剥万象析出精明净妙见元指陈示我同彼诸物分明无惑。

　　○(二迷无是仰答二初仰答二初明前境惟物)阿难言我今于此重阁讲堂远洎恒河上观日月举手所指纵目所观指皆是物无是见者。

　　○(二明不能出见)世尊如佛所说况我有漏初学声闻乃至菩萨亦不能于万物象前剖出精见离一切物别有自性。

　　○(二印成)佛言如是如是。

　　【解】温陵曰物无是见。故虽大圣不能即物剖辨。意须离物矣。长水曰如是如是者印其不能分出见性也。

　　○(二约即绝非见二初牒前答反问二初牒答)佛复告阿难如汝所言无有精见离一切物别有自性则汝所指是物之中无是见者。

　　○(二反问)今复告汝汝与如来坐祇陀林更观林苑乃至日月种种象殊必无见精受汝所指汝又发明此诸物中何者非见。

　　○(二述无非仰答二初仰答)阿难言我实遍见此祇陀林不知是中何者非见何以故若树非见云何见树若树即见复云何树如是乃至若空非见云何见空若空即见复云何空我又思惟是万象中微细发明无非见者。

　　○(二印成)佛言如是如是。

　　【解】温陵曰若树非见何能见树。若即是见树当名见云何名树。然前断为无是见者既不中理故复思惟无非见者。二义无定佛皆许者以色空等象如虚空华本无所有不可定指也。故下文云此诸物象与此见精元是菩提妙净明体。云何于中有是非是。

　　○(二大众茫然)于是大众非无学者闻佛此言茫然不知是义终始一时惶悚失其所守。

　　【疏】天台曰经家特言非无学者。无学之人已证遍真则色空已尽岂于是而执乎是非。所不及者此见及缘元是菩提妙净明体尔。大乘小乘渐顿遍圆于是乎分。

　　○(三世尊安慰)如来知其魂虑变慑心生怜愍安慰阿难及诸大众诸善男子无上法王是真实语如所如说不诳不妄非末伽黎四种不死矫乱论义汝谛思惟无霟哀慕。

　　【解】真际曰向执心境各别见相历然。今蒙一异推之是非不决。心无所措于是茫然。吴兴曰终始者终则见性非物。始则见性是物。又始则妙性现在我前。终则究竟指归何所。温陵曰魂虑变慑即惶悚失守也。真语等者谓上答二义乃称真之语非矫论也。末伽外道四种矫乱见于第十卷。霟辱也。资中曰如来有五语。真语实语如语不诳语不异语。无伪曰真。称理曰实。不变曰如。心境相应曰不诳。悬见未然曰不异。补注曰如所如说者。上如称义下如即真如谓称所证真如以说也。

　　○(二会通一理二初腾二疑哀请二初述意叙仪)是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义。

　　○(二腾疑请说)世尊若此前缘色空等象若是见者应有所指若非见者应无所瞩而今不知是义所归故有惊怖非是畴昔善根轻鲜惟愿如来大慈发明此诸物象与此见精元是何物于其中间无是非是。

　　【解】温陵曰佛意为显见与见缘如虚空华于中本无是非是义。然此非有学小智所及故大众茫然失守而必须文殊请明也。二种者精明见元及前缘色空是非二义也。若此前缘下牒前罔措之意请明也。

　　【疏】天台曰无上菩提须为深种善根者说。如其不然鲜有不堕颠倒错乱生疑毁谤。若阿难之惶悚失守又则不然。盖为如来所示其意甚深。尚非无学遍空境界。况阿难初果有学能出此是非乎。文殊为通其情冀如来有以决之故其辞也如此。

　　○(二明一理会通二初示妙体绝待二初正明绝待)佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是。

　　【解】温陵曰自住三摩地即自性首楞正定也。圣人住是定中。了见万法惟一圆融清净宝觉曾无非是。此正答所问也。见根也。见缘境也。所想相识也。根境识三摄尽万法。夫能了诸缘元一宝觉无是非是。则从前真妄虚实倒心缘影疑异分别之情豁然而荡矣。

　　【疏】天台曰此示阿难忘缘绝待妙观之体也。以凡夫境界言之有内身外境正报依报情与无情一切境界能所历然。无怪乎阿难云若此见精必我妙性今此妙性现在我前等种种能所之疑难云。如来开示先且就凡情上令阿难约见与物辨其是非。初谓物即是见既不可也。次谓物非是见又不可也。惟是非两者之间如来皆印答之而初无定谓。直待初学大众惶悚失守文殊请决然后告之以自性首楞严定中所见境界。自真空言之则见与见缘并所想相如虚空华本无所有。自妙有言之则此见及缘元是菩提妙净明体。又何有是非容于其间哉。故曰云何于中有是非是。下文所谓但一月真中间自无是月非月。学者果能依是而住于一切事法直以空华而等视之。则菩提妙净明体卓然独立能所双忘。与佛菩萨相去岂河汉哉。前云若能转物则同如来。功夫毕竟至此而后已。圆觉云知是空华即无轮转。又曰知幻即离不作方便离幻即觉亦无渐次。此之谓也。盖幻之与觉势不并立。方其迷觉为幻也不知是幻则惟幻无觉。及其知幻也何幻之有故惟觉无幻。自然而然不加勉强而后成菩提也。昔一老宿问僧如何是是法住法位世间相常住。僧曰万象之中独露身。老宿又问曰拨万象不拨万象。僧曰不拨。宿曰依然两个。此正所谓见精是色空虽出乎非犹未免乎是。直须同如来自住首楞严定中境界然后是非两脱可以悟是法住法位世间相常住之旨也。

　　○(二引例释成二初指人引例二初指人问)文殊吾今问汝如汝文殊更有文殊是文殊者为无文殊。

　　【解】吴兴曰问意有三。如汝文殊一也。更有文殊是文殊者二也。为无文殊三也。

　　○(二领意答)如是世尊我真文殊无是文殊何以故若有是者则二文殊然我今日非无文殊于中实无是非二相。

　　【解】吴兴曰我真文殊。答第一义例立菩提妙净明体也。无是文殊。答第二义例破色空是见也。何以故下释我上义。然我今日非无文殊。答第三义例破色空非见也。于中实无是非二相总结破意。夫真无是非。是非由妄。若谓色空是真见者。斯乃从妄辨真。对于无妄之真则成二义。故曰若有是者则二文殊。又若谓色空非真见者。其如妄境全体是真。故曰然我今日非无文殊。实而言之。真性本来无是非是。

　　○(二说法释成二初释成前例)佛言此见妙明与诸空尘亦复如是本是妙明无上菩提净圆真心妄为色空及与闻见。

　　○(二更以喻显)如第二月谁为是月又谁非月文殊但一月真中间自无是月非月。

　　【解】吴兴曰前第二月别喻见精明元。今通喻色空及与闻见者由佛为阿难已约诸法遍示真性故。大众惶悚正迷诸法是非是义故。文殊对扬既无二相。复举月喻以遣忘情。且第二月。适言是月捏目所成故。适言非月影不离真故。皆言谁者责问之辞捏影若亡是非何在。

　　○(二明迷悟得失)是以汝今观见与尘种种发明名为妄想不能于中出是非是由是真精妙觉明性故能令汝出指非指。

　　【解】温陵曰见与尘指妄根妄境也。观见尘而发明终沉妄想不出是非。由真精而发明可出是非得无分别。出指非指言是非双泯也。吴兴曰物为所指。见非可指。真性俱离故云出指非指。

　　【疏】天台曰文殊前章为众请问云此诸大众不悟如来发明二种精见色空是非是义。故今结答云是以汝今观见与尘种种发明名为妄想不能于中出是非是。又云世尊若此前缘色空等象若是见者应有所指若非见者应无所瞩。故今结答云由是真精妙觉明性故能令汝出指非指。

　　○(九示见性主空离即离非义四初明见性离自然二初疑请二初明滥外违昔二初滥外计)阿难白佛言世尊诚如法王所说觉缘遍十方界湛然常住性非生灭与先梵志娑毗迦罗所谈冥谛及投灰等诸外道种说有真我遍满十方有何差别。

　　【疏】天台曰此科以计自然为客。计因缘为尘。此约理内理外而分之也。若约粗细言之则以计因缘者为客。计自然者为尘。以离一切相即一切法者为主空。

　　【解】吴兴曰觉谓菩提。缘即色空闻见等。如前文云此见及缘元是菩提妙净明体。温陵曰觉缘即觉性遍缘无乎不在者也。然黄发之流亦说真我遍界。及所立冥谛谓真性冥冥体非生灭则与佛说何异。盖外道不见性真但依赖耶妄计混滥真说。故此问难冀佛甄别也。外道通称梵志。投灰苦行外道也。

　　【疏】天台曰觉缘领菩提妙净明体。遍十方界领显见性广大。湛然常住性非生灭领显见性不动不迁。阿难犹未忘缘故称觉缘。惟其未忘是以还挟外计为疑。

　　○(二违昔经)世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭远离一切虚妄颠倒似非因缘。

　　○(二请开示显真)与彼自然云何开示不入群邪获真实心妙觉明性。

　　【解】真际曰楞伽山名。此云不可往。惟得通者能到。温陵曰先引佛说起疑也。楞伽会上为大慧菩萨说因缘义。以破外道自然之执。非彼境界者非同外道所见也。楞伽虽说因缘破彼妄执。今观觉性有真自然体远离倒妄则似非因缘矣。吴兴曰向云我今观此觉性自然。今云与彼自然云何开示。盖言今之自然似非昔之因缘。则与外道自然云何分别邪。

　　○(二开示二初斥疑总示)佛告阿难我今如是开示方便真实告汝汝犹未悟惑为自然阿难若必自然自须甄明有自然体。

　　○(二历境别破二初定)汝且观此妙明见中以何为自此见为复以明为自以暗为自以空为自以塞为自。

　　○(二破)阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明。

　　【解】温陵曰释非自然也。自然谓自体本然也。自体本然则不随境变今皆随变非自然矣。

　　○(二明见性离因缘二初翻前转计)阿难言必此妙见性非自然我今发明是因缘生心犹未明咨询如来是义云何合因缘性。

　　【解】孤山曰始疑妙性同外自然。既闻逐破。则谓如佛昔说正因缘义但未知妙性云何符合耳。

　　○(二历境破执二初破因二初定)佛言汝言因缘吾复问汝汝今因见见性现前此见为复因明有见因暗有见因空有见因塞有见。

　　○(二破)阿难若因明有应不见暗如因暗有应不见明如是乃至因空因塞同于明暗。

　　○(二破缘二初定)复次阿难此见又复缘明有见缘暗有见缘空有见缘塞有见。

　　○(二破)阿难若缘空有应不见塞若缘塞有应不见空如是乃至缘明缘暗同于空塞。

　　【解】温陵曰释非因缘也。假物为因。循物为缘。既无定趣非因缘矣。真际曰因亲缘疏故分二门。

　　○(三双示离即离非)当知如是精觉妙明非因非缘亦非自然非不自然无非不非无是非是离一切相即一切法。

　　【解】温陵曰叠佛遍计直示精觉也。因缘自然是非等相皆是妄情遍计分别。精觉妙明本无是事故曰离一切相。遍计既离则圆成实体触处现前故曰即一切法。祖师所谓但离妄缘即如如佛。又云是非已去了是非里荐取。此离一切相即一切法之意也。吴兴曰非因缘下不言非不因缘者。以此中正破因缘故且置之。无非不非无是非是者此显觉性本无非与不非。亦无是与非是。上句谓因缘。下句谓自然。离则显真非俗。即乃触境惟心。亡然存然不可得而名焉。

　　【疏】天台曰夫法性之与万法犹形声之有影响。世间凡夫与外道见道不谛。悉于影响以事卜度。以伪滥真言满天下梗塞大道甚矣。若菩提妙净明体者实含生本有天然之性德也。其于影响赖耶滥之。阿难深鉴此失故挟如来昔日所说为问冀为破之以归正辙。然亦难言之也。何则谓之自然恐滥外道。谓非自然有妨正理。故即破即立双轮并驱曰亦非自然非不自然。亦非自然破也。非不自然立也。此中正破自然傍破因缘。故于自然而致意言之以例因缘。亦应云非因非缘非不因缘。果真能见道则是非俱遣。故又曰无非不非无是非是。古德云情可破而法不可破。情可破故离一切相。法不可破故即一切法。所谓存然亡然不可得而名焉斯见乎道。

　　○(四结责滞著名相)汝今云何于中措心以诸世间戏论名相而得分别如以手掌撮摩虚空秪益自劳虚空云何随汝执捉。

　　【解】温陵曰结上文而责滞情也。精觉不可措心如虚空不可措手。

　　○(十示见性主空见见非见义四初引昔致疑)阿难白佛言世尊必妙觉性非因非缘世尊云何常与比丘宣说见性具四种缘所谓因空因明因心因眼是义云何。

　　○(二对理微破二初申昔)佛言阿难我说世间诸因缘相非第一义。

　　【疏】天台曰此科以明暗塞空为客。见精为尘。清净实相为主空。辩析至此主无不圆而空无不极即客尘之惑亦既尽矣。或问曰若此中主空客尘已尽则下三摩禅那所辩复是何物。对曰此前则惟约见性一根而辩。若三摩则广约六入十二处十八界以辩。虽约三科正意惟在根识。而六尘如来藏其义犹疏。至下禅那则广约七大以辩。如前五大则备显六尘本如来藏。后二大则备显根识本如来藏。若一一细论皆有主空客尘之义。盖客尘本喻见思。而此见思有界内界外之殊。是则三惑皆喻客尘。界内见思为真谛上客尘。尘沙为俗谛上客尘。无明为中谛上客尘。皆为奢摩他三摩禅那所观所破。但此中三谛是不次而次。如云元是菩提妙净明体其可以空理而断之乎。不动周圆妙真如性其可以幻有拟之乎。秪如见精为陀那微细识即是根本无明。见见之时见非是见则已脱出无明。狂心若歇歇即菩提不其是乎。

　　【解】温陵曰缘生之法因空而有。因明而显。因心而知。因眼而见。是乃世间名相。于第一义皆为戏论。

　　【疏】天台曰惟识宗明眼识具九缘。一空二明三根四境五作意六分别七染净八根本九种子。今明见性所依净色根故但言四缘。盖于外合境为空明。但言因空因明因根。于内合五缘为因心。于五缘中仍须除去作意分别并种子。但取七识染净八识根本。以未起眼识故不言种子。及作意分别也。

　　○(二正破四初双微)阿难吾复问汝诸世间人说我能见云何名见云何不见。

　　○(二分答)阿难言世人因于日月灯光见种种相名之为见若复无此三种光明则不能见。

　　○(三对破二初正难)阿难若无明时名不见者应不见暗若必见暗此但无明云何无见。

　　○(二例并)阿难若在暗时不见明故名为不见今在明时不见暗相还名不见如是二相俱名不见。

　　○(四结责)若复二相自相陵夺非汝见性于中暂无如是则知二俱名见云何不见。

　　【解】吴兴曰若必见暗等。与初卷盲人睹暗见性是同所破有异。前显见性是心且破眼根能见。今显见性非明广破因缘能见。破缘既广显性实深。由是下文谈见见非见。

　　○(三正示见见二初显体非前尘)是故阿难汝今当知见明之时见非是明见暗之时见非是暗见空之时见非是空见塞之时见非是塞。

　　【解】补注曰此明离缘之见即见精也。向于八还文中且指见精为不还者今于下文则遣之矣。

　　○(二示三德圆彰)四义成就汝复应知见见之时见非是见见犹离见见不能及云何复说因缘自然及和合相。

　　○(四诃劝远结)汝等声闻狭劣无识不能通达清净实相吾今诲汝当善思惟无得疲怠妙菩提路。

　　【解】温陵曰四义成就等。结上起下也。吴兴曰准前文云见明之时见非是明等。皆以能见见于所见能非是所也。例今见见之时义亦如是。即以前之能见复为今之所见。盖言真见见于见精之时。真既无妄故曰见非是见也。问见精属妄。何以真见复见于妄乎。答夫见精者映色之性也。见虽属妄其性元真。当知见见之时无别所见只是见于见中之性耳。然则若未见性性在见中同名见精。若能见性性脱于见方名见见。补注曰今图简便易晓且借见精作一眚字配成四句云。见眚之时见非是眚。见犹离眚眚不能及。上二句与后经觉所觉眚觉非眚中同义。下二句义连云何复说等文。盖谓真见尚离于见精。故见精有所不能及。何况因缘自然和合等说而能及之哉。汝等下责而勉之之辞也。清净实相即真见也。又即前之精觉妙明也。前举精觉妙明既已尽拂因缘自然之计。且以戏论分别如手摩空等语责之矣。而阿难滞情未解。再引世尊常说因缘以为问难。由是重拂因缘发明真见。乃复责而勉之可谓详且明矣。然阿难终于慧目未开觉心未净。故又起后章之问也。

　　【疏】天台曰此中文意幽远理致精微关涉一经大旨。今先约远意示。次约近意释。然后正明当文兼指后意。先远意者。如来于首卷示以二种根本。一者生死根本用攀缘心为自性者。二者菩提涅槃元清净体识精元明能生诸缘缘所遗者。是二法混居于六根之中。惟见性洞然使阿难易为领略。故始于是心非眼至于见见非见一就见性而辨。故自其性无动摇童耄无迁等言之示以菩提妙净明体即清净实相也。自其吾不见时见见之时言之示以奢摩他路亦名妙菩提路也。故见见之时一节工夫有修性之分。盖约其所见言之清净实相也。约其能见言之妙菩提路也。何但此中至于同别二种妄见三科七大或明假或明中或由之为寂为照为寂照双忘。莫不辨二种根本所在。一经枢机莫要乎此。诚直指人心见性成佛之要门也。次近意者。上文先示真空则云见与见缘并所想相如虚空华本无所有。次示妙有则略去想相但云此见及缘元是菩提妙净明体。盖见与见缘元无过咎其为过者在乎想相。是以经自初卷来。破能破所重简缘心一为想相。而拂想相既无真体可显。故知想相正如翳眼。翳眼苟无狂华自息。则见精元归净眼华处元是晴空。故曰元是菩提妙净明体云何于中有是非是。但此非易悟。悟亦难精。故阿难复假因缘为辞冀如来精切开示。如来则先就其浅者为辨。然后次第方便示以甚深境界。初以见精为能脱明暗塞空为所脱。次以见性为能脱见精为所脱。如是重重脱去而菩提妙净明体清净实相堂堂独露矣。正明当文兼指后意者。见见二字古今诸师议论不一。古师如吴兴云真见见于见精之时真既无妄故曰见非是见。今师如交光云上一见字即见精中本体真见。下一见字即见精中所带一分无明妄见云云。余谓两说皆卤莽。知解文而已。若曰直诣恐不其然。须知下一见字元是见精。虽是无明全妄是真。下文所谓同是觉明无漏妙心和合妄生和合妄死是也。佛示阿难见见者。亦下文所谓若能远离诸和合缘也。盖若不能见见则为和合无明只名见精。若能见见则远离无明和合则为真见。要将昔日之见精翻为今日之真见。则下见字的是真见。但取其性不取其精。所谓清净实相也。上见字正是工夫。所谓妙菩提路也。是则上见字属修下见字属性。此正如来酬奢摩他真谛理境观双融绝待忘缘所在。而正脉悬解谓此中但明性定不涉乎修不亦莽乎。又此一节影互三德而说。一法身即清净实相。下一见字是也。二般若即妙菩提路。上一见字是也。三解脱即见非是见见犹离见见不能及是也。可谓般若之照深法身之体极而解脱之源尽也。

　　○(二约俗谛明破妄显真以酬三摩二初牒前说疑请)阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨。

　　○(二约二义酬答二初约二种见妄明真妄和合成生死因以释见见令远离和合及不和合二初约二见开示二初呵诫许宣)尔时世尊怜愍阿难及诸大众将欲敷演大陀罗尼诸三摩提妙修行路告阿难言汝虽强记但益多闻于奢摩他微密观照心犹未了汝今谛听吾当为汝分别开示亦令将来诸有漏者获菩提果。

　　【解】孤山曰陀罗尼此云总持。即慧性也。三摩提此云正受。即定性也。定慧均平故云妙修行。是趣果之要故喻以道路。奢摩他三止也。微密观照三观也。经家所叙则先慧而后定。如来所告则先定而后慧。用显圆融止观体无二也。吴兴曰阿难所迷心境转细。如来所示观照愈深。故曰微密。

　　【疏】天台曰。古师分经如资中科自征心以来。齐下文及诸群塞亦复如是广破人执。自阴入处界等文去广破法执。孤山科前段别破心见。此下总破诸法。其余诸师莫不大同。余不其然。自首卷齐无得疲怠妙菩提路答奢摩他寂静义。自此以去答三摩观照义。与诸师异者有两说焉。一以此经自首卷至九卷章章之内莫不因阿难富那等随扣而发。惟明五十重阴境是如来无问自说。若依诸师分经。则汝犹未明去是无问自说一不可也。一以首章凡请三法如来所说虽不彰言孰奢摩他孰三摩禅那。若依圆觉经三义分文历然有序。如此文初阿难请佛重开慧目。而经家叙云如来将欲敷演大陀罗尼诸三摩提告阿难言于奢摩他微密观照心犹未了。既曰三摩观照。非答次义何哉。况下明七大文初而阿难请云惟愿如来为说中道了义无戏论法。非请禅那中道何哉。若依诸师分经联翩混滥三法无序二不可也。第经文绮互兼带前义而说。故有见见非见重增迷闷之问。而如来有此实见见之答。其实二种分别妄见进退合明。例阎浮提等同是觉明无漏妙心见闻觉知虚妄病缘和合妄生虚妄病缘和合妄死。与下阴入处界因缘和合虚妄有生因缘别离虚妄名灭等。同一气分。如来着一汝犹未明之言。钩锁连环说去正由乎此。但陀罗尼总持之法与圆觉经有大陀罗尼同而复异。盖彼以圆觉为奢摩他三法之总持。此以方便随缘止遍历万法为总持。故曰大陀罗尼诸三摩提妙修行路。而下文如来诲责阿难乃云于奢摩他微密观照心犹未了者。盖欲示以即定之慧。犹缨络所谓从空出假也。所以前文奢摩他惟约一根而辨。非以舍博从约者为奢摩乎。次明二种根本以渐推广历三科而辨。非以约该博为三摩乎。次明七大各各清净本然周遍法界随众生心应所知量。非以博约双融为禅那乎。然陀罗尼虽曰与圆觉。异彼以总为总。此以别为总。弥显三法皆称总持。盖总能该别则圆觉三义愈彰别能该总则圆通三法弥显。

　　○(二推因正说二初示因由别名)阿难一切众生轮回世间由二颠倒分别见妄当处发生当业轮转云何二见一者众生别业妄见二者众生同分妄见。

　　【解】温陵曰二倒见妄即同别二见也。由此见妄循造妄业故云当处发生。随业受报人天诸趣故云当业轮转。补注曰别业者一人妄见也。同分者多人妄见也。故后文先引别业且喻阿难一人眼根之妄。次连同分广喻十方众生根本器界同一妄耳。

　　【疏】天台曰。二种分别见妄惑也。当处发生即惑而发业也。当业轮转即业而招苦果也。此言业惑苦三如影随形略无差忒。

　　○(二约二见广解二初正明二初别业三初指人)云何名为别业妄见阿难如世间人目有赤眚夜见灯光别有圆影五色重叠。

　　【解】孤山曰目喻本具真智。灯喻本具真理。赤眚喻妄心圆影喻妄境。境谓五阴故云五色重叠。

　　○(二正破二初破即)于意云何此夜灯明所现圆光为是灯色为当见色阿难此若灯色则非眚人何不同见而此圆影惟眚之观若是见色见已成色则彼眚人见圆影者名为何等。

　　【解】补注曰五色圆影既非灯色。又非见色。惟彼见者目眚所成。喻五阴妄境皆是众生妄心所成也。惟眚之观谓独有眚者见之也。名为何等谓若是见色见已成色则彼眚人见圆影者不得名为见矣色即影也。

　　○(二破离)复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影。

　　【解】温陵曰上即灯见既无实体。此离灯见又无定处足知其妄矣。

　　○(三结显三初结示)是故当知色实存灯见病为影影见俱眚见眚非病终不应言是灯是见于是中有非灯非见。

　　○(二例显)如第二月非体非影何以故第二之观捏所成故诸有智者不应说言此捏根元是形非形离见非见。

　　○(三贴合)此亦如是目眚所成今欲名谁是灯是见何况分别非灯非见。

　　【解】补注曰前分两节难破圆影。一即灯见。二离灯见。至此牒结以显其妄也。第二月等。又复以喻明喻重叠结显使知妄本无体不应穷诘也。孤山曰色实在灯理体本真也。见病为影妄心成境也。影见俱眚心境皆妄也。见眚非病谓有智眚人知因目眚终不执言圆影实有。故虽有眚不为见病也。譬圆初心无明虽在而达无明本自不有。则无妄境可得也。吴兴曰详夫目眚见灯之喻。诸师并用法相配之。未必然也。今一往且顺圆师所解。应知如来举此推破性执者正欲引例阿难目观山河等皆是妄见。义在下文其昭昭矣。是形非形离见非见。上句双是形与非形。下句双离见与非见。文略而互显也。是灯是见。谓圆影由灯见而有即因缘义也。非灯非见。谓圆影离灯见而有即自然义也。前文已破此重责之。故曰今欲名谁等。

　　【疏】天台曰色实在灯喻真理本具法性五阴即前见缘元是菩提妙净明体也。见病为影喻生死五阴由妄想建立。影见俱眚喻众生见有内身外境一皆无始妄病所成。即前见与见缘并所想相如虚空华本无所有也。见眚非病喻见见之时见非是见。如有智眚人终无见病。即前此见元是菩提妙净明体也。终不应言是灯是见于是中有非灯非见。即前云何于中有是非是也。故知三处经文互相照映。解一千从无容迷闷矣。

　　○(二同分)云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十阿难若复此中有一小洲秪有两国惟有一国人同感恶缘则彼小洲当土众生睹诸一切不祥境界或见二日或见两月其中乃至晕适佩玦彗孛飞流负耳虹霓种种恶相但此国见彼国众生本所不见亦复不闻。

　　【解】温陵曰不祥气现惟灾地见之。乃同业妄感。彼无灾地不闻不见。晕适佩玦日月之灾象也。彗孛飞流星辰之灾象也。负耳虹霓阴阳之灾象也。恶气环日曰晕。日食曰适。所谓适见于日月之灾也。佩玦谓妖气近日如环佩之状。星芒遍指曰彗如彗帚也。芒气四出曰孛孛孛然也。绝迹而去曰飞。光迹相连曰流。阴阳之气或背日如负。旁日如耳。或明而为虹。暗而为霓。

　　【疏】天台曰寂音引春秋传云鲁哀公六年楚有云如赤鸟夹日以飞三日。楚子使问诸周太史。周太史曰其当王身乎。杜预注曰日为人君妖气守之故以为王身。云在楚上惟楚见之故祸不及他国。又鲁昭公二十六年冬十一月齐有彗星。齐候使禳之。晏子曰无益也。只取诬焉。天道不陷不贰其命。若之何禳。且天道之有彗也以除秽也。君无秽也又何禳焉。若德之秽禳之何损。杜预注曰出齐之分野也。不出鲁故鲁不见。以是验有一小洲秪有两国惟一国人同感恶缘则彼小洲当土众生睹诸一切不祥境界明矣。

　　○(二例合二初总标)阿难吾今为汝以此二事进退合明。

　　【疏】天台曰经文先明别业妄见。次明同分妄见。然后许以二事进退合明。合明中有二。先单以别业妄见例阿难一人妄见。次方进退合明统例一切众生妄见。乃以别例别以同例同也。先单例中发明见见非是道理以酬前问。次统例中结成自明见性来之所以欲其远离识精元明真妄和合之相灭分别见妄以成菩提涅槃元清净体也。故下文云二种同是无始见病所生。初别业妄见虽曰如世间人目有赤眚乃比如非譬如也。直以赤眚人见圆影者为别业妄见。若作譬喻解说何故世尊自称为别业妄见耶。

　　○(二别示二初以别业合阿难二初指别二初示妄)阿难如彼众生别业妄见瞩灯光中所现圆影虽现似境终彼见者目眚所成眚即见劳非色所造。

　　○(二显真)然见眚者终无见咎。

　　【解】温陵曰圆影无实则似境而已。乃见劳目眚所成非灯色所造也。

　　○(二例合二初正例合二初单合二初示惟妄无真)例汝今日以目观见山河国土及诸众生皆是无始见病所成。

　　○(二显全真起妄)见与见缘似现前境元我觉明见所缘眚。

　　○(二双简)觉见即眚本觉明心觉缘非眚觉所觉眚觉非眚中此实见见云何复名觉闻知见。

　　【解】吴兴曰无始见病如目眚也。以法言之则阿赖耶识能见相分。以惑言之正属无明。补注曰以眼根及山河等境俱例圆影。然则所指见病即无明也。无明即觉明也。上举圆影无实乃目眚所成。例今根境无实乃无始无明所成。见与见缘下牒显而详释也。见即根。见缘即境。此根与境虽似现前实有而元非实有。元我觉明见所缘眚之所成耳。见所缘三字释成觉明也。此一见字即能见分。谓此觉明能见其所缘者即眚也。觉见即眚等谓有觉有见即为眚病。惟吾本觉明心能觉诸缘者非眚也盖本觉如好眼。觉明如眚病。根境如灯影耳。

　　○(二总结酬二初结斤)是故汝今见我及汝并诸世间十类众生皆即见眚非见眚者。

　　○(二显酬)彼见真精性非眚者故不名见。

　　【解】补注曰觉所觉下牒上觉缘非眚之意释前见见非见之疑也。所觉即觉明等也。今吾觉其所觉是眚。而吾真觉非堕眚中。此实见见之时见非是见也。真见如是。云何复以觉闻知见眚中之事而名之哉。是故下重明眚事。彼见一重结见非是见也。吴兴曰云何复名觉闻知见者显其离妄亦责其未悟也。然佛所说二种颠倒分别见妄者。由前阿难云世尊为我宣说因缘及与自然心犹未开。是故广示别业同分所见之相皆是虚妄。此即重破因缘自然二种之执也。又阿难云而今更闻见见非见重增迷闷。故今再示觉非眚中此实见见也。阅此文者。当晓大途。

　　【疏】天台曰如来上文所示阿难见性虽托能见见精而辨其实的指见精之性。恐阿难未了。故于前文进深一步复有见见之示。然则向所示见性是心非眼。性无摇动性无童耄若周遍若吾不见时等。一就见见而辩。以例闻闻嗅嗅莫不皆然。阿难于此犹未能了。故一闻此说重增迷闷。以谓方今正与决者若无迁若广大若清净者真见也。此领旨矣。且复如来更益之以见见非见此吾所未晓也。故愿佛弘慈施大慧目有以见见庶几开示觉心明净。如来则示之以二种分别见妄然后以二事进退合明。先退别例同云例汝今日以目观见山河国土及诸众生皆是无始见病所成。以此相例其义既明。然后正释同分妄见云见与见缘似现前境。此指众生能见乎所见者虽无似有故曰似现前境。次证出病之根元云元我觉明见所缘眚。盖言同分妄见之所有元我无明生乎能见见其所见。悉如别业妄见因目眚而有五色重叠也。然则有觉有见无非即眚。此指上文见精即所见之见也。本觉明心觉缘非眚者此指上能见之见即是全本觉明心起乎始觉全性起修。始本一合能见乎所见。故曰觉缘。如有智眚人不堕于眚中。故曰非眚。是则以能觉觉其所觉是眚而吾能觉之觉不堕眚中。故曰觉所觉眚觉非眚中。见见之义其实如此一味纯真都非众生觉闻知见境界。故曰云何复名觉闻知见。若然者凡有眚病者可名见等。故曰是故汝今见我及汝并诸世间十类众生皆即见眚非见眚者。无眚病者岂可以觉闻知见名之。故曰彼见真精性非眚者故不名见。所释见见非见既已明白。然后进退合明以一人例一国以一国例大千如经云云。盖知别业之为妄而同分之妄可以例知。知同分之为妄而见精之为妄可以例知。知见精之为妄而见见者不妄可以例知。

　　○(二以同分合一切二初以别业例同各显二初例一人别业)阿难如彼众生同分妄见例彼妄见别业一人一病目人同彼一国。

　　○(二例多人妄见)彼见圆彰眚妄所生此众同分所现不祥同见业中瘴恶所起俱是无始见妄所生。

　　【解】温陵曰引别业例同分。引眚妄例瘴恶。以明妄业虽异妄本不殊故曰俱是无始见妄所生。吴兴曰上文云吾今为汝以此二事进退合明。义见于此。如彼众生等进同例别也。一病目人等退别例同也。问何故作此例邪。答由别业中引目眚为喻显妄则易。以因眚见影人皆知虚故。同分中引瘴恶为喻显妄则难。以因瘴睹相事皆如实故。佛意欲彰同分之妄悉如别业之妄。故有进退合明之说。然目眚瘴恶所喻之法要显阿难一人及阎浮提乃至十方众生妄见咸尔。又同业中瘴恶之妄犹易可知。诸有漏国及诸众生虚妄病缘其实难信。是故经文从狭至广以易例难。展转相济也如此。

　　○(二以起妄归真合显二初以起妄正合)例阎浮提三千洲中兼四大海娑婆世界并洎十方诸有漏国及诸众生同是觉明无漏妙心见闻觉知虚妄病缘和合妄生和合妄死。

　　【解】温陵曰上以一人例一国。此以一国例大千。合显器界根身无非见病和合妄起也。觉明无漏妙心即依真起妄者。吴兴曰真妄和合故有生死。偏言妄者真如在迷故。

　　○(二以归真显示)若能远离诸和合缘及不和合则复灭除诸生死因圆满菩提不生灭性清净本心本觉常住。

　　【解】吴兴曰不和合者有似自然。下文所破其义硕异。

　　【疏】天台曰学者看经要得其纲领取其精微。如云长公提刀入百万军中直取上将头。若裨将散卒虽日杀百千万亿徒使刀钝何益其事。即如此文。例阎浮提等及诸众生同是觉明无漏妙心见闻觉知虚妄病缘和合妄生和合妄死一节。而解者曰觉明无漏妙心即依真起妄者。又曰真妄和合故有生死。偏言妄者真如在迷故。如此解说岂不依文稳贴。至下文若能远离诸和合缘及不和合则复灭除诸生死因等。便尔轻轻放过。都不究其大纲血脉从何处发来。又何益乎己躬下事。须知此结成上文见见非见极吃紧处。盖前示二种根本。第二识精元明能生诸缘者即今文觉明无漏妙心见闻觉知也。觉明即识精。无漏妙心即元明。此二法遍寄于见闻觉知之中。谓之虚妄病缘。虽曰虚妄莫不依真而有从妄而成故曰和合妄生和合妄死。此皆直就众生日用见闻处指出生死涅槃二种根本。言若能远离诸和合缘及不和合则复灭诸生死因圆满菩提不生灭性等者。盖若凭此六根见明见暗见空见塞以起缘尘分别即谓之和合妄生和合妄死。若即此六根见见非见闻闻非闻是为远离诸和合缘及不和合则复灭除诸生死因。生死之因既灭则菩提不生灭性清净本心本觉常住者直下圆满矣。下文云使汝轮转生死菩提涅槃同是六根更非他物非此之谓乎。

　　○(二约余疑责破二初责迷)阿难汝虽先悟本觉妙明性非因缘非自然性而犹未明如是觉元非和合生及不和合。

　　【解】补注曰阿难前云因缘自然诸和合相与不和合心犹未开。如来乃就同别二见文中。重破因缘自然二种之执。意谓阿难之心必已悟矣。但和合等义疑犹未明。故此下因辩觉元而重与明之。先悟者已悟也。

　　○(二征破二初破和合疑二初牒疑)阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者。

　　○(二正破二初破和二初正破明和二初定)则汝今者妙净见精为与明和为与暗和为与通和为与塞和。

　　【解】吴兴曰菩提心者觉性也。上文云而犹未明如是觉元非和合生等。古人以佛果菩提解者谬矣。温陵曰则汝下意谓设有所和即涉妄尘而不名妙净矣。

　　○(二破四初相杂何缘)若明和者且汝观明当明现前何处杂见见相可辩杂何形像。

　　○(二即离俱过)若非见者云何见明若即见者云何见见。

　　○(三名遍非和)必见圆满何处和明若明圆满不合见和。

　　○(四和失自性)见必异明杂则失彼性明名字杂失明性和明非义。

　　○(二例破余境)彼暗与通及诸群塞亦复如是。

　　【解】资中曰明属前相。见属内心。齐何处所而论其杂。见之与相目击可分。明见相杂作何形像。温陵曰若非下谓明若非见不能见明。此疑若相杂也。明若即见谁为能见。又非杂矣。此章皆明浮尘幻相一无实体不容穷诘。必见下谓惟见与明体必圆满不合相和。盖和则间杂不圆满矣。见必异明下。牒上结成非和也。孤山曰性谓见性。见被明杂岂得名见。明被见杂岂得名明。和杂既失明性两名。则知谓见和明不成义理故云和明非义。彼暗与通下知非与明和则余皆非也。

　　○(二破合二初定)复次阿难又汝今者妙净见精为与明合为与暗合为与通合为与塞合。

　　○(二破二初正破明合二初正破)若明合者至于暗时明相已灭此见即不与诸暗合云何见暗。

　　○(二转破)若见暗时不与暗合与明合者应非见明既不见明云何明合了明非暗。

　　○(二例破余境)彼暗与通及诸群塞亦复如是。

　　【解】资中曰上明和义如水和土。今明合义如盖合函。温陵曰和则杂而不辩。合则附而不离。合则不离。故明相灭时见亦随灭不复合暗。若不合暗而能见暗则与明合时应非见明。然既不见明云何言与明合云何了明非暗邪。合义不成则菩提心非和合起矣。

　　○(二破非和合疑二初陈辞)阿难白佛言世尊如我思惟此妙觉元与诸缘尘及心念虑非和合耶。

　　【解】真际曰若和合不成即非和合。形对必然故也。此计真妄二法了不相触。吴兴曰中论破计不出四性。谓自他共无因也。初破自然即无因也。次破因缘即自他共也。如以明暗空塞推于因缘正约他性。又阿难所执空明心眼四种因缘。空明即他。心眼即自。又佛说同别二种见境。见亦自也。境亦他也。既有自他必含共性。但由共性难破。是故更作和合而说。然则非和合义亦从自他开出。为防末习委曲搜扬耳。问此与前七处推心四性何别。答七处四性都未涉真。但破第六识心分别较计。今自然等。皆依觉性破妄显真。微密观照于兹见矣。

　　○(二破执二初牒执)佛言汝今又言觉非和合。

　　○(二正破二初破非和二初定)吾复问汝此妙见精非和合者为非明和为非暗和为非通和为非塞和。

　　○(二破二初正破非明二初有畔指问)若非明和则见与明必有边畔汝且谛观何处是明何处是见在见在明自何为畔。

　　○(二显不和非畔)阿难若明际中必无见者则不相及自不知其明相所在畔云何成。

　　○(二例破余境)彼暗与通及诸群塞亦复如是。

　　【解】温陵曰若非下谓和则同而无畔。非和则异故必有畔。且求畔不得非非和矣。阿难下谓相及乃有畔畔义不成非非和矣。

　　○(二破非合二初定)又妙见精非和合者为非明合为非暗合为非通合为非塞合。

　　○(二破二初正破非明)若非明合则见与明性相乖角如耳与明了不相触见且不知明相所在云何甄明合非合理。

　　○(二例破余境)彼暗与通及诸群塞亦复如是。

　　【解】吴兴曰非和约体不相入。故以际畔推之。非合约性自差别。故以乖角破之。温陵曰以为非合则根境乖背。既不知明亦不显见。二体既无从何甄别合与非合之理邪。资中曰自征心辩见以来。齐此广破人执。此下阴入处界等文破法执也。

　　【疏】天台曰自然者外道之邪计也。因缘者如来用破自然之法药也。和合者分别世相之随他意语也。此三种皆世相中有。悟出世间者虽小乘人亦无之矣。况前文已示世相悉如空华。直指当人妙净明体。宜其自然因缘和合一齐刬却。今复重拈和合非和合为破者不过防转计以净扫凡情耳。至下三科七大中一一皆云非因缘自然者盖云以世相言之实因缘和合而有生因缘别离而有灭。殊不知即因缘非因缘。故一一约四性推破因缘之相。复虑因缘既破又计自然故兼及言之。盖依世间正理而有生实非自然。约世间之性推又非因缘故三科中皆云虚妄本非因缘非自然性。

　　○(二约三科诸法明真妄体虚即涅槃果以答三摩令远离自然及与因缘二初总示本真二初略示)阿难汝犹未明一切浮尘诸幻化相当处出生随处灭尽幻妄称相其性真为妙觉明体。

　　○(二广示)如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。

　　【解】温陵曰明暗通塞合非合理皆所谓浮尘幻相。和合妄起和合妄灭故当处出生随处灭尽。本无有生亦无和合则幻妄称相而已。幻无自性依真而立。如华起空全体即空如泡生水全体即水故曰其性真为妙觉明体。近取诸身远取诸物莫不皆然故曰如是乃至等也。如来藏者当人法身妙性也。依果而称曰如来。含摄众德曰藏。未尝去来曰常住。暗不能昏曰妙明。不随生灭曰不动。无不遍足曰周圆。妙万物而至神性一切而不异曰妙真如性。能见是性则迷悟生死了不可得矣。问真常之性人人本具。既无去来生死柰何今之实有邪。答不真常则有。真常则不有。譬之空水。目病则华风击前泡岂其真常哉。若晴明澄湛乃谓真常。于明湛中静求华泡夫何所得。能审乎此前不疑圣言。惟务了幻妄而复真常也。孤山曰五阴等诸经皆列三科谓阴处界。以对愚根乐各有三故。而今有四。更加六入只是破十二处中内六处耳。随机增减何必定三。此并色心开合之殊。广上浮尘诸幻化相也。

　　【疏】天台曰浮尘即阳焰。庄子所谓野马尘埃是也。阳焰幻化此举十种深喻之二。以例诸法悉如镜像水月空华如梦干城有而不自有不可见而见。以明如幻三摩提观照之旨。当处出生随处灭尽者此明阴入处界生灭之法敌体相破即生灭而无生灭。楞伽所谓初生即有灭不为愚者说是也。幻妄称相其性真为妙觉明体者盖性相二法如水火不同器众生妄相当情真性则隐诸佛一证性真妄相随灭。此约别教言之也。今经圆顿理又不然。相自无相体若空华。惟一性真更无他法。既幻妄以称相其性真为妙觉明体诚矣。如是乃至五阴六入从十二处至十八界者。上总明性相。此下确实指陈。以总例别莫不因缘和合虚妄而有生因缘别离虚妄而名灭。因缘有二。一如上文和合妄生和合妄死此约真妄为因缘也。一明诸法皆从十二缘起故有生十二缘息故有灭此单约妄法为因缘也。众生徒知因缘生灭之相殊不能知即生灭无生灭即去来无去来本如来藏常住妙明不动周圆妙真如性而已。观相元妄尚无可指陈。况观性元真性真常中求于去来迷悟生死岂可得乎。下文明阴入处界令阿难以因缘等四性一一求之。是皆于性真常中求不可得也。圆觉则曰若诸菩萨悟净圆觉。以净觉心知觉心性及以根尘皆因幻化。即起诸幻以除幻者。变化诸幻而开幻众。起幻除幻此以幻观破幻法也。变化诸幻以开幻众此明菩萨观假自化及人也。然二种根本为一经之枢机。例阴入处界莫非识精元明之所在。能生诸缘则为生死为烦恼。变化诸幻而开幻众则为菩提为涅槃。以至七大莫不皆尔。此又不可不知也。

　　○(二别破诸幻四初破五阴幻二初总征)阿难云何五阴本如来藏妙真如性。

　　【解】长水曰梵语塞犍陀此云蕴。古翻为阴。蕴谓积聚。阴谓盖覆。积聚有为盖覆真性。

　　【疏】天台曰法性五阴体本真常。不真常者。生灭去来生死为之蔽。因缘自然为之误也。如来欲为开迷而即悟。先且破有以归空。空华之相既无瞪目之劳自息。悟尚无得何因立迷。是所谓性真常中求于去来迷悟生死了无所得。故曰本如来藏妙真如性。

　　○(二别示五初色阴二初立喻显法)阿难譬如有人以清净目观晴明空惟一晴虚迥无所有其人无故不动目睛瞪以发劳则于虚空别见狂华复有一切狂乱非相色阴当知亦复如是。

　　【解】孤山曰净目况本具真智。晴空况本具真理。惟一晴虚即理智一如也。迥无所有绝九界妄色也。其人喻众生也。背真合妄故曰无故。不动目睛妄心取着也。瞪以发劳妄惑润业也。于妙性中现九界色故曰于空见狂华等。温陵曰狂华喻色阴。狂相喻色境。皆妄感也。

　　【疏】天台曰前文言见与见缘并所想相如虚空华本无所有。来至今文其义方显。以别业妄见目有赤眚。夜见灯明五色重叠。既曰有眚虽虚而实。今云以清明目观晴明空迥无所有。其人无故不动目精瞪以发劳。则于虚空别见狂是华。则目本无翳空亦无华。不过一时劳目妄有所见。而诸佛菩萨正如以清明目观晴明空惟一晴虚迥无所有。方曰如虚空华本无所有者特不过随他意语以示真空尔。而学佛道者直当于一切法以空华而等视之庶不为物所转也。言以清明目观晴明空惟一晴虚迥无所有。即下文性觉妙明本觉明妙。孤山所谓理智一如绝九界妄色也。其人无故者。即下文山河大地无状忽生演若达多无状狂走也。不动目睛瞪以发劳者。妄为明觉也。则于虚空别见狂华者。因明立所所既妄立生汝妄能无同异中炽然成异等也。言别见者。华因劳目而见清明眼则无之矣以喻众生则有诸佛即无。

　　○(二寄喻破执二初喻阴相无生二初正示)阿难是诸狂华非从空来非从目出。

　　○(二反破)如是阿难若空来者既从空来还从空入若有出入即非虚空空若非空自不容其华相起灭如阿难体不容阿难若目出者既从目出还从目入即此华性从目出故当合有见若有见者去既华空旋合见眼若无见者出既翳空旋当翳眼又见华时目应无翳云何晴空号清明眼。

　　【解】温陵曰若有出入则有实体故非虚空。非空则实故如阿难体更无所容。此辩狂华不因空生也。若华从目出则得目之性故因有见。今旋时既不见眼又不翳眼非目出矣。又若华从目出则华在空时目应无翳。云何见华目尚有翳。必见晴空无华方号清明眼邪。此辩狂华不因目出也。

　　【疏】天台曰次破非从目出中先约二义定其所宗。初二句定有出入。后二句定华性有见。次破中二节。初约华性出入有见破。故曰若有见者去既华空旋合见眼。次约华性出入无见破有二。初约无见旋时翳眼破。故曰若无见者出既翳空旋当翳眼。二约无见正出无翳破。故曰又见华时目应无翳。言云何晴空号清明眼者承此而随破也。盖无翳之眼清明眼也。清明之眼合见晴明之空。今以见有华者反为清明眼。且云何寻常必见晴空者方号清明眼耶。

　　○(二结虚妄离计)是故当知色阴虚妄本非因缘非自然性。

　　【解】温陵曰既了幻华无因。当知色阴虚妄本非因缘自然即如来藏妙真如性。余四例此。资中曰若知华相即空。则显色阴本如来藏。

　　【疏】天台曰非因缘自然者不出四性。文以目出为自生空出为他生二法合生即其生。三性同是因缘生不属因缘。即计自然。是故文中只作二推已摄得四二。天台法华三昧约四句推心。为因心故心即推法性属自生。为不因心故心即推无明属他生。为亦因心亦不因心故心即推法性无明属自他共生。为非因心非不因心故心即推离法性无明自他属无因而有生。今文清明目即喻法性。晴明空即喻无明。晴空虽无狂华。对目已成能所。所谓元明照生所所立照性忘。瞪目之事狂华之因不由之而生乎。

　　○(二受阴二初立喻显法)阿难譬如有人手足宴安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是。

　　【解】温陵曰触情于境纳境于心曰受。宴安调适性无违顺喻藏性本无诸受也。二手空摩妄生涩滑喻妄触引起诸受也。忘生如圆觉所谓忽忘我身。言调适之至也。

　　○(二寄喻破执二初喻阴相无生二初正示)阿难是诸幻触不从空来不从掌出。

　　○(二反破)如是阿难若空来者既能触掌何不触身不应虚空选择来触若从掌出应非待合又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触。

　　○(二结虚妄离计)是故当知受阴虚妄本非因缘非自然性。

　　【解】温陵曰空体常遍不应有择。掌当自出不应有待。又若从掌出出必有入。然合而出时掌虽有知。离而入时臂且不觉。既无定实全一虚妄耳。

　　【疏】天台曰如来藏性本无诸受。今有之者乃无故发生。如触之为法必托境生。徒有一身自不成触。今以二手于空相磨于一体中而妄生涩滑。岂有故哉。喻如来藏性遍周法界。情境皆如。待对斯绝。众生自无始来强觉忽生妄生人我根境斯分。于藏性中幻受损益。如来欲明不受而受受而不受以归正受。故今即喻而推离情以检。不从空来不属他生明矣。不从掌出不属自生明矣。离推既非合推不可。既非因缘亦非自然。三摩观照于焉得显。

　　○(三想阴二初立喻显法)阿难譬如有人谈说酢梅口中水出思踏悬崖足心酸涩想阴当知亦复如是。

　　【解】温陵曰想无实相由心成相。说梅思崖无实相也口水足酸由心成相也。凡想如之。

　　○(二寄喻破执二初喻阴相无生二初正示)阿难如是酢说不从梅生非从口入。

　　○(三反破)如是阿难若梅生者梅合自谈何待人说若从口入自合口闻何须待耳若独耳闻此水何不耳中而出想踏悬崖与说相类。

　　○(二结虚妄离计)是故当知想阴虚妄本非因缘非自然性。

　　【解】温陵曰人谈梅而口水梅不能谈则计梅出者妄也。耳闻梅而心想口不能闻则计口入者妄也。耳闻梅而耳无水则计说计闻皆妄也。补注曰谈梅口水者因闻他人说梅而吾口水出。思崖足酸者吾自思耳。真际曰与说相类者。应云如是思踏非悬崖来非足心入。若从崖来崖合自想何待人思。若从足入足合自思何待心想。若独心思何故足心觉有酸涩。

　　【疏】天台曰夫五根六尘皆名色阴。根尘相触而有受生。落谢余尘斯生乎想。此所从来故矣。今谈说酢梅想其酸而水出。思踏悬崖想其危而足酸。想而后受岂其故哉。惟无故而为其想故其想此空。今以口入为自为因梅生为他为缘。展转推穷了不可得因缘尚无自然安在。双非二边真常独露。

　　○(四行阴二初立喻显法)阿难譬如瀑流波浪相续前际后际不相逾越行阴当知亦复如是。

　　【解】温陵曰妙湛妄动随境转徙。念念迁谢新新不停。故名行阴而譬瀑流也。以念念生灭后不至前故曰不相逾越。

　　○(二寄喻破执二初喻阴相无生二初正示)阿难如是流性不因空生不因水有亦非水性非离空水。

　　○(二反破)如是阿难若因空生则诸十方无尽虚空成无尽流世界自然俱受沦溺若因水有则此瀑流性应非水有所有相今应现在若即水性则澄清时应非水体若离空水空非有外水外无流。

　　○(二结虚妄离计)是故当知行阴虚妄本非因缘非自然性。

　　【解】温陵曰牒释。流性不因空水非即非离以明行阴无实体也。有所有相谓流应离水别有体相也。空非有外水流其间。水外无流流终依水。则非离空水矣。资中曰若因水有下谓若因其水别有流性。因果性别则瀑流性不应是水。能有是水。所有是流。二相若殊俱应现在。

　　【疏】天台曰前之三阴皆即身而取象。其喻也亲。今行阴则取象乎空水。其喻似疏。曰非疏也。展转以广当机之怀尔。盖五根六尘其该甚博。尚周法界岂外空水。故后四阴皆遍乎色。如爪生发长筋转脉摇密密推移而曾无觉悟。果成华落树老藤枯运运迁谢而无可见知。即如瀑流亦无非行阴迁流之相。今以水及水性为自为因。以空为他为缘。二法合为共为缘生。以离空水为无因为自然。展转推穷以显藏性。且以波喻妄而以湿喻真。波水依空随空周遍而不住空。此其中固有即迁流而不迁流者在乎。

　　○(五识阴二初立喻显法)阿难譬如有人取频伽瓶塞其两孔满中擎空千里远行用饷他国识阴当知亦复如是。

　　【解】[橘-矛+隹]李曰频伽好声鸟也。瓶形象之。孤山曰瓶喻妄业。空喻妄识。业牵识走如瓶擎空行。舍身受身喻以远行现阴如此国中阴生阴悉如他国。

　　○(二寄喻破执二初喻阴相无生二初正示)阿难如是虚空非彼方来非此方入。

　　○(二反破)如是阿难若彼方来则本瓶中既贮空去于本瓶地应少虚空若此方入开孔倒瓶应见空出。

　　○(二结虚妄离计)是故当知识阴虚妄本非因缘非自然性。

　　【解】孤山曰虚空非从彼方来入此方。若瓶盛空从彼入此。何故彼方不见空少。此方不见空出。温陵曰性空真觉周遍法界。一迷为识故如瓶中之空耳。内外一空喻性识一体。其塞两孔喻妄分同异也。空无来往不可擎饷喻性无生灭亦无舍受。今言擎饷者比迷性为识妄随流转之状也。身心万法即如来藏妙真如性。道嫌拣择。理忘情谓。凡有言说皆为戏论。拟心动念尽涉迷倒。大觉将与觉之。故此卷之初权且明正倒辩缘影择见精示真量。一就其迷倒情计为之拂心眼之尘翳洗肺肠之垢浊。使心境洒落真妄两忘然后融会入如来藏。遂知根尘处界法法无非妙真如性。此第二及第三卷大旨也。

　　【疏】天台曰十方虚空喻圆成实性。频伽瓶塞其两孔喻依他起性。满中擎空千里远行用饷他国喻遍计执性。夫性识真空性空真识清净本然周遍法界。自晦昧以为顽空。复结暗以为依色。妄想抟色聚以为身。性中相知。用中相背。何异取频伽瓶塞其两孔乎。而人者一迷为心决定惑为色身之内。何异满中擎空千里远行用饷他国乎。瓶有去来而空无出入喻身有舍受而识无生灭。可以了依他妄有遍计本空。惟是一识圆成实性。昔贤以麻喻圆成绳喻依他蛇喻遍计。此喻虽亲又不若空喻贴体。若约因明论明宗因喻者。则以识阴为前陈有法。以如来藏性为宗。以非因缘自然为因。以瓶空无往来出入为喻　　四阴例有此义。

　　大佛顶如来密因修证了义诸菩萨万行首楞严经卷第二
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第三

　　师子林沙门　惟则　会解

　　天台山沙门　传灯圆通疏

　　○(二破六入幻二初总征)复次阿难云何六入本如来藏妙真如性。

　　【解】长水曰梵语钵罗吠奢此云入。亦云处。境入之处也。亦是识生处故。然根境二法俱识生处。今分六根别破故惟以根为入也。

　　○(二别示六初眼入二初立二初喻依真起妄)阿难即彼目睛瞪发劳者兼目与劳同是菩提瞪发劳相。

　　【解】吴兴曰前色阴中譬如目睛瞪以发劳则于虚空别见狂华等相。盖以目喻真以劳喻妄以华喻色。今指前喻故云即彼目睛等。兼目与劳下斯取前文能喻之根便为此中所喻之法。以彼劳目正是眼入虚妄之相故。当知眼入乃至意入皆如空华。故六入文并云同是菩提瞪发劳相。问何不直就根尘推破见性而须指前劳目之事乎。答夫根尘遍迷悟必从要。故指凡夫易解之妄事。用开阿难未了之执情。向下塞耳闻声畜鼻觉触例亦如是。

　　【疏】吴兴又云应知前文空华遍喻九界五根之色。此中空华但喻九界眼入之相。前宽此狭不可混同。天台曰前明色阴约喻而辩。故以净目况本具真智狂华喻九界妄色。今明眼根则舍喻从法。复欲借喻为法故云即彼目睛等。又恐人执前净目为真故即破云同是瞪发劳相。而言菩提等者。是亦照映前第二根本识精元明能生诸缘缘所遗者而说。第此瞪相。有本有末。本言无始。末言方今。故知若能同前见见则终日不异菩提。其若不然一惟劳相而已。以例六根无非如此。若下处界即无此言。非以逐末者深乎。故下文亦但云令汝寂静安乐妙常同是六根更非他物。

　　○(二明离尘无体)因于明暗二种妄尘发见居中吸此尘象名为见性此见离彼明暗二尘毕竟无体。

　　○(二破二初明入相无生二初正示)如是阿难当知是见非明暗来非于根出不于空生。

　　○(二反破)何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根又空自观何关汝入。

　　○(二结了妄即真)是故当知眼入虚妄本非因缘非自然性。

　　【解】温陵曰因尘发见因根吸尘故名眼入。然离尘无体足知虚妄。乃至云非明暗来非根出等。既无所从则非因缘自然。本如来藏妙真如性矣。天如补注曰按环师科经此有三科。即彼目睛下依真起妄。因于明暗下辩妄无实。是故当知下了妄即真。盖谓妄无自性全体即真也。余五例此。

　　【疏】天台曰言吸此尘象名为见性者。此吸字与磁石吸针义同。磁石本为铁母故称慈母石。直以气分相同天性不异故磁独吸针不吸余物。今文六根亦复如是。直是气分相同故眼独吸色结色为根而不能吸乎声等。若六根互用则根尘一体而照用寂然又何所言吸。因于明暗二种妄尘发见居中者下文所谓由尘发知也。吸此尘象名为见性者因根有相也。此见离彼明暗二尘毕竟无体者相见无性同于交芦也。但下文兼于破尘今独破根为异耳。破不于空生中应云若于空出应当见根。今云前瞩尘象归当见根。要知破外破空还成破内破根。故下结云又空自观何关汝入。夫虚者实之对而妄者真之偶。盖言真则实而妄则虚。亦可得云实则真而虚则妄也。眼入虚妄犹若翳眼狂华计因缘自然而有生者非矣。藏性真实犹如晴空净目不动周圆妙真如性彰马。一真一实狂华岂能为碍。一虚一妄晴空本自廓如。中论约四性推无生故曰诸法不自生亦不从他生不共不无因是故说无生。今六入结文虽但约因缘自然俱非。显本如来藏妙真如性其实四性圆具。如曰非明暗来即非他生非于根出即非自生。若根尘合生不可即非共生。不于空生即非无因生。若以自他共为因缘无因生为自然。是则虽曰结二已成结四。岂非经论推检义同乎。或问中论推四性秪成空观。今既科为三摩合是出假云何亦推无生。答三止三观有初心后心二修不同。后心菩萨修假观者。诚宜从空出假知病识药应病与药令得服行。今论初心所修三止。体真止秪是会异归同。方便止秪是以同历异。所以称为方便随缘止者。正以善巧方便随阴入处界一一推检令心止于所止。所谓动止心常一则能见般若是也。若以圆觉三摩释此宛若符契。

　　○(二耳入二初立二初喻依真起妄)阿难譬如有人以两手指急塞其耳耳根劳故头中作声兼耳与劳同是菩提瞪发劳相。

　　【解】吴兴曰譬如者此以假设其事晓训令悟故云譬如。非取比况之义也。下文亦尔。

　　【疏】天台曰眼入有譬可借故借譬以明。余五无譬可借故设譬以显。莫不以近喻远藉妄显真。如耳本无声乃以两手指急塞其耳令劳而作声。譬真本无妄因妄为明觉因明立所而成妄。要知今日事。须信本来人。知妄无因不真何待。言兼耳与劳同是菩提瞪发劳相者。诸不特头中作声为劳。即因之有闻亦劳相也。若能声闻二者俱捐。便是菩提妙净明体。

　　○(二明离尘无体)因于动静二种妄尘发闻居中吸此尘象名听闻性此闻离彼动静二尘毕竟无体。

　　○(二破二初明入相无生二初正示)如是阿难当知是闻非动静来非于根出不于空生。

　　○(二反破)何以故若从静来动即随灭应非闻动若从动来静即随灭应无觉静若从根生必无动静如是闻体本无自性若于空出有闻成性即非虚空又空自闻何关汝入。

　　○(二结了妄即真)是故当知耳入虚妄本非因缘非自然性。

　　【解】孤山曰耳闻动静犹目见明暗也。诸经所说对声有闻。缘明有见。今文了义静亦名闻。暗亦名见。鼻闻通塞意知生灭例亦如是。

　　○(三鼻入二初立二初喻依真起妄)阿难譬如有人急畜其鼻畜久成劳则于鼻中闻有冷触因触分别通塞虚实如是乃至诸香臭气兼鼻与劳同是菩提瞪发劳相。

　　○(二明离尘无体)因于通塞二种妄尘发闻居中吸此尘象名嗅闻性此闻离彼通塞二尘毕竟无体。

　　○(二破二初明入相无生二初正示)当知是闻非通塞来非于根出不于空生。

　　○(二反破)何以故若从通来塞则闻灭云何知塞如因塞有通则无闻云何发明香臭等触若从根生必无通塞如是闻机本无自性若从空出是闻自当回嗅汝鼻空自有闻何关汝入。

　　○(二结了妄即真)是故当知鼻入虚妄本非因缘非自然性。

　　【解】温陵曰畜缩气也。冷因畜有不畜本无。鼻入之妄皆如是也。吴兴曰机者弩牙也。根有发闻之义故取譬之。

　　【疏】天台曰。鼻以闻香为用以通塞虚实为门。通而虚则闻塞而实则不闻。闻与不闻自是鼻根有通有塞。非汝闻性于中暂无。然鼻之为用全假乎息。故出则取香而入则嗅香。而息之出入又必假浮尘肉鼻以为之依。是以经文欲明取嗅之用故先云譬如有人急畜其鼻等。盖畜者缩也吸也。呼则热而吸则冷此医经之常谈。今藉之以显胜义嗅用之先依。而交光乃云冷触本是身入所对之尘。此因畜鼻之劳。无别香臭但有冷触。姑借之以例诸香臭气同一妄耳。此又法相不明也。

　　○(四舌入二初立二初喻依真起妄)阿难譬如有人以舌䑛吻熟䑛令劳其人若病则有苦味无病之人微有甜触由甜与苦显此舌根不动之时淡性常在兼舌与劳同是菩提瞪发劳相。

　　○(二明离尘无体)因甜苦淡二种妄尘发知居中吸此尘象名知味性此知味性离彼甜苦及淡二尘毕竟无体。

　　○(二破二初明入相无生二初正示)如是阿难当知如是尝苦淡知非甜苦来非因淡有又非根出不于空生。

　　○(二反破)何以故若甜苦来淡则知灭云何知淡若从淡出甜即知亡复云何知甜苦二相若从舌生必无甜淡及与苦尘斯知味根本无自性若于空出虚空自味非汝口知又空自知何关汝入。

　　○(二结了妄即真)是故当知舌入虚妄本非因缘非自然性。

　　【疏】补遗曰虚空自味至何关汝舌此四句似乎相滥。应知上二句明味尘。下二句明舌入。

　　天台曰六入文虽曰破根实约尘破。盖离彼六尘毕竟无体。如眼因明暗耳因动静鼻因通塞舌因甜淡身因离合意因生灭是也。但六浮尘用有不同。如眼有开闭舌有动静意有开合余三则无之。今舌入云由甜与苦显此舌根不动之时淡性常在。即其事也。而云因甜苦淡二尘者。正言舌根动静时。所对之尘也。若动则遍尝乎五味又何独于甜苦。此约假设事以明病则苦而否则甜对其不动。故言之如此。若例推余尘色何啻乎万殊。声何啻乎千差。以至生之法又不止于恒河沙数之多。经云二者盖指其大都尔。

　　○(五身入二初立二初喻依真起妄)阿难譬如有人以一冷手触于热手若冷势多热者从冷若热功胜冷者成热如是以此合觉之触显于离知涉势若成因于劳触兼身与劳同是菩提瞪发劳相。

　　○(二明离尘无体)因于离合二种妄尘发觉居中吸此尘象名知觉性此知觉体离彼离合违顺二尘毕竟无体。

　　○(二破二初明入相无生二初正示)如是阿难当知是觉非离合来非违顺有不于根出又非空生。

　　○(二反破)何以故若合时来离当已灭云何觉离违顺二相亦复如是若从根出必无离合违顺四相则汝身知元无自性必于空出空自知觉何关汝入。

　　○(二结了妄即真)是故当知身入虚妄本非因缘非自然性。

　　【解】温陵曰身入主触。然触无自性。犹如二手冷热相涉两无定势。足知其妄也。手不自触因合觉触故曰合觉之触。合不自合因离知合故曰显于离知。涉势若成等者。谓以热涉冷使冷成热。亦则劳触而已。

　　【疏】孤山曰以此合觉之触显于离知者。明离合俱觉犹动静俱闻明暗俱见也。

　　吴兴曰非离合来。此破共生以离亦对尘故。非违顺有破他生。不于根出破自生。又非空生即破无因生也。

　　○(六意入二初立二初明依真起妄)阿难譬如有人劳倦则眠睡熟便寤览尘斯忆失忆为忘是其颠倒生住异灭吸习中归不相逾越称意知根兼意与劳同是菩提瞪发劳相。

　　【解】吴兴曰寤则览尘斯忆。睡则失忆为忘。又睡中有梦寤中有忘皆是览尘失忆之相。忆之则生忘之则灭故下文云因于生灭二种妄尘也。以妄对真即是颠倒。此二妄尘复为生住异灭四种细相。吸习此相中归意根。四相刹那前后不杂故曰不相逾越。

　　【疏】释要云意根是第七识。梵语讫利瑟吒耶末那此云染污意。恒审思量名之为意。相宗所说但能缘内计第八见分为内我。若小乘但说一切诸法皆从六识建立不说七八二识。然心亦多种。相宗说七识为心根。是不可见法。非同色法可见胜义也。若肉团心即形如莲华上有七叶即浮尘根也。然今经不论色与不色。尽是菩提性中无明劳相。皆同空华。无体可得。即是藏性故也。

　　天台曰六入所破虽正在胜义而胜义所依。又在浮尘。如不动目睛瞪以发劳。耳根劳故头中作声。急畜其鼻畜久成劳。以舌䑛吻熟䑛成劳。涉势若成因于劳触。劳倦则眠睡熟便寤。皆其事也。故六浮尘根皆属身根。如下云寤寐二相随身开合是也。故知劳倦则眠睡熟便寤者意根所依浮尘之体也。揽尘斯忆失忆为忘者意根之用也。受寤受寐览之失之正意根之正体也。忆之则生失之则灭又寤之为生寐之为灭两间名住前后名异是为颠倒生住异灭。意根之相惟是而已。而言颠倒者。与二卷以首作尾以尾作首颠倒义同。盖生等四相因忆忘而立。忆忘又随寤寐而生。寤寐二相自是随身开合。与意何关。则意之为体安在哉。意本无意。而迷亦无迷。而人者认悟中迷是颠倒所在也。能如下文一一推检。因缘自然了不可得。所谓迷中悟所谓迷悟两忘之道得矣。

　　○(二明离尘无体)因于生灭二种妄尘集知居中吸撮内尘见闻逆流流不及地名觉知性此觉知性离彼寤寐生灭二尘毕竟无体。

　　【解】孤山曰前举四相此惟二者。以生摄住以灭收异。而且以忆者为生忘者为灭。内尘法尘也。见闻逆流者。以忆故则能逆缘落谢五尘即览尘斯忆也。流不及地者。以忘故则成缘于思不及处即失忆为忘也。又解眼等五根但缘现境。惟意知根能缘过去。乃是流入五根不及之地。虽通两释。前义为正。

　　【疏】熏闻曰落谢五尘阿毗昙名无表色。亦云不可见无对色。

　　○(二破二初明入相无生二初正示)如是阿难当知如是觉知之根非寤寐来非生灭有不于根出亦非空生。

　　○(二反破)何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入。

　　○(二结了妄即真)是故当知意入虚妄本非因缘非自然性。

　　【解】资中曰列子云其寤也形开其寐也形交。交即合也。寤寐二相自是形之开合。汝觉知性则无别体故云同于空华。天如补注曰将何为寐。令谁受灭。为受二字当作知字。寤寐当互破但文略耳。

　　【疏】熏闻曰非寤寐来破共生。非生灭有破他生。不于根出破自生。空生破无因生。

　　天台曰补注谓将何为寐。令谁受灭。□□为受二字当作知字。余谓若改字其义反晦。况既为寐不复有知。不若为字其义为顺。盖曰既随寤灭将何人为寐者乎。既随生灭令谁人受灭者乎。寤寐二相随身开合者此指肉团心也。盖六浮尘与夫胜义合而归之皆属身根。下文云意如幽室见。正以浮尘肉团状如暗室三毛七孔形似窗牖为胜义攸托。开则胜义寤。合则胜义寐。故曰寤寐二相随身开合。然则离寤寐无觉知离开合无寤寐离身又无开合之可得。身之开合特是浮尘与意何涉。是则因根而有觉知自本无体岂非同于空华毕竟无性乎。

　　○(三破十二处二初总征)复次阿难云何十二处本如来藏妙真如性。

　　【解】孤山曰前六入破六根。虽以尘对辩而正意在根。今十二处虽根尘互破正破在尘。后十八界虽根境识三相对推破而正意惟在六识也。吴兴曰初五阴中以喻比法用破执情。次六入中指假设事显其妄相。今十二处乃至七大即于现前见闻之境及近所目击者示其藏性。是则经文从疏洎亲去假就实。善巧开发之意了然可别矣。

　　【疏】天台曰窃谓佛说三科皆以识为之主。如曰六根非以根之本能生识之末有六乎。曰十二处非以识所依之处有十二乎。曰十八界非以为识之因界有十二乎。故人之生死大患莫先乎识。识存则诸法存。识空则诸法空。所以天台以六识为所观境破之立之一惟乎此。有曰譬如伐树得根灸病得穴千枝百病自然消殒。可谓善得乎宗要者也。

　　○(二别破六初眼色处三初举事微起)阿难汝且观此祇陀树林及诸泉池于意云何此等为是色生眼见眼生色相。

　　○(二牒执摧破二初破眼生色相)阿难若复眼根生色相者见空非色色性应销销则显发一切都无色相既无谁明空质空亦如是。

　　○(二破色生眼见)若复色尘生眼见者观空非色见即销亡亡则都无谁明空色。

　　○(三了妄即真)是故当知见与色空俱无处所即色与见二处虚妄本非因缘非自然性。

　　【解】温陵曰眼能生色则眼为色性。然见空之时既无色相则色性应销。眼中之色性既销则显发一切都无色相矣。且色空二法对待而显。色相既无何以显空故曰谁明空质。然则计眼生色处者妄也。空亦如是者因色例空亦无定处也。若复色尘下谓色能生见则观空之时见无所生故曰销亡。亡即无见谁明空色。然则计色生眼处者妄也。

　　【疏】天台曰谁明空质温陵之说非。应用桐江集注云谁明空质责其失也。若谓色销根灭其谁明见空之体质乎此说为是。

　　○(二耳声处三初举事征起)阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处。

　　○(二牒执摧破二初破声来耳边)阿难若复此声来于耳边如我乞食室罗筏城在祇陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处。

　　○(二破耳往声处)若复汝耳往彼声边如我归住祇陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音响若无来往亦复无闻。

　　○(三了妄即真)是故当知听与音声俱无处所即听与声二处虚妄本非因缘非自然性。

　　【解】温陵曰如我入城祇林无我喻声来耳边则余处无声。然千众皆闻则声处无实矣。若复汝耳下谓如我归林城中无我喻耳往声处则余处无耳。然异音皆闻则耳处无实矣。孤山曰若无来往下谓声不来耳耳不往声闻义不立。

　　【疏】天台曰观诸文皆约众生寻常见闻所依者以破虚妄故不可约真心为之反难。如其用之则以下文所显圆通性十方俱击鼓十处一齐闻此则圆真实为辞。则塞人悟门所谓一句蓦头语也。要知四科所明佛有二意。一推无生以成圆解此正意也。一约四句推检以成圆行此以性影互乎修傍意也圆觉修幻观化幻众正是此意。

　　○(三鼻香处三初举事征起)阿难汝又嗅此炉中栴檀此香若复然于一铢室罗筏城四十里内同时闻气于意云何此香为复生栴檀木生于汝鼻为生于空。

　　○(二牒执摧破三初破鼻生)阿难若复此香生于汝鼻称鼻所生当从鼻出鼻非栴檀云何鼻中有栴檀气称汝闻香当于鼻入鼻中出香说闻非义。

　　○(二破空生)若生于空空性常恒香应常在何藉炉中爇此枯木。

　　○(三破木生)若生于木则此香质因爇成烟若鼻得闻合蒙烟气其烟腾空未及遥远四十里内云何已闻。

　　○(三了妄即真)是故当知香鼻与闻俱无处所即嗅与香二处虚妄本非因缘非自然性。

　　【解】温陵曰鼻非旃檀非鼻生也。藉爇而有非空生也。香质木也。烟非木也。离木离烟又远四十里闻香。岂木生哉。既非鼻非空非木无实处矣。携李曰此中义理稍难成立。且鼻舌身三者是合中知也。设四十里内闻香亦是香有殊胜之力。其气远腾。彼合知处久久方闻。而言不待鼻蒙烟气等。甚与教相及现量相违。若约互用自在坏法相说又非此意。今此释者。恐取圣人根力强利能速疾远闻。不取凡常钝劣者说。理实必须气通于鼻方得成闻。经中一往据粗显边似不到鼻。故作斯破。吴兴曰敏师一往之说其实然也。若尔但是香有殊胜之力不须更取圣人根力强利也。如法华经云此香六铢价直娑婆世界。不亦胜乎。

　　【疏】天台曰张华博物志云汉武帝时西国遣使献香四枚大如鸡卵。汉制香不满斤不得受使。后长安染疫。使者奏请焚香烧一枚四十里民间疫病皆愈。香有殊胜之力明矣。律历志云二十四铢为一两今云一铢得四分一厘六毫六丝六忽。

　　○(四舌味处三初举事征起)阿难汝常二时众中持钵其间或遇酥酪醍醐名为上味于意云何此味为复生于空中生于舌中为生食中。

　　○(二牒执摧破三初破舌生)阿难若复此味生于汝舌在汝口中只有一舌其舌尔时已成酥味遇黑石蜜应不推移若不变移不名知味若变移者舌非多体云何多味一舌之知。

　　○(二破食生)若生于食食非有识云何自知又食自知即同他食何预于汝名味之知。

　　○(三破空生)若生于空汝啖虚空当作何味必其虚空若作咸味既咸汝舌亦咸汝面则此界人同于海鱼既常受咸了不知淡若不识淡亦不觉咸必无所知云何名味。

　　○(三了妄即真)是故当知味舌与尝俱无处所即尝与味二俱虚妄本非因缘非自然性。

　　【解】温陵曰生于汝舌下谓舌无定味又非多体则味不生于舌矣。石蜜沙糖也。坚如沙石。若生于食下谓食不自知因舌知味。纵食能知则知不在汝便同他食。汝无所预何名知味。理既不然则味不生于食矣。若生于空下谓虚空无味则味不生于空矣。

　　○(五身触处三初举事征起)阿难汝常晨朝以手摩头于意云何此摩所知谁为能触能为在手为复在头。

　　○(二牒执摧破三初破在手)若在汝手头则无知云何成触。

　　○(二破在头)若在于头手则无用云何名触若各各有则汝阿难应有二身。

　　○(三破头手一)若头与手一触所生则手与头当为一体者一体者触则无成若二体者触谁为在在能非所在所非能不应虚空与汝成触。

　　○(三了妄即真)是故当知觉触与身俱无处所即身与触二俱虚妄本非因缘非自然性。

　　【解】温陵曰触因根境能所相感。而独依根明者示万法一体由妄分能所故有妄触。若在手在头初无定处。即身与触处皆虚妄矣。若各各有下二者合辩身触二处皆无实矣。触则无成者谓触须二物一则不成。非所非能。言皆无实处。

　　【疏】天台曰约余根尘推空较难。惟身与触检空极易。如毕陵之毒刺伤足䟦陀之忽悟水因皆其事也。只如今文所明身触厥意极玄。盖余处必以内外为辩。身触则竟举汝常晨朝以手摩头之事以为辩端。夫手吾手也。头吾头也。能果何在乎。喻人之以刃刺人能刺乎此正在此也而不能乎彼。以一身一觉用之有待故也。今夫触也亦然。能在手而不在头。在头而不在手。果不相在则在手而头无所知在头而手无所用。果相在则应有二身。又不然也。设谓头手一触所生则手头当为一体。既一体而无能所触云何成。身触二法厥玄若是。人之定计而强分能所可乎。然此虽在法而不在喻。亦可借喻以况乎法。根尘万有惟一真如。无同异中强分能所理极相类。结了妄即真中而言觉触者正显触无别触全以觉而为触也。

　　○(意六法处三初举事征起)阿难汝常意中所缘善恶无记三性生成法则此法为复即心所生为当离心别有方所。

　　○(二摧牒执破二初破即心)阿难若即心者法则非尘非心所缘云何成处。

　　【解】温陵曰善恶缘虑心也。无记昏住心也。意缘不出此三而吸撮内尘成所缘法故曰生成法则。若即心者下。谓法若即心则不属尘。既非所缘何成意处。

　　【疏】天台曰意根为能缘。善恶无记三性为所缘意中所缘等者虽标所以彰能实弃能以显所也。生成法则者。法法尘也。则矩度也。如伏羲以八卦而矩度万物皆不加勉强乃天然矩度。法尘亦然。意之所缘何啻恒沙。善恶无记三性摄尽。乃生成之法则。非度外之强名也。论处应约意法对辩单约法者亦显意无别意。全以缘法而为意。法亦无别法全以能缘之意而有法。是则辩法即当辩意。下云法则与心俱无处所。岂非辩虽单而结仍双乎。

　　○(二破离心)若离于心别有方所则法自性为知非知知则名心异汝非尘同他心量即汝即心云何汝心更二于汝若非知者此尘既非色声香味离合冷暖及虚空相当于何在今于色空都无表示不应人间更有空外心非所缘处从谁立。

　　○(三了即牒真)是故当知法则与心俱无处所则意与法二俱虚妄本非因缘非自然性。

　　【解】温陵曰法尘非相因意知显。故问为知非知。知则属心。然体异于汝又且非尘故同他心量。设若非知。然此法尘既非色等特由知发。今既非知处当何在。既色空之内无所表显。不应存于色空之外。况空又非有外也。则心缘意处终无实矣。孤山曰即汝即心者防转计也。云何下难也。汝心惟一云何有二。根尘俱知是二心也。离合冷暖者触尘也。

　　○(四破十八界二初总征)复次阿难云何十八界本如来藏妙真如性。

　　【解】温陵曰根尘识三各六。分内外中为界。孤山曰界者因也种族也。

　　【疏】天台曰因界者因之为界也。如经云此识为复因眼所生以眼为界因色所生以色为界。然则虽曰十八义惟成六以云此识故也。前孤山云十八界虽根境识三相对推破而正意惟在六识厥旨显然。若以族释界则根尘识三各有种族十八之义仍显。孤山又曰本如来藏者妄执既破藏性即立。故此一经原始要终而皆即破即立。虽或偏破而未尝不立。虽或偏立而未尝不破。文有出没旨常圆备。破即空也立即假也破立相即即中也。三谛三观何文不尔。读者行者勤而照之。

　　○(二别破六初眼识界三初指说征起)阿难如汝所明眼色缘为生于眼议此识为复因眼所生以眼为界因色所生以色为界。

　　【解】吴兴曰如汝所明者。小乘所解因缘生法。皆是实有不了即空。今据彼诘之用破其执也。他皆放此。

　　【疏】天台曰眼色为缘生于眼识为因缘生法四教皆用何必定是小乘。谓阿难所明皆是实法不了即空亦无赃据。应指前七征文阿难自引常闻云如佛所言眼色为缘生于眼识为如汝所明语自明显。

　　○(二牒执摧破二初破以眼为界)阿难若因眼生既无色空无可分别纵有汝识欲将何用汝见又非青黄赤白无所表示从何立界。

　　○(二破以色为界)若因色生空无色时汝识应灭云何识知是虚空性若色变时汝亦识其色相迁变汝识不迁界从何立从变则变界相自无不变则恒既从色生应不识知虚空所在若兼二种眼色共生合则中离离则两合体性杂乱云何成界。

　　○(三了妄即真)是故当知眼色为缘生眼识界三处都无则眼与色及色界三本非因缘非自然性。

　　【解】温陵曰若独因眼不有色空则识无所缘见无所表界无所立非因眼矣。若因色生当随色灭。色灭空现当不识知矣。若亦识知。则是色相迁变汝识独存。独则无邻界从何立非因色矣。从变下牒难。变则无体故界相自无。若不随变则识性常一。当一于色应不识空。理又不然非从色生矣。若眼色兼合共生识界。当半有知半无知故曰中离。若中离者。半合根半合境故曰两合。二义推穷皆不成界。既不因色。亦不兼二。诸妄并除藏性自显。余五例此孤山曰体性杂乱谓根境两属乖种族也。

　　○(二耳声识界三初指说征起)阿难又汝所明耳声为缘生于耳识此识为复因耳所生以耳为界因声所生以声为界。

　　○(二牒执摧破二初破以耳为界)阿难若因耳生动静二相既不现前根不成知必无所知知尚无成识何形貌若取耳闻无动静故闻无所成云何耳形杂色触尘名为识界则耳识界复从谁立。

　　【解】长水曰若因耳生等破胜义根也。若无前境根自无知。若实无知更有何识。若取耳闻等破浮尘根也。设取浮尘之耳容有闻者。若无动静亦不成闻。云何将此可见浮尘杂色触法为识界耶。则耳下双质二根也。温陵曰杂色触尘谓耳形杂物色触声尘而已。

　　【疏】天台曰前若从耳生既单云耳故是破胜义根。次若取耳闻既双称耳闻合是约闻精破。下云何耳形。方是约浮尘根破。长水俱作浮尘根破义释不精矣以云若无动静亦不成闻故。

　　○(二破以声为界)若生于声识因声有则不关闻无闻则亡声相所在识从声生许声因闻而有声相闻应闻识不闻非界闻则同声识已被闻谁知闻识若无知者终如草木不应声闻杂成中界界无中位则内外相复从何成。

　　○(三了妄即真)是故当知耳声为缘生耳识界三处都无则耳与声及声界三本非因缘非自然性。

　　【解】长水曰声能生识何假于闻。若无于闻声亦不有。纵谓识从声生又许因根有相。则闻声时即是闻识。若不闻识则非界义。若闻于识识则同声。既能了之识作所闻之境。谁为能知知此闻识。温陵曰若无知者下谓能闻而无知则如草木矣亦不可也。不应声闻等谓依根依境单论既非。不应二者合成识界而为中位。中位既无边界何立。

　　【疏】天台曰上云闻应闻识。下云闻则同声。只一执声生识反复难成二物。初则能生之声成识。次则所生之识同声。既有二过则识从声生许声因闻而有声相堕矣。

　　○(三鼻香识界三初指说征起)阿难又汝所明鼻香为缘生于鼻识此识为复因鼻所生以鼻为界因香所生以香为界。

　　○(二牒执摧破二初立征)阿难若因鼻生则汝心中以何为鼻为取肉形双爪之相为取嗅知动摇之性。

　　○(一摧破二初破以鼻为界二初约浮根尘破)若取肉形肉质乃身身知即触名身非鼻名触即尘鼻尚无名云何立界。

　　【解】孤山曰若取肉形下破浮尘根也。温陵曰名身则非鼻。名触则属身根所对之尘。故曰鼻尚无名也。

　　○(二约胜义根破)若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及栴檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体若鼻是一香臭无二臭既为香香复成臭二性不有界从谁立。

　　【解】孤山曰破胜义也。温陵曰肉质之知属身故曰元触非鼻。虚空之知属空故曰肉应非觉。伊兰臭树也。吴兴曰从二物不来下以根从境破。境既有二根应成两。先定云为香为臭。次责云臭则非香香应非臭。意在俱闻。堕两鼻之失矣。若鼻是一。复以境从根破。根既惟一。境云何二。二性不立。识界奚存。已上皆破根生也。问既云以香为知。知自属香。岂非破境邪。答斯盖对根而说。正破胜义。下文不对根辩。方破境生也。

　　○(二破以香为界)若因香生。识因香有。如眼有见。不能观眼。因香有故。应不知香。知即非生。不知非识。香非知有。香界不成。识不知香。因界则非从香建立。既无中间。不成内外。彼诸闻性。毕竟虚妄。

　　○(三了妄即真)是故当知。鼻香为缘。生鼻识界。三处都无。则鼻与香。及香界三。本非因缘。非自然性。

　　【解】温陵曰。眼识因眼而有。既不能见眼。鼻识因香而有。应不知香。若曰能知。即非香生。若曰不知。即不名识。皆不可也。香非知有。下谓香不因根。则不成香界。识不知香。则不成识界。孤山曰。中间识也。内外根境也。

　　○(四舌味识界三初指说征起)阿难。又汝所明。舌味为缘。生于舌识。此识为复因舌所生。以舌为界。因味所生。以味为界。

　　○(二牒执摧破三初破以舌为界)阿难。若因舌生。则诸世间甘蔗乌梅黄连石盐细辛姜桂。都无有味。汝自尝舌。为甜为苦。若舌性苦。谁来尝舌。舌不自尝。孰为知觉。舌性非苦。味自不生。云何立界。

　　【解】温陵曰。甘蔗等。举五味也。味因舌尝。若舌本苦。则无能尝者。孰为识体。若舌本淡。既不因境。味无所生。无味与对。从何立界。此计识因舌生者。妄也。

　　○(二破以味为界)若因味生。识自为味。同于舌根。应不自尝。云何识知是味非味。又一切味。非一物生。味既多生。识应多体。识体若一。体必味生咸淡甘辛。和合俱生。诸变异相。同为一味。应无分别。分别既无。则不名识。云何复名舌味识界。不应虚空。生汝心识。

　　【解】温陵曰。识自为味。谓识即味也。同于舌根。谓识不自尝也。又一切味。下谓识因味生。则味多识亦应多。识一味亦应一。体必味生者。牒定识因味生也。咸淡甘辛。同为一味者。结成识一。味亦应一也。异识既一。异味既同。则无分别。无别则非识。非识则无界。此计识因味生者。妄也。吴兴曰。咸淡甘辛。略举四味。详则有六。更加苦酢。言和合者。众味共成也。俱生者。本性不易也。变异者。烧煮异本也。

　　【疏】天台曰。又一切味非一物生者。先明能生之味多也。味既多生。识应多体者。次明所生之识。与之俱多也。识体若一者。破转计也。体必味生者。定能生也。或转计曰。能生之味虽多。所生之识惟一。盖一味入口。生一识体故也。世尊破意云。若一味生一识。许有分别。假使咸淡等物。同为一味。能生之味。既然杂乱。所生之识。岂有分别。分别既无。则不名识。云何立界乎。

　　○(三破舌味和合)舌味和合。即于是中元无自性。云何界生。

　　○(三了妄即真)是故当知。舌味为缘。生舌识界。三处都无。则舌与味。及舌界三。本非因缘。非自然性。

　　【解】孤山曰。初因舌是破自生。二因味是破他生。三不应虚空。是破无因生。四舌味和合。是破共生。前后诸文皆尔。此中最显。

　　○(五身触识界三初指说征起)阿难。又汝所明。身触为缘。生于身识。此识为复因身所生。以身为界。因触所生。以触为界。

　　○(二牒执摧破三初破以身为界)阿难。若因身生。必无合离二觉观缘。身何所识。

　　○(二破以触为界)若因触生。必无汝身。谁有非身知合离者。

　　【解】温陵曰。觉观即身识。而以合离二境为缘。若无缘则无识。是则因境非因身也。若因触生。下谓若无身。则不知合离。是又因身非因境也。

　　○(三破身处和合)阿难。物不触知。身知有触。知身即触。知触即身。即触非身。即身非触。身触二相。元无处所。合身即为身自体性。离身即是虚空等相。内外不成。中云何立。中不复立。内外性空即汝识生。从谁立界。

　　○(三了妄即真)是故当知。身触为缘。生身识界。三处都无。则身与触。及身界三。本非因缘。非自然性。

　　【解】温陵曰。物不触知。身知有触者。徒触不能生知。因身然后知触。此明身识由根境合显也。合则当知身即触也。触即身也。若身即触。则身非身矣。若触即身。则触非触矣。身触互夺。故无处所。合身则无触位。故即为身体。离身则无触用。故即同虚空。然则内外中间之位。皆不成立矣。

　　【疏】天台曰。物不触知。下破共生。先明因缘生法。故曰。徒物不自触知。因身知而后有触。知身即触。下明我说即是空。先即后非。故曰知身即触。知触即身。盖身无别身。知离合者为身。触无别触。即离合者为触。身之与触。相去者果几何哉。惟即故非。故曰即触非身。即身非触。盖既即触矣。何身之有哉。既即身矣。何触之有哉。三结成无所。故曰身触二相。元无处所。上既约身触合明之不可得。复单约身触离明亦不可得。故曰合身即为身自体性。离身无有非身知离合者。故曰离身即是虚空等相。次后结成身识性空。故曰内外不成。中云何立。复以识空者。例结身触皆空。故曰中不复立。内外性空。然后正结界空。故曰即汝识生。从谁立界。

　　○(六意法识界三初指说征起)阿难。又汝所明。意法为缘。生于意识。此识为复因意所生。以意为界。因法所生。以法为界。

　　○(二牒执摧破二初破以意为界二初约法有无破)阿难。若因意生。于汝意中。必有所思。发明汝意。若无前法。意无所生。离缘无形。识将何用。

　　【解】温陵曰。意识发于所思。意根生于法尘。二者皆属前境。离此则根无形识无用。是必因境。计根生者妄矣。

　　○(二约识同异破)又汝识心。与诸思量。兼了别性。为同为异。同意即意。云何所生。异意不同。应无所识。若无所识。云何意生。若有所识。云何识意。惟同与异。二性无成。界云何立。

　　【解】温陵曰。又辩根识混滥不成因界也。同则无复能所。异则不能有识。二既混滥已无自性。则界无所立矣。吴兴曰。俱舍论云集起名心。筹量名意。了别名识。此文识心同彼第一。即意根也。思量兼了别性同彼第二。第三即意根所生之识也。彼第二亦云意者。盖识之异名耳。故婆沙中明心意识三无有差别。如火名焰。亦名为炽。亦名烧薪。是知意识名同。但约先后。以分二义也。同意下谓。若识同意。云何复有能生所生。异意下谓。若异意则应所生同于无情。若无下谓。又纵计云所生无识。则与能生体性非类。若有下谓。又若救云所生有识。此识既无前法可缘。必须反识其意。意若为境根义不成。天如补注曰。若有所识云何识意者。若异意而又自有识。则何名意识。盖识意语倒也。

　　【疏】天台曰。长水释心意识。与吴兴不同。谓识心八识也。思量七识也。了别六识也。七八二识。俱第六根。亦同名意。引惟识云。五四六有二。七八一俱依。即第六识以七八二识为所依根。故云六有二也。亦同名意者。起信有五意识。故七八二识俱得名意也。大小明宗。各有意趣。不须和会。今但取顺文者为当。如经云汝之识心。与诸思量。兼了别性。既先标识心。非当文所辩意根乎。次云与诸思量。又云兼了别性。非约识与根辩同异乎。以是观之。则吴兴为当。又就阿难寻常所闻者为推检本。令其深入无生。正不须以大乘为紊也。

　　○(二破以法为界)若因法生世间诸法。不离五尘。汝观色法。及诸声法。香法味法。及与触法。相状分明。以对五根。非意所摄。汝识决空依于法生。汝今谛观。法法何状若离色空。动静通塞。合离生灭。越此诸相。终无所得。生则色空诸法等生。灭则色空诸法等灭。所因既无。因生有识。作何形相。相状不有。界云何生。

　　【解】资中曰。以五尘之法。各配五根。离五尘外。意无别法。长水曰。法法者法尘之法也。携李曰。色空动静通塞。即色声香三尘也。合离即味触两尘。生灭即法尘。然生灭但是五尘通相。离五无体。故云生则诸法生。灭则诸法灭也。天如补注曰。所因者即法尘也。所因之法。自无实状。则因之生识。复作何状耶。状不有。则界亦无矣。此阙根境合辩之科。高丽幻师以所因既无等科为合辩。然未有的据。姑从阙之。

　　○(三了妄即真)是故当知。意法为缘。生意识界。三处都无。则意与法。及意界三。本非因缘。非自然性。

　　【解】温陵曰。既非因缘自然。是谓妙真如性也。前近取诸身。显如来藏故。依阴入处界四科以明。虽悟一身。未融万法。根境尚异。见性未圆。后复远取诸物。圆示藏性故。依地水火风空见识七大以明。使悟物我同根。是非一体。法法圆成。尘尘周遍。法界颂云。若人欲识真空理。身内真如还遍外。情与无情共一体。处处皆同真法界。此七大之大旨也。谓之大者。以性圆周遍。含里十方为义。所以有七者。万法生成不离四大。而依空建立。因见有觉。因识有知故也。前五无情所具。后二有情兼之。今举其七。则万法该矣。然彼大性。先非水火。亦非空识。全一如来藏体。循业发现而已。七大既尔。万法皆然。凡我依正。先非根身。亦非器界。皆即循业之相。性真圆融。初无生灭。所以阿难蒙佛开示。身心荡然。得无挂碍。了知世间诸所有物。皆即妙心。含裹十方。反观幻身。起灭无从。获本妙心。常住不灭。

　　【疏】天台曰。温陵禅师云然彼大性先非水火云云。此语虽本诸经文。后之阅者要知先非之义。不则几同偏教矣。盖言七大之性。非如世间水火。有互相陵灭之相。不无性具之理。如云性色真空。性空真色等皆性具宗中明文了义。故知天台一宗。深谈性具。与佛诚言。同出一律。

　　○(三约中谛明破妄显真以酬禅那二初疑请)阿难白佛言。世尊。如来常说和合因缘。一切世间种种变化。皆因四大和合发明。云何如来。因缘自然。二俱排摈。我今不知。斯义所属。惟垂哀愍。开示众生。中道了义。无戏论法。

　　【解】温陵曰。此依权教问难。由四大发起七大因缘自然之义也。孤山曰。阿难执昔所谈世谛。疑今所演第一义谛。将恐众生闻昔和合。则滞于有。闻今排摈。则溺于空。不达中道。动成戏论。故请开示。

　　【疏】天台曰。如来常说和合因缘者。即前所引楞伽山中之所敷演。彼外道等常说自然。我说因缘。非彼境界也。因缘而言和合者。因亲缘疏。二法和合。以为缘生也。种种变化者。有情则生生死死。生死死生。无情则变生为熟。化有为无等。世相无他。惟此四大和合发明而已。此固昔日以因缘破自然之正谈也。夫以正破邪。则邪去而正留。今则二俱排摈。此必别是一翻破显中道攸归。特未知斯义所属。故愿佛为之开示。凡谈理必至中道。而其义方了。不则动成戏论。故结请也如此。窃原当机每挟因缘自然和合为问者。有两说焉。一以此经至为圆顿。博地凡夫。可即生成办大事。故所问至浅。而所示至深。一以因缘自然等语。义本该深。况有真自然因缘者在。以近钩玄。砧椎相应。龙象蹴踏。非下凡所得拟议也。圆觉经云。若诸菩萨。悟净圆觉。以净觉心。不取幻化及诸静相。了知身心皆为挂碍。无知觉明。不依诸碍。永得超越碍无碍境。受用世界及与身心。相在尘域。如器中锽。声出于外。不取静相。不取幻化。不依诸碍。永得超越碍无碍境。皆中道双非二边之理。世界及与身心。即七大也。相在尘域。如器中锽。声出于外。即清净本然。周遍法界也。但彼言观此言境不同尔。然观本照境。见道而后修。道正在乎此。

　　○(二开示二初呵诫二初正明呵戒)尔时世尊。告阿难言。汝先厌离声闻缘觉诸小乘法。发心勤求无上菩提。故我今时。为汝开示第一义谛。如何复将世间戏论。妄想因缘。而自缠绕。汝虽多闻。如说药人。真药现前。不能分别。如来说为真可怜愍。汝今谛听。吾当为汝。分别开示。亦令当来修大乘者。通达实相。

　　○(二承受圣旨)阿难默然。承佛圣旨。

　　○(二正说二初牒疑总示二初法二初牒疑)阿难。如汝所言四大和合。发明世间种种变化。

　　○(二总示二初示非和合不可)阿难。若彼大性。体非和合。则不能与诸大杂和。犹如虚空。不和诸色。

　　○(二示和合不可)若和合者。同于变化。始终相成。生灭相续。生死死生。生生死死。如旋火轮。未有休息。

　　【解】吴兴曰。若彼大性。下破非和合之疑也。以阿难既执和合。疑非和合。故今破之。意云若谓四大之性。不和四大之相。斯则性居相外。二不相杂。故曰犹如虚空。不和诸色。此约真如随缘。不同顽空之性也。若和合者。下破和合也。既破非和。恐计于合。故复破之。此约真如不变。不同变化等相也。温陵曰。旋火之轮。无有实体。喻虚妄相成相续之相也。

　　○(二譬)阿难。如水成冰。冰还成水。

　　【解】温陵曰。直示大性非和不和之理。而起后文故复召告也。夫水何和而成冰。冰何和而成水。七大之性。不因和合。循业发现。如此而已。

　　【疏】天台曰。此经开解始终一理。前文举一而蔽诸。则即真即俗即中之义彰矣。犹如一药。功力殊胜。起膏肓。复元人。轻身蜕骨。是为真药现前。当机犹以戏论名相缠绕。何异说药之人。真药现前。不能分别乎。是则今文所说实相。即前所说第一义谛。但色香美味有殊。功效初后不同尔。第三谛略说有二种不同。一次第三谛。一圆融三谛。如以因缘破自然。皆属于俗。二俱排摈。则属于空。于此二边。俱无所著。则属于中。此次第三谛。未曾圆中。如下性色真空性空真色此为妙俗。清净本然。此为真空。周遍法界。此为圆中。圆融三谛。总属圆中也。阿难欲因次第以悟圆中。故挟疑以问。如来向下所示。则即次第以彰不次。如曰性色真空。性空真色。清净本然周遍法界。非有似于自然乎。随众生应所知量。非有似于因缘乎。不知即清净本然。而随缘又非自然矣。即随缘而清净本然。又非因缘矣。此真药也。阿难不能分别者也。故如来将欲开示斯义。先以非和合非不和合。二俱不可以为开端而发明之。故曰。若彼大性。体非和合等云云。盖有大性焉。大相焉。若大性之体非和合者。则不能与大相杂和。喻如虚空。不和诸色。斯则佛性不能变造诸法。性居相外。而相不即性。非但无情永无成佛之理。即有情亦无归真之时矣。若性之与相。实和合者。则相有生灭。而性亦随之。生生死死。无有休息。斯则真如有随相之污。众生无息妄之年矣。非和合既不可。和合又不可。此理幽微。卒难开示。故先之以譬喻云。如水成冰。冰还成水。此喻真如不变随缘。随缘不变也。盖水之成冰。严寒使之然也。冰之成水。阳春使之然也。若非和合者。水何因而成冰。冰何因而成水。若和合者。水何和而成冰。冰何和而成水。不变随缘。随缘不变。如斯而已。此喻应取湿性喻七大真如之性。水喻佛法界随缘之相。冰喻九法界随缘之相。严寒喻染缘。阳春喻净缘。随严寒以成冰而湿既无亏。随阳春以成水而湿亦不改。喻随染缘以为九而真如之性不减。随净缘以成佛而真如之性不增。下文广明七大。无非发明此理。故知吴兴约真如随缘等义而释。深得经旨。惜不能以总释别。使下文之意不显。余将广之。其理灼然。

　　○(二历大别显七初地大二初单破和合之妄二初顺小解标示)汝观地性。粗为大地。细为微尘。至邻虚尘。析彼极微色边际相。七分所成。更析邻虚即实空性。

　　【解】温陵曰。尘之细者曰微。细之又细曰极微。微之又微曰邻虚。极微之尘。犹有微色。故名色边际相。析极微为七分。则微色殆虚故名邻虚。

　　【疏】熏闻记曰。汝观地性。此指析法差别之性。非真性也。随文释义。不可混同。如地持中有二法性。一事法性。性差别故。二实法性。性真实故。孤山云。邻虚尘者。以此尘极微。邻于虚空。故七邻虚为一透金尘。七透金尘为一透水尘。七透水尘为一兔毛头尘。七兔毛头尘为一羊毛头尘。七羊毛头尘为一牛毛头尘。七牛毛头尘为一隙中游尘。

　　天台曰准此则经云细为微尘。即极微色边际相。乃透金尘也。更析邻虚即实空性者。若论邻虚似有可析。但可析为七。犹有方分。尚未成空。云何而言即实空性。笺释至此。思为之拙。辩为之讷。而笔为之留者久之。乃幡然起曰色之与空。可体而不可析。小乘析之者拙也。经不云乎。观相元妄。无可指陈。观性元真。惟妙觉明。色安所用析哉。然瑜伽大乘师。亦作㭊色明空者。此又不妨假想慧刀分分分㭊以为助道因缘也。

　　○(二以大义研破二初准例)阿难。若此邻虚析成虚空。当知虚空。出生色相。

　　○(二研破)汝今问言。由和合故。出生世间诸变化相。汝且观此一邻虚尘。用几虚空。和合而有。不应邻虚合成邻虚又邻虚尘。析入空者。用几色相。合成虚空。若色合时。合色非空。若空合时。合空非色。色犹可析。空云何合。

　　【解】孤山曰。既能析色为空。亦可合空成色。资中曰。若空不可合。色从何生。故知此色。本无自性。

　　【疏】天台曰。若此邻虚析成虚空者。牒成小解析色成空也。当知虚空出生色相者准例合空成色也。此谓以空例色。以析例合。盖如上约析色明空。既析大以为小。自有以归无。以空例色。亦应积小以成大。合空以成色。若循环之无端。春秋之相代。理必然者。准例已竟。然后牒阿难问辞。以大义研破云。汝今问言。由和合故。出生世间诸变化相等云云。盖言前析色归空。与夫准例虚空出生色相。非世间和合之数乎。若然者。汝且观此一邻虚尘。用几虚空和合而有。几者数也。准析法析七以为小。例合法亦合七以为大。特不知合几虚空以为邻虚也。不应邻虚合成邻虚者。难转计也。虑转计云非合空以成尘。乃合尘以成尘。佛即以此难之。意云夫邻虚为色边际种。若合邻虚秪成透金。不应邻虚又合成邻虚。此难合空为色既不可。次难合色为空亦不可。故曰又邻虚尘析入空者。用几色相合成虚空。盖空因析色而入。则色为空之因。色既合空而成空。亦合色而有。不知用几色相。合成虚空。反难已竟。然后结归正理。和合不成。文有纵结有正结。若色合时。合色非空。结第二句用几色相合成虚空。盖若合邻虚秪成边际色故也。此结破空非和合也。若空合时。合空非色。结第一句用几虚空合成邻虚。此结破色非和合也。上皆纵结。次正结云色犹可析。空云何合。盖云色犹有相。可析之使空。空无有相。云何可合之使有。其正破和合。故许色可析要如色犹可析亦纵之之辞。

　　○(二双显非和不和之真二初指悟性圆融二初明性具之理)汝元不知如来藏中。性色真空。性空真色。

　　○(二明性具体用二初明性具之体不变似自然非自然)清净本然周遍法界。

　　○(二明性具之用随缘似因缘非因缘二初明能应)随众生心。应所知量。

　　○(次明能感)循业发现。

　　○(二斥迷情无旨)世间无知。惑为因缘。及自然性。皆是识心。分别计度。但有言说。都无实义。

　　【解】温陵曰。如来藏性。万法一如。而循发似异。遂有七大之名。特体用异称耳。真空者。一如之体也。故七大皆言真空。七大即循业之用也。故曰性空真色。乃至性空真识。体用不二。故相依互举。不离妙性。故一一皆言性也。不垢不净曰清净。非和不和曰本然。无乎不在曰周遍。既非垢净和合。而能成七大万法者。但随心应量。循业发现而已。孤山曰。如来藏即心性中道也。即俗而真。故曰性色真空。即真而俗。故曰性空真色。以真俗即中。故并云性。三谛圆融。不一不异。非纵非横。名如来藏。俗则十界备矣。真则生佛寂然。此言理具。非关事造。然理必融事。事岂殊理。理事双泯。故曰清净本然。心佛众生。三无差别。彼彼互摄。一一相融。故曰周遍法界。随众生心。下即如来藏随染净缘。顺差别业。变造十界依正之事也。世间通指九界。因缘义含自他共三性。自然即无因性。

　　【疏】天台曰。阿难向执常说因缘为是。疑今二俱排摈为非。如来则双示非和不和二俱不可以明排摈之所以。复说冰水之喻。以明斯义。然后历大广显。先单破和合之妄者。顺阿难所宗为是者攻之也。双显非和不和为真者。正欲明排摈之所以也。盖世出世间之道。有形声焉。影响焉。世人徒迷头而逐影。觅响以忘声。于因缘自然而妄生卜度。如来深愍其愚。以示乎形声。故诲之云汝元不知如来藏中。性色真空性空真色等云云。此文凡示二义。初指悟性圆融。次斥迷情失旨。初又为二。初明性具之理。次明性具体用。初性具之理。如来藏指能具也。性色真空。性空真色。指所具也。如言本觉。来言始觉。此指性德。正因为本。性德了缘为始。如下文性觉妙明。本觉明妙是也。谓众生本觉妙明。性中法尔具足无量过恒河沙性功德。故义之为藏中者。指其间所具之大数者七。此以一二言之也。然大数须如下文具明十界依正俱非俱即三如来藏。今虽言七。摄得下十。以地水火风空秪是十界依报。根识秪是十界正报故也。色空二字。温陵师于此备明体用。又云故七大皆言真空。不知此中色空。体则俱体。用则俱用。前四大则对空以辩。后三大又自对辩不同。岂智者千虑之一失乎。孤山师于此备明三谛。不知此中色空。真则俱真。俗则俱俗。亦失之详矣。须知此承上文析色为空之空。合空为色之色。影响上发来以示乎形声。盖言如来藏中。所具之色乃性色。所具之空乃性空。性色无妄。故曰真色。性空无妄。故曰真空。如是色空。在如来藏中。同一本性。体自相即。故互言之曰性色真空。性空真色。若不避文繁。应云色是性色。空是性空。性色乃真色。性空乃真空。性色即真空。性空即真色。其义方显。次明性具体用又为二。初明性具之体不变。似自然非自然。次明性具之用随缘。似因缘非因缘。初中言清净本然周遍法界者。兼前言性之三德也。盖上色空言性具即妙有。清净本然言性体即真空。周遍法界言性量即圆中。谓上性具法体无三惑二死污染系缚。故曰清净。非相生而然。非相含而然。性德天然。故曰本然。此清净本然之色空。于十法界无不充满。一真法界亦无不充满。故曰周遍法界。此即前文阴入处界。本如来藏常住妙明。不动周圆妙真如性。但彼即妄明真。故先云殊不能知生灭去来。乃随众生心应所知量边事。此文指真即真。故曰清净本然。乃性色真空性空真色边事。又前明会妄归真。此明从体起用。然非后义。无足以显前义。会而归之。不同而同也。次明性具之用随缘。似因缘非因缘。上不变言真如之体。此随心应量。乃真如之用。众生义含十界佛名无上众生。故体言性而用言心者。古德所谓随缘不变名性。不变随缘名心也。随十界心。应十界量者。下文云汝以色空。相倾相夺于如来藏。而如来藏随为色空周遍法界。我以不灭不生合如来藏。而如来藏惟妙觉明圆照法界。又如一见根。阿难承佛神力见于初禅那律见大千菩萨见百千界如来。穷尽国土众生。洞视不过分寸。皆其事也。循业发现者。业由心造。心由业牵。单心不感。独业不发。文虽互言。合明方足。谓恶心善心染心净心黑业白业染业净业。三惑心三止心。九界业佛界业俱名为业。以皆有身口运为故。如三秪六度。行百劫相好因。法华云久修业所得慧光照无量庸非业乎。而独曰众生业佛不业。不可也。应知众生心业。皆感之之道。应所知而发现。皆应之之道。量则言其能感所应之分齐尔。然特科为不变似自然非自然。缘随似因缘非因缘者。非自然因缘。彰离过也。似自然因缘。彰功能也。然离过功能。初无二体。今但合明。其义自见。过有四种。一外计。二小乘。三大乘初门即通教。四大乘终极即别教。前之邪计二种已为小乘所破。姑不重辩。若后之三种。虽禀因缘。亦宗自然。如小乘析色。通教体色。别教次第体色。皆因缘也。小乘与通教所计法性。自天而然。苦不能迫集不能染。别教但中佛性之自然。本自其然。皆自然也。离过功能者。离即破也。非破无足以显离故也。或以不变破因缘。随缘破自然。或即以不变破自然。随缘破因缘。如炬破暗。无所施而不可。然有正傍。若映前文。则以破析显体为正。若原佛意。则以破别显圆为正。故此中破析非直破。藏前三教皆名为析。显体亦非直通教体色明空三谛皆即方名为体。今先约圆。正破前二。兼破别教。然后正破别教。初约不变。破因缘者。如上所辩。析色归空。合空成色。小乘和合因缘也。今曰性色即真空。固不待析色而后空。性空即真色。固不待合空而成色矣。体幻色即偏空。通教之因缘也。今性色即真空。岂但偏空。性空即真色。岂但幻色耶。但中佛性不即色空。破去色空佛性方显。此别教之因缘也。今性色真空。性空真色。则无中不边。无边不中。不须破二。中道常然。不变破自然者遍真法性苦集不干。此藏通之自然也。虽无界内色空之染。尚有界外色空之碍。一清净。二不清净。一本然。二不本然。周遍二乘法界。八法界不得周遍。今如来藏性色真空。性空真色。清净本然周遍法界。三谛无不清净本然。十法无不周遍也。如云外月迥出二边。此别教之自然也。既不具色空。是则二清净本然。一未清净本然。周遍九界。佛界未得周遍。今如来藏性色真空。性空真色。三谛无不清净本然。四圣六凡无不周遍法界也。次以随缘。破和合者。既如来藏所具色空。能随众生心应所知量。汝以色空相倾相夺于如来藏。而如来藏随为色空周遍法界。固不待析色而后空。合空而后色也。既曰性色真空。性空真色。全体发现。固不但体幻色入偏空已也。既曰性色真空。性空真色。则三谛色空。法法具足。固不须次第而体。次第而破。方见中道也。随缘破自然者。如来藏不变随缘。具造诸法。遍色遍空遍苦遍集。岂偏空法性如寒岩枯木。三冬无暖气。不能生诸法者乎。如来藏性色真空。能随染净缘。具造十法界。岂同但中佛性。如淳善人被恶人逼强来作恶。为恶所染者乎。应知此章。是如来无畏说。如师子王具无畏力。随兽大小搏之无不尽力。如上所说。小力而已。其大功能。正可与别教对垒。前虽兼明于离过彰德。犹有所未尽。故今重伸明之。盖清净本然。周遍法界者。彰性色真空。性空真色。真如之体不变也。随众生心。应所知量者。明真如之体。能随染净缘。具造十法界也。若但能不变。不能随缘。此如淳善人不能为恶。可喻别理但中不具九界。若但能随缘。不能不变。此如淳善人被恶人逼强作诸恶。可喻别教但中迷佛性而强觉忽生以非性具故所有迷中染恶定须翻破。故皆即义不成。今之色空。即清净本然周遍法界。而随众生心应所知量。乃不变随缘。如君子不器。善恶皆能。即随众生心应所知量而当处清净本然周遍法界谓之随缘不变。如君子作事。但彰己能。何过之有。此今经之圆旨也。前云生灭去来。本如来藏妙真如性。又云见与见缘并所想相。如虚空华本无所有。此见及缘。元是菩提妙净明体。后云妄性无体非有所依。将欲复真欲真已非真真如性。皆以其不变随缘。随缘不变。故迷中一切染恶。若七大若五阴六入十八界。莫不当处清净当处本然一一周遍法界。故众生虽在生死烦恼。而此体不减纤微。如来虽证菩提涅槃。而此体不增毫末。虽勤修证。而实无修无证。所以但云汝但不随分别三种相续三缘断故三因不生。则汝心中。演若达多狂性自歇。歇即菩提。胜净妙明不从人得。何藉劬劳肯綮修证。此即修证无修证之明文也。世间无知下斥迷情失旨也。世间该九法界。无知妄心之相。惑迷情之用。盖众生妄心。一以无知为之相。惑着为之用。若六道凡夫。则指世智辩聪能推理者言之。其蠢然无知。则不得预此呵斥。所惑因缘自然已如上辩。其惑之所以。前不云乎。皆于影响以事乎卜度故。因缘者。随缘之影也。自然者。不变之响也。皆是识心分别计度者。指上无知惑着。乃以分别识心为之体。又不但凡夫分别者。谓之识心。三乘七方便于如来藏未证真理。皆名识心。未悟实相。皆是计度。但有言说。都无实义者。言说即计度因缘自然之表诠也。谓但于不变随缘中。模写影响以为因缘自然戏论名相而自缠绕。了无真实义味也。故大经云。世谛但有名无实义。第一义谛有名有实义。何谓实义。不变随缘是也。何谓实名。自然因缘是也。前云非不自然。后云我说佛法从因缘生。非取世间和合粗相。荆溪云。三谛者。天然之性德也。法华云。佛种从缘起。是故说一乘。是以圆修行者。悟得清净本然之不变。则一味天真不劳修证。悟得随众生心应所知量之随缘。则不妨乎修证。即不变而随缘。全性以起修。即随缘而不变。全修而在性。修性双泯。境观两忘。能了乎此。始可以言道。然有有情之色焉。无情之色焉。有有情之性焉。无情之性焉。在色似有情与无情之殊。在性岂有情无情之异。是以能悟性色即真空。性空即真色者。则不疑古人无情成佛之说矣。从此大而悟道者。在小乘则有优波尼沙陀尊者。观不净相生大厌离。悟诸色性以从不净。白骨微尘归于虚空。空色二无成无学道。小乘解拙。不悟空平等理。故但成小果。若持地菩萨。蒙佛开示。当平心地。则世界地一切皆平。乘此心开见身微尘。与造世界所有微尘等无差别。则情与无情同归一理。依报正报均为一性。斯与佛说。函盖相应。水波不别也。

　　○(二火大二初略示)阿难。火性无我。寄于诸缘。

　　○(二广示二初举事引类二初举事)汝观城中未食之家。欲炊爨时。手执阳燧。日前求火。

　　○(二引类)阿难。名和合者。如我与汝。一千二百五十比丘。今为一众。众虽为一。诘其根本。各各有身。皆有所生氏族名字如舍利弗。婆罗门种。优楼频螺。迦叶波种。乃至阿难。瞿昙种姓。

　　○(二立征破显二初破妄二初立征)阿难。若此火性。因和合有。彼手执镜于日求火。此火为从镜中而出。为从艾出。为于日来。

　　○(二牒破)阿难。若日来者。自能烧汝手中之艾。来处林木。皆应受焚。若镜中出。自能于镜。出然于艾。镜何不镕。纡汝手执。尚无热相。云何融泮若生于艾。何藉日镜光明相接。然后火生。汝又谛观。镜因手执。日从天来。艾本地生。火从何方游历于此。日镜相远。非和非合。不应火光。无从自有。

　　○(二显真二初指悟性圆融二初明性具之理)汝犹不知如来藏中。性火真空。性空真火。

　　○(二明性具体用二初明不变似自然非自然)清净本然周遍法界。

　　○(二明随缘似因缘非因缘三初明能应)随众生心。应所知量。

　　○(二引事验)阿难。当知世人。一处执镜。一处火生。遍法界执。满世间起。起遍世间。宁有方所。

　　○(三明能感)循业发现。

　　○(二斥迷情无旨)世间无知。惑为因缘。及自然性。皆是识心。分别计度。但有言说。都无实义。

　　【解】温陵曰。火无自体。寓物成形。故曰无我。众名和合。诘之各有根本。真和合也。火名和合。诘之各无根本。非和合矣。优楼频螺云木瓜林。迦叶波云龟氏。瞿昙云地最胜。亦云日种。孤山曰。瞿昙星名。从星立姓。至于后代改姓释迦。携李曰。阳燧者。崔豹古今注云以铜为之。如镜之状。照物则影倒。向日则火出。淮南子云阳燧。火方诸也。论衡曰于五月丙午日午时。销炼五石圆如镜中央洼。纡者。屈也。

　　【疏】天台曰。火性无我。显火大无所而不在也。盖有我者。在此而不在彼。能一而不能诸。惟其无我。故寄诸缘。又无我显非自性。惟无自性故寄诸缘。论火性。五行皆具。下文风金相摩。故有火光为变化性。又如火镜。以金为之。此金具火性也。古人钻榆取火。今人锯竹取火。此木具火性也。又云彼大海中火光常起。此水具火性也。又云山石击之则𦦨。今舟行多具火石。石为土骨。此土具火性也。故知火性无我。处处可求。今独云手执阳燧日前求火者。显所寄之缘胜所依之处大也。盖火太阳之子。日又为太阳之母。而日亦无我。以光明所在为之体。然日实依空而不住空。则火之周遍将无限极。用彰性火真空性空真火。岂非所寄之缘胜所依之处大乎。对空而辩。意实在兹。初破妄中以僧和合破火和合。盖僧名和合众。众虽为一。诘其根本各有身。有氏族名字。合此不同名之为众。虽名和合。功能各不相待。今火名和合。亦应如是。日镜艾三缘。亦有身氏名字。各各功能。不相为待。故问从镜从艾从日三者何出乎。既以三事立征。复以三缘牒破。然后结和合不成云。镜手执。日天来。艾地生。日镜相远。岂和合乎。既破和合。恐重计不和合。故又破云不应火光无从自有。次显非和不和之真义释同上。但此下五大。剩举事验。随一科例地大则欠非欠也。将以空大出土一尺。则有一尺虚空以例之也。旧以循业发现一句。通属上文。正脉疏则连下世间无知而解不知随心。但彰真如有随缘应之之能。若无十界染净之业。则无感之之力。要知九界众生造无边染用。与夫诸佛起无边妙用。皆得此感应之道也。是则上二句对感以明应故兼众生心。而正意在应。此句对应以明感故兼循现二字。而正意在感。业即感也。或问经文但云应所知量。未尝明感。何得于一己性用便以感应义释。答义释昭然。征文非妄。如下文行阴尽者。补特伽罗。酬业深脉。感应悬绝。非一己性用言感应乎。正脉又云。此之四字。双具两种不自在意。一者。世出世间。一切净妙之色。若不循彼种种净业。虽欲发现。不可得也。二者。三途四恶。一切苦秽之色。若不戒彼种种染业。虽欲不发现。不可得也。云云。不知如此道理。只可解释第二门头事。于此圆顿直捷谛理。不但了无交涉。抑且使圆顿旨趣反增晦昧。盖首楞严王一切事法。莫不究竟坚固。尚理而不尚情。曷为情。世间惑为因缘自然是也。曷为理。不变随缘随缘不变是也。惟其不变而随缘。故得终日随缘而不变。在随缘。固有自在不自在之殊。在不变。虽终日随情不自在。而未尝不自在。故天台大师云。此理灼然。世间常住。虽五无间皆解脱相。虽昏盲倒惑其理存焉。盖深得乎此。故此段经文。深明常住真心圆顿至理。要使人人体会。一切所随染净之缘。直下便是不变之性。莫不清净本然。周遍法界。以成首楞大定。即修证而无修证。举心即错。拟议便差。岂容五味禅和。吐野狐涎污师子颊哉。然有随净缘之火。约正报。则诸佛菩萨光明赫奕。约依报。则不假日月。昼夜常明。随染缘之火。约正报。则四肢百骸诸冷暖气。约依报。则阳光昼烛藜火夜明。依此而悟道。则乌刍瑟摩因观暖触神光内凝。化多淫心为智慧火。诸漏既销。成大宝𦦨。此所谓以妙明不灭不生。合如来藏者也。

　　○(二水大二初破妄二初略示)阿难。水性不定。流息无恒。

　　○(二广示二初举事)如室罗城迦毗罗仙斫迦罗仙。及钵头摩诃萨多等诸大幻师。求太阴精。用和幻药。是诸师等。于白月昼。手执方诸。承月中水。

　　【解】温陵曰。求则流。否则息。所谓流息无恒也。迦毗罗等四。皆外道。善幻术。太阴精。月中之水也。月望前曰白亭午曰昼。方诸。取水之珠也。即阴燧也。孤山曰淮南子云方诸见月则津而为水。高诱注曰方诸阴燧大蛤也。熟拭令热以向月则水生也。许慎注曰。方石也。诸珠也。译人今取许注。故文云从珠中出等也。

　　○(二征破)此水为复从珠中出空中自有为从月来阿难若从月来尚能远方令珠出水所经林木皆应吐流流则何待方诸所出不流明水非从月降若从珠出则此珠中常应流水何待中宵承白月昼若从空生空性无边水当无际从人洎天皆同滔溺云何复有水陆空行汝更谛观月从天陟珠因手持承珠水盘本人敷设水从何方流注于此月珠相远非和非合不应水精无从自有。

　　○(二显真二初指悟性圆融二初明性具之理)汝尚不知如来藏中性水真空性空真水。

　　○(二明性具体用二初明不变似自然非自然)清净本然周遍法界。

　　○(二明随缘似因缘非因缘三初明能应)随众生心应所知量。

　　○(二引事验)一处执珠一处水出遍法界执满法界生生满世间宁有方所。

　　○(三明能感)循业发现。

　　○(二斥迷无旨)世间无知惑为因缘及自然性皆是识心分别计度但有言说都无实义。

　　【解】温陵曰谓林木既不吐流明知此水非从月降。水非月来又非珠出不从空生。则本然周遍非和合矣。

　　【疏】天台曰论水大亦五行皆具。如金能生水。固理气之常谈。经云是故林薮因绞成水。此木具水性也。又云宝明生润火光上蒸故有水轮含十方界。此火具水性也。又云彼洲潬中江河常注。此土具水性也。今特取白月昼手执方诸承月中水者。亦显所寄之缘胜所依之处大也。盖水为太阴之子。而月为太阴之母。而月亦无我。以光明所在为之体依空而不住空。则水之周遍将无限极用之以彰性水真空性空真水。岂非所寄之缘胜所依之处大乎。对空而辩意实在兹。然亦有随净缘之水。约正报则咽中津液得味中上味。约依报则安养渠流兜率梁绕。随染缘。约正报则周身润湿。约依报则遍界流通。依此而悟道者。则月光童子观于身中水性无夺。见身中水。与世界外浮幢王刹诸香水海等无差别。此所谓情与无情共一体。处处皆同真法界也。

　　○(四风大二初破妄二初略示)阿难风性无体动静不常。

　　○(二广示二初举事)汝常整衣入于大众僧伽梨角动及傍人则有微风拂彼人面。

　　○(二征破)此风为复出袈裟角发于虚空生彼人面阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地若生虚空汝衣不动何因无拂空性常住风应常生若无风时虚空当灭灭风可见灭空何状若有生灭不名虚空名为虚空云何风出若风自生被拂之面从彼面生当应拂汝自汝整衣云何倒拂汝审谛观整衣在汝面属彼人虚空寂然不参流动风自谁方鼓动来此风空性隔非和非合不应风性无从自有。

　　○(二显真二初指悟性圆融二初明性具之理)汝宛不知如来藏中性风真空性空真风。

　　○(二明性具体用二初明不变似自然非自然)清净本然周遍法界。

　　○(二明随缘似因缘非因缘二初明能应)随众生心应所知量。

　　○(二引事验)阿难如汝一人微动服衣有微风出遍法界拂满国土生周遍世间宁有方所。

　　○(三明能感)循业发现。

　　○(二斥迷情无旨)世间无知惑为因缘及自然性皆是识心分别计度但有言说都无实义。

　　【解】温陵曰拂衣则动垂衣则静所谓动静不常也。汝审下谓三性不参三相性隔。求风所从杳莫可究。既非衣出。又非空生。非生彼面。了无所从非和合矣。谓本然周遍循业发现得不信哉。风性或作风心误也。真际曰僧伽梨大衣也。袈裟从色得名。三衣通称。

　　【疏】天台曰佛教广明七大。儒书但说五行。空大彼将为天矣。见识二大固非所拟。若四大与五行敌对言之。水火二大名实俱同不须和会。若土金二行儒则开一为二佛则合二为一。盖土能生金。金未成则金为土之坚性。金既就则金为土之体骨。故一言地足当二行。木行即风大也。盖风以动为性。木属东方震卦为群动之首。故论风性亦五行皆具。若金声之振动而万窍号呼。水势之流行而千波汹涌。火𦦨之摇光吐舌。大块之噫气扬尘。皆其事也。今特云汝常整衣入于大众僧伽梨角动及傍人则有微风拂彼人面者。正显如来垂衣则无阿难整衣则有。以验风性无体动静不常尔。又征起中凡举三义兼及虚空者。亦显所寄之缘胜所依之处大也。然亦有随净缘之风。约正报则神通自在出没无恒。约依报则水流树动皆演法音。随染缘。约正报则筋转脉摇手舞足蹈。约依报则云驶月运舟行岸移。依而悟道者则琉璃光法王子。其曰我以观察风力无依悟菩提心入三摩地合十方佛传一妙心。岂非道风遍播于十方。藏性圆融于法界哉。

　　○(五空大二初略示)阿难空性无形因色显发。

　　○(二广示二初引事破妄二初引事)如室罗城去河遥处诸刹利种及婆罗门毗舍首陀兼颇罗堕旃陀罗等新立安居凿井求水出土一尺于中则有一尺虚空如是乃至出土一丈中间还得一丈虚空虚空浅深随出多少。

　　○(二征破二初征)此空为当因土所出因凿所有无因自生。

　　【解】温陵曰凿土得空所谓因色显发也。西天贵贱族分四姓如此方四民。刹帝利王族也。婆罗门净志也。亦云净行。以守道居正洁白其操也。毗舍商贾也。首陀农夫也。是谓四姓。颇罗堕利根也。旃陀罗魁脍也。此又智愚之族也。孤山曰颇罗堕此翻捷疾亦利根。慈恩云婆罗门凡十八姓此居其一也。栴陀罗此云严帜。恶业自严行持标帜谓摇铃持竹也。

　　○(二破)阿难若复此空无因自生未凿土前何不无碍惟见大地迥无通达若因土出则土出时应见空入若土先出无空入者云何虚空因土而出若无出入则应空土元无异因无异则同则土出时空何不出若因凿出则凿出空应非出土不因凿出凿自出土云何见空汝更审谛谛审谛观凿从人手随方运转土因地移如是虚空因何所出凿空虚实不相为用非和非合不应虚空无从自出。

　　【解】天如补注曰若因土出下谓虚空若因土出则凿土出井之时应见虚空出于土而入于井。今既不然矣。故又破云虚空若无出入则空与土二无有异而同体矣。既同体则土出井时何不见空从井出邪。温陵曰汝更下令详察其非因缘自然也。凿空虚实谓凿实空虚也。上诸巧辩。皆遣识心妄计而显圆融真体也。

　　○(二据理显真二初明悟性圆融三初以空均四大二初以性直均)若此虚空性圆周遍本不动摇当知现前地水火风均名五大性真圆融皆如来藏本无生灭。

　　【解】温陵曰会上义而通前文也。由上所明非因缘和合则知空性圆遍非生灭法。一大既尔余大皆然故通言地水火风。云现前者。使触事而明无他求也。吴兴曰四大后所以点空均名五大者。盖诸经常谈惟四而已。此既异彼故特言之。下根识中其例亦尔。通名七者且依事立。智论云佛说四大无处不有故名为大。若言大性周遍。必须指事即理摄末归本。不可名而名之是谓如来藏也。或有直以藏性释于大名者。一何误哉。

　　○(二斥迷令悟)阿难汝心昏迷不悟四大元如来藏当观虚空为出为入为非出入。

　　【解】温陵曰若悟虚空性圆周遍本无出入。即悟四大性真圆融本无生灭也。

　　○(二明性具之理)汝全不知如来藏中性觉真空性空真觉。

　　○(三明性具体用二初明不变似自然非自然)清净本然周遍法界。

　　○(二明随缘似因缘非因缘三初明能应)随众生心应所知量。

　　○(二引事验)阿难如一井空空生一井十方虚空亦复如是圆满十方宁有方所。

　　○(三明能感)循业发现。

　　○(二斥迷情无旨)世间无知惑为因缘及自然性皆是识心分别计度但有言说都无实义。

　　【解】温陵曰空与觉亦体用异称也。体用不二故相依而举。

　　【疏】天台曰空性无形因色显发。因者待也。世间万物相待成形。空因色待此为万待之根源。而云出土一尺则有一尺之虚空则显发二义齐彰。前地大则对空而明。今空大则对色以辩。准余三大各互缺一待可知。然既曰因色显发则有因矣。展转推求因土因凿既俱不可则何因之有。未凿土前何不无碍谓之无因亦不可也。非和非合无从自出。四性俱离百非具遣则彼虚空性圆周遍矣。要知空土元无异因余三大亦无异因。是故若能悟空即可悟色即可悟余三大。故曰若此虚空(云云)。此谓以空均四会归藏性。次斥迷令悟故曰汝心昏迷不悟四大元如来藏(云云)。盖自五大之相言之一虚四实不相为伦。自性而言则均一如藏性真圆融矣。均之既竟然后示以性具之理。盖相末也。性本也。相之圆融原由性具故曰汝全不知(云云)。此中对辩与前不同者。前欲以空均四故历对空辩。此欲以根识均空故对觉而辩。会归藏性其进有序。温陵不详乎此故以体用而释。交光不详乎此乃云比前变其文而复颠倒其意。环师之失在于约。鉴公之失在于凿也。然亦有随净缘之空。约正报则宝觉真空。约依果则寂光妙土。随染缘。约正报则塞频伽瓶用饷他国。约依报则晦昧所成范围宇宙。依此而悟道者则虚空藏菩萨。其曰此大神力由我谛观四大无依妄想生灭。虚空无二佛国本同于同发明得无生忍。正所谓一人发真归元十方虚空悉皆销殒者也。

　　○(六根大二初略示)阿难见觉无知因色空有。

　　○(二广示二初引事破妄二初引事)如汝今者在祇陀林朝明夕昏设居中宵白月则光黑月便暗则明暗等因见分析。

　　○(二征破三初立句总征)此见为复与明暗相并太虚空为同一体为非一体或同非同或异非异。

　　【解】携李曰此问四句。一同二异三亦同亦异四非同非异但经文分两同两异各成一句。

　　○(二牒四别破)阿难此见若复与明与暗及与虚空元一体者则明与暗二体相亡暗时无明明时无暗若与暗一明则见亡必一于明暗时当灭灭则云何见明见暗若明暗殊见无生灭一云何成若此见精与暗与明非一体者汝离明暗及与虚空分析见元作何形相离明离暗及离虚空是见元同龟毛兔角明暗虚空三事俱异从何立见明暗相背云何或同离三元无云何或异分空分见本无边畔云何非同见暗见明性非迁改云何非异。

　　○(三劝观结责)汝更细审微细审详审谛审观明从太阳暗随黑月通属虚空壅归大地如是见精因何所出见觉空顽非和非合不应见精无从自出。

　　【解】温陵曰阿难下辩非一体也。若此见精下辩非异体也。明暗相背下辩非或同非同或异非异也。汝更下令详察其性真圆融不涉诸妄也。

　　○(二据理显真二初明悟性圆融四初以根均五大)若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭。

　　○(二显六根真实)阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异。

　　【解】孤山曰若见闻知者。前于六根广破眼见余根并略。今类通显示其性皆遍。闻即耳根。觉即鼻舌身根。知即意根。不言觉者略也。温陵曰为生为灭等者生灭同异皆因妄尘。非生非异不离妄计。离此诸妄即如来藏也。

　　○(三明性具之理)汝曾不知如来藏中性见觉明觉精明见。

　　○(四明性具体用二初明不变似自然非自然)清净本然周遍法界。

　　○(二明随缘似因缘非因缘三初明能应)随众生心应所知量。

　　○(二引事验)如一见根见周法界听嗅尝触觉触觉知妙德莹然遍周法界圆满十虚宁有方所。

　　○(三明能感)循业发现。

　　○(二斥迷情无旨)世间无知惑为因缘及自然性皆是识心分别计度但有言说都无实义。

　　【解】温陵曰性见等者亦体用相依而举。有见有觉虽觉明之咎。而体实性见用实觉精也。如一下例余根也。尝触即舌根。以味合方觉故亦名触。觉触觉知身意根也。

　　【疏】天台曰准前五大皆先明和合次破和合。今文亦然。先明和合故曰见觉无知因色空有。后文所谓由尘发知也。则明暗等因见分析所谓因根有相也。次破和合中约四句推检了不可得所谓相见无性同于交卢也。既破和合复恐执非和合故顺势破云不应见精无从自出。破之既竟然后以根大均前五大故曰若见闻知性圆周遍本不动摇(云云)。此中先以根大均空大。次以根大均余五大。意显二大展转超胜于前。空则以不动无相胜。根则以有觉圆融胜。然此胜劣亦不过随相分别。如藏言之略无差别。故今均之而曰性真圆融皆如来藏本无生灭。均之已竟。然后责令开悟(云云)。既示以相融复示以性本。故曰汝曾不知如来藏中性见觉明觉精明见。性见者性中本有之见。二卷所谓清净实相是也。明见者性见本明不加功用。四卷所谓性觉必明也。觉明觉精即第八识能缘见分。二卷所明见精。首卷所指识精是也。此分明指出菩提涅槃元清净体。盖从真起妄则全性见为觉明。即妄而真则全觉精是明见。若准前五大莫不以后融前。则此中亦是以识融根。第根识体同不须和会。要直就当大真妄和融亦不失根识参同之意。又此具该六根。前就易可发明故惟约见根而辩。以见准五莫不皆然。故曰如一见根见周法界听嗅尝触觉触觉知妙德莹然遍周法界圆满十方宁有方所。以此而言六根皆妙。但众生余根迷重惟眼耳迷轻。故那律特云如来示我乐见照明金刚三昧。观音特云金刚闻熏闻修三昧。岂非依此二门易摧结惑。如来偈颂亦自赞为金刚王宝觉乎。然此二门犹是依前六根而入。若今根大当机乃大势菩萨入道法门。然念佛本以意根乃曰我无选择都摄六根。岂不总诸圣之权衡括万行之纲领。弥陀势至遍摄群机。庐山天台抗折百氏乎。

　　○(七识大二初略示)阿难识性无源因于六种根尘妄出。

　　○(二广示二初引事破妄二初引事二初明能生根尘)汝今遍观此会圣众用目循历其目周视但如镜中无别分析。

　　○(二明所生之识)汝识于中次第标指此是文殊此富楼那此目犍连此须菩提此舍利弗。

　　○(二征破三初引即离总征)此识了知为生于见为生于相为生虚空为无所因突然而出。

　　【解】真际曰根但照境故如镜中。识有了别故能标指温陵曰见根也。相境也。

　　○(二牒所执别破)阿难若汝识性生于见中如无明暗及与色空四种必无元无汝见见性尚无从何发识若汝识性生于相中不从见生既不见明亦不见暗明暗不瞩即无色空彼相尚无识从何发若生于空非相非见非见无辩自不能知明暗色空非相灭缘见闻觉知无处安立处此二非空则同无有非同物纵发汝识欲何分别若无所因突然而出何不日中别识明月。

　　【解】温陵曰阿难下明识性非生于见亦非生于相也。若生下明非生于空也。若生于空则非是相亦非是见。非是见则无所辩。非是相则无所缘。若无所缘能缘何立。又处此非相非见之间识体若空则同龟毛。识体若有非同物象。既自无体安能有用故曰欲何分别。若无下明非无因也。长水曰日中无月既无见月之识应知非是无因而有也。

　　○(三劝详审结责)汝更细详微细详审见托汝睛相推前境可状成有不相成无如是识缘因何所出识动见澄非和非合闻听觉知亦复如是不应识缘无从自出。

　　【解】温陵曰见托根相托境。有出可状无出非相识何所从出邪。识有分别名动。见无分别名澄。识动见澄性相隔异。见与识隔闻知亦然。皆非和合又非自然是则性真圆融不涉诸妄矣。

　　○(二据理显真二初明悟性圆融四初以识均六大)若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭。

　　○(二显六识真实)阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有。

　　【解】温陵曰若此识心总指识大。了别见闻觉知别指六识也。兼彼空等总会七大旁通万法也。既本无所从则湛然圆遍。地等既尔世界众生物物皆尔。不惟地等名大草芥尘毛皆可名大。性真圆融本无生灭矣。前文详辩意皆萃此。故自根境万法总会而旁通也。阿难下谓识体深潜当微细沉思不可粗浮观得其真则悟其本如来藏矣。

　　○(三明性具之理)汝元不知如来藏中性识明知觉明真识。

　　○(四明性具体用二初明不变似自然非自然)妙觉湛然遍周法界。

　　○(二明随缘似因缘非因缘二初明能应)含吐十虚宁有方所。

　　○(二明能感)循业发现。

　　○(二斥迷情无旨)世间无知惑为因缘及自然性皆是识心分别计度但有言说都无实义。

　　【解】温陵曰识知皆出于性明故曰性识明知。识虽觉明之咎其体实真故曰觉明真识。体用不二真妄一如所以迭举也。

　　【疏】天台曰识为妄流未有无源之流。如曰返流全一六用不行一非源乎。但如来有两语。显真则云有源。使悟其本真。破妄则云无源。使达其物虚。如曰因于六种根尘妄出何有其源哉。文先明根尘故曰汝今遍观此会圣众用目循历其目周视但如镜中无别分析。圣众尘也。遍观根也。即二卷所显见精初卷所指识精根大所指觉明觉精乃八识中能缘见分。而交光乃指为真常。故其有云万象对照一念不生即是其相。不知虽如镜中无别分析尚属无记欲证无生要须见见。尔乃认道不真以无记为不生。误之甚也误之甚也。文明根尘竟方指出六识。故曰汝识于中次第标指(云云)。正以无标指为根有标指为识。一堕标指便落缘尘。无穷生死由之而始。第一根本所明生死第二根本所生诸缘正在乎此。然为缘所遗则为生死。苟能勘破则为智断。一反一覆岂有他法哉。四句研破中。先约有因推。根尘即因也。离根尘而有因即虚空相。离三而有生即无因生。形待必然故勘之若此。识动见澄者下文所谓此湛非真流急不见也。破之既竟然后正以眼识均余五识亦兼得会前根大。人之不悟者正以计诸法有所从来也。果能了达则圆满湛然之性见矣。均识均根竟然后以有情均无情(云云)。反责令开悟可知。次示性本中言性识明知觉明真识者性识眼识存本位而言。即第九白净识也。明知觉明废本位而言。即佛之知见本觉妙明也。前六大相会或会小以归大会有相以归无相会无情以归。有情会妄以归真。至此则宗无不极理无不圆。直就当体会其异名别说而已。特言妙觉湛然不言清净本然者。宗会不同故异其辞义则同也。盖八识之湛非真而性识白净斯为真湛故也。又于此特言含吐十虚者是亦约迷位明总别也。盖众生迷情日久内外攸分。故一切契经多明心为诸法之总。如曰心如工画师造种种五阴一切世间中无不从心造。若约悟位一切诸法皆得为总。如曰如心佛亦尔如佛众生然心佛及众生是三无差别。故知清净本然妙觉湛然七大皆可言之。无以辞而害其意也。或谓此无随心应量者文非无也。但是言简尔而意则无不周。如曰含吐十虚。含即圆满十方吐即随心应量。意谓惟识境界虽随心应量而念念等于十虚也。依此而入道者则弥勒菩萨。其曰我以谛观十方惟识识心圆明入圆成实远离依他及遍计执得无生忍。准此则六处识心为依他起性。惑为因缘自然为遍计执性。性识明知觉明真识为圆成实性。以是而言则此文非不言八九。而交光乃云无又误之甚也。又此三性前六大皆可言之。如地水火风空根皆依他起性。惑为因缘自然即遍计执性。性色等清净本然即圆成实性。盖此经圆实与惟识论迥别又可见也。若论十八界七大皆为此经所观之境。惟惟识一境此经独亲。然有两种观境不同。初二两卷明见精及观音所观耳精则以八识为境。若今文所推识大则以第六分别事识为境。此亦有两意。一圆顿行人六根触对不起第二念直下便了本有佛性则惟以八识为境。圆觉所谓居一切时不起妄念是也。设使缘尘分别则就以六识为境。推之检之三止止之狂心自歇歇即菩提。圆觉所谓于诸妄心亦不息灭是也。天台大师止观中初令依六根观于诸如来常正同初意。复令用六识为境正同次意。交光不明此意而乃妄加毁訾。谓偏观六识为偏为权。不知此经两处皆令达妄即真故得称为圆顿了义。若交光之所谓者乃舍妄求真又且竟以见精为无生。何异认鱼目作明珠指山鸡为鸾凤哉。然七大文会归藏性其意至玄。前逐文解释犹有所未尽。余于楞严玄义中曾伸明此义。今不避繁冗备录于此。庶令读者识其大途。问七大之文前四乃对空而辩曰性色真空性空真色等。第五空大乃对觉而辩曰性觉真空性空真觉。第六见大乃对觉明而辩曰性见觉明觉精明见。第七识大又乃对明知而辩曰性识明知觉明真识。如此对辩不同其说何也。答此由众生无始迷真觉以为根识局内身以遗外境对空色以分大小。如经所谓晦昧为空空晦暗中结暗为色。色杂妄想想相为身。聚缘内摇趣外奔逸。昏扰扰相以为心性。一迷为心决定惑为色身之内。不知色身外洎山河虚空大地咸是妙明真心中物。譬如百千澄清大海弃之。惟认一浮沤体目为全潮穷尽瀛渤。如来怜愍斯辈。将为指迷而即悟。故必自浅以之深。先以无边之虚空对辩有边之四大。故往复言之而曰性色真空性空真色。乃至性风真空性空真风。所以然者地大之色坚质而有方所者也。虚空融通故无方所矣。水火风大摇动而有生灭者也。虚空恒然故无摇动矣。凡有生灭去来则有虚空。无生灭去来故性真圆融矣。今曰性色真空性空真色犹言空性色亦性空真色亦真色之与空本无差别。故于第五空大文中而和会云若此虚空性圆周遍本不动摇当知现前地水火风均名五大性真圆融皆如来藏本无生灭。阿难汝心昏迷不悟四大元如来藏。当观虚空为出为入为非出入。是则四大与空均一常住。相虽似异性乃元同。莫不清净本然周遍法界。称之为大不亦宜乎。复次色空之常遍虽融身境之无差未会。故又于空大文中而云性觉真空性空真觉。所言觉者通而言之即根与识也。所以空觉相对而辩者。夫根识有觉知者也。虚空无觉知者也。事固如是理实不然。故往复言之而曰性觉真空性空真觉。犹言觉性空亦性觉真空亦真空之与觉元无殊异。故于见大文中而和会云若见闻知性圆周遍本不动摇当知无边虚空并其动摇地水火风均名六大性真圆融皆如来藏本无生灭。斯则以根识均虚空。岂唯虚空非无情而地水火风亦非无情。以虚空均根识。岂唯虚空常遍而根识亦常遍也。称之为大不亦宜乎。复次内外既会身境圆融。然于真妄两途情执犹云冠履。故又于见识两大文中而云性见觉明觉精明见真识明知觉明性识。此皆全体起用全用在体故往复言之若此。所以古德云约诸识门虽一多不定皆是体用缘起本末相收。从本向末寂而常用。从末向本用而常寂。寂而常用故静而不结。用而常寂故动而不乱。静而不结故真如是缘起。动而不乱故缘起是真如。真如是缘起故无涅槃不生死即八九为六七。缘起是真如故无生死不涅槃即六七为八九。无涅槃不生死故法界皆生死。无生死不涅槃故法界皆涅槃(云云)。识既如是根亦复然。岂唯六根即向之五大莫不体用相即。以三界唯心一切惟识故。故于识大文中而和会云若此识心本无所从当知了别见闻觉知圆满湛然性非从所。兼彼虚空地水火风均名七大性真圆融皆如来藏本无生灭。夫诸法真常圆会若此。称之为大不亦宜乎。是以圣言至此诠理既极。当机冰执情亦泮然。

　　○已上如来答阿难三止之请三谛理竟。或问曰余阅交光正脉疏有云此对阿难妄执而一一会妄归真惟摄事归理融相入性而已。尚未及于从性起修从理成事。是则三藏中惟属空如来藏。而有人强以三观三谛判之者欠研审也。与师判成三谛何顿尔相乖乎。答曰凡为释经须知大体。一于此有所不通则其失非小。今科交光此说凡堕六种过。一不识文势起尽过。二以偏破圆过。三自语相违过。四不识性用过。五不识经文影互过。六破斥本宗过。第一文势起尽者。阿难首请三法如来答之已竟。经家方叙悟云了然自知获本妙心常住不灭。然后说偈赞佛。有始有卒。则一期事毕。下文更有见道门头事者不过希更审除微细惑耳。若如交光所云则叙悟说偈皆成虚说。况前三谛文文各有起尽。此而不知鸟足以称释经教主哉。第二以偏破圆者。如上如来详备开示妙旨联翩亦可谓至矣尽矣。圆顿谛理蔑以加矣。而交光乃云三藏中但属空如来藏。非以偏破圆抑全成分乎。第三自语相违者。下文说偈赞佛。古今俱用孤山注。妙湛赞真谛般若德等。而交光正脉亦复承用。如其有云良以前所示者生佛等具。故因已悟而方见佛德也。初于克就根性中十翻正示二见。翻显悟得澄清觉海朗耀性天浩然无际。即佛般若德也本此(云云)。其说至详。下当引用。特不思赞佛三德在于已悟正是三谛。乃自语相违前后矛盾。可谓知二五不知一十者也。第四不识经文影互者。此经之妙。妙在纲领宏恢网目影互。如首请三法。次明常住真心及二种根本。下去见道修道证果。横说竖说无非发明此理。至于见道未尽则影互修道中说。庆喜章未尽则影互富那章说。所以清净本然云何忽生之问不过一欲近决七大之疑。二欲远决晦昧为空迷己为物之疑。三欲求明禅那修进工夫不致失错。如此种种。无非欲尽前章之义而已。至如三谛。此章虽圆。然犹未尽佛证境界。故请佛说之以为大定之本。而交光不知此意。便谓下文别是一般主意判作不空如来藏。不知前章约不次而次说三如来藏。后章约次而不次说三如来藏也。第五不知性用过者。交光意谓空如来藏惟属于性理。不空如来藏惟属于事用。不知性理事用各各互具三如来藏。理中三如来藏者征心辩见以来首卷至二卷所明者空藏也。阴入处界不空藏也。七大空不空藏也。事中三如来藏者因明立所去三种相续但明得众生不空藏中随染功能而随净功能。尚未能及。岂可将此尽判为不空如来藏乎。若约如来自证境界。则随净三种如来藏功能一时圆现。俱非俱即等文是也。而交光不知此意但取一分随染功能而判为不空如来藏。岂能尽此经之妙旨哉。第六破斥本宗者。观交光所说本无宗绪。第其好用贤首宗文。则知宗贤首处多。而贤首宗乘极圆者四种法界。交光释七大有云前之四科。方一一镕归于理。未言俱周法界。故惟是理事无碍。今七大总摄上阴等诸事。而言其一一俱周法界。所以为事事无碍法界。果如所释则此文理无不圆。乃云惟属于空未涉三谛。岂贤首四种法界。但及天台一真谛耶。盖交光用情往往卤莽不顾前后遂致操戈入室也如此。

　　○(二闻法领悟以发圆心二初经家叙益二初叙获本妙心二初略叙悟由)尔时阿难及诸大众蒙佛如来微妙开示身心荡然得无挂碍。

　　○(二广明证相四初悟心广大益)是诸大众各各自知心遍十方见十方空如观手中所持叶物。

　　○(二了物咸真益)一切世间诸所有物皆即菩提妙明元心心精遍圆含里十方。

　　○(三反顾遗身益)反观父母所生之身犹彼十方虚空之中吹一微尘若存若亡如湛巨海流一浮沤起灭无从。

　　○(四妙获元心益)了然自知获本妙心常住不灭。

　　○(二叙外敬内悦)礼佛合掌得未曾有于如来前说偈赞佛。

　　【解】温陵曰自初决择心见终至遍入七大多方发明使悟器界万法当体全真本如来藏。是谓微妙开示也。既悟器界性真圆融故身心荡然得无挂碍。悟妙觉湛然周遍法界故各各自知心遍十方也。孤山曰各各自知即能觉之智也。心遍十方即所觉之理也。常住真心遍融十界故曰十方。天台智者释法华经深达罪福相遍照于十方亦云十方即十界也。见十方空谓十界循业发现之空也。迷妄有空比真为小故以掌叶为喻。一切世间等谓依空立世界也。即十界循业发现依正之法耳。皆即菩提等谓十方虚空十界依正一法叵得皆我真心。含里十方者即此真心具足十界而非断灭。观此文者岂疑无情有性无情作佛之说耶。反观下阿难大众自观己界正报之身也。虚空巨海以况心精。微尘浮沤以况己质。理即事故若尘存而沤起。事即理故若尘亡而沤灭。事理不二故曰无从。获本妙心等得分真智知本觉理。得未曾有谓得圆顿之解也。

　　【疏】天台曰获本妙心常住不灭者。前佛告阿难一切众生从无始来生死相续。皆由不知常住真心性净明体。用诸妄想此想不真故有轮转。故自首卷来无非约常住真心以开圆解。开解既竟当机圆悟故此结云获本妙心常住不灭。然前云不知今则云知。迷悟二相了然可别。第此常心体是法界法尔具足诸法诸法法尔性本无生。故先叙悟心广大次叙了物咸真。又此叙悟全是翻迷。向则妄认四大为自身相六尘缘影为自心相如着弊絮荆棘中行触处挂碍。今蒙佛示了达身无身相即是法身。心无心相即是常心。故身心荡然得无挂碍。此略叙悟由也。下广明悟相不出身心二相。初悟心广大。翻前一迷为心决定惑为色身之内视空大而身小身大而心小。今则各各自知心遍十方。见十方空如观手中所持叶物。翻前心外有法能所历然。今则悟知一切世间诸所有物皆即菩提妙明元心。翻前身内有心色大我小。实有我住世间撑天柱地作一代仪表。贪生者则欣存而厌亡。患世者则碍起而碍灭。今则了知心精遍圆含里十方。反观父母所生之身犹彼十方虚空之中吹一微尘若存若亡。如湛巨海流一浮沤起灭无从了然自知获本妙心常住不灭。其超悟有若此之胜。此恩此德大莫与京。故礼佛合掌得未曾有。于如来前说偈赞佛叹人叹法。述证发愿请加庶几以伸报恩之心也。

　　○(二阿难偈赞二初赞叹述益二初赞圆常人法二初赞能说人二赞所说法)妙湛总持不动尊。

　　○首楞严王世希有。

　　【解】孤山曰妙湛赞真谛般若德也。总持赞俗谛解脱德也。不动赞中谛法身德也。又即三而一故曰妙湛。即一而三故曰总持。非三非一故曰不动。尊者十号之一也。由证此三号世中尊。首楞严大定之总名。此云事究竟也。冥三德之理故曰究竟。别而往目即奢摩他等三焉。阿难以别名而请今举总名而叹。以显圆定三一无碍也。出遍小上喻之以王。是则行从理而得名。教从行而立称。教行理三悉号楞严。今正举能诠以叹也。如来在世所说经中最为殊胜故曰世希有也。

　　【疏】天台曰孤山言妙湛赞真谛般若德者此明当机领首卷至二卷约见性显湛然清净。是真谛理。于佛所证为般若德。总持赞俗谛解脱德者领二卷将欲敷演大陀罗尼微密观照总持万法。是俗谛理。于佛所证为解脱德。不动赞中谛法身德者。领三卷中道了义无戏论法七大性色真空等清净本然周遍法界。是中谛理。于佛所证为法身德。由佛所诠转以利人。我今得闻随闻获证。故知阿难赞佛全是赞法。赞人全是赞己。盖非深悟法要而莫能知佛。非自真证而莫能知人。说偈赞佛其来有自也。然则阿难虽曰圆证。据下所叙但获法身。第法不孤运举一全该。矧曰销我亿劫颠倒想非解脱而何哉。能销能获非般若而何哉。初心尚须圆照深位弥彰顿具。故知当机一获法身秘藏之理圆备楞严大定圆成矣。矧此经所宗者秘藏先悟法身之理次起般若之修后圆解脱之证。故前说三性乃法身中三。次立三修乃般若中三。后证三果乃解脱中三。举一即三言三即一圆融三德分明在兹。交光正脉疏释此一节全用孤山。引毕乃云惟应赞佛三德加三谛助明而已。中谛即第一义谛仍当补即一而三方完。又此因感前开示而赞意应与开示相关。良以前所示者生佛等具。故因已悟而方见佛德也。初于克就根性中十翻正示二见翻显悟得澄清觉海朗耀性天浩然无际。即佛般若德也本此。故以妙湛赞之。次于会通四科中万相融摄总别发挥悟得诸相皆性万物一心森然毕具。即佛解脱德也本此。故以总持赞之。后于圆彰七大中合会大性均显遍周悟得根根尘尘俱满法界悉无起灭各不往来俱然交彻。即佛法身德也本此。故以不动赞之。三一交互及尊字如前。然三德是所证尊即能证之人。交光此说其义甚正。只须将此旨以消前后文义则三谛三止性中影修如指诸掌。而乃自相矫拂以乱大猷亦独何哉。余三复读之为之惋惜。不敢以人废言故备录之亦以见天理公心自然发现有不可掩者如此。

　　○(二述浅深所证)销我亿劫颠倒想不历僧祇获法身。

　　【解】孤山曰亿劫颠倒想即无始无明也。不历僧祇者。若婆沙论明三阿僧祇劫修六度行百劫种相好因然后获五分法身。乃至如唯识云地前历一僧祇。初地至七地满二僧祇。八地至等觉是三僧祇然后获究竟法身。此皆方便之谈时长行远。今云不历即同法华八岁龙女南方作佛。华严发心便成正觉。胎经云凡夫贤圣人平等无高下。唯在心垢灭取证如反掌。资中曰由前广破人法二执故此分见如来藏心也。又解或是诸佛神力示现暂令得见。如华严中金刚藏说十地境界恐有不信。即入三昧以神通力摄诸大众皆入身中。菩萨既尔佛亦如是。不尔何故阿难向后方得二果邪。长水曰据此经文且叙解悟。如云各各自知心遍十方。知即解也。叙虽论解不无证悟。以随人入位浅深不同故。吴兴曰此文疑论者久矣而多所未决。今试以愚情辩之。且经家叙云尔时阿难及诸大众蒙佛开示身心荡然等。是则说偈领悟。非述一人。而释者竞以阿难一人为妨者不亦局哉。当知若约解证言之必属于证。以知为解无的可凭。如云正遍知者岂曰解乎。须据偈中不历僧祇获法身义验前知字实顿证之智也。若释销我之言应有二义。一者且指诸菩萨及利根二乘等人为我。阿难虽在众中未同其证。盖从多分得证者称之也。二者设是阿难自称为我。已同其证斯亦无妨。下文所得二果不可以小乘实证为比。及乎喻以旅人请入华屋。乃为钝根者发起行相耳。大权引物唯变是宜。或曰不然。余不知其然也。

　　【疏】天台曰据阿难迹上言之犹在初果。下文叙益方证三果。今顿获法身。地位浅深余不得而知也。余所知者此经圆顿被圆顿机。机虽圆顿不无浅深。矧解行证三厥悟相齐。故得以天台六即判之。则众生圆具法身。名字圆解法身。干慧圆观法身。七信相似法身。初住去分证法身。妙觉究竟法身。盖非前前解无后后修。非前前修亦无后后证。要使名字圆人所悟与佛齐肩。斯可与论道。其若不然何异以生灭之。本为因以求不生不灭之果者乎。前经云则汝法身同于断灭其谁修证无生法忍。意在乎此倒想。古人作根本无明。交光作疑异分别。根本无明非证不销。疑异分别圆解即尽。二说俱偏。余则双收。更益之以圆行。正阿难尊者今日之事。盖尊者既圆解法身则向之疑异分别圆销而即闻即行即证。则根本枝末种种颠倒亦与之俱尽。以初果人早见真谛今获圆闻。岂不超见圆融三谛之法身耶。又复应知。倒想与法身如水火之不与同器。倒想现则法身隐。法身现则倒想灭。一虚一实惑理自不同年。一去一留主客岂容同住。且圆人所悟华处全空。目本清净无翳晴空妙境依然。或疑名字位人。与佛悬远。下凡小类岂可言获法身。不知人虽有异妙性玄同。迷之虽果践三祇犹纡疑悔。悟之虽因居六道已预法流。论见量不无广狭之殊。观见性岂有圣凡之异。然须证验精明。不许纤毫有隔。非收之则易。拣之实难乎。

　　○(二誓愿请加二初正明发愿请加二初愿得果利生二初陈愿报恩)愿今得果成宝王还度如是恒沙众将此深心奉尘刹是则名为报佛恩。

　　○(二先入秽国)伏请世尊为证明五浊恶世誓先入如一众生未成佛终不于此取泥洹。

　　【解】孤山曰前获法身乃是初住分果。今愿成正觉极果也。此即佛道誓成以摄法门誓学。由学法门而得果故。还度下即众生誓度以摄烦恼誓断。由断烦恼方度生故。以此愿心归奉尘刹如来。是报我佛微妙开示之恩也。温陵曰愿得圣果智心也。还度多众悲心也。智悲双运广大无尽即所谓深心也。誓入五浊不取涅槃即深心之效也。凭此报恩故请佛为证也。天如补注曰泥洹云灭度而有二义。一声闻泥洹。灭见思烦恼度分段生死证偏空之理。理既偏矣空不能有故身土皆亡。此方便之说也。二诸佛泥洹。灭无明烦恼度变易生死证中道之理。理既中矣非空非有应化无穷。此了义之说也。今云不取泥洹特不入涅槃耳。

　　【疏】天台曰前阿难尊者缘佛相好发心出家。所依之境狭而不周事而非理正而不真惟自利而不利人。今闻前法悟不思议境故所发心不惟自利兼人亦且广大真正。虽权乘菩萨所不能及。可谓真正发菩提也。但发心位次不同。如肇法师云发僧那于始心终大悲于赴难此名字发心也。仁王云十善菩萨发大心长别三界苦轮海此相似发心也。华严云初发心时便成正觉此分真发心也。据迹则阿难位居相似。论本则位当初住。次陈报恩中。窃原偈赞其辞虽众一以报恩为之本。盖圆闻深法已获深悟。大感深恩非浅心之所能报。故欲报深恩莫若深心。欲创深心莫如深愿。先陈愿而后述心其意在此。是以先赞能说之人次赞所说之法又次赞妙法功能。展转相因厥进有序。即下先入秽土请获速证誓心无动。亦莫非深心报恩之事也。

　　○(二请获速证)大雄大力大慈悲希更审除微细惑令我早登无上觉于十方界坐道场。

　　○(二况显誓心无动)舜若多性可销亡烁迦罗心无动转。

　　【解】孤山曰请更开导除我细惑者。以今始入初住尚有微细无明故。温陵曰舜若多此云空。烁迦罗云坚固。谓空性无体尚可销亡。我心坚固终无动转。此依首楞定力结前愿心。自誓究竟毕无退堕。愿心如此然后圣果可期佛恩可报也。

　　【解】桐洲集注曰前明三德之体故云妙湛等。此明三德之用故云大雄等。涅槃云佛性雄猛。故知大雄是法身之用。又云是诸声闻无有慧力。故知大力是般若之用。又云慈即解脱。故知大慈是解脱之用。既曰理显智极断圆乃能无谋而化。故今请更开导除我细惑。天台　　曰细惑古人亦作根本微细无明。交光只作疑惑微细看。谓下云何忽生之答皆除细惑。余谓应该解行证三不得率尔草草也。

　　大佛顶如来密因修证了义诸菩萨万行首楞严经卷第三
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第四

　　师子林沙门　惟则　会解

　　天台山沙门　传灯圆通疏

　　○(二对满慈明从真起妄约次而不次说三谛酬三止以开圆解四初疑请二初叙敬)尔时富楼那弥多罗尼子在大众中即从座起偏袒右肩右膝着地合掌恭敬。

　　○(二叹述二初叹教)而白佛言大威德世尊善为众生敷演如来第一义谛。

　　○(二述请三初述俱疑二初述己他未晓二初述己未详)世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻佛虽宣明令我除惑今犹未详斯义究竟无疑惑地。

　　○(二述他得失)世尊如阿难辈虽则开悟习漏未除我等会中登无漏者虽尽诸漏今闻如来所说法音尚纡疑悔。

　　【解】长水曰如来藏心不空不有即性即相名第一义。是佛所证决定无妄审实名谛。吴兴曰聋人聆蚋等譬小乘根性远第一义谛。虽承如来微妙法音。本不似见何况真闻。孤山曰虽则开悟习漏未除者初果已破见惑思惑全在。阿难向悟常心实登圆位。欲汲引小机令归大道故举其初果以为请端也。资中曰虽尽诸漏至尚纡疑悔者罗汉虽断烦恼障而所知障在。

　　【疏】天台曰经自首卷至下云何自欺尚留观听止皆依常住真心以开圆解。有两翻问答。初对庆喜依常住真心约不次而次说三谛开圆解以答三止竟。今对富那依常住真心约次而不次说三谛开圆解以答三止。独对二人而辩者明三谛三如来藏圆融之理非上根利智人而卒莫能问莫能解也。盖阿难多闻第一善知法相。但惑未全破故以不次而次者为说。是以虽为指识精元明而所破者缘尘分别居多。富楼那说法第一善说法相见思全破故以次而不次者为说。是以的指识精能生诸缘者为说。妄为明觉即其事也。交光正脉疏此下科为审除细惑说后二藏。于惑则失之粗于理则得之偏。大碍圆融其失非细也。若夫富那自喻如聋人等者皆示迹逊辞以为众声闻之发起。谓二乘空智去佛乘三种第一义谛者远不啻宵壤相悬。本非似见何况真闻。又云阿难开悟习漏未除。罗汉漏尽而尚纡疑悔者。亦示谓阿难信行人久积多闻恨多闻而一闻便悟。我辈法行人惟务小行耽小果而尚怀犹豫。岂非根有利钝而种有熟否乎。故长水引正理论云或有于境智不及愚所论。凡夫善通三藏。罗汉不识赤盐。以所知障障法界理。罗汉烦恼障轻故得无漏。所知障重故尚纡疑悔。阿难所知障轻故先开悟。烦恼障重故未除习漏此先哲之知言也故并录之。

　　○(二述性相俱疑二初疑妄之所起)世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始。

　　【解】温陵曰清净则宜无诸相。本然则宜无迁流。资中曰从初至第二卷破心见二执以显人空。从汝犹未明一切浮尘至第三卷破阴处界等以显法空。故知前破人法二执显空如来藏。今显不空如来藏故富那有此问也。

　　【疏】天台曰温陵清净则宜无诸相本然则宜无迁流之释。与下答文似不相应。要知富那问意谓七大既清净本然而随心应量。方其随缘之始且云何忽然而生。既生矣云何无有已时次第迁流终而复始。如来下文答以妄为明觉正答生起之由。觉明空昧相待成摇明妄非他觉明为咎想爱同结爱不能止正答次第迁流终而复始。虽然而意在言外。问昔日而意在于今。正以圆融三止绝待妙定。动念即差无穷生死由之而始。分别皆谬三种迁流由之而续。故如来建言即以性觉妙明本觉明妙为问。末言乃以汝但不随分别三种相续为诫。中间又示以妙明不灭不生合如来藏之方。要使富那全体担荷此寂照不二之旨。果能如此则惟一清净本然何生起相续之有哉。故阿难前请希更审除微细惑。惑之微细其意在此。然此亦与首卷二种根本相照映。性觉妙明本觉明妙菩提涅槃元清净体也。妄为明觉三种相续之因生死根本也。前生死根本有二。一根本。识精是也。一枝末。缘尘分别是也。今亦有二。妄为明觉即是根本。相续之因即是枝末。前断之之方则以吾不见时则以见见之时。今断之之方则以性觉妙明本觉明妙。则以妙明不灭不生。则以不随分别三种相续。前后相资始终互用。首楞大定不在兹乎。然有从根本而截之者见见是也。譬犹伐木一断根本而枝𠏉俱枯。有从枝末而截之者汝但不随分别是也。譬犹劈竹先开其尾而乘风皆裂。是则两种皆此经妙明不灭不生所观之境。而交光独取八识而大非六识。何足称为正脉与知法相哉。此经具三如来藏即三谛也。自初卷至三卷约不次而次明三如来藏。四卷约次而不次明三如来藏。若如资中所说尚失次第矧不次乎。下文更为明之今且示其大略尔。昔长水法师问瑘玡禅师。清净本然云何忽生山河大地之旨。瑘玡厉声曰清净本然云何忽生山河大地。长水于言下大有省发。此如善角扑者借势为力。使长水机关活人一拨便转。又如楞严本多四四成句。而安楞严乃三五错读云。知见立。知即无明本。知见无。见斯即涅槃。因有悟入。此如行路人因蹉路而反得捷经归家。此三师者可谓若九方皋之相马略玄黄牡牝而直标神骏者也。然经常而纬变又不可执纬变而为经常。即文字以显总持正今日释经者事。若夫以纬变而为经常则有宗通在。余所不得专也。

　　○(二疑大性俱遍)又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界而我不知是义攸往。

　　○(二请开示)惟愿如来宣流大慈开我迷云及诸大众作是语已五体投地钦渴如来无上慈诲。

　　【解】温陵曰二问皆蹑前四科七大之文起疑也。意以性相相违理事相碍。实常情疑滞。故致此问庶获决通。

　　【疏】天台曰此虽问理而实问行。问行而实问惑。乃不随分别三种相续之一揆。如曰汝以生灭之心相倾相夺于如来藏而如来藏随为色空周遍法界非惑乎。我以不灭不生妙明合如来藏而如来藏惟妙觉明圆照法界非行乎。祇此二语而如来藏能随染净缘具造十法界之理俱明。可谓善乎问答者也。

　　○(二许宣三初叹法)尔时世尊告富楼那及诸会中漏尽无学诸阿罗汉如来今日普为此会宣胜义中真胜义性。

　　○(二显益)令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处。

　　○(三诫听)汝今谛听当为汝说。

　　○(三钦承)富楼那等钦佛法音默然承听。

　　【解】温陵曰有世俗谛。有胜义谛。脱俗冥真超情离妄世间三有出世二乘以所知心不能测度。是谓胜义谛中真胜义性。即下文由觉明以辩真觉因了发以穷诸妄。至于山河不复出水火不相陵身含十方毛现尘刹。皆胜义谛中真胜义性也。阿练若云无諠杂。孤山曰未得二空者。未得大乘人法二空亦未得大乘性相二空。吴兴曰灭场指得果之地。练若指修因之处。因果所依皆是实相故曰寂曰真也。

　　【疏】天台曰向开阿难三谛之解不次中说乎次第。常住妙明不动周圆清净本然周遍法界可谓胜义矣。下更示以圆融三谛次第中说乎不次。性觉妙明本觉明妙无三惑愦闹离二边喧杂是为胜义中真胜义性也。即此为寂灭道场。即此为真阿练若。今夫行人欲获一乘正修行处者宜尽心焉。特言定性声闻与回向上乘阿罗汉者。以声闻所证全是业识执为究竟故定性不回。或有虽回而未获者亦未知业识为生死之根本。今闻性觉妙明本觉明妙妄为明觉因明立所。是令未回者回已回者知所取舍皆获一乘寂灭场地焉。

　　○(四正说二初答妄之所起三初牒所疑直指二初正牒所疑)佛言富楼那如汝所言清净本然云何忽生山河大地。

　　○(二指说标宗二初问闻否)汝常不闻如来宣说性觉妙明本觉明妙。

　　○(二答已领)富楼那言唯然世尊我常闻佛宣说斯义。

　　【解】孤山曰本亦性也。变其文耳。以本元自性既能所双绝而寂照互融。即寂而照曰妙明。即照而寂曰明妙。寂则三谛俱寂。照则三谛俱照。只是本性之觉妙明互融故作两句说耳。吴兴曰性觉本觉中道之体也。妙明明妙空假之用也。体用不二空假相即。如来藏性仿佛在兹。又若复疏显妙当如圆师云三谛俱寂三谛俱照。亦应更云俱非寂俱非照。盖是文略。然此句义与前性色真空性空真色辞异意同。上云忽生山河大地下云无同异中炽然成异即循业发现之谓也。由当机未悟。故满慈发起如来重示。又前文正明破妄显真。此下多说从真起妄。故资中以空不空二藏收之颇得其旨。天如补注曰性觉妙明本觉明妙二家之释皆通。此盖佛意欲显山河大地由妄觉生。故且先标真觉体用互显而初无能所者以立本也。下文乃举真妄二觉诘其所解。方便勾引以显妄觉耳。

　　【疏】天台曰性觉妙明本觉明妙二师所说同显一义但是辞异。意言性觉本觉之体即是前文所明圆融三谛之理举体寂照双融体用不二。下文如来自显所合三谛更不如前别明为有此性本之觉在故也。交光不知吴兴所言俗谛是性觉中性具妙有。乃非之云此中无有俗谛。又不知谛之与观同称空假中。乃非之云此非功夫。又不知有性中本有体用。乃云此中非涉事用。此亦法相不明之过也。大率要知此经所明大定。以大圆觉性为体。寂照双融为相。纤情不立为用。既即此以为性亦即此以为修。苟于是而不动寂场即为菩提为涅槃。其或妄为明觉则为烦恼为生死。可不慎诸。然经但言妙明明妙。何尝言寂照照寂。而诸师竞以寂照释之。对曰盖明己是照义。照而不寂明则非妙。寂而不照妙则非明。约义对翻故知非谬。言性觉而又言本觉者谓性中之觉不加强觉而本有其觉。下言性觉必明者以此。一离乎性虽有其觉便是强觉。下言妄为明觉者以此。交光谓依起信论前章明心真如门此下明心生灭门。此门有二。一觉义即所依真理。二不觉义即能依无明。今谓一往似之。

　　○(二举其义令通二初如来举问)佛言汝称觉明为复性明称名为觉为觉不明称为明觉。

　　【解】温陵曰促举前义问之定其解惑也。夫汝所谓觉所谓明意作何解。为复性本自明灵然不昧故称之为觉邪。为复性自不明用心觉之故称之为明觉邪灵然不昧者真觉也。用心觉之者妄觉也。

　　○(二满慈缪通)富楼那言若此不明名为觉者则无所明。

　　【解】天如补注曰上文兼举真妄二觉以诘富那。性明者真觉也。觉不明者妄觉也。不明即是无明。若谓觉了无明称为明觉则有能觉与所明矣。既有能所非妄而何。而富那未解诘意。乃以觉不明者为是。故此答云若此不明名为觉者则无所明。意谓必有所明方名为觉。殊不知才有所明即堕明觉。无穷妄业由是而生。故下文云觉非所明因明立所所既妄立生汝妄能。

　　○(三乘缪领正释二初牒领缪结显)佛言若无所明则无明觉有所非觉无所非明无明又非觉湛明性。

　　【解】天如补注曰若无所明则无明觉者。如云若得果无所明则无明觉矣岂不幸哉。盖明觉之妄由所明起也。孤山曰有所非觉者。若有所明则非真觉。以真觉之性离能所故。无所非明者。若无所明则无妄明。以因妄明立能立所故。非明之明指妄明也。无明又非觉湛明性者。无明即妄明也。以无觉湛之真明故曰无明。

　　【疏】天台曰近日有师讲有所非觉无所非明。谓有所固非真觉。即无所亦非真明。乃有无双遣。不知此中正遣有所之不暇。何暇为重空之计乎。故此说甚非也。

　　○(二据正义宣示二初明众生迷真故起妄二初起妄因四初显根本无明二初总明迷真为妄)性觉必明妄为明觉。

　　【解】吴兴曰本性之觉必具湛明之性。以不了故妄为能明之明所觉之觉。

　　【疏】天台曰又一师解性觉必明必字同母意母必之必。谓性觉必要去明他则有意有必故妄为明觉此亦曲为穿凿非佛本意也。

　　○(二别示妄立能所二初妄立所)觉非所明因明立所。

　　○(二妄立能)所既妄立生汝妄能。

　　【解】吴兴曰性觉之体本非所明。但因妄明对能立所。此即因惑立所见之相也。所见之相既立能见之相即生能所同时前后异说耳。

　　○(二明起枝末无明二初结细相)无同异中炽然成异。

　　○(二明粗相)异彼所异因异立同同异发明因此复立无同无异。

　　【解】吴兴曰此明所立境界。后文虚空为同世界为异者显示其相也。炽然成异等三义资中以起信论业转现三细配之。乃至长水等亦复承用。洎乎孤山别以惑性具九界执执有执空及取中道三相释之。余研此文窃所不韪。若论三细。应在因明立所所既妄立生汝妄能。此三句中已有三相。明即业相。能即转相。所即现相。斯由不生不灭与生灭和合非一非异而分三相。微而未着故曰三细。今文既云炽然成异又云同异发明。合是六粗境界耳。况将三细配属同异等其义甚迂不烦叙引。又若以惑性所具亦应须在性觉必明及觉非所明二句中摄。其犹木具火性未有烧相。今炽然发明岂性具邪。良由诸师见下文云如是扰乱相待生劳乃至引起尘劳烦恼等。便谓此中未涉粗事抑为细惑。今谓不尔。盖此经所说迷真起妄。多是先说无情世界。次说有情因果。如前文云晦昧为空空晦暗中结暗为色色杂妄想想相为身聚缘内摇趣外奔逸等。又下文明三种相续。先世界次众生后业果耳。如是若将起信粗细次第对之则并成颠乱矣。

　　○(三总结根本枝末)如是扰乱相待生劳劳久发尘自相浑浊由是引起尘劳烦恼。

　　【解】吴兴曰指前因明立所动杂真性故曰扰乱。所既妄立生汝妄能即相待生劳。无同异中炽然成异等即劳久发尘自相浑浊也。上言劳者且属无明下云尘劳正谓见思烦恼。

　　○(四单释枝末情器二初无情空界)起为世界静成虚空虚空为同世界为异。

　　○(二有情众生)彼无同异真有为法。

　　【解】吴兴曰空界属依。有为属正。界是器界色相差别故云起云异也。空是顽空不动常一故云静云同也。彼指上之辞。真犹实也。上云无同无异名滥于理。今指其体实有为耳。何者。众生正报兼乎色心造作善恶靡不由此。以有心性故非如世界之异。以有色相故非如虚空之同。相待立之故云无同异也。然有为之法实通依正。既以世界为异则知别就众生得名。如满慈所问云何忽生山河大地诸有为相。岂独问依而不问正。故华严云何等名有为法所谓三界众生。况下文云精研七趣皆是昏沉诸有为相。岂非显以正报名有为邪。又如文殊云迷妄有虚空依空立世界想澄成国土知觉乃众生。此与今文三义符合但空界有先后之异耳。适时之说理在不疑。天如补注曰此章问答良有以焉。前佛举地水火风空见识以该万法则世界虚空众生业果皆在其中矣。惟其谈七大之相则曰如来藏中循业发现。谈七大之性则曰周遍圆融本如来藏。富那至是未达其循发遍融之义。因此二疑而兴二问。初问清净本然云何忽生山河大地诸有为相等。清净本然即如来藏性也。山河大地即世界及虚空也。诸有为相即众生及业果也。以其未达循发之义故曰云何忽生。此四字为要紧问也。如来遂指性觉之中妄为明觉者论之。而断之曰因明立所。此四字为要紧答。也盖明即妄明。妄明即无明也。所即山河大地诸有为相发现之由也。要而言之。因明立所者即是因无明而生起世界虚空众生业果也。然则循业发现之疑云何忽生之问。一答俱销不劳余说。立所以后。虽复隐显发扬总别开示特不过铺陈世界众生业果之说以终其说耳。今复逐节明之。因明立所所既妄立生汝妄能。此一节且指无明也。无同异中炽然成异至因此复立无同无异。此一节谓因上无明而成世界虚空及众生也。如是扰乱相待生劳劳久发尘自相浑浊者。上二句重指因明立所等。下二句重指炽然成异等。尘即世界众生。由世界众生而有业果。故复云由是引起尘劳烦恼。此一节蹑括前义而且隐然示三种之情状也。起为世界至真有为法。乃牒合上文异同等义而显示三种之名相矣。然此犹是总显。自觉明空昧以后始别开三节详叙三种之相续。详叙既终复云如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始者。此又总结一章答意以牒示之也。第二问答后文别释。

　　【疏】天台曰文自汝称觉明来。诸师所释无不精到。今复赘以汇解使经意与诸师释义愈加彰显。汝称觉明者。上觉字指前性觉本觉之觉为问。下明字指前明妙妙明之明为问。为复性明称名为觉者谓汝称觉称明为性体本明不加明了独称为觉耶。此性中本有之觉第一义也。为觉体本自不明必加能明之明以明所觉之觉耶。此离性强觉第二门头事也。富那乃以第二门者为是反以第一义为非。故反难世尊曰若此不加明而独称为觉者则无所明岂真觉哉。如来因而反责曰汝谓无所明不名为觉。殊不知若无所明则性中之觉迥然独脱了无能所。故曰则无明觉。谓无能明之明所觉之觉。果能如此岂不幸哉。盖有所者非真觉。无所者非妄明。汝之有能明之明明其所觉之觉不过无明而已。无明又非觉湛明性。岂可执为是哉。性觉必明者释上第一义。何故性明称名为觉不加能明之明。盖性觉之觉全体发现未涉乎妄。如前所谓性觉本妙明本觉必明妙何假明之乎。又释成第二义。何故觉不明称为明觉。盖一离乎性觉即不明而强觉忽生故加能明之明以明所觉之觉。既有能所非妄而何。故曰妄为明觉。觉非所明者又转释性觉必明。以性觉必然自明故非所明也。因明立所者转释妄为明觉。以因明而立所故也。惟其所相当情真觉即隐。真觉既隐妄情则立。无穷生死因之而始。故曰所既妄立生汝妄能无同异中炽然成异。自上文富那所答若此不明来。皆如来展转释成真妄二义。至因明立所一句为真源之末妄流之始。清净本然云何忽生不在兹乎。故此一句为一经所诠楞严大定大主意。不徒为众生昔日生妄之始。正为今时修定者破妄之功。学者诚宜于此常明心以照性。见性者虽事乎修。莫非全性以起修。全修而在性法尔绝能所离待对。如所谓性觉妙明本觉明妙何妄之有哉。吴兴以明能所三字配业转现三细。余深是之。近阅交光正脉疏云此惟三细中之前二尚缺第三。旧解三细全该转现颠倒。今解顺序惟是业转二相。首二句即业相自证分也。盖上文明觉二字明为能明之妄明觉为所明之妄觉。虽能所皆妄俱属无明。而克体分别但能明之妄明是为无明。而所明之妄觉即此科业相。在上科但是带言非本位也。(云云)余谓此师释经独于相宗最为精熟。但今对起信论三细六粗终带是非之心故多牵强。谓妄为明觉明字。但属起信无明不觉故未是业相。不知妄为明觉一句已具无明及与二种细相。盖妄之一字已是起信不如实知真如法一故不觉心起而有其念。既有此瞥然不觉之念故强用能明之心以明不觉之觉。故曰妄为明觉。则明之一字已是业相。起信所谓以依不觉故心动说名为业。心动岂非明乎。觉之一字即是现相。起信所谓以依能见故境界妄现离见则无境界。今文如来又释成上义云觉非所明等。觉非所明一句释性觉必明无能所也。因明立所释因无明不觉心动生所相也。所既妄立生汝妄能者。上句结上所觉境界相。下句生下转相。起信所谓以依动故能见不动则无见。经文先明所见境界相而后说能见相者。明因所彰能也。上明之一字为业相。虽说为能妄相犹细。至于所既妄立则能相逾彰。但此三相说虽次第。生在一时。如一念心初生即灭两间名住。一刹那间三相具足。起信从义便故初业次转次现。今经从文势故先现次转。吴兴约义释文故似颠倒。读者无以文害意可也。此中既具三相。则交光谓无同异中炽然成异属起信境界现相。亦非不知此文前后传释互为博换。若以此方作文体式比之。承上章而来此为嗟叹之辞。加呜呼二字。博换而下自然显焕。如云性觉必明妄为明觉所既妄立生汝妄能呜呼无同异中炽然成异矣。不如此看则文势孤起无有接续。何以成贯华之妙乎。但古人见有炽然二字。故不许释作细相。交光既许为现相岂不许上之二相乎。但境界现相似亦有粗细之分。如论既以此为三细矣。而转下六粗云以有境界缘故复生六种相。云何为六。一者智相依于境界心起分别爱与不爱故。二者相续相依于智故生其苦乐觉心起念相应不断故。三者执取相依于相续缘念境界住持苦乐心起着故。四者计名字相依于妄执分别假名言相故。此之四粗非今经依世界相续立众生相续乎。五者起业相依于名字寻名取着造种种业故。六者业系苦相以依业受报不自在故。此之二粗岂非今经业果相续乎。盖细粗境界之相如一念梦心栩栩百年。苦乐忧喜万状顿具。是则炽然成异之后而粗境随立。异彼所异因异立同是也。粗境既彰六粗由之以生。同异发明因此复立无同无异是也。下如是扰乱相待生劳结成上妄为明觉因明立所所既妄立生汝妄能。无明不觉生三细是也。劳久发尘自相浑浊由是引起尘劳烦恼结成上异彼所异因异立同同异发明因此复立无同无异。境界为缘长六粗是也。下起为世界静成虚空等又退去三细单释成上粗现相与六粗中同异无同异之相。暗指上无同异为真如无为法极是分明。大率自性觉妙明来凡有九节文。犹堪舆家轮风水法相似。若是好地自然先结胚胎。五行博换得好。并有回龙顾祖之势。善堪舆者正在无中取有有中取无窝突钳乳其状千出而应变无穷。无中取有喻返妄以归真。有中取无喻以真而破妄。下云我以妙明不灭不生合如来藏。汝但不随分别三种相续。皆产法王之真穴俗眼凡师所不得拟也。

　　○(二感妄果二初别示果相三初世界相续二初释相二初释相二初正示二初成四大)觉明空昧相待成摇故有风轮执持世界因空生摇坚明立碍彼金宝者明觉立坚故有金轮保持国土坚觉宝成摇明风出风金相摩故有火光为变化性宝明生润火光上蒸故有水轮含十方界。

　　○(二成诸相)火腾水降交发立坚湿为巨海干为洲潬以是义故彼大海中火光常起彼洲潬中江河常注水势劣火结为高山是故山石击则成焰融则成水土势劣水抽为草木是故林薮遇烧成土因绞成水。

　　○(二总显)交妄发生递相为种。

　　○(二结示)以是因缘世界相续。

　　【解】温陵曰万法自五行变起。五行由妄觉发生。故世界起始肇于觉明而依风金火水以生成万物也。真觉妙空本非明昧。由妄为明觉遂有昧空。明昧相倾则不觉心动故曰觉明空昧相待成摇故有风轮。世界最下依风轮住故曰执持世界。因空生摇等者。因空昧动念觉明坚执而立碍感金也。大地最下依金轮起故曰保持国土。土水生木。木土生金。金木生火。火金生水。水火生土。世界初由觉明发识为水。空昧结色为土。相待成摇为风为木即土水生木也。又因空昧之土生摇为木而坚明立碍即木土生金也。余文甚明。土繇水火所生。若子受父母气分。故海中火起潭中水注也。五行以我克为妻。夫劣然后阴阳和而生子。故水劣火为山。土劣水为木。𦦨融明水火气分。烧绞明土水气分也。此世界相续之繇也。孤山曰四轮持世。其实土轮金轮水轮风轮也。此不言土者土与金同是土性俱属地大。故此但言四大则已摄四轮矣。然此四大风金则繇妄心而起。火水复繇风金而起。或曰爱心外感于水者则违经文。递相为种者。如觉明空昧相待成摇为风轮种。因摇立碍为金轮种。风金相摩为火大种。金火复为水大种。火水又为海洲种。水土复为草木种。应了此诸妄法于一真性如空中华。华处空处本无有异。故观妄具惟见真具。具无具相彼此谁名。世界相续既然。下二相续其旨亦尔。吴兴曰俱舍论谓诸有情业增上力。先于最下依止虚空有风轮生。风轮之上次有水轮。水轮之上方有金轮。谓诸有情业增上力。起大云雨澍风轮上滴如车轴积水成轮。复有别风搏击此水上结成金。此与彼异者。彼约安立世界自下升上以成其次。此约生起世界繇内感外以成其次。然大小义别不须会通。

　　【疏】天台曰三种相续而始于世界者。界为众生之所安立。必有界而后有生也。业果居后者。业为众生所造故也。然众生生死之大患虽同本于昏动。而细能所。又以昏为之始。如曰妄为明觉岂非因昏而生强觉之明乎。粗能所以动为之始。如曰觉明空昧相待成摇岂非因动而生世界乎。故反妄归真者莫先于止观。止观莫先于性体。能悟性体明静则止观不劳施设而后成。即昏动亦不烦肯綮而后灭。前云性觉妙明本觉明妙。暗相照映此文不可不知也。初世界中温陵之释中理。而或者非之。大率要知吾宗与儒宗论性理有收有简。收之则本同而末异。本同者以其皆谈心性也。末异者为教有所不同也。简之则本异而末同。本异有二。如论一真法性之原。吾宗则云含生本有心性称为性觉妙明本觉明妙清净本然周遍法界。而儒宗但云天命之谓性。至于明德之释亦但云人之所得乎天而已。未尝一言性具乎天。此之所以为异一也。论天地人物生起之由。儒宗则云无极生太极太极生两仪两仪生四象四象生八卦。两仪即天地。乃云天之生物惟人最灵。言天生乎人不言天地阴阳悉由人心之所生可知矣。吾宗如此经所明则云性觉必明妄为明觉等(云云)。又云晦昧为空空晦暗中结暗为色。至于今文明世界生起之由乃云觉明空昧相待成摇等(云云)。则天地阴阳五行万物悉由吾妙明心性一念俄然晦昧之所生。此之所以为异者二也。末同者自有天地以来则五行阴阳具。东西为教虽不同物理之论能异乎哉。如云晦昧为空空晦暗中结暗为色岂非无极而太极而两仪乎。色杂妄想想相为身岂非中间为人杂乎万类乎。至于五行相生之理与今文大同。相克之理又与满慈第二问大同。故凡为释经之师于他宗同异处悉须甄别分明。宜拣则拣。宜收则收。俾后学知所适从。如温陵师释今文约五行生克而论。在末同亦自有理。若释法华以八卦论八方成佛之号则谬矣。交光疏谓不合以外教相滥。余谓此师分别太重。恐无足以服物论也。

　　○(二众生相续二初释相二初总成六入)复次富楼那明妄非他觉明为咎所妄既立明理不逾以是因缘听不出声见不超色色香味触六妄成就由是分开见觉闻知。

　　○(二别成四生三初总标四生)同业相缠合离成化。

　　【解】吴兴曰明妄即妄明也。非他者言此妄明之体更非他法所成全是真觉起于妄明而为过咎。觉明为咎已是妄能。故今但言所妄既立。即前文云因明立所。由妄明之性非局而局故曰明理不逾。听不出声等示不逾之相也。下文云元依一精明分成六和合。温陵曰真明妙理本无能所元一圆融清净宝觉。由所妄既立遂成隔碍故明理不逾。以不逾故听见六根于是妄局。色香六尘于是妄染。觉知六识于是妄分。根尘识三为业性故发起妄业。于是同业相缠合离成化此六道四生之始也。同业即胎卵类。因父母己三者业同故相缠着而有生。合离即湿化类不因父母但由己业。或合湿而成形即蠢蠕也。或离异而托化如天狱鬼等类也。

　　【疏】天台曰明妄非他。明之一字正指当章众生相续六受用根各有见色闻声之妄明故曰明妄。非他者循流以溯源一以无明中觉明为之本。由是从妄而出流所谓因明立所所既妄立生汝妄能。故曰所妄既立明理不逾。此原细能所之相也。以是因缘者泛而言之犹云以此之故。的而言之有多因缘。始则无明为因明觉为缘。次则能明为因所觉为缘。又次则所妄为因明理为缘。虽通三释正在后之一种。故曰以是因缘听不出声见不超色。何故如此。故释出所以云色香味触六妄成就由是分开见觉闻知。盖粗能所从细能所根本上影互出来。前文余释现相粗细虽分前后所相其实同时正在乎此。然须了知此经了义凡谈一事莫不原始要终而说。如此文正明众生相续虽谈过去而正在方今目前。故下文明四生之始即云同业相缠合离成化。若专无始岂有业哉。故环师云以不逾故听见六根于是妄局色香六尘于是妄染觉知六识于是妄分。(云云)盖顺界三文势故为此说。岂有不知先所后能。而交光乃非之。生起颠倒过矣过矣。

　　○(二别示胎生二初揽尘起惑)见明色发明见想成异见成憎同想成爱。

　　○(二由感受生)流爱为种纳想为胎交遘发生吸引同业故有因缘生羯罗蓝遏蒲昙等。

　　○(三总明四类)胎卵湿化随其所应卵惟想生胎因情有湿以合感化以离应情想合离更相变易所有受业逐其飞沉。

　　○(二结示)以是因缘众生相续。

　　【解】孤山曰妄心见妄境故云见明色发。即于中阴见其父母也。明见想成者依妄境起妄惑也。异见谓父是所憎境。同想谓母是所爱境。女子托胎反此。流爱为种者注爱于母识托其中。故涅槃明十二因缘无明有二。一润业无明谓过去烦恼也。二润生无明即托胎时于父母起憎爱也。纳想为胎者有福之人想其母胎如华林殿堂。薄福之者惟棘树圊厕。交遘发生谓男女会合染心成就。吸引同业谓吸引过去同业而入胎也。俱舍明胎中凡有五位。一七名羯剌蓝此云凝滑。二七名頞部昙此云疱状如疮疱。三七名闭尸此云软肉。四七名健南此云坚肉。五七名钵罗奢佉此云形位。今略举前二等取余三。温陵曰四生之类卵应于想。胎应于情。湿应于合。化应于离。故曰随其所应也。乱思曰想。结爱曰情。气附曰合合湿而生也。形遁曰离离此生彼也。情想合离有生皆具此以多分言之。卵生居首者。想念初动情爱后起。又兼胎湿化故也。此文论想乃内分染想非外分净想。论化乃转蜕业化非意生妙化也。情想合离更相变易者或情变为想合变为离无定业也。卵易为胎湿易为化无定质也。故所受业报或升或沉无定趣也。此众生相续之由也。

　　【疏】天台曰见明色发孤山师谓妄心见妄境即于中阴见其父母。此虽在今日不异昔时。境在先而见在后。盖言见之明因父母交感之色而发之也。明见想成谓依妄境起妄惑。妄惑即下异见同想憎境爱境也余如文。

　　○(三业果相续二初释相二初别示三初欲食果)富楼那想爱同结爱不能离则诸世间父母子孙相生不断是等则以欲贪为本。

　　○(二杀贪果)贪爱同滋贪不能止则诸世间卵化湿胎随力强弱递相吞食是等则以杀贪为本。

　　○(三盗贪果)以人食羊羊死为人人死为羊如是乃至十生之类死死生生互来相啖恶业俱生穷未来际是等则以盗贪为本。

　　【解】吴兴曰欲贪通乎四生。今正约胎生言之。又胎生复通。今多就人伦辩之以其易见故也。以强杀弱因食成贪。不滋口腹则属瞋恚。以人食羊下。问此与杀贪何异。答杀贪未论酬偿先债。今约过去于身命财非理而取故互来相啖以责其盗也。温陵曰不与而取曰盗。又阴取曰盗。以人食羊不与取也。羊死为人互来相啖阴取也。世间相啖皆盗贪也。淫杀盗三为业果根本。

　　【疏】天台曰论轮回三界之业。有定散白黑之不同。今业果中惟论散而不论定。论黑而不论白。于黑业论身三而不论口意。于盗贪论食盗而不论财盗。窃原如来为人之意有二深故焉。一为当时与末世闻是经者多士君子。财盗易戒而食盗难持。且以盗财为士君子之羞。而食生啖肉禀法于先王蠢蠢之物相应为吾口奉者也又乌足戒。不知形殊而生不殊。六道轮环互为高下。以人食羊羊死为人人死为羊如是乃至十生之类死死生生互来相啖。恶业俱生穷未来际。是则不徒为一日之羞而有生生之耻。不与之食而强取为食盗莫大焉。具信君子宜早戒也。一以截流当遏其源。盖盗贪之本而资始乎杀。杀贪之本又资始乎欲。何也。盖欲贪之本固为想爱同结。爱不能离则诸世间父母子孙相生不断矣。孰不知贪爱同滋贪不能止。又为诸世间卵化湿胎随力强弱递相吞食之杀资焉。又为以人食羊羊死为人等之盗资焉。故欲修寂定出三界者莫先于戒盗贪。戒盗贪莫先于戒杀贪。戒杀贪又莫先于绝欲贪。故欲贪而特云爱不能离。杀贪而特云贪不能止。故能离爱而止贪则定业散业白业不足持。且将逆彼无始织妄业流入于如来妙庄严海矣。经之深故不在是乎。

　　○(二总显)汝负我命我还汝债以是因缘经百千劫常在生死汝爱我心我怜汝色以是因缘经百千劫常在缠缚。

　　○(二结示)惟杀盗淫三为根本以是因缘业果相续。

　　【解】温陵曰上明业果之本。此明相续之由。负债杀盗由也。爱怜欲贪由也。惟杀下结显也。天如补注曰命债二句文义互见。如云汝负我命汝还我命。我负汝债我还汝债。爱怜二句亦应互见。此即相续之由也。

　　【疏】天台曰总显应有三段。一杀。二盗。三欲。省文影互故合杀盗为一股以成对偶之便。且生死缠缚偶外无奇。说者当以意衍可也。

　　○(二总结元由)富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。

　　【解】温陵曰总牒前文结答世界众生业果皆觉明为咎也。觉明明了知性即妄为明觉者也。了发相即因明立所者也。妄见即生汝妄能者也。此虚妄指觉明也。前问云何忽生山河大地至终而复始。此全牒其辞而指觉明以答也。

　　【疏】天台曰三种相续生起之由有世界而后有众生有众生而后有业果。其来旧矣。然前之二种皆原根本。后之一种惟论枝末。岂非前二虽分前后实无前后乎。但有无始生起之相。中间生起之相。未来无穷生起之相。无始生起已如经说。中间之相且论劫初。三灾之后世界空洞无物是为空劫。起世经云自过去庄严劫坏空之后。至今贤劫初成时。光音天空中布金色云遍覆梵天。注大洪雨犹如车轴积风轮上结为水轮增长至天住界。雨断水退有大风起。吹水生沫掷置空中。作梵天宫殿七间成。水复退下。如前风起。吹掷水沫。成魔罗波旬宫殿。次造它化自在天展转至夜摩天宫殿。水复退下。大风吹沫。造须弥山四宝所成。复吹水沫造三十三天。七宝宫殿。复于山腹造四天王宫及日月宫天。七宝宫殿。及造空居夜叉颇梨宫殿。又于须弥四面作修罗城。七宝庄严。又吹水沫。作七金山四大洲八万小洲。周匝安置小轮回山。金刚所成。如是大风吹掘大地渐渐深入置大水聚成七香水海及大咸水海。又于地下造阎摩罗宫殿地狱住处。如是三千世界一时同成。此外更造大轮回山包裹此大千界。其中六欲须弥日月四洲乃至小铁围山各有万亿。此约经历二十增减次第而成。今经明生起之根本由于觉明空昧。相待生摇等。交妄发生递相为种故本详而末略。彼经明生起之枝末。但云光音布云大风吹沫。故本略而末详要须二经参互而看不独得世界生起本末之详。抑以知无情依报。悉由众生无明变造。心外无法华处全空矣。

　　○长阿含经云。过去劫坏一切有情久集光音天中。天众既多。居处迫窄。诸福减者应下居世间。最初一天子从光音没来生大梵宫殿之中。是为梵王。经一增一减。念言无有梵子来生我处。时光音天来生梵世者为梵辅天。复有来生梵世者名梵众天。渐渐下生六欲诸天人趣。时光音诸天福尽来下化生为人。或乐观新地者光明远照。飞行自在。无有男女之相。众共生故故名众生。地涌甘泉味如酥蜜。以指试尝遂生味着。失其神足及以身光世间大闇。黑风吹海飘出日月置须弥山腹照四天下。时诸人辈。见出则喜见入则惧。自兹之后乃有昼夜晦朔。春秋岁数。终而复始。由耽地味颜色粗悴。地味既隐乃生林藤。楼炭经云两枝蒲萄。复共耽食林藤复隐。便生自然粳稻。无有糠𥢶备众美味。此食稍粗残秽在身为欲蠲除。便生二道成男女根。情欲多者便为女人。宿习力故便生淫欲。夫妻共住。光音诸天后来生者入母胎中。遂有胎生。此为劫初众生生起之由先化生而后胎生。计此尚未有卵湿二生。以业果未成故也。

　　○又云。是时先造瞻婆大城乃至一切城郭。自然粳稻朝刈暮熟。刈后随生。米长四寸。时众生并取二日粮。乃至取五日粮。渐生糠𥢶刈已不生。众怀忧恼。各封田宅。造作田种。其后多有盗他田稻。便相拳斗无能决者。议立一平等王赏善罚恶。便有刀仗杀戮。众共供给号刹帝。(此云田主)自后诸王。以此为首。时阎浮提天下富乐安隐。八万郡国人民聚落。鸡鸣相闻。无有病患大寒大热。正行十善正法治国。人民爱敬。寿极大久。此为劫初业果生起之由。计此时虽有三业。论淫。淫犹未炽。论杀虽有刀仗杀戮。但诛无道未尝屠割生灵。论盗虽有盗他田稻。未尝有盗名器盗财帛与盗啖血肉也。人寿八万四千岁身长八丈。百年减一年。身减一寸。减至人寿二万岁始入劫浊。四浊炽盛聚在此时。是则今经所说三种相续。前二虽原无始后一正在方今。盖释迦出当减劫寿百岁时。对机说法不得不然。是以众生相续极言四生六道。业果相续极言人畜相食。然虽今日不异当时。故根本枝末二种烦恼。生则与之俱生。灭则与之俱灭。生生不离。劫劫同住。前满慈问清净本然云何忽生者乃求原其生生之本。又问次第迁流终而复始者乃求原其生生之末。盖末以根生。根以末养。故伐树有二道焉。披其枝者伤其心。刳尽其枝则根无所养。摇其根者损其干。尽伐其根则枝无所生。故业归元者莫先于断三业莫大于绝三细。三业断则善果不复续。三细绝则众生世界不复联。所谓一人发真归元十方虚空悉皆销殒。何况空中所有国土诸有为相而不振裂耶。

　　○(二明如来证真故无妄二初领义起疑)富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生。

　　【解】温陵曰众生觉体与佛无别。无端忽生诸有为相。则如来既证空觉。何时复生诸有耶。此固常情所惑故富楼那特反难也。孤山曰无状犹言无故也。

　　【疏】天台曰若此妙觉指众生本有常住真心也。本妙觉明者。盖言众生常住真心称妙称觉。乃本来妙本来觉本来明不假修证。即前性觉妙明本觉明妙也。与如来心指果上所证本妙本明常住真心也。谓此心在诸佛亦不增。在众生亦不减。平等无差者也。满慈先立此句。以为反难之本。意谓在众生之不减。既无状而忽生。在如来今得妙空明觉之不增者山河大地何当复生乎。此之问意要显成佛法门悟修证三门。缺一不可。曷为悟门。前见道分是也。曷为修证门。后修道分与证道分是也。下如来答中凡有四喻。前二显开悟义后二显修证义。文昭昭矣。满慈见如来开圆解将竟预为大众。于修门聊通一线故有是问焉。交光正脉疏谓此问。全同圆觉金刚藏章。均是执众生因性之有始。而疑如来果德之有终。至释下答文云。今合不生不变皆惟且破后一有终之疑以后文另起何因有妄之问方破前一。勿至混滥。反诬经之重繁也。若果如所释则显如来与满慈问答。有不相应之过。以满慈既问其二。如来但答其一。岂非问处则剩答处则欠。直待满慈再问何因而如来方答其始。又彰如来大师王搏兽。有贾余勇之愆矣。大凡问处要在答处。究其根因即如金刚藏章如来先截其问端云。未出轮回而辩圆觉。彼圆觉性即同流转。若免轮回无有是处。则知两处答文空华幻翳销金等意莫不大同也。

　　○(二举喻答释二初别明妄因妄果其体本真二初迷方喻妄因本空二初别喻二初别喻二初喻迷因无本)佛告富楼那譬如迷人于一聚落惑南为北此迷为复因迷而有因悟所出富楼那言如是迷人亦不因迷又不因悟何以故迷本无根云何因迷悟非生迷云何因悟。

　　○(二喻觉不生迷)佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊。

　　○(二总合)富楼那十方如来亦复如是此迷无本性毕竟空昔本无迷似有迷觉觉迷迷灭觉不生迷。

　　【解】天如补注曰昔本无迷似有迷觉。谓本无有迷亦无有觉觉即悟也。然今既因迷而得悟则似有觉迷之觉矣。觉乃始觉也。觉至始本不异惟一妙觉则不复生迷此显既觉不迷也。

　　○(二空华喻妄果非有二初喻妄果元空)亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见生灭见华灭空已是颠倒敕令更出斯实狂痴云何更名如是狂人为愚为慧。

　　○(二明印合结责)佛言如汝所解云何问言诸佛如来妙觉明空何当更出山河大地。

　　【疏】温陵曰翳喻妄见。华喻山河。空华灭地喻妙空明觉佛言下谓既了所喻何复前疑。

　　○(二总明真智真断不重起妄二初以金灰喻)又如金矿杂于精金其金一纯更不成杂如木成灰不重为木。

　　○(二以智断合)诸佛如来菩提涅槃亦复如是。

　　【解】温陵曰金喻菩提果觉无变灰喻涅槃果德无生。果至无变无生则习漏不生可知矣。前以聚落喻既觉不迷。复以空华喻妙空无习。然四喻之意。前二明昔本无迷迷由妄起。后金灰二喻明习漏妄缘证乃永断。若但举前二。恐谓妄不妨真惑能自灭成拨无执。但举后二。恐谓觉本非净性本有生成杂染见。所以四喻兼举。使知迷悟虽妄而不废修证也。天如补注曰。此卷之初富那有二问。一问清净本然何生诸相。二问四大各遍云何相容。此下答第二问也。

　　【疏】天台曰温陵释四喻之意说得极好。只须将此意以释修证二字。圆义自显。固不当修性抗分。有乖大定之旨。然此四喻。前二意在修证。先须开悟。后二意在开悟。必当修证。要知众生但有性具之德故山河大地而无始忽生。诸佛兼有修证之功故一成正觉而不复生死轮回。又前二喻有虚有实。后二喻有真有妄。第一喻方实而迷虚。如虚空无背面何有南北东西。有之者人情之所计也。以是而言。迷悟皆情非理也。然而空虽无方而方体则实。可喻性虽离名相而理体不无。迷虚故忘之即遣。理实故体之即神。第二喻华虚而空实。如晴明空本无有华。有之者瞪以发劳。无翳为翳使之然也。以是而言。去留皆情。非理也。然而空虽无华而空体则实。可喻心虽无生死而妙性非虚。华幻故知之即离。理实故触事而真。是以能了二喻之意则当下销镕不烦施设天真独朗凡圣情空。第有无始习气若阴云之蔽日去而复来。旷劫业缘如浊雾之霾空散而又聚。非假夫锻炼之功烧然之力。烦恼何由而截。生死何由而断。故又有后二喻焉。言有真有妄者以初喻为言则金真而矿妄。以后喻为言则灰真而木妄。金真所以体坚而不变。木妄所以弃其生理之蔓延。一喻智德。一喻断德。故曰菩提涅槃亦复如是。更当以温陵之意而融通之。使悟矿木之妄了无实体同彼迷情华翳。金灰之真本自凝常同彼方体晴空。是则四喻所结虽云觉不生迷华不复生与夫金钝不杂灰断不生。而言外之意又正在觉迷除翳销金然木。岂非一期问答不徒重乎开悟。要必一翻修证方为了手乎。故庆喜前翻问修。而如来乃答乎性。满慈此中问性而如来乃答乎修。开悟修证之意了然可别矣。

　　○(二答大性俱遍二初正答前问二初牒疑问)富楼那又汝问言地水火风本性圆融周遍法界疑水火性不相陵灭又征虚空及诸大地俱遍法界不合相容。

　　○(二正答释二初约喻略释二初举喻推征二初举喻显相容二初总示)富楼那譬如虚空体非群相而不拒彼诸相发挥。

　　【解】吴兴曰。譬前如来藏性。本非七大而不拒彼七大发生。

　　【疏】天台曰一经大旨不出见道而后修道。见道分中不外二种根本。修道分中不外二决定义。今见道分前云清净本然。即二根本菩提涅槃元清净体随众生心应所知量即能生诸缘。反是则见见非见随净缘生佛法界也。满慈第一问清净本然云何忽生正问能生诸缘生起之相云何而忽生之耶。如来答以妄为明觉等。则知清净本然不必高推旷劫。云何忽生不必远咎当时。即吾曹念念之间皆是物也。第二问疑水火性不相凌灭等。观下答意亦正欲显向说清净本然能生诸缘不变随缘随缘不变之旨。凡开二义一随染缘不变二随净缘不变。故知满慈虽问随染不变而正意欲如来明随净不变以显圆融三止合圆融三谛了开圆解一段公案尔。文中先喻次法。喻有二一不拒喻喻不变随缘。二各现喻喻随缘不变。合法不拒中则先喻后法。各现中则先法后喻。皆傍合非正合也。

　　○(二别示)所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映。

　　○(二推征示虚妄三初征)于意云何如是殊方诸有为相为因彼生为复空有。

　　○(二难)若彼所生富楼那且日照时既是日明十方世界同为日色云何空中更见圆日若是空明空应自照云何中宵云雾之时不生光耀。

　　○(三结)当知是明非日非空不异空日。

　　○(二指法例合二初指法结责)观相元妄无可指陈犹邀空华结为空果云何诘其相陵灭义观性元真惟妙觉明妙觉明心先非水火云何复问不相容者。

　　【解】温陵曰所以下示诸相。于意下明相容也。观相元妄陵灭亦妄。观性一真无不容者。随处而发故曰殊方彼指日云等也。天如补注曰诸相之妄既无可指。何况更诸相陵灭义。是犹邀空华而结空果也。

　　○(二例合向喻二初正合前文)真妙觉明亦复如是汝以空明则有空现地水火风各各发明则各各现若俱发明则有俱现。

　　【解】资中曰以真如不守自性随缘所现有种种相。温陵曰此如虚空非相而不拒发挥也。

　　【疏】天台曰初不拒中先标本。虚空喻真如也。体非群相喻不变也。而不拒彼诸相发挥。喻随缘也。次征释彼太虚空指不变之体。日明云暗等八事指所随之缘。如是殊方诸有为相者。殊方则反显空体不殊。有为则反显空体无为。为因彼生征他生。为复空有征自生。征虽惟二破则具四。若彼所生去破他生。若是空明去破自生。当知是明非日非空破共生。不异空日破无因生。方虽万殊而空恒不变。空虽不变而不拒万殊。不变随缘随缘不变如斯而已。二合法中先合随染不契真实观相下一节是也。犹邀空华结为空果重设譬喻以明不实二合净缘方合如如观性一节是也。言先非者。先本也。谓性水性火非同相水相火有相凌灭。又如字亦通。谓先在性时无相凌灭。若谓性中一总无有水火即非此经性具之旨也。

　　○(二譬显俱现)云何俱现富楼那如一水中现于日影两人同观水中之日东西各行则各有日随二人去一东一西先无准的不应难言此日是一云何各行各日既双云何现一宛转虚妄无可凭据。

　　【解】孤山曰日喻真性。水喻妄心。水中之日喻妄境。两人喻妄业。各行则循业俱发。随去则妄境俱现。同观是一知二是虚。各行既二验一是妄。故云宛转虚妄。

　　【疏】天台曰二俱现中先法。言真妙觉明亦复如是者。承上不拒所合之法便为第二俱现之本。盖谓非独不拒其一虽无量法来亦所不拒。故曰汝以空明则有空现等如出土一尺则见一尺虚空即其事也。次喻。如一水中观于日影比随染缘。两人同观去比应所知量。言一东一西先无准者无双一之决定相也。惟无决定故不应难言此日是一云何各行而成乎双。此一不定一也。东西各日既双云何先时但现乎一。此双不定双也。宛转虚妄无可凭据者。喻皆是众生分别计度但有言说都无实义也。盖空中之日一为水中之影便无准的凭据。虽千万人各行便有千万影各随人去。矧惟二人乎。故善观日者无如弃影以观天。喻善观法者无如弃相而观性。能观乎性则义天慧日昭昭乎。心目之间尚不计乎一。矧有乎一与多哉。此中二喻大有旨归。初不拒所以彰无畏也。二俱现所以显权干也。无畏则般若之体深。权干则沤和之用广。能随净净缘具造十法界盖本乎此。然须了知所随之缘。虽有染净之殊。能随之性岂有升沉之异。是则终日随缘而不碍乎不变。终日不变而不妨乎随缘。能知此者可以即染而净全惑即智。楞严大定圆通妙门称究竟坚固亦本乎此。

　　○(二约法广合二初明随九界不变心应所知量三初明能背之理)富楼那汝以色空相倾相夺。

　　○(二明所背之理)于如来藏。

　　○(三明随染功能三初明染用之体)而如来藏随为色空周遍法界。

　　○(二明染用之相)是故于中风动空澄日明云暗。

　　○(三结染过归宗)众生迷闷背觉合尘故发尘劳有世间相。

　　【解】吴兴曰色摄四大对空成五。前满慈问地水火风本性圆融疑水火性不相陵灭即相倾也。虚空大地不合相容即相夺也。温陵曰迷失真体分别缘影名背觉合尘。了相元妄观性元真名灭尘合觉。

　　【疏】天台曰正合法中有二。初明随九界心应所知量。二明随佛界心应所知量。二文各为三段。初染中三。一能背之心二所背之理三随染功能。次净中三。一能合之心二所合之体三随净功能。于功能中又各有三。初用体二用相三结归。故二文科目大数相齐。但用相中句数多少不同。若相望为言初则妄相广发前已详喻日照则明等八句。今以略准广故云风动空澄日明云暗。次则妙用繁兴故曰一为无量等。准例随染。亦应同二卷为物所转故于是中观大观小。故在众生分中则一为一无量为无量小为小大为大而已。又以妙明不灭不生合如来。准释相倾相夺之义。妙明寂照不二之智。倾夺昏动差别之心。不灭不生则依常心以修常行。相倾相夺则依妄想以逐纷驰。一则背觉以合尘。一则灭尘而合觉。譬如二人。一人方舍父逃逝竛竮辛苦之不暇。一人乃还家付财欢喜之无量。同一如来藏性迷悟相去之状不啻霄壤之相悬也。如此吾辈众生甘心流浪于生死是为真可怜愍者也。然须了知。相虽有异而性本不殊。盖全性以为相则全相而在性。性犹湿也。相犹水也。水相虽有动静之不同湿性岂有波澄之差别。不变之旨此喻最亲。故知我以妙明不灭不生合如来藏非弃波而观湿。乃即相以观性。境风若息性水自澄。百千澄清大海。海印发光三昧。全体大用现前原不异乎众生界也。

　　○(二明随佛界心应所知量五初明能合之心)我以妙明不灭不生。

　　○(二明所合之理)合如来藏。

　　○(三明随净功能三初明净用之体)而如来藏惟妙觉明圆照法界。

　　○(二明净用之相)是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮。

　　○(三结净德归宗)灭尘合觉故发真如妙觉明性。

　　【解】吴兴曰妙明谓寂照之智。不灭不生谓智体真常此皆能合。如来藏即所合也。而如来藏牒所合之理。惟妙觉明牒能合之智。圆照法界示鉴物之用。以譬言之如来藏如镜之体。妙觉明如镜之光。圆照法界如鉴现像。虽三而一虽一而三。一为无量等皆显此义也。一为无量无量为一小中现大大中现小者总列四义。不动下别示其相。不动道场遍十方界者一为无量也。道场指寂灭之地。依此起应应遍十方。亦如华严中不动不离而升而游。身含十方无尽虚空者无量为一也。身即法体故能含爱十方虚空。虚空必摄世界则一切法趣一也。于一毛端现宝王刹坐微尘里转大法轮者小中现大也。毛端现刹即正中现依。尘里转轮即依中现正也。大中现小易明故略之。灭尘合觉等者总结前义也。不思议用非修所成故曰发。今不言用而云性者并由理具方有事用。

　　【疏】天台曰妙明等能合之智如来藏所合之理者。此彰大定境观两门常相资也。盖智不自智由照境以成智。境亦不自境。由智照而成境。如均一如来藏理。凡夫迷之以为世俗。二乘破之以为偏空。菩萨息之以为但中。如来照之以为实相。解资教起。理藉解融。智因性发。而理由智证。盖此圆理乃大定之本。孤山师之言得矣。故所合如来藏备括开解始末。有事有理。事则三科七大十界。理则三谛三如来藏。而此事理皆可以为总别。如二十五圣各依一事以为境而照三谛之理则事总而理别。一一谛理性具诸法则理总而事别。能知乎此则无理而不彰无事而不摄。天台三谛法门贤首四种法界不用穿凿义自明显。即下一为无量等净用之相亦得其本也。而如来藏下明随净功能有三节。初明净用之体。二明净用之相。三结净德功能。吴兴以智用释初二句。余谓惟妙觉明圆照法界犹言智而未涉乎用。不特言智亦兼乎理。如来之意谓汝以色空相倾相夺于如来藏而如来藏全一理以起万事。故随为色空周遍法界。我以不灭不生合如来藏而如来藏全万事以为一理更无他物惟妙觉明圆照法界而已。言不特言智亦兼乎理者。以圆人全性起修全修在性。则智照于境。境照于智。智照于智。境照于境。离能所绝对待。故曰圆照法界。是故下明净用之相。于中。指所合如来藏中一与无量数也。小大量也。道场与身为身心对。毛刹尘轮为依正对。此四为妙用之法体。小大为法体之限量。一与量又为法体限量之数目也。身心毛端即天台所明性具五阴实法。微尘宝刹即性具依报国土。小大即此性具二法分齐。或一尘为小。法轮为大。毛端为小。王刹为大。一与无量即性具二种实法上之假名。或举小分为一。或举全体为无量。或指一界为一。十界百界为无量。或指一事为一一理为无量等。此三对中。后二既着现字。固是其用。乃他受用境界。初一但着为字。犹是其体。为自受用境界。惟其自受用者一不以为一乃无量以为一。无量不以为无量无量即为一。故能妙用繁兴小中现大大中现小等。正以十界依正微尘刹海皆吾一性所具之法。尘刹虽有小大一性岂有差别。故一尘乃刹海之一尘故一尘法界不小。刹海乃一尘之刹海故刹海不大。其余准说可知。以至多亦三德小亦三德。则下文三如来藏义炳然彰着矣。

　　○(四广所合之理三初真谛二初标能非之体)而如来藏本妙圆心。

　　○(二示所非之相二初正明空藏三初破俗谛)非心非空非地非水非风非火非眼非耳鼻舌身意非色非声香味触法非眼识界如是乃至非意识界(二破真谛)非明无明明无明尽如是乃至非老非死非老死尽非苦非集非灭非道非智非得(三破中谛二初因)非檀那非尸罗非毗梨耶非羼提非禅那非般剌若非波罗密多(次果)如是乃至非怛闼阿竭非阿罗诃三耶三菩非大涅槃非常非乐非我非净。

　　【解】温陵曰虽灭尘发真于一多小大能一切如。而本妙圆体初无变异。故非心非空乃至非世出世法也。非心至非火谓非七大五阴也。心即识大而摄五阴也。非眼非耳至非意识界谓非十八界亦摄十二处。此上为世间法也。非明无明至非老死尽谓非缘觉法也。缘觉观十二缘有生起相有修断相此兼举之。自缘觉至涅槃皆为出世法也。孤山曰非心至非意识界总非六凡界也。非明无明等非缘觉界也。非苦非集等非声闻界也。非智非得者非二乘理智。得即理也。非檀那等非菩萨界。先非能趣行。非波罗蜜多者总非所趣理也。非怛闼阿竭下非佛界。先非能证人三号是也。次非所证法涅槃四德是也。怛闼阿竭云如来。阿罗诃云应供。三耶三菩云正遍知。即十号之三也。涅槃是总四德是别。

　　○(二结上起下)以是俱非世出世故。

　　【解】孤山曰世结六凡也。出世结四圣也。藏性即空无有十界故并非之。温陵曰结上起下也。

　　○(俗谛二初标能即之体)即如来藏元明心妙。

　　○(二示所即之相二初正明不空藏三初立俗谛)即心即空即地即水即风即火即眼即耳鼻舌身意即色即声香味触法即眼识界如是乃至即意识界(二立真谛)即明无明明无明尽如是乃至即老即死即老死尽即苦即集即灭即道即智即得(三立中谛二初因)即檀那即尸罗即毗梨耶即羼提即禅那即般剌若即波罗蜜多如(次果)是乃至即怛闼阿竭即阿罗诃三耶三菩即大涅槃即常即乐即我即净。

　　【解】温陵曰体虽无变用乃如如故即心即法即法即心也。孤山曰上文俱非约真谛示如来藏。此文俱即约俗谛示如来藏。以藏理即无而有十界宛然故也。

　　○(二结上起下)以是俱即世出世故。

　　○(三中谛二初标双非双即之体)即如来藏妙明心元。

　　○(二示离即离非之相)离即离非是即非即。

　　【解】温陵曰此文似乎矫乱而各有所主初曰本妙圆心自体言也。次曰元明心妙自用言也。终曰妙明心元合体用言之也。长水曰本妙圆心非心非空等约非相以明真谛也。元明心妙即心即空等约即相以明俗谛也。妙明心元离即离非是即非即者约遮照以明中道谛也。此约二门不二惟是一心。双遮真俗故曰离即离非。双照真俗故曰是即非即。三谛一体故皆云即如来藏。且法界一如本无名相。因迷有妄对妄说真。真妄相形名言不息。随名执相颠倒何穷。是故因言遣言以至无遣。初且以非遣相。次乃以即遣非。终带名言未极一真之旨。离即非即无非不非。言语道断心行处灭。方显一真法界如来藏心。故维摩经三十一菩萨说不二法门皆以言遣相。文殊师利以言遣言。维摩大士以无言遣言方为究竟。此之三义亦复如是。天如补注曰是即非即者如云不离即不离非也。

　　【疏】天台曰四广所合之理。即净用之体。有理而后有事。有体而后有用。但前所合之理欲形随染所背与夫随染功能趋便易晓故其辞不得不略。若论所合理体即圆融三谛。亦名三如来藏。苟不广明则令闻者见性不深起修不妙。故如来加此广所合之理一科经文以扩充之则事无不圆理无不极。释此为三。先会名二指讹三正释。先会名者仁王缨珞二经与大智度论皆明三谛。一者有谛二者无谛三者中道第一义谛。此经名三如来藏。一空如来藏二不空如来藏三空不空如来藏。若论今经。但有空如来藏一名。今云三者乃准义而立。此有二意。一准本文既曰而如来藏一切俱非即空如来藏也。而如来藏一切俱即。即不空如来藏也。而如来藏离即离非是即非即即空不空如来藏也。一准宝积经空如来藏离不解脱一切烦恼。不空如来藏具河沙佛不思议法。空不空如来藏随为色空普应一切。或问曰此三如来藏。本是温陵师所引。释云。后二藏随用得名。独空如来藏为真体故为果号。与师所说何相反耶。答曰此系温陵一时销文之语。若随语生解都不顾名思议则名义两失。祇如不空藏。而云具河沙佛不思议法。明是性具妙有岂可一向属用。若空不空藏曰随曰应。似属乎用。但此藏名合二法以为体。空即初藏不空即次藏。不空纵然属用空非属体乎。须知空不空皆体。今合二体以为藏岂可判属为用。况中道有双遮双照之功。空不空语双遮也。普应一切语双照也。中道如如终日不变而终日随缘故宝积言之如此。又问曰若三藏皆可称体何故当机但举空藏为问。答曰此亦有二义。一者尊者虽开圆解犹居昔证故以所证空体为问。二者若约三谛分乎体用则真中为体俗谛为用。此皆就一性明体。非果上从体起用。故三藏在性若体若用俱判为体。今举一偏易明者为问故曰空如来藏也。二指讹者近交光正脉释此前后文其讹有二。一承袭讹。彼准资中师所判前三卷破人法二执显空如来藏。自四卷来显不空藏。更加己意判答水火不相容讫三如来藏为空不空藏。余谓如此判释有二种失。一彰应机有问答不相应失。盖阿难既以三法为问如来必以三法为答。则三止所止三谛即三如来藏。故一期问答已竟叙悟说偈有始有卒。若总判为空如来藏。反显问处有三答处惟一。岂非堕问答不相应失乎。二彰不空如来藏有污染生灭之过。盖宝积既云不空如来藏具恒沙佛不思议法。应是性具功德了无虚妄污染。若判因明立所与三相续为不空如来藏。岂非彰污染生灭之过乎。三彰空不空如来藏有立名收义不尽之过。盖此藏以随为色空普应一切立名。若如所判则但收得汝以色空相倾相夺一节经文余文则非其类。岂非收义不尽乎。此一讹也。须知此经有两处说三如来藏。自初卷至二卷见见非见明空如来藏即真谛境。继此说阴入处界明不空如来藏即俗谛境。后说七大随众生心应所知量明空不空如来藏即中谛境。此约不次而次说三如来藏也。自四卷一翻问答。虽承上章以起二问。而正意欲显不次第三如来藏以为圆修定慧所观之境。故建言即以性觉妙明本觉明妙为辞。则三如来藏早已举似。及答释既竟即以如来自己因中所合果上所证圆极三藏而为敷演以为后学圆修之本。盖非前三次第之义不显。若非后一圆顿之理不彰。今二义并明则常住真心清净实相圆融三止首楞大定双举而圆得也。二指谪讹。彼疏又云此中酷似三谛三观心粗浮而不沉玩者辄立谛观。不知详佛深旨但是直指众生现具本来之心便是如此圆融妙极。众生迷时诸佛证后常只如此了无增减也。良由此师不知谛观二字一属性一属修。古师如孤山吴兴长水。皆约三谛释者言性不言修。且三谛之理乃天然性德。与交光所说直指众生现具之心。与诸佛证后了无增减。者何异此已如前茅中广破。须者往检。此二讹也。

　　○三正释为二。初分释二汇释。初分释又三。明真谛中初标能非之体。而言本妙元心者此以心字为主。韶公所谓心外无法也。惟心外无法故十界俱非。二所非之相分二。初正明空藏不出十界。二结上生下俱非世出世结上也。以是故生下也。教门所谓忘缘时千如炳现是也。二俗谛中标能即之体云即如来藏元明心妙者此以妙字为主。诸法皆妙。韶公所谓满目青山也。惟诸法皆妙故十界俱即。正明不空亦不出十界。结上生下中。俱即世出世间结上也。以是故生下也。非先双俱离而不能成双俱是。教门所谓应物处百界互融是也。三中谛中初标双非双即之体。言妙明心元者此以元字为主。本元佛性情无不尽理无不极也。二示双非双即之相。离即离非是即非即者。离乃非之异名。是为即之殊称。上离俗谛十界俱即。下离真谛十界俱非。此显中道双遮二边也。上是俗谛十界俱即。下是真谛十界俱非。此显中道双照二边也。盖十界本妙。情执为粗。欲破粗情故十界俱遣。粗情既破妙理自彰。法法真常故十界俱即。但惑情易破。法执难除。初虽以理遣情后或执情为理。执情为理则情理皆粗。是以妙得中道者而情理俱遣。然情非理外之情。理非情外之理。故失之则情理皆情。得之则情理皆理。是故妙明心元既离即以离非。又是即而非即。二汇释为三。初竖约十界明三谛。二横约十界明三谛。三会二义以归今经。初竖者此之名义出仁王缨珞二经。彼云一者有谛二者无谛三者中道第一义谛。初有谛者谓二十五有众生妄情所见名之为有。如彼情见审实不虚名之为谛。亦名俗谛虚假凡俗故。亦名世谛涅槃所谓如世人之所见者名为世谛。此以六凡法界为俗也。二无谛者三乘圣人所见真空之理无名无相故名为无。审实不虚目之为谛。亦名真谛真实不虚故。亦名第一义谛涅槃所谓如出世人之所见者名第一义谛。此以声闻缘觉两法界为真谛也。三中道第一义谛者遮二边说名为中。此理虚通无壅无塞称之为道。最上无过故名第一。深有所以目之为义。诸佛菩萨之所证见审实不虚命之为谛。故言中道第一义谛。此以佛菩萨两法界为中谛也。次横约十界明三谛者此三谛义出中观论。论云因缘所生法我说即是空亦名为假名亦名中道义。十法界皆因缘生法以佛种从缘起故。我说即是空十界缘起皆真也。亦名为假名十界缘起皆俗也。亦名中道义十界缘起皆中也。三会二义归此经者以今经三谛备兹二义故也。如云而如来藏非心非空乃至非十八界。此所非者即缨络仁王所谓二十五有妄情所见之俗谛也。非无明至非智非得。此所非者即仁王缨络出世圣人所见之真谛也。非檀那至非常乐我净。此所非者即仁王缨络诸佛菩萨所见之中谛也。此是十界竖义。若横义者如十界并非。此则通以十界为真谛也。云何并非。以如来藏本妙元心体绝情伪故。次十界并即。此通以十界为俗谛也。云何俱即。以元明心妙性具十界故。次离即离非是即非即。此通以十界为中道第一义谛也。云何俱即俱非。以如来藏妙明心元虽即二边而无二边如异故。初以心字为主者真空也。自一心而观何有万法之殊故一切并非。而云本妙元心者犹言即中俗之真也。次以妙字为主者妙有也。自万法俱妙而观则十界宛然故一切并即。而云元明心妙者犹言即中真之俗也。三以元字为主者本元中道佛性也。自本元心性而观则双遮二边真俗俱遣。双照二谛真俗炳然。而云妙明心元者犹言即俗真之中也。今经三谛既具二义。以横融竖则无竖不横。以竖列横则无横不竖。无横不竖则三三宛然。无竖不横则皆名一实妙谛。三谛俱实只一十界。十界绝待独一妙心。斯则复名无谛之谛。故说真谛时则十界并非此名一空一切空。无有无中而不空。以六凡俱非。有亦空也。二乘俱非空亦空也。佛菩萨俱非。中亦空也。说俗时则十界并即。此名一有一切有。无空无中而不有。以六凡俱即。有亦有也。二乘俱即。空亦有也。佛菩萨俱即中亦有也。说中道时则十界俱非破立。此名一中一切中。无空无有而不中。以六凡俱非破立。有亦中也。二乘俱非破立。空亦中也。佛菩萨俱非破立。中亦中也。是故若言真谛者泯诸法名无相。而六凡被泯之且言无相矣。二乘既亦泯岂非真非真而真即俗乎。真谛者泯情不泯法孰谓真谛无相乎。若言俗谛者立诸法是有相。而六凡被立之且言有相矣。所立二乘真谛者有相乎。佛菩萨中道者有相乎。俗谛者立法不立情孰谓俗谛有相乎。若言中谛者双遮二边法是但中。而六凡二乘之真俗被遮之且言不即矣。佛菩萨既亦遮岂非中非中而即二边乎。中谛者统诸法孰谓中道不圆乎。良由常住真心具足诸法。即此诸法充塞太虚。彼彼互具名如来藏。彼彼互遍名无尽灯。虽一尘而十界三谛不少。刹海而十界三谛不多。所谓如捣万种香为丸若烧一尘具足众气。亦如剖栴檀析碧玉若多若少片片皆真。故曰九界徒欲言之言则伤其实。徒欲思之思则丧其真。所以如来掩室于摩竭。净名杜口于毗耶。法华三请而不说。今经委曲而后谈。胎经云佛法如大海不说有是非。凡夫贤圣人平等无高下。法华云诸法寂灭相不可以言宣。又云是法非思量分别之所能解。今经云一切众生皆由不知常住真心性净明体皆此谓也。此之妙法乃诸佛如来所谛。故法华云唯佛与佛乃能究尽诸法实相。今文云我以不灭不生合如来藏。惟如来因中能循末以归本。故果上能从体而起用。是故于中一为无量无量为一。小中现大大中现小。于一毛端现宝王刹。坐微尘里转大法轮。体中自非圆证性具焉令妙用自在若斯。佛今说之欲令行者全以此谛为修首楞大定之本。得此为本。则心心法界事事圆融常住妙果。即法圆成观音智门当念具足。此所谓以不生不灭为本修因以求不生不灭之果者也。问依圆融三谛修大定者为具足观为随分观。答圆顿行人既开圆解具足随分无适不可。虽然若依现文多约随分观乎具足。如二十五圣各依一门即随分也。观音势至等上流菩萨则即随分而观具足。其余或偏或小乃即随分而观随分。约境既然论观亦尔。有随分之随分。有随分之具足。又有具足之具足。应同圆觉二十五轮。但得圆解之人如转丸于千仞之岗无适而非自在也。

　　○(五责凡小不了三初法)如何世间三有众生及出世间声闻缘觉以所知心测度如来无上菩提用世语言入佛知见。

　　【解】孤山曰所以但斥凡小而不言菩萨者。正对满慈是二乘故。其实偏教菩萨亦不能测。故法华云不退诸菩萨亦所不能知。

　　【疏】天台曰如何二字正责之之辞。世间等去举不了之人。所知心世语言指不了之心。言菩提等即不了之佛法也三有众生则滞于有。声闻缘觉则著于空。不知所滞之有即真空所著之空即妙有。不达中道动成戏论。是为以所知心测度如来无上菩提用世语言入佛知见也。菩提与佛皆翻为觉。特梵音在右耳。测度言心。入之言行。心行皆非。去道实远。佛之知见有二。一能知见即我以不灭不生。二所知见即所合三如来藏。

　　○(二喻)譬如琴瑟箜篌琵琶虽有妙音若无妙指终不能发。

　　○(三合)汝与众生亦复如是宝觉真心各各圆满如我按指海印发光汝暂举心尘劳先起由不勤求无上觉道爱念小乘得少为足。

　　【解】长水曰琴等喻众生。妙音喻藏性。妙指喻实智。发喻起用。汝与众生合前琴等。宝觉真心合前妙音。按指即智契于理。发光即大用现前。汝暂举心等合前无妙指也。资中曰海印者。大集云阎浮所有色像大海皆有印文。此喻如来法身性海普现一切世间之相也。此文大意为释伏难。难云。若一切即真我等云何与如来不同妙用。故今释云。汝虽具有宝觉真心未得妙用。以尘劳妄念未清净故。孤山曰由不勤求下释尘劳先起之由也。虽别指小乘意该余界。故向云汝与众生等。

　　【疏】天台曰长水云琴等喻众生妙音喻藏生非也。应以琴等喻宝觉真心妙音喻无方大用妙指喻楞严大定。下云如我按指海印发光。以经释经。义极分明。然按指虽贴上喻实为下举心之偶。盖喻寂体为照用之本。显举心为尘劳之源。正言佛得妙定而大用现前。如阎浮所有色像大海俱有印文。海有三种德湛然清净印现色像。不动周圆近喻我以不灭不生合如来藏惟妙觉明圆照法界。十界三谛俱非十界三谛俱即。十界三谛俱离即离非是即非即。远喻阿难赞佛妙湛总持不动三法亦甚分明。今文三谛既举一而即三前文三谛亦言三而即一。其相云何如约见性而辩。湛然清净即真谛。六凡四圣皆可即见根而辩即俗谛。周遍法界体无动摇即中谛。此真谛言三即一也。阴入处界。莫非性具即妙有。本非因缘自然即真空。不动周圆妙真如性即圆中。此俗谛言三即一也。七大性色真空性空真色即妙有。清净本然即真空。周遍法界即圆中此中。谛言三即一也。谈性本为观设。谛既圆融互具止亦微妙难思。愿读者先屏是非之心共入和合性海一照本真果相符否。由不勤求。虽释尘劳先起之由实最勤修。以为入道之渐。

　　○(二因答前疑二初满慈重征妄因二初疑问)富楼那言我与如来宝觉圆明真妙净心无二圆满而我昔遭无始妄想久在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺。

　　【解】温陵曰蹑上各各圆满之言发问也。既悟无二益显妄沦。而不知妄之所由故请穷其因。天如补注曰近则蹑上。远则蹑前。盖前文未达循业发现之义遂有云何忽生之问。如来乃以妄为明觉因明立所等答之。富那既知其妄。但不知何因有妄故有此问也。孤山曰犹未究竟此有二意。若就外现。则无学小圣无明全在故未究竟。若就内秘。则分真大士有上地惑。故未究竟。诸妄圆灭即极果断德。独妙真常即究竟智德。

　　【疏】天台曰宝觉圆明真妙净心者。趣举前文如来所证惟妙觉明圆照法界乃大宝法王究竟本觉圆满光明如十五月不妄不染清净解脱与我相同圆满无二者为问。不徒为在缠佛性若矿中金木中灰也。虽无二圆满而升沉自殊者。我辈昔遭无始妄想久在轮回。世尊诸妄一切圆灭独妙真常。据二者观之而足知其妄。如世尊所谓妄为明觉此领解也。特不知生妄之初何因而有故愿为决之。此一问极好。虽问生妄之因正显息妄之因。下云汝但不随分别三种相续是也。第生妄既无其因息妄又何因之有。此正以无因之因以为真因。下云识迷无因妄无所依不随分别狂心自歇尚何因之有哉。若必为因则汝狂正发又何足称为歇狂哉。

　　○(二答释二初明妄本无因三初标示)佛告富楼那汝虽除疑余惑未尽。

　　○(二正释三初举事征辩)吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走于意云何此人何因无故狂走富楼那言是人心狂更无他故。

　　【解】温陵曰演若达多云祠授从神乞得故也。孤山曰照镜喻妄心推画分别。爱镜中头喻取着妄境。妄事易着如眉目可见。真理难知如瞋责己头等。背悟向迷如无状狂走也。四趣则背善向恶。人天则背苦向乐。二乘则背有向空。菩萨则背边向中。悉名狂走。心狂者喻九界取舍悉由妄心。天如补注曰引达多照境为喻而言其无故狂走。使知狂走无故则知妄元无因矣。

　　【疏】天台曰夫喻本合法。喻明而后法明。故未合法先须消喻。喻有三义。曰头曰镜曰狂。头义又有四。未照镜时之头。正照镜时之头。怖畏狂走时之头。忽然狂歇时之头。未照镜时头本在身。则头与不头了无情念。狂之与歇无地安名。喻性觉妙明本然清净帖然无事迷悟俱无。一自性觉必明中而妄为明觉。何异祠授晨朝之觅镜照头乎。因明立所所既妄立生汝妄能无同异中炽然成异。何异爱镜中头眉目可见嗔责己头不见面目乎。亦下文所谓元明照生所所立照性忘也。异彼所异因异立同同异发明因此复立无同异由是生起三种业果。何异以为魑魅无状狂走乎。我以不灭不生合如来藏而如来惟妙觉明圆照法界。何异忽然狂歇头非外得乎。通而言之三细六粗皆镜也。分而言之。三细则以现相为镜业转为祠授为狂。六粗则世界为镜众生为祠授业果为狂走。了兹喻法庶不失其本也。孤山师云背悟向迷如无状狂走此是也。下云四趣则背善向恶四句义释不精。盖背善背苦背有背边皆迷也非悟也。白圭微玷一为磨之以空法眼之尘。非故无吹毛以求疵也。然则以何辞而易之则可。应曰六道则背真空而向幻有。二乘则背妙有而向偏空。菩萨则背圆顿而向偏渐则辞无不顺义无不圆矣。

　　○(二约法正明二初约名反责)佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返。

　　○(二指相正明二初因迷自有)如是迷因因迷自有识迷无因妄无所依尚无有生欲何为灭。

　　○(二悟违元无)得菩提者如寤时人说梦中事心纵精明欲何因缘取梦中物况复无因本无所有。

　　○(三提喻合显)如彼城中演若达多岂有因缘自怖头走忽然狂歇头非外得纵未歇狂亦何遗失。

　　○(三总结)富楼那妄性如是因何为在。

　　【解】温陵曰妙觉明圆指我与如来无二圆满者。本圆明妙言本无亏欠本无迷妄此人人本来面目也。柰何以妄二之亏之遂分物我强起憎爱。诸妄相因迷轮不返。识迷下因富那自恨昔遭妄想而称世尊诸妄圆灭。似谓迷有所因妄有可灭故告以此。如彼城中下牒喻重显。令了妄无因无可灭者。资中曰自诸妄想展转相因者如初一人忽然妄说递递相承乃至多人。及推其本了无所实。

　　【疏】天台曰妙觉明圆指生佛均有之觉性也。本圆明妙非修之始妙者也。本圆明妙宜乎无妄。既妄为明觉矣又何有乎因。盖妄则无因因则无妄亦形待之必然。然则真有因乎曰有。如曰真因曰实相因果非因乎。然则又何谓无因之因。盖圆家行人依水月道场修如幻三昧无因之因是为真因。然则生死之法何以又称之十二因缘。所谓自诸妄想展转相因也。妄想即无明根本。前文妄为明觉也。展转相因者所谓因明立所所既妄立生汝妄能也。一有妄种子果不息。因三细以成六粗。复由六粗以润三细。如一果种植之于地生根布枝开华结果果复为子子复成果。惑业苦三无有穷时。故曰从迷积迷以历尘劫。虽佛发明犹不能返者此责佛世得闻法要之人知故乡而尚流浪生死者也。复结归前问而的指其要曰如是迷因因迷自有。本问迷之何因不知因其迷而自有。是则因即迷也迷即因也。犹言自即己也己即自也。果如是知迷妄何因哉。识迷无因等者凡有因即有依。有依即有生。有生即有灭。有生灭则为烦恼。有烦恼则有生死。今既识迷无因则妄无所依。无依则无生。无生则无灭。无生无灭则烦恼生死空菩提涅槃现。故知人之生死烦恼本空。有之者生灭使之然也。生灭之法亦本空。不空者不识迷无因妄无依也。故学道者能达迷妄了无因依则大定之旨思过半矣。得菩提者去约喻明因之不可得。盖妄之有因犹梦之有物。如人正在梦时功名富贵似有所得。及其寤也梦体尚空欲何因缘取梦中物乎。喻今在迷似有生灭因依一切妄法。及其悟也妄体本空欲何因缘取迷妄因依以似人哉。况复无因下提喻贴合。此喻极贴体。厥旨有二。一喻迷妄无因。二喻真无得失。在文可见。论祠授以照镜狂走是即因也何谓无因。然世人晨兴孰不照镜。余人不狂独祠授狂。故知照镜非狂因也。合法可知。应知此喻有泛有的。泛喻九界众生。的喻偏教菩萨与夫二乘外道。不知性体本有由来向外驰求如爱镜中头眉目可见嗔责己头不见面目。

　　○(二示真元无得二初法二初劝息妄缘)汝但不随分别世间业果众生三种相续三缘断故三因不生则汝心中演若达多狂性自歇。

　　○(二显自真实)歇即菩提胜净明心本周法界不从人得何藉劬劳肯綮修证。

　　【解】吴兴曰三缘即业果中杀盗淫也。三因即杀等三种贪也。即指此因名为狂性也。温陵曰世间业果众生皆妙心影明。如镜中头分别则妄。故不随分别则狂性自歇也。以世间业果众生为三缘者妄心缘之而起也。以杀盗淫为三因者妄心因之而有也。所谓自诸妄想展转相因。故断而不生则狂性自歇也。歇即菩提等者所谓但离妄缘即如如佛。骨间肉曰肯。筋肉结处曰綮。庄子技经肯綮之未尝。今以肯綮譬微细惑结。盖劬劳修证只为妄惑。妄因既息惑结自除故不劳肯綮修证也。天如补注曰汝但不随分别世间业果众生三种相续三缘断故三因不生者。三缘三因即指三种相续之因缘也。相续因缘即无明能所等也。故前文云以是因缘世界相续等是也。无明能所即微细惑结也即肯綮之所喻者也。此之因缘既断而不生则菩提心得矣。盖富那于前相续文中已闻妄为明觉因明立所之说。至此但问何因有妄。是亦要紧一问穷到最深最微处矣。如来欲示妄元无因自无借口故引达多照镜无因狂走以喻之。引喻将终即复劝曰汝但不随等。如云汝但不随妄见分别三种相续。并其能所无明断而不生则狂性自歇。歇即菩提胜净明心本周法界复何藉肯綮修证哉。上所谓忽然狂歇头非外得者义显于此。环师乃指杀盗淫三业为三因。岳师又指三业为缘三贪为因。二师之意皆为下文阿难一语之所碍耳。阿难云世尊现说杀盗淫业者此乃就三种相续中略举业果而世界众生在其间矣。是则举一该三本非独指杀盗淫也。且杀等三贪尚属粗浮之惑。此惑才断而便谓不藉肯綮修证可乎。古人指歇即菩提为顿教者。盖以其顿断细惑而不藉修证也。详味佛语厥旨甚明。

　　【疏】天台曰此总结文有远有近。远结三种相续次第迁流终而复始之问。终而复始即首尾相续义。故世尊答以三种相续。今总结文示以断之之方故下一断字。谓不随分别则能断其续也。故如此问答敷演极长意趣极远照映极密。问中全要紧在次第迁流终而复始八字。答中全要紧在三种相续四字。总结中全要紧在断之一字。一翻问答究竟指归。全要紧在不随分别四字。能知乎此则纲可提而领可挈矣。近结者满慈前问妄想之因。如来既以演若达多怖头因缘明狂本无因。今复示以歇狂工夫故曰汝但不随分别(云云)。此一节诚歇狂之至教入道之妙门也。盖生死之患莫大于妄想。妄想莫大于分别。分别苟无则狂心自歇。歇即菩提不加勉强。言不随分别三种相续三缘断故三因不生者盖妄虽一而义实有三。一者无明也。三者妄为明觉因明立所所既妄立生汝妄能也。原其始既由三细之三因以生乎三种相续之三缘。要其终复由三缘以润乎三因。然徒缘而不能润能润者分别。譬如树木虽能生叶叶又能润木。若未秋而遽披其叶则木不得其所润而先枯。然亦徒叶不能润润其叶者雨露为之滋。故学道者贵绝乎分别。绝分别则三缘遗。三缘遗则三因不得其所润而生死孽种枯菩提妙种得其所矣。第分别妄想不易歇又当原其所自起。然后得其所自灭。所自起既以随三相续分别为之本。故所自灭要当以不随分别为之本。言不随者非曰杜见闻远声色。正须即见闻声色而了达乎体虚。能体乎虚则物自无。物自无则见闻寂分别空矣。害马既去真常独露故曰狂心自歇歇即菩提。肯綮二字虽用文而不用意。然亦可借庖丁解牛之事以为譬喻。直须将大地山河内身外境作一个所解之牛看得玲珑剔透。不但目无全牛要须连牛也无。所谓见与见缘并所想相如虚空华本无所有此见及缘元是菩提妙净明体。又岂独技经肯綮之未尝乎。若分别二字照映前文则根原于二种根本。第一用攀缘心为自性者。第二能生诸缘二字二卷为物所转四卷因明立所汝以色空相倾相夺皆其事也。不随分别者总而言之楞严大定。别而言之有无分别之理有无分别之行。无分别理者圆融三如来藏性觉妙明本觉明妙是也。无分别行者则吾不见时见见之时若能转物不灭不生合如来藏是也。然又有无分别之行。有有分别之行。有无分别与分别俱忘而俱存之行。无分别之行即奢摩他寂静义。如初二两卷破妄心显真性一归于无分别而已。有分别之行即三摩观照义。如历阴入处界以四性推检。此以无分别而为分别。永嘉所谓分别亦非意是也。无分别与分别俱忘而俱存即禅那寂照不二之旨。如七大性色真空清净本然周遍法界是也。今云不随分别则三义俱该。楞严大定于是乎在。

　　○(二喻)譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得。

　　【解】吴兴曰衣喻五阴。珠喻藏性。由无明故不觉。乏妙用故穷露。佛界如本国。九界如他方。求人天乐取偏小益犹乞食驰走。妄情暂失真性本圆犹虽贫珠在。佛如智者。教如示珠。证理起用则致大饶富也。温陵曰得珠之喻。亦喻妄息真现不劳修证也。

　　【疏】天台曰此系珠喻与法华不同。彼明十六王子。为三乘人覆讲法华结大乘缘种喻以亲友系了因珠。今经于自衣中系正因珠。喻本有佛性虽穷不失。一解一性自不同年。若差之毫厘则谬以千里。

　　○(二庆喜再执缘起二初疑请二初叙疑三初引所说反难)即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇即菩提不从人得斯则因缘皎然明白云何如来顿弃因缘。

　　○(二明己他从悟)我从因缘心得开悟世尊此义何独我等年少有学声闻今此会中大目犍连及舍利弗须菩提等从老梵志闻佛因缘发心开悟得成无漏。

　　○(三结今义同邪)今说菩提不从因缘则王舍城拘舍梨等所说自然成第一义。

　　○(二请说)惟垂大悲开发迷闷。

　　【解】温陵曰递蹑上文起难为后学决疑也。上称缘断而因不生斯正因缘之义。何前言顿弃邪。今弃因缘则外道自然之说为当矣。富那之后复以阿难问难者。诸法既明则进修无滞。将示修证之门故又以当机之人发起。

　　【疏】天台曰或曰经自二卷来破因缘自然者数矣。阿难尊者宜其久荡执情高超悟表。今复以因缘为难何惑情若是之难袪平。对曰非尊者执情之难袪乃之子驾说之太易。何也。盖因缘自然之言虽一而义涉多门。有在缠理事之因缘自然出缠理事之因缘自然。在缠又有障真谛之因缘自然障俗谛之因缘自然障中谛之因然自然。此皆前三卷所破之事也。若今重以为问者乃出缠之因缘自然。虽单问因缘实兼自然。是以世尊答中双破二义。原其问意而备在答中。将谓性门已竟当辩修途。圆因构造有似于因缘。分果冥契有似于自然。苟不双遣必堕二非。故冀如来有以明之庶不堕于偏修偏证之失。如曰若悟本头识知狂走因缘自然俱为戏论。乃至云合然俱离离合俱非此句方为无戏论法。其事理修证之殊了然可别矣。

　　○(二开示二初破疑二初寄事推破二初立二执)佛告阿难即如城中演若达多狂性因缘若得灭除则不狂性自然而出因缘自然理穷于是。

　　【解】温陵曰狂因既灭则自然性出。不狂之前二皆本无。由是观之。凡所谓因缘自然本皆不有。悉因狂妄而立故曰理穷于是。

　　○(二破二执二初正破两执二初双破因缘自然二初以因缘破自然)阿难演若达多头本自然本自其然无然非自何因缘故怖头狂走。

　　【解】温陵曰此以因缘破自然也。自然者本自天然不假因缘也。若本自然则或狂不狂无所然而非自矣。夫何又假照镜因缘而后狂走。此自然之计堕矣。

　　○(二以自然破因缘)若自然头因缘故狂何不自然因缘故失本头不失狂怖妄出曾无变易何藉因缘。

　　【解】温陵曰此以自然破因缘也。若本自不狂假因缘故狂。则本自不失盍假因缘故失。头既不失特由狂妄则因缘之计堕矣。天如补注曰达多不见己头将谓失其头矣故狂走。今头本在初不曾因照镜而失。又况他人照镜亦不曾狂。然则汝自然狂非关因缘矣。

　　○(二单破转计自然)本狂自然本有狂怖未狂之际狂何所潜不狂自然头本无妄何为狂走。

　　【解】温陵曰若狂怖本于自然则是本有狂怖。然既无所潜非本狂矣。若狂怖不本于自然则头本无妄何为狂走非本不狂矣。非本狂非不本狂足知自然因缘之说皆妄立矣。

　　○(二悟本俱非)若悟本头识知狂走因缘自然俱为戏论。

　　○(二合显结归二初结归前说)是故我言三缘断故即菩提心。

　　○(二类事合显三初单空因缘)菩提心生生灭心灭此但生灭灭生俱尽无功用道。

　　○(二单空自然)若有自然如是则明自然心生生灭心灭此亦生灭无生灭者名为自然。

　　○(三双空因缘自然二初喻显所空)犹如世间诸相杂和成一体者名和合性非和合者称本然性。

　　○(二法显能空)本然非然和合非合合然俱离离合俱非此句方名无戏论法。

　　【解】温陵曰菩提心中本无生灭亦无自然。若谓菩提心生生灭心灭此但生灭非菩提也。若谓灭生俱尽无功用道有自然者。因是则明自然心生生灭心灭此亦生灭非菩提也。而又反指无生灭者名为自然。皆则戏论。譬如因有杂和故说和合。而又反指非和合者称本然性。皆是对待妄立戏论之法。直使然与非然合与非合一切远离亦无远离之心。乃真无功用道无戏论法也。

　　【疏】天台曰阿难尊者重以因缘影乎自然而问。如来欲为答之自无借口。乃乘前喻之便而为发明故曰即如演若达多(云云)。盖按其问端道理如此如此不过同祠授狂性因缘者以为因缘。若得灭除则不狂性自然而出者以为自然。世间执因缘自然者义趣尽于此矣故曰理穷于是。若然即此二者可以互破而因缘自然之计自无。故下互破中初以因缘破自然。次以自然破因缘。三单破转计自然。温陵师释之详矣。破之既竟然后指悟本俱非故曰若悟本头识知狂走因缘自然俱为戏论。要知因缘自然之计皆中间狂迷之事。若原其始则清净本然何因缘自然之有。及要其终惟妙觉明圆照法界。又何因缘自然之有。既寄事而推破复合显以结归曰是故我言三缘断故即菩提心。三缘即世人狂走因缘也。断即歇也。所谓狂心若歇歇即菩提也。此正结归前问。乃大休歇大彻悟一歇永歇更不复迷之人只须此处截断不烦下文再下注脚。但世尊复虑细惑不除动成戏论者要当绝其后念。故又有单空之辞二重空之辞亦二以遣之。于单空中各有一是一非莫不因是以成非破非以成是。初一非从三缘断故即菩提心上生起。谓有菩提心之可生生灭心之可灭要须遣之。故曰此但生灭。初一是即灭生俱尽至于无功用道方为是者。次一非又从无功用道上生起。谓无功用道是自然而然不加勉强者。不知若有自然如是则明自然心生生灭心灭亦须遣之。故曰此亦生灭。次一是即无生灭者名为自然。此中二句初句显是。次句又为下三双非中作案。次喻显中乃以世间有作无作之法以此出世间修之与性。犹如世间诸相杂和成一体者名和合性。此可喻圆修之因有似于因缘也。非和合者称本然性。此可喻圆证之性有似于自然也。喻明既毕。复以二种重空遣之。本然既非本然。和合亦非和合。要须合与然两者俱离。此重空者一也。即离然离合者又俱非之。此重空者二也。如是重重单复者四。遣之又遣之直至于无遣则情无不尽理无不圆故曰此句方名无戏论法。此又如来于修证门中开示阿难中道了义无戏论法也。

　　○(二诫劝二初总述)菩提涅槃尚在遥远非汝历劫辛勤修证。

　　○(二别示二初诫虚解)虽复忆持十方如来十二部经清净妙理如恒河沙只益戏论。

　　【解】天如补注曰此责阿难之妄计也。前文佛说缘断狂歇歇即菩提。阿难遂疑菩提从因缘得。若弃因缘即属自然。故佛重举狂喻反覆破之而复结曰。若悟本头识知狂走因缘自然俱为戏论。是故我言三缘断故即菩提心。如云戏论断故即菩提心也。菩提心生下复与详示无戏论法。至此乃责其妄计戏论。戏论未断即狂心未歇难契菩提故云菩提涅槃尚在遥远。苟非历劫修证。虽持多经妙理只益戏论也。

　　【疏】天台曰论狂心若歇歇即菩提而菩提岂远。正以阿难不能当下歇狂尚滞于因缘自然名相之域。虽非遥远而成乎遥远。苟非历劫辛勤修证曷能妙契圆中乎。此责阿难解不胜修。以为下请行门之开端也。或问既曰歇即菩提而又曰历劫修证。何数语之间顿渐相乖之若是乎。答曰非相乖也。将以顿而融乎渐以渐而阶乎顿。顿渐双忘以成圆融之道也。譬若观天而一目斯尽。云梯万级又何妨取次而升。然而修途托至于初步足方离碍身已入空。云梯有庠序天何庠序乎。谓之渐可也顿可也即渐即顿可也非顿非渐可也。智者请以喻解则泥于佛言也。

　　○(二劝修行二初斥显二初斥解无功)汝虽谈说因缘自然决定明了人间称汝多闻第一以此积劫多闻熏习不能免离摩登伽难。

　　○(二显咒有力)何须待我佛顶神咒摩登伽心淫火顿歇得阿那含于我法中成精进林爱河干枯令汝解脱。

　　【解】长水曰问阿难尚在初果。登伽何以却证第三。答一约权实。阿难示迹现多闻无功尚在初果。登伽实人显咒力功大速证第三。二约根行。阿难圆顿根发前经悟解或入信住。登伽小机虽得第三望圆信住霄壤有异也。孤山曰令汝解脱得离淫室也。问此经惟圆。登伽何证小果。答以接引小乘故重施小而皆解圆。今云那含即圆教相似位也。登伽实行乃证那含。阿难权人示居初果。若以登伽惟作小释者则使此经全同阿含。纵异阿含岂殊方等。

　　【疏】天台曰此中显咒有力者有二意。一以现事斥夺多闻无功故曰何须待我佛顶神咒。二以显下进修不徒圆通法门要须显密兼举。是则摩登断证全神咒力。阿难同闻尚在初果。益显多闻之为障也。长水师判二人证位浅深诚合如之。孤山师判属法华。故曰以接引小乘故重施小。重施小三字大有病。已如楞严百问中所破。又云纵异阿含岂殊方等不知此经正属方等也。

　　○(二正劝二初约法劝修行)是故阿难汝虽历劫忆持如来秘密妙严不如一日修无漏业远离世间憎爱二苦。

　　○(二举他劝修行二初举他得道)如摩登伽宿为淫女由神咒力销其爱欲法中今名性比丘尼与罗睺母耶输陀罗同悟宿因知历世因贪爱为苦一念熏修无漏善故或得出缠或蒙授记。

　　○(二劝莫自欺)如何自欺尚留观听。

　　【解】孤山曰修无漏业者。圆修止观则不漏落二种生死。亦不漏失三谛义理。无漏既深。憎爱非浅。舍妄取真去事就理悉名憎爱。温陵曰如摩登伽下明熏无漏业之速效也。宿因即历世贪爱苦因也。出缠登伽也。授记耶输也。如何下结责阿难。令舍苦本修无漏道无以贪爱存于心目也。自初决择真妄发明觉性。乃至深穷万法决通疑滞。使其信解真正为因地心。因心既真斯可圆成果地修证。故前经为见道分者止此。下文别起为修道分也。盖虽见性真非修莫证。故即前了义示修行门。吴兴曰依诸师以解行分经。前开解竟后示行也。然则上根利器随闻获证楞严大体亦已备矣。其有中下之器更俟谈行思而修之。故假阿难等请入华屋。于是广示三摩提路。

　　【疏】天台曰无漏业者即不随分别也。盖世间轮回由憎爱生。憎爱因分别起。分别则漏落于世间业果众生三种相续。故以不随分别者为无漏业。此因中说果举果标因也。劝修中始云历劫次云一日又次云一念。非曰重一念而轻历劫。亦非曰重历劫而轻一念。要显无漏业不修则已。苟一念修则一念胜。一日修则一日胜。历劫修则历劫胜。一念尚胜矧多念乎。一日尚胜矧多日乎。一劫尚胜矧历劫乎。如来之意贵在积多念以为一日积多日以为一劫。正须顿渐相资圆旷劫之果。非徒以一念胜而已于一念也。又若以人定法则无漏在小。今以法定人故无漏在圆。正同华严一念普观无量劫无去无来亦无住如是了知三世事超诸方便成十力故曰或得出缠或蒙授记。

　　○(二依常住真心以起圆行二初庆喜叹领述请二初经家叙相)阿难及诸大众闻佛示诲疑惑销除心悟实相身意轻安得未曾有重复悲泪顶礼佛足长跪合掌而白佛言。

　　○(二庆喜陈辞二初叹领)无上大悲清净宝王善开我心能以如是种种因缘方便提奖引诸沉冥出于苦海。

　　【解】吴兴曰疑惑销除心悟实相者。第三卷末说偈述益。若作证悟此则增道也。设作解悟今岂无证乎。故知请行权为发起耳。

　　【疏】天台曰初依常住真心以开圆解竟。下去依常住真心以开圆行。然解乃行家之解。行乃解家之行。前开圆解。行门已备。今行门中。不过明发觉初心二种决定。显示二十五门最初方便以为修前解门之方便尔。是知古师如温陵孤山吴兴长水。大判莫不相同。孰有不知先解后行如交光悬示中之所驳乎。交光又判从初至此答阿难奢摩他已竟。向下开行门乃答三摩之请。作如此说。非但佛法不会。即作文体式亦有所不通。盖凡为作文之式有起有讲有结。阿难首请三法起也。如来七处征心去讲也。阿难得悟赞佛三法结也。满慈首开二问又一起也。性觉妙明去又一讲也。经叙领悟又一结也。如此两番开次第不次第三法。何谓之但答奢摩他乎。须知前开解门是谈奢摩他等三法所照三谛。后开行门乃开三法中决定烦恼根本。与夫选择一门深入因果名目相应。故知开解三法必俱。行门三法亦必俱。第有修性之分智境之殊尔。前云销我倒想顿获法身。今云疑惑销除心悟实相。若约真证今则增道。若约解悟今则愈明。又前曰希更审除微细惑令我早登无上觉。故今蒙开示而得疑惑销除心悟实相。亦经家一番照映也。赞佛无上大悲清净宝王者。知佛悟妄如迷方空华本无所有。证真如精金湿灰更不重生。位无有上。万累都捐。无心无缘而能拔苦与乐。故又叙法叙益云善开我心云云等也。

　　○(二述请二初述有解无行二初正述)世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习。

　　○(二喻显)我今犹如旅泊之人忽蒙天王赐与华屋虽获大宅要因门入。

　　○(二明正请行门)惟愿如来不舍大悲示我在会诸蒙暗者捐舍小乘毕获如来无余涅槃本发心路今有学者从何摄伏畴昔攀缘得陀罗尼入佛知见作是语已五体投地在会一心伫佛慈旨。

　　【解】温陵曰失性如旅泊见性如华屋。见性不修如获屋不入。故请如来本发心路冀入佛知见也。无余涅槃圆果也。本发心路圆因也。既已见性又求入佛知见者。见方开示。修乃悟入。周称天子曰天王简诸王也。孤山曰法华明三陀罗尼即空假中三义也。今请一心三观褶伏妄想行门。欲入初住三智一时开发故云入佛知见。

　　【疏】天台曰述请有解无行中。重在知之一字。知即解也。若已真证何必更请行门。总之阿难示迹发起此教以为末世进修之方也。心遍含育前经恒谈与今不同者净秽有殊。生佛成异。表所领解如来藏心乃性觉妙明本觉明妙惟妙觉明圆照法界清净本然者也。喻显中。天王喻如来大宝法王。华屋喻如来所证圆融三德。如来全以己所证法转入他心是为天王赐以华屋也。正请行门中。无余涅槃本发心路者正重伸别请最初方便此为总请。下从何摄伏畴昔攀缘别请开第二决定审详烦恼根本。得陀罗尼入佛知见别请开第一决定因果名目相应也。总是依一圆通本根。即断烦恼根本。即获圆通常三德之性。是为得陀罗尼入佛知见。当机初请则先通而后别而正意在通。故如来先从通请正意而明之。今请则先别而后通而正意在别。故如来从别请正意而明之。初云如来菩提。今云佛之知见。经文照映宛然可见。孤山今请三观之言与前通请何异。应须消通归别方见的旨。

　　○(二如来宣示行门二初经家叙)尔时世尊哀愍会中缘觉声闻于菩提心未自在者及为当来佛灭度后末法众生发菩提心开无上乘妙修行路宣示阿难及诸大众。

　　○(二正宣示二初为当机阿难明最初方便二初发觉初心二初正明二义二初总述)汝等决定发菩提心于佛如来妙三摩提不生疲倦应当先明发觉初心二决定义。

　　○(二别明二初征起)云何初心二义决定。

　　○(二正释二初审观因地发心二初总劝审观二初叙来意正劝)阿难第一义者汝等若欲捐舍声闻修菩萨乘入佛知见应当审观因地发心与果地觉为同为异。

　　○(二示须审所以)阿难若于因地以生灭心为本修因而求佛乘不生不灭无有是处。

　　○(二正示审观二初指事喻审观)以是义故汝当照明诸器世间可作之法皆从变灭阿难汝观世间可作之法谁为不坏然终不闻烂坏虚空何以故空非可作由是始终无坏灭故。

　　【解】吴兴曰空假离中皆名生灭。中即空假是谓佛乘。法华明声闻缘觉不退菩萨不测佛智良由于此。法皆变灭喻妄体无常。空无烂坏喻真性常住。

　　【疏】天台曰前当机以陀罗尼为请。今答中云妙三摩提者。须知二名俱有总别二义。如二卷于陀罗尼微密观照则别在于方便总持。今文陀罗尼则总举一心三止。此皆从行立名也。若有大陀罗尼门名为圆觉此又从理而立名也。三摩亦然。若首请三法之三摩。则别在观照。今云妙三摩提亦三止观之总称也。又如二十五圣陈圆通云入三摩地亦总称也。交光乃拘此文妙三摩提一言辄判前为奢摩今为三摩若果如所判则首卷有三摩提名大佛顶岂七征以来诸义。亦尽属三摩观照乎。此又迷名失义不通之甚也。发觉者始觉最初始发之觉也。决定有二义。一者如来圣人决而方定故谓之决定。一者已受决于如来定不可易。亦谓之决定。同是一义但有机应授受之殊尔。或问二决定义与前二种根本为同为异。答曰同而复异异而复同。先同者。一往而观第一生死根本同第二审详烦恼根本。第二智断根本同第二因果俱契无生。异则有二。一名谓异。一名根本。令人明生死涅槃元由而知所择从。一名决定。令人决定二途为能择从。二义理异。一明生死根本即攀缘烦恼心。一明烦恼根本乃六受用根。一明菩提涅槃是性德。一明因果名目相应是修德。异而复同者。前生死根本则滥漫而说遍于阴入处界及以七大十界。智断根本亦随生死之法所遍而无非常住妙明不动周圆妙真如性。今二决定义则决生死根本烦恼而定在六根。即菩提涅槃亦决而定之在于六根。故下文云生死结根与菩提寂常同是六根更非他物。如是二法。自非如来有以决之终莫能定。故名二决定义。事喻审观中然终不闻烂坏虚空者。意明空非可作。以喻六根妙性依之而修是为因果名目相应也。

　　○(二约法正审观二初拣浊妄二初指妄总标)则汝身中坚相为地润湿为水暖触为火动摇为风由此四缠分汝湛圆妙觉明心为视为听为觉为察从始入终五叠浑浊。

　　○(二约义别释二初通释浊义二初立喻)云何为浊阿难譬如清水清洁本然即彼尘土灰沙之伦本质留碍二体法尔性不相循有世间人取彼土尘投于净水土失留碍水亡清洁容貌汩然名之为浊。

　　○(二略合)汝浊五重亦复如是。

　　【解】孤山曰由此四缠至五叠浑浊者四大缠缚总成五阴也。以四大成五根而心王居中。能令眼视耳听鼻舌身觉心意则察。因随色声而有受想行识故成五阴。色为始识为终。五阴翳彼湛圆故有劫等五重浑浊也。今文五浊永异余经。余经所明者。见以五利为体。烦恼以五钝为体。利钝共十使也。众生但揽见慢果报立此假名。命以连持一期色心为体。摧年促寿故曰命浊。劫无别体。但以四浊聚在其时故名劫浊。今文不然。盖约五阴妄想为五浊也。故下文色阴有坚固妄想。受阴有虚明妄想等也。天如补注曰诸师以三细六粗释五浊。莫若圆师释作五阴妄想为易通。且与辩魔中色阴尽则超劫浊等辞义无碍也。

　　【疏】天台曰前指事喻。审观可作之法皆从变坏。空非可作终无坏灭。则世间之法未常离空。则可作不可作恒为一体。今约法正审观亦然。则汝身中地水火风可作者也。湛圆妙觉明心非可作者也。由此四缠分汝妙心为视听等。则可作不可作恒与之俱。此即因世界相续以成众生相续。是则分汝之言该前明妄非他觉明为咎所妄既立明理不喻。而诸师三细六粗之释可以原其始也。至于今日五浊之事。则宜以孤山师所说为当。若从始入终五叠浑浊则有二始。下文云生从识有灭从色除。今正论生起则宜以识阴为之始。现文以色为初者自己成五阴者言之也。盖有五根五尘之色而后有受。受而后有想。想而后有行。行而后有识故也。是则孤山师色始识终。又深有理焉。立喻中水喻湛圆真心。灰砂喻四大缠缚。一清一碍自不相循。取土投水各失其性。以是之故名之为浊。然则水虽浊而清体不忘。浊遍之处即是清遍。五根四大亦然。故圆修者非拨浊以求清乃即湛而复湛。孤山又云今文五浊永异余经者。如云人寿万岁方入劫浊。见以五利。烦恼以五钝。众生合利钝为假名。命以摧年促寿。四浊聚在此时故名五浊恶世。今则自空劫以来便有此浊。见以六受。烦恼以六想。众生以六行。命以六识。皆就当体而辩。一真一妄。从旷劫来恒与之俱。使人即见闻而返妄归真。非惟粗细成异即事理大小。亦与之悬绝也。

　　○(二别示五相五初劫浊)阿难汝见虚空遍十方界空见不分有空无体有见无觉相织妄成是第一重名为劫浊。

　　【解】孤山曰此浊依于色阴。夫四大五根五尘同名色阴。今以眼根见空尘而说者以浑浊义显故。何故名劫浊邪。以成住坏空四皆名劫故指见空名为劫浊。有空无体者空无体质故。有见无觉者以见空时无好丑违顺可觉故。相织妄成者以无体之空织无觉之见。以无觉之见织无体之空。乃妄见空而两无其实。此即土失留碍也。浑浊真性过在兹乎。此则如来方便巧示。即指阿难目所对空成劫浊义。

　　【疏】天台曰梵语劫波此云时分。无生则已。生当其时即以成浊。时有成住坏空故无论古今淳漓皆此浊也。然时不自时因色处以成时。故此浊依于色阴四大五根五尘而有。今以眼根对空尘而说者孤山所谓以浑浊义显故。是则以见而例余四根。以空而例余三大。根尘相对日用之间而无非浊义。惟此浊以无记为体。故云以无体之空织无觉之见。以无觉之见织无体之空。是第一重名为劫浊。或问曰善恶无记皆属妄想。若独以无记为浊善恶非浊乎。答曰今以根尘相对未起分别即见精闻精等以为无记。若善恶之念浊义愈甚又在下四浊中明之也。然既曰有空无体有见无觉织以成浊。若见见之时见非是见则空有其体见有其觉不织不妄则劫浊可超矣。以是而例乎下四。见色与盲等受不受亦受亦不受非受非不受。乃至五不受。了知三际心本无心生灭去来本如来藏。即六受而返乎同。即同而照乎异。皆诸经超浊之捷径也。

　　○(二见浊)汝身现抟四大为体见闻觉知壅令留碍水火风土旋令觉知相织妄成是第二重名为见浊。

　　【解】孤山曰此浊依于受阴。夫领纳所缘名之为受。而有六种。谓六触因缘生于六受。但境有违顺非违非顺之别。故六受亦各有苦受乐受不苦不乐受之异也。相织妄成者。六受为四大所壅故令留碍。所以见不超色闻不出声。四大为六受所旋故令觉知也。二法交织妄为受阴。以其见境领纳浑浊真性故名见浊。

　　○(三烦恼浊)又汝心中忆识诵习性发知见容现六尘离尘无相离觉无性相织妄成是第三重名烦恼浊。

　　【解】长水曰忆过去境。识现在尘。诵习未来境界。孤山曰此浊依于想阴。能取所领之缘相名为想。而有六种。谓取所领六尘之相为六想也。性发知见谓能取六想。容现六尘谓所取六尘之相也。以此相织妄成想阴。既取着所领则扰乱甚前。既浑真性故名烦恼浊。

　　○(四众生浊)又汝朝夕生灭不停知见每欲留于世间业运每常迁于国土相织妄成是第四重名众生浊。

　　【解】孤山曰此浊依于行阴造作之心能趣于果名为行。行有六种。大品经中说为六思。思即是业。谓于六想之后各起不善业善业无动业也。知见即六思。业运即随善恶迁移。国土亦世间也。如私心虽恋乡井以官事须往他郡。例六道往还义亦如是。相织妄成者知见欲留业运常去妄成行阴。而去留假合浑浊真性名众生浊。

　　○(五命浊)汝等见闻元无异性众尘隔越无状异生性中相知用中相背同异失准相织妄成是第五重名为命浊。

　　【解】孤山曰此浊依于识阴。了别所缘之境名为识。识有六种即是六识也。元无异性者了别之心惟一故。众尘隔越者六尘不同故。牵生六识故云无状异生。性中相知释上元无异性也。用中相背释上无状异生也。眼不别声耳不别色是相背也。同异失准者。适言其同则用相背适言其异则性相知故无定准。以此交织妄成识阴。识住命存识去命谢浑浊真性故名命浊。

　　【疏】天台曰初浊重在于劫言为时分所浊也。次浊重在于见言为六受根所浊也。三浊重在烦恼言为六想所浊也。四浊重在众生言为去留假合所浊也。五浊重在于命言为识之命根所浊也。又初浊以识精为之本。四浊以所生诸缘为之本。诸缘语宽。自见精而生诸受。受而想。想而行。行而识。皆名所生诸缘。故五浊不外第二根本识精能生诸缘也。若澄浊之方有从最初劫浊而澄之者依六根而入道者之事也。有从末后命浊而澄之者依六识而入道者之事也。若琉璃光之依风而入道则从众生浊而澄之。至于水想火想则澄诸烦恼。妙香密圆妙触宣明则澄诸见浊。以义而推各当其类。

　　○(二显常用二初约法正明二初正示常因二初简妄依真)阿难汝今欲令见闻觉知远契如来常乐我净应当先择生死根本依不生灭圆湛性成。

　　○(二以真了妄)以湛旋其虚妄灭生伏还元觉得元明觉无生灭性为因地心。

　　○(二能成常果)然后圆成果地修证。

　　○(二喻显修证)如澄浊水贮于静器静深不动沙土自沉精水现前名为初伏客尘烦恼去泥纯水名为永断根本无明明相精纯一切变现不为烦恼皆合涅槃清净妙德。

　　【解】温陵曰见闻觉知六受用根也。常乐我净涅槃妙德也。死生根本五浊业用也。夫欲返妄契真先当择去生死妄本依不生灭圆湛之性以成其功。如澄浊水必于静器也。吴兴曰以圆湛之性旋虚妄之心。斯盖修三止观照三谛境。伏断生灭证无生灭也。伏还下因该十信。然后下果通分满。静器即止观之心也。信前犹浅入信渐深。沙土自沉粗垢先落也。清水现前三谛似显也。携李曰客尘烦恼诸经论皆说名烦恼障。天台目为界内见思等。根本无明诸经论皆说为所知障智障等。天台目为界外见思。言永断者且约从因至果通相而说。理实妙觉方名永断故曰明相精纯。孤山曰一切变现即随机所感十界现形也。俱是净用故云不为烦恼。即用是体故云皆合涅槃。

　　【疏】天台曰前开解明菩提涅槃元清净体则指汝等识精元明能生诸缘缘所遗者盖性相近也。今立行则云非汝历劫辛勤修证又云远契如来常乐我净盖习相远也。意令即近性以修远果。故有初决定事。此则即近而远即远而近以契非远非近。天台约六即辩佛意在乎此。应当先择者。择去也。依取也。凡事圆修应当先识去取。前根本门方识乎去取。今决定门正当去取之时。盖前文已示由此四缠分汝圆湛。则一真一妄遍乎五浊。今当于此先择去死生根本之浊者而不用。竟取乎不生灭圆湛性之清者而成之。即以此湛而旋其虚妄灭生乃干慧十信位也。伏还元觉者伏与复问。前皆缘修。至初住方为真修亦谓之真因。故曰得元明觉为因地心然后圆成果地修证。吴兴谓静器即止观之心。此亦通而未的。应当消通归别。谓依六根圆湛以修止观也。下文所谓净极光通达寂照含虚空是也。明相精纯一切变现二师所说皆当。即前文我以不灭不生合如来藏而如来藏惟妙觉明圆照法界是故于一为无量无量为一等也。

　　○(二审详烦恼根本二初总劝审详二初叙来意正劝)第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受。

　　○(二示须审所以)阿难汝修菩提若不审观烦恼根本则不能知虚妄根尘何处颠倒处尚不知云何降伏取如来位。

　　【解】吴兴曰发业润生者此指烦恼也。谁作谁受者此推根本也。意显六根自作自受。天如补注曰初义审因地发心。故指五浊业用为生死根本即虚妄灭生者也。令其择之旋之而依圆湛不生灭性以成其功也。次义令审烦恼根本兼含选择圆根之意。故下即指六根贼媒劫家为烦恼根本。而继以世界相涉之义备显六根功德数量。定其优劣次第发扬令知所择耳。既得无生灭性为因地心。又审烦恼根本知所降伏。复择圆根为一门深入。然则六根清净乃至圆成果地修证者无出二决定义也。

　　【疏】天台曰论发业润生正是烦恼。然而烦恼又有使之然者即所谓谁作谁受也。下又云虚妄根尘何处颠倒则烦恼根本是六根而不是六根。下文论结元结心方是烦恼之根本。经文影互诚不易知也。

　　○(二正示审详二初指喻审详)阿难汝观世间解结之人不见所结云何知解不闻虚空被汝隳裂何以故空无相形无结解故。

　　○(二约法正审详二初委示颠倒处所二初总示过患)则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越。

　　【解】温陵曰汝观下释上须知其处也。引空义者谓除无结则无解而孰能无结哉。则汝下示虚妄根尘颠倒也。眼等六媒妄根也。媒引六贼妄尘也。自劫真性颠倒也。吴兴曰外之六尘内之六识皆由眼等引发和合故云六为贼媒。所起烦恼害如来藏故云自劫家宝。由六根所起烦恼故发业润生乃有无始众生世界等。孤山曰众生世界是正报。器世界是依报。以由正报缠缚故于依报不能超越。故下但约正报而明也。

　　【疏】天台曰解结贵先见结。非徒见结要须见其结元。不见所结正论结起之初。犹云当初从何处结起如今方好依此样而解。此已暗指下文结元结心矣。不闻虚空被汝隳裂等者。盖有结即有相有相即应解。若果无相又何须解。故曰空无相形无结解故。下文指出所结云则汝现前诸根(云云)。言六为贼媒自劫家宝者。若首卷认贼为子乃指六分别识。六识元是贼不是子。众生认六识作主人翁是为认贼为子。今云六为贼媒乃指六受用根。六根有识精元明者在元是子不是贼。第本觉之父无始觉之功失于调御故稚小无知反为贼媒而自劫家宝。如来举此为喻。意欲以慈严而训之使改恶而迁善。前三相续生起则因所妄而成能妄故曰所妄既立明理不喻。今正明妄住则因能妄而不能超乎所妄故曰因众生缠缚故于器世间不能超越。何谓缠缚。聚缘内摇趣外奔逸昏扰扰相者是也。何谓不能超越。众生洞视不过分寸隔皮肤不见五脏隔纸膜不见外物是也。云何解缠缚云何越世界。下文所谓今汝诸根若圆拔已内莹发光如是浮尘及器世间诸变化相如汤销冰应念化成无上知觉是也此去正明解缚之方。

　　○(二别示行相二初约众生以明世界二初释名辩体二初释名)阿难云何名为众生世界世为迁流界为方位。

　　○(二辩体二初指相示数)汝今当知东西南北东南西南东北西北上下为界过去未来现在为世方位有十流数有三。

　　○(二结归众生)一切众生织妄相成身中贸迁世界相涉。

　　○(二简定变叠二初简四涉三)而此界性设虽十方定位可明世间只目东西南北上下无位中无定方。

　　○(二流变增数)四数必明与世相涉三四四三宛转十二流变三叠一十百千。

　　○(二约世界以历六根二初约流变法示)总括始终六根之中各各功德有千二百。

　　【解】温陵曰众生世界亦具四方。即左右前后是也。世者三际迭迁。界者各从定位。界位有十世数有三。一身所具理自互涉故曰身中贸迁世界相涉。界方虽十常数惟四。三四互涉故曰宛转。三世流变故有三叠。自一叠十十叠百百叠千成千二百。六根各具。然此权依世论以显妙用大略耳。若夫六解一亡互用圆照则何数量所及哉。吴兴曰此约十二迁流变易共成三重也。一十百千者通举增数之法耳。谓增一为十增十为百等。今且以方涉世明三叠者。第一约四方各论三世共成十二也。第二于东方三世变一为十成三十。南西北方亦复如是。四方各三十成一百二十也。第三于东方三十变十为百成三百。三方亦尔。四方各三百成一千二百也。以世涉方其例可解。斯盖如来只指凡夫六根根尘相织世界相涉从粗至细且至三叠以彰厥德。大意令知现前见闻觉知刹那刹那皆涉方世粗细之相也。此据六根了别之性是同故云各各功德有千二百。下对六尘了别之用有异所以功德全阙不等。前文云性中相知用中相背不其然乎。悫师约三世四方具有五根五尘成百二十。一一根尘熏成十类众生为千二百。沇公非之。节公是之。而敏师又谓十二中一一皆具十善成百二十。一一善中具十如是成千二百。然佛旨难测人情异端。苟无的据谁为至当。至于资中孤山长水但合数而已皆变叠不同。余虽别解亦未敢配其法相。来哲无党惟善是从。天如补注曰上下无位者指着上下皆是四方之上下也。除此别无上下故曰无位。中无定方者谓四隅之中也。隅以两方交接而得名。既一隅而属两方故曰无定方也。

　　【疏】天台曰流变三叠吴兴所说为当。但第二叠于东方三世变一为十成三十。第三叠东方三十变十为百成三百。变数欠明。今为释成兼系以图。第一约四方各论三世三四共成十二。第二于东方三世变一为十者此约刹那九世言之也。如根本中过去一世既变三世矣。各各又成三世三三九世。盖所变三世中。有过去过去过去见在过去未来。见在未来亦然。加前根本中过去一世故成十世。所谓十世古今始终不离于当念也。见在未来二世亦然共三十世。第三叠于东方三十。变十为百亦然。佛意盖言众生世界必有方位迁流。方方有世。世世有方。一念十方刹那九世。世位生灭法尔如斯。此约一刹那顷功德之数如此。若一念一时一日功德讵有涯量哉。谓之功德者功言力德言用。谓六根各有竖穷横遍之力用也。意言界虽贸变世虽迁流而有不变不迁者在。即首卷屈指飞光验见不动。十科反覆显性周圆。又如下击钟验常莫非其事。此为下选圆通本根极吃紧事。而交光乃云非即真性胜用。此何异叶公好龙至于天龙下窥则远走而去乎。

　　以方涉世之图

　　<PIC>X12079001.gif</PIC>

　　以世涉方之图

　　<PIC>X12079101.gif</PIC>

　　○(二据优劣的显二初总标)阿难汝复于中克定优劣。

　　○(二别简六初眼根)如眼观见后暗前明前方全明后方全暗左右旁观三分之二统论所作功德不全三分言功一分无德当知眼惟八百功德。

　　【解】温陵曰先显织妄欲明根结之始。次辩优劣欲明耳根圆通使知所选也。天如补注曰若以一方三百言之则前与左右合成九百。义不通也。当知四方各二百。四隅各一百。今眼所见前及左右三方已成六百。并前二隅二百共成八百。惟后方二百及后二隅二百不见故云三分之二也。

　　【疏】天台曰论功德有约方约时二义。克定优劣中惟言方而不言时。以有方而后有时。方既遍而决不逐乎时之所迁故也。

　　○(二耳根)如耳周听十方无遗动若迩遥静无边际当知耳根圆满一千二百功德。

　　【解】温陵曰能周听故功全也。动若等者随彼之动则似有远近。在我之静则周听无边。

　　○(三鼻根)如鼻嗅闻通出入息有出有入而阙中交验于鼻根三分阙一当知鼻惟八百功德。

　　【解】温陵曰出能取香。入能闻香。出入之中无能故阙中交。长水曰出入中交共成三分。一分四百。阙于中交故惟八百。

　　○(四舌根)如舌宣扬尽诸世间出世间智言有方分理无穷尽当知舌根圆满一千二百功德。

　　【解】温陵曰世出世智所知之境惟舌诠显。其言虽局其理不穷。孤山曰取能言说不论尝味。若取尝味其功则劣。以合中知故。

　　【疏】天台曰舌之功德极大以能宣扬世出世间智故。故华严云佛法无人说虽慧莫能了。譬如大夜中非灯无所见。即舌之造罪亦大。此皆舌之能事。今举宣扬显舌之能。非曰不宣扬而不具德也。交光乃约愚智简而又为之通曰愚谈世智亦通至理繁词强辩何其冗哉。

　　○(五身根)如身觉触识于违顺合时能觉离中不知离一合双验于身根三分阙一当知身惟八百功德。

　　【解】温陵曰离阙一分合全二分曰离一合双。孤山曰离一合双者。离中不知是阙一分。合时能觉有违有顺故具二分。

　　○(六意根)如意默容十方三世一切世间出世间法惟圣与凡无不包容尽其涯际当知意根圆满一千二百功德。

　　【解】真际曰意识独生遍缘诸法故云默容。孤山曰此经明六根功德与法华不同。今示发觉初心令知颠倒处所故辩六根优劣之用。意在阿难择于耳根以为修证之本。彼明依经修行已发相似之解。而六根清净互用无方。虽眼八百亦具余五根功德。乃至意根亦复如是。即同今文一根既返元六根成解脱。

　　【疏】天台曰意根独称默容者。谓此根性具功德法尔如斯不假思量拟议。如来掩室净名杜口皆从此默字上得来。天台明一念性具百界千如诸法实相亦得乎此。一切世间出世间惟圣与凡则所具之法无不该。十方三世则所具之法无不遍。举大多以彰意根之独胜。无不包容尽其涯际者。涯言处而际言时。即常住真心竖穷横遍之义。意根为总余根为别。余根功德皆从此根本中生。上文一为无量无量为一等妙用亦依此根之所发挥。

　　○(二正劝详择降伏二初劝简略明二初正劝简根修行三初劝简圆通)阿难汝今欲逆生死欲流返穷流根至不生灭当验此等六受用根谁合谁离谁深谁浅谁为圆通谁不圆满。

　　○(二校量优劣)若能于此悟圆通根逆彼无始织妄业流得循圆通与不圆根日劫相倍。

　　【解】温陵曰流根即妙湛不动者也。决之而出流逸奔境名生死流。逆之而入反流全一名不生灭。六受用根即上所明者。循圆则合性而深。不圆则离性而浅。深浅相辽故迟速之功日劫相倍。夫欲速返须择圆根也。

　　【疏】天台曰众生迷真而逐妄则自性觉必明妄为明觉等。如从源以出流。谓之顺生死流。今返妄以归真则自不随分别三种相续。如溯流以归源。谓之逆生死流。根即根底前文性觉妙明本觉明妙是也。虽曰根底亦未尝离乎六根。故令验此六受用根谁合此性而深谁离此性而浅。合离二字温陵所说者当。不必用交光离中知合中知之说。盖此中虽约根辩正明根性圆与不圆。不说根用离之与合也。合性而深是为得循圆通。则步步是归家之路。譬如得神足而还乡则指日可到。离性而浅是为不得圆满。譬南辕而适燕虽乘良马而行未免迟延乎岁月。日劫相倍自非侈言。故学道者莫贵乎选根见性而修也。

　　○(三许为发明)我今备显六湛圆明本所功德数量如是随汝详择其可入者吾当发明令汝增进。

　　○(二约示须简所以)十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净。

　　【解】吴兴曰六湛圆明等。指六根妄明功德全是真明本性所具。由真具故所以妄具。温陵曰得圆自在慧则十八界。无非圆通。然下劣初机未能圆得。且自一门而入。一根无妄则六皆清净。不惟悟十八界。尘尘刹刹皆圆通矣。

　　【疏】天台曰向约六根明千二八百数量皆六湛圆明本所功德无一毫增损者。因无修成之功此量尚狭。随汝选择其圆通可入者世尊许重为发明。依而修行增之进之。下云如是渐增闻所闻尽即其事也。本所功德则有量。增之进之则没量。法华六根功德虽清净互用尚亦有量。若生灭既灭寂灭现前则无量矣。十方如来于十八界修行。皆圆满觉道无有优劣者。此约最上乘根器言之。无非是道则不必择根。既曰十方。则娑婆亦在其类。故知选根全为下劣。即他方以众香以天衣亦下劣也。其不下劣。则无适而不可。此方古人之入道者亦各有其门。如达磨之直指人心天台之专观六识未必皆依耳根也。须知人心六识为之总。余根余尘为之别。或以总而观别。或观别而得总。圆会同归初无二道。此可与入门者说。难与竞路者道也。虽然。今为初机未得圆满自在智慧者是不可不选。其于选之之方以情无情言之则六尘无情为劣。根识有情为胜。以根识言之则识堕分别为劣。根无分别为胜。以六根言之则余五圆通常不全者为劣。耳根全者为胜。教门亦有云初心入道岂能遍观。故于三科拣却界入。复于五阴又除前四的取识阴为所观境。如去丈就尺去尺就寸。如伐树得根灸病得穴千枝百病自然销殒。此又佛祖应病与药大机会处不求合而自无不合也。

　　○(二因疑广说二初疑请)阿难白佛言世尊云何逆流深入一门能令六根一时清净。

　　○(二广示二初约研破总示三初法三先寄人明一六)佛告阿难汝今已得须陀洹果已灭三界众生世间见所断惑然犹未知根中积生无始虚习彼习要因修所断得何况此中生住异灭分剂头数。

　　【解】温陵曰湛圆因惑而分。一六因惑而生。将告一六之义。先与辩惑也。孤山曰见谛所断之惑即八十八使也。修道所断之惑即八十一思也。生住异灭即同体无明也。分剂头数谓初住以上至于妙觉四十二品也。虚习犹云妄惑也。

　　【疏】天台曰孤山云。生住异灭即同体无明者。若考其差别应依起信论说。十信凡夫觉灭相。三贤觉异相。十地觉住相。位满觉生相。若准仁王经明五忍。初住得无生忍。妙觉证寂灭忍。则生相在前灭相在后。又如观音生灭既灭寂灭现前。亦灭相在后。法相难知。不敢强配。若论大意则生住异灭于刹那心一时具足。故楞伽经云初生即有灭不为愚者说。则言生灭细相难明如此。学者惟当知其大概而已。

　　○(二约理无一六三初征)今汝且观现前六根为一为六。

　　○(二破三初破一)阿难若言一者耳何不见目何不闻头奚不履足奚无语。

　　○(二破六)若此六根决定成六如我今会与汝宣扬微妙法门汝之六根谁来领受阿难言我用耳闻佛言汝耳自闻何关身口口来问义身起钦承。

　　○(三释转难)是故应知非一终六非六终一终不汝根元一元六。

　　○(三结)阿难当知是根非一非六由无始来颠倒沦替故于圆湛一六义生。

　　○(三责人未忘一)汝须陀洹虽得六销犹未亡一。

　　【解】孤山曰。金刚般若云须陀洹名为入流而无所入不入色声香味触法此即六销也。犹未亡一者执有涅槃也。以小乘所证全是无明故。资中曰不因六尘所造新业名得六销。尚迷六根而为一体故未亡一。吴兴曰沇师所解一体之义异乎涅槃。但一义未明耳。应知下文见精乃至知精元是一体。

　　【疏】天台曰前当机问行实兼问理。盖由不达理无一异故于六根生一异执。是以执行全是迷理故曰云何逆流深入一门能令六根一时清净。意谓六根成结。要须次第一一而解方得解脱。云何但入一门余根皆得清净耶。世尊下文则全约理答。盖理明而行疑自消故答理全是答行。有法有喻有合。法中先寄人明一六。二约理无一六。三责人未忘一。汝今已得须陀洹果已灭三界众生见所断惑者。盖须陀洹名为入流不入色声香味触法。此言已忘六也。然犹未知去至分剂头数。此明未忘一也。二约理无一六中。今汝下先征。阿难下破一。若此下破六。是故下结非一六。阿难下释转难。难云。若理无一六者云何众生有六而我有一。故释之云。由无始颠倒沦替故于圆湛一六义生。次喻中。如太虚空参合群器由器异形名之异空。喻一六义生也。除器观空说空为一。喻须陀洹虽得六销犹未忘一也。彼太虚空云何为汝去。喻理无一六也。则汝了知六受用根亦复如是。合法可知。以此而知。则理本无一六。一六由惑生。故其生也。由理无而始生乎一。一者何。根中生住异灭与夫积生虚习也。由一而生乎六。六者六根也。故其灭也要由六而返乎一。由一而返乎理之无。惟其由一而六。故一根既返元六根成解脱。盖在六莫不异在一莫不同。向在六矣故众生之人执不得不谓之异。今由一根而返一矣故须陀洹之法执在不得不谓之同。苟人法二执俱忘。则一六同异俱泯。故曰今汝但于一门深入入一无妄彼六知根一时清净。第犹未忘一之言其法相有三。曰小乘涅槃。曰根本无明。曰世间数法。古今诸师未尝玄会而竞执纷纷。又不得不为之一辩。孤山师云犹未忘一者执有涅槃也。以小乘所证全是无明故。此则兼二而有之失乎数法者也。资中师云不因六尘所造新业名得六销。尚迷六根而为一体故未亡一。此则得数法而失乎一之法体者也。至于吴兴则左袒孤山云。沇师所解一体异乎涅槃。但一义未明耳。应知下文见精乃至知精元是一体。此则吴兴师不惟失乎数法而又执数法而不忘也。因为之断曰。孤山之释理顺。而资中之释名正。余则敩渔人兼二而利之曰。一六者世间之数也。同异者一六之效也。理本无一六。一六由惑生。既于一门深入。不但入一无妄。而六与之俱净。且将与一六而俱忘矣。喻不云乎。如太虚空参合群器。乃至云。何况更名是一非一。以此而知。则资中之说名得其正矣。但数本数乎法。法体既形则一之与六不可混名。须陀洹六用不行则六之数与法体而俱销。无明未破执有涅槃之可证则一之数与法体而未忘。以此而观岂非孤山之理顺乎。学者宜先名正而后理顺。庶不失此中文与意也。

　　○(二喻三初喻一六义生)如太虚空参合群器由器形异名之异空。

　　○(二喻六销一存)除器观空说空为一。

　　○(三喻理无一六)彼太虚空云何为汝成同不同何况更名是一非一。

　　○(三合)则汝了知六受用根亦复如是。

　　【解】温陵曰虚空本非同异。喻圆湛本非一六。合器除器喻一六义生之由也。知虚空之同异是非了无所立则一六并亡而圆湛不分矣。一六既无而现有六根者由粘湛妄发耳。故下原其妄发之源以示之。天如补注曰前以阿难未明一入六净之说。故佛欲与明之始则辩惑。谓其积生虚习等尚未修断宜其未知一入六净之说也。次则难以一六令知两无定趣。乃直示之曰。当知是根非一非六。由颠倒故一六义生也。今文如太虚空下喻一六义生。彼太虚空下喻本非一六。例合后文由明暗等至见精映色结色成根等即一六义生也。汝但不循下至随拔一根五粘圆脱即本非一六也。即正释阿难一入六净之疑也。

　　○(二约行相别示二初明从真起妄六用偏局二初别示生起之由六初眼根)由明暗等二种相形于妙圆中粘湛发见见精映色结色成根根元目为清净四大因名眼体如蒲萄朵浮根四尘流逸奔色。

　　【解】吴兴曰粘湛发见者由明暗等尘染起净性也。他皆放此。携李曰见精映色下胜义根也。虽用能造所造八法为体。是不可见有对色能照境发识。乃圣人所知之境其义深远非同尘境粗浅故名清净。此是染中说净非无漏妙明之净也。因名眼体下浮尘根也。亦名世俗根。以粗浅易知故翻前立名。亦用能所八法为体。今言四尘但举所造也。问浮尘但与胜义为所依处。不能照境发识。何言流逸奔色。答理实胜义。然浮尘是所依处。举所依显能依也。又连上清净四大为言义亦无失。能造者地水火风四大也。所造者色香味触四尘也。余五例此。

　　○(二耳根)由动静等二种相击于妙圆中粘湛发听听精映声卷声成根根元目为清净四大因名耳体如新卷叶浮根四尘流逸奔声。

　　○(三鼻根)由通塞等二种相发于妙圆中粘湛发嗅嗅精映香纳香成根根元目为清净四大因名鼻体如双垂爪浮根四尘流逸奔香。

　　○(四舌根)由恬变等二种相参于妙圆中粘湛发尝尝精映味绞味成根根元目为清净四大因名舌体如初偃月浮根四尘流逸奔味。

　　○(五身根)由离合等二种相摩于妙圆中粘湛发觉觉精映触抟触成根根元目为清净四大因名身体如腰鼓颡浮根四尘流逸奔触。

　　○(六意根)由生灭等二种相续于妙圆中粘湛发知知精映法揽法成根根元目为清净四大因名意思如幽室见浮根四尘流逸奔法。

　　【解】孤山曰粘湛发知者妄虑知也。根元下此取肉团心根为虑知之所托也。故胜义根还是清净四大。如幽室见即浮尘根为意思托附如处幽室。正法念经云如莲华开合者是也。

　　【疏】天台曰今经明六根生起之相凡有四处。一云色杂妄想想相为身。一云由明暗二尘发见居中吸此尘象名为见性。此犹略而未广适足为后二之发端。三曰明见非他觉明为咎所妄既立明理不逾。此可以之原其始也。四曰由明暗等二种相形等。此可以之要其终也。合而明之则始终之事彰。是则由明暗等二种相形即所妄既立。于妙圆中粘湛发见即明理不逾。见精映色之语则前文未暇详言也。黏字宜从黍从占。从米者俗。若约喻说正如黐胶之黏物一着便来。初受胎时由明暗二尘黏性觉中圆湛之性以为见精。一有根后又无时不为色尘所黏。故此黏字一篇主意。与下脱黏内伏相照映。色既黏见感而遂通故见精亦即映色。映者如镜之鉴物。见精即第八见分。色即第八相分。由能见故境界妄现。由相织故结成眼根。下去例此。根元目为清净四大者明胜义根也。有能造四大所造四尘。今但云四大者色香味触自无体性全以地水火风而为之体。但言能造即摄得所造。下浮根四尘亦然。言清净者乃八法中至精之物故谓之清净。所谓染中说净也。因名眼体如蒲萄朵则上通胜义亦通下浮尘。盖胜义如形。浮尘如影。无有影不类形者。经文省约故以此句通上而贯下也。吴兴师则释为浮尘根。岂胜义果无其状耶。故云间师准显宗论为之辩云。眼根极微居眼星上。体清彻故如秋泉池。耳根极微居耳穴内旋还而住如。卷桦皮。又旧婆娑论云舌根邻虚居舌中央如半月形。鼻根极微居鼻頞内背上面下如双爪甲。据此等文岂属浮根耶。又准婆娑说人身根如腰鼓颡。颡鼓筐也。上下阔中间小。汉宫女谓之细腰。正与相类。若男人身根。应取熏闻记引他经说身如立戟槊此则居然有丈夫之状。意根言幽室见者此正言胜义托于浮尘之内如人处于暗室之中。七征初执心在内不见脏腑正在乎此。若考其状亦应同浮尘根。如正法念经形如莲华上有七叶。朝开暮合色法所摄。前云寤寐二相随身开合亦是此意。若以用状形。经文立言各有其义。如耳如新卷叶而特云卷。鼻如双垂爪而特云纳。状爪之纳取也。舌如初偃月特云绞。以偃月有卷舒之用也。眼之云结。身之云抟。意之云揽。或以义以类皆有取之之义又不可概论。独眼根既谓之如蒲萄朵又谓之如秋泉池。正以眼根四微圆转光洁如水晶萄。映彻照物如秋泉池。是亦体用立称之不同也。

　　○(二总结偏局之相二初明因尘而有)阿难如是六根由彼觉明有明明觉失彼精了粘妄发光。

　　○(二明离尘无体)是以汝今离暗离明无有见体离动离静元无听质无通无塞嗅性不生非变非恬尝无所出不离不合觉触本无无灭无生了知安寄。

　　【解】孤山曰由彼觉明真明也。有明明觉妄明也。迷彼真明故云失彼精了。成此妄明故云粘妄发光。温陵曰是以汝今下释上因妄发故六皆虚妄。若离六尘悉无自体。

　　【疏】天台曰上别示生起之由已竟。此总结偏局之相分二。初明因尘有相。二明离尘无体。由彼觉明有明明觉言其始也。失彼精了粘妄发光语其成也。前云黏湛今云黏妄。所谓单真不立独妄难成。光字总该六根。即黏色黏湛而发见者。惟其生起因尘而有是以现用离尘无体。故眼见因色而有离色无体。耳听因声离声无体。乃至意根亦复如是谚所谓躄者命在杖失杖则颠是也。

　　○(二明反妄归真六根互用二初明圆修不由前尘以起知见)汝但不循动静合离恬变通塞生灭明暗如是十二诸有为相。

　　○(二明圆证明不循根而得互用二初明因修获证)随拔一根脱粘内伏伏归元真发本明耀耀性发明诸余五粘应拔圆脱。

　　○(二明由证起用二初举互用况显二初举六根互用)不由前尘所起知见明不循根寄根明发由是六根互相为用。

　　【解】温陵曰粘妄则由尘而循根故成隔碍。脱粘则不由不循特寄根而已故能互用。吴兴曰寄二种根觉明开发。故千二百功德根根互用也。孤山曰用有真似。似如法华。真如华严。

　　【疏】天台曰二明反妄归真六根互用中云汝但不循等者明圆修不由前尘以起知见。随拔一根去则圆证不循根而得互用。前循所常而失真常。今则不循所常而得真常。言随拔一根说黏内伏者。向明性为尘黏以成根。则根为尘结而永固。今反妄归真则不循尘而不用根。不用根谓之拔根。根一拔而其黏亦脱。既不缘尘又不用根。但内伏其元真而已矣。元真一伏则本明发现。诸余五黏根则应手而俱拔尘则圆满而皆脱。不前不后一时顿得。功效速疾有如此者。而今而后则不由前尘以起知见。此句正结答前云何入一门而六门俱净之问。与下观音修证亡前尘等四节功用同。亦一部之大关要也。何则。盖一部所诠不外三德。今拔根即般若之圆修。脱黏即解脱之妙用。元真即法身之本体。应拔圆脱则不纵不横之道彰。修行之要莫要于此。读者闻者可不遵诸。不由前尘下六句结成六根互用亦是释难之辞。难者曰不由前尘以起知见则无六根。岂成佛时但证儱侗真如乎。况诸世尊皆有六根。岂一向不起知见乎。故释之曰明不循根寄根明发。明不循根则不由前尘以起知见。寄根明发则圣人非无六根。惟其如此故六根互相为用。盖明若循根则根为主已为仆。仆随主使则我劳而根逸。我劳故能一而不能诸。在彼而不在此。寄根明发则我为主根为仆。亦仆随主使则我逸而根劳。我逸故能一而能诸。即诸而即一。在彼而即在此。在此而即在彼。故曰由是六根互相为用。

　　○(二约凡小泛显)阿难汝岂不知今此会中阿那律陀无目而见䟦难陀龙无耳而听殑伽神女非鼻闻香骄梵钵提异舌知味舜若多神无身觉触如来光中映令暂现既为风质其体元无诸灭尽定得寂声闻如此会中摩诃迦叶久灭意根圆明了知不因心念。

　　【解】温陵曰那律尊者因精进失明而能见。贤喜龙王无耳能听。恒河之神无鼻闻香。骄梵受牛哨报故曰异舌。舜若多神主空神也。其质如风而能觉触。修灭尽定得空寂者意根斯灭。如大迦叶虽灭意根而能了知。孤山曰殑伽河名。此云天堂来。以其自雪山顶无热恼池流出故也。那律等六人或是凡夫业报。或是小圣修得。斯皆妄力。尚不依根。何况圆脱岂无互用。

　　○(二明互用所以二初明反妄即真常)阿难今汝诸根若圆拔已内莹发光如是浮尘及器世间诸变化相如汤销冰应念化成无上知觉。

　　○(二明依真故互用二初约劣喻以显互用)阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辩知觉是同。

　　○(二因释疑以显真常)缘见因明暗成无见不明自发则诸暗相永不能昏根尘既销云何觉明不成圆妙。

　　【解】吴兴曰真智如汤。妄境如水。了妄即真化成知觉。前明真觉不由于根故举那律无目能见等。今示真觉不假于缘故指世人暗中有辩也。彼人即指合眼之人。循体谓绕他人之体。知觉是同言暗中知觉与明中所见不殊。凡夫尚有不假明缘而能有辩。况圣人真觉何藉缘发乎。终见下指妄。不明下显真。略示明暗诸缘例尔。

　　【疏】天台曰应念化成无上知觉者。化乃变化当体改转为义。盖根身器界元是妙圆真心。由无始从清净本然中随心应量成九界染碍色心。如水成冰非碍而碍。今诸根圆拔内莹发光如汤销冰冰还成冰。应念化成无上知觉。当体改转不遗余力。故曰应念化成。如彼世人下约劣喻以显互用。缘见因明下因释疑以显真常。疑者云世人合眼循体头足虽然一辩终非眼根明了之境。何足以喻互用之相。因释之曰缘见因明暗成无见。即前因明而黏发者明则能见暗则不见。脱黏内伏发本明耀。故不明自发暗不能昏。众生境界由尘发知因根有相。故触处昏迷尘尘系缚。今也尘既不缘根无所偶根尘既销云何觉明不成圆妙。

　　○(二决通疑滞二初明因果并常决通初义二初庆喜疑因异果二初按定佛言)阿难白佛言世尊如佛说言因地觉心欲求常住要与果位名目相应。

　　○(二叙自疑异二初泛明因果不齐二初明果常住)世尊如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏。

　　○(二明因无常)若此见听离于明暗动静通塞毕竟无体犹如念心离于前尘本无所有。

　　○(二正疑因不克果三初正疑)云何将此毕竟断灭以为修因欲获如来七常住果。

　　【解】温陵曰离幻复真常住不坏名常住果。而见听六用离尘无体是断灭法。依断灭因求常住果乌得相应邪。此误认缘尘迷失常住也。由失常性故难契常果。实修证大患故须难明也。诸佛所得曰菩提。寂静常乐曰涅槃。不妄不变曰真如。离过绝非曰佛性。分别一切而无染着曰庵摩罗识。一法不立烦恼荡尽曰空如来藏。洞照万法而无分别曰大圆镜智。庵摩罗此云无垢。即第九白净识也。此已成智而名识者以能分别故。楞伽经曰分别是识无分别是智。有空如来藏有不空如来藏有空不空如来藏。宝积经曰空如来藏离不解脱一切烦恼。不空如来藏具河沙佛不思议法。空不空如来藏随为色空普应一切。后二随用得名。独空如来藏为真体。故为果号。

　　【疏】天台曰因果名目相应中当机特引七种名目为问者。此是修门中大关节要处。盖修道分中依常住真心以修圆行而为之本。常住真心即前经所显如来藏性。要而言之屈指飞光验见不动观河之见童耄无迁来无非发明此心。正欲显此因性即是果性。故以不相应之语而为反难。冀如来有以发明。盖首卷所指众生识精中所有元明寂而常照慧鉴昭然。照而常寂荡无纤情。即是如来果位所证菩提涅槃元清净体。不妄不异名为真如。不坏不变名为佛性。分别一切而无染著名庵摩罗识。一法不立烦恼荡尽名空如来藏。洞照万法而无分别名大圆镜智。向下击钟验常圆通本根即其证也。诚为修门之大本。弗效贫人而数他宝可也。

　　○(二重难三初明因定无常)世尊若离明暗见毕竟空如无前尘念自性灭进退循环微细推求本无我心及我心所将谁立因求无上觉。

　　○(二显顿乖昔说)如来所说湛精圆常违越诚言终成戏论。

　　○(三请佛开决)云何如来真实语者惟垂大慈开我蒙吝。

　　【解】温陵曰复揣六用疑若断灭。而反以佛说湛常为不诚。而近乎戏论不得为真实语者。

　　【疏】天台曰二重难又二初明因定无常。进退循环者谓进以眼根而推之。若离明暗见毕竟空。退以意根而推之。如无前尘念自性灭。又进推于前尘退推于内根皆本无我心及我心所。心即心识。心所即六根亦即七处所征者。二显顿乖前说中如来前说不循六尘拔根脱黏则伏归元常岂不违越诚言乎。此阿难执如来所破而疑所显。如进退循环无心心所之说。皆禀首卷破妄心无所无体之言而为之难。即湛精圆常之理亦前经曾所示者。第此二法混居于六根之中。决择定当亦难为之精。故设此为问冀如来有以决之。然在当时之机虽然得悟。虑今之阅者未得其要。因为之阐曰此经以佛之知见而为宗体。若缘尘以起知见因根而有分别皆妄也。毕竟归于断灭者也。下云知见立知即无明本是也。不由前尘以起知见之知见脱黏内伏诸根圆拔时之知见者真也。伏还元常者也。下云知见无见斯即涅槃是也。至于击钟验常亦必取斯而已矣。

　　○(二如来示因本常三初斥迷许说)佛告阿难汝学多闻未尽诸漏心中徒知颠倒所因真倒现前实未能识恐汝诚心犹未信伏吾今试将尘俗诸事当除汝疑。

　　【解】温陵曰倒因即疑妄分别也。真倒即执常为断也。

　　【疏】天台曰缘尘而有分别是为颠倒所因。离尘而有知见即是真常反谓之无常。是为真倒现前。阿难未尽诸漏之多闻徒知乎彼而不知乎此也。

　　○(二指事除疑二初结根尘显迷倒二初结根尘二初结根二初结有无)即时如来敕罗睺罗击钟一声问阿难言汝今闻不阿难大众俱言我闻钟歇无声佛又问言汝今闻不阿难大众俱言不闻时罗睺罗又击一声佛又问言汝今闻不阿难大众又言俱闻。

　　○(二结所以)佛问阿难汝云何闻云何不闻阿难大众俱白佛言钟声若击则我得闻击久声销音响双绝则名无闻。

　　【解】温陵曰此但无声。非谓无闻。必再击叠问者欲令审辩而有悟也。

　　○(二诘尘二初诘有无)如来又敕罗睺系钟问阿难言汝今声不阿难大众俱言有声少选声销佛又问言尔今声不阿难大众答言无声有顷罗睺更来撞钟佛又问言尔今声不阿难大众俱言有声。

　　○(二诘所以)佛问阿难汝云何声云何无声阿难大众俱白佛言钟声若击则名有声击久声销音响双绝则名无声。

　　【解】温陵曰上答为倒。此答为正。盖声有生灭闻性常在迷情不了以闻同声。是以常为断也。

　　○(二斥矫乱)佛语阿难及诸大众汝今云何自语矫乱大众阿难俱时问佛我今云何名为矫乱。

　　○(二就闻性示因常二初破执正明三初破无常执)佛言我问汝闻汝则言闻又问汝声汝则言声惟闻与声报答无定如是云何不名矫乱。

　　○(二显闻性常二初正示)阿难声销无响汝说无闻若实无闻闻性已灭同于枯木钟声更击汝云何知知有知无自是声尘或无或有岂彼闻性为汝有无闻实云无谁知无者。

　　○(二结显)是故阿难声于闻中自有生灭非为汝闻声生声灭今汝闻性为有为无。

　　【解】温陵曰声尘或有或无闻性未尝有无。所谓声无亦无灭声有亦非生。此即不生不灭真常性也。夫知无者亦因闻根。不可谓无声则无闻也。是故阿难下牒上显常也。吴兴曰前阿难通疑六根离尘无体。云何将此断灭以为因欲获常果。如来所以别显闻性为常者诚欲发耳根圆通之机也。

　　【疏】天台曰上文诱答已定然后斥其矫乱。惟声与闻报答无定即矫乱也。云何无定声销无响吾问声不汝言无声此正也。初问闻不汝言无闻非倒乎。若从前答。无声无闻钟声再击不应更闻。若从后答。声虽有无非无闻者。如此报答无定非矫乱乎。故责之云声销无响汝说无闻若实无闻闻性已灭同于枯木钟声更击汝云何知。要知知有知无自是声尘或有或无。非彼闻性为汝有无(云云)。此段文意显闻常住。展转结归其序有四曰声曰闻曰知曰性。盖初以声而显闻。即但是声尘或有或无岂彼闻性为汝有无。然闻虽显矣犹未足为真。次以闻而显知。即闻实云无谁知无者。然知虽显矣亦未足为真。次以知而显性。即声于闻中自有生灭非为汝闻声生声灭令汝闻性为有为无。此为闻之本理之极。故知显常非徒曰遗尘而已要闻者知者俱遗独有不可遗者。如水中咸味色里胶青。虽睡梦之不昏造次之不忘必具清净海眼者有以见之。不则当面蹉过者多矣。即认末为本亦多矣。然此四序一往与耳根法门四节同。再往言之彼文竖在四修今文横在一性。

　　○(三比斥结劝)汝尚颠倒惑声为闻何怪昏迷以常为断终不应言离诸动静闭塞开通说闻无性。

　　○(二引例结示二初引睡倒显性常)如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦时自怪其钟为木石响于时忽寤遄知杵音自告家人我正梦时惑此舂音将为鼓响阿难是人梦中岂忆静摇开闭通塞其形虽寐闻性不昏。

　　○(二结示形销不灭)纵汝形销命光迁谢此性云何为汝销灭。

　　【解】吴兴曰所举寐事验妄识至昏而真性不昧也。复恐惑者谓寐虽不昏死岂不灭邪。故重示云纵汝形销等。

　　【疏】天台曰惑舂捣声别作他物此睡梦颠倒也。即于梦中怪钟为木石响此闻性不昏也。是人梦中岂忆静摇开闭者。静摇言声尘。开闭通塞言耳根。正明闻性常然不关于根尘也。关根尘而有知即属无常。不关根尘而有知即是真常。所以此文显性闻之极易会之至难。

　　○(三通会结示二初明远故常即无常)以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转。

　　○(二明悟故无常即常)若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉。

　　【解】温陵曰不悟性常故逐诸生灭。能守常性常果可冀矣。前令审择常性为因地心。而阿难牒难故此结告也。吴兴曰通别二惑俱名尘垢。真似所证皆号法眼。此眼具五方曰清明。

　　【疏】天台曰此科通会结示。以诸众生去明迷故常即无常。若弃生灭去明悟故无常即常。是则常无常性居于六根之中如二鸟之同游。若循色声以分别即杂染流转。苟弃生灭而守常即常光现前。故知化性觉为根尘我也非他也。即变根尘为觉性亦我也非他也。升沉染净只在迷悟之间可不务返妄归真哉。想相为尘即法尘。识情为垢即意识。此且就阿难缘尘分别者而言。但此尘垢关乎粗细则吴兴通别之言深有理焉。盖若破通惑但证慧眼。今云法眼要知通别俱破斯可以言法眼清明成无上觉也。

　　大佛顶如来密因修证了义诸菩萨万行首楞严经卷第四
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第五

　　师子林沙门　惟则　会解

　　天台山沙门　传灯圆通疏

　　○(二结解无二决通次义二初正明结解无二二初疑请二初陈疑)阿难白佛言世尊如来虽说第二义门今观世间解结之人若不知其所结之元我信是人终不能解世尊我及会中有学声闻亦复如是从无始际与诸无明俱灭俱生虽得如是多闻善根名为出家犹隔日疟。

　　○(二请示)惟愿大慈哀愍沦溺今日身心云何是结从何名解亦令未来苦难众生得免轮回不落三有作是语已普及大众五体投地雨泪翘诚伫佛如来无上开示。

　　【解】温陵曰前第二义文云不见所结云何知解。故此牒之而请也。孤山曰同体无明品数至多。又迷境不一故曰诸。生灭去来常在妄中故曰俱。天如补注曰世之疟病隔日而发。为其病根未除故尔。喻有学声闻通惑虽破而别惑病根未除也。

　　【疏】天台曰如来前卷开示第二决定。始令审详烦恼根本。次云汝观世间解结之人不见所结云何知解。烦恼根本即是所结。今当机欲深知此结故请世尊为之发明。乃加之元二字。元本也。即最初结起本元。此有远近。远即因明立所所既妄立。生汝妄能。近即识精元明遍在根门名为所结之元。从无始际与诸无明俱灭俱生。谓之俱生无明。亦是此物。惟识论明我执略有二种。一者俱生二者分别。俱生我执。无始时来虚妄熏习。内因力故恒与身俱。不待邪教及邪分别任运而转故名俱生。此复二种。一常相续。在第七识。缘第八识起自心相执为实我。二有间断。在第六识。缘识所变五取蕴相或总或别起自心相执为实我。此二我执细故难断。后修道中数数修习胜生空观方能除灭。故今当机取喻为隔日疟者正以须陀洹人见惑虽断思惑病根未除故也。若通喻二乘极果。即是八识根本无明取七识所缘者谓之俱生无明。虽是极细病根亦不外乎此物。此故结元关系极重。然虽问元正在于今。故云今日身心云何是结从何名解。所以如来下文示云是故汝今知见立知即无明本。知见无见斯即涅槃。下一今字正是照映处。

　　○(二开示二初现瑞)尔时世尊怜愍阿难及诸会中诸有学者亦为未来一切众生为出世因作将来眼以阎浮檀紫金光手摩阿难顶即时十方普佛世界六种震动微尘如来住世界者各有宝光从其顶出其光同时于彼世界来祇陀林灌如来顶是诸大众得未曾有。

　　○(二正说二初诸佛同宣)于是阿难及诸大众俱闻十方微尘如来异口同音告阿难言善哉阿难汝欲识知俱生无明使汝轮转生死结根惟汝六根更无他物汝复欲知无上菩提令汝速证安乐解脱寂静妙常亦汝六根更非他物。

　　【解】温陵曰先摩其顶者表无上开示也。六震者动起踊吼震击表破六根妄结也。诸佛顶光灌释迦顶者示同发明无上顶法。异口同告者示诸佛脱生死证菩提皆由斯要也。俱生即根本无明也。生死妙常同因六根者。知见立知故轮生死。知见无见即证妙常。如下所明。

　　【疏】天台曰此经名大佛顶者正为开示无上顶法也。含生本具极果所宗。识精元明超出理表。见道者见乎此也。修道者修乎此也。证道者证乎此也。是以将欲开示此法先摩当机者之顶而表示之。而诸佛又复各放顶光灌如来之顶者。意明当机识精中之元明即如来果位究竟之明元同一顶法无二无别者。其表示之方亦可谓至详尽矣。然如来既以此而形似之。复以此而明告之曰。生死涅槃烦恼菩提皆是六根更无他物。适足为发明结元之謦欬开示解结之先容。至于了语则又有下文在也。

　　○(二此佛亲说二初疑问)阿难虽闻如是法音心犹未明稽首白佛云何令我生死转回安乐妙常同是六根更非他物。

　　○(二答释二初长行三初明根尘本真)佛告阿难根尘同源缚脱无二。

　　○(二明识性体虚二初正明)识性虚妄犹如空华。

　　【解】吴兴曰根尘识三摄十八界。本如来藏妙真如性故曰同源。凡夫迷真故缚。圣人悟真故脱。迷悟虽殊始终理一故曰无二。同源必兼识性虚妄必具根尘文绮互也。

　　【疏】天台曰吴兴谓同源必兼识性。虚妄必具根尘。此释近义可也。若言外远意恐非其然。盖二卷中佛示自住三摩地。真空则云见与见缘并所想相如虚空华。非识性虚妄犹如空华乎。次示妙有则除去六识想相。但云此见及缘元是菩提妙净明体。非根尘同源乎。故知根尘同源有真有妄而可缚可脱。识性纯妄但云犹如空华不言同源与缚脱也。

　　○(二释成)阿难由尘发知因根有相相见无性同于交芦。

　　【解】吴兴曰尘相通指六境。知见略示二根。根境对论摄十二处。斯皆两法相涉内无实性故喻若交芦。有以根境识三释此喻者非也。而不知经语巧妙从宽至狭。上摄界义故三。此摄处义故二。下文又略其境单言其根。故言知见立知等。

　　【疏】天台曰此段吴兴谓经语巧妙从宽至狭此说亦非。要知三处俱备根尘识三而正意在破识。盖根尘是依他起性本自无咎。惟六识是遍计执性为生死根本是故当破。故初段特云识性虚妄犹如空华。次段云相见无性同于交芦。此须引下重颂中间无实性是故若交芦。释成则交芦喻识性甚明。三段知见立知即无明本。知见即根。立知即识。虽不言尘岂有无尘之知。但影略耳。故知三处皆摄界义而正为破识。如曰知见立知即无明本知见无见斯即涅槃。非破识而何哉。又解。若顺吴兴所说从宽至狭者则同二卷展转脱去凡有四重。初显真空云见与见缘并所想相如虚空华本无所有。此同初节。三者备举。次显妙有云此见及缘元是妙净明体此同次节脱去识心。次见明之时见非是明等此同三节但云知见立知脱去六尘。次见见之时见非是见此同四节知见无见脱去见精虽有此解初约为正。

　　○(三明结解同因)是故汝今知见立知即无明本知见无见斯即涅槃无漏真净云何是中更容他物。

　　【解】孤山曰上言立知而略见。下言无见而略知。经文互影也。执知见实有名立知见。此即妄心是生死轮回之本故云即无明本。达知见无性名无知见。此即真心安乐妙常故云斯即涅槃无漏真净。是则惟一真心更无别法故曰云何是中更容他物。又解。知见立知是迷真知见立缘尘等妄知见故即无明。知见无见是达真知见无缘尘等妄知见故即涅槃。故前文云入佛知见也。佛知见外更无别法故不容他物。前释约常心即寂一切皆泯。后释约常心即照有真知见。故兹两释并符佛旨。天如补注曰云何是中更容他物者。由上诸佛告阿难言轮生死证妙常惟汝六根更非他物。阿难于此有疑举以问佛。佛乃兼引根尘识三映带辩释而复结以知见立知等语。知见二字通摄六根。言为无明为涅槃无非六根而已。岂更容他物哉。此盖释阿难之疑而证诸佛之言也。又阿难前云若不知其所结之元我信是人终不能解。又云今日身心云何是结从何名解。故如来答以知见立知即是结也。即是所结之元也知见无见即名解也。

　　【疏】天台曰孤山解知见立知二说俱当。前释约常心即寂是达妄本空。次释约常心即照是了真有体。即达妄本空处便是了真有体。即了真有体处便是达妄本空。是则即寂而即照。即照而即寂。寂照双融。寂照俱泯。如云去即月明月明即云去更无前后异时也。但寂照所对之境未曾显言。不知修者向何处下手。须知如来前文示云生死烦恼菩提涅槃同是六根更无他物。而阿难未了故重伸启问。世尊今断之曰知见立知即无明本。知见无见斯即涅槃。云何是中更容他物。夫何故。前不云乎。根尘同源缚脱无二识性虚妄犹如空华。又曰由尘发知因根有相相见无性同于交芦。盖如来先示之以所以然而后正示以所以。故其言之序也如此。何也。夫生死缚也。涅槃脱也。缚之因由乎烦恼分别。脱之因由乎菩提智照。真得其源则本可复。妄得其源则流可遏。故学道莫先贵乎知源。源者识精元明也。盖元明为真之源。识精为妄之源。此二法混居于六根之中谓之同源。若依识精起缘尘分别则为烦恼。依识精见见非见绝思惟照本真则为菩提。既得乎真源矣。视彼识性如空华同交芦者何有哉。故曰是故汝今知见立知即无明本知见无见斯即涅槃。惟一无漏真净云何是中更容他物。

　　○(二偈颂二初颂正说二初重颂二初颂根尘同源三初明中道缚脱双遮)尔时世尊欲重宣此义而说偈言真性有为空缘生故如幻无为无起灭不实如空华。

　　【解】吴兴曰真性即根尘之源也。有为即缚脱之相也。若真性在迷能生九界根尘之相名之为缚。若真性出缠能起十界根尘之用号之为脱。此缚与脱皆即真而俗故曰有为。亦即俗而真故曰空也。缘生故如幻释成有空义也。有为之法皆从缘生。凡夫以惑业为缘。圣人以机感为缘。二缘所生俱是假名故云如幻。此颂根尘同源缚脱无二也。无为下颂识性虚妄犹如空华。上言如幻助成空义耳。今云空华正显虚妄也。且识性是有为起灭之法。真性反此故曰无为无起灭。既云虚妄即是不实故喻如空华。旧以前二句破有为。后二句破无为。出掌珍论。

　　【疏】天台曰吴兴熏闻记引携李证真钞云。初半颂立有为法是空即真性。有为是有法。定空为宗。因云从缘生故。同喻如幻事。次半颂立无为无起灭不实如空华亦具三支比量。若取义便须移不实两字归上句移无起灭三字归下句。以不实是宗中空义故。应立量云真性无为是有法定空为宗。因云无起灭故。同喻如空华。问下半颂无真性言今何强添。答上真性言须通下转(云云)。掌珍论标四句与此小异。真性有为空如幻缘生故。无为无有实不起似空华。后云若有有为法则有无为法。既无有有为何得有无为(云云)。论有两卷。上卷广明真性有为空下卷广明后二句。

　　○(二释中道无为亦遣)言妄显诸真妄真同二妄。

　　○(三例根尘与脱同空)犹非真非真云何见所见中间无实性是故若交芦。

　　【解】吴兴曰前长行但破于妄。今复恐舍妄取真故重遣之。孤山曰诸之也。语助耳。言根尘虚妄则显涅槃真实。对妄说真待对不绝真亦成妄故云二妄。龙树云若法为待成是法还成待。犹非能遣也。真非真所遣也。非真即妄见即是根。所见即境。对妄说真犹皆遣荡云何更有妄中根境乎。中间谓根境二法体中无性。此颂相见无性同于交芦。

　　○(二颂解结同途)结解同所因圣凡无二路汝观交中性空有二俱非迷晦即无明发明便解脱。

　　【解】吴兴曰欲明解结泛举所因。所因者六根也。前诸佛同告云汝欲识知生死结根乃至速证安乐解脱惟汝六根更非他物正同此义。孤山曰汝观下重牒前喻令审观也。言空则芦有外相。言有则芦中本空。以喻根境妄执似有其体元空。迷晦下颂知见立知及知见无见等。

　　○(二孤起三初令选择根门)解结因次第六解一亦亡根选择圆通入流成正觉。

　　【解】温陵曰蹑前结解之义起后圆通之文也。六解则根拔。一亡则湛圆。选得圆根则入圣流证圣果矣。

　　○(二示选择须精)陀那微细识习气成暴流真非真恐迷我常不开演。

　　【解】温陵曰陀那下颂根结初起之由也。陀那此翻执持。执持种子发起现行。即第八梨耶。含藏种子为习气。积生识浪为暴流。湛由是分结由是起也。此识依真如合生灭杂乎真妄之间故曰真非真也。若以为真恐迷妄习而自误。以为非真恐迷自性而外求。故权小教中皆不开演也。深密经曰阿陀那识甚微细一切种子成暴流我于凡愚不开演恐彼分别执为我。外道所执神我即此识也。

　　【疏】天台曰准翻译名义集云阿陀那义翻执持。能执持种子根身。生相续义。执持有三。一执持根身令不烂坏。二执持种子令不散失。三执取结生相续义。即有情于中有身临末位第八识初一念受生时。有执取结生相续义。结者系也属也。于母腹中一念受生便系属彼故。亦如磁毛石吸铁。铁如父母精血二点。第八识如磁毛石。一刹那间便揽而住。同时根尘等种从自识中亦生现行名为执取结生。解深密谓之九识者乃别取第八净分言之。故摄论云世尊说法凡有三种。一染污分。二清净分。三染污清净分。譬如金藏土中有三。一地界二金三土轮。以地譬依他性具染净二分。此第八识。以土譬分别性为生死染分。此第七识。以金譬真实性为涅槃净分。此第九识。今谓准诸经论所说则阿陀那识为三识之总名。是则首卷所指识精元明正指此识。识精即第八染污清净分。譬如地界。元明即第九清净分。譬如真金。能生诸缘即第七外缘色空以生六识。譬如土轮。若一切众生虽具第九而杂在第八。所谓真非真故。若见见非见闻闻非闻即脱出识精而纯是第九。如来之意虑行人见性不真执此识精见精体无分别者为真常。故说此颂深诫弗生取着。故言之如此。而正脉疏解微细二字云深隐而非浅显曰微。精妙而非粗浮曰细。当知经初十翻所示。即曲尽其微细矣。不知微细二字但标榜此识习气瀑流非真之状。下识阴云此湛非真如急流水望如恬静流急不见是也。盖见性但可言其不动周圆。若云微细何异刻画无盐唐突西施耶。

　　○(二诫弗生取着)自心取自心非幻成幻法不取无非幻非幻尚不生幻法云何立。

　　【解】温陵曰颂解结入圆之要也。一切诸法惟心所现而于中取着妄成根结。是自心取自心非幻成幻法也。由妄取故有幻非幻。若不妄取非幻亦无。非幻尚无幻法何有。幻法不立则根尘顿净圆通现前矣。

　　○(二颂赞美三初约法体赞)是名妙莲华金刚王宝觉如幻三摩提。

　　○(二约功能赞)弹指超无学。

　　○(三引同佛赞)此阿毗达磨十方薄伽梵一路涅槃门。

　　【解】温陵曰此结颂也。此之法门于净不著于染不污名妙莲华。根境结惑拟之则销名金刚王觉。即为无为亡情绝解名如幻正受。依此修进一弹指间可超无学而入圆位也。阿毗达磨云无比法。十方如来迥出生死速证寂常莫不由斯。故曰十方薄伽梵一路涅槃门。薄伽尊号。具六义谓自在炽盛端严名称吉祥尊贵。孤山曰弹指超无学显三止之功也。若入地住则超小乘阿罗汉位。纵入相似亦超无学。以同除四住此处为齐。若伏无明三藏则劣。又纵在观行亦超无学。如太子处胎贵压群臣。频伽在鷇声逾众鸟。

　　【疏】天台曰西天有贯散二华以喻佛所说经长行文义钩锁若以线贯华之有序。偈颂词理散漫如华之不贯而斗艳。然有贯散联翩而百出者若杂华法华等经是也。有贯而无散散而无贯者如单译诸经诸偈是也。独此楞严贯多而散少。义深而意远。是以三处偈文莫不概括全经博搜大义。即如此偈虽曰祇夜伽陀杂糅精莹。实祇夜多而伽陀少。故得取前经远意而释之。文分为二。初颂正说。二颂赞美。正说二初重颂二孤起。重颂二初颂根尘同源二颂结解同途。初中三初颂中道缚脱双遮二释中道无为俱遣。初中道缚脱双遮中言真性有为空者。真性二字标起中道。即前经两翻所说圆融三谛皆以实相中道为之体。虽曰双照而正在双遮故缚脱俱遣。遣缚故曰有为空。缘生释成空义。以诸法从缘生因缘空无主故也。如幻喻上空义。缘生之法悉如幻化。幻化不实故空。遣脱故曰无为无起灭。盖言真性中道在处不独有为之缚空而无为之脱亦空故云不实。不实即空义。无为何故不实以无起灭故。有为有起灭者尚空。况无为无起灭者而有实乎。如空华喻无为之法悉如空华而无实体。应知前空空人法。后空空俱空。此正颂根尘同源。而言中道真性者正指菩提涅槃元清净体。元明为根尘之真源。识精为根尘之妄源。今正指真源。使归元者而知所取。下去方颂出妄源使返妄者而知所去也。言妄显诸真去二释中道有为无为俱遣。或疑有为生死故宜遣无为涅槃何故亦遣。偈释二义。先遣无为。言妄显诸真是待真而说妄。龙树偈云若法为待成是法还成待。故曰妄真同二妄也。次遣有为。故曰犹非真非真云何见所见中间无实性是故若交芦。见即根。所见即尘。中间即识。谓真性于无为真尚犹非。况根尘识三而不空乎。交芦喻下自释明。二颂结解同途。言结解同所因圣凡无二路者。长行诸佛同告生死涅槃同是六根。故颂曰同所因无二路。虽曰六根而正意在破六识。故曰汝观交中性空有二俱非。又虽云破识而意在即妄显真。故进之以空有二俱非。空即上无为。有即上有为。以例中间即中道真性。即上文明中道有无双遣也。此正指生死结根结元所谓识精元明。元明即中道真性。识精即根结之元。生诸缘即成有为。守识精即名无为。二乘所证无为涅槃即此识也。依识精而生诸缘。即迷晦而为无明。依识精而见见元明即发明为解脱。同是六根岂有他法哉。二孤起三。初令选择行门。前云但于一门深入入一无妄彼六知根一时清净。故曰解结因次第(云云)。言次第者即下此根初解先得人空等也。二示选择须精。陀那微细识即前识精。含藏种子为习气。积生识浪为暴流。湛由是分。结由是起。温陵师所解详矣。三诫不生取着。谓此识情既切近于真。本是自心而不可取着。一生取着即自心取自心也。言非幻者以此识本自即真为生取着故非幻成幻。其若不取。即非幻尚不生。幻法云何立乎。上明中道双遣。即不取之理。此明不取。即中道双非之观。非幻不生即非空。幻法不立即非有。故下是名妙莲华三句皆约此而叹。二赞美分三。初约法体叹。初句叹中道双遮二边。温陵所谓此之法门于净不著于染不污名妙莲华。次二句叹中道双照二边。所谓根境结惑拟之则销名金刚王。此照空也。即为无为亡情绝解名如幻正受。此照有也。故此叹美亦是重颂上三谛圆融之法。二约功能赞。即弹指超无学。孤山所谓显三止之功(云云)。至声逾众鸟。显此法门日劫相倍。亦可谓详矣。三引同佛赞。余如旧解。惟一路涅槃门虽曰迥出生死速证寂常莫不由斯。而路之与门云何指归。要知即六根而不是六根。盖此法门其具也蜜。苟非菩萨蜂王而不能食此甘露。经称识精元明。题称如来密因。诸佛出要俱不外乎是也。

　　○(二兼显六解一亡二初疑请二初经家叙事)于是阿难及诸大众闻佛如来无上慈诲祇夜伽陀杂糅精莹妙理清彻心目开明叹未曾有阿难合掌顶礼白佛。

　　○(二阿难疏辞)我今闻佛无遮大悲性净妙常真实法句心犹未达六解一亡舒结伦次惟垂大慈再愍斯会及与将来施以法音洗涤沉垢。

　　【解】吴兴曰祇夜云应颂。又云重颂。即颂上长行也。伽陀云讽颂。亦略云偈。不因长行但讽美而颂之。二颂合明故云杂糅精莹。此指能诠也。妙理清彻此谓所诠也。温陵曰无遮大悲言其博济也。性净妙常真实法句则真妄两忘称性之谈也。沉垢微细结惑也。长水曰由前偈云解结因次第六解一亦亡故此疑之。

　　【疏】天台曰领悟玄诠经家叙事则能先而所后。当机陈辞则能后而所先。妙理即性净妙常。谓上祇夜伽陀所演真性中道有无双遣之理。即结缚而解脱。取喻如妙莲华金刚王如幻化莫不清净妙绝皎洁真常。非佛无遮大悲何能若此。开我心目此已领悟矣。有所未悟者六解一亡舒结伦次尔。此中问意文虽两句义则有六。六解一也。一亡二也。舒开三也。结成四也。伦类五也。次序六也。伦类但取义于结成。次序则义该乎结解。伦类一义者如六结喻六根宛如天伦行第之不紊。次序一义者每绾一结左右交加从本向末取六根生起之相从细至粗次第不乱也。先知乎此则下文所答无法喻不齐之过。其不然者或归咎于譬喻。或横生乎穿凿使经义反晦矣。

　　○(二开示二初结巾喻迷二初结巾立喻二初结巾总示)即时如来于师子座整涅槃僧敛僧伽梨揽七宝几引手于几取劫波罗天所奉华巾于大众前绾成一结示阿难言此名何等阿难大众俱白佛言此名为结于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结。

　　【解】温陵曰涅槃僧里衣也。僧伽梨大衣也。劫波罗云时分即夜摩天也。天如补注曰由阿难未达六解一亡舒结伦次。故如来示一巾成六结令悟六解则一亡。示绾结之有次第令悟舒结之有伦次也。

　　【疏】天台曰如来将宝华巾绾成一结先喻次序义也。如是伦次绾成六结喻伦类义也。约次序言则生起之义竖。约伦类言则行列之义横。如初绾结时左右交结中有空隙非次序乎。一二三四五六结结相同非伦类乎。譬如一胞共生六子。约十月长养其义则竖。一时降生其义则横。既其同生亦复同死。则生起与灭亡不妨即竖而横即横而竖也此科先明结成伦类次序三义。

　　○(二约结研定二初喻迷成六根)佛告阿难我初绾巾汝名为结此叠华巾先实一条第二第三云何汝曹复名为结阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾秪有六结终不至七亦不停五云何如来只许初时第二第三不名为结。

　　○(二喻六根次第)无告阿难此宝华巾汝知此巾元止一条我六绾时名有六结汝审观察巾体是同因结有异于意云何初绾结成名为第一如是乃至第六结生吾今欲将第六结名成第一不不也世尊六结若存斯第六名终非第一纵我历生尽其明辩如何令是六结乱名。

　　○(二提喻总合)佛言如是六结不同循顾本因一巾所造令其杂乱终不得成则汝六根亦复如是毕竟同中生毕竟异。

　　【解】吴兴曰同谓一真之性理本无差譬巾之体也。异谓六根之精事用有别如巾之结也。天如补注曰此谓六结若存则伦次不容杂乱。下言六结若解则一六俱亡。

　　○(二解巾喻悟三初喻六解一亡二初立喻)佛告阿难汝必嫌此六结不成愿乐一成复云何得阿难言此结若存是非锋起于中自生此结非彼彼结非此如来今日若总解除结若不生则无彼此尚不名一六云何成。

　　【解】温陵曰不成谓是非锋起不成一体也。愿乐一成莫非解除。结惑不生则同异圆泯故曰尚不名一六云何成。吴兴曰六根之精元是一真之性。以随缘故在眼曰见精在耳曰听精等。此皆如第二月捏所成故。若能随根脱粘内伏。六既融一一亦斯亡。如解结已巾亦无用。

　　【疏】天台曰上科明从本向末在末观之则六根不得不异。故曰则汝六根亦复如是毕竟同中生毕竟异。乃结成伦类义也。此科明循末归本。则六若解时其一亦亡。故曰尚不名一六云何成。故合法云六解一亡亦复如是乃结成六解一亡也。

　　○(二合法)佛言六解一亡亦复如是由汝无始心性狂乱知见妄发发妄不息劳见发尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相。

　　【解】吴兴曰知见发妄此属能见之相。劳见发尘即对所见之境。惟妄与劳五住备矣。如劳目睛下双喻其义。一切世间下示尘劳之相。

　　【疏】天台曰此科正合六结生起次序之义。心性等四句同前三细六粗。心性狂乱即妄为明觉也。劳见发尘即由是引起尘劳烦恼也。中间可知。如劳目睛等喻无实体也。生死涅槃皆即华相者。所谓言妄显诸真妄真同二妄也。生死即华相故六宜解。涅槃即华相故一宜亡。又生死即华相故有人空涅槃即华相故有法空俱空。

　　○(二喻解结由心二初正显由心)阿难言此劳同结云何解除如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊佛告阿难吾今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心。

　　【解】吴兴曰左右牵掣俱不能解。喻观二边皆不能破根本无明。凡夫外道以断常为二边。二乘菩萨以空有为二边。虽曰伏断犹存巾结。若欲除结当于结心者。知见立知即名为结。观知中道是谓结心。结不离巾解之则一。知不异道亡之则中。天如补注曰上心性狂乱等示其根结之由展转虚妄。此掣巾等示其解结之方也。

　　【疏】天台曰吴兴解牵掣左右与结心。喻二边中道泛滥不的。须知偏掣左右者喻偏观根尘皆不能解。当于结心者破识观中也。此即以第二根本识精元明为所观境。前文见见非见下文闻闻非闻是为当于结心也。若帖合前喻。如绾结时一巾左右交加以为之结。而中心必空。则左右为结。而中空非结。以喻众生根尘和合而为缘尘之识。中有不为缘尘者识精元明也。故此经一以识精元明而为大定之本。然而有结紧中心不空难解者可喻凡愚执情太重卒难解脱也。有结宽中心虚洞而易解者可喻有宿根大心人一超直入如来地也。前文知见无见斯即涅槃正是此意。第此中功用深密极难定当。今重立三义为之阐明。一约所观明中。二约所用明中。三约所破明中。一约所观明中者。虽曰偏观根尘皆不能解要当约根以离根。即所观根性虽藉根而实不用根。直观见精映色闻精映声之性居于根尘之间谓之当于结心解即分散。二约所用明中者。今经虽具说三法而正意在于中道禅那。故奢摩中已明中道了义无戏论法。如曰此见及缘元是菩提妙净明体。无是非是。三摩中生灭去来本如来藏。常住妙明。不动周圆妙真如性。正以识精中明元为所观。能如是观即全性起修。以中观中。是为当于结心解即分散。三约所破明中者。此有本有末。有正有傍。本即识精属第八识。末即能缘属第六识。若观前后文意。正在破六识缘心。此识居于根尘之间。如曰知见无见斯即涅槃。是为当于结心解即分散。但所用见见等工夫直观识精以显元明。元明若显识精即破。是则不惟破其所生缘心即能生识精乃亦随破。是为以正兼傍观本破末。前取喻云譬如劈竹先开其尾而乘风皆裂亦如伐木得根而千枝悉殒即其事也。或问曰所破但云六八不言第七何也。答曰七识居于二识之间而外缘色空内缘第八。缘心若破则外无所用。但存末那半分微细而内缘识精。今也识精随破则内亦无缘而微细亦亡。故大约论破识但破六八而七自无体。所谓覆巢之下无有完卵也。

　　○(二指法兴劝二初指真正因缘)阿难我说佛法从因缘生非取世间和合粗相。

　　【解】吴兴曰既令解结当于结心。欲使选根而修圆行故示佛法从因缘生。反显若无因缘佛法无由而生也。如前文云譬如琴瑟虽有妙音若无妙指终不能发。是则圆修定慧是今因缘。若三藏中事六度等皆是世间和合粗相。

　　【疏】天台曰我说佛法从因缘生非取世间和合粗相者。此拣世间显出世间非拣邪而显正。盖前文已破因缘自然则所破者皆世间和合粗相。今明若欲除结当于结心亦属因缘。所谓破情而不破法。佛恐不知意者执前所破难今所立。故为言之使知破立之意也。

　　○(二劝简根修习)如来发明世出世法知其本因随所缘出如是乃至恒沙界外一滴之雨亦知头数现前种种松直棘曲鹄白乌玄皆了元由是故阿难随汝心中选择六根根结若除尘相自灭诸妄销亡不真何待。

　　【解】孤山曰世谓六凡。出世谓四圣。知此十界皆因于心。随无明之染缘则出九界。随教行之净缘则出佛界。故法华云佛种从缘起。涅槃云亦有因缘因灭无明则得炽然三菩提灯。吴兴曰佛有权实二智。实智冥理。权智鉴物。发明世出世法乃至知其种种元由者皆权智所鉴也。既于情无情照了不昧。显今所说解结之法及选根之义悉是鉴物宜然固无差谬矣。长水曰选择六根者。前文云若能于此悟圆通根与不圆根日劫相倍。故令选择。

　　【疏】天台曰松直棘曲鹄白乌玄皆了元由者。谓佛有沤和出假智能一一了其根本。松之种云何直。乃至乌之种云何玄。非谓业种使之直使之玄也。若曰鹄白乌玄各各业相。理或有之。松直棘曲亦推之于有情各各业感。宁有是理哉。然而谓之心分垢净见两土之升沉可也。

　　○(三喻解当次第二初立喻)阿难吾今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除。

　　【解】吴兴曰绾巾成结虽有次第。黏湛成根必无伦绪。故不可以喻而难于法也。盖言见闻觉知六用差别如次第绾生也。选择六随随于一根发观如次第而解也。悫师云意明六根不可齐观。但依一根入证自然销六。斯会经意焉。

　　【疏】天台曰次第解结之喻吴兴真际俱约横在六根而论。终与下此根初解先得人空等合法不齐。盖论解既自外而入内。论结亦必先内而后外。如前妄为明觉因明立所等则竖论生起次第之相宛然。但论结横开之数则成乎六。竖论其数则不可定。如因明立所。以三细六粗言之厥数成九。论解以当文言之厥数惟四。即人空法空俱空及俱空不生。以圆通本根言之厥数亦四。即亡前尘尽内根空观智灭谛理。正以此文具横竖二义。盖约伦类其义则横。约次序其义则竖。若六用差别而言不妨即竖而论横。故前论结起之相竖隐而横显。解结次第而言不妨即横而论竖。故今论解结之相竖显而横隐。交光正脉不知此意乃横生穿凿以圆通本根四节之文分为六重结相。谓一动二静三闻四觉五空六灭以配六重。一巾绾成六结并解结之相。其余固无暇论其非是。即动静二相俱属声尘而乃强开两结。人之多僻一至于是。余无足怪也。

　　○(二合法)佛言六根解除亦复如是此根初解先得人空空性圆明成法解脱解脱法已俱空不生是名菩萨从三摩地得无生忍。

　　【解】吴兴曰小乘析观。乃是作意先破人执次破法执然后会入空平等理。大乘体观。人法无殊空非前后。今言此根初解先得人空者亦犹前文如澄浊水沙土自沉。盖任运而然也。沇师以天台别教释之。孤山斥云其失非小。应知人空是破五阴假名即见惑也。法空是破五阴实法即思惑也。乃至破涅槃净法即无明也。俱空不生即平等空。所空既尽能空亦灭。如前火木然诸薪已亦复自然。如是三空皆以中道而为观体。苟非此者何异解巾左右牵掣乎。

　　【疏】天台曰此根初解解字作上声读。在因名解也。得法解脱解字作去声读。得果名解也。空性惟一由入者次第不同受三空名。此根初解虽得人空犹有法执在。直须空性圆明方得法之解脱。人法俱忘谓之俱空。有俱空在犹非真脱也。直须俱空不生方得名为真无生忍。故曰是名菩萨从三摩地得无生忍。又此中所说三空若与下圆通章四节之文配辩。则亡前尘尽内根当此文人空。空观智当此文法空。灭谛理当此文俱空。生灭既灭寂灭现前当此文俱空不生得无生忍。言从三摩地者乃三止大定之总名也。三空与四位皆所历阶级。三摩地即能历工夫故曰从曰得也。此亦一往。若再研详不可定准。盖寂灭现前属寂灭忍在妙觉位。与无生忍远。今以义配初住断灭相烦恼是故然也。

　　○(二显示修证五初阿难请问圆根二初述解陈疑)阿难及诸大众蒙佛开示慧觉圆通得无疑惑一时合掌顶礼双足而白佛言我等今日身心皎然快得无碍虽复悟知一六亡义然犹未达圆通本根。

　　○(二叙意疏请)世尊我辈飘零积劫孤露何心何虑预佛天伦如失乳儿忽遇慈母若复因此际会道成所得密言还同本悟则与未闻无有差别惟垂大悲惠我秘严成就如来最后开示作是语已五体投地退藏密机冀佛冥授。

　　【解】温陵曰慧觉圆通存乎一心。已蒙开示故身心皎然。圆通本根冥乎万法。犹未通达故冀佛冥授也。密言即发明慧觉之言也。秘严即圆通本根秘要也。慧觉圆通我固有之。故虽因密言还同本悟。若不开秘严则与未闻无异。故别求开示也。二十五圣于根尘七大各悟圆通。是知本根冥乎万法也。佛不显说而因众敷陈是谓冥授也。退藏密机即息虑凝心也。

　　【疏】天台曰慧觉圆通即前通请奢摩他也。圆通本根即前别请最初方便也。下佛答中问在会圣众云吾今问汝最初发心悟十八界谁为圆通从何方便入三摩地厥语显然。则与未闻无有差别者正言所得向闻密言还同本有之性不增不减与未闻时果何差别耶。退藏密机冀佛冥授者。妙玄论机应有四句。此即冥机冥应。然是即显而冥非若法身冥冥利益也。

　　○(二如来请诸圣众)尔时世尊普告众中诸大菩萨及诸无漏大阿罗汉汝等菩萨及阿罗汉生我法中得成无学吾今问汝最初发心悟十八界谁为圆通从何方便入三摩地。

　　【解】孤山曰此下二十五圣观十八界及以七大乃是开合之殊耳。识大则合于六识。根大则合于六根。余之五大则总收六境。以六境之体不出地水火风及空故也。但言十八则已摄七。故前文云十方如来于十八界一一修行皆得圆满无上菩提。又此十八只是六根。以各开根境识三故。是则言六其义亦周。故前文云令汝生死轮转安乐妙常同是六根更非他物。

　　【疏】天台曰窃原如来所说众经多为当时之一缘。故所立境观随其宜乐。或得此而失彼。或详一而略诸。譬罗一目而获吞舟之鱼得鱼而筌忘孰计后来之罤兔哉。若正像列祖造论弘经则多为末世之众机。故立境立观必搜括法门彼此而兼尽万一而全收。譬祝四维以捕群方之鸟不以得鸟而弛其网。至如智者圆顿止观之书。论境则具列乎十门。明观则遍收乎万行。此末代收机之不得不然故法门之不得不广也。独如来所说楞严又则与他经异。立境则无所而不该。立观亦无所而不尽。至于的论现观则惟明阴界。拣根则惟用耳门。此又与止观去丈就尺去尺就寸之意同。可谓不求合而自无不合也。孰谓智者非圣人乎。是则今文佛问于十八界谁为圆通正境观前后相望解行始终相资。则天如无机不摄无教不收之言得矣。然若原前开解一门。旨趣虽多而括其要领又全在汝但不随分别三种相续一节。盖三种相续则全收二十五境。不随分别则全该大定工夫。前不云乎。有无分别之行。有有分别即无分别之行。有无分别与分别俱存而俱亡之行。无分别之行即奢摩他。此云体真止止于真谛。圆觉所谓若诸菩萨悟净圆觉以净觉心取静为行。如阿那律陀䟦陀婆罗等皆寂静之流例也。有分别之行即三摩。此云方便随缘止止于俗谛。圆觉所谓若诸菩萨悟净圆觉以净觉心知觉心性及以根尘皆因幻化即起诸幻以除幻者变化诸幻而开幻众。如药王之分别味因普贤之分别众生皆观照之流例也。无分别与分别俱存而俱亡即禅那。此云息二边分别止止于中道第一义谛。圆觉所谓若诸菩萨悟净圆觉以净觉心不取幻化及诸静相了知身心皆为挂碍无知觉明不依诸碍永得超过碍无碍境受用世界及与身心相在尘域如器中锽声出于外。如乌刍瑟摩等依七大而入道皆寂照不二之流例也。故知缘尘分别若美若恶虽巧尽世智莫非随分别三种相续而悉号狂心。以三圣智于三相续若体若析悉号狂心若歇歇即菩提。法门大体厥奥若此。而交光独取一体无分别谓之单刀独入。何能尽楞严之妙旨哉。今于此前略点大意。庶令读者知其旨归。又复应知二十五圣各陈圆通有两重通别。初重若收之则门门皆通。以无非圆通故也。若拣之则别在耳根方是此方真实圆通。次重则门门皆通门门皆别。以诸圣所修观门通诸圣故。所依境法人人不同故。故此两重通别门门皆具。如观音耳门此方收之则别。他土拣之则通。香严法门他土所取则别此方拣之则通。知初重则了拣圣全在拣机于诸圣不生慢心。知次重则了二十五门门门皆须理观以为之本。不堕徒修苦行之讥。观观皆须一门为之境不堕偏观清净真如之失。修行大途厥奥若此。又不可不知也。

　　○(三诸圣各说证门五初观六尘悟道六初陈那观声二初叙悟缘起)憍陈那五比丘即从座起顶礼佛足而白佛言我在鹿苑及于鸡园观见如来最初成道于佛音声悟明四谛佛问比丘我初称解如来印我名阿若多。

　　○(二牒证结答)妙音密圆我于音声得阿罗汉佛问圆通如我所证音声为上。

　　【解】孤山曰妙音密圆者密悟圆理也。或曰涅槃说身因而皆小圣。净名入不二则俱大士。惟兹二十五圣大小相参而云方便多门归元不二。且陈那身子近悟偏空。普贤弥勒久证圆理。久近两异偏圆二殊安得圆通其归一揆。对曰涅槃叙昔则小无大分。净名方等则大隔小乘。其谈所证岂得相混。至若今经二乘作佛与法华同涂。阐提有性将涅槃共辙。教已开显偏即圆融故使鹿苑之所证同成一乘之顿理。均乎普贤谅无惭德。此约实行声闻也。若乃内秘大道外现小乘则鹿苑以来何尝非大。既经发迹一揆何疑。此约权行声闻也。悟理既同谁拘远近。以此观之则大小相参之说怡然理顺。远近偏圆之惑涣然冰释。吴兴曰夫开权显实之说惟诸佛秘要之事非诸菩萨罗汉所能显示。其犹礼乐征伐自天子出非诸候之事。今佛所问最初发心悟十八界谁为圆通者。且欲诸圣各述本根权实之道耳。在昔方便未会真实。诸声闻人言与菩萨同入法性。孰不自谓悟入圆通。如陈那等虽曰妙音密圆。但是闻生灭四谛微密圆悟。未可混同如来藏理。故中阿含云我至波罗柰击妙甘露鼓。又云如来说法初中后妙。岂彼妙名便同法华之妙乎。只如下文说缘觉声闻云胜妙现圆及胜性现圆。又说大梵善见身心妙圆及妙见圆澄。岂此妙圆亦同圆觉妙明之性乎。应知如来先令诸圣次第说竟。后告文殊言此二十五无学诸大菩萨及阿罗汉各说最初成道方便。皆言修习真实圆通。彼等修行实无优劣前后差别。斯则开权会实之正文也。文殊偈云圣性无不通顺逆皆方便。盖演如来之旨也。主伴相济雅合其宜。又若陈那等本大迹小。鹿苑所证不亦小乎。岂显本后翻令渐初密悟圆理。天台化仪四教。龙树二种法轮。显露秘密俱无此说。吾宗义学请熟思之。

　　【疏】天台曰观二师所说虽议论不同皆以此经判同法华。若果如所判则吴兴为当。今已判入方等。味属生酥。盖有文通义通收通归别之义。已如楞严玄义判教中说。况佛令各说最初所悟。宜其各顺佛旨直以当时所入大小偏圆者而陈。固无劳以开权未开纷纷之说而诤竞于其间也。是故今释二十五门凡为二义。初明所观之境。二明能观之观。能观之观又凡为四释。一宗佛旨释其所悟。二逐便宜略消名相。三顺说时义关四教。四禀藏理融归圆顿。然此四意或有盈缩。小则四意俱盈。大乘则又随教盈缩。或三二一务尽其义理而已。大科为五。初释六尘。二释五根。三释六识。四释七大。五释耳根。初观六尘中优波尼沙陀尊者宜居其先。今先声尘者有三说焉。一以娑婆世界音声而为佛事是故居首。一以如来成道初转法轮而陈那先悟是故居首。一以耳根圆通为此方最初方便闻非自然生因声有名字。今以音声为首正欲显普门所修为当也。释声尘圆通中。先明境之通别。如陈那所陈则偏于如来声教。通则通于一切音声。香严闻击竹以明心。辟支闻钏声而悟道皆其事也。然于说法音声又有通别。别则惟在四谛。通则通于十二因缘六度万行以至圆顿至理。能观之观有事有理。若约说法音声。事则耳历法音随闻生解。亦可谓心系于境境系于心惟缘法音毫无杂念。自有上根利智一言之下心地开通者。理则久学行人持我一心之不乱历彼所说之法音。行随解进大小偏圆于是乎分。亦可谓快马见鞭影即入正路者也。二明能观之观盈缩为四。初宗佛旨释其所悟者。悉达太子逾城出家栖隐山谷。父王净饭乃命家族三人一阿湿婆二䟦提三摩诃男俱利舅氏二人一憍陈那二十力迦叶往彼营卫。后时舍去往鹿苑鸡园修于异道。及太子成道先为五人三转四谛十二行法轮。佛问汝今解否答言已知已解。此则约时约处约人约教悉在于小也。二略消名相。三转四谛十二行法轮。一苦谛者谓二十五有依正二报。虽然苦乐不同未免生而复死死已还生故名藏教实有苦谛。二集谛者即见惑八十八使思惑八十一品总是藏教实有集谛。三灭谛者灭前苦集显偏真理因灭会真灭非真谛。四道谛者略则戒定慧广则三十七道品。三转者。一示相转。谓此是苦逼迫性。此是集招感性。此是灭可证性。此是道可修性。二劝修转。谓此是苦汝应知。此是集汝应断。此是灭汝应证。此是道汝应修。三作证转。谓此是苦我已知不复更断。此是集我已断不复更断。此是灭我已证不复更证。此是道我已修不复更修。每一转下皆令生眼智明觉故名十二行法轮。三顺说时义关四教者。陈那叙悟虽在阿含。佛问圆通正在方等。此时四教并谈。而一家名义四谛不局声闻义通四教。谓三藏教诠生灭四谛。苦则三相迁移。集则四心流动。道则对治易夺。灭则灭有还无。通教诠无生四谛。苦无逼迫相集无和合相道不二相灭无生相。别教诠无量四谛。苦有无量相十界果报不同。集有无量相五住烦恼不同。灭有无量相诸波罗蜜不同。道有无量相恒沙佛法不同。圆教诠无作四谛。阴入皆如无苦可得。尘劳本清净无集可断。边邪皆中正无道可修。生死即涅槃无灭可证。四禀藏理融归圆顿者。自有最上乘人达无情之说偈。悟法佛之恒闻。能所之相顿捐。妙法之轮常转。将与无量声如来而共调。琉璃光菩萨而同参。即此而开示本觉妙明又与普门大士而为等伍也。

　　○(二沙陀观色二初叙悟缘起)优波尼沙陀即从座起顶礼佛足而白佛言我亦观佛最初成道观不净相生大厌离悟诸色性以从不净白骨微尘归于虚空空色二无成无学道如来印我名尼沙陀。

　　○(二牒证结答)尘色既尽妙色密圆我从色相得阿罗汉佛问圆通如我所证色因为上。

　　【解】温陵曰优波尼沙陀此翻近少。亦云尘性。谓微尘是色之少分也。因尘悟解故得此名。昔多贪欲。佛令作不净观。长水曰因观色尘本如来藏故曰悟诸色性。吴兴曰不然。既云观佛最初成道正是小乘无漏行法。言悟诸色性者斯乃声闻悟性念处也。南岳师云观五阴理性名性念处。故杂心论偈云是身不净相真实性常定诸受及心法亦复如是说。以从不净白骨微尘归于虚空者。由多贪欲修对治法成就九想发真破惑即坏法罗汉也。九想成时得慧解脱于诸色相发明无漏。故云妙色密圆。

　　【疏】天台曰二释色尘圆通。先明境之通别。别在本门观不净相以至白骨微尘归于虚空。通则凡眼所对之色皆其境也。二明观之盈缩亦用四意。初秉佛旨释其所悟者。观其所叙惟在小乘。观不净相析色以明空。故曰悟诸色性以从不净白骨微尘归于虚空空色二无成无学道。是则尘色既尽者破色也。妙色密圆者归空也。因色悟空故以色因为上。二逗便宜略消名相者。此之法门乃佛教之大途观门之要领。盖佛临涅槃时阿难请问末世比丘当依谁住。佛告阿难我灭度后比丘当依四念处住。一观身不净二观受是苦三观心无常四观法无我。今此法门即四念之一。温陵所谓由多贪欲修对治法成九想观。九想者一胖胀二青瘀三坏烂四血涂五脓烂六败坏七啖八骨九烧。不净观门关涉多途具如止观中说。三顺说时义关四教者。此四念处乃对治凡夫身受心法。于不净计净于苦计乐于无常计常于无我计我谓之四倒。故以四枯念处以破。其倒此义摄得藏通两教之机。若对菩萨大乘之机令于身受心法观常乐我净。即谓之四荣念处。此摄得别教之机。若如来自受用法门则非荣非枯于娑罗双树之间以入涅槃。此正对圆教之机也。四宗藏理融归圆顿者。若依此经观四念处应是后义。以二十五境收之不外色心。色当身念处。收得五根五尘及法入少分。心当受心法三念处。收得六识意根及法入少分。又七大中地水火风空见收得身念处。识收后三念处。或枯或荣非荣非枯莫非如来安置诸子秘密藏中也。若依一切色尘观性色真空性空真色清净本然周遍法界。则与持地菩萨同于法性悟无生忍也。

　　○(三香严观香二初叙悟缘起)香严童子即从座起顶礼佛足而白佛言我闻如来教我谛观诸有为相我时辞佛宴晦清斋见诸比丘烧沉水香香气寂然来入鼻中我观此气非木非空非烟非火去无所著来无所从由是意销发明无漏如来印我得香严号。

　　○(二牒证结答)尘气倏灭妙香密圆我从香严得阿罗汉佛问圆通如我所证香严为上。

　　【解】[橘-矛+隹]李曰宴安息也。晦冥寂也。清静之室谓之清斋。资中曰非木等者观性空也。吴兴曰凡言性空必推四性。今当以木为自。烟火为他。和合为共。空为无因。此似衍门观幻有即空之相。下诸声闻亦多是小乘观实有灭空之义。小衍虽殊所证圆通同一真谛耳。若诸菩萨所悟。须约中道第一义谛言之应有历别圆融之异。经虽隐略理合该通。如净名室内三十二大士说入不二法门。天台所解亦分圆别。岂以不二混同诸入乎。先云香严童子则从菩萨受称。复云得阿罗汉盖叙昔日所证。如下文月光童子初得小果后于佛所得童真名预菩萨会。以彼验此名实可知。

　　【疏】天台曰三释香尘圆通为二初明境之通别者。鼻所对境通于通塞香嗅。以此四尘皆能显发嗅性故也。今此圆通别在于香。如曰见诸比丘烧沉水香。次明观之盈缩为四。初宗佛旨释其所悟者。初云教我谛观诸有为相者。通指二十五境。令其即事观理。触事而真故曰谛观。此则通禀衍门之至教也。次云见诸比丘烧沉水香香气寂然来入鼻中。此叙宿昔所修。习境现前即以所禀之至教用观香尘之事境。以木为因以火为缘。烟即所生之法空则所依之处。来则有所从去则有所著。因尘发嗅因嗅生识。五识五意识传生无穷漏落三有。以妙香密圆言之所谓若生于木。则此香质因爇成烟若鼻得闻合蒙烟气。今也香气寂然来入鼻中。未尝蒙烟不生于木矣。若生于空空性常恒香应常在。何藉炉中爇此枯木。不生于空矣。嗅余烟火而无香。不生烟火矣。非自非他非共非无因。来既无所从去亦无所著。如此旋假以入空会物而归已。由是意销发明无漏。谓之妙香谓之密圆也。名相可知。三义关四教者。四教观门不出析体。三藏教人必析香以明空。今是衍门虽推四性无非妙体。以判三教者随其所悟法性真俗中之不同尔。今香严所叙理齐圆顿。第约所证而言惟在通教四果。乃闻圆而证偏。或循习而借位。因妙香而庄严法身。故号香严童子。童子者菩萨之别名。谓其皆是童真之体了无一毫情伪。非幼稚之称也。四宗藏理融归圆顿者。所观之境约六尘显如来藏则摄属香尘。约七大显如来藏应归何大。今以木空烟火四者言之则摄属地火空三大。莫非性色真空性空真色等。清净本然周遍法界。随众生心应所知量循业发现为木为火为空为烟。揽三法而为境。显嗅性而入道。妙德莹然而遍周法界也。

　　○(四药王观味二初叙悟缘起)药王药上二法王子并在会中五百梵天即从座起顶礼佛足而白佛言我无始劫为世良医口中尝此娑婆世界草木金石名数凡有十万八千如是悉知苦酢咸淡甘辛等味并诸和合俱生变异是冷是热有毒无毒悉能遍知承事如来了知味性非空非有非即身心非离身心分别味因从是开悟蒙佛如来印我昆季药王药上二菩萨名今于会中为法王子。

　　○(二牒证结答)因味觉明位登菩萨佛问圆通如我所证味因为上。

　　【解】孤山曰苦酢等六味也。众味共成名和合味。直尔采用名俱生味。修炼炮炙名变异味。吴兴曰由事佛故必闻正法。即于味性了生无生。空有谓味尘也。身心谓舌识也。以味从合中知故相对言之。味非空故非离身心。味非有故非即身心。中道之性于是乎显。

　　【疏】天台曰四释味尘圆通。初明境之通别。通论饮食具足五味皆舌根所对之境。今别约药性草木金石为味。如神农之尝百草也。论此方医经所载寒热温凉及以平和。不满万品。而天竺所说则有十万八千。或彼有此无。如雪山药王照人脏腑而百病燎然。牛头栴檀疗人沉疴而诸药失性。此方医者曾所不知。十万八千自非侈语。二明观之盈缩。初宗佛旨释其所悟者。此二菩萨初为世之良医。因以是道而承事如来。寻常获闻法要了知味性无生。言非空非有等者。吴兴云空有谓味尘身心谓舌识。今谓亦应准前约四性推捡。若生于食食非识有云何自知。又食自知即同他食。何预于汝名味之知。若生于空汝啖虚空当作何味。必其虚空若作咸味。既咸汝舌亦咸汝面。则此界人同于海鱼。既常受咸了不知淡。若不识淡亦不觉咸。必无所知云何知味。若复此味生于汝舌。在汝口中只有一舌。其舌尔时已成酥味。遇黑石蜜应不推移。若不变移不名知味。若变移者舌非多体。云何多味一舌之知。若因识生识自为味同于舌根应不自尝。云何识知是味非味又一切味。非一物生。味既多生识应多体。识体若一体必味生。咸淡甘辛和合俱生诸变异相同为一味应无分别。分别既无则不名识。法身中道为味真因。分别味因从是开悟。名相准此可知。三义关四教者。藏教菩萨分别味因必是析法。今约四句已是衍门。若悟但空则判属通教。但中属别教。不但中属圆教也。四宗藏理会归圆顿者。此二菩萨已预上流。则所悟法门同于性味真空性空真味清净本然周遍法界。不妨随净缘而分别味因循业性而发现藏性也。

　　○(五跋陀观触二初叙悟缘起)䟦陀婆罗并其同伴十六开士即从座起顶礼佛足而白佛言我等先于威音王佛闻法出家于浴僧时随例入室忽悟水因既不洗尘亦不洗体中间安然得无所有宿习无忘乃至今时从佛出家令得无学彼佛名我䟦陀婆罗。

　　○(二牒证结答)妙触宣明成佛子住佛问圆通如我所证触因为上。

　　【解】孤山曰䟦陀婆罗此云贤守。亦云贤护。自守护贤德亦守护众生。资中曰准法华经有二万亿威音王佛前后出世。最初佛像法中此䟦陀等为增上慢毁常不轻。故千劫堕阿鼻狱。罪毕值后佛出家。吴兴曰水因谓所触之因也。尘体即能触之缘也。尘既无染。体亦常净。能所如幻二边俱空。故中间觉触之心安然契性矣。泐潭曰触具三和。今翻为三德秘藏故名妙触宣明也。

　　【疏】天台曰五释触尘圆通。初明境之通别。通论世间一切衣服寒暑等法皆身根所对之触。今约浴僧舍通从别故曰水因。又须明乎损益。若毒刺伤足其触则损。柔软细滑其触则益。今寄浴时则损益事疏。唯其事疏而性空易显。二明观之盈缩四。初宗佛旨释其所悟。论触不自触因根故而知触。知不自知因触故而有知。今于浴时。实洗身根之垢尘。而曰既不洗尘亦不洗体何耶。盖污身者色质所污者浮尘。色尘虽可涤而浮尘固可浣。至于身根胜义知泠暖者何可浣。即所知暖泠者又何可涤。以是而观则触尘本空而身根本寂。因而中间生乎身识。胡何有哉故曰中间安然得无所有。根尘识三当下脱去。则幻化空身即法身之道体显故曰妙触宣明成佛子住。然而既曰忽悟水因。又曰宿习无忘。何习乎悟因于威音王佛忘习于释迦如来。宜其思惑之习气全在也。噫道之易悟也如此习之难忘也如彼。庆喜之不历僧祇获法身。洎谈所证才登三果。悟证二道之不齐又从而可知矣。名相可知。三顺说时义关四教。而曰今时从佛出家令得无漏谓之通教体色明空可也。而曰妙触宣明成佛子住谓之但中圆中亦可也。四宗藏理会归圆顿者。论此理至玄不须重会。如欲会之则援以觉触觉知妙德莹然遍周法界圆满十方宁有方所则理无不玄事无不妙矣。

　　○(六迦叶观法二初叙悟缘起)摩诃迦叶及紫金光比丘尼等即从座起顶礼佛足而白佛言我于往劫于此界中有佛出世名日月灯我得亲近闻法修学佛灭度后供养舍利然灯续明以紫金光涂佛形像自尔以来世世生生身常圆满紫金光聚此紫金光比丘尼等即我眷属同时发心我观世间六尘变坏惟以空寂修于灭尽身心乃能度百千劫犹如弹指我以空法成阿罗汉世尊说我头陀为最。

　　○(二牒证结答)妙法开明销灭诸漏佛问圆通如我所证法因为上。

　　【解】温陵曰摩诃迦叶大饮光也。其身金色光吞日月。因观尘变悟法空寂。遂修灭尽定以灭意根。不缘法尘得无生灭。故超百千劫如弹指顷。于今于鸡足山待弥勒乃入此定也。头陀新云杜多此翻抖擞。以能抖擞法尘为号。孤山曰修于灭尽者即九次第定中。第九灭受想定也。长水曰紫金光尼在家时妇也。天如补注曰紫金光既同时发心则非一世眷属也。

　　【疏】天台曰六释法尘圆通。初明境之通别。通则遍摄六尘。如曰我观世间六尘变灭。别则惟在法尘。如曰我以空法成阿罗汉。然法尘别无自体乃以五尘落谢影事而为之体。是则通时恒别别时恒通也。二明观之盈缩。初宗佛旨释其所悟。既曰我以空法成阿罗汉法在小乘明矣。二逗便宜略消名相者。应如孤山所云即次第定中第九灭受想定。故欲修此定者。先须修前八定以为方便。八定成就然后修最后定。九次第定者一初禅次第定。离诸欲恶不善法有觉有观离生喜乐入初禅定时。是中初禅定观均齐。自识其心次第而入。无有禅那杂念间入初禅定。是为初禅次第定。二禅次第定者。若从初禅入二禅时。是中二禅定观均齐。自识其心次第而入。无有刹那杂念间入二禅定。是为二禅次第定。三禅次第定四禅次第定五虚空处次第定六识处次第定七无所有处次第定八非有想非无想处次第定皆类同初禅二禅中说。九灭受想次第定者。若从非想非无想入灭受想定时。于是定前自识其心。要期心利。心心次第而入。无有刹那杂念间入灭受想定。是为灭受想次第定也。三顺说时义关四教者。若析法而入属藏教。体空而入属通教。体但中而入属别教。体圆中而入属圆教。四宗藏理融归圆顿者。如十二入中。即心离心一一推检俱不可得。法则与心俱无处所。则意与法二俱虚妄。本非因缘非自然性。常住妙明不动周圆妙真如性显矣。

　　○(二观五根悟道五初那律观眼二初叙悟缘起)阿那律陀即从座起顶礼佛足而白佛言我初出家常乐睡眠如来诃我为畜生类我闻佛诃啼泣自责七日不眠失其双目世尊示我乐见照明金刚三昧我不因眼观见十方精真洞然如观掌果如来印我成阿罗汉。

　　○(二牒证结答)佛问圆通如我所证旋见循元斯为第一。

　　【解】长水曰那律即阿㝹楼䭾此云无贫。亦云如意。乃白饭王子也。过去世以一食施辟支感九十一劫受如意乐。孤山曰增一阿含云佛在给孤园为众说法。那律于中眼睡。佛说偈诃曰咄咄何为睡螺蛳蚌蛤类一睡一千年不闻佛名字。那律于是达晓不眠眼根便失。因是修禅得四大净色半头而见。观三千界犹如掌果。今云金刚三昧观见十方精真洞然而与昔异者。此经开显故约内秘以谈。昔引物机乃约现小而说。吴兴曰阿含云修禅盖总略而示。今云金刚三昧则别显其名。非谓金刚惟喻大定。如阿难入电光三昧断最后思惑亦名金刚三昧。此喻小乘无漏之智耳。智论云那律天眼四大造色半头清净。佛天眼四大造色遍头清净。天台智者云三藏佛全头天眼彻见无碍。故知全半之名但约分满相望。不以大小为异也。又若据阿含观大千此经见十方谓有优劣固未可也。彼经云那律天眼见十方域不亦同乎。掌果之譬既齐。精真之言何别。下文明善现天尚云精真现前陶铸无碍。况今罗汉发真无漏。岂不得云精真洞然邪。旋见循元者。旋大千之见循真空之言。见尽无明圆通着矣。

　　【疏】天台曰第二五根圆通中初释眼根圆通。初明境之通别。通则因尘有知。明暗空塞皆眼根能显之境。别则那律尊者因失双目世尊示以三昧则因暗而有见也。二明观之盈缩。初宗佛旨释其所悟。那律因闻佛呵啼泣自责七日不眠失其双目。世尊示以乐见照明金刚三昧。而曰我不因眼观见十方。此则虽失肉眼而得天眼。谓之乐见照明金刚三昧者秪旋见循元见见非见。由此得菩提路通达清净实相也。二略消名相者。今经约眼根明常住真心其义至详。如初则屈指飞光验见不动。次则观河之见童耄无迁。以至见见之时见非是见。然皆对空明色相以辩。若此尊者既失双目则旋见循元。应约见暗之时以显其性。须知境虽不同见无有别。是故世尊于会见归心之始示盲人瞩暗是心非眼。则常住十科无目与有目同途。即于是而旋见循元谓之乐见照明金刚三昧。忽然冲破漆桶天眼全头发现。今获半头谓齐眉已上能彻见大千也。三义关四教者。那律虽是声闻如此法门断非析色。但得见空谓之体法声闻可也。兼见不空分但中不但中谓之别圆可也。四会归圆顿者。经已显圆。必欲再会则亦援之以性见觉明觉精明见清净本然周遍法界则臻其壶域矣。

　　○(二周利观鼻二初叙悟缘起)周利槃特迦即从座起顶礼佛足而白佛言我阙诵持无多闻性最初值佛闻法出家忆持如来一句伽陀于一百日得前遗后得后遗前佛愍我愚教我安居调出入息我时观息微细穷尽生住异灭诸行刹那其心豁然得大无碍乃至漏尽成阿罗汉住佛座下印成无学。

　　○(二牒证结答)佛问圆通如我所证反息循空斯为第一。

　　【解】温陵曰槃特此云继道。即诵帚比丘也。长水曰特迦亦云蛇奴于路所生。过去为大法师秘吝佛法不肯教人后感愚钝。以宿善故遇佛出家。五百比丘同教一偈经九十日不成。佛令数息摄心因而了悟。

　　【疏】天台曰二释鼻根圆通。初明境之通别。通则鼻通出入息。出能取香入能嗅香。以此而为功能。今不取所取所嗅别取能取能嗅者以为所观之境。二明观之盈缩为四。初宗佛旨释其所悟。而此尊者由宿昔秘吝佛法感愚钝报无多闻性。佛愍其愚教以调息。盖愚因散乱。调息所以摄其散也。经云置心一处无事不办。因兹得定豁然无碍。而曰反息循空。是为鼻根既返元六根成解脱也。二逗便宜略消名相者。夫数息因缘为入道要门。诸经所出法则不同。今依智者所立六妙门禅与此相类。如一数二随即最初调息出入也。三止四观即我时观息微细穷尽生住异灭诸行刹那也。五还六净即反息循空也。

　　○一数息门。摄心在息从一至十名之为数。行者为修无漏真法先须调心入定。欲界粗散难摄非数不治。故须善调身息从一至十。则粗乱心息。心神停住。是为入定之要故以数息为妙门也。

　　○二随息门。细心依息知入知出故曰为随。行者虽因数息心住而禅定未发。若犹存数则心有起念之失。故须放数修随。心依于息入时知入出时知出。长短冷暖皆悉知之。若心安明净。因是则诸禅自发。故以随为门也。

　　○三止门。息心静虑名之为止。行者虽因随息心安明净而定犹未发。若心依随则微有起想之乱。澄停安隐莫若于止。故舍随修止。是中多用凝心止也。凝心寂虑心无波动。则诸禅定自然开发。故以止为门。

　　○四观门。分别推扸之心名为观。行者虽因止证诸禅定而解慧未发。若住定心则有无明味着之乖。故须推寻捡扸。所证禅定是中多起我等十六知见颠倒。既分明。则知五众虚诳。破四颠倒用实观四念处也。若观心无。无漏方便因此开发。故以观为门。

　　○五还门。转心反照名之为还。行者虽修观照而真明未发。若计有我能观扸破于颠倒。则计我之惑还附观而生同于外道。故云是诸外道计着观空智慧不得解脱。若觉此患即当转心反照能观之心。若知能观之心虚诳无实即附观执我之倒自亡。因是无漏方便自然而朗。故以还为门。

　　○六净门。心无所依妄波不起名之为净。行者修还之时。虽能破观之倒。若真明未发而住无能所。即见受念故令心智秽浊。觉知此已不住不着泯然清净。因此真明开发即断三界结使证三乘道。故云其清净得一心者则万邪灭矣。以净为门意在此也。三顺说时义关四教者。寻常所说。谓数息法惟在小乘。智者义释谓通四教。以经有云阿那般那即摩诃衍故大小随人。犹大福德人见土石瓦砾无非珍宝。若薄福人虽见伏藏谓为虎蛇疾走而去矣。四宗藏理会归圆顿者。自其反息循空而言。则与性觉真空性空真觉清净本然周遍法界无别。自穷尽生住异灭诸行刹那其心豁然得大无碍而言则与性空真风性风真空无二也。

　　○(三憍梵观舌二初叙悟缘起)憍梵钵提即从座起顶礼佛足而白佛言我有口业于过去劫轻弄沙门世世生生有牛呞病如来示我一味清净心地法门我得灭心入三摩地观味之知非体非物应念得超世间诸漏内脱身心外遗世界远离三有如鸟出笼离垢销尘法眼清净成阿罗汉如来亲印登无学道。

　　○(二牒证结答)佛问圆通如我所证还味旋知斯为第一。

　　【解】温陵曰憍梵钵提此云牛呞。牛凡不食亦事虚哨。此人口如牛之哨乃轻弄报也。佛为遮谤赐之数珠令常念佛。是谓一味心地法门。能灭心缘得入正受。亦因教观舌根尝味入道。不着尘味。不随妄知。是谓还味旋知也。孤山曰了味无味名为一味。虽举味尘盖显于舌故即云观味之知。能知乃舌耳。非体舌也。非物味也。内脱身心即正报解脱。外遗世界即依报解脱也。

　　【疏】天台曰三释舌根圆通。初明境之通别。尝味之知论通通于众味。论别别在五味之一。如药王以尝药而显性即其事也。今此尊者云观味之知。虽不必分于通别。而以异舌知味。异舌即别也。知味即通也。此亦通时常别别时常通之流例也。二明观之盈缩。初宗佛旨释其所悟。以此尊者有牛呞病佛为遮谤赐以数珠。人见口中称佛。了无牛呞之相。此遮谤者一也。然以感报异舌。此境最亲。佛就其现境亲者观之。观之则心安而境寂。境寂则其舌不动。了无牛呞之相。此遮谤者二也。而云观味之知非体非物。体即舌根。物即味尘。味既有三。甜苦淡准前以显藏性。应约四句推检。如是尝苦淡知非甜苦来。非因淡有。又非根出。不于空生(云云)。佛所说法说则必中。是以应念得超世间诸漏。味知非体。所以内脱身心。非物所以外遗世界。远离三有如鸟出笼。言得解脱之快也如此。名相可知。三义关四教者。观味之知非体非物成阿罗汉通教明矣。若体但中即成别教。若体圆中即成圆教。四会归圆顿者。了见闻知性圆周遍本不动摇。即性尝明知觉精明尝清净本然周遍法界也。

　　○(四毕陵观身二初叙悟缘起)毕陵伽婆蹉即从座起顶礼佛足而白佛言我初发心从佛入道数闻如来说诸世间不可乐事乞食城中心思法门不觉路中毒刺伤足举身疼痛我念有知知此深痛虽觉觉痛觉清净心无痛痛觉我又思惟如是一身宁有双觉摄念未久身心忽空三七日中诸漏虚尽成阿罗汉得亲印记发明无学。

　　○(二牒证结答)佛问圆通如我所证纯觉遗身斯为第一。

　　【解】孤山曰毕陵伽婆蹉此云余习。昔为婆罗门故余习多慢。如骂河神为婢非彼实心盖习气也。温陵曰不可乐事一切苦事也。思不可乐法而触不可乐事。吴兴曰知即觉也。刺伤足时虽有能觉之心觉于所觉之痛。反观觉心本自清净无有能所。所觉属身识。能觉属意识。由身识生已次起意识分别前法故曰双觉。即上文云我念有知知此深痛也。觉清净心即是纯觉。无痛痛觉故曰遗身。天如补注曰无痛痛觉者即是无所觉复无能觉也。

　　【疏】天台曰四释身根圆通。初明境之通别。通则知寒热痛痒等皆属身根。今别从痛觉以为境也。二明观之盈缩。初宗佛旨释其所悟。数闻如来说诸世间不可乐事。通而言之即八苦也。思不可乐法。触不可乐事。举身疼痛适当痛苦。念念在道者不着此痛。即以所痛而为之境。此境最亲。以观观之检之疑之。如曰我念有知知此深痛。知痛者身根也。痛触尘也。始以身根之觉觉此所觉痛触能所历然。其疑检者一也。正当如此之时又则反觉其清净真心本无能所。故曰虽觉觉痛觉清净心无痛痛觉。其疑检者二也。我又思惟如是一身宁有双觉。谓一身止有一觉。岂有一个有能所之觉又有一个无能所之觉乎。其疑检者三也。佛所说法应机投药知其根熟必因此而得悟。预鉴有痛触之事故为说不可乐事之法以导其进。故得疑之检之摄念未久身心忽空三七日中诸漏虚尽成阿罗汉。此纯觉遗身之法门也。或问曰纯觉者为离能所之觉别有纯觉乎。为即能所之觉而为纯觉乎。对曰即即而离。即离而即。谓之纯觉。何也。若离而有者如是一身宁有双觉。若即而有者觉清净心无痛痛觉。要知即能所之觉元无能所。如此悟得谓之纯觉。义关四教者。如余习尊者所悟虽玄及其叙证但阿罗汉通教体观明矣。若纯觉即中即别圆教也。会归圆顿者。经云觉触觉知妙德莹然遍周法界圆满十方宁有方所。即空不空如来藏性之圆觉也。

　　○(五空生观意二初叙悟缘起)须菩提即从座起顶礼佛足而白佛言我旷劫来心得无碍自忆受生如恒河沙初在母胎即知空寂如是乃至十方成空亦令众生证得空性蒙如来发性觉真空空性圆明得阿罗汉顿入如来宝明空海同佛知见印成无学解脱性空我为无上。

　　○(二牒证结答)佛问圆通如我所证诸相入非非所非尽旋法归无斯为第一。

　　【解】吴兴曰诸声闻中惟此空生并下身子满慈三人所叙昔因则云我旷劫来心得无碍等。洎谈所证亦阿罗汉耳。权实之道。未易甄分。尝试订之须明二义。一者若据旷劫心得无碍则似此身以前曾获无漏。今生值佛蒙发性觉谅非小乘。盖由在昔方等般若之中弹诃淘汰之际。显闻圆教密悟大猷。既涉开权故彰实证。是则罗汉之名即同法华真阿罗汉也。二者若约内秘外现。且作权教而解亦有理存焉。以声闻人所得宿命能知八万劫事。今逆谈所见谓之无碍也。虽云在胎知空乃至令他证性犹未断结使。故蒙佛开发方成无学。若尔性觉真空乃至下文深达实相皆就小宗分别无咎。名同体异斯例甚多。故沇师亦以石室见佛法身释兹空义。资中曰初以单空空于诸相故云诸相入非。次以重空空其空相故云非所非尽。

　　【疏】天台曰五释意根圆通。初明境之通别。意根所缘法尘以法则之不出三性。若诸经三昧以观破之善恶无记各缘。其境则别。天台觉意三昧三事都缘。其境则通。今此圆通不言别缘何性。但云旋法归无。乃通途而观也。二明观之盈缩。初宗佛旨释其所悟。而云我旷劫来心得无碍如是乃至十方成空。则此尊者素以空观空其法尘。位在解行明矣。亦令众生证得空性。此则以空法而教人令破惑以证空也。蒙如来发性觉真空空性圆明得阿罗汉。乃方于此世自入证道位也。顿入如来宝明空海同佛知见于教何归乎。但以得阿罗汉印成无学解脱性空我为无上观之。则在昔小乘。孰不谓从佛口生从法化生入佛知见是亦但空而已。言诸相入非者。诸相法尘也。入非入空也。非所非尽者。非但所非之相皆尽即能非之空亦空。所谓如前火木然诸薪已亦复自然也。义关四教者。观其所叙既不言析法体空明矣。若发明中道性觉真空则受别圆来接也。会归圆顿者于是了然达性觉真空性空真觉清净本然周遍法界不变随缘随缘不变斯入此经空平等理也。

　　○(三观六识悟道六初身子观眼识二初叙悟缘起)舍利弗即从座起顶礼佛足而白佛言我旷劫来心见清净如是受生如恒河沙世出世间种种变化一见则通获无障碍我于路中逢迦叶波兄弟相逐宣说因缘悟心无际从佛出家见觉明圆得大无畏成阿罗汉为佛长子从佛口生从法化生。

　　○(二牒证结答)佛问圆通如我所证心见发光光极知见斯为第一。

　　【解】温陵曰心见眼识也。心见发光光极知见者由心见发明而圆照万法也。身子智慧第一声德居长故称长子。吴兴曰世出世间四谛之境也。种种变化生灭之相也。由眼识明利故云一见则通等。此且约解言之。圆师谓余经皆言身子路逢马胜闻诸法从缘生而悟道。今云逢迦叶波者。彼对小机止闻小法。此对大机乃闻大道。所闻既异从人亦殊。此恐不然。观身子在家属十二年前。故不可以人而异于法也。况今文云闻说因缘义同马胜缘生之语。悟心无际即初果见道。故阿含明初闻马胜说法得须陀洹果。后至佛所七日遍达佛法。又云经十五日得阿罗汉。以是言之。见觉明圆亦从小说。设作大解则前之悟心须该四果。后云罗汉方受真名。天如补注曰余经说身子目连等从马胜闻因缘义与今说异者。或可闻因缘义非止一人彼此互出。

　　【疏】天台曰第三六识圆通中初释眼识圆通。初明境之通别。通则分别明暗色空。别则缘四之一。然色因明暗与空三事而显。举色即已收其三。于色不出乎五。五色俱缘谓之通。各缘其一谓之别。今所缘者其境又宽则十□入少分也。不惟缘色亦复缘心。以其四谛俱缘。此系眼识异乎眼根故也。次明观之盈缩。初宗佛旨释其所悟。既曰我旷劫来心见清净则依眼识修自非一生。言清净者不从眼识缘尘分别也。二十五有因果为世间法。三乘因果为出世间法。缘尘分别则苦为苦集为集不见道灭。惟其于世间法一见而知苦断集反是则为修道而证灭。故曰一见则通获无障碍。虽然但依此而修未获真证。故于此世路逢良友宣说因缘悟心无际。夫因缘为新医破邪之妙法。佛未出世谁不修行。终是旧医药无胜效。故一遇金錍顿销翳膜矣。见觉即心见。始虽见觉未得明圆。今既悟心得大无畏。而言心见发光光极知见者乃一根既返源六根成无畏也。然与那律法门同而异者。眼根三昧以体无分别为用故云旋见循元。眼识三昧以分别为功故曰心见发光光极知见。三义关四教者。据一见则通获无障碍为言体法明空明矣。若体法即中分但不但别圆来接可知。会归圆顿者。若以藏理融之即性识明知觉明真识妙觉湛然含吐十虚宁有方所也。

　　○(二普贤观耳识二初叙悟缘起)普贤菩萨即从座起顶礼佛足而白佛言我已曾与恒沙如来为法王子十方如来教其弟子菩萨根者修普贤行从我立名世尊我用心闻分别众生所有知见若于他方恒沙界外有一众生心中发明普贤行者我于尔时乘六牙象分身百千皆至其处纵彼障深未得见我我与其人暗中摩顶拥护安慰令其成就。

　　○(二牒证结答)佛问圆通我说本因心闻发明分别自在斯为第一。

　　【解】携李曰行弥法界曰普。位邻极圣曰贤。此非地前之贤。乃是金刚喻定居众伏之顶名之为贤。温陵曰凡具大根修菩萨行皆名普贤之行。心闻耳识也。分别众生知见者择普贤行而成就之也。孤山曰心闻发明内证也。分别自在外用也。

　　【疏】天台曰二释耳识圆通。初明境之通别。耳识分别惟在于声此意则局。今此菩萨既云我用心闻分别众生所有知见。此意则应遍于六尘。如曰知见则遍于法尘。若礼拜称名能感菩萨则遍于色声。余准可知。二明观之盈缩。初宗佛旨释其所悟。文殊虽曰心闻洞十方生于大因力非初心方便。谓非娑婆初心方便可尔岂有无始之终乎。故首楞严百八三昧中有分别众生诸法数法三昧。要知以耳识分别所有众生亦有从微至着工夫。镜净明生其体自现。若与观音耳闻论同异者。一因异是初心方便。二境异乃耳根圆通。三闻异拔苦为先四教言之的在圆教。全体藏性无烦和会。

　　○(三难陀观鼻识二初叙悟缘起)孙陀罗难陀即从座起顶礼佛足而白佛言我初出家从佛入道虽具戒律于三摩地心常散动未获无漏世尊教我及拘絺罗观鼻端白我初谛观经三七日见鼻中气出入如烟身心内明圆洞世界遍成虚净犹如琉璃烟相渐销鼻息成白心开漏尽诸出入息化为光明照十方界得阿罗汉世尊记我当得菩提。

　　○(二牒证结答)佛问圆通我以销息息久发明明圆灭漏斯为第一。

　　【解】孤山曰孙陀罗云好爱。妻名也。难陀云欢喜。己号也。慈恩两名共翻艳喜。为简放牛难陀故标其妻。乃如来亲弟也。温陵曰前数息依根所以摄心。此观白依识所以驻心也。息由风火而起鼓烦恼浊故其状如烟。昧者不觉惟谛观能见。六交见火烧息能为黑烟紫𦦨皆烦浊所发也。净观发明则烦浊渐消故内明外虚而烟销成白。及乎漏尽无复烦恼内莹发光故出入息化为光明也。吴兴曰由观鼻识似发十六特胜禅也。此禅始从知息出入乃至观于弃舍摄四念处。能见三界九地所证境界故云圆洞世界等。又能于地地中以观照了破四颠倒发真无漏故云心开漏尽等。亦可是通明之相禅门备焉。记即印成。当犹是也。菩提云道。如前文云得亲印记发明无学。若作受记未来当得佛果菩提者即二酥密记或醍醐显记。

　　【疏】天台曰三释鼻识圆通。初明境之通别。鼻以嗅香为用司息为门此通境也。今因治散观鼻端白是眼所对本非正境。观后结文乃云我以销息息久发明是为正所对境。岂非初借鼻端之白为缘令其心细然后因是以观息乎。次明观之盈缩。初宗佛旨释其所悟。于三摩地心常散动者。缘境既多故其心不一。观鼻端白能一其心者。所谓置心一处无事不办。此治散之初门也。久之而其心自细。心细而出入之息自见。息由风大鼓烦恼浊。故心之散动由息风之所司。琉璃光之观界观世观身观心诸动无二皆是妄缘风力所转者以此。此治散之妙门也。经三七日见鼻中气出入如烟。至于观成则诸出入息化为光明照十方界。此可与琉璃光乌刍瑟摩二法同参。二略消名相。即十六特胜禅也。

　　○一知息入修习特胜之初。正依随息故以知息入为门。即代初数息调心之法。所以然者。数息则闇心而数故观慧不明。今知息入则照息分明故解慧易发。是以用知息入为调心法也。若将十六特胜横对四念处者。从知息入去有五特胜并属身念处观。

　　○二知息出。修特胜者当以此知息出代数息。初调心之法也。意如前释。若对念处犹属身念处观也。

　　○三知息长短。修特胜者籍观以调心。心既净细则照了渐明。若得粗住细住及欲界定。定中暗鄣薄。即便觉息入出长短之相也。若对念处犹属身念处观也。

　　○四知息遍身。修特胜者从欲界定与观相扶入未到地。故证未到地定时即觉身及定法悉皆虚假。息之入出遍身微微如有如无。既于定中照了分明染着心薄也。若对念处犹属身念处也。

　　○五除诸身行。修特胜者从未到地欲入初禅时常应观㭊。因此若发初禅觉观之法则身心豁然开朗。如明眼人开仓即自了了见仓中所有。分别所证境界皆虚假空无人我。既无人我谁作诸事谁受禅定。是则颠倒所起身业皆悉坏灭。故云除诸身行。若对念处齐此犹属身念处观。

　　○六受喜。修特胜者既常与观慧相应。若证初禅喜支即能照了。因是喜生无过故云受喜。若对念处从此有三特胜并属受念处观。

　　○七受乐。修特胜者即常与观慧相应。若证初禅得乐支时。即能觉了便于乐支不起见着。以无所受而受乐触故云受乐。若对念处犹属受念处观。

　　○八受诸心行。修特胜者既常与观慧相扶。若证初禅一心支时。即能照了一心不起颠倒。于一心中获得正受故云受诸心行。若对念处齐此犹属受念处观也。

　　○九心作喜。修特胜者离初禅入二禅时常自照了。因是若发二禅内净喜则真喜从观慧而生故名心作喜。若对念处从此有三特胜并属心念处观也。

　　○十心作摄。修特胜者既因观慧得二禅一心支即照了一心。因是倒想不起故云心作摄也。若对念处犹属心念处观。

　　○十一心作解脱。修特胜者离二禅入三禅常有观照。是故若发三禅即能照了。虽得妙乐心不耽着无累自在故云心作解脱。若对念处齐此犹属心念处观。

　　○十二观无常。修特胜者离三禅入四禅时常修观照。是故若发四禅不动定时。即自观达定中心识虚诳念念生灭故云观无常也。若对念处从此有五特胜皆属法念处观。

　　○十三观出散。修特胜者从四禅入虚空处时。加修观智内外照了。是故若证空定之时即知能离色界缘空之识自在逍散而虚诳不实心不爱着故云观出散。若对念处犹属法念处观。

　　○十四观离欲。修特胜者离虚空处定入识处时常以观慧内自推检。欲离虚空处离欲之心。是故发识处定。即能观达识定虚诳不实心不爱着故云观离欲。若对念处犹属法念处观。

　　○十五观灭。修特胜者离识处入无所有时。以智照了所修之境能修之心。是故若发无所有处定即自观达无所有处虚诳不实心不住着故云观灭。若对念处犹属法念处观。

　　○十六观弃舍。修特胜者离无所有修非有想非无想定时。即自以智观察所修之法能修之心。是故若发非想定时。即观照分明知非想处两舍之定犹有细想四众和合而有虚诳不实非是涅槃安乐真法。则心不爱着。特胜行者若于地地修观照了则地地之中颠倒不起心不染着。随其因缘会处即于是地发真无漏证三乘道。略辩特胜竟。言少则意难见。读者必须细心比类。令知地地之中与根本禅四空证定一往虽同而观慧有别也。

　　○三义阙四教者。以证果言之云得阿罗汉。又曰当得菩提通教体法明空明矣。若体法即中则受别圆来接。会归圆顿者。以息风言之则为性风。以烦恼浊言之则为性火。以鼻识言之则为性识。皆本如来藏妙真如性清净本然周遍法界者也。

　　○(四满慈观舌识二初叙悟缘起)富楼那弥多罗尼子即从座起顶礼佛足而白佛言我旷劫来辩才无碍宣说苦空深达实相如是乃至恒沙如来秘密法门我于众中微妙开示得无所畏世尊知我有大辩才以音声轮教我发扬我于佛前助佛转轮因师子吼成阿罗汉世尊印我说法无上。

　　○(二牒证结答)佛问圆通我以法音降伏魔冤销灭诸漏斯为第一。

　　【解】温陵曰说法第一辩才无碍因以降魔灭漏皆舌识力也。佛以身口意三轮应物无滞。音声即口轮也。吴兴曰宣说下指小乘法。如是下示大乘义。始阿含终般若故云乃至。增一称满慈子说法最为第一。大品中转教诸菩萨摩诃般若即其相也。追叙得道若权若实如前辩之。

　　【疏】天台曰四释舌识圆通初明境之通别。舌以分别滋味语言宣说为用其境则通。今说法以入圆通其境则别。次观之盈缩。初宗佛旨释其所悟。我旷劫来辩才无碍文殊所谓说法弄音文开悟先成者是也。余如会解所说。论此法门似难成立。以辩才无碍自是舌根。法音降伏魔冤自是音声。与舌识何预。要知圆通法门根尘识三必连带而起亦连带而观。如说法入道本以大智慧为之先导。不起识心不着句味而宣敡世出世智。言有方分理无穷尽此又五识五意识同时具足。至于一根返源六根解脱此则缚则俱缚解则俱解脱则俱脱道理之必然。读者当得之言外可也。义关四教者。宣说苦空深达实相此属阿含三藏教也。如是乃至恒沙如来秘密法门我于众中微妙开示得无所畏此属方等助谈四教也。以音声轮教我发扬我于佛前助佛转轮。此般若助谈三教也。会归圆顿者。即说法之舌识为性识之明知。妙德莹然遍周法界也。

　　○(五优波观身识二初叙悟缘起)优波离即从座起顶礼佛足而白佛言我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏承佛教戒如是乃至三千威仪八万微细性业遮业悉皆清净身心寂灭成阿罗汉我是如来众中纲纪亲印我心持戒修身众推无上。

　　○(二牒证结答)佛问圆通我以执身身得自在次第执心心得通达然后身心一切通利斯为第一。

　　【解】孤山曰优波离此云上首。以其持律为众纲纪故。或翻近执。以佛为太子时彼为亲近执事之臣故。温陵曰言亲随亲观乃至承教皆明身识钦承也。行住坐卧律仪各二百五十。对三聚成三千。复以三千配身口七支成二万一千。复配四分烦恼成八万四千。性业即杀盗淫等根于性者。遮业即支末愆失因过遮止者。律中得度波离第一。僧中得度陈那最初。故今堂置陈那坛置波离各立本也。吴兴曰圆师为次第执心者由戒清净故发定慧也。此恐未然。按下文云先持声闻四弃八弃执身不动。后行菩萨清净律仪执心不起。是则执心非约定慧明矣。然以身心配于大小此据粗细一往分之。菩萨非不检身。声闻亦防意地。如诸萹聚制远方便岂非意地乎。今所叙者正言其小。故执身及心从粗至细以防身识之微也。身识既灭真智现前。斯所谓戒净有智慧便得第一道。

　　【疏】天台曰五释身识圆通。初明境之通别。身识分别通而言之顺情之触违情之触非顺非违平平之触。今持戒执身身得自在。去顺触而但依违触竞竞业业亦不落无记之触以为别境也。次明观之盈缩。初宗佛旨释其所悟。初叙依身识钦承如来。次叙依身识奉持戒律。义释如旧可知。次略消名相者。戒律虽多不出五篇七聚。五篇者一夷即淫杀盗妄四波罗夷。比丘四条尼八条。二残即十三僧残。比丘十三条尼十七条。三提即三十尼萨耆九十波逸提。比丘百二十条尼二百八条。四尼即四提舍尼。比丘四条尼八条。五吉即突吉罗。比丘一百条尼一百条。七聚者一弃二众残三丑恶四堕五可呵六恶作七恶说。若大乘菩萨戒则十波罗夷四十八轻垢罪也。义关四教者。我以执身身得自在次第执心心得通达三藏可知。至于身心一切通利闻方等弹诃渐渐心相体信即比丘之律仪为菩萨之三聚通别圆教可阶矣。会归圆顿者。寻常六识尚即如来藏性。岂持戒净体非圆顿法门。妙德莹然遍周法界圆满十方无有方所。无作妙戒可思议乎。

　　○(六目连观意识二初叙悟缘起)大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义我顿发心得大通达如来惠我袈裟着身须发自落我游十方得无挂碍神通发明推为无上成阿罗汉宁惟世尊十方如来叹我神力圆明清净自在无畏。

　　○(二牒证结答)佛问圆通我以旋湛心光发宣如澄浊流久成清莹斯为第一。

　　【解】孤山曰优楼频螺此云木瓜癃。胸前有癃如木瓜故。伽耶山名。即象头山也。亦云城。城近此山故。那提河名。一兄二弟。故身子云逢迦叶波兄弟即其人也。温陵曰因缘深义谓非世间和合粗相。乃发明世出世法。故因之发心得大通达。神通如意也。旋湛者旋意识而复妙湛。故久成清莹通力圆明清净自在也。吴兴曰神名天心通名慧性。而此心性即意识发明也。大乘发如来藏。小乘发根本禅。六神通中惟漏尽通是其内证。余之五通皆属外用。

　　【疏】天台曰六释意识圆通。初明境之通局。意识所缘通于三性。其他三昧或各缘一性。如无行经贪欲即是道嗔恚亦复然如是三法中具一切佛法。此惟缘恶如止观中说。若法华诵经观音数息皆缘善性如觉意三昧。则三性通缘。今此三昧云我以旋湛心光发宣亦觉意之流类也。二明观之盈缩。初宗佛旨释其所悟。初叙路逢胜友闻说因缘而顿得通达。则出家之缘在三迦叶波。次叙后见如来惠我袈裟而须发自落成阿罗汉。则得道之缘正在如来。近有讲者不信如来神力使之须发自落。谓若如所云则是怪物。抑何鄙哉。三叙感得神通游戏十方而得无挂碍。此皆傍序非正叙也。末云我以旋湛心光发宣如澄浊流久成清莹。方正陈意识所入圆通。言旋湛者正反其意识所缘生住异灭生成法则至不生灭圆湛之性反妄归真之意也。旋湛既久心之本有神通光明自然发现。如澄浊流久成清莹譬喻极是分明。所谓明相精纯一切变现不为烦恼皆合涅槃清净妙德是也。应知此门虽与耳门三昧不同亦具四种殊胜功德。一是诸法之总能具能造故。二是诸大乘经所诠显故。三是禅教诸祖所直指故。四是此经所密示故。故文殊拣选偈但云神通本宿因何关法分别念缘非离物云何获圆通。一拣宿因一拣作意。未尝言旋湛之非其意概可见矣。义关四教者。旋湛澄浊证偏真理通教明矣。若发宣中道心光分但不但别圆来接可知。会归圆顿者。若于此经悟明六处识心离四句绝百非则性识明知觉明真识妙觉湛然遍周法界也。

　　○(四观七大悟道七初乌刍瑟摩观火大二初叙悟缘起二初遇佛闻教)乌刍瑟摩于如来前合掌顶礼佛之双足而白佛言我常先忆久远劫前性多贪欲有佛出世名曰空王说多淫人成猛火聚。

　　○(二依教修观二初观成获悟)教我遍观百骸四支诸冷暖气神光内凝化多淫心成智慧火。

　　○(二重指释成)从是诸佛皆呼召我名为火头我以火光三昧力故成阿罗汉心发大愿诸佛成道我为力士亲伏魔冤。

　　○(二牒证结答)佛问圆通我以谛观身心暖触无碍流通诸漏既销生大宝𦦨登无上觉斯为第一。

　　【解】温陵曰乌刍瑟摩云火头。即火头金刚也。多淫之人本由暖触迫发。生为欲火。死为业火。业力增炽故成猛火聚也。吴兴曰遍观四大皆是触尘之境。百骸四支地也。诸冷暖气即水火风也。三昧既着故曰神光内凝。以多欲人火大偏盛故变淫火而成智火。成阿罗汉下谓成小果。后发大愿。将非普现色身以执金刚神辅佛扬化者乎。

　　【疏】天台曰第四七大圆通中初释火大圆通初明境之通别。通而言之有无情之火有有情之火。今别从身中四大有情之火以观圆通也。次明观之盈缩初宗佛旨释其所悟。佛所说法被机不同。被小乘机对性多贪欲者令修不净观。今被大乘机令化多淫心成智慧火。夫性火真空性空真火清净本然周遍法界随众生心应所知量。始既不变以随缘故应为身中四大之火亦复随缘而不变。若随淫欲染缘成猛火聚即顺贪欲性逆智慧性应所知量也。若顺智慧性逆贪欲性遍观百骸四肢诸冷暖气。观之既久则神光内凝。化多淫心成智慧火。一逆一顺一升一降岂有他法哉。故无行经云贪欲即是道嗔恚亦复然如是三法中具一切佛法。佛法正指随缘不变之性。能体道者方其贪欲等性起时不顺其性。即逆用智慧遍观贪欲之性不变而随缘随缘而不变。如乌刍瑟摩(云云)。则贪欲即是道者得矣。从是诸佛皆呼召我名为火头者。由性多贪欲其火炽盛。多淫心人成猛火聚者以此。今化多淫心成智慧火。故其𦦨性变为火光亦复以此。论七大皆人身所具。若一大现起名事造。六大冥伏为理具。今从事造现起者言之名为火头金刚也。

　　○(二持地观地大二初叙悟缘起二初遇佛受教二初历值诸佛具修福业)持地菩萨即从座起顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填或作桥梁或负沙土如是勤苦经无量佛出现于世或有众生于阛阓处要人擎物我先为擎至其所诣放物即行不取其直毗舍浮佛现在世时世多饥荒我为负人无问远近惟取一钱或有牛车被于泥溺我有神力为其推轮拔其苦恼时国大王延佛设斋我于尔时平地待佛。

　　○(二别值毗舍亲承开示)毗舍如来摩顶谓我当平心地则世界地一切皆平。

　　○(二因教获悟二初正陈悟旨)我即心开见身微尘与造世界所有微尘等无差别微尘自性不相触摩乃至刀兵亦无所触。

　　○(二因悟叙获证)我于法性悟无生忍成阿罗汉回心今入菩萨位中闻诸如来宣妙莲华佛知见地我先证明而为上首。

　　○(二牒证结答)佛问圆通我以谛观身界二尘等无差别本如来藏虚妄发尘尘销智圆成无上道斯为第一。

　　【解】吴兴曰身界微尘乃至刀兵者以此皆是地大所造之色。即因缘所生法也。微尘无差空也。自性不触中也。三谛具足非如来藏乎。悟无生等。由分证法身而权取小果故以无生忍简之。初自度后化他是谓回心也。毗舍浮云遍一切自在。

　　【疏】天台曰二释地大圆通。初明境之通别。别而言之有身中之地大依报之地大。今此菩萨则内外通观。造世界微尘依报也。身微尘正报也。等无差别不相触摩圆融会归如来藏性。二明观之盈缩。初宗佛旨释其所悟。初陈利物之怀。次陈值佛之缘。利物中平填险隘为正。擎物推轮为傍。兼下值佛之缘正言入道便宜也。盖如来说法多就宿习便宜者而开导之。如金师之子教以数息漂师之子教以不净皆其事也。故毗舍如来就其数数填地于今平地教以当平心地则世界地一切皆平。佛意谓平地利物与平地待佛岂非自利利他之美行。第世界无边众生无量。徒以区区之神力何能弘博济之道心。故令但务其本弗求其末。维摩所谓惟其心净则佛土净是也。佛土苟净则摄受一切众生归于妙土尚何不平之有哉。须知此语复有通别。通则心为诸法之总心平则一切皆平。别则正当此经性色真空性空真色清净本然周遍法界者为心地。随众生心应所知量者为一切。不了随缘不变谓之心地不平。不了不变随缘谓之一切不平。若能了此即是心地平世界地皆平。惟其随闻获悟称性观中故即心开证入藏性。身微尘正报之地大也。造微尘依报之地大也。此随众生心应所知量者也。等无差别微尘自性不相触摩等。此悟随缘而不变即性色而真空也。我于法性悟无生忍者谓于地大之色法得悟如来之藏性也。论所叙法门可谓至圆。悟无生忍而止证阿罗汉者。正以身为比丘当声闻像。虽能利物而自了心多。故虽惑破无明而但果成罗汉。亦闻常取果之流也。先出三界自利竟然后入界以利人。故曰回心今入菩萨位中。闻诸如来宣妙莲华佛知见地我先证明而为上首者文见普门品末。盖法华为一大事因缘欲令众生开示悟入佛之知见以证诸法实相。今持地所悟。当诸法实相之一法。一即一切。自既证已方知佛说不虚。故为法华会众而作实相证明也。或执此语判此经在法华后者。不知楞严有前后分。前分有次后分不次。后虽不次摄后归前方无余论也。结文可知。余科不赘矣。

　　○(三月光观水大二初叙悟缘起二初值佛受教)月光童子即从座起顶礼佛足而白佛言我忆往昔恒河沙劫有佛出世名为水天教诸菩萨修习水观入三摩地。

　　○(二依教修观二初备陈修行二初止作意)观于身中水性无夺初从涕唾如是穷尽津液精血大小便利身中旋复水性一同见水身中与世界外浮幢王刹诸香水海等无差别。

　　○(二叙偏证)我于是时初成此观但见其水未得无身。

　　○(二因观值缘三初入观值缘)当为比丘室中安禅我有弟子窥窗观室惟见清水遍在室中了无所见童稚无知取一瓦砾投于水内激水作声顾盻而去。

　　○(二出观知病)我出定后顿觉心痛如舍利弗遭违害鬼我自思惟今我已得阿罗汉道久离病缘云何今日忽生心痛将无退失。

　　○(三审缘获安)尔时童子捷来我前说如上事我则告言汝更见水可即开门入此水中除去瓦砾童子奉教后入定时还复见水瓦砾宛然开门除出我后出定身质如初逢无量佛如是至于山海自在通王如来方得亡身与十方界诸香水海性合真空无二无别今于如来得童真名预菩萨会。

　　○(二牒证结答)佛问圆通我以水性一味流通得无生忍圆满菩提斯为第一。

　　【解】资中曰准华严经华藏海中有大莲华。其莲华中有诸香水。一一香水海为诸佛刹世界之种。华藏世界在香水中故云浮幢王刹。华藏二十重。累高如幢。最为高大故称王。今观身水与彼海同故曰浮幢王刹诸香水海也。初成此观但见其水者此定果色随心所变。如十遍处入定则有出定则无。不同业果色共业同感不造世业方得清净。十遍处者青黄赤白地水火风空识。此十一切处皆有。如作青想则一切处皆青也。吴兴曰得阿罗汉久离病缘等。按智论明诸圣人皆有身苦。如舍利弗风病毕陵伽眼痛等。今言已得罗汉久离病缘实难销会。此盖过去曾取小果。既无见思惑业之事。是离分段病苦之缘。其时回心却入三界。本无实疾所以疑之。然此菩萨所修三昧与前持地观法大同。但由无明尚在未得无功用道是故出定不知病缘。有作析法拙度解之者诚不可也。方得亡身等初证法身分亡变易之身。身中水性与香水海性同合真如空藏之性。温陵曰月太阴。水精也。昔师水天修习水观。水性圆明故号月光。水性无夺者。内之精血外之刹海水相虽异而性不相夺。我于是时至身质如初叙作观之缘也。舍利弗于恒河岸入定。遭违害鬼所击而出定头痛。亦未得无身故也。汉州绵竹县水观和尚迹同月光。佛陀本传云师入火光定其室如焚亦此类也。违害当作为害。夜叉鬼王之名。乃身子过去世之怨也。

　　【疏】天台曰三释水大圆通。初明境之通别。别而言之有身中之水依报之水。今此菩萨乃内外通观。如观于身中水性无夺正报之水也。浮幢王刹诸香水海依报之水也。等无差别则内外性等。次明观之盈缩。初宗佛旨释其所悟。能师菩萨名曰月光。所师如来名曰水天。所谓古今一道果因一契也。此与观经观水不同者三。一依正异。彼观依报此依正通观。二事理异。彼惟事相此兼事理。三方便真实异。彼欲观宝地故先托大陂池水观之以为方便。此观水性无夺显性水真空。夫性水真空性空真水清净本然周遍法界。一随众生心应所知量以为依正而情器斯分。故自相分言之内焉外焉小焉大焉赤焉白焉香焉臭焉秽焉净焉而万殊不同。今自性分观之。先观身中水性无夺。初从㖒唾如是穷尽津液精血大小便利身中旋复水性一同此观正报之性齐也。次见水身中与外世界浮幢王刹诸香水海等无差别此观正报依报之性齐也。但迷情既久而依正难齐。故初成此观但见其水未得无身。若亡身者水即身而身即水若水即身谓之惟水可也。若身即水谓之惟身亦可也。惟身惟水俱名法身。故得亡身之后与十方界诸香水海性合真空无二无别也。

　　○(四琉璃光观风大二初叙悟缘起二初遇佛受教)琉璃光法王子即从座起顶礼佛足而白佛言。

　　○(二依教修观二初正修观巧)我忆往昔经恒沙劫有佛出世名无量声开示菩萨本觉妙明觉此世界及众生身皆是妄缘风力所转我于尔时观界安立观世动时观身动止观心动念诸动无二等无差别我时觉了此群动性来无所从去无所至十方微尘颠倒众生同一虚妄如是乃至三千大千一世界内所有众生如一器中贮百蚊蚋啾啾乱鸣于分寸中鼓发狂闹。

　　○(二观成获证)逢佛未几得无生忍尔时心开乃见东方不动佛国为法王子事十方佛身心发光洞彻无碍。

　　○(二牒证结答)佛问圆通我以观察风力无依悟菩提心入三摩地合十方佛传一妙心斯为第一。

　　【解】吴兴曰界为方位故安立。世为迁流故动时。时即过现未也。孤山曰逢佛未几者未多也。温陵曰因风大圆悟。身心发光洞彻无碍号琉璃光。无量声佛亦依风大开示菩萨使知本觉无动。而身界之动皆风力所转。琉璃光因是观界观世观身观心。迁流运止悉惟风力故曰诸动无二。由是觉了大千群动皆即狂劳犹百蚊蚋鼓于方寸耳。既了狂劳乃见不动佛也。东为群动之本而佛号不动乃即动而静者也。能即动而静故身心无碍也。传一妙心者知风力无依万动皆妄而独证无动本觉也。

　　【疏】天台曰四释风大圆通。初明境之通别。别而言之有正报之风依报之风。正报有身心之殊。依报有界世之异。今通别俱观故曰观界安立等。次明观之盈缩。初宗佛旨释其所悟。论无量声如来开示菩萨本觉妙明宜直就常住真心不生不灭者观之。而云观此世界及众生身皆是妄缘风力所转者。正示动中有不动者在欲其观动以显不动之性。故曰我于尔时观界安立观世动时观身动止观心动念诸动无二等无差别。盖界之安立为风轮之所执持其动则大。三世迁流其动则小。身动止心动念小之又小。大小虽不同均一动也。我时了觉此群动性来无所从去无所至者。肇公所谓旋岚偃岳而常静江河竞注而不流野马飘鼓而不动日月历天而不周不过十方微尘颠倒众生同一虚妄而已。故又以法喻明之如是乃至三千大千一世界内所有众生如一器中贮百蚊蚋啾啾乱鸣于分寸中鼓发狂闹。此以分寸之小器喻世界之大千。无量之众生喻一百之蚊蚋。以啾啾乱鸣鼓发狂闹喻世界身心之群动。然而蚊蚋虽动而器空不动。以类众生之妄缘虽动而吾本觉之性不动。非直不动者之无动而动者元非动。所谓观方知彼去去者不至方。故得逢佛未几悟无生忍。言尔时心开乃见东方不动佛国为法王子事十方佛者。夫东方为群动之首。佛国号为不动。岂非正显动中有不动者存乎。身心发光洞彻无碍此正言得名之所自。因观世界身心同一虚妄了无所有同一本觉寂而常照如净琉璃也。末云合十方佛传一妙心者。十方诸佛孰有不以本觉妙明而传心乎。又孰有不即动而显寂乎。而下文殊则拣之云若以风性观动寂非无对对非无上觉云何获圆通。然而独不曰音声性动静闻中为有无无声号无闻非实闻无性声无亦无灭声有亦非生生灭二圆离此则常真实。可以借妙德之言为琉璃光法王子而解嘲也。

　　○(五虚空藏观空大二初叙悟缘起三初同佛所得)虚空藏菩萨即从座起顶礼佛足而白佛言我与如来定光佛所得无边身。

　　○(二备显神用)尔时手执四大宝珠照明十方微尘佛刹化成虚空又于自心现大圆镜内放十种微妙宝光流灌十方尽虚空际诸幢王刹来入镜内涉入我身身同虚空不相妨碍身能善入微尘国土广行佛事得大随顺。

　　○(三由观获证)此大神力由我谛观四大无依妄想生灭虚空无二佛国本同于同发明得无生忍。

　　○(二牒证结答)佛问圆通我以观察虚空无边入三摩地妙力圆明斯为第一。

　　【解】吴兴曰因观四大色质既得无边法身。为显此身遍融一切故执宝珠照十方等而表示之。既以珠表色。复以镜表心。色从心造。全体是心。故放宝光灌十方等。华严云清净妙法身湛然应一切。身同虚空法也。身入尘国应也。说三乘法为佛事。称四悉机为随顺。

　　【疏】天台曰五释空大入圆通。初明境之通别。别则惟观虚空以显藏性。今通观四大以显空如来藏。亦即情与无情而通观也。次明观之盈缩。初宗佛旨释其所悟。我与如来定光佛所得无边身者谓同释迦初证法身也。尔时手执四大宝珠等者宝珠必摩尼。以示具宝无边出生不尽也。正以法身名毗卢遮那。遍一切处一切诸法无非佛法。一切法即四大十法界诸法。证此佛法则一一法莫不称性。如虚空之无边故号为虚空藏菩萨焉。故证此身后手执四大宝珠照明十方微尘佛刹化成虚空。以表显四大与空一一称性而周遍也。此以四大宝珠表能观四大之智。十方微尘佛刹表所观四大之境。化成虚空者乃以智融境摄事成理。所谓性色真空性空真色清净本然周遍法界等是也。又于自心现大圆镜内放十种微妙宝光流灌十方尽虚空际诸幢王刹来入镜内涉入我身身同虚空不相妨碍。此表一心具足十界依正一如生佛不二。如帝网之千珠彼彼互融法法周遍也。已上叙所证之体即无边身也。次现神力叙体中所具之相。身能善入微尘国土广行佛事得大随顺叙从体以起乎用。惟其如此故结显云此大神力由我谛观(云云)。其所表示亦可谓详尽矣。前四菩萨乃于四大各证其一。今则连前会通一即一切与三卷圆会之理同。观门超胜又可知也。

　　○(六弥勒观识大二初叙悟缘起)弥勒菩萨即从座起顶礼佛足而白佛言我忆往昔经微尘劫有佛出世名日月灯明我从彼佛而得出家心重世名好游族姓尔时世尊教我修习惟心识定入三摩地。

　　○(二依教修观二初久修离过)历劫以来以此三昧事恒沙佛求世名心歇灭无有。

　　○(二观成得道二初证唯心)至然灯佛出现于世我乃得成无上妙圆识心三昧乃至尽空如来国土净秽有无皆是我心变化所现。

　　○(二现诸佛)世尊我了如是惟心识故识性流出无量如来今得授记次补佛处。

　　○(二牒证结答)佛问圆通我以谛观十方惟识识心圆明入圆成实远离依他及遍计执得无生忍斯为第一。

　　【解】温陵曰弥勒正云梅怛利曳那此翻慈氏。为慈隆即世悲臻后劫。愍物迷识故示迹发明也。真际曰以不达遍计本空依他幻有故耽世名好游族姓。惟心识定者。惟遮境有。识简心空。惟有自心心外无法也。吴兴曰尽空者谓尽虚空界所有佛国等惟心所现也。若以四土言之。心即寂光。变化即实报方便同居也。净秽但是三土之相。互有起灭故云有无。流出如来者从法身识性流出报应佛身也。孤山曰求世名心歇灭无有者相似位也。得成无上妙圆识心三昧者分真位也。资中曰圆成实等者三性也。一遍计所执性。横执众生寿者我及我所乃至情非情异有实体性故周遍计度也。二依他起性。计有因缘世间和合建立名相。执此假相定从种生。虽无我执自然种性。假色心等为种生五蕴等法也。三圆成实性。即无漏之体及真如法界也。圆成如麻。依他如绳。遍计如蛇。今入圆成即证真如理也。

　　【疏】天台曰六释识大入圆通。初明境之通别。通而言之六识七识八识九识皆可为境。今别观九识为境故曰我以谛观十方惟识识心圆明入圆成实。次明观之盈缩。初宗佛旨释其所悟。言从佛出家心重世名好游族姓者。此通二解一约事相。如今之身虽出家心不染道惟朱门是游。此可与区区庸俗僧比。若菩萨既曰经微尘劫值灯明佛。应准下文三性而说。心重世名即遍计执性。好游族姓即依他起性。如三界生死依正等法皆依他无明而起。十八界等各有种族是为族姓。于此性中而缘尘分别计有我人众生寿者六十知见是为遍计执性。皆由不了依他幻有遍计本空故心重世名遍游族姓也。今佛教我修习惟心识定正对治之良方。盖令了达一切诸法悉惟心识所造乃应病之法药。真际所谓惟遮境有识简心空。惟有自心心外无法。历劫以来以此三昧等者。长水云初修此观已得对治。知世名利有无厚薄皆我惟识所变不从他来。由此驰求顿尔皆息。至然灯佛等者。长水云此观初成位当解行。今得三昧已入初地名真见道。谓以一实根本无分别智与法界冥合能所一如无有二相。故惟识颂云若时于所缘智都无所得尔时住惟识离二取相故。当尔之时方名亲证。乃至尽空如来国土净秽有无皆是我心变化所现者。此言识性变造如来四土之依报也。我了如是惟心识故识性流出无量如来者。此言识性变造如来三身之正报也。岂惟如来依正悉从变造。即九界依正莫不皆然。举胜影劣故偏言之。然此只须消归自己。不必以他佛他土为言。圆成实等三性资中以麻绳蛇喻之。余谓不若二卷识阴文中千里盛空远饷他国其喻最亲。略释在二卷之末须者往检。二略消名相者。此菩萨所观法门为一经之梗概十轴之权衡。名相不知造修无路。盖此经具四识之名备四识之义。如六识名义该载前之三卷。七识则名载第八。如曰存于末那半分微细。八识则首卷识精五卷陀那微细识。九识则四卷果位七种名目庵摩罗识。岂非笼罩全经包含始末乎。故应略抄名相以备义持之所需。但法相繁长虑乖正意。别录卷末以被初机。三约教者。论惟识法门藏通二教了无如此义趣。以其虽曰心造诸法但是构造而已。今经既曰皆是我心变化所现。显是当体改转为义。但论具不具以分别圆。故天台有别理随缘之说正以此义不易甄明故也。今此前文曾曰性识明知觉明真识妙觉湛然遍周法界含吐十方宁有方所循业发现。乃不变随缘随缘不变之旨。惟应以圆顿教而摄属之也。四会归圆顿者。既属圆教何烦会归。但性相分岐人情角立。玄悟者即相以观性知水性元不异波。束教者执相以碍性云波相还殊水性。如今经之谈相满目皆惟识之宗。诠外之言宗触处皆真如之观。如曰识精元明陀那细识岂非为相宗之断案惟识之表诠乎。至于究极根门惟观妙性。即彼藏识直诣元明。亦如此文而言识性流出无量如来。是则性相二门不分而分分而不分。不妨文殊弥勒各以妙辩而分庭同一鼻孔而出气。或者问曰若二十五境皆属惟识。诸大菩萨皆观识性。而文殊菩萨下文拣选何不直尊弥勒耶。答曰子可谓善乎其问然亦难言之也。正以此义深关性具理致难精。得意忘言庶臻阃奥。盖性者本也。相者末也。性本宜一而反多。天台所明性具三千此经所明三科七大一一莫不清净本然周遍法界是也。相末宜多而反一。相宗所谓三界惟心一切惟识是也。今经楞严究竟了义。性相兼举本末备陈。欲令人知无始从本而逐末故今循末以反本。如七大一一皆曰性色真空性空真色清净本然周遍法界随众生心应所知量。夫性以不变为义。故一一皆不改当体。即此色空而周遍法界。相以差别为义。故一一皆不妨随缘而建立诸法。即此色空而循业发现。是则清净本然正性具之功勋。随心应量正惟识之能事。故了十界七大随缘之事莫非惟识之所变造。谓之俱宗惟识可也。一一而直观法性莫非不变之体。谓之俱宗法性可也。今正明循末以返本即相而观性故独推观音以为宗极也。

　　○(七势至观根大二初叙悟缘起二初遇佛授教二初标指)大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧。

　　○(二叙教二初喻显二初喻不念之失)譬如有人一专为忆一人专忘如是二人若逢不逢或见非见。

　　○(二喻念佛之得)二人相忆二忆念深如是乃至从生至生同于形影不相乖异。

　　○(二说合二初合不念)十方如来怜念众生如母忆子若子逃逝虽忆何为。

　　○(二合念佛二初提喻帖合)子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开。

　　○(二寄喻重显)如染香人身有香气此则名曰香光庄严。

　　○(二修习获证)我本因地以念佛心入无生忍今于此界摄念佛人归于净土。

　　○(二牒证结答)佛问圆通我无选择都摄六根净念相继得三摩地斯为第一。

　　【解】温陵曰观经云以智慧光普照一切令离三途得无上力名大势至。又云夫念佛者不得一弹指顷念世五欲是谓系念。譬如有人下示必须系念然后相应。不专念佛则虽逢不逢虽见不见。染香则袭香。念佛则见佛。故以念佛如熏名香光庄严也。吴兴曰母忆子如人专忆。子逃逝如人专忘。问前云逢不逢等此何但云虽忆何为。答纵得逢见不蒙法利与逃逝无异。舍卫九忆家不其然乎。入无生忍者。以证验修则念佛之心不可单约事相而解。念存三观。佛具三身。心破三惑。无生忍位方可入焉。资中引观经是心是佛等释之斯亦大要也。净土者别指极乐及寂光也。都摄六根者念属意根。意根若净诸根自摄故无选择也。

　　【疏】天台曰七释根大入圆通。初明境之通别。别而言之惟在意根。经云念佛三昧故也。通则遍观六根。经云我无选择都摄六根故也。盖此法门以别摄通会别归通故谓之念佛三昧。次明观之盈缩。初宗佛旨释其所悟。所秉之佛光光相传其有十二。初名无量光。二名无边光。三名无碍光。四名无对光。五名大𦦨光。六名清净光。七名欢喜光。八名智慧光。九名不断光。十名难思光。十一名无称光。十二名超日月光。故曰十二如来相继一劫。彼佛教我念佛三昧者明秉教之始立行之名。念者能观之观。佛者所观之境。三昧则因念佛力不受诸受而得乎正受者也。正受之名义通因果。未暇论果。今且明因。如初心念佛之人以心缘佛以佛系心。心心相续无有间断。当尔之时内心不起外境无侵。旋元自归返流全一。正不受诸受而得乎正受。久久不退因必成果。如来无量三昧因地鲜不由斯。故称念佛三昧也。但念佛之名其法最通。以四种三昧通称念佛故。今此三昧正同观经。乃托他佛而为所缘。经叙昔秉虽不云专托弥陀。而菩萨既今辅弼清泰则意亦轨今行人一志西方也。下去两重譬喻明必须念佛所以。初相忆喻。二染香喻。初喻为二初立喻二合法。初中譬如有人一专为忆喻诸佛发僧那于始心终大悲于赴难无时不忆念众生以何因缘令得度脱免三界苦也。一人专忘喻众生背父逃逝惟贪粗弊五尘甘心竛竮六道也。如是二人若逢不逢或见非见者。如诸佛如来诸大菩萨无时无处不应现色身而行度脱。随法身遍处而应色亦遍。故华严云佛身充满于法界普现一切群生前随缘赴感靡不周而恒处此菩提座。柰众生机疏无感佛缘故若逢而不逢或见而非见。此喻众生不念之失也。次喻念佛之得。故曰二人相忆二忆念深。二人相忆喻佛既念众生众生亦念佛。然佛之念众生既无时无处而不念则其念也深。而众生之念佛亦无时无处而不念方谓之二忆念深。能如是念则生生常见佛土土觐如来。故曰如是乃至从生至生同于形影不相乖异。盖佛念生之形既端而众生念佛之影必直。所谓容貌如佛心相亦同。形影相随岂能乖异耶。次合法中先合佛念众生。意言前譬如有人一专为忆者即十方如来怜念众生也。言如母忆子等者前二人相忆其喻也泛。故复举亲喻而帖合之。谓二人相忆要如母子之相忆也。独言母而不言父者。父道严其忆也疏。母道慈其忆也亲。若子逃逝虽忆何为者帖合一人专忘也。虽忆何为正帖合若逢不逢或见非见也。上皆帖合不念之失。次帖合念佛之得故曰子若忆母。次教以忆母之方要当如母忆时。盖母之忆子或兀坐而恒思。或倚门而长望。或废𥨊而忘餐。或停梭而罢绩。则无时非忆子之时无处非念儿之处其忆念也至深。夫人子之在他乡而念亲也。虽云极孝然而或为良朋之所眷或为美妇之所羁或为荣禄牵缠或为货财萦绊终非似母忆念之深。孝子尚然矧不孝乎。故菩萨教人以念佛真切工夫而曰如母忆时。应如古德云夫念佛者不得一弹指顷念世五欲是谓系念此语得之矣。然犹事也。若夫理者直须契常住真心三际十方。此等时处无非当人一念念佛之心方得名为如母忆时方得母子历生不相违远也。若众生心下次合众生念佛之得。现前当来必定见佛去佛不远正合母子历生不相违远。言不远者正谓念佛众生虽未成佛不久定当成之与佛相去者不远也。而云不假方便自得心开者。二十四门中虽大小偏圆不同要知悉假方便。如下耳根可谓至玄亦须初于闻中入流亡所。况云闻非自然生因声有名字。又曰此方真教体清净在音闻。非方便乎。若此念佛法门举念即缘佛境。事理圆融能所绝待。故下云我本因地以念佛心入无生忍。苟非如此焉今即契无生。不假方便信不诬也。二染香喻再喻众生必须念佛者如染香人身有香气故也。人身本不香因染香而顿有香气。喻众生本非佛因念佛而顿有佛香。盖佛因念显念因佛熏。如镜交光重重互入。念佛功德有如此之胜。闻者可不信诸。而言香光庄严者。光亦气也变其词尔。谓以诸佛法身之香气而庄严乎众生之色身也。若就法为言则佛以相好光明云为之香。众生念佛即以佛光而为庄严。我本因地以念佛心入无生忍此结成自行因果相符。今于此界摄念佛人归于净土。谓果后利物。既以此而自利即以此而教人亦以此力而摄生焉。我无选择都摄六根正结答所从法门。云间师云念属意根正论修处亦旁摄诸根根根念佛也。意根若净诸根皆摄故无选择。如念佛时眼不观色。眼念佛矣。乃至身不着触身念佛矣。日用之间惟弥陀是念惟净土是求无有间断。即净念相继也。如是法门超胜余门故曰入三摩地斯为第一。二略消名相者。念佛法门大要有二。一称名二观想。称名出大小二弥陀经及以观经。二经皆云临终称名经十念顷即得往生。小本弥陀经则令求生净土者执持名号若一日若二日乃至若七日一心不乱。其人临命终时阿弥陀佛与诸圣众现在其前即得往生极乐国土。一心不乱有二义一者事一心。口中执持名号以心系缘佛声心心相续念念不忘深信净土志趣西方无有刹那间断名事一心。二者理一心。了达佛非心外之佛心非佛外之心。离能所绝待对。不以有心念不以无心念不以亦有亦无心念不以非有非无心念。能如是念则终日念即终日无念。虽无念而不妨乎常念名理一心。二观想出般舟三昧经及观无量寿佛经。今且约观经明之。此经佛为韦提希夫人说具十六境。先观依报六境初日观二水观三地观四树观五池观六总观。二观正报七境初华座观二像观三佛身观四观音观五势至观六普观七杂观。后观三辈往生一上品生观二中品生观三下品生观。具如疏释。今略明佛观亦有二义。一者事观。初心但观劣应丈六八尺三十二相之像。深位备观胜应高(六十万亿)那由他恒河沙由旬。白毫宛转如五须弥山。绀目澄清如四大海水。身有八万四千相。相有八万四千好。好有八万四千光明。系缘在心念念不忘。经云但当忆想令心眼见。是为事一心。二理一心者。经云见此事已次当想佛。所以者何诸佛如来是法界身。入一切众生心想中。是故汝等心想佛时是心即是三十二相八十随形好。是心作佛是心是佛。诸佛正遍知海从心想生。此文明观义极圆融。大师疏释初八句有二。初约感应道交释。乃圆顿行人以三观净心为能念能感。弥陀如来以法报二身为能应能入。感应道交名为法身入心想中。二约解入相应释。斯乃始觉解于本觉是故本觉入于始觉。始本一合始本俱忘名为法身入心想中。四明尊者云今之心观非直于阴观本性佛。乃托他佛显乎本性。故先明应佛入我想心。次明佛身全是本觉。故应佛显知本性明。托外义成惟心观立。二释相假是今观门。是故二义相须而进。二释中二句。初作是别明二。初约能感能成释作。有二义。一净心能感他方应佛故名是心作佛。二三昧能成己之果佛故云是心作佛。二约即应即果释是。亦二义。一心即应佛故名是心是佛。二心即果佛故名是心是佛。二作是共释二。初约始终释。谓始学名作终成即是佛。二约当现释。谓现在念佛即是诸佛法身之体名心是佛。望己当果。由观生彼名心作佛。三释后二句。正遍知海从心想生者。以心净故诸佛即现故云生也。亦因此观佛三昧出生作佛。四明尊者具约三观释中二句。其略有云以若破若立皆名为作。空假二观也。不破不立名之为是。中道观也。全是而作。则三谛俱破三谛俱立名一空一切空一假一切假。全作而是则于三谛俱非破非立名一中一切中。即中之空假名作。能破三惑能立三法故感他佛三身圆应能成我心三身当果。即空假之中名是。则全惑即智全障即德故心是应佛心是果佛。故知作是一心修者乃不思议之三观也。是以吴兴师曰念存三观佛具三身心破三惑无生忍位方可入焉。至于资中亦引观经是心是佛等释之。此二师者可谓得其大要者也。三顺说时备明四教者。夫惟心净土本性弥陀乃禅教之常谈众人之耳熟。苟不深明旨趣多有失义迷名。盖心外无佛人固知为圆顿之妙诠不知亦滥同偏小之错解。即心外有佛人亦知为偏小之局谈不知亦可会成圆顿之奥旨。何也。以心有偏真圆真佛有世相妙相。如藏通别教之人孰不谓心外无佛。乃一以偏空但中者为心。若证此理则子果俱尽。无身无土。或以双遮二边空亦不立。将一物不留者为究竟。但惟悟此本心上无佛道可成。如今禅者之流或见人念佛求生净土。即便弃事尚理而遮之云本性即弥陀何弥陀之可念。惟心即净土何净土之可生。以此而为心外无佛。凡见诸经说念佛求生处一总排为事相。而云假使有之亦无非诸佛权巧方便接引钝根众生。若本地风光无如是事也。以此而为心外有佛。若圆顿教人其则不然。以彼彼互具为言则谓之心外无佛。以不失自性为言则谓之心外有佛。心外无佛者但无其离心有他佛之情。心外有佛者但有其即心有他佛之法。此无即有故能了此心非惟具自心生佛之性相。亦了此心具他心生佛之性相。此有即无故能达此心。非惟无自心生佛之情伪亦无他心生佛之情伪。合而明之谓弥陀之三身乃吾本性之弥陀。极乐之四土乃吾惟心之净土也。四顺藏理会归圆顿为二。初约当门会。势至菩萨本依根大以入圆通。而云我无选择都摄六根。是则此门所收甚广。不惟遍摄六根而六大俱妙。故前经云若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭。乃至云汝曾不知如来藏中性见觉明觉精明见清净本然周遍法界随众生心应所知量。如一见根见周法界。听嗅尝触觉触觉知。妙德莹然遍周法界。圆满十虚宁有方所。圆顿行人能如是知。是则正当念佛之时而根根尘尘遍周法界。弥陀已现我心之内我身已居净土之中。谓之诸佛如来是法界身入一切众生心想中可也。即谓之一切众生是法界身入诸佛如来慈誓中亦可也。至于因圆果满。生净土时上品上生入无生忍必矣。二约诸门会。夫念属始觉佛属本觉。始本一合始本俱忘谓之念佛三昧。是则念佛三昧何门而不摄何法而不圆。故四明尊者曰四种三昧通名念佛。但其观法为门不同。如一行三昧直观三道显本性佛。方等三昧观袒持显。法华兼诵经。观音兼数息。觉意历三性。此等三昧历事虽异念佛是同。俱为显于大觉体故。以是而观则今二十五门正同此义俱谓之念佛可也。又云虽俱念佛而是通涂显诸佛体。若十六观门及般舟三昧托彼安养依正之境用微妙观专就弥陀显真佛体。以此而观则今势至菩萨法门正同次义。用微妙观显真佛体。是故今用三种念佛法门收尽一切诸三昧门。言三种者一念自佛二念他佛三自他俱念。但念自佛摄得今经二十四门尽。亦摄得一大藏教并正像末法禅教诸祖所立法门顿渐偏圆大乘小乘乃至禅宗教外别传直指人心见性成佛。一归于念自本觉之佛而已。但念他佛摄得药师弥陀上生等诸经并莲宗法门惟以事想念佛及一切众行尽。自他俱念摄得十六观经。如智者疏用微妙三观念弥陀佛并此圆通念佛三昧尽。又此三种念佛有分全不同。盖本觉佛性具三如来藏。如二十五门声闻所修。但念空藏分见空觉。余诸菩萨或出假分别分见不空觉。观音普贤等上流菩萨皆圆念三藏全见三觉。若单念他佛则惟约应身以为分全。即自他俱念亦有分全不同。有单以空观念应身佛者有单以假观念报身佛者。有单以中观念法身佛者。有三观一心中修三身一境中念者。若以永明四科简偈收之则罄无不尽。初单念自佛即有禅无净土句摄。单念他佛即无禅有净土句摄。自他俱念即有禅有净土句摄。若自他俱不念即无禅无净土句摄。又此三种念佛不得意者则偏圆异道胜劣殊途。若得意者门门皆为净土之因法法皆成实相之行。何者。如二十五门皆为入如来藏之行。如共入一堂有始登阶者有已登阶者有已臻奥者。浅深虽殊屋空一也。又十六观经云诸佛如来是法界身入一切众生心想中。是故汝等心想佛时是心即是三十二相八十随形好。是心作佛是心是佛。诸佛如来正遍如海从心想生如来法界身尚能入寻常众生虚妄心想中。岂不入禅定真实心想中。但修禅人不信有净土可生是故不肯发愿求生极乐。如此之人谓之有行而无信愿。正同经云譬如二人一人专忆一人专忘若逢不逢或见非见。苟知此理正当修禅念自本觉佛时或念分觉或念全觉悟此觉即佛觉佛觉常入此觉。深信发愿即以此觉而回向佛觉。则我始觉常见佛之本觉。能如此念是为汝等心想佛时是心即是三十二相八十随形好。何以故。是心是佛故是心作佛故。诸佛如来正遍知海岂不从我心想生乎。如是之人时时见佛。正如二人相忆二忆念深子若忆母如毋忆时毋子历生不相违远从生至生同于形影不相乖异。是则净土法门不必专于念他方之应佛亦不必专于自他二佛于一心中念。但随人宜乐不同三行任修一行。达分全俱为法界自他皆是菩提。三心六念尚为净土之良因。始本俱圆岂非西方之正行。但能深信更加发愿。必于宝刹速证无生。噫观菩萨结牒指归而曰我本因地以念佛心入无生忍。又曰我无选择都摄六根。其所示意亦以微矣。

　　大佛顶如来密因修证了义诸菩萨万行首楞严经卷第五
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第六

　　师子林沙门　惟则　会解

　　天台山沙门　传灯圆通疏

　　○(五观耳根悟道二初叙悟缘起四初值佛禀教)尔时观世音菩萨即从座起顶礼佛足而白佛言世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地。

　　【解】温陵曰观音者观世言音圆悟圆应之号也。于音言观者以观智照之不以耳识闻之也。所师之佛亦名观音者因果相符古今一道也。达耳之谓闻。着心之谓思。治习之谓修。三者圆明是名三慧。孤山曰此与法华有殊。彼云一心称名菩萨即时观其音声皆得解脱则音在他机也。此云由我观听十方圆明故观音名遍十方界则音属自行也。应知因中自行果上化他二义必备。两经所说各举一边耳。吴兴曰准下文云由我不自观音以观观者令彼十方苦恼众生观其音声即得解脱。此亦同于法华释名之意也。但彼为流通本经故偏对他机。今为伸叙昔证故正约自行。教即世音。闻即耳根。皆所观之境也。思修皆能观之观也。然则观由境入境实遍通。而特取音闻者乃逗机之要也。

　　【疏】长水释要云若约次序。此门应次那律。今最后说者凡有三义。一以圆通义广。正是此方便宜故备显修证之门广化仪之相也。二以庆说相继。意欲观音说后即便庆赞以表正赞观音旁兼余圣。若于那律次说若不庆赞不彰观境最优。若便庆赞后说诸圣应非。故留后说即庆赞正旁自然着矣。三来拣连环。观音说竟便来文殊料简。连绵相接事无断绝故也。

　　○(二依教修行)初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭。

　　○(三行成入证二初略示)生灭既灭寂灭现前。

　　【解】吴兴曰旧约三慧次第销之。今则不尔。节文为四。一亡前尘。即初于闻中至了然不生也。入流亡所者。流谓法性所谓音尘。入之与亡通乎观行相似之位也。所入法性体既常寂。是则前尘本自不动今亦无静故云二相了然不生也。二尽内根。即如是渐增闻所闻尽也。前尘易亡内根难尽。以由亡智有疏有亲故云渐增也。闻所闻尽谓能闻所闻之根亦复不生也。此乃举所显能也。下觉所觉空及空所空灭例亦如之。三空观智。即尽闻不住觉所觉空也。上句遣前尽相。下句正空观智。觉谓觉照即智体也。四灭谛理。即空觉极圆空所空灭也。上句显重空之智。下正灭重空之理。问理本寂灭复何灭乎。答若谓寂灭此识犹生。但破其情非破其理。如智论云不破圣人心中所得涅槃。为未得者执成戏论是故须破。已上四节。若约三慧言之从初入流义必具足。不可亡所未有思修。苟执次第恐伤文理。生灭等结前理智根尘。生灭既灭即得初住分证寂灭现前。

　　【疏】天台曰五释耳根圆通二。初明境之通别。此根所辩境相甚难。出则滥同声尘入则滥同耳识。正当别取不出不入以能闻者为所观境。盖一堕缘尘则为耳识并五意识。更揽尘斯忆前堕为意识非此圆通所观之境矣。二明观之盈缩。初宗佛旨释其所悟者。所师之佛亦名观音温陵所谓因果相符古今一道也。彼佛教我从闻思修入三摩地者此言秉教之始入道法门也。闻思修三慧通为入道之要门。之与常途异者乃不落义路直下照明之圆修。盖彼佛教我已是闻思。故今三慧但就修辩温陵所谓达耳之谓闻着心之谓思治习之谓修。三者圆明是名三慧是也。初于闻中入流亡所至寂灭现前一节正明三慧能践观智与夫浅深阶差。释此为二。初分文释义二约义判位。初又为二。初分次释。初于闻中入流亡所二句总标。所入既寂下八句别释。生灭下二句总结。总标初句中但标入门之始。入流亡所一句分正标圆通功用。此句义趣该深是故科为总标也。二别释中应依吴兴节文为四。一亡前尘即所入既寂动静二相了然不生也。所入即上所入之流。既寂言直循闻根入法性流至性觉妙明本觉明妙真阿练若寂灭道场正修行处名为既寂。所谓寂然不动也。此虽最初一步功夫要与下寂灭之灭妙理等方得名为因果名目相应也。动静二相即声尘。动则有声静则无声。交光开此为二种结相岂知法相哉。了然不生者义有浅深。浅而言之音声性动静闻中为有无无声号无闻非实闻无性。是故初于闻中一能入流得循所常不随声尘以起分别名为了然不生。深而言之上根利智既得入流一入永入得深禅定忘我我所不见有欲界声尘等相名为了然不生。二尽内根即如是渐增闻所闻尽也。夫由尘发知因根有相二法为偶存一不可。前根因尘有虽已亡之。根苟不亡终非了手故须连根也尽。言如是渐增者。如是乃指上既寂之辞。盖寂有观解真似分极不同。今且论观解要用观智使先所得既寂之性渐渐增长广之大之。闻斯可尽故曰如是渐增闻所闻尽。谓能闻其所闻者亦尽也。三空观智即尽闻不住觉所觉空也。尽闻乃牒上内根已尽之相。不住正明宜空观智也。盖观智为能空根尘为所空。对病以设药病去而药宜亡。若病去犹服药则执药以成病。故能空观智亦须空之。要当将能觉其所觉之观智亦空方得名为病去药亡复还元气也。四灭谛理即空觉极圆空所空灭也。空觉即上空观智之觉。此觉即所证谛理有分极不同。若未得极圆则重空之理未忘。要须此空亦空而极圆之理方得故曰空所空灭。此四节文初节重在既寂二字。次节重在渐增二字。三节重在不住二字。四节重在极圆二字。余皆释成助明而已。三总结中生灭既灭寂灭现前者。上总标中入流亡所一句已该下四节。谓初入闻根之流亡声尘之所。次入观智之流亡闻根之所。三入重空之流亡观智之所。四入寂灭之流亡谛理之所。此中总结亦然。初亡前尘则声尘灭而闻根生此但生灭非无生也。次尽内根则观智生而闻根灭此亦生灭非无生也。三空观智则重空生而观智灭此亦生灭非无生也。四灭谛理者。谓上重空虽属谛理犹有微细生灭相在亦须灭之。如此粗细生灭既灭方得寂灭现前也。故前四卷约因缘自然四句遣去意在于此。二约义判位者。一往判之初亡前尘二尽内根当前文此根初解先得人空属圆教初信破见惑位。三空观智当前文空性圆明得法解脱属圆教七信破思惑位。四灭谛理当前文解脱法已俱空不生属圆教初住破无明位。故曰是名菩萨从三摩地入无生忍。再往言之准今结文而云生灭既灭。生相若灭应证无生法忍。而又云寂灭现前应证寂灭忍。今于二忍竟何所居。因以私意通之曰以五忍言之寂灭现前正当妙觉果位。今一往判入无生忍者以初住菩萨先破灭相烦恼故曰寂灭现前也。二略消名相者。夫言涉多门行逐言诠而莫究。理归至当观随理入而易明。窃原楞严一经文义虽多。究其旨归无非为阿难尊者殷勤启请楞严大定而设。但行因解进而解藉行成。解行相资方能证入果位。故经有见道而后修道修道而后证果之序。虽有三分一以行门而为宗主。行虽二十五门又以观音所修法门以为宗主。是则入流亡所四字为一经之纲纽十轴之深脉。以开解言之则流之一字全收。以立行言之则入之一字通括。以证果言之则亡所二字都该。故得约二义而会通之。初见道分二修道分。见道分初当机首以三法为请。昔孤山法师曾约天台三止释之甚符佛旨。但此经所说三止所止三谛之境义虽有乎次第而文实联翩不分。若约圆觉经三法分之宛然有序。已如前文分释。今但约义会通而经有两翻酬答。初约不次而次以酬阿难。最初总示。如常住真心菩提涅槃元清净体。即耳根所观之境流之一字。别示中。如盲人瞩暗是心非眼以去。初则屈指飞光验见不动。终则见见之时见非是见。十科深示见性皆奢摩他体真止所止真谛之境。圆觉所谓悟净圆觉以净觉心取静为行。行者方其入流之时要当体此闻性。如见性之若不动若无迁乃至若见见非见。如是观之能亡前尘尽内根空观智灭谛理。是为体真而止取静为行止于真谛。肇公所谓触事而真体之即神是也。又如二种分别见妄去明阴入处界本如来藏。约四性分别推检。非因缘自然皆三摩方修随缘止止于俗谛之境。圆觉所谓悟净圆觉以净觉心知觉心性及以根尘皆因幻化即起诸幻以除幻者。行者方其入流之时要当知觉耳性及以根尘皆因幻化即起诸幻以除幻者。如声尘中推检为是声来耳边耳往声处。又耳识为缘生耳识时应一一推检。此识为复因耳所生以耳为界。因声所生以声为界。又当如耳入中一一推检当知是闻非动静来非于根出不于空生。如是推之能亡前尘尽内根空观智灭谛理。是为方便随缘而止即起诸幻以除幻者也。又如明七大性色真空性空真色清净本然周遍法界随众生心应所知量等不变随缘随缘不变之旨皆禅那息二边分别止所止中谛之境。圆觉所谓悟净圆觉以净觉心不取幻化及诸静相了知身心皆为挂碍无知觉明不依诸碍永得超过碍无碍境受用世界及与身心相在尘域如器中锽声出于外。行者方其入流之时要当以净觉心不取幻化之俗边亦不取静相之真边。了知身心皆为挂碍等永得超过碍无碍二边之境。如一闻根闻周法界十方击鼓十处皆闻。妙德莹然遍周法界圆满十方宁有方所。诚所谓相在尘域如器中锽声出于外。能如是观亡前尘尽内根空观智灭谛理。是为息二边分别而止不取为行止于中道第一义谛也。次约次而不次三谛以酬满慈清净本然云何忽生之问正明上不变随缘随缘不变之旨。最初总示真阿练若正修行处性觉妙明本觉明妙。亦今耳根所观之境流之一字。别示如我以不灭不生合如来藏十界俱非十界俱即十界俱离即离非是即非即。正圆融三止所观举一即三言三即一。是则流之一字圆具三谛与夫十界。然而特言流者乃约喻而显法也。盖言众生无始迷真而逐妄如从源而出流。今返妄以归真如从流以溯源。从源而出流则根为尘黏趣外奔逸而千流万派。入则脱黏内伏从流以溯源而一道坦然。须知性觉必明为源之本。妄为明觉为流之始。因明立所所既妄立生汝妄能因而三细因而六粗则六根之相具以为流之末。今言入流则逆彼无始织妄业流返穷流根至不生灭。要而言之即前二种根本菩提涅槃元清净体则汝今者识精元明能生诸缘缘所遗者。智断元清净体即性觉必明者也。能生诸缘即今耳精为八识见分。若随声分别即能生诸缘遗本明以为妄明。若入流返闻即伏还元真不生灭性。返之不已因而亡前尘尽内根空观智灭谛理生灭既灭寂灭现前。流之一字所包岂不广乎。二修道分。文旨无他不过明决定义。以前所见之道称性照了名为修道。如第一决定审观因地发心与果地觉为同为异。若于因地以生灭心为本修因而求佛乘不生不灭无有是处。又云汝今欲令见闻觉知远契如来常乐我净。应当先择死生根本依不生灭圆湛性成以湛旋其虚妄灭生伏还元觉得元明觉为因地心。然后圆成果地修证果地觉。如下阿难所举七种名目以问如来疑因性断灭与此有异。如来则命罗云尊者击钟验常以显闻性不灭。又以如人睡梦虽复颠倒而闻性不昏。即此所入流字中元常之性第二决定审详烦恼根本。此无始来发业润生谁作谁受则汝现前眼耳鼻舌及与身心六为贼媒自劫家宝。乃至见所结论结元指结心知见立知即无明本知见无见斯即涅槃。亦即此流之一字。盖依此耳根识精能生诸缘从源以出流。则为烦恼为生死。若依此耳根元明闻闻非闻从流以溯源。则为菩提为涅槃。故曰结解同所因圣凡无二路。即偈中所指真性有为无为缚脱俱遣亦究竟结归此流之一字。示拣择须精陀那微细识种子成瀑流真非真恐迷我常不敷演。亦指此流字。若不取无非幻非幻尚不生。正言上入之一字。故经中明此流字敷演极长。入之一字露布极少。如吾不见时若能转物见见之时觉缘非眚。四性惟检。不灭不生合如来藏汝但不随分别狂心若歇当于结心解即分散。但此数处而已。盖此圆理乃大定之本。行依解进其斯之谓欤。三判教相者。论菩萨所修教极圆顿不须约他教而判。但入流之言其义亦通。如藏教须陀洹人名曰入流不入色声味触法。岂非入流亡所乎。又此入流名曰闻闻。而阿那律陀尊者旋见循元名为见见。见见闻闻俱是六根圆通而尊者但证四果。岂非义属通教乎。若有菩萨依此而修惟见但中不即二边。岂不义通别教乎。是则今之圆通义归圆教。必约圆理圆行而论。如其不然岂不迷□失义堕于但空但中者乎。是故今观应准前后因果文义而修方见的旨。前文明所观即圆融三谛。如次第中。不知意者但谓十翻显见性常住但空六凡情伪者以为真谛。须知此空十界俱空。如如来彰自观自证中所说一切俱非。不惟六凡皆空二乘亦空。不惟九界俱空而佛界亦空。以此而观方为圆通真谛之境。又不知意者但谓阴入处界一一辩明非因缘自然惟建立六凡四科即如来藏性者以为俗谛。须知此俗十界俱即。不惟六凡俱即四圣亦即。以此而观方为圆通俗谛之境。又不知意者但谓七大明不变随缘随缘不变惟双非二边为中道无戏论法。须知此中十界虽复双非而亦双是。故曰离即离非是即非即。以此而观方为圆通中谛之境。盖十种法界无非性具。约离情伪非则俱非。约法法圆常即则俱即。约统御称王遮则俱遮照则俱照。惟其如此故菩萨称性修此圆通生灭既灭寂灭现前时忽然超越世出世间获二殊胜。一者上合十方诸佛同一慈力。二者下合十方六道众生同一悲仰。自非修时十界俱非焉能果上超越世出世间。自非修时一切俱即焉能果上上合诸佛下合众生。又同慈力故令我身成三十二应入诸国土而十界之身俱现。同悲仰故令诸众生于我身心获十四种无畏功德。乃至善获四大思议。皆由名字解一性圆具观行时一性通照。故得果上一时圆证。其不然者安得称为无作妙力自在成就乎。四会归圆顿者。如上所明可谓至圆至顿。何必又赘之以会归。第圆顿义宽举翮或争长于独运。精要理一操舟方擅艺于单提。故当再立二义以表扬。更搜重玄而引发。初约四句料简。二明直指精要。四句料简者。二十五门中诸大菩萨所修法门圆顿相齐。惟被此方初机入道有迟速不同故用四句以料简之。初是圆顿非被机。如依七大入道并普贤等诸大菩萨是也。二是被机非圆顿。如前判教中有依耳门虽入流亡所但证偏真但中者有之三非被机非圆顿者。如诸小乘罗汉所修法门是也。四是被机是圆顿。即观音所修耳门三昧是也。又有一种法门是圆顿亦被机即眼根圆通。经以十科极所称敡。见大最所赞许。即文殊奉来简选亦先自许可而云见性虽洞然。及其斥辞但云四维亏一半云何获圆通。若取前经少加扶植。则以此见周圆遍娑婆国者而圆之。汝岂挽见齐于日面穿为小窦宁无续迹者而通之。屈指飞光验见不动观河之见童耄无迁者而常之。是则见性法门但输闻性初心入门一着工夫。其或有登欲界未到地定而身心床座忽然俱空则相与颉顽恐未肯以先后让。因得以观音所陈悟门准例见见。为那律尊者以陈其辞曰初于见中入流亡所。所入既寂明暗二相了然不生。如是渐增见所见尽。尽见不住觉所觉空。空觉极圆空所空灭。生灭既灭寂灭现前。若当时以此白之于普门法王亦谅垂肯首。引臂而与之俱进也。二直指精要者。夫诸佛如来为一大事因缘故出兴于世。所谓欲令众生开示悟入佛之知见以证三德秘藏。故涅槃经云安置诸子秘密藏中我亦不久自入其中。故知自利利人无非为一秘藏。详夫此经言说虽多。究竟指归无非为此一事。故首卷开示阿难。即云则汝法身同于断灭其谁修证无生法忍。故一经所说圆理无非发挥当人法身边事。但此法身随义立名不同。自其不生不灭者言之则谓之常住真心性净明体。自其本无烦恼生死者言之则谓之菩提涅槃元清净体。自其无虚妄相者言之则谓之清净实相。自其体具万法性无污染者言之则谓之本如来藏妙真如性。自其不变随缘随缘不变者言之则谓之中道了义无戏论法。故阿难尊者闻此妙理随闻获证而云销我亿劫颠倒想不历僧祇获法身。言获法身者但信解此心本来常住昭昭乎心目之间便谓之获。不必高推圣境约深位判。其或不然则楞严大定初心绝分矣。但此法身非直法身一必具三。虽然具三而是性中三谓之三谛。故朿此三谛但属法身。若依此而修属修中三谓之三止。束此三止谓之般若。破惑证理属果中三谓之三德。束此三德但属解脱。故阿难赞佛云妙湛总持不动尊。妙湛赞般若德。总持赞解脱德。不动赞法身德。而此三法在因果迷悟立名虽有不同。其体恒常不变不异。故此三法在迷谓之三谛。在因谓之三止。在果谓之三德。今摄牒指归以判圆通法门约横竖二论。竖而言之则流之一字当法身德。入之一字当般若德。亡所二字属解脱德。盖流即耳根闻性真常故属法身。能照乎此即属般若不为声尘之所系缚即属解脱。此总标三德也。下别释有四节。节节皆可论之。如所入既寂动静二相了然不生。既寂即法身。能入即般若。动静不生即解脱。如是渐增闻所闻尽。所照寂理渐增即法身。能照观智渐增即般若。闻所闻尽即解脱。尽闻不住觉所觉空。尽闻分理即法身。不住即般若。觉所觉空即解脱。空觉极圆空所空灭。空觉即法身。极圆即般若。空所空灭即解脱。若寂灭现前则圆证此之三德。只一三德秘藏随修位浅深立名虽曰五三非世数十五也。若横而言之。流则有三。以闻性廓然荡无一物清净离染如百千澄清大海波恬浪静谓之妙湛。即真谛理当般若德。以闻性圆融一即一切可以闻见闻尝可以闻知闻嗅如一室千灯举一全收谓之总持。即俗谛理当解脱德。以闻性凝常周遍寂灭永得超越碍无碍境如器中锽声出于外谓之不动。即中谛理当法身德。此为法身中三。圆融照了乎此以成三止此为般若中三。境观相合智理相冥能破三惑能成三德此为解脱中三。虽有三三秪是一三。然九亦不多三亦不少。性具之法法尔如斯。五卷中偈赞是名妙莲华金刚王宝觉如幻三摩提弹指超无学。下文殊偈云我承佛威力宣说金刚王如幻不思议佛母真三昧。皆赞此三法也法门精要其妙若此闻者见者可不崇诸。

　　○(二广显二初超九法界)忽然超越世出世间。

　　○(二获二殊胜)十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰。

　　【解】吴兴曰上云慈力者。慈既与乐必能拔苦应以力字兼于悲义也。下云悲仰者。悲谓悲苦仰谓仰乐。此非属应盖言其机也。是故厌患苦道则以悲为机。欣慕乐果则以仰为感。菩萨所证圆通之理遍在众生悲仰之中故曰与也同也。当知众生由悲故能感拔苦之力。菩萨由慈故能应仰乐之机。感应常冥。与拔常显。若晓斯旨则下文三十二应乃至四不思议无忘其本乎。

　　【疏】天台曰忽然超越世出世间。超即离也。离为合之对。离则破其情合则契其理。情无不尽故文殊起佛见而遭贬于铁围。理无不彰故观音以理毒现面然而启教。然则微离而莫能合微合而莫能离。离合同时特言不顿彰尔。第超越世出世间则十界情执俱离。而上合下合岂乏乎三圣。良以菩萨法界既为能合故置已而不言。若声闻如獐之独跳曾是后群之不顾。缘觉如鹿之恋众徒为於邑而兴悲。此二兽者且自救之不暇又何慈力之有哉。至于住果不前既无乐之可仰。樊笼早出亦无苦之可悲。不言与合盖可知也。下明由证起用盖有是体而后有是用。如前行成入证中获二殊胜。上合同一慈力。慈能与乐。三十二应身无非与乐事也。下合同一悲仰。悲能拔苦。十四无畏四不思议无非㧞苦事也。第苦之与乐势不同居。故与乐必拔苦拔苦必与乐。又从类聚故与拔异明。义不乖张必悲仰同辙。

　　○(四由证起用三初三十二应二初总明由证起用)世尊由我供养观音如来蒙彼如来授我如幻闻熏闻修金刚三昧与佛如来同慈力故令我身成三十二应入诸国土。

　　【解】[橘-矛+隹]李曰幻喻三慧体不可得。金刚喻摧坚之能也。温陵曰三十二应者现十法界身圆应群机也。开之有三十二。合惟四圣六凡摄尽群类。

　　【疏】天台曰二闻字即所观之境。上文初于闻中也。熏修二字即能观之观。上入流中入字也。若亡前尘四节则三昧之次序也。如幻金刚喻耳根法门之力用也。能观中言熏修者。熏谓熏袭修谓修治。盖此法门乃全性以起修全修而在性。全性起修则以本觉之性而熏袭乎始觉。全修在性则以始觉之修而修治乎本觉。即熏而修即修而熏皆不异乎闻。故累其言为闻熏闻修。如是而修即为无为亡情绝解一切结惑拟之即销。故称为如幻闻熏闻修金刚三昧。前文以妙莲华喻中道。下文则易以佛母。今不云者盖全本为始全始在本闻熏修则中道之义亦已备矣。

　　○(二别示随机现身二初叙现身二初现出世身四初佛身)世尊若诸菩萨入三摩地进修无漏胜解现圆我现佛身而为说法令其解脱。

　　【解】孤山曰菩萨别圆机也。若入相似三摩地进修中道无漏则分真胜解现圆。乃至若进修金刚无漏则究竟胜解现圆。大士皆现佛身为说顿法令得分真究竟解脱。问菩萨何能现佛身邪。答心性理显高下无殊。如镜已明形对像现。臣家之镜王苟临之岂无王像。王家之镜臣苟对之岂无臣像。当知人有高下镜无贵贱。然亦不妨明有优劣。问等觉菩萨岂假初住现佛说法邪。答闻法得解何必求人。复假胜身弥增内慧。且天魔现为佛像鞠多尚乃致礼。况初住菩萨妙理所现等觉虽尊孰敢不仰。况观音本是古佛岂不能尔。天如补注曰观音古佛且置勿论。只据今经既谓超越世出世间。又言上合诸佛同一慈力。就超越合同四字求之其证非浅。然则现佛说法理固宜然。又岂容以初住分真为局为难哉。

　　○(二独觉)若诸有学寂静妙明胜妙现圆我于彼前现独觉身而为说法令其解脱。

　　○(三缘觉)若诸有学断十二缘缘断胜性胜妙现圆我于彼前现缘觉身而为说法令其解脱。

　　【解】温陵曰独觉者出无佛世观物变易自觉无生故号独觉。乐独善寂求自然慧故曰寂静妙明。缘觉者禀佛之教观缘悟道也。知迷胜性由十二缘于是断之。自无明灭至忧悲苦恼灭则缘断而胜性现矣。性因缘断而现故曰缘断胜性。携李曰胜妙现圆者各约自乘理智将欲现前得此名也。

　　○(四声闻)若诸有学得四谛空修道入灭胜性现圆我于彼前现声闻身而为说法令其解脱。

　　【解】携李曰三果已前贤位圣位俱属有学。见道一十六心断四谛下惑证生空理故曰得四谛空。初果后进断三界八十一品俱生。品品皆证一分择灭无为故云修道入灭。孤山曰二乘藏通机也。虽有菩萨而藏同人天不断惑故。通同二乘所证齐故。

　　【疏】天台曰或问前释二合云二乘无与乐之慈无悲苦之仰故菩萨不与之合。今明由证起用何亦垂应于二乘乎。答曰此明二乘之机犹蕴在于六凡悲阴苦而断集。仰灭乐而修道。是以菩萨应身说法拔其苦而与其乐。终非合之之道也。

　　○(二现世间身二初天身二初王天)若诸众生欲心明悟不犯欲尘欲身清净我于彼前现梵王身而为说法令其解脱若诸众生欲为天主统领诸天我于彼前现帝释身而为说法令其成就若诸众生欲身自在游行十方我于彼前现自在天身而为说法令其成就若诸众生欲身自在飞行虚空我于彼前现大自在天身而为说法令其成就。

　　【解】孤山曰梵王即色天主。名为尸弃此云顶髻。璎珞明四禅皆有王。今言梵者应是初禅之顶。以有觉观语言之法得为千界之主。说法者如金光明云大梵天王说出欲论。解脱者令离欲尘也。帝释即欲界第二天主。彼天横有三十三天而帝释统之。说法谓十善也。金光明云释提桓因种种善论是也。自在天是欲界顶天。具云婆舍䟦提此云他化自在。假他所作以成己乐即魔王也。或云第六天上别有魔王居处亦自在天摄。大自在即色顶摩醯首罗天。大论云三目八臂骑白牛执白拂者是也。温陵曰初举梵王。复自欲天超至色顶意兼无色。以明无刹不现也。

　　【疏】天台曰问三十二应身前四为出世间云解脱可尔。梵王虽统三界犹未出离世间。亦云解脱何耶。答曰淫欲为生死之深根沉沦之恶业。此经以庆喜邪染之缘而浚发大教职由乎此。故一经所有诫劝莫不以离欲欲染而为之辞。而梵王天者乃清升之元首出欲之先容。虽未出世间能为离世本。故其为言谆切着明。曰欲心明悟曰不犯欲尘曰欲身清净盖身为欲之偶尘为欲之对而心又为欲之机。故冀求脱其欲者莫先乎解其机。欲心明悟则已得乎色界初禅。心一悟而欲机亡。欲机亡而于尘无所取。果得无所取则身同乎木鸡而欲尘无所偶。故菩萨现身说法令其解脱乎欲界之身心也。初禅既然后之三禅转转超胜。经不云应者举一而弊诸也。无色无身故不云应。欲天异此故但云成就。

　　○(二属天)若诸众生爱统鬼神救护国土我于彼前现天大将军身而为说法令其成就若诸众生爱统世界保护众生我于彼前现四天王身而为说法令其成就若诸众生爱生天宫驱使鬼神我于彼前现四天王国太子身而为说法令其成就。

　　【解】温陵曰上举正统此举臣辅也。天将军为帝释上将统领鬼神。四天王臣于帝释统领世界。四天太子即那吒之类能驱鬼神。

　　○(二人身三初贵胄净行)若诸众生乐为人王我于彼前现人王身而为说法令其成就若诸众生爱主族姓世间推让我于彼前现长者身而为说法令其成就若诸众生爱谈名言清净自居我于彼前现居士身而为说法令其成就若诸众生爱治国土剖断邦邑我于彼前现宰官身而为说法令其成就若诸众生爱诸数术摄卫自居我于彼前现婆罗门身而为说法令其成就。

　　【解】温陵曰自金轮至粟散皆人王也。粟散即邦国小王散于天下如粟之多。长者具十德。谓姓贵位高大富威猛智深年耆行净礼备上叹下归。故为族姓之主世间推让也。隐居求志行义达道名居士。爱谈名言即典雅之言也。三台辅相州牧县长悉号宰官。婆罗门此云净行四姓之一也。爱诸数术即和合占相推步盈虚也。

　　○(二熏法四众)若有男子好学出家持诸戒律我于彼前现比丘身而为说法令其成就若有女人好学出家持诸禁戒我于彼前现比丘尼身而为说法令其成就若有男子乐持五戒我于彼前现优婆塞身而为说法令其成就若有女子五戒自居我于彼前现优婆夷身而为说法令其成就。

　　【解】孤山曰优婆塞云近事男。优婆夷云近事女。以五戒自守堪任近事出家二众故。

　　○(三女主童真)若有女人内政立身以修家国我于彼前现女主身及国夫人命妇大家而为说法令其成就若有众生不坏男根我于彼前现童男身而为说法令其成就若有处女爱乐处身不求侵暴我于彼前现童女身而为说法令其成就。

　　【解】孤山曰女主即天子之后也。周礼天子之后立六宫三夫人九嫔二十七世妇八十一御妻。国夫人如论语邦君之妻曰君夫人。命妇谓妻因夫荣者也。大家如后汉扶风曹世叔妻者同郡班彪之女名昭字惠姬。和帝数召入宫令皇后贵人师事焉号曰大家。

　　○(三八部众三初明四部)若有诸天乐出天伦我现天身而为说法令其成就若有诸龙乐出龙伦我现龙身而为说法令其成就若有药叉乐度本伦我于彼前现药叉身而为说法令其成就若乾闼婆乐脱其伦我于彼前现乾闼婆身而为说法令其成就。

　　○(二明三部)若阿修罗乐脱其伦我于彼前现阿修罗身而为说法令其成就若紧那罗乐脱其伦我于彼前现紧那罗身而为说法令其成就若摩呼罗伽乐脱其伦我于彼前现摩呼罗伽身而为说法令其成就。

　　○(三明后部)若诸众生乐人修人我现人身而为说法令其成就若诸非人有形无形有想无想乐度其伦我于彼前皆现其身而为说法令其成就。

　　【解】孤山曰药叉此云轻捷。乾闼婆此云香阴。新翻寻香行。帝释乐神也。阿修罗云无端正。以女美而男丑故从男彰名。新翻非天以谄诈无天行故。准普门品八部此阙迦楼罗。即金翅鸟也。紧那罗形似人而头有角因呼为疑神。天帝丝竹乐神也。小劣乾闼婆。新云歌神。摩呼罗伽什师云地龙。肇公云大蟒腹行也。长水曰有形如休咎精明等。无形如空散销沉等。有想如神鬼精灵等。无想如精神化为土木金石等。皆非人也。

　　【疏】天台曰此经三十二应身与法华普门品同。其所说法则异。彼为流通法华纯说佛法。故其文曰应以何身得度者即以何身而为说法。此经为显从妙体起妙用。无刹而不现无法而不说。以泛应言之则楞严沤和之用广。以大体言之则法华实智之本大。一施权一显实事不雷同。一叙因一叙果道非崖异。

　　○(二总结示)是名妙净三十二应入国土身皆以三昧闻熏闻修无作妙力自在成就。

　　【解】温陵曰迹示同类心绝爱见名妙净。依无作智起大神用名妙力。无作无为随缘泛应名自在成就。吴兴曰三十二应比普门品虽互有出没大体是同。总而言之无越十界。于十界中两经俱无菩萨并地狱身者或曰圣言之略耳。或云观音已是菩萨何须更现。地狱苦重不可度也。智者依正法华具现菩萨界身。又准释论菩萨亦化地狱。故知十界不可阙焉。

　　【疏】天台曰三十二应十法界身也。国土实报庄严方便有余凡圣同居也。若十界机横在一土则菩萨以三十二种身入于同居。若竖在三土则菩萨以佛身入实报。以缘觉声闻身入有余。以六道身入同居。其常寂光土乃菩萨分证三德自所居土也。三昧闻熏闻修此显因行之无作也。妙力显果用之无作也。若括前文言之圆通常十界三谛本觉之无作也。入流亡所始觉之无作也。忽然超越世出世间上合诸佛下合六道此果证性具妙体之无作也。三十二应称性称机一日在天影临万水此妙用之无作也。由因入果依体起用菩萨功德其事如是自在成就可不信诸。

　　○(二十四无畏二初总明由证起用)世尊我复以此闻熏闻修金刚三昧无作妙力与诸十方三世六道一切众生同悲仰故令诸众生于我身心获十四种无畏功德。

　　【解】温陵曰由我不自观音而彼获脱苦。由我知见旋复而彼能不烧。故曰于我身心获无畏德。

　　【疏】天台曰法华玄义论机应凡有四句。谓显机显应显机冥应冥机显应冥机冥应。前明三十二应身则机应俱显。下明十四无畏则显机冥应。若冥机显应则众生今世虽无扣佛之机。而过去有种冥八识者将熟。而菩萨乘其可度而显应之。若冥机冥应者则今之行人不蒙师教而能力行其善。未闻法要而能洞晓其理。皆内有冥机而外有菩萨冥应使之然也。

　　○(二别示随机现益二初总明观智加被观机获众苦无畏)一者由我不自观音以观观者令彼十方苦恼众生观其音声即得解脱。

　　【解】温陵曰不自观音者不随声尘所起知见也。以观观者谓旋倒闻机反照自性也。不起知见则无所妄反照自性则一切真寂无复苦恼可得。此则真观净观大智慧观能破痴暗能伏灾难。故令苦众生蒙我真观即得解脱。吴兴曰圣人无己惟物是利。故以观音之智加彼观声之机。于苦得脱不旋踵矣。若夫止称名号罔识闻熏善应未臻而责圣言之虚者。是犹洒一杯之水救积薪之火。火不熄则谓水不胜火惑亦甚哉。天如补注曰环师之解观声在应。岳师之解观声在机。二说不可偏废故互存之。当知上文意不殊此。

　　【疏】天台曰由我不自观音以观观者。则观声在应也。令彼众生观其音声。则观声在机也。正以下文意不殊此。是故此科目为总明观智加被观机获众苦无畏也。

　　○(二别明观智加被观机获众苦无畏十三初知见旋复火灾无畏)二者知见旋复令诸众生设入大火火不能烧。

　　○(二观听旋复水灾无畏)三者观听旋复令诸众生大水所漂水不能溺。

　　【解】温陵曰内外四大常相交感。见觉属火。闻听属水。故见业交则见猛火。闻业交则见波涛。今知见旋复则无见业。观听旋复则无闻业故水火不能烧溺也。于听言观犹音言观也。大水所漂意兼风灾。携李曰准天台释火难有三种。一果报火下从地狱上至初禅。二恶业火通三界。三烦恼火通三乘火难既尔他皆放此。

　　○(三心无杀害鬼国无畏)四者断灭妄想心无杀害令诸众生入诸鬼国鬼不能害。

　　○(四六根销复刀兵无畏)五者熏闻成闻六根销复同于声听能令众生临当被害刀段段坏使其兵戈犹如割水亦如吹光性无摇动。

　　【解】孤山曰熏于妄闻成真闻性。温陵曰一根既圆则六根销复。同于声听无复行碍故如割水吹光也。

　　【疏】天台曰凡鬼之杀人必俟其有可杀之机而杀之。而菩萨断灭妄想则杀害之机寂。人亦学菩萨而观其音。菩萨乃以观音之智而加诸人。无论其鬼来害人即入诸鬼国不能害矣。众生则因闻发识六根成于有待故刀可断而戈可割。菩萨则返闻闻乎自性熏闻成乎真闻闻果何相哉。久之六根销复同于声之听无形。非惟刀不能坏且将同金刚坚固而不坏。事等割水理等吹光性无摇动。可信也夫。

　　○(五明复法界鬼暗无畏)六者闻熏精明明遍法界则诸幽暗性不能全能令众生药叉罗刹鸠槃茶鬼及毗舍遮富单那等虽近其傍目不能视。

　　○(六观听返入枷锁无畏)七者音性圆销观听返入离诸尘妄能令众生禁系枷锁所不能着。

　　○(七遍生慈力劫贼无畏)八者灭音圆闻遍生慈力能令众生经过险路贼不能劫。

　　【解】孤山曰药叉如前。肇师云有三种一在地二在虚空三在天。罗刹云可畏。鸠槃茶厌魅鬼。毗舍遮啖精气鬼。富单那热病鬼。温陵曰闻熏精明烁彼幽暗故不能视也。音性圆销则内无所系。观听返入则外无所累。故枷锁自脱也。音闻两立则物我成敌。今灭音圆闻则内外无待。故能遍生慈力无复怨敌矣。

　　○(八色所不劫贪欲无畏)九者熏闻离尘色所不劫能令一切多淫众生远离贪欲。

　　○(九根境圆融忿恨无畏)十者纯音无尘根境圆融无对所对能令一切忿恨众生离诸瞋恚。

　　○(十销尘旋明痴暗无畏)十一者销尘旋明法界身心犹如琉璃朗彻无碍能令一切昏钝性障诸阿颠迦永离痴暗。

　　【解】温陵曰众生以欲习合尘故为色劫。能以金刚三昧熏闻成性遂能离尘成性则欲爱干枯。离尘则根境不偶故虽有妖色不能劫动矣。瞋由违情而起对境而生。音性纯净无复妄尘故圆融无违无能所对。无违无对则不瞋矣。痴由妄尘成蔽无明所覆。销尘则无蔽旋明则无覆。故外之法界内之身心凝莹朗彻离痴暗矣。性障即痴也。阿颠迦此云无善心。内业有十。而坏灭法身惟淫怒痴为甚故举三以兼余。吴兴曰准天台释三毒通界内外。内谓思惑外谓无明。二乘以欣涅槃为贪。厌生死为瞋。迷中道即痴。菩萨广求佛法诃恶二乘未了佛性皆是三毒。

　　【疏】天台曰纯音无尘者。夫声为致妄之本。音则袅袅余韵致妄之义疏。若唐人诗潭影空人心。以潭水之空澄而印现影像于色法不已疏乎。而人之俯临其间不期然而情想顿空。说者谓此诗近乎禅诚近之也。比菩萨不闻其声而独求乎音。不闻其音而独观其音。则业识失其故而所不能到。纯音遗闻岂欺我哉。是以菩萨之名于观而不言色。于音而不言闻。岂非易众生根尘异地而置之乎。吾于六根互用法门未信乎果而先信乎菩萨之因心者以此。矧反闻自性圆洞十虚音响发挥。全吾性分。惟闻惟音法界理显。故枣柏有观音之教。金刚有眼听之言。皆与大悲声同一律。

　　○(十一福慧具足求男无畏)十二者融形复闻不动道场涉入世间不坏世界能遍十方供养微尘诸佛如来各各佛边为法王子能令法界无子众生欲求男者诞生福德智慧之男。

　　○(十二领法足慧求女无畏)十三者六根圆通明照无二含十方界立大圆镜空如来藏承顺十方微尘如来秘密法门受领无失能令法界无子众生欲求女者诞生端正福德柔顺众人爱敬有相之女。

　　【解】温陵曰融形则碍灭复闻则性真。故涉入世间而无动无坏。能遍十方供微尘佛禀承其法各为法子。供佛足福禀法足慧而能绍继法王有男子之道故能应其求也。六根圆通下谓圆故无二通故含界。明照则大圆镜智之质也。含界则空如来藏之体也。具此故能承顺法门受领无失。承顺即坤仪柔德。受领即闺门能事。有女之道故能应其求也。吴兴曰智者引阿含明地狱已上乃至欲天皆有无子之苦。令所求者悉能满心是亦拔其苦也。携李曰涉入世间不坏世界即方便智。方便属权。权能干事故生于男也。立大圆镜空如来藏即属实智。实智诣理。理能含育故生于女也。如净名云智度菩萨母方便以为父即其义焉。

　　【疏】天台曰男子阳性有权干之能。女子阴性具含育之道。然用非体不彰实非权不证。融形复闻不动道场此先得其体也。涉入世间不坏世界此后彰其用也。有男子之阳道兼之福慧具足此又即权而实也。故能应其所求。六根圆通明照无二此先得其权也。含十方界立大圆镜智空如来藏此后得其实也。兼之承顺受领此又即实而权也。故能应其所求。

　　○(十三以一敌多称名无畏)十四者此三千大千世界百亿日月现住世间诸法王子有六十二恒河沙数修法垂范教化众生随顺众生方便智慧各各不同由我所得圆通本根发妙耳门然后身心微妙含容周遍法界能令众生持我名号与彼共持六十二恒河沙诸法王子二人福德正等无异世尊我一号名与彼众多名号无异由我修习得真圆通是名十四施无畏力福备众生。

　　【解】孤山曰法华亦有此之较量。及观今经方晓彼意。盖此方众生耳根利故受道者多所以观音化胜。余根钝故受道者少所以诸圣化劣。是知行位虽齐对机有异。总彼恒河沙数但敌观音一人故使持名二福正等。据此所说已自密简耳根圆通。为未晓者更俟文殊详择。百亿日月者百亿刹土也是名下总结也。

　　○(三四不思议二初总明由证起用)世尊我又获是圆通修证无上道故又能善获四不思议无作妙德。

　　【解】温陵曰现众多容诵一一咒摄化众生圆应所求。理出于无为神应于不测名不思议无作妙德。然前亦现形应求独此名不思议者。前则略显此复深明如于一身现八万首臂固莫得而思议也。

　　○(二别示随机现益四初令得自在)一者由我初获妙妙闻心心精遗闻见闻觉知不能分隔成一圆融清净宝觉故我能现众多妙容能说无边秘密神咒其中或现一首三首五首七首九首十一首如是乃至一百八首千首万首八万四千烁迦罗首二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂二目三目四目九目如是乃至一百八目千目万目八万四千清净宝目或慈或威或定或慧救护众生得大自在。

　　【解】温陵曰言初获者指本因也。首为六用之总。臂表提接之悲。目表照了之智。各依本数充之以至八万四千者。表依根本六用根本智悲而泛应尘劳得大自在。此十一地等觉妙行也。华严十地已前犹依本智长养大悲。至十一地长养功终纯是大悲为法界体与智圆现。故观音手眼通身遍身而以大悲称也。一体之中尘劳万法慈威定慧无所不备。而继二十四圣示现者明彼所现虽各一端圆而会之咸极于此。使悟入者不止二十五门顿了八万尘劳法界事理曾不离吾一圆融净觉之体。能同能异即一即多。无边刹海德用遍周。十方身土境相相入。邪正吉凶之术养生安物之方法法圆通尘尘具足矣。或曰八万四千特表法耳一身何所施乎。是特以有思惟心测度菩萨圆通境界也。夫身含十虚毛端现刹。彼空与刹又不啻如首臂而已。彼八万四千首臂犹人之八万四千毛孔耳未足异也。圣人之言即事即理。既曰不思议德。无以限意思之议之。烁迦罗云金刚坚固不坏也。母陀罗云印。各有妙印也。清净宝目离尘合觉也。慈以摄化威以折伏。定以复湛慧以开觉。通指众多妙容也。

　　【疏】天台曰妙妙闻心者初妙谓圆顿谛理次妙谓圆通本根。是圆顿是被机乃玄中之玄妙中之妙。故累其言为妙妙。又妙妙者耳根具圆通常三德固为妙矣。菩萨能以不思议妙智而闻其闻斯得其妙是为妙妙闻心。妙妙闻心臻于亡尘尽根空智灭理。可谓精一无二则一根既返源六根成解脱。故见闻觉知不能分隔成一圆融清净宝觉之体。以起无方大用。现多妙容是形益。说多神咒是声益。头手目各八万四千者盖清净宝觉以圆常为体融通为相。如千眼笼灯门门皆透。亦如无边空藏法法咸真。既转八万四千尘劳门以为八万四千解脱门。故能以八万四千三昧门应八万四千尘劳门。于众生一一尘劳现一一手眼提拔之照了之归于金刚坚固不坏而后已。此菩萨慈以摄化威以折伏定以复湛慧以闻觉之大用也。

　　○(二令获无畏)二者由我闻思脱出六尘如声度垣不能为碍故我妙能现一一形诵一一咒其形其咒能以无畏施诸众生是故十方微尘国土皆名我为施无畏者。

　　○(三令舍悭食)三者由我修习本妙圆通清净本根所游世界皆令众生舍身珍宝求我哀愍。

　　【解】温陵曰本根清净则一切无著故能令众生舍诸悭着也。求我哀愍者哀愍受之而为施作佛事也。

　　【疏】天台曰随声分别则为所黏。反闻自性则脱黏内伏。一尘既不受则五尘皆解脱。着尘则有根脱尘则无根。惟无妄根则根如声之无形。古之神通圣人墙壁由之直度者以此。修习本妙圆通清净本根则一尘不受。惟其不受故能令众生舍身珍宝求我哀愍纳受。此则菩萨以不受而为其受众生应以无施而为其施。庶可以成法供养焉。

　　○(四令满所求)四者我得佛心证于究竟能以珍宝种种供养十方如来傍及法界六道众生求妻得妻求子得子求三昧得三昧求长寿得长寿如是乃至求大涅槃得大涅槃。

　　【解】温陵曰得佛心证慧足也。珍宝供养福足也。福慧两足故傍及众生使彼所求如愿也。吴兴曰此四不思议。前二属应后二对机。应中备显形声二益。初文虽云说咒而正示形益即应身功用也。次文虽复现形而正示声益即名称普闻也。机中具明因果二相。先明修因则六度之中略举布施俾求福故。后明感果则世出世愿靡不成就今得乐故。

　　【疏】天台曰我得佛心证于究竟。则无理而不圆无法而不具。如萨埵之得末尼置之高幢随人所需无不充足。仰足以养父母俯足以给妻子中足以及众人。在法亦然故曰能以珍宝种种供养十方如来旁及法界六道众生(云云)等也。

　　○(二牒证结答二初结答所问)佛问圆通我从耳门圆照三昧缘心自在因入流相得三摩地成就菩提斯为第一。

　　○(二叙叹得名)世尊彼佛如来叹我善得圆通法门于大会中授记我为观世音号由我观听十方圆明故观音名遍十方界。

　　【解】温陵曰初于闻中入流亡所是从耳门得圆照也。由得圆照故随缘应化得大自在。吴兴曰按观音三昧经及大悲经并云此菩萨过去久已成佛号正法明。又悲华经说往昔宝藏如来授不瞬太子记名观世音。然则悲华与今经皆覆本垂迹之名耳。今得圆通即太子后身也。

　　【疏】天台曰夫缘尘缘心均一缘也。缘尘则涉乎万殊故其缘也劳。缘心则返归乎一理故具缘也逸。况耳门三昧超胜余门。智照于境境照于智。智照于智境照于境。即缘忘缘无待无对。故称为圆照三昧而缘心遍得乎自在。及其成果故观音名遍十方界。

　　○(四放光现瑞印可十初光灌佛顶)尔时世尊于师子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶。

　　○(二并灌众会)并灌会中诸大菩萨及阿罗汉。

　　○(三无情说法)林木池沼皆演法音。

　　○(四宝光交互)交光相罗如宝丝网。

　　○(五众会获益)是诸大众得未曾有一切普获金刚三昧。

　　○(六天雨宝华)即时天雨百宝莲华青黄赤白间错纷糅。

　　○(七空成宝色)十方虚空成七宝色。

　　○(八山河不现)此娑婆界大地山河俱时不现。

　　○(九国土合一)唯见十方微尘国土合成一界。

　　○(十梵呗数奏)梵呗咏歌自然敷奏。

　　【解】孤山曰宝光交照表自他之理互融。林木演音显依正之性不二。印前所证尽契佛心。温陵曰前说圆通之法。此显圆通之瑞而应之也。诸佛五体同放宝光者。表证性明极则宝觉圆融全体发现也。互相灌顶者顶为圆极之相。表诸佛证性圆极若此。会中菩萨罗汉即二十四圣之俦。佛光亦灌其顶者印其修证等无优劣也。林木池沼皆演法音交光相罗者。圆通既现前则一切声是佛声。一切色是佛色。无非悟入之处无非圆通之理也。大众普获金刚三昧者。因此皆能破惑障悟圆通也。天雨宝华空现宝色地隐山河界含尘刹。表证圆通性则无作妙行自然分披。宝明空觉自然发现。有为习漏当不复生。众尘廓然无复隔越也。梵呗咏歌自众敷奏者。能使法界永离众苦常得妙乐也。圣人所演圆通法门奥旨妙利详悉若此。故众瑞详而应之。

　　【疏】天台曰现瑞印可其相有十。一光灌佛顶瑞。二并灌众会瑞。先从五体放光者即六根之光无所而不放也。远灌十方如来菩萨之顶者。表此耳根法门无非佛之知见无上顶法也。彼诸如来亦如此放光来灌佛顶并灌众会者。表诸佛道同果因一契也。论菩萨非无此光正显圆通法门乃极果所宗也。此为自他交互对。三无情说法瑞。即林木池沼皆演法音所谓圆通既现前一切色是佛色一切声是佛声也。四宝光交互瑞。表生佛之理本同自他之智不隔也。如一室之千灯帝网之千珠彼此互融重重无尽也。此为依正圆融对。五众会获益瑞。言一切普获金刚三昧者。显无情际此尚能说法。清众随闻岂不获证。六天雨宝华瑞。表在会获益者皆得证入四十位真因莫不因超果海果彻因源也。此为法位相应对。七空成宝色瑞。表证圆通后十方虚空悉皆销殒化为宝觉真空也。八山河不现瑞。表诸根圆脱内莹发光浮尘世间诸变化相如汤消冰应念化成无上知觉也。此为空界俱销对。九国土合一瑞。表发真归元之后染情空界既无非性具而身土弥显。十方微尘国土合成一界则惟一实报庄严净土矣。十梵呗敷奏瑞。梵呗歌咏皆乐器也。乐者乐也。使人闻乐而快乐也。表发真归元之时圆证涅槃妙乐也。此为身土相称对。初对表能诠妙。次对表所诠妙。又次对表因行妙。又次二对表果证妙。空界则表真空。身土则表妙有一期现瑞表报足以该括全经矣。

　　○(五佛敕文殊简辩三初佛敕文殊三初叙指众说)于是如来告文殊师利法王子汝今观此二十五无学诸大菩萨及阿罗汉各说最初成道方便皆言修习真实圆通。

　　○(二示彼道齐)彼等修行实无优劣前后差别。

　　【解】吴兴曰夫如来藏性元无异乘。以根有利钝故教分大小。约三谛言之则小教所诠者真也。大教所诠者中也。而此真中遍在一切俗谛之上即前所悟十八界及七大也。当知三谛具足名如来藏。俗谛不空。真中俱空。故二十五圣中凡声闻所证或析俗见真或体俗见真皆分入空藏也。菩萨所证或离俗显中或即俗显中皆全入空藏也。今以藏性融会全分无差。即同法华开方便门示真实相决了声闻法是诸经之王。

　　【疏】天台曰彼等修行实无优劣前后差别吴兴师所释极当。但以此经判同法华为谬尔。即如余判同于方等。亦以藏性融会全分无差。盖藏性如堂奥而亦有浅深。岂以浅深而异堂奥乎。第以堂奥浅深虽同而入门者不无迟速。下以迟速者令文殊拣之既日劫而相倍又不能不拣选也。

　　○(三述意令简二初现在当根)我今欲令阿难开悟二十五行谁当其根。

　　○(二未来易悟)兼我灭后此界众生入菩萨乘求无上道何方便门得易成就。

　　【解】吴兴曰上从证性会同圆通。今为逗根令简方便。性如华屋。根如入门。若得其门方受其赐。世人以解为证。请思最初入道方便与二十五圣孰为其伦乎。

　　○(二受命简辩二初叙敬仪)文殊师利法王子奉佛慈旨即从座起顶礼佛足承佛威神说偈对佛。

　　【解】吴兴曰此下欲简圆通。先明觉性次辩迷妄后示归元。于归元中选耳根为易。文殊既与观音同证故奉慈旨有自来矣。

　　○(二正说偈二初颂真如不变之体以标真源)觉海性澄圆圆澄觉元妙。

　　【解】温陵曰此人人本来圆通者也。吴兴曰真觉之性譬如大海。澄湛圆融皆喻寂而常照也。复牒圆澄所喻之觉。示其本来照而常寂故曰元妙。此类前文性觉妙明本觉明妙但法喻相参耳。

　　【疏】天台曰释偈为二。初颂真如不变之体以标真源。二颂真如随缘之能以明染净。初中觉字标起一经所诠常住真心菩提涅槃元清净体。即四卷中性觉本觉是也。此为一真法界之源故以海而喻之。四河之水以达池为源。达池又以四海为源。故曰海有次德万流之所起故万流之所归故。海有三德水澄清故量周圆故印色像故。今正明体故略其用。以喻性觉照而常寂故曰澄圆。寂而常照故曰圆澄。所谓性觉本妙明本觉必明妙。此即三卷所明性色真空性空真色清净本然周遍法界谓之真如不变之体。文殊深领佛旨先标起见道分中所明理体以为下文修道分中不变随缘之张本。染得其本故可即染而净。净得其本故可随缘施设也。

　　○(二颂真如随缘之能以明染净二初颂随染缘从源以出流)元明照生所所立照性亡迷妄有虚空依空立世界想澄成国土知觉乃众生。

　　【解】孤山曰元明照即上本明之性也。真际曰于彼元明性上妄生照用而形所相。有相当情无相即隐故照性亡。吴兴曰二说节公为长。盖照字义通真妄。温陵曰性真既隐空觉遂分。根器二界遂因迷顽妄想安立。故妄想凝结则成无情国土。妄识知觉则成有情众生。则彼澄妙者莫得而圆莫得而通矣。

　　【疏】天台曰二颂真如随缘之能以明染净为二。初颂随染缘从源以出流。二颂随净缘从流以溯源。初中元明照即前文性觉必明也。若此元明之照照而常寂则何所之可生。惟其无始但有性具之德无有修成之功于元明体上妄生照用。则今照字即前妄为明觉也。因有能明之照以照所照之。境则今之所照即前因明立所也。所相既其当情能照亦复随隐乃堕于无记故曰照性亡。即前文晦昧是也。自是已后则无同异中炽然成异异彼所异因异立同故曰迷妄有虚空依空立世界。同异发明因此复立无同无异故曰想澄成国土知觉乃众生。吴兴熏闻记云想澄成国土知觉乃众生谓情与无情皆妄想所成。如天亲说有分别及无分别皆名为识。有分别名识识。无分别名似尘识。今想澄成国土即似尘识也。知觉乃众生即识识也。宗惟识者但谓此识不与真如同以一心为源。故说真如无觉无知凝然不变不许随缘。唯谈八识生起诸法。由是与法性宗义同水火。若晓今家破四性已随宜而说情通妙契诤计咸失。(文)此科名为随染缘从源以出流者。厥源有二一真一妄。元明即真也。照即妄也。古德所谓单真不立独妄难成。要真如与无明不生灭与生灭两法相合方能生起诸法。亦即前文识精元明能生诸缘。盖真如不变之体如君子不器善恶皆能。今随染缘是为能恶。惟其皆能乃不变而随缘。故后从流溯源反妄归真谓之了达随缘而不变。教门明全性以起修全修而在性盖得乎此。此为修大定者大关节要是不可不知故约经义而科之若此。

　　○(二颂随净缘从流以溯源二初颂酬通请见道而后修道二初颂见道而开解)空生大觉中如海一沤发有漏微尘国皆依空所生。

　　○(二颂修道而证果)沤灭空本无况复诸三有。

　　【解】温陵曰牒上以明迷澄圆而成根器。融根器则归澄圆也。大觉海中本绝空有。由迷风飘鼓妄发空沤而诸有生焉。迷风既息则空沤亦灭。所依诸有遂不可得而空觉圆融复归元妙矣。诸三有指微尘国土中三有也。吴兴曰有漏兼有情。三有含情器。长水曰沤灭下如云一人发真归元十方虚空悉皆消殒等。

　　【疏】天台曰二颂随净缘从流以溯源为二。初颂酬通请见道而后修道。二颂酬别请见道而后修道。初中前四句颂见道而开解。后二句颂修道而证果。盖众生未见道时非惟迷其万法本空抑且昧其物大己小。盖此二迷展转相因而有。惟其不了万法本空故有天有地有依有正。一堕于有则谓依大正小身大心小。所谓一迷为心决定惑为色身之内是也。能见道者则了觉海性澄圆圆澄觉元妙。从大觉而生虚空依虚空而立大地依大地而安立众生。所谓不知色身外洎山河虚空大地咸是妙明真心中物。譬如百千澄清大海弃之惟认一浮沤体目为全潮穷尽瀛渤。故曰空生大觉中如海一沤发有漏微尘国皆依空所生。此中且破其物大己小。若破万法皆有又在下二句也。后二句颂修道证果中沤灭空本无况复诸三有者。前文云今汝诸根若圆拔已内莹发光如是浮尘及器世间诸变化相如汤销冰应念化成无上知觉。后文云一人发真归元十方虚空悉皆销殒何况空中所有国土。灭沤方为修道沤灭正言证果。此二句正破于有。有破则万法之体空。体空则大小之计忘惟一宝觉真心本元之性归矣。

　　○(二颂酬别请见道而后修道二初简非二初总述意二初明趣理无殊二初颂所归之性无殊)归元性无二。

　　○(二明能归之门有异)方便有多门。

　　○(二明须简所以二初约诸圣实无差别)圣性无不通顺逆皆方便。

　　○(二明对机则有优劣)初心入三昧迟速不同伦。

　　【解】温陵曰。二十五圣同一圆通所谓无二所谓多门。在乎圣性逆顺皆通不容料拣。其如初心迟速异宜故须选择也。孤山曰观音耳根则顺。余圣诸根则逆。盖对此方之机说也。

　　【疏】天台曰二颂酬别请见道而后修道为二。初简非二显是。初为二初总述意二别简辩。初为二初明趣理无殊二明须简所以。初为二初颂所归之性无殊即归元性无二也。二颂能归之门有异即方便有多门也。归元属理理性何殊。方便随机机宜不等。然理乃不变之性。门乃所随之缘。知不变而随缘则理随于门不二而二。知随缘而不变则门随于理二而不二。如此会得方可修道。二明须简所以二。初约诸圣实无差殊。二明对机则有优劣。初有二义一以人人法殊故非一概。此约差别言之也。一以佛赴宿根随其宜乐。此约无差言之也。故曰圣性无不通顺逆皆方便。次亦二义一以末世修行不能择机。一以所赴宜宽一切可入。故曰初心入三昧迟速不同伦。下去明第二别简辩为四。初简观六尘。二简观五根。三简观六识。四简观七大。须知诸圣圆通本根有法胜而证劣者。如那律见性洞然是如来前经极所显发而但证四果非证劣乎。有法劣而证胜者。如药王味尘等比见性为甚劣然已深入圆位非证胜乎。是则法门苟胜凡圣而亦与同途。比科甲既高童耆而亦与同籍。若文殊所拣则惟凭一是而概拣乎百非。虽老宿亦拱手惟命矣。偈凡四句。上二句乃以非而拣非。第三句乃以是而拣非。学者宜略所非而存所是。知耳根法门不啻圆通常三德而已要当与圆觉而埒进也。

　　○(二别简辩四初简观六尘)色想结成尘精了不能彻如何不明彻于是获圆通音声杂语言但伊名句味一非含一切云何获圆通香以合中知离则元无有不恒其所觉云何获圆通味性非本然要以味时有其觉不恒一云何获圆通触以所触明无所不明触合离性非定云何获圆通法称为内尘凭尘必有所能所非遍涉云何获圆通。

　　【解】温陵曰憍陈那大迦叶等各因六尘悟圆而此皆拣去者。彼所谓圣性无不通此所谓初心不同伦。则凡所不取皆以不宜初心。意取耳根独宜也。今拣六尘。以色能起想结尘使精性不彻。声唯局名句味不该不遍。味意味也。伊犹惟也。香味触如文。法尘非相独意能缘。内潜意根故称内尘。孤山曰问陈那悟声尘与观音耳根其义相类。何故文殊简以为非。答声是佛语。根乃自心。认尘则着他语言。观根则了己心性。是以闻声亦为所简。

　　【疏】荆公曰名诠自性如云火秪诠得火更不诠水风等并是何火等。句诠差别即是炭火艾火等。文即是字为二所依。古以文为味者字能显二如味能显食中之咸淡也。法尘为所缘意为能缘。但心无并虑如缘善心数则不能缘恶故曰非遍涉。既非遍涉于凡夫法岂获圆通。若在迦叶圆通则曰妙法开明岂可斥曰能所非遍涉乎。

　　○(二简观五根)见性虽洞然明前不明后四维亏一半云何获圆通鼻息出入通现前无交气支离匪涉入云何获圆通舌非入无端因味生觉了味亡了无有云何获圆通身与所触同各非圆觉观涯量不冥会云何获圆通知根杂乱思湛了终无见想念不可脱云何获圆通。

　　【解】温陵曰鼻阙中交故云支离。舌不因味而能觉了乃为无端。吴兴曰舌根为识所依亦名舌入。今文语倒。但是舌入非无端耳。内身外物能所相触文有觉观。离中则无故云各非等。若谓合中有者其如物非体知成敌两立故云涯量等。湛了终无见如精了不能彻也。以杂乱思于湛了性终无能见。

　　【疏】天台曰见性虽洞然遵佛显发而深许之也。明前不明后四维亏一半遵佛所说前方全明后方全暗左右傍观三分之二而少简之也。以此而言则文殊凡简皆在初机。若少得禅定则十方洞达况圣性乎。逆顺皆方便深有味乎言之也。

　　○(三简观六识)识见杂三和诘本称非相自体先无定云何获圆通心闻洞十方生于大因力初心不能入云何获圆通鼻想本权机只令摄心住住成心所住云何获圆通说法弄音文开悟先成者名句非无漏云何获圆通持犯但束身非身无所束元非遍一切云何获圆通神通本宿因何关法分别念缘非离物云何获圆通。

　　【解】携李曰论云二和生识谓根境和合识生其中。今言三和者能所合说也。温陵曰三者和合穷之本自无体故曰非相也。普贤用心闻故能知他方沙界外事。此由修法界行大因所生。非初心能入也。孙陀散乱。佛欲摄住其心令观鼻端此特权机而已。盖真心无住有住则妄矣。吴兴曰舌识开悟乃是先曾成就音文之者。如富楼那从旷劫来辩才无碍佛教说法成阿罗汉。岂非开悟先成者邪。然其所说名句之体且非出世无漏之法。斯亦一非含一切是故简之。问波离执身次第执心俱得通利。今何但云束身而已。答声闻执心亦防六聚七支之非。况今言身识在其中矣。目连神通由宿习所得。虽云旋湛心光发宣非关于法分别而现。又小乘神通皆是作意。缘物则有离物则无。

　　【疏】天台曰诸圣圆通有仰不可攀者心闻洞十方生于大因力是也。俯非其宜者余门是也。惟观音法门适当于不必俯仰之间而上可臻于等觉下可被于初心可以长修学。诚所谓浅深同说法者也。

　　○(四简观七大)若以地性观坚碍非通达有为非圣性云何获圆通若以水性观想念非真实如如非觉观云何获圆通若以火性观厌有非真离非初心方便云何获圆通若以风性观动寂非无对对非无上觉云何获圆通若以空性观昏钝先非觉无觉异菩提云何获圆通若以识性观观识非常住存心乃虚妄云何获圆通诸行是无常念性元生灭因果今殊感云何获圆通。

　　【解】温陵曰持地平填尚涉有为非实圣性。月光水观未离想念难契如如。盖如如之理非觉观之法故也。乌刍瑟摩闻说欲火而生厌离是厌有也。琉璃光观风性动则与寂对有对非觉也。晦昧为空故云昏钝。弥勒修惟识观而所观之识念念生灭。存心观之己妄况获圆通邪。吴兴曰势至念佛都摄六根。所念之境必通三身。然其母子相忆之喻多就应身而说。是故指同无常生灭。岂以此因而感常住不生不灭之果乎。已上二十四圣皆由所得圆通本根非此土当根乃为所简。须知简圣全是简机。岂文殊之有慢心诸圣之有惭德。古谓此等龙门点额宁不长吁者鄙哉。

　　【疏】天台曰二十四圣其犹久病成医固不可以一方而遍疗众病。观音菩萨其犹以还丹而治他自治。即一剂而可遍疗众疴。然观音法门固神妙而独擅乎当行。即诸圣圆通亦不无对治之一助。文殊所拣则以观音之全是而概拣乎百非。以诸圣之一非而概隐其百是。正如医方精练触讳多端。岂非诸圣之各堕一非而为观音耳根法门之百忌乎。后之修圆通者固当存所是而去所非。不惟当根精明即诸圣法门亦俱备我药笼为不时应病之所需也。前释二十四门一一精详意在乎此。是则观音法门不惟圆通常而已。以色想为耳根之所忌则精了不能彻者非圆通也。以音声为耳根之所忌则一非含一切者非圆通也。以香尘为耳根之所忌则不恒其所觉者非圆通也。以味尘为耳根之所忌则其觉不恒一者非圆通也。以触尘为耳根之所忌则合离性非定者非圆通也。以法尘为耳根之所忌则能所非遍涉者非圆通也。以见性为耳根之所忌则四维亏一半者非圆通也。以鼻息为耳根之所忌则支离非涉入者非圆通也。以舌根为耳根之所忌则味亡了无有者非圆通也。以身根为耳根之所忌则涯量不冥会者非圆通也。以知根为耳根之所忌则想念不可脱者非圆通也。以眼识为耳根之所忌则自体先无定者非圆通也。以耳识为耳根之所忌则初心不能入者非圆通也。以鼻识为耳根之所忌则住成心所住者非圆通也。以舌识为耳根之所忌则名句非无漏者非圆通也。以身识为耳根之所忌则元非遍一切者非圆通也。以意识为耳根之所忌则念缘非离物者非圆通也。以地性为耳根之所忌则有为非圣性者非圆通也。以水性为耳根之所忌则想念非真实者非圆通也。以火性为耳根之所忌则厌有非真离者非圆通也。以风性为耳根之所忌则动寂非无对者非圆通也。以空性为耳根之所忌则昏钝先非觉者非圆通也。以识性为耳根之所忌则观识非常住者非圆通也。以根性为耳根之所忌则因果今殊感者非圆通也。学者故当去其所当忌而取其所不当忌。则不惟耳根法门之药性精练而百病销除。即性觉妙明之本体元神亦无德而不备矣。

　　○(二显是七初泛明此土入道所宜三初明所应国土)我今白世尊佛出娑婆界。

　　○(二明所宜教体)此方真教体清净在音闻。

　　○(三明入道之门)欲取三摩提实以闻中入。

　　【解】吴兴曰教体应具声名句文。今言音闻者以声是实法余三是假。摄假从实故但云音。音即所闻之境。闻即能闻之根。举所显能而正示闻性故云欲取等。温陵曰圣人设教随方不同。或有佛土以佛光明而作佛事。或有佛土以佛菩提树而作佛事。乃至或以园林台观或以虚空或以寂无说示。如香积佛国无文字说。但以众香令诸天人得入律行。而此方教体必藉音闻。欲取正定必由闻入者各随机缘故也。盖彼诸佛土无非利智。故机缘默契出乎言象。而堪忍众生迷本循声昏惑障重。必藉闻熏闻修以销尘除障然后可入。然以闻为入者特得其门而已。必期于遗闻反闻然后为至也。夫至于遗闻反闻则佛光明菩提树乃至寂无说示处皆可入矣。曹溪少室固以是为佛事也。

　　【疏】天台曰正显是中凡有七科。今先泛明此土入道所宜为三。初明所应国土即初二句偈。二明所宜教体即中二句偈。三明入道之门即后二句偈。文殊欲明拣圣之所以故告白佛言佛出娑婆界等。意言佛之垂应说法必随众生所宜。今既出于娑婆则众生之所利者耳根所宜者声教。其于教体又有真假之殊。若夫以声名句文为教体者此出于寻常盖假教体也。谓之假者犹涉于思惟堕于分别不足为之清净。今则正明真教之体乃藉音以显闻由闻以入道。如是教体则直显性明顿契寂灭不涉理路不落言诠。故曰此方真教体清净在音闻欲取三摩提实以闻中入。文中明入道之门展转拣去其意有四。初则藉假显真。以当文言之则文殊之所宣说者假教体也。依教而奉行藉音以显闻真教体也。欲取三摩提实以闻中入则遗音而独取其闻。及其至也其闻亦遗方得名为真三摩提斯得鱼而忘筌也。

　　○(二的明离苦得乐人法四初明自利行妙)离苦得解脱良哉观世音。

　　○(二明利他行妙)于恒沙劫中入微尘佛国得大自在力无畏施众生。

　　○(三约法叹人妙)妙音观世音梵音海潮音。

　　○(四结二利俱妙)救世悉安宁出世获常住。

　　【解】温陵曰初联总叹观世言音脱苦与乐也。于沙劫入尘国叹三十二应也。得自在施无畏叹四不思议十四无畏也。妙音观音叹随德之名也。梵音潮音叹随名之实也。以说法不滞为妙音。寻声救苦为观音。音性无著为梵音。应不失时为潮音。末联总叹众德能救世间苦能与出世乐也。

　　【疏】天台曰二的明离苦得乐人法四。初离苦得解脱二句叹美耳门人法明自利行妙也。此承上章既此方教体与入道皆在音闻。则欲脱生死之苦得解脱之乐无愈于耳根圆通故曰良哉观世音也。论二十四门岂不令人离苦而得解脱。但入涅槃者不易而离苦者纡回。惟此耳门理圆法妙契理当机。能依此修一超直入故因法赞人也如此。要知此二句。包得观音所陈法门尽。如所入既寂动静二相了然不生则解脱前尘离所偶黏缚之苦。如是渐增闻所闻尽则解脱内根离能偶大患之苦。尽闻不住觉所觉空则解脱观智离斗心之苦。空觉极圆空所空灭则解脱谛理离重空微细生灭之苦。如此重重脱去人执法执生灭既灭而寂灭现前成真解脱。故能超越世出世间获二种殊胜也。次四句明利他行妙。于恒沙劫中者明成道已来利物时长也。入微尘佛国者应身处遍也。盖自依常心以修常行。以常行而证常果。从法起应导利群品。则尽未来际而不穷遍微尘国而无限。或以三十二应身或以十四种无畏或以四不思议莫非得大自在力以无畏施众生也。妙音观世音梵音海潮音者约法叹人妙也。初二音明自利妙。始则藉音显闻不堕尘妄回是音以成妙音。当是时能所圆融有无兼畅照穷性相察其本末成观世音。如法华之明妙音以十万伎乐供养云雷音王非以因而克果乎。此经明观音入流亡所岂非亦以因而克果乎。故此二音成自行妙。次二句明果上利他妙。说法音声无有滞著名为梵音。应不失时圆遍十界名海潮音。盖言普门之为音者妙音也观世音也梵音也海潮音也。惟其如此故救世令众生悉获安宁出世令己躬顿获常住。此结成二利俱妙也。

　　○(三正明观音所修法门三初约人总指)我今启如来如观音所说。

　　○(二约德别示三初明圆德)譬如人静居十方俱击鼓十处一时闻此则圆真实。

　　○(二明通德二初明五根不齐之相)目非观障外口鼻亦复然身以合方知心念纷无绪。

　　○(二明耳根通之真实)隔垣听音响遐迩俱可闻五根所不齐是则通真实。

　　【解】孤山曰口鼻身俱合中知。若将身以合方知句居口鼻上其义方顺。盖语倒耳。吴兴曰此明圆通且寄耳用以显闻性异于五根也。用有时方远近之量。恐未达者谓之无常故有下文明常真实。

　　【疏】天台曰此下八偈半正明观音所修法门。初二句约人总指。次譬如去约德别示有三。初明圆德二明通德三明常德。通德中为二初明五根不齐之相。二明耳根通之真实。明常德中二初寄声显常。二寄梦显常。初中譬如者比况也诠量也。如虚空无丈尺丈尺显虚空。佛性亦然。余之根尘等法不易诠显德量。文殊乃以耳根易诠显者以比量之。如佛性圆遍寄于耳根。凡夫现量孰能知之。故约晏居静无边际时以动若迩遐十方俱击鼓十处一时闻者而诠显之则圆真实者见矣。不独此也。其有通真实者则以隔垣听音响遐迩俱可闻者而诠显之。常真实者以音声性动静闻中为有无无声号无闻非实闻无性者而诠显之。故此二字直贯下三。正动树以训风非举扇以类月。故曰比况也诠量也。若夫性之真实圆通如虚空之本非方圆大小者。不以十方不击鼓而不圆。不以隔垣无音响而不通。不以音声性无生灭而不常。昭昭乎心目之间。荡荡乎嗅闻之际。圆则无去来。通则无壅塞。常则无生灭。此常住真心性净明体又无乎而不在无乎而不遍。然而圆即通也通即常也。举一即三也言三即一也。如摩尼宝珠即此体而性圆周遍。即此体而莹彻融通。即此体而坚固具宝。以具宝而为之性。以常遍莹彻而为之德。常遍莹彻故真如有不变之体。具足众宝故真如有随缘之用。今文三德则正言其不变。若随染缘则众生日用循声以分别。随净缘则观音果后寻声以救苦。经明三十二应十四无畏四不思议莫非其事。若夫不变随缘随缘不变。在观音净用固不必论。至于众生循声分别染用又何尝异圆通常之三德。会事以即理循用而归体变染缘而为净缘又在善体道者革凡以成圣也。

　　○(三明常德二初寄声显常)音声性动静闻中为有无无声号无闻非实闻无性声无既无灭声有亦非生生灭二圆离是则常真实。

　　○(二寄梦显常)纵令在梦想不为不思无觉观出思惟身心不能及。

　　【解】温陵曰动静有无皆属声尘。耳根圆离不随生灭是则常住之真也。无声号无闻指阿难闻钟事也。纵令下赞显常性也。五根皆待意思有无不常。惟耳在梦能闻杵音是不为不思而无也。其为觉观乃出乎思惟胜余根矣。

　　○(三约功过结三初约土明教)今此娑婆国声论得宣明。

　　○(二寄过显德二初泛以众生显)众生迷本闻循声故流转。

　　○(二的以当机显)阿难纵强记不免落邪思。

　　○(三以德过结)岂非随所沦旋流获无妄。

　　【解】温陵曰声论者依声论明本闻自性以觉迷本循声妄取沦替者。如阿难者徒事强记误落邪思。岂非为循声之所流转邪。使能旋流返闻则无妄沦矣。娑婆学者多徒事强记落邪沦妄不知返本故托阿难以警之。天如补注曰佛命文殊于二十五行选简当根使阿难开悟。文殊说偈对佛。至此简根既毕。下乃宣告阿难以及大众发明旋倒闻机反闻自性之说。是亦密奉如来开悟之慈旨也。后至诚如佛世尊下复结归对佛之辞以终偈焉。

　　【疏】天台曰三约功过结为三。初二句约土明教。次四句寄过显德。次二句以德过结。声论宣明不独指佛所说法与耳根法门。凡是世间一切道理一切识心从声论宣明者多。惟其如此是故可以因之而缚可以因之而脱。如曰众生迷本闻循声故流转非因之而缚乎。旋流获无妄非因之而脱乎。邪思思惑即下文欲漏也。思惑分三界九地每地九品。上二界各四地七十二品。欲界一地得九品。断此一地方绝欲之根本证斯陀含。阿难方证初果欲本未除。故不能免摩伽邪思之所牵。特言邪者对正言之也。须陀洹人邪三毒已尽惟正三毒在。登伽凡鄙故是邪思。所谓心虽清净力不自由。此谓以思合思以欲合欲。其若不合亦无柰我何。如曰众生迷本闻循声故流转非以合之之故乎。文着落之一字。如禽鱼之欲翔潜而顿落四面之网。苟能时时返闻则邪咒之术亦不得其便。所谓旋流获无妄也。

　　○(四诲敕当机谛听学行二初令生闻慧二初敕令谛听)阿难汝谛听我承佛威力宣说金刚王如幻不思议佛母真三昧。

　　○(二破其妄闻)汝闻微尘佛一切秘密门欲漏不先除畜闻成过误将闻持佛佛何不自闻闻。

　　【解】温陵曰金刚如幻三昧即观音如来所授如幻闻熏闻修金刚三昧也。三世诸佛皆从此出故名佛母。孤山曰将闻等谓将汝循声之妄闻以持诸佛之言教。何不反闻自性以求解脱乎。上闻能闻之智。下闻所观之理。

　　【疏】天台曰四诲敕当机谛听学行为二。初令生闻慧为二。初敕令谛听。金刚王下三句与五卷叹法体义同而意别。义同中惟以佛母易妙莲华同是赞中道妙止。意别者前是叹通请三止今是叹别请三止。若通别合用此又不同而同也。谛听之语诫听前偈已宣之法亦诫听后偈未宣之法。叹中亦然。如前之三德后之令入流亡所真证灭幻是也。次破其妄闻文有六句似亦照映首卷当机请辞而说。意言向恨无始一向多闻非汝闻微尘佛一切秘密门乎。未全道力者正以欲漏不先除畜闻成过误也。殷勤启请十方如来得成菩提楞严大定岂有他法哉。秪回汝之妄闻以为真闻即圆融三止也。二佛字上言人下言法。谓佛所说秘密法门皆以自觉转以觉人是佛之佛非汝佛也。若自闻闻方是汝之佛佛。故曰将闻持佛佛何不自闻闻。上闻始觉下闻本觉。始本相契故曰闻闻。此又明指闻性即本觉佛性入流即始觉佛性也。

　　○(二令生修慧二初令入流亡所)闻非自然生因声有名字旋闻与声脱能脱复谁名。

　　○(二示真证灭幻三初法说三初示一解六亡)一根既返源六根成解脱。

　　【解】吴兴曰上既警其自闻今乃略示修相。先指妄闻非无缘生生必藉因因即声教。当以三慧旋此根境俱令脱粘。所脱既销则能脱之慧复何名状。

　　【疏】天台曰二令生修慧二。初令入流亡所。先明能诠教体所谓清净在音闻是也。然特能诠而已。若复执筌为鱼非惟不得其鱼亦复不忘其筌。何以故。闻非自然生因声有名字故。是以修圆通者初则藉声显闻次则声闻俱脱即能脱者亦亡。此文殊为观音重明入流亡所四节工夫。旋闻与声脱即亡前尘尽内根也。能脱欲谁名即空观智灭谛理也。一根既返源去二示真证灭幻。有法喻合。法中先示一解六亡者。六根之六也。元依一精明分成六和合故一解而六亦解。然六虽解而尚有精明之一在必至于六解一亦亡斯臻其奥矣。

　　○(二示情虚理实二初明情虚)见闻如幻翳三界若空华。

　　○(二明理实)闻复翳根除尘销觉圆净。

　　○(三示破显功能二初明解脱力用)净极光通达寂照含虚空。

　　○(二明离苦力用)却来观世间犹如梦中事摩登伽在梦谁能留汝形。

　　【解】温陵曰见闻幻翳通指妄根也。三界空华通指妄境也。以皆妄故。闻复则翳除尘销则觉净。所以一返源而六解脱也。净极光达寂照含虚根解脱也。却观世间犹如梦事境解脱也。然则摩登正为梦境了不可得。谁能留汝使不解脱哉。

　　【疏】天台曰二示情虚理实。前色阴文云譬如有人以清净目观晴明空惟一晴虚迥无所有其人无故不动目睛瞪以发劳(云云)。正以幻翳喻众生六根。以空华喻三界色阴。翳幻故见闻之情本空。华空故三界之相不实。惟其如此故翳易除而尘易销。盖见闻生而尘劳起见闻复而尘劳销。成功之速捷如桴鼓。然情虽虚而理则不虚故虚情销而实理现。故曰闻复翳根除尘销觉圆净。及其净之极也则常光现前而四通八达皆吾寂照本有之觉。即虚空之大尚亦含之矧空中所有物乎。此明解脱功力有如是之胜。以此解脱而应诸世间谓之却来。却来者退而复来也。行者则逆流而进菩萨则顺流而退。以解脱三界之人退入三界观诸未解脱者。所谓彼尘劳内我妙觉中正如以醒人观梦人。不独登伽不能留汝形且将唤之与之俱醒也。如一淫女始观阿难恋恋不舍。次观如来亦恋恋不舍。佛知机熟可度乃化一奇男子形色姝好胜于前人。女人恋恋之情甚前。化人以多方之力化之使于贪欲生大厌离求佛度脱。佛为说法得证道果此自觉觉人之明证也。

　　○(二喻说二初喻依真起妄幻化不实)如世巧幻师幻作诸男女虽见诸根动要以一机抽。

　　○(二喻反妄归真幻成无性)息机归寂然诸幻成无性。

　　【解】吴兴曰幻师譬真如。幻作譬随缘。真妄和合变成六根如诸男女。一机即耳根也。应以旋闻声脱为抽。

　　【疏】天台曰二喻说为二。初四句喻依真起妄幻化不实。次二句喻反妄归真幻成无性。既曰巧幻师之所幻作则非机关木偶若傀儡然实有一物一机之所抽动。正取西天幻师无而化有或男或女其状百出。然所化男女本无有机而机在幻师之术法尔。术法施则诸幻成。术法息则诸幻灭。幻师喻众生也。幻机喻俱生无明也。乃喻众生根尘情虚无实可以生而可以灭。如识精元明能生诸缘即诸幻可生也。见见非见闻闻非闻即诸幻可灭也。前文云狂心若歇歇即菩提正同此意。吴兴谓一机即耳根则法不称喻。喻之一机乃关棙子。以喻合法应是言心。所谓元依一精明分成六和合是也。一处成休复亦是言心。经意正明别从耳门而归元以息乎总中之一心。然后可言息机归寂然诸幻成无性也。

　　○(三合法二初合依真起妄)六根亦如是元依一精明分成六和合。

　　○(二合反妄归真二初正明)一处成休复六用皆不成尘垢应念销成圆明净妙。

　　○(二辩位)余尘尚诸学明极即如来。

　　【解】吴兴曰一精明合前幻师。妄为能依真为所依。分成等合文可见。温陵曰想尘识垢应念消亡得妙圆通矣。细惑未尽曰余尘。分证未满曰诸学。惑尽明极即如来矣。孤山曰尘垢等二句登圆初住。余尘等二句从分至极。

　　【疏】天台曰三合法中分二初合依真起妄。吴兴谓一精明合前幻师。妄为能依真为所依。今为释成应以幻师喻真幻法喻妄。所谓单真不立独妄难成。则精明者识精元明也。二合反妄归真二初正明。一处成休复者随依一根反妄归真也。正以六种根性怡怡和合声应气求前者唱于而随者唱喁如兄弟之为然。若一处成乎休复则六用皆不能成。复还元真发本明耀故曰尘垢应念销成圆明净妙余尘下辩位可知。

　　○(五叹美法胜以寓劝修二初指法正劝)大众及阿难旋汝倒闻机反闻闻自性性成无上道圆通实如是。

　　○(二叹法寓劝)此是微尘佛一路涅槃门过去诸如来斯门已成就现在诸菩萨今各入圆明未来修学人当依如是法我亦从中证非惟观世音。

　　【解】温陵曰能旋倒妄反闻自性必资此性成无上道。此圆通法门实效也。

　　【疏】天台曰五叹美法胜以寓劝修二初指法正劝。旋汝倒闻机此机字与前机字不同。前机通指无明识心此机别指耳根能闻。若元依一精明分成六和合又不同而同也。倒即颠倒。反闻闻自性其机则正。随声以分别其机则倒。倒则性迷于烦恼正则性成无上道。圆通之妙岂他法哉。故云实如是。二叹法寓劝。此是微尘佛一路涅槃门二句总标过去等八句别闲。前六句约三世如来以劝修。过去修此者已证佛果。现在修此者亦成真因。则未来修学者能依此法岂不成就菩提乎。后二句约彼我菩萨以劝修。意云而我文殊具足妙德既修此而成。观音菩萨成就大悲亦修此而证。后之学佛欲究竟悲智者可不依此而修乎。又此是微尘佛且约当土者言之以舍通从别故。若以别从通则十方三世诸佛莫不从此一路而超一门而入也。一路涅槃门者如来证涅槃如家。众生入生死如客。流浪生死则门之与路俱无。今将反妄以归真已得还家之捷径。约喻为言非惟门路义殊亦乃路先门后。今约法说则门先而路后。如以耳根为入道之门。初于闻中入流亡所工夫四节自浅之深生灭既灭寂灭现前非门先而路后乎。及其玄会不独门路义同抑且家客无二。其或不然则从门入者不是家珍。因果相应义在乎此。

　　○(六述成佛意结示简选三初述意)诚如佛世尊询我诸方便以救诸末劫求出世间人。

　　○(二显是)成就涅槃心观世音为最。

　　○(三简非)自余诸方便皆是佛威神即事舍尘劳非是长修学浅深同说法。

　　【解】温陵曰成就不生不灭涅槃妙心惟耳根为最。余则佛之威神加被令即己事而舍尘劳。非始终长修浅深同说之法也。欲令其长修同说无如观音法门矣。如那律失明而旋见毕陵触刺而遗身乌刍厌欲而登觉持地待佛而销尘皆即己事而已。吴兴曰谓此方所有于诸方便而得悟者由佛之力也。苟他土以余根为利耳根为钝者反显可知。

　　【疏】天台曰涅槃心即三德秘藏。一经所诠不外乎此。今于耳根一门收尽。如入流亡所入即般若流即法身亡所即解脱。举一即三言三即一不前不后亦不一时。如是悟去斯可论道。此约是以显是也。下简非中乃约非以显是。盖圆修法门厥妙有二。一须因果名目相应如四卷初决定中说。二须浅深可以长修。盖其余法门或浅位可修深位不可。如优波尼沙陀修不净观等。或深位可修浅位不可。如普贤心闻洞十方生于大因力等。今耳根三昧具圆通常。初心修此尚与极果名目相应况深位乎。

　　○(七顶礼请加以明诫实四初顶礼一体三宝)顶礼如来藏无漏不思议。

　　○(二请加未来生信)愿加被未来于此门无惑。

　　○(三赞美法门殊胜)方便易成就堪以教阿难及末劫沉沦但以此根修圆通超余者。

　　○(四结成简心无妄)真实心如是。

　　【解】长水曰如来藏即一体三宝具足无漏性功德故。真实心者文殊指已选圆通之心也。温陵曰真实心要如是而已。

　　【疏】天台曰顶礼如来藏者文殊独归命乎观音所入之法宝也。证法名佛。未满名僧。此为一体三宝约已显者言之也。若约在缠言之耳根空如来藏为佛宝。不空如来藏为法宝。空不空如来藏为僧宝。此二种三宝皆清净坚凝常住不坏不纵不横微妙深绝名无漏不思议。若出缠三宝则请其显加。在缠三宝则请其冥加。又在缠则惟冥而无显。出缠则冥显而随宜。今之行人闻此法门有无疑而乐修精进而弗已皆一体三宝之冥加文殊观音之默祐也。

　　○(三时众获益四初阿难明家)于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路。

　　【解】长水曰阿难等方悟圆通从耳根入犹未有证故云明了其家所归道路。吴兴曰不然。且第三卷阿难偈云销我亿劫颠倒想不历僧祇获法身。洎第四卷请入华屋前云闻佛示诲疑惑销除心悟实相。至第五卷如来偈后云心目开明叹未曾有。及请圆通又云我等今日身心皎然快得无碍。以前兼此凡经五番彰灼领悟。何总排云未有证乎。圆师判此为阿难增道理必然矣。应知经家指妙觉菩提涅槃为家。真修耳根圆通为路。若不尔者。庆喜之性几乎梼昧也。

　　【疏】天台曰观佛菩提及大涅槃等者。如来于首卷开二种根本。以明修圆行者所当去取。于所当取中即第二根本菩提涅槃元清净体。是则一经之所显与夫行门之所修佛果之所证一惟此理而已。今见道修道二分已竟。故照映结成以明阿难大众闻经得益之相。论菩提涅槃元清净体则汝今者识精元明能生诸缘缘所遗者则寻常见闻莫非此理。不远而复妙在当人。而当机何其钝置方曰明了其家所归道路乎。第性虽相近而习实相远。若广额屠儿放下屠刀便预当来千佛之位。而阿难尊者岂亦让之。惟其发起此教垂范后昆解行证三厥进有序故经家所叙也如此。此约迹言之则长水所说为当。若以本言之实如吴兴以真因为路妙觉为家也。

　　○(二普会入位)普会大众天龙八部有学二乘及诸一切新发心菩萨其数凡有十恒河沙皆得本心远离尘垢获法眼净。

　　○(三登伽进果)性比丘尼闻说偈已成阿罗汉。

　　○(四众生发心)无量众生皆发无等等阿耨多罗三藐三菩提心。

　　【解】资中曰庄严论解法眼净初地见道也。若依圆教即十住初心也。孤山曰阿罗汉其名虽小其证乃圆。准涅槃四依品第四依人名阿罗汉。吴兴曰第四卷指登伽方得三果。约圆位收之即七信以前。此中若用四依判位恐升之太高。以第四依人住十地故。秪应示作声闻同除四住证阿罗汉。如涅槃中闻常取果之比也。按天台释法华分别功德品发菩提心初入十信也。故仁王般若云十善菩萨发大心长别三界苦轮海。温陵曰无等等者物无与等而能与物为等。此得妙圆通上同下合之德也。无量众生皆发是心者因闻是道而希慕愿乐也。

　　【疏】天台曰观时众获益其进有阶。始则阿难明了其家所归道路。人虽圆顿而位在解行明矣。次则普会远尘离垢得法眼净。虽得本心而位证小乘明矣。又次则登伽破尽思惑成阿罗汉。虽闻圆偈而位入四果明矣。又次则无量众生皆发无上三菩提心。乃因闻是道而希慕愿乐明矣。若依诸师判入法华之后而获益之相何为不齐有如是哉。正以此经说在方等。闻常证小其例甚众。有不信予判此经归方等者幸以此文而着思之以断其疑可也。

　　○(三为末世行者明安立道场三初持根本大戒以固基址二初陈请二初经家叙)阿难整衣服于大众中合掌顶礼心迹圆明悲欣交集欲益未来诸众生故稽首白佛。

　　○(二正陈请二初叙自悟)大悲世尊我今已悟成佛法门是中修行得无疑惑。

　　○(二请利他二初禀佛修心)常闻如来说如是言自未得度先度人者菩萨发心自觉己圆能觉他者如来应世我虽未度愿度末劫一切众生。

　　○(二述意正请)世尊此诸众生去佛渐远邪师说法如恒河沙欲摄其心入三摩地云何令其安立道场远诸魔事于菩提心得无退屈。

　　【解】吴兴曰悲欣者悲昔不闻欣今得悟。又念未来众生未悟故悲。观现前大众得益故欣也。菩萨四誓以度人为先。如来十号以应世为本。当知五住究尽二死永亡方云得度。今阿难虽深破无明而现居分段故曰未度。温陵曰阿难将以是法度人。而恐末劫多难邪魔妄作易退觉心难入正定。故请摄心远魔安立道场清净轨则也。

　　【疏】天台曰经自四卷请入华屋以来属第二依常住真心以修圆行。科分为二。初为当机阿难明最初方便竟。此去乃为末世行者安立道场又分为三。初持根本大戒以固基址。二诵楞严神咒以治习气。三明建立道场以励进修。初陈请中经家叙心迹圆明。心者涅槃妙心也。迹所明道路也。即下文我今已悟成佛法门是也。余如旧说。邪师说法如恒河沙者。论安立道场必先依此经以开圆解又何邪之足畏。须知此不以无解为虑以此见戒俱破为虑。观下四种律义频云纵有多智禅定现前如不断淫等必落魔道岂以无解为邪乎。

　　○(二宣说三初赞德诫听)尔时世尊于大众中称赞阿难善哉善哉如汝所问安立道场救护众生末劫沉溺汝今谛听当为汝说。

　　○(二大众受旨)阿难大众唯然奉教。

　　○(三正为宣说二初举三学显戒律为基)佛告阿难汝常闻我毗柰耶中宣说修行三决定义所谓摄心为戒因戒生定因定发慧是则名为三无漏学。

　　【解】温陵曰三藏之中毗奈耶律藏也。此大小乘戒通称也。小乘禀法为戒粗治其末。大乘摄心为戒细绝其本。法戒则无犯而已。心戒则无思犯也。夫能摄心则定由是生慧由是发。三者圆明则诸漏永尽故名三无漏学。此下别示四重。则十戒之初淫杀盗妄四波罗夷为根本重罪。所谓其心不淫其心不偷等者皆使无思犯也。摄持轨则莫尚乎此。

　　【疏】天台曰决定准前释亦二义。如来已斟酌决定成佛法门三无漏学缺一不可而学佛者决定须持故名三决定义。是以欲证菩提须以摄心为戒而为之始。谓依奢摩他行以持净戒。下文所谓其心尚不缘于色香味触一切魔事何由得生是也。如是持戒最为殊胜。如经云依因此戒故能生诸禅定及灭苦智慧。故曰因戒生定因定发慧是则名为三无漏学。譬如重楼三级自下升高。远望凭虚则上级为胜。未有慕其上而不先营其下者。学道亦然。戒定慧三阶不躐等。人有尚慧学而不修戒定一何惑哉。温陵师云此下别示四重则十戒之初四波罗夷为根本重罪。意以此经大乘圆顿所持之戒应同梵网十重故曰十戒之初。不知经虽圆顿而所被之机是声闻像。以淫戒为初正在乎此。若菩萨十重则以杀戒为之始。盖菩萨以慈心及物为首。杀则伤慈故先制之。声闻以出尘自利为首。淫则害脱故先制之。各有所为不当概论也。

　　○(二约四重释持犯损益二初征起)阿难云何摄心我名为戒。

　　○(二解释四初淫戒二初辩示持犯二初正明二初宣示损益二初持则不随生死)若诸世界六道众生其心不淫则不随其生死相续。

　　○(二犯则必落魔道)汝修三昧本出尘劳淫心不除尘不可出纵有多智禅定现前如不断淫必落魔道上品魔王中品魔民下品魔女彼等诸魔亦有徒众各各自谓成无上道。

　　【解】温陵曰众生皆因淫欲而正性命故缠生死。若欲爱干枯则残质不续矣。魔亦多智修禅。为不断淫故不成圣道。带淫修禅必落此类。孤山曰犯四重禁罪在地狱。今以修禅之功且落魔鬼等道。若约未来轮转则应备历三途。

　　【疏】天台曰云何摄心我名为戒先征起也。良以制分轻重务有本末。若寻常人天及以小乘等戒其所务者末故其所制者轻。非戒之轻。以其能持但论身口不言其心故也。今之所制不特制心无犯且言摄心。此正以定为戒。即入流亡所旋元自归。能如是指则其心不缘色香味触故云摄心。盖戒以防非止恶为义。摄心为戒防莫大焉。苟微此戒焉能生定。三无漏学厥言有由也。是以解释四戒中必云其心不淫不杀等则不随其生死相续。正以投阴托胎始于一念。故必以一念不生前后际断方能不随生死相续焉。如不断淫必落魔道者。论淫为欲界之根本即人天善道鲜不由斯。今之犯淫何堕落如此之甚乎。要知此以二因缘故反致堕落。一以福胜。有多智禅定故。一以见强。广行贪淫为善知识故。因福胜故报宜生天。因见强故牵入魔道。此又见戒俱破之流类也。分三品者见虽相同福有差等也。自谓成无上道者以多智禅定现前也。此又因闻理不谛见道不真未得谓得成增上慢失也。又见戒持犯有四句。一破戒不破见二破见不破戒三见戒俱不破四见戒俱破。如人既破戒已怖畏当来罪愆能生惭愧忏悔改革是破戒而不破见也。有人虽不破戒然不信因果不知罪福天堂地狱一齐刬却是破见而不破戒也。自有坚持禁戒如护明珠又不昧因果深知罪福是见戒俱不破也。又有一等。恣情饮啖肆志淫杀乃云圆顿大乘有何持犯阳不畏于贤达阴不惧乎鬼神是见戒俱破也。破戒而不破见虽堕罪而尚有可原之理。破见而不破戒虽无罪而永无得道之期。若今之言大乘者则见戒俱破。固捺落迦之寿种薜荔多之坚物。云何佛法大海居然宿此死尸。

　　○(二嘱诫灭后二初魔令毁犯)我灭度后末法之中多此魔民炽盛世间广行贪淫为善知识令诸众生落爱见坑失菩提路。

　　○(二汝教坚持)汝教世人修三摩地先断心淫是名如来先佛世尊第一决定清净明诲。

　　【解】温陵曰诸经戒杀居首为设化以慈悲为本。此经淫戒居首为真修以离欲为本。盖欲气粗浊染污妙明。欲习狂迷易失正受。绩生死丧真常莫甚于此。故须首戒而为清净第一明诲也。观阿难起教示遭邪染而厥初发心先厌欲浊。至于三渐次中一一首惩然后身心妙圆获大安隐。十信初心由欲爱干枯而慧性圆明遂阶等妙。诸世间人由心不流逸澄莹生明渐乎六天。是故真修内摄必先离欲也。

　　【疏】天台曰末法之中多此魔民者正法既隐邪风方炽也。魔民有三类。一者魔遣民属以为其种。二者展转化习以为其民。三者见戒俱破自充其属。炽盛世间广行贪淫为善知识者岂非悬鉴未然魔力强盛乎。夫正法与邪法相反菩提路与爱见坑相违。正法若行则菩提之路能竭爱欲之水。邪法既炽则爱见之坑能断菩提之路矣。

　　○(二重显二初犯障修证)是故阿难若不断淫修禅定者如蒸沙石欲其成饭经百千劫只名热沙何以故此非饭本沙石成故汝以淫身求佛妙果纵得妙悟皆是淫根根本成淫轮转三途必不能出如来涅槃何路修证。

　　○(二持获菩提)必使淫机身心俱断断性亦无于佛菩提斯可希冀。

　　○(二结显邪正)如我此说名为佛说不如此说即波旬说。

　　【解】温陵曰机者淫心所自发断性不无触机则发矣。波旬魔名。

　　【疏】天台曰修禅如欲成其饭。带淫修禅如以沙石而为饭本也。盖凡成佛须得根本。根本若净则枝流亦净。四种律仪皆称清净明诲者以此。如米为饭之本以沙石为之失其本矣。成佛以持戒为本淫身求佛失其本矣。淫之机在心。身断而心不断如木偶人虽暂息诸根其机不息未足以为真息。然机虽息矣有断性在亦未足以为真断。斗机俱忘于佛菩提斯可希冀也。

　　○(二杀戒二初辩示持犯二初正明二初宣示损益二初持则不随生死)阿难又诸世界六道众生其心不杀则不随其生死相续。

　　○(二犯则必落神道)汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜叉诸鬼帅等下品当为地行罗刹彼诸鬼神亦有徒众各各自谓成无上道。

　　○(二嘱诫灭后二初鬼令毁犯二初鬼神诳世)我灭度后末法之中多此鬼神炽盛世间自言食肉得菩提路。

　　○(二如来简显二初显正)阿难我令比丘食五净肉此肉皆我神力化生本无命根汝婆罗门地多蒸湿加以沙石草菜不生我以大悲神力所加因大慈悲假名为肉汝得其味。

　　【解】孤山曰问诸律并明鱼肉为时食。惟楞伽涅槃及今经悉唱断肉何邪。答说法被机事有顿渐。定慧既尔戒律亦然。故梵网顿制对别圆机久断食肉。但鹿苑以来毗尼渐制对藏通机故开三净。化道将终则收渐归顿。于是三经俱唱断肉。楞伽且制藏通菩萨。此经则兼制三乘。故下云清净比丘及诸菩萨不蹋生草等。洎至涅槃更独制声闻殷勤告示矣。问梵网戒中菩萨元制食肉。何于楞伽方等始言此后菩萨不得食肉邪。答藏通菩萨无别戒律同禀二乘萹聚耳。故于楞伽及以今经例皆唱断也。五净肉者。律明三净不见为我杀不闻为我杀不疑为我杀。今言五者加自死鸟残二也。涅槃九种净肉。即于三净各开正罪及前后方便也。[橘-矛+隹]李曰净肉又除人蛇象马驴狗狮子狐猪猕猴十种之外。盖此十种纵不见不闻而杀亦不可食也。温陵曰不见不闻等为五。神力所化本无命根名净。此乃小乘权宜。若真慈真脱皆在所断。婆罗门净行通称也。西方四姓以婆罗门为上。故彼五天悉号婆罗门国。僧亦号为婆罗门也。

　　【疏】天台曰夫杀以心为机身口为缘。机动而然后身口运为。故断杀而莫先于心故曰其心不杀则不随其生死相续。然虽机本于心而所为者又在于身口于心何益乎。甚矣乎心君之为罪也莫大于杀业。故致感报酬偿先罪屠割炮炙身心与之俱摧。此所谓以无益而致大损者也。学佛道者可不戒诸。如不断杀必落神道者。人死之后申者为神屈者为鬼。若合而言之神即鬼也。共是一道故总标云神分品乃言其鬼。第此四戒虽俱根本。以堕落为言不无轻重。如淫堕魔道杀堕鬼道盗堕妖魅岂非为罪渐鄙而为报转微乎。至于妄语则永殒善根无复知见沉三苦海。此则不惟失如来种而三恶道又其永居也。孤山谷响钞明涅槃九种净肉谓于见闻疑各说三相。且见中三者。见谓牵畜去时乃至见彼持刀临杀时名前方便。见正杀时即根本正罪。见杀已欢喜名后方便。不见此三名为净肉。闻亦尔。疑中三者。初瞥尔举心名前方便。分别思惟疑为己杀名根本正罪。疑己欢喜名后方便。无此三疑名为净肉。此而说净者如婆罗门往秽国土食溃㿈饼以不净为净。后时知之方捶胸哕呕悔无及矣。

　　○(二简邪)柰何如来灭度之后食众生肉名为释子汝等当知是食肉人纵得心开似三摩地皆大罗刹报终必沉生死苦海非佛弟子如是之人相杀相吞相食未已云何是人得出三界。

　　○(二汝教坚持)汝教世人修三摩地次断杀生是名如来先佛世尊第二决定清净明诲。

　　○(二重显二初犯障圣道二初正责毁犯)是故阿难若不断杀修禅定者譬如有人自塞其耳高声大叫求人不闻此等名为欲隐弥露。

　　○(二举持结过)清净比丘及诸菩萨于岐路行不蹋生草况以手拔云何大悲取诸众生血肉充食。

　　【解】温陵曰修禅避罪反乃行杀。塞耳避人反乃高声。是欲隐弥露也。不故蹋不故拔仁慈之至犹及草木况食众生肉邪。

　　【疏】天台曰草木虽无情以其有森然之生。意在而学佛者尚以慈心及之而不蹋不攀。矧蠢动含灵具有佛性生生之气凛然之不可挠者而必欲杀之乎。

　　○(二持获解脱)若诸比丘不服东方丝绵绢帛及是此土靴履裘毳乳酪醍醐如是比丘于世真脱酬还宿债不游三界何以故服其身分皆为彼缘如人食其地中百谷足不离地必使身心于诸众生若身身分身心二途不服不食我说是人真解脱者。

　　○(二结显邪正)如我此说名为佛说不如此说即波旬说。

　　【解】温陵曰东方不无裘毳。西土不无丝绵。各以多分言也。酬还宿债不游三界者。上句当在下译人语倒也。足不离地者劫初之人体有飞光足若御云。由乎食地肥啖香稻故其体坚重而足不离地也。身血肉骨髓也。身分裘毳乳酪也。身服食心贪求故曰二途。必须并断也。

　　【疏】天台曰物理论云粮者黍稷之总名稻者粳糯之总名菽者众豆之总名。三谷各二十合六十。蔬果之实各二十合为百谷。

　　○(三盗戒二初辩示持犯二初正明二初宣示损益二初持则不随生死)阿难又复世界六道众生其心不偷则不随其生死相续。

　　○(二犯则必落邪道)汝修三昧本出尘劳偷心不除尘不可出纵有多智禅定现前如不断偷必落邪道上品精灵中品妖魅下品邪人诸魅所著彼等群邪亦有徒众各各自谓成无上道。

　　【解】温陵曰不与而取皆为偷盗。分越所酬犹征其剩况乃盗取得无反征。此所以生死相续也。邪道奸欺故偷者必落其类。

　　○(二嘱诫灭后二初邪徒乱正二初妖邪诳世)我灭度后末法之中多此妖邪炽盛世间潜匿奸欺称善知识各自谓已得上人法詃惑无识恐令失心所过之处其家耗散。

　　○(二如来简显二初显正斥邪二初显正)我教比丘循方乞食令其舍贪成菩提道诸比丘等不自熟食寄于残生旅泊三界示一往还去已无返。

　　○(二斥邪)云何贼人假我衣服裨贩如来造种种业皆言佛法却非出家具戒比丘为小乘道由是疑误无量众生堕无间狱。

　　【解】温陵曰方法也。僧祇律云乞食谓之分卫。谓分施众僧卫护道力。肇法师云乞食略有四意一为福利众生。二为折伏憍慢。三为知身有苦。四为除去滞着。今经令其舍贪不自熟食即除去滞着也。成菩提道即卫护道力福利众生也。知身为倘寄知世为旅泊无事畜藏无所顾恋皆所谓循方也。不能循方而贪饕造业是败法毁则故号贼人。虽服佛之服而不净活命。是假我衣服裨附佛法以贪贩利养而已。

　　【疏】熏闻云潜匿奸欺则怀偷贼之心。称善知识则盗圣贤之名。若据各自谓已得上人法此则已是犯大妄语。今且用为取财之缘耳。证真引十诵律。有六种盗心。谓苦切取谓乞怜状。轻慢取有现威状。以他各字取谓我是善知识。抵突取谓慢骂使伏己。受寄取谓昏昧他寄附。出息取谓以钱责人之息者。五分律有四种谓謟心曲心瞋心恐怖心。四分律有十种谓黑暗心谓不知因果。邪心谓不识正理。曲泪心谓谄附。恐怖心谓惟恐失之。常有盗他物心既言常有则不问多寡必欲盗耳。决定取若以力强取不问可否。寄物取。恐怖取谓以言恐之如谈他地狱受报摇撼之事而取财。见便取谓伺其可取之便而盗之。倚托取谓假借权势。经云恐令失心即恐怖取。失心即令前人失己正念俱堕邪见。今谓此经潜匿奸欺等其言虽略足以蔽诸。而偏指称善知识者将非如来悬鉴末世其徒实繁耶持此经者当以自省。

　　○(二示灭罪法二初劝行显益)若我灭后其有比丘发心决定修三摩提能于如来形像之前身然一灯烧一指节及于身上爇一香炷我说是人无始宿债一时酬毕长揖世间永脱诸漏虽未即明无上觉路是人于法已决定心。

　　○(二不为致相)若不为此舍身微因纵成无为必还生人酬其宿债如我马麦正等无异。

　　【解】孤山曰盗者取他依报资于己身。今损正报以供上圣故能翻破无始盗业。温陵曰一切难舍无过己身。难舍能舍则自余贪爱决能弃舍。故曰是人于法已决定心。苟能舍身而心不决舍。则徒增业苦无益于道。故下云必使身心二俱捐舍也。佛为宿诟比丘可食马麦。故证果后于毗兰邑食之示宿债必酬也。

　　【疏】孤山曰盗者取他依报资于己身。今损正报以供上圣是则烧身大教所开。释要云有人问律制烧身得兰烧指得吉。此中赞烧其事如何。今为答之大小开制教法不同。小制结过大制令烧。故梵网中若不烧者非出家菩萨。岂独令俗而不制道。故知顺小易行不烧何难。从大诚难。烧乃不易。世以不持为大则小大俱倾。手着胸曰揖。郦食其初见沛公方以两女洗足郦生长揖不拜。长揖谓似欲揖而去也。今云长揖世间亦取谢绝之意。马麦缘出本起经。舍卫国随兰郡有婆罗门名阿耆达多。请佛与五百比丘三月供养。时婆罗门为天魔所惑耽着五欲退入后宫。其郡既饥人不好道。佛与比丘各且分卫三日空还。时有马师减麦饭佛及比丘等。舍利弗问佛食麦之缘。佛告比丘吾昔于迦叶佛时为婆罗门博通典籍教五百童子。因王设会请佛及僧。有一比丘病不能赴。佛及大众食已还时为病比丘请食过梵志山。闻食香美便兴嫉妒曰此髡头沙门正应食马麦不应食此甘馔之供。诸童亦随师言此等师主亦应食马麦。佛告舍利弗尔时婆罗门则我身是。五百童子今五百罗汉是。病比丘即弥勒是。以是因缘我与卿等经历地狱无数千岁。今虽成道尔时残缘故于毗兰邑食麦九十日也。然此但系口业招报不忘者如此何况窃盛而无宿报乎。

　　○(二汝教坚持)汝教世人修三摩地后断偷盗是名如来先佛世尊第三决定清净明诲。

　　○(二重显二初犯障正定)是故阿难若不断偷修禅定者譬如有人水灌漏卮欲求其满纵经尘劫终无平复。

　　○(二持获三昧)若诸比丘衣钵之余分寸不畜乞食余分施饿众生于大集会合掌礼众有人捶詈同于称赞必使身心二俱捐舍身肉骨血与众生共不将如来不了义说回为己解以误初学佛印是人得真三昧。

　　○(二结显邪正)如我所说名为佛说不如此说即波旬说。

　　【解】温陵曰衣钵不畜视毁如赞此于利害二途身心俱舍也。身肉骨血与众生共则不私其身不顾其生又舍之至也。行能至此则其心不偷可知矣。阿含称所畜物可以资身进道。萨婆多论许百物各可畜一皆不了义也。

　　【疏】天台曰准宝云经云凡乞食分为四分一分奉同梵行者一分与穷乞人一分与诸鬼神一分自食。此取有与无行佛之道者也。又衣钵之余分寸不畜舍贪也。乞食余分施饿众生舍悭也。于大集会合掌礼众舍慢也。有人捶詈同于称赞舍嗔也。然而自有身舍而心不舍。自有心舍而身不舍。皆非真舍。必使身心二俱捐舍方得名为真舍也。又有舍财而不舍身亦非真舍。要使身财俱舍故曰身肉骨血与众生共。此则财施与心施并行依报与正报俱舍。能用心如是尚何盗戒之不能持哉。或问依报易舍正报难捐。无论今之出家者流即古之高僧依正俱舍能几人乎。答曰此论心而未必论身。若依正俱舍固惟菩萨之能事。今但云与众生共何尝必言其舍。正以高超之士知身傥寄非吾久有。能了一切地水是我先身一切火风是我本体原与众生共者。而以之共则悭贪之念疏而劫盗之情弛矣。

　　○(四妄语戒二初辩示持犯二初正明二初宣示罪障三初标示)阿难如是世界六道众生虽则身心无杀盗淫三行已圆若大妄语即三摩地不得清净成爱见魔失如来种。

　　○(二显相)所谓未得谓得未证言证或求世间尊胜第一谓前人言我今已得须陀洹果斯陀含果阿那含果阿罗汉道辟支佛乘十地地前诸位菩萨求彼礼忏贪其供养。

　　○是一颠迦消灭佛种如人以刀断多罗木佛记是人永殒善根无复知见沉三苦海不成三昧。

　　【解】温陵曰于四果十地未得谓得名大妄语。贪其供养求己尊胜名爱魔。妄起邪见谓已齐圣名见魔。皆大妄也。一颠迦即一阐提。贝多罗树以刀断则不复活喻大妄人永绝善根。三苦海者三途也。

　　○(二嘱诫灭后二初邪人乱正二初显正二初遮)我灭度后来诸菩萨及阿罗汉应身生彼末法之中作种种形度诸轮转或作沙门白衣居士人王宰官童男童女如是乃至淫女寡妇奸偷屠贩与其同事称赞佛乘令其身心入三摩地终不自言我真菩萨真阿罗汉泄佛密因轻言未学。

　　○(二开)惟除命终阴有遗付。

　　○(二斥邪)云何是人惑乱众生成大妄语。

　　○(二汝教坚持)汝教世人修三摩地后复断除诸大妄语是名如来先佛世尊第四决定清净明诲。

　　○(二重显二初明报招曲果)是故阿难若不断其大妄语者如刻人粪为栴檀形欲求香气无有是处我教比丘直心道场于四威仪一切行中尚无虚假云何自称得上人法譬如穷人妄号帝王自取诛灭况复法王如何妄窃因地不真果招迂曲求佛菩提如噬脐人欲谁成就。

　　【解】温陵曰我教比丘下牒未得谓得求己尊胜之事而深责也。净名曰直心为道场无虚假故。四仪行住坐卧也。左传噬脐谓终莫能及也。今之自称得上人法者多矣。宜以经言为诫。

　　【疏】天台曰如来密因其行有三。一自觉即旋假入空如从流以溯源。二觉他即旋空出假如从源而出流。三二觉圆满则或出或入无适而非可。今受佛来。应生世间正旋空以出假以同类化同类则化道易行。略如净藏净眼净德夫人而化妙庄严王是为应生眷属。然虽转彼邪心见佛出家终不宣言我真菩萨。直至今佛方结会古今。可见古人之慎佛密因而不轻言未学也。惟除命终阴有遗付者。如孤山师云非公灼惑众但私示于人耳。南岳之言铁轮天台之示五品功德铠之说偈真观师之屈指即其事焉。然此犹言此生亲证。若文殊普贤之两化为寒山拾得戒师七娘方是应身生此末法也。噬脐乃房相笔受此经时用左传语而润色之。鲁庄公六年楚文王伐申过邓。邓祈候曰吾甥也止而亭之。骓甥聃甥养甥请杀楚子。邓侯弗许。三甥曰亡邓国者必此人也。若不早图后君噬脐。今亦取喻妄语能销灭佛种后悔无及故曰欲诸成就。

　　○(二显持正觉)若诸比丘心如直弦一切真实入三摩地永无魔事我印是人成就菩萨无上知觉。

　　○(二结显邪正)如我此说名为佛说不如此说即波旬说。

　　【解】温陵曰向以迂曲故终莫成就。此能弦直故印其成就也。上明四重戒竟。初标三学而终止四戒者定慧已备前文也。

　　【疏】天台曰佛说四种律仪备明持犯损益。意言持之则有益犯之则有损。其劝诫之辞可谓谆谆恳切矣。其持之之益总举则因戒而生定因定而发慧以成三无漏学。夫学至于三无漏则能事毕矣。持之之益岂不大乎。别举则其益有六。一者不续生死二者能出尘劳三者不落魔道四者裂爱见网五者得菩提路六者不还宿债。其犯之之损总举则不能成三无漏学。别举则其损亦六。一者能续生死二者尘不可出三者必落魔道四者落爱见坑五者失菩提路六者酬偿宿债。其持之之意则有十。欲成佛道故遵明诲故成清净行故慈与乐故悲拔苦故怖恶道故惧还宿债故皆具佛性故畏失菩提种故虑落爱见坑故。是以能念此意则无戒而不持。不念此意则无戒而不破。然此四戒惟第四妄语其罪极重。如明损益中前之三戒但云汝修三昧本出尘劳淫杀盗三心不除尘不可出。至妄语戒乃云若大妄语即三摩地不得清净成爱见魔失如来种。又云是一颠迦消灭佛种。盖破前三戒如世间人犯奸淫杀人劫盗罪虽极重不过抵死于一身。若犯谋反大逆则罪必至于覆宗灭族。故后重显结罪云云何自称得上人法譬如穷人妄号帝王自取诛灭况复法王如何妄窃。然而好犯此戒者不出两意。一者妄意高大而好为人师故上窃圣贤之名以招徒属之众。二者私欲无厌而好为聚敛故内窃法王之号以来利养之丰。经云求彼礼忏贪利供养一语而两尽之矣。呜呼。世人为不急之谋以罹大罪莫甚于妄语。学佛道者宜慎之哉宜慎之哉。又若推原四喻之意不外乎情理之间去取之当否。如理之所当取者而取之。情之所当去而去之。两者不失其正则佛道可成。若复情理交战于其中。不特理不能胜情抑且以情害理。矧复又有以情作理者则佛道何繇而成乎。如初带淫修禅喻之以蒸砂作饭。饭固理也砂则情矣。今欲蒸之以为饭。岂惟情理交攻亦乃以情作理。此正喻修禅本期作佛因淫故而反落魔道。彼等诸魔各各自谓成无上道正以热砂而为饭也。又如修禅本期长揖三界以出生死。今乃带杀以修。何异如人自塞其耳高声大叫求人不闻乎。夫隐而使人无闻固理也。果能高栖远遁人自不闻。若求人不闻己自非理。况又高声大叫。况又自塞其耳。愈非理矣。故曰此等名为欲隐弥露。学道亦然。求出世间固其理也。而以带杀修禅。情理相斗而理为情胜轮回六道相杀相吞相食之不暇。欲出而不能出。是为欲隐而弥露矣。又如修禅本期满足菩提。今乃带盗以修。何异水灌漏卮乎。夫以卮盛水欲求其满固理也。乃凿卮以漏之。不知水来虽复无限而卮之漏去无穷。以无穷之漏待无限之来纵经尘劫终无平复。学道亦然理为情夺。禅定之水无限盗罪之漏无穷。假使修之旷劫秪益酬偿先债。何能满足菩提故曰终无平复。又如修禅本期慧命不绝增长五分法身以绍法王之位。今乃带妄以修。谓言登圣以诳吓前人滥膺恭敬俾情夺于理。断慧命绝成香而自取乎永殒善根悔之无及。何异以刀断多罗木刻人粪为栴檀。又何异穷人妄号帝王自取诛戮。如噬脐人欲谁成就乎。四戒中惟妄戒之罪至大故譬喻重沓苦口叮咛者如此。

　　大佛顶如来密因修证了义诸菩萨万行首楞严经卷第六
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第七

　　师子林沙门　惟则　会解

　　天台山沙门　传灯圆通疏

　　○(二明诵咒治习二初结前文二初明持)阿难汝问摄心我今先说入三摩地修学妙门求菩萨道要先持此四种律仪皎如冰霜自不能生一切枝叶心三口四生必无因。

　　○(二结功)阿难如是四事若不失遗心尚不缘色香味触一切魔事云何发生。

　　【解】温陵曰内摄为要故先说妙门先持四律。四律为本余戒为末。故四律洁净则枝叶不生缘尘不偶而魔事潜消正定可入矣。心三即意三备举十重也。真际曰口四即妄言绮语等四也。然则前妄语谓大此妄言即小。或举总数耳。

　　【疏】天台曰三途不善之业有十。自内生外言之则心三为根本身口七支为枝叶。由内心先有贪嗔痴而后造身口七支故也。自外生内言之则身四为根本心口六支为枝叶。由外身先造淫杀等四而后滋之以生贪嗔痴等故也。然此十法互相因依。今就一往故以身三口一为根本。根本既净枝叶随净。故曰心三口四生必无因。当机向请安立道场远诸魔事。世尊则直就魔根截断故说摄心为戒坚持四种律仪。盖魔所住法不出此四。即以之惑人亦惟此四。若行人果能修奢摩他行以摄心而为之戒。心尚不缘乎色香味触则彼六种华箭亦无所从而施故曰一切魔事云何发生。

　　○(二明今意二初略劝诵持显益二初劝诵持)若有宿习不能灭除汝教是人一心诵我佛顶光明摩诃萨怛多般怛啰无上神咒斯是如来无见顶相无为心佛从顶发辉坐宝莲华所说心咒。

　　【解】温陵曰现业易制自行可违。宿习难除必假神力。今夫行人好正而固邪欲洁而偏染。不教而能不愿而为。隐然若有驱䇿而不能自已者宿习之使也。德隆而福鄙行善而身凶。多障多冤数病数恼。绵然若有机缄而不能自释者宿习之召也。兹非一生一劫之缘乃无始来念念受熏者。故非神力莫能脱之。摩诃萨怛多般怛啰此云大白伞盖即藏心也。量廓沙界曰大。体绝妄染曰白。用覆一切曰伞盖。神咒从此流演故名心咒。无见顶者华严九地知识自说为佛乳母初生亲捧持谛观不见顶。示顶法不可以见见也。长水曰前说定慧破烦恼障。复明戒学但止罪业。今说神咒能破宿殃兼除报障。三障苟亡不证何待。

　　【疏】天台曰前说律仪以制现业。今说神咒以除宿习。不独设教周圆亦见慈悲兼至。苟非有此设宿习现前且将何法以治之乎。准温陵师言有宿习之使有宿习之召。经文则使显而召隐。苟能持此神咒则罪灭而福生。经之寓意实兼之也。然宿习藏之于心非心咒而弗改。宿习有之于为非无为而莫治。今以大白伞盖体相用以临之将三惑以俱忘四魔而共灭。尚何宿习敢潜踪于其间哉。

　　○(二显利益)且汝宿世与摩登伽历劫因缘恩爱习气非是一生及与一劫我一宣扬爱心永脱成阿罗汉彼尚淫女无心修行神力冥资速证无学云何汝等在会声闻求最上乘决定成佛譬如以尘扬于顺风有何艰险。

　　【解】温陵曰登伽淫质犹能速证。声闻道器固易冥资也。云何合作何况。吴兴曰爱心永脱指初闻咒得阿那含也。成阿罗汉指前文殊简圆道后也。若尔由闻法故方成无学何谓神力冥资邪。良以密承咒力显藉法音。内资外熏乃能速证。若但因咒而不因法者。何故前云性比丘尼闻说偈已成阿罗汉。尘譬宿习风如神咒。顺风扬尘散之则易。诵咒除习脱之匪难。

　　【疏】天台曰此中显咒力胜校量之义有四不同。一宿习厚薄不同。摩登伽女恩爱习气非是一生其习则厚。汝等在会身为比丘其习则薄。二人品贵贱不同。登伽淫女为人则贱。汝为佛子为品则贵。三心志胜劣不同。摩登伽淫女无心修行其心则劣。汝等比丘求最上乘其心则胜。四邪定正定不同。登伽淫女宗先梵天属邪定聚。汝等比丘决定成佛属正定聚。是故汝等诵咒以除习譬如顺风以扬尘。摩登蒙咒以证果譬如逆风以闻香。经喻则取风以比咒尘以比习。私谓则取风以比习香以比咒也。

　　○(二略示道场方轨二初方便)若有末世欲坐道场先持比丘清净禁戒要当选择戒清净者第一沙门以为其师若其不遇真清净僧汝戒律仪必不成就戒成已后着新净衣然香闲居诵此心佛所说神咒一百八遍。

　　○(二正修二初明修)然后结界建立道场求于十方现住国土无上如来放大悲光来灌其顶。

　　【解】吴兴曰今此持戒应通大小。若出家者除戒体本净当须忏净。如更禀菩萨律仪弥益其善。若在家者或受近事戒或但受菩萨戒。以下文有白衣故。真际曰诵咒百八表灭百八烦恼也。

　　【疏】天台曰前科劝诵持显益谓之略者以对后文广显也。此科示道场方轨谓之略者亦以对次文广示也。方轨文二。初方便二正修。今文正明方便。准止观于正修前具二十五种方便。一具五缘。二呵五欲。三弃五盖。四调五事。五行五法。用对今文略皆具足。如云先持比丘清净禁戒即持戒清净也。戒成就已着新净衣即衣食具足也。建立道场必择闲林深谷即闲居静处也。专心入坛一心行道即息诸缘务也。选第一沙门以为其师即近善知识也。经云如是四事若不遗失心尚不缘色香味触即呵五欲也。始于三七日六时行道如是不寐。后则端坐安居经一百日即弃贪欲嗔恚睡眠掉悔疑惑五盖也。端坐安禅必调心不沉不浮。调身不缓不急调息不涩不滑调眠不节不恣调食不饥不饱是为调五事也。坐禅之时必须具足乐欲精进志念巧慧一心即行五法也。是则此经不惟正修与止观㳷合即方便亦复大同。未结界前先诵神咒一百八遍然后结界。结界方法此经不说。应准大悲经或以刀画为界或以白芥子散掷四方为界或以想到之处为界。今余山中道场则依后法以想为界也。

　　○(二明证)阿难如是末世清净比丘若比丘尼白衣檀越心灭贪淫持佛净戒于道场中发菩萨愿出入澡浴六时行道如是不寐经三七日我自现身至其人前摩顶安慰令其开悟。

　　【解】天如补注曰前云求佛灌顶。今佛现身名为感应。既得感应心必开悟。若见余境与本愿相违而又无所开悟斯非真感应也。孤山曰佛本是无心净故有。水清月现感应自然。若见此相当观空寂。是佛显然是魔则灭。

　　【疏】天台曰经中开众为三一比丘二比丘尼三优婆塞即白衣檀越。然白衣近事男或可同坛进修。若比丘尼必欲行道自当别置道场。如古之法华圣尼允有成式。交光乃许白衣女子亦可预坛。此则内违律制外招讥嫌。本图利益反致损之。言清净比丘等者通示四种律仪悉须清净也。心灭贪淫持佛净戒者于四戒中又谆谆于第一戒也。于道场中发菩萨愿者即梵网经所说十大誓愿亦专至于淫戒。盖根本四戒惟初淫戒易犯难持故激切叮咛教诫如此。出入澡浴者或有云出入于不净所必须澡浴。准南岳方等道场则出忏入忏悉须澡浴。六时行道即下文恒于六时诵咒围坛等是也。如是不寐经三七日者此即同于佛立三昧常行不寐也。准止观说诸经三昧不出四种。一常坐三昧如文殊问经常坐不卧一百日为一期。二常行三昧如般舟三昧常行不寐九十日为一期。三半行半坐三昧如法华行法等三七日为一期。四非行非坐即觉意三昧不限日数。今经道场初三七日则专于常行。后一百日端坐安居则专于常坐。是则一经兼乎两行也。交光正脉谓六时行道六时静坐均调昏散。意谓经行则调昏静坐则调散。余谓若作如此用功焉能令三七日不寐。是则经行欲调昏秪益致散静坐欲调散秪益致昏。如此则非昏即散非散则昏云何能令不寐耶。强作人语一何可笑。孤山云佛本是无者此言诸佛法身无有色相彼此递相见故。所谓法身充满于法界也。心净故有者行者以净心而感于诸佛佛必应之。所谓随缘赴感靡不周也。故曰水清月现感应自然。若见此相当观空寂是佛显然者正以心净故有。能观空寂则其心愈净佛相愈显。若魔之所为心秽反显心净反灭。如玻璃滥摩尼一往似真再研便伪此可以为辩佛魔之冰鉴也。

　　○(三明结坛立行二初广示道场方轨二初请问)阿难白佛言世尊我蒙如来无上悲诲心已开悟自知修证无学道成末法修行建立道场云何结界合佛世尊清净轨则。

　　【解】温陵曰请问结坛轨则之详也。言自知修证等者知咒力冥资圣果可期也。

　　【疏】天台曰自知修证无学道成者谓佛世不必建坛也。其有四义面奉慈容故亲承圣教故根器淳厚故已登初果故。末世反是故须建立。亦有四义求佛现身故得承摩顶故成就法器故得预法流故。法流即下端居百日有利根者不起于座证须陀洹是也。

　　○(二答示二初别示二初明坛法二初立坛方法)佛告阿难若末世人愿立道场先取雪山大力白牛食其山中肥腻香草此牛惟饮雪山清水其粪微细可取其粪和合栴檀以泥其地若非雪山其牛臭秽不堪涂地别于平原穿去地皮五尺已下取其黄土和上栴檀沉水苏合熏陆郁金白胶青木零陵甘松及鸡舌香以此十种细罗为粉合土成泥以涂场地方圆丈六为八角坛。

　　【解】温陵曰法王法言即事即理。法不孤起事不唐设如华严一字法门书海墨而不尽。五位行相即世谛以彰明。凡所设施必有取像。则此坛场用度无非表法也。山为高土。雪山纯净上信也。大力白牛纯净大根也。香草清水妙善净智也。茹退充实遗余也。上栴檀为十香之首十度之总万行之冠也。原为平土中信也。地皮未净也。五数之中。黄色之中。取中中净信也。十香十波罗蜜法香也。细罗为粉推之以为微妙万行也。夫欲取如来寂灭场地。必本于广大信心而资乎净智妙善以养成纯一大根。充实遗余犹足以合法香冠十度。故可以严成寂灭场地也。上信大根有不可得则求其次焉。故取中中信心。虽未能冠乎十度万行而能具之者亦可以严成。长水曰雪山牛乳纯是醍醐。所有茹退最为香洁。

　　【疏】天台曰涂坛供佛必用香者。乃却秽之佳品格圣之神物也。感通传天人费氏云人中臭气上熏于空四十万里。诸天清净无不厌之。但以受佛付嘱令护于法。佛尚与人同止诸天不敢不来。故佛法中香为佛事皆所以为辟秽感圣之设也。翻译名义集云牛头栴檀或云此方无故不翻。或云义翻与药能除病故。慈恩传云树类白杨其质凉冷蛇多附之。华严云摩罗耶山出栴檀香名曰牛头。若以涂身设入火坑不能烧。正法念经云此洲有山名曰高山。高山之峰多有牛头栴檀。若诸天与修罗战时为刀所伤以牛头栴檀涂之即愈。以此山峰状如牛头于此峰生栴檀树故名牛头。大论除摩梨山无出栴檀。白檀治热病赤檀去风肿。摩梨山此云离垢在南天竺国。天台曰据此则此方栴檀虽出自异国有赤白二种。然而为性则热为效则但能治气为体则贱余功悉无之。其真赝非所知也。

　　○梵语恶揭噜此云沉香。华严云阿那婆多池边出沉水香名莲华藏。其香一圆如麻子大若以烧之香气普熏阎浮提界。异物志云出日南国。欲取当先斫树坏着地积久外朽烂其心坚者置水则沉曰沉香。其次在心白之间不甚精坚者置之水中不沉不浮与水平者名曰𣝕香。

　　○梵语咄噜瑟剑此云苏合。珙钞引续汉书云出大秦国。合诸香煎其汁谓之苏合。广志亦云出大秦国。或云苏合国。国人采之笮其汁以为香膏乃卖其滓。或云合诸香煎为苏合非一物也。

　　○梵云杜噜此云熏陆。南洲异物志云状如桃胶。西域记云南印度阿吒厘国熏陆香树叶似棠梨。南方草物状曰出大秦国。树生沙中盛夏树胶流沙上。

　　○梵语茶矩磨此云郁金。周礼春官郁人采取以鬯酒。说文云郁金草之华远方所贡芳物郁人。合而酿之以降神也。宗庙用之。天台曰今医书多以姜黄当郁金。余曾廉　觅此香。士宦遗以真郁金。状亦类姜黄。谓其价甚贵。今以周礼订之则是草华香汁其讹可知也。

　　○梵语萨阇罗婆或萨折罗婆此翻白胶香。天台曰即松香白如肪脂者若经久其色亦黄。

　　○青木香此方处处有之。藤有白胶摘其叶则胶出微有香气根如广木香而瘦。今肆中香方多用之。

　　○梵语多揭罗此云零陵。南越志土人谓之燕草芸香。说文云芸草似苜蓿。淮南云芸可以死而复生。天台曰近日从菩提峰得种植之园中。颇能生发采归曝干藏之箱箧芳香袭人。

　　○天台曰甘松出广州。今香肆多用之此易知也。

　　○鸡舌五马洲出。南洲异物志曰是草萎可合香笺。外国胡人说众香共是一木华为鸡舌。

　　○兜罗婆出鬼神国。此方无故不翻。或翻香草旧云白茅香也。天台曰白茅香台山处处有之出香琳峰者佳。

　　○(二供养方法二初坛中供物二初昼夜常供三初坛心庄严)坛心置一金银铜木所造莲华华中安钵钵中先盛八月露水水中随安所有华叶。

　　【解】长水曰坛者除地为之即今之墠也。吴兴曰不尔。上言场地可如其墠。今既名坛必须起土为之。是则先除地为场后别取黄土和香为泥于其场上以泥涂起令成坛相也。温陵曰坛寂灭坦实之体也。体具八正故为八角。为摄八邪故方丈六。坛心莲华中道妙行也。莲之为物华实同体染净同源表妙行大致也。用金银铜木所造者表妙行云为也。金银百炼愈精而不变。铜刚而能同。义之像也。木能上草以覆其下。仁之像也。夫依体起行。精而不变刚而能同。或以义制或以仁覆。无过不及凡皆会于中道。乃所以为妙行也。钵为应器表随量应物也。露为阴泽以秋降。八月秋之中也。水中华叶即仁覆之行随泽所施。此又随量应物阴利潜化之表也。

　　○(二八方庄严)取八圆镜各安其方围绕华钵镜外建立十六莲华十六香炉间华铺设庄严香炉纯烧沉水无令见火。

　　【解】温陵曰圆镜大圆镜智也。各安八方围绕华钵者智行相依随方圆应也。镜外莲华香炉各十六而间设者。华表妙行香表妙德。镜外即正智之外方便建立。使邪正相摄德行相熏。庶久而俱化两忘邪正也。纯烧沉水无令见火者。反德藏用灭伏觉观然后能契寂灭场地也。或曰表法且然。柰古德不解。无伤臆说欤。曰愚所宗者华严大论。若熟览彼知此非臆。

　　○(三分置供物)取白牛乳置十六器乳为煎饼并诸沙糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨。

　　【解】温陵曰表以法喜禅悦献二尊也。权教开许乳酪实教遮禁。而复取以享奉者意在融权实同邪正。故八味亦各十六围绕华外表融权摄邪之法喜随行施设也。

　　○(二两时别供)每以食时若在中夜取蜜半斤用酥三合坛前别安一小火炉以兜楼婆香煎取香水沐浴其炭然令猛炽投是酥蜜于炎炉内烧令烟尽享佛菩萨。

　　【解】温陵曰佛以日中受食故每以日中致享。中夜例日中也。蜜成于华表和融法行也。酥成于乳表和融法味也。半为中数三为成数。小香炉方寸觉心也。以香沐炭发觉之法也。药王然身先服兜楼婆香意取发𦦨。故取沐炭然令猛炽。投酥蜜于炎炉烧令烟尽者。行法既成不可终滞。当于觉心勇猛煅炼。使习气并铄缘影俱亡。豁然如所谓红炉点雪者然后为佛所享。夫居寂灭场餐未禅悦者于此宜尽心焉。

　　○(二坛外庄严二初列诸像)令其四外遍悬幡华于坛室中四壁敷设十方如来及诸菩萨所有形像应于当阳张卢舍那释迦弥勒阿閦弥陀诸大变化观音形像兼金刚藏安其左右帝释梵王乌刍瑟摩并蓝地迦诸军荼利与毗俱胝四天王等频那夜迦张于门侧左右安置。

　　【解】温陵曰四外幡华外行严饰也。当阳正位卢舍那等寂场真主也。弥勒当来真主也。阿閦居东弥陀居西智悲真主也。诸大变化观音形像上同下合真主也。金刚藏常领金刚护持咒人伏魔断障真主也。门侧左右释梵等众有力外护也。末法修行凡赖于此。一有所阙必不成就。乌刍火头金刚蓝地迦青面金刚军茶利金刚异号也。毗俱胝亦大神变等。毗卢神变经称左边毗俱胝三目持鬟髻是也。频那夜迦即猪头象鼻二使者。

　　○(二悬八镜)又取八镜覆悬虚空与坛场中所安之镜方面相对使其形影重重相涉。

　　【解】温陵曰坛中之镜混物而有依行人之智也。空中之镜离物而无依诸佛之智也。混物有依者方能照物未能照己。必得乎离物无依住智交相为用。然后物我互照心镜双融。诸佛众生身土相入。不劳动步不待拟心法法遍周事事无碍。举目千圣齐现触处万象昭然。一华一香遍供尘刹。一行一相充扩无穷。不假神通不涉情谓寂场法法本如是也密因修证妙极于此。

　　○(二示诵仪二初修二初行道二初明成就二初明助行)于初七中至诚顶礼十方如来诸大菩萨阿罗汉号恒于六时诵咒围坛至心行道一时常行一百八遍第二七中一向专心发菩萨愿心无间断我毗柰耶先有愿教第三七中于十二时一向持佛般怛啰咒至第七日十方如来一时出现镜交光处承佛摩顶。

　　○(二明正行)即于道场修三摩地能令如是末世修学身心明净犹如琉璃。

　　【解】温陵曰凡所蕲向以皈依三宝为最初方便。故初七日至诚顶礼如来菩萨罗汉名号。所以假其不思议力发行助道也。然非愿力无以持之。故第二七日依毗尼教专心发愿也。行愿坚强则得大勇猛。故第三七日时无间歇咒无遍限一向诵持遂能以精诚感格进力克功也。镜交光处则生佛智照感应道交也。身心明净谓宿习缘障纤悉荡尽此感应克功事也。吴兴曰先有愿教者。如梵网经十大愿等是也。

　　【疏】天台曰楞严坛表法始于王荆公。古师未之闻也。迨于元朝温陵师亦袭其芳猷。然荆公则质胜于文温陵则文胜于质。至乎切于行事合于经宗。解与行而同途显与密而共辙境观之义济感应之道彰。则未尝闻命。因得重伸表法以为崇事斯道者之指南。亦未敢为必是。惟明哲试一鉴之果何如耶。

　　夫理网事济虽一道而不碍千差。事得理融纵万殊而无离一性。矧万殊为理中之事千差非事外之心。事理圆融一多无碍因超果海果彻因源。余于楞严坛法有以见焉。何则盖微万殊无以明感应。微一理无以成道交。一理即万殊斗室含无边佛事。万殊即一理众器量不碍虚空。生佛而时时冥合。感应而念念圆彰。则一□施设不外乎感应。因得以上下八镜为之主而表释焉。夫上八境所依伞盖表诸佛第一义天也。下八镜所依坛场表众生常住心地也。坛场影临上镜众生心地即诸佛之义天。伞盖影入下镜诸佛义天即众生之心地。此为表报根本。向下种种庄严之攸托者也。始取雪山大力白牛茹退以涂其地者。涅槃经云雪山有草名曰忍辱。牛若食者即得醍醐。醍醐喻佛性。草为醍醐之根本。则所有茹退纯佛觉之根源。此岸栴檀价直大千。爇乎六铢则香闻法界。用此和合茹退以泥其地。示上根利智纯以佛觉用为己心。则自性清净戒根本无污染者也。苟无上根则不得不取乎中性。别于平原穿去地皮。五尺以下取其黄土。夫土为行之中五为数之中而黄又为色之中。此为中性之根革去博地凡情即以此心中中流入也。而和以十香者。依中道具足受持乎不穿不漏等十戒以为入道之根本也。然特言若非雪山其牛臭秽不堪涂地者。正为末世无戒比丘自谓已得上人法者诫。今之言大乘者一以狂慧为自恃。谓戒不足持而行不必立。其臭秽有甚于野牛谷道之遗余。世尊遥记永无成佛之理故甚言秽恶不堪涂地也如此。方圆丈六为八角坛者。盖以角言之设不得不方。以八言之又不得不圆。以像圆顿镃基外方而内圆。外方是以威仪而矩物。内圆是以妙理而融心。此又示大乘行人虽悟一性圆融而不失三学庠序也。言丈六者不过谓直用八不足以容供养具。故累其八为十六径终不忘其本也。坛中置一金银铜木所造莲华者。亦以随檀波丰约而为之无定体也。华中安钵钵中安水者。如来凭乎等大慧以应物。虽无记化化化复作化。是皆不起法性而现诸威仪。不动寂场而游于法界。又虽曰从慧以发定莫非即慧而即定。故于水中随安华叶以彰显之。取八圆镜各安其方(云云)者。坛中圆镜之数与莲华香炉称。上悬八镜诸佛应之之道也。下安八镜行人感之之道也。随方各施其一者依八正道也。华与炉亦十六数者。生佛感应之道无他一以戒香慧华定镜为之本也。特以镜可悬而华与炉法不可悬故且寄常住心地以安之。至于镜光重重互入则三者初无间乎上下也。炉中纯烧沉水无令见火者。余香藉火而气始爨惟沉水虽假火实不用火而气始清。明余乘之戒必假身口运为而后持。若圆顿佛乘无作妙戒虽寄相而实不住于相则戒香馥郁遍周法界也。取白牛乳置十六器等者。白牛乳以雪山忍草为之本要知乳即醍醐。必得白牛者斯可以享佛。无则准上其乳臭秽不堪入供矣。余家坛制别以世间美味代乳及糜。即纯白米面豆粉蕨粉之属以为煎饼。或当时以此而告佛。佛亦谅垂许可也。正八味者用八正以为万行之本。兼八月露水及后炭火合为首楞三昧正助双修。即题称密因万行是也。盖八月露水为阴之精。红炉烈𦦨为阳之精。阳能生物而阴能育物。世间万物赖日以生夜以育者以此。象圆修定慧定以复性慧以发悟。故天台大师云止乃爱养心识之善资。观为䇿发神解之妙术。旨乎其言之也。食时阳之中。中夜阴之中。此示定慧不离乎中道也。香水制火猛炽烟尽者。定慧铄昏散而无所不尽也。令其四外遍悬幡华此又助行无所而不尽也。应于当阳张卢舍那等者。舍那报像也释迦应像也。不言毗卢法身者。法身则十行人。同阿难尊者不历僧祇已顿获者。此已同之者法性身也。所未同者报应尔。故阿难尊者不历僧祇获法身已即发愿云愿今得果成宝王此愿成报智如来也。还度如是恒沙众此愿成应身如来也。未同者所当成故供以成之。已同者正不必供。且以法身无像必欲像之终何描摸哉。夫慈隆即世悲臻后劫为将来主者弥勒也。无缘慈悲吾故所当尽心所当承事者也。阿閦为东方不动尊。弥陀为西土无量寿。吾心妙湛总持不动尊与之同体。既为当下真依复是往生胜托。此五佛如来圆修行人所当皈命故特事之。诸大变化观音形像者。圆通成就时应变无穷者也。金刚藏王者。圆通未成就时冥冥发我神识者也。其余诸像或护持正法或降伏波旬。此又吾心善付嘱善护念金城汤池之不可缺也。又取八镜覆悬虚空与坛场中所安之镜方面相对使其形影重重相涉者。此为一坛之正意感应之所取像者也。盖坛设以十六镜为之主。其余所设重重交互惟镜所能摄持。此表圆通妙性大陀罗尼门能总持一切为生佛感应道交之大本。即一经所诠不思议境也。初七日礼佛诵咒行道一时常行一百八遍者。初观不思议境破百八烦恼也。二七日专心发愿者。第二真正发菩提心上求下化也。三七日一向持咒者。重以不思议心观不思议境使钝一无杂以为善巧安心止观之先容也。下云从三七后端坐安居经一百日。善巧安心盖安乎此。经云至第三七日十方如来一时出现镜交光处承佛摩顶。自非始本一合而解入相应至诚所及而感应不忒安能悬契佛心若此哉。又因得以观音所证二种殊胜合而明之则感应之道如指诸掌。彼云忽然超越世出世间获二殊胜一者上合十方诸佛本妙觉心同一慈力二者下合六道众生同一悲仰。此约观音居于道中。故以一己而有上合下合之说。若夫今之初心行者居于道始。则惟以悲仰而上合诸佛之道终。诸佛亦惟以慈力而下合行人之道始。上合故求其垂应而与乐。下合故求其运悲而拔苦。机应相冥镜光交处摩顶授记而吾一期修证能事毕矣。故得又以一经理行明感应之道。则三七坛法与百日禅期举不外乎上下八镜之象设与一经所明之理行也。一经理行即能观三止与所观三谛。而阿难妙悟说偈赞佛云妙湛总持不动尊。妙湛赞真谛般若德。总持赞俗谛解脱德。不动赞中谛法身德。性德具此谓之三谛。修德照此是为三止。诸佛证此是为三德。修性虽分二门法体元无殊致。今坛镜设象义实具三。镜体莹然内外明彻表真谛体真止在佛为妙湛般若德。镜用照像山毫靡间表俗谛随缘止在佛为总持解脱德。然即莹然而不碍乎鉴物即鉴物而不动乎莹然。表中谛息二边止在佛为不动法身德。岂非表一期修证。行人以三止为能感诸佛以三德为能应。感应道交惟是一理乎。况楞严神咒以大白伞盖为名。而量廓沙界体绝妄染用覆一切又当顾名而思义也。然则坛之上下及以四围佛菩萨罗汉四圣也。获法诸天四众行道六凡也。影八镜光上下交入。表诸佛心内众生尘尘解脱。众生心内诸佛念念证真。上合十方诸佛同一慈力乃合众生心内之诸佛。下合六道众生同一悲仰乃合诸佛心内之众生。是则生佛未合而理无不具。生佛既合而事乃圆彰。无缘慈悲而时时与拔。无作感应而念念相关。至于幢幡交错表万行以分披。供具周罗表万德以圆具。法身周遍不妨取象于一室之虚空。般若大明正可借观于坛中之八镜。举步而尘尘解脱。即事而法法圆融。又在乎行者树八正以摧八邪朗三止以照三谛也。

　　○(二示不成)阿难若此比丘本受戒师及同会中十比丘等其中有一不清净者如是道场多不成就。

　　○(二坐禅)从三七后端坐安居经一百日。

　　○(二证)有利根者不起于座得须陀洹纵其身心圣果未成决定自知成佛不谬。

　　○(二总结)汝问道场建立如是。

　　【解】温陵曰得须陀洹者。谓得入圣流非指小果也。孤山曰陀洹按位即圆初信。若依涅槃乃是初入别圆地住也。苟不然者。岂得自知成佛不谬耶。吴兴曰坛法行相此土末世行之惟艰。然所诵咒下文亦许不入道场。故使有缘随器受益。

　　【疏】天台曰有利根者不起于座得须陀洹者此寄名以显法也。盖道场圆修在于耳根。反闻自性谓之入流。适须陀洹果当入流之名。非徒曰不入色声香味触法而已。前解所谓初则入闻根之流亡声尘之所乃至入寂灭之流亡重空之所。是则入流位通初住。故知入流之名其位甚长。即使未伏五住亦可名为入流。以其皆能初于闻中反闻自性也。故纵其身心圣果未成决定自知成佛不谬者成佛之要在于反闻。明已得须陀洹者既已预乎法流自此可以循流以入。盖大定现前成佛诚为不难也。吴兴师曰坛法行相此土末法行之惟艰。余谓不独建坛惟艰即得人亦复惟艰。如曰十比丘等其中有一不清净者如是道场多不成就。求之末世岂非艰乎。又曰然所诵咒下文亦许不入道场故使有缘随器受益。既许不入道场随器受益。岂亦不许入道场而随器受益乎。古人云得寸做寸得尺做尺正末世行者之事。愿诸同志各各勉旃。

　　○(二重宣佛顶咒辞三初阿难述请二初阿难疏辞二初述承咒力)阿难顶礼佛足而白佛言自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱虽蒙如来佛顶神咒冥获其力尚未亲闻。

　　○(二请说咒辞)惟愿大慈重为宣说悲救此会诸修行辈末及当来在轮回者承佛密音身意解脱。

　　○(二大众同礼)于时会中一切大众普皆作礼伫闻如来秘密章句。

　　○(二如来正说二初现化佛说咒二初现化佛)尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界。

　　○(二说神咒)大众仰观畏爱兼抱求佛哀祐一心听佛无见顶相放光如来宣说神咒。

　　【解】天如补注曰昔阿难密承咒力得解淫难故曰冥获而未闻。今乃重请显说意在悲救此会及当来也。

　　南无萨怛他苏伽多耶阿啰诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢鞞弊(三毗迦)南无萨多南三藐三菩陀俱知南(四)娑舍啰婆迦僧伽喃(五)南无卢鸡阿罗汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)娑醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦罗耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇啰俱啰耶(三十五)南无摩尼俱啰那(三十六)南无伽阇俱啰耶(三十七)南无婆伽婆帝(三十八)帝唎荼输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)跢他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬岐啰(七十七)萨啰婆部多揭啰诃(七十八)尼羯啰诃揭迦啰诃尼(七十九)䟦啰毖地耶叱陀你(八十)阿迦啰密唎柱(八十一)般唎怛啰耶儜揭唎(八十二)萨啰婆槃陀那目乂尼(八十三)萨啰婆突瑟吒(八十四)突悉乏般那你伐啰尼(八十五)赭都啰失帝南(八十六)羯啰诃娑诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那乂刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)勃腾罔迦(十)䟦阇啰制喝那阿遮(十一)摩啰制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折㘕婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿稚遮(三十)税多遮迦摩啰(三十一)刹奢尸波啰婆(三十二)翳帝夷帝(三十三)母陀啰羯拏(三十四)沙鞞啰忏(三十五)掘梵都(三十六)印兔那么么写(三十七诵者至此句称弟子某受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波罗瑟地耶三般乂拏羯啰(五十)虎𤙖(五十一)都嚧雍(五十二)萨婆药乂喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(六十一)都嚧雍(六十二)啰乂(六十三)婆伽梵(六十四)萨怛他伽都瑟尼钐(六十五)波啰点阇吉唎(六十六)摩诃娑诃萨啰(六十七)勃树娑诃萨啰室唎娑(六十八)俱知娑诃萨泥帝[口*隸](六十九)阿弊提视婆唎多(七十)吒吒罂迦(七十一)摩诃䟦阇嚧陀啰(七十二)帝唎菩婆那(七十三)曼茶啰(七十四)乌𤙖(七十五)莎悉帝薄婆都(七十六)么么(七十七)印兔那么么写(七十八至此句准前称名若俗人称弟子某甲)啰阇婆夜(七十九)主啰䟦夜(八十)阿祇尼婆夜(八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突瑟乂婆夜(八十六)阿舍你婆夜(八十七)阿迦啰密唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇檀茶婆夜(九十一)那伽婆夜(九十二)毗条怛婆夜(九十三)苏波啰拏婆夜(九十四)药乂揭啰诃(九十五)啰乂私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃茶揭啰诃(二百)补丹那揭啰诃(一)迦吒补丹那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎南(八)揭婆诃唎南(九)嚧地啰诃唎南(十)忙娑诃唎南(十一)谜陀诃唎南(十二)摩阇诃唎南(十三)阇多诃唎女(十四)视比多诃唎南(十五)毗多诃唎南(十六)婆多诃唎南(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃南(二十一)毗陀耶阇瞋陀夜弥(二十二)鸡啰夜弥(二十三)波唎䟦啰者迦讫唎担(二十四)毗陀耶阇瞋陀夜弥(二十五)鸡啰夜弥(二十六)茶演尼讫唎担(二十七)毗陀耶阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(三十一)毗陀耶阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀耶阇瞋陀夜弥(三十五)鸡啰夜弥(三十六)怛唾伽嚧茶西讫唎担(三十七)毗陀耶阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀耶阇瞋陀夜弥(四十一)鸡啰夜弥(四十二)迦波唎迦讫唎担(四十三)毗陀耶阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀耶阇瞋陀夜弥(四十八)鸡啰夜弥(四十九)赭咄啰婆耆你讫唎担(五十)毗陀耶阇瞋陀夜弥(五十一)鸡啰夜弥(五十二)毗唎羊讫唎知(五十三)难陀鸡沙啰伽拏般帝(五十四)索醯夜讫唎担(五十五)毗陀耶阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀耶阇瞋陀夜弥(五十九)鸡啰夜弥(六十)阿罗汉讫唎担毗陀耶阇瞋陀夜弥(六十一)鸡啰夜弥(六十二)毗多啰伽讫唎担(六十三)毗陀耶阇瞋陀夜弥(六十四)鸡啰夜弥䟦阇啰波你(六十五)具醯夜具醯夜(六十六)迦地般帝讫唎担(六十七)毗陀耶阇瞋陀夜弥(六十八)鸡啰夜弥(六十九)啰乂罔(七十)婆伽梵(七十一)印兔那么么写(七十二至此依前称弟子名)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦(七十六)波啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰瞋陀瞋陀(八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰波啰陀泮(九十)阿索啰毗陀啰波迦泮(九十一)萨婆提鞞弊泮(九十二)萨婆那伽弊泮(九十三)萨婆药乂弊泮(九十四)萨婆乾闼婆弊泮(九十五)萨婆补丹那弊泮(九十六)迦吒补丹那弊泮(九十七)萨婆突狼枳帝弊泮(九十八)萨婆突涩比𠾆讫瑟帝弊泮(九十九)萨婆什婆𠼐弊泮(三百)萨婆阿播悉摩𠾆弊泮(三百一)萨婆舍啰婆拏弊泮(二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠾆弊泮(五)阇夜羯啰摩度羯啰(六)萨婆啰他娑陀鸡弊泮(七)毗地夜遮唎弊泮(八)者都啰缚耆你弊泮(九)䟦阇啰俱摩唎(十)毗陀夜啰誓弊泮(十一)摩诃波啰丁羊义耆唎弊泮(十二)䟦阇啰商羯啰夜(十三)波啰丈耆啰阇耶泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(二十一)羯啰檀持曳泮(二十二)蔑怛唎曳泮(二十三)唠怛唎曳泮(二十四)遮文茶曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三十一)么么印兔那么么写(三十二至此依前称弟子名)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(四十一)䟦略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药乂揭啰诃(五十)啰刹娑揭啰诃(五十一)闭[口*(隸-木+上)]多揭啰诃(五十二)毗舍遮揭啰诃(五十三)部多揭啰诃(五十四)鸠槃茶揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅祛革茶耆尼揭啰诃(六十)唎佛帝揭啰诃(六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)乾陀波尼揭啰诃(六十六)什佛啰堙迦醯迦(六十七)坠帝药迦(六十八)怛[日*(隸-木+上)]帝药迦(六十九)者突托迦(七十)眤提什伐啰毖钐摩什伐啰(七十一)薄底迦(七十二)鼻底迦(七十三)室隶瑟密迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿绮嚧钳(七十九)目佉嚧钳(八十)羯唎突嚧钳(八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(九十)䟦悉帝输蓝(九十一)邬嚧输蓝(九十二)常迦输蓝(九十三)喝悉多输蓝(九十四)䟦陀输蓝(九十五)娑房盎伽般啰丈伽输蓝(九十六)部多毖跢茶(九十七)茶耆你什婆啰(九十八)陀突嚧迦建咄嚧吉知婆路多毗(九十九)萨般嚧呵凌伽(四百)输舍怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建跢啰(四)阿迦啰密唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药乂怛啰刍(九)末啰视吠帝钐娑鞞钐(十)悉怛多钵怛啰(十一)摩诃䟦阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辩怛隶拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)哆侄他(十九)唵(二十)阿那隶(四百二十一)毗舍提(二十二)鞞啰䟦阇啰陀唎(二十三)槃陀槃陀你(二十四)䟦阇啰谤尼泮(二十五)虎𤙖都嚧瓮泮(二十六)娑婆诃(二十七)

　　【解】吴兴曰咒谓咒诅亦曰咒愿。佛以此语诅愿众生生善灭恶革凡成圣若蜾蠃之咒螟蛉也。亦是密诠首楞严义与前显说力用无殊。但被物之异耳。有云显说令解则生慧密说令诵则生福一往如之。孤山曰诸经神咒例皆不翻。自古人师多有异说。天台会之不出四悉。一云咒者鬼神王名。称其王名部落敬主不敢为非。此世界义也。二云咒者如军中密号。唱号相应无所诃问不相应者即执治之。此为人义也。三云咒者密默遮恶余无识者。如微贱人奔逃异国讹称王子因以公主妻之多瞋难事。有一明人从其国来主往诉之。其人语曰若当瞋时应说偈云无亲往他国欺诳一切人粗食是常食何劳复作瞋。说是偈时默然瞋歇。即对治义也。四云咒者诸佛密语惟圣乃知。如王索仙陀婆一名而具四实谓盐水器马也。群下莫晓惟智臣解之。咒亦如是。秪一法语遍有诸力。病愈罪除生善合道。即第一义也。具此四义故存本音。五不翻中即秘密故不翻。于四例中即翻字不翻音。天如补注曰孤山所引四悉者四悉檀也。悉遍也檀旋也。佛以四法遍施众生也。初世界悉檀者随方异说令生欢喜益也。二为人悉檀者生善益也。三对治悉檀者破恶益也。四第一义悉檀者入理益也。

　　【疏】天台曰孤山用天台四悉以会神咒甚符经旨。初以世界悉檀会云咒者鬼神王名。称其王名部落敬主不敢为非。略如毗舍遮揭啰诃鸠槃茶揭啰诃等皆鬼神王名。不独此也。如初会南无婆伽婆帝等皆诸佛菩萨名号。此则使之闻名感其恩故不敢为非也。又如初会之末䟦阇啰商揭啰制婆等皆金刚密迹名号。此则使之闻名畏其威故不敢为非。皆世界义也。二为人悉檀如军中密号唱号相应。三对治悉檀密默遮恶余无识者。四第一义悉檀诸佛密语惟佛乃知。此如每会之末或如军中密号或如密默遮恶或是诸佛密语。无非欲令持者闻者欢喜生善灭恶入理。故知显说与密说能诠所诠虽有不同。求其得益义则一也。五不翻者一秘密不翻即今咒语是也。二多含不翻如薄伽梵含六义等。三此方无故不翻如阎浮树等。四顺古不翻如阿耨菩提自古存梵音故。五生善不翻如般若尊重智慧轻薄故。然秘密不翻指陀罗尼咒未必尽然。即此楞严咒中诸佛菩萨金刚鬼神亦有可以义翻者。略如阿弥多婆耶翻为无量寿佛。秪可取其大都为秘密不翻也。又四例者。一翻字不翻音诸经咒语是也。二翻音不翻字卍字是此方字翻之字体还是梵音。三音字俱翻诸经文是也。四音字俱不翻西来梵筴是也。前秘密不翻即翻字不翻音。然于不翻音中非但此方人不知为说何等。即西印土人一切凡圣亦有所不知是故称为秘密也。

　　○(二述功德劝持二初明果德由此咒故自行化他以劝持二初正示三初备列众义二初总明出生果德)阿难是佛顶光聚悉怛多般怛啰秘密伽陀微妙章句出生十方一切诸佛。

　　○(二别示十种功能十初因此成佛)十方如来因此咒心得成无上正遍知觉。

　　○(二执此降魔)十方如来执此咒心降伏诸魔制诸外道。

　　○(三乘此垂应)十方如来乘此咒心坐宝莲华应微尘国。

　　○(四含此说法)十方如来含此咒心于微尘国转大法轮。

　　○(五持此授记)十方如来持此咒心能于十方摩顶授记自果未成亦于十方蒙佛授记。

　　○(六依此拔苦)十方如来依此咒心能于十方拔济群苦所谓地狱饿鬼畜生盲聋喑哑冤憎会苦爱别离苦求不得苦五阴炽盛大小诸横同时解脱贼难兵难王难狱难风火水难饥渴贫穷应念销散。

　　○(七随此事师)十方如来随此咒心能于十方事善知识四威仪中供养如意恒沙如来会中推为大法王子。

　　○(八行此摄受)十方如来行此咒心能于十方摄受亲因令诸小乘闻秘密藏不生惊怖。

　　○(九诵此还源)十方如来诵此咒心成无上觉坐菩提树入大涅槃。

　　○(十传此付法)十方如来传此咒心于灭度后付佛法事究竟住持严净戒律悉得清净。

　　○(二指广结名)若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽。

　　【解】吴兴曰总言咒心者即前文云斯是如来无见顶相无为心佛所说心咒也。亦是秘密藏中精要之法故曰咒心也。温陵曰咒心者即大白伞盖。广大无染周覆法界如来藏心秘密法门也。惟其广大周覆为如来藏故持之因之即能出生诸佛成无上觉降魔应化拔济群苦及余功德经恒沙劫说不能尽也。地狱饿鬼等略举八难之四。冤憎爱别等略举八苦之四。灌顶经大横有九小横无数。摄受亲因者摄诸有缘也。

　　【疏】天台曰经之前四卷则显诠藏心。入华屋以来则修此藏心。今说神咒则密诠藏心。入坛持诵则修此藏心。是以咒名摩诃悉怛多般怛啰而义翻大白伞盖者以此。前叹显诠则曰十方薄伽梵一路涅槃门。今叹密诠则曰出生十方诸佛。先后照映宛若符契也。有人云显说令解则生慧密说令诵则生福。胡不曰显说令人因解而绝解密说令人因无解而绝解。定慧繇之而生佛果因之而至耶。经因当机殷勤启请得成菩提楞严大定。是故为说三如来藏。正以佛果三种菩提因三法而成三法又因三藏而修。所以咒心亦准显诠而说。文有十一段。初段总明出生果德。后十别开十种功能。别开中不出八相。前四相在因是故略之。第一谓因之以成道。第二谓执此以降魔。第三谓转法轮一相义开为六。谓先乘此以垂应次含此以转法轮持此以摩顶授记依此以拔济群苦随此以带果行因行此以摄受亲因莫非转法轮事也。第四谓诵此咒心入大涅槃义开为二。谓传此咒心付佛法事究竟住持亦莫非入涅槃之事也。古人称此谓之十种咒心此说非也。须知事虽有十心惟一种。但此一心而有三义。量廓沙界曰大即空不空如来藏咒心。体绝妄染曰白即空如来藏咒心。用覆一切曰伞盖即不空如来藏咒心。若约义往释是则应云。十方如来因空如来藏咒心得成实智菩提无上正遍知觉。因不空如来藏咒心得成方便菩提无上正遍知觉。因空不空如来藏咒心得成真性菩提无上正遍知觉。菩提属果是故言因。所谓全性起修因还在果也。十方如来执空如来藏咒心降伏界内凡圣同居土分段四魔制诸见思四见外道。执不空如来藏咒心降伏界外方便土变易四魔制诸尘沙四见外道。执空不空如来藏咒心降伏实报土变易四魔制诸无明四见外道。金刚降魔必执宝杵。金刚王宝觉义亦如之故言执也。十方如来乘空如来藏咒心坐宝莲华应凡圣同居微尘国土。乘不空如来藏咒心坐宝莲华应方便有余微尘国土。乘空不空如来藏咒心应实报无障碍微尘国土。坐宝莲华据其本也。自有所乘然后乘人是故言乘。十方如来含空如来藏咒心于凡圣同居微尘国转四种四谛等法轮。含不空如来藏咒心于方便有余微尘国转三种四谛等法轮。含空不空如来藏咒心于实报庄严微尘国转二种四谛等法轮。日轮说法是故言含。所说如行不乖三藏也。十方如来持空如来藏咒心能于十方摩顶授实智菩提之记。持不空如来藏咒心能于十方摩顶授方便菩提之记。持空不空如来藏咒心能于十方摩顶授真性菩提之记。摩顶慰人皆依手持以记人亦成授手也。十方如来依空如来藏咒心能于十方拔济凡圣同居分段三界八难之苦。依不空如来藏咒心能于十方拔济方便有余变易三界八难之苦。依空不空如来藏咒心能于十方拔济实报庄严变易三界八难之苦。犹如拯溺必依舟航。依此三藏方能济苦也。十方如来随空如来藏咒心能于十方凡圣同居土事善知识四威仪中财法二施供养如意。随不空如来藏咒心能于十方方便有余国土事善知识四威仪中财法二施供养如意。随空不空如来藏咒心能于十方实报庄严国土事善知识四威仪中财法二施供养如意。事师之法随顺不逆。三法供养无不从心也。十方如来行空如来藏咒心能于十方摄受亲因令诸小乘闻般若德秘密藏不生惊怖。行不空如来藏咒心能于十方摄受亲因令诸小乘闻解脱德秘密藏不生惊怖。行空不空如来藏咒心能于十方摄受亲因令诸小乘闻法身德秘密藏不生惊怖。自行及人令入秘藏。我亦不久皆入其中。故云行也。十方如来诵空如来藏咒心成无上觉坐菩提树入圆净涅槃。诵不空如来藏咒心成无上觉坐菩提树入方便净涅槃。诵空不空如来藏咒心成无上觉坐菩提树入性净涅槃。诵者从也又临文也。临之从之以顺涅槃也。十方如来传空如来藏咒心于灭度后付佛般若德法事究竟住持严净戒律悉得清净。传不空如来藏咒心于灭度后付佛解脱德法事究竟住持严净戒律悉得清净。传空不空如来藏咒心于灭度后付佛法身德法事究竟住持严净戒律悉得清净。佛既灭度以道传人究竟住持不外三藏故曰传也。次指广结名中若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽者。夫咒心如谷咒语如响。扣响之声有尽答响之谷无穷。今之五会秘章共四百二十七句二千六百一十六字。乃随机之所扣详略之宜然。若咒体难思譬如山谷中虚无物谓之空可也。随声答响谓之不空可也。并是二者谓之空不空可也。以喻合法不尽可知。经劫宣敡岂能穷尽哉。昔印海法师尝以天台十乘妙观消咒心十因。谓第一入遍知海对不思议境。乃至第十付法严戒对无法爱。余细与之帖合义皆勉强。又乃归功于四明谓法智大师曾以此消之。余遍阅四明所撰之书并无此说。岂非本欲归功反成归过耶。余每怪山教诸师往往强以止观配释楞严名义多不相循。类似捕风捉影。由此不能服于物论。致使台教与楞严本相符合者而反成乖隔。岂非欲流通之反雍塞之乎。近有一师亦消以三观。此又非天台非圆觉亦非楞严。不知摄属于何。余反复玩味深为之惋惜。大率欲以台教释楞严必属文义相符。参同于圆觉三观。印定于本有心宗。如函盖之相应水乳之相冥。始虽合之终则忘之。不知孰为楞严孰为台教。斯得鱼而忘筌也。秪如楞严一经要而归之不外天台所立十乘观法。惟第一不思议境。而有两重一显二密。显如初卷至四卷约常心以开圆解。密如坛法庄严种种取像。皆不思议境也。第二真正发菩提心。文见两处。一则当机赞佛继之发愿而云愿今得果成宝王还度如是恒沙众此总该四弘。一则坛中而专心发菩萨愿我毗奈耶先有愿教。第三善巧安心止观。亦有两处。显则自请入华屋以来讫于耳根圆通乃至端坐定居经一百日莫非善巧安心止观。密则依坛诵咒。坛是不思议像咒乃不思议体。观之缘之忘情绝解。正以止观安心于不思议境也。第四破法遍。竖而言之则一经所明三惑无所而不破。横而言之如圆融三谛十界无所而不非。第五识通塞。如一切诸法无非涅槃若知见立知即无明本则于通成塞。若知见无见斯即涅槃则于塞成通。是故修大定者有塞须当破有通须当护。第六道品调适。苟于觉路通而不塞当于坦途中使道品调适。即万行中三十七道品一一称性蹈于大方行步平正也。第七对治助开。耳根法门固为正修。若有弊病亦须对治。或以六度治六弊。如以四种律仪以治贪欲持咒以除宿习。经云具足万行则何行而不修。第八知位次。下明五十五位真菩提路即其事也。第九能安忍。防五十重阴境发现即其事也。第十离法爱。入于如来妙庄严海圆满菩提归无所得则无法爱而不离也。盖十乘观法为如来开佛知见之大途通达实相之指要。无此则不足以称大乘。缺一则不足以成正教。即小乘经中若关涉教理智断行位因果者无不具之。如曰声闻乘辟支佛乘菩萨乘佛乘最上乘凡一言乘必如法华具足十乘方可自运运人以至道场也。

　　○(三更说别名)亦说此咒名如来顶。

　　○(二劝持)汝等有学未尽轮回发心至诚取阿罗汉不持此咒而坐道场令其身心远诸魔事无有是处。

　　【解】温陵曰上显如来境界。此明亦摄渐修。下显持咒之益也。

　　【疏】天台曰前云佛顶光聚从所依而立称也。盖此神咒依化佛所说。化佛依光明示现。光明依顶发挥。则此摩诃萨怛多钵怛啰秘密伽陀所依在顶故曰佛顶光聚。今云名如来顶则直就顶法而言之也。故予前释大佛顶如来用事理二义正符乎此。是则显密二诠俱有二义。谓此密因是大佛顶如来之密因可也。谓此密因即无上顶法亦可也。论佛世灭后凡修行者皆有魔娆。如佛世比丘修不净观者大生厌离求死不得。乃以衣钵雇人以断其命。而魔罗敕使外道执刀害之。又正法百年魔能娆鞠多尊者。像法之时魔能娆天台大师。矧末世人乎。但佛世与正像法中比丘道力殊胜。即有魔事不能为害。若今末法既无道力又无忍力。若不依凭咒力安能远诸魔事。故如来谆谆勤持如此。

　　○(二明因人由此咒故灭恶生善以劝持二初广明生善灭恶二初总劝受持)阿难若诸世界随所国土所有众生随国所生桦皮贝叶纸素白㲲书写此咒贮于香囊是人心昏未能诵忆或带身上或书宅中当知是人尽其生年一切诸毒所不能害。

　　○(二别明功力二初标)阿难我今为汝更说此咒救护世间得大无畏成就众生出世间智。

　　○(二释十一初能除诸难)若我灭后末世众生有能自诵若教他诵当知如是诵持众生火不能烧水不能溺大毒小毒所不能害如是乃至龙天鬼神精祇魔魅所有恶咒皆不能着心得正受一切咒诅厌蛊毒药金毒银毒草木虫蛇万物毒气入此人口成甘露味一切恶星并诸鬼神𥕺心毒人于如是人不能起恶频那夜迦诸恶鬼王并其眷属皆领深恩常加守护。

　　【解】温陵曰火不能烧等即所谓救护世间得大无畏也。以诵咒利彼故诸恶鬼王皆领深恩。金银入药或能发毒。

　　【疏】天台曰此显神咒有灭恶生善之力用也。如有诵持者水火不能焚溺大毒小毒精魅恶鬼所不能害皆灭恶力也。心得正受咒诅毒药入口反成甘露诸恶鬼王领恩守护皆生善功也。

　　○(二能生诸智)阿难当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属昼夜随侍设有众生于散乱心非三摩地心忆口持是金刚王常随从彼诸善男子何况决定菩提心者此诸金刚菩萨藏王精心阴速发彼神识是人应时心能记忆八万四千恒河沙劫周遍了知得无疑惑。

　　【解】温陵曰即所谓成就众生出世间智也。精心阴速者妙心阴潜速疾资发也。

　　○(三不堕恶趣)从第一劫乃至后身生生不生药叉罗刹及富单那迦吒富单那鸠槃茶毗舍遮等并诸饿鬼有形无形有想无想如是恶处是善男子若读若诵若书若写若带若藏诸色供养劫劫不生贫穷下贱不可乐处。

　　【解】长水曰第一劫者发心修行之初时也。洎至菩萨最后身时于其中间不落杂类。或生人中亦非贫贱以持尊胜法故身尊胜也。

　　○(四诸功德聚)此诸众生纵其自身不作福业十方如来所有功德悉与此人由是得于恒河沙阿僧祇不可说不可说劫常与诸佛同生一处无量功德如恶叉聚同处熏修永无分散。

　　○(五众行成就)是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒。

　　【解】温陵曰是故下以摩登得果推之不诬。然持之须得其人故前言一不清净多不成就。后言如法持戒必得心通。行人审之勿徒希觊也。

　　【疏】天台曰咒谓咒诅。佛以此语诅愿众生生善灭恶革凡成圣若蜾蠃之咒螟蛉此言佛诅众生也。若众生诵持神咒此则众生诅佛。金刚藏王既得道果故能随感以应其响。散心诵持则身常随从此以形而护形也。决定道心而诵持则精心阴速发彼神识此以心而护心也。生生不堕杂类。世世不生贫贱。佛以功德而与此人。常与诸佛同生一处。令破戒者成清净种。懈怠者入精进林而获种种功德者。正以生佛互相咒诅感应之道相交。且将贵极于法王富有于法界。果报虽未成就华报先已现前。断断乎而非虚也。

　　○(六轻重罪灭)阿难是善男子持此咒时设犯禁戒于未受时持咒之后众破戒罪无问轻重一时销灭纵经饮酒食啖五辛种种不净一切诸佛菩萨金刚天仙鬼神不将为过设着不净破弊衣服一行一住悉同清净纵不作坛不入道场亦不行道诵持此咒还同入坛行道功德无有异也若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆灭除更无毫发。

　　【解】温陵曰未受时者未持咒时也。孤山曰比丘四弃即杀盗淫妄四根本重罪。梵语波罗夷此云弃。谓犯此者永弃佛法边外犹如死尸大海不受也。比丘尼复加四弃曰触八覆随。即第五不得染心男身相触。第六不得染心男捉手捉衣入屏处屏处共立共语共行身相倚相期等八事。第七不得覆他重罪。第八不得随举大僧供给衣食即为僧所举未与作共住法者不得随彼也。通上故名八弃。僧所举者即举讦之义也。

　　【疏】天台曰楞严神咒功力殊胜如来极口称扬者皆以智力如量宣说所以敦行人之信力也。大率末世行人于三力中多堕一偏。有偏信自力者但知向己躬下求。佛力咒力都所忽略。不知末世行人根器浅劣。非仗他力致障难而退失者有之。有偏信他力惟务事相不识本心。功德虽多而弗能开悟者有之。应知众生本有功德之力犹如种子植于良田。虽仗自己耘溉之功亦须藉乎晴雨适时之力方得增长嘉禾秋收有获。以喻合法则自力他力本有功德之力缺一不可。前云非三摩地心忆口持此惟恃他力也。又云何况决定菩提心而受持此二力兼有也。精心阴速发彼神识周遍了知得无疑惑此三力而并有之。圆满菩提岂不胜乎。

　　○(七宿业消除)阿难若有众生从无量无数劫来所有一切轻重罪障从前世来未及忏悔若能读诵书写此咒身上带持若安住处庄宅园馆如是积业犹汤消雪不久皆得悟无生忍。

　　○(八所求如愿)复次阿难若有女人未生男女欲求孕者若能至心忆念斯咒或能身上带此悉怛多般怛啰者便生福德智慧男女求长命者即得长命欲求果报速圆满者速得圆满身命色力亦复如是命终之后随愿往生十方国土必定不生边地下贱何况杂形。

　　○(九安其国家)阿难若诸国土州县聚落饥荒疫疠或复刀兵贼难斗诤兼余一切厄难之地写此神咒安城四门并诸支提或脱阇上令其国土所有众生奉迎斯咒礼拜恭敬一心供养令其人民各各身佩或各各安所居宅地一切灾厄悉皆消灭。

　　【解】温陵曰杂形谓鬼畜等类。支提云可供养处即净刹之通称也。脱阇云幢。

　　○(十年丰障消)阿难在在处处国土众生随有此咒天龙欢喜风雨顺时五谷丰殷兆庶安乐亦复能镇一切恶星随方变怪灾障不起人无横夭杻械枷锁不着其身昼夜安眠常无恶梦。

　　○(十一恶星不入)阿难是娑婆界有八万四千灾变恶星二十八大恶星而为上首复有八大恶星以为其主作种种形出现世时能生众生种种灾异有此咒地悉皆消灭十二由旬成结界地诸恶灾祥永不能入。

　　【解】温陵曰天反时物逆理皆所以为灾。而反之逆之职由乎人。天与物应之而已。所谓灾变恶星则应人之灾恶者也。八万四千应众生烦恼业也。二十八则四方之纪。八则五行之经及罗计孛也。顺则福应逆则灾应。所谓惠迪吉从逆凶也。能生灾异者亦应其逆而已。如彗孛飞流为应同分非星之为也。今以咒力叶乎百顺故恶变悉灭于天灾祥不入其境。祥吉凶之先兆也。

　　【疏】天台曰原夫性觉妙明本觉明妙。本非形器之所局何有灾变之可兴。一自妄为明觉七大之相渐立五行之性渐生而八万四千烦恼尘劳着矣。是则上应乎天文烦恼之所著也。下应乎地理尘劳之所召也。人行一善则八万四千灾变息。人行一恶则八万四千灾变生。而反之逆之职由乎人岂他法哉。然则八万四千灾变恶星一五行也。二十八大恶星乃首于五行者也。八大恶星又主于五行及余奴也。八则为经二十八则为纪八万四千则为纬组织以成乾象。故天无形星象为之形。是则占天者占其星象而已矣。天像无形何可以为占。然而二十八宿之说本出于佛经。唐一行禅师已先未之阐亦未之闻也。二十八宿又以十二宫神为之主。故辰宫角亢二星亢金龙为之主。卯宫氐房心三星房日兔为之主。寅宫尾箕二星尾火虎为之主。五宫斗牛二星牛金牛为之主。子宫女虚危三星虚日鼠为之主。亥宫室壁二星室火猪为之主。戌宫奎娄二星娄金狗为之主。酉宫胃昴毕三星昴日鸡为之主。申宫觜参二星觜火猴为之主。未宫井鬼柳三星鬼金羊为之主。午宫星张二星星日马为之主。巳宫翼轸二星翼火蛇为之主。而日月二政乃并居于子午卯酉四正之位。是则二十八宿以十二宫辰为之主。十二宫辰又以日月而为之主焉。此十二宫神居于东海之中。白银为山黄金为阙。十二大菩萨应身于中为龙为兔等以为其主。慈悲教化使同类不为其恶。则若蛟若貉等皆以其肖而摄之也。经云有此咒地种种灾异悉皆消灭者。正禀菩萨之敕命神咒之威权也。盖自觉明空昧相待成摇以来。七大之性全五行之体备。故曰天地一五行也。人身小天地亦一五行也。顺之则吉逆之则凶。无论古之圣贤即如来与文殊菩萨等莫不亦阐明之。如摩登伽消灾文殊择日等经。或说九良星或说二十八宿或说十二生肖或说十二宫神。无非欲令未出五行者趋吉以避凶也。今之学佛者若酷信则拳拳而拘忌。道力置之而不言。咒力拂之而弗问。此所谓忘其本而逐其末者也。若拨无则一概不信。至有犯九良而尊者为之神昏。污七杀而高僧为之迁座。此所谓重其本而忽其末者也。要知五行之理未出阴阳之事不诬。与其犯而致崇未若顺而弗拘。加崇之以道业诵之以神咒。远彼恶孽资我圆修岂不愈乎。

　　○(二总述佛意结劝二初述宣咒本意)是故如来宣示此咒于未来世保护初学诸修行者入三摩地身心泰然得大安隐。

　　○(二举利益劝修)更无一切诸魔鬼神及无始来冤横宿殃旧业陈债来相恼害汝及众中诸有学人及未来世诸修行者依我坛场如法持戒所受戒主逢清净僧持此咒心不生疑悔是善男子于此父母所生之身不得心通十方如来便为妄语。

　　【解】吴兴曰心通者据前所说不出三义。一者证果即端坐百日有利根者不起于座得须陀洹也。二者发解谓纵其身心圣果未成决定自知成佛不谬。三者宿命谓是人应时心能记忆八万四千恒河沙劫周遍了知得无疑惑。

　　○(三述愿加护六初金刚众)说是语已会中无量百千金刚一时佛前合掌顶礼而白佛言如佛所说我当诚心保护如是修菩提者。

　　○(二天王众)尔时梵王并天帝释四天大王亦于佛前同时顶礼而白佛言审有如是修学善人我当尽心至诚保护令其一生所作如愿。

　　○(三八部众)复有无量药叉大将诸罗刹王富单那王鸠槃茶王毗舍遮王频那夜迦诸大鬼王及诸鬼帅亦于佛前合掌顶礼我亦誓愿护持是人令菩提心速得圆满。

　　○(四天神众)复有无量日月天子风师雨师云师雷师并电伯等年岁巡官诸星眷属亦于会中顶礼佛足而白佛言我亦保护是修行人安立道场得无所畏。

　　○(五灵祇众)复有无量山神海神一切土地水陆空行万物精祇并风神王无色界天于如来前同时稽首而白佛言我亦保护是修行人得成菩提永无魔事。

　　【解】温陵曰风师行风风王主风。此与无色天继地祇举者。前举梵释方及三天。后举地水未尽风火。故终举风神以该四大举无色以该三界也。

　　○(六藏王众二初述化意)尔时八万四千那由他恒河沙俱胝金刚藏王菩萨在大会中即从座起顶礼佛足而白佛言世尊如我等辈所修功业久成菩提不取涅槃常随此咒救护末世修三摩地正修行者。

　　○(二叙护持)世尊如是修心求正定人若在道场及余经行乃至散心游戏聚落我等徒众常当随从侍卫此人纵令魔王大自在天求其方便终不可得诸小鬼神去此善人十由旬外除彼发心乐修禅者世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿。

　　【解】孤山曰以上群灵皆获本妙心住首楞严能建大义示现菩萨诸天鬼神等像护持行人耳。而言以宝杵碎首者。夫大圣之训物也或用摄受或行折伏。群邪之屏迹也或感其惠或畏其威。惟此二途咸令得度。今行折伏俾畏其威。若涅槃杀一阐提法华破诸恼乱仙豫之诛净行满足之僇众生皆由住无缘慈得一子地乃能如是耳。温陵曰从第四卷中请入华屋以来齐此通名修道分。下文别起名证果分。阿难于证果分初独问修证地位。世尊答文首叙十二类生而后明五十七位者。意使一切众生依此法门从凡入圣重重研极至尽妙觉成无上道而后已。

　　【疏】天台曰大科前第二依常住真心以修圆行凡分为二。初为当机阿难明最初方便二为末世行者明安立道场。初则但论显修次则显密兼修说之竟。今乃第三大科依显密两行以分圆位。是则前依常心显圆理备明奢摩他所观三如来藏三谛之境。次依常心显圆行正论修乎三法。而交光正脉疏乃裂三法为三段。此下去谓之说禅那令住圆定历位修证答阿难妙禅那之请也。余于前茅及今疏中屡斥其非。读正脉者无蹈袭其讹使楞严大义反雍塞其正脉而不流通也。

　　○(三依显密两行以分圆位四初述请二初叙过述益)阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正熏修身心快然获大饶益。

　　○(二因行请位)世尊如是修证佛三摩地未到涅槃云何名为干慧之地四十四心至何渐次得修行目诣何方所名入地中云何名为等觉菩萨作是语已五体投地大众一心伫佛慈音瞪瞢瞻仰。

　　【解】孤山曰阿难所请斯有二意。一者既受行门必有位次如得门入宅须知堂室浅深是故请之。二者经初佛语阿难心言直是故如乃至终始地位中间永无诸委曲相。前解行圆融则心言直矣。地位无曲未知其相因此请之。言四十四心者谓十住十行十向四加行十地也。而下佛答之文有五十四心者。于初住中横开十信合之秪是初住。不同余经似位十信。则今干慧已是合余经十信立其总名也。长水曰信住行向及四加行名四十四心也。也吴兴曰说璇师为正。次云诣何方所名入地中方是十地耳。所指初住横开十信是义不然。

　　【疏】天台曰前文殊菩萨拣选圆通毕而经家叙当机获益云观佛菩提及大涅槃明了其家所归道路。但归家之路必有程数。是故于显密二行之后而请问云未到涅槃云何名为干慧之地(云云)。若约喻为言应准法华宝所之路有五百由旬。三百由旬为破见思之位当前之七心即七信位。第四百由旬为破界内尘沙界外尘沙之位当后三信心。第五百由旬为破后四十二品无明之位当十住十行十向四加行十地等觉。于等觉金刚后心入重玄门破最后一品微细无明父母。如此次第三惑尽净无余方过五百由旬到于菩提涅槃宝所之家也。然地位有无之说古今诤计纷然。天台融之二说从客。已如玄义中说。今更约以当经融之。下文云理则顿悟乘悟并销尚何地位之有。又云事非顿除因次第尽又不妨乎安立地位也。以第一义言之理本真故惑本空故。以第二义言之惑去有厚薄故证理有浅深故。仍了即理而事即事而理有不碍无无不妨有。吴兴师所谓譬如沧溟太虚讵有涯量。由操舟举翮者之不同而里数生焉斯言得之矣。

　　○(二赞许)尔时世尊赞阿难言善哉善哉汝等乃能普为大众及诸末世一切众生修三摩地求大乘者从于凡夫终大涅槃悬示无上正修行路汝今谛听当为汝说。

　　○(三秪领)阿难大众合掌刳心默然受教。

　　○(四宣说二初总明二初明理绝名相)佛言阿难当知妙性圆明离诸名相本来无有世界众生。

　　○(二明对迷立悟二初迷真起妄)因妄有生因生有灭生灭名妄。

　　○(二灭妄名真)灭妄名真是称如来无上菩提及大涅槃二转依号。

　　【解】温陵曰生灭真妄菩提涅槃皆所谓诸名相也。妙性之中本来圆离。由迷妄相因故有修有证。于是转不觉而依菩提转生死而依涅槃名二转依号。

　　【疏】天台曰刳音枯。增韵云剖也虚其中也。易云刳木为舟。今云刳心者。凡弟子受法于师若引瓶之受水。必虚其心而然后有所得也。正说中为二。初总明二别示。初复为二。妙性圆明去初明理绝名相。因妄有生去二明对迷立悟。此又为二。初迷真起妄二灭妄名真。以此而言则一理之中本无地位。今说地位因灭妄故不得已而强立名相也。二转依号者。众生则转菩提而依烦恼转涅槃而依生死。此从理绝名相中而妄生名相也。诸佛则转烦恼而依菩提转生死而依涅槃。此从妄生名相中而复乎理绝名相也。又复应知非谓直至妙觉方证理无名相。要须圆家名字位中了知即名相而本无名相。能如是知则修即无修。虽说地位本无地位之可得也。

　　○(二别示二初明迷真起妄成十二颠倒类生三初叙意)阿难汝今欲修真三摩地直诣如来大涅槃者先当识此众生世界二颠倒因颠倒不生斯则如来真三摩地。

　　【解】长水曰前明三种相续今明二种颠倒。以众生颠倒即摄业果故也。吴兴曰前世界相续惟在依报谓四大因起等。今世界颠倒盖指正报即十二类生也。所以然者由前答富楼那问云何忽生山河大地故。今答阿难修三摩地所入地位故。何则位由悟入悟必由迷。迷之为凡悟之为圣。皆正报之事非器界之相故异前说也。

　　【疏】天台曰二别示中为二。初明迷真起妄成十二颠倒类生为二。初叙意。意言果上二转依号既因灭妄以名真。则虚妄颠倒之因是不可以不知。盖虚妄颠倒固是生死之因矣。而虚妄颠倒又有其因也。苟知其因则妄可灭。妄可灭则颠倒不生。不生即无生故曰斯则如来真三摩地。所谓譬如国王为贼所侵发兵讨除是兵要当知贼所在是也。然七处所征是此妄心之处。今明妄心之体。又与首卷三处所破妄体同而不同。彼但一往指斥其妄。今则直指其为六乱妄想也。正言众生六根虚妄想相如猕猴窥于六窗不恒其一故名六乱。

　　○(二正明三初总明)阿难云何名为众生颠倒阿难由性明心性明圆故因明发性性妄见生从毕竟无成究竟有此有所有非因所因住所住相了无根本本此无住建立世界及诸众生。

　　【解】温陵曰性明心指真如体也性明圆言不守自性也。由其不守自性故因妄明而发妄性因妄性而生妄见。于是从无相真成有相妄故曰从毕竟无成究竟有。然此能有所有能住所住悉皆非因所因悉皆了无根本文互见也。本此无住建立世界众生。则知二者无因无本全即倒妄而已。吴兴曰本此无住者住即依也推本至末了无所依也。此文总示二倒。向下别明方分两相。今单标双结者以约众生说世界故。

　　【疏】天台曰二正明二。初总明中性明心者即常住真心。性净明体性明圆故者圆即圆具圆遍。天台所谓性具十界即今文七大性色真空性空真色清净本然周遍法界是也。因明发性即华严能随染净缘具造十法界。今经随众生心应所知量是也。明即上文妄为明觉之明为染缘之始。发性者明为能发性为所发。如谷具生性故水土阳和因缘而能发之。若随缘义则性为能随明为所随。如君子不器善恶皆能。性妄见生即因明立所所既妄立生汝妄能也。从毕竟无成究竟有即无同异中炽然成异也。此有所有去明妄体本空此且泛示。谓此从毕竟无成究竟有之有果有乎不有乎。因释之曰非因所因能住众生所住世界了无根本也。此须引前文释成如是迷因因迷自有识迷无因妄无所依尚无有生欲何为灭。无因则无住无住则本空。众生世界悉如虚空之华尚何相之有哉净名云从无住本立一切法此之谓也。

　　○(二别明三初众生颠倒二初正明妄感)迷本圆明是生虚妄妄性无体非有所依将欲复真欲真已非真真如性非真求复宛成非相。

　　○(二熏乐牵果)非生非住非心非法展转发生生力发明熏以成业同业相感因有感业相灭相生由是故有众生颠倒。

　　【解】吴兴曰将欲复真等此举顺修况显逆修以明颠倒之相。谓若圆观真性欲求旋复斯则已非真真如性。何者以除真如外凡有修入皆属于权。故圆觉云未出轮回而辨圆觉彼圆觉性即同流转。顺修尚尔况逆修乎。故云非真求复等。应知渐教三乘乃至外道等辈悉是背性成迷皆名非真求复也。总显颠倒故云宛成非相。次列四非秪是别示其相耳。有身故生有受故住。心法可解。生住心法于诸有中展转发生。斯则前文业果相续也。生力至成业者。生即是果力即是业。熏即动业之惑以贪欲为本。如现在生身由过去业力之所发明。复由现在起惑熏成未来善恶之业也。同业至相生者。七趣众生随其妄惑各有同业相感。因于杀盗淫三所感之业则有相生相灭之事。长水曰淫欲故相生杀盗故相灭。

　　【疏】天台曰迷本圆明四句的示妄体本空为圆修妙止之本。盖圆人体达昔本无迷似有迷觉。以妄性无体非有所依故也。盖妄性无体如虚空华。目本无翳空亦无华。惟一晴虚迥无所有。如是悟得尚何有妄之。可去真之可复乎。次将欲复真欲真已非真真如性三句。明偏教人知有真之可得妄之可去。虽异乎非真求复若比圆教犹去之远。以不达妄性无体非有所依故也。次非真求复三句。明声闻缘觉天魔外道凡有修习悉名非真求复。以不知有中道佛性所谓不知二种根本错乱修习是也。吴兴乃谓若圆观真性欲求旋复斯则已非真真如性。果如所说则今经修门皆属于权。此与温陵释题同一主意。彼明无修无证但属真理故曰无修无证无了不了。此真首楞严究竟坚固者也。又曰众生如来隐于藏心非密因不显。众生菩萨沦于七趣非万行不修。岂非凡有修证皆属权乎。不知此经圆顿即修无修无证而证。如经所谓见与见缘并所想相如虚空华本无所有岂有妄之可去乎。又云此见及缘元是菩提妙净明体尚何真之可复乎。又圆觉云知幻即离不作方便离幻即觉亦无渐次。又云如来因中修圆觉者知是空华即无轮转。吴兴何不引此文以证解门中圆义。而犹引金刚藏修门以证此经成不了义乎。故知解经要具宗眼。不然于大醇小疵之间妨害圆修其失非小。天台指吴兴为山外。以此而言非过斥也。即非生非住非心非法以身受心法释之亦非。盖此四非近从非相二字上发来。言惑而未言业与众生。盖谓非真求复乃妄上加妄故曰宛成非相。生住言其相略去异灭。心法言其体略去身受。盖正指众生起惑之本本于心法。起惑之相相在生住。当其心法起惑之时正在生而住。若夫异灭无所言其惑矣。四非皆言其妄非遣非之非。此从非真求复上生来。非真根本既妄凡所有心又妄上加妄故曰宛成非相。展转发生者。亦非谓生住心法次第之义。即同下文六乱妄想故谓之展转发生。生力发明者。此六乱妄想有大力用能为众业作因故曰熏以成业。此言因惑而有业也。同业相感者。此但举胎卵二生不言湿化者亦以造业力大者言之也。因有业感相灭相生者。相灭举业果中杀盗二贪。相生举业果中欲贪。因业而有苦果故曰由是故有众生颠倒。则知此文明三道相生之义甚明。若以身受心法以释上文则三道失其常位此乌乎可。

　　○(二世界颠倒)阿难云何名为世界颠倒是有所有分段妄生因此界立非因所因无住所住迁流不住因此世成。

　　○(三相涉类生二初总示二初总标)三世四方和合相涉变化众生成十二类。

　　【解】孤山曰从毕竟无成究竟有故有东西南北之分段。指此分段名之为界。然其所有本无其因故云非因所因。此惟妄住故云无住。所住既非真性常住则有过现未来迁流不住三世成矣。以世涉方以方涉世俱成十二。所以众生正报因果和合亦成十二也。吴兴曰第四卷方世相涉加流变三叠。彼对依报显于正报六根功德各千二百也。此中相涉以依从正明世界颠倒立十二类生也。既前云功德此云颠倒。古师用此释前三叠者其可顺乎。

　　【疏】天台曰吴兴之前云功德此云颠倒。不可用此以释三叠理固然也。然而离六根无功德亦无颠倒。是则常无常性居于六根之中。如二鸟之共游双轮之并驾。盖此六根有识精元明能生诸缘者在。自识精元明言之则谓之功德。自能生诸缘者言之则谓之颠倒。前云生死烦恼菩提涅槃同是六根更无他物义在乎此。

　　○(二示二初成十二因)是故世界因动有声因声有色因色有香因香有触因触有味因味知法六乱妄想成业性故十二区分由此轮转是故世间声香味触穷十二变为一旋复。

　　【解】吴兴曰此就声尘当体为因。从因声有色至因味知法则展转相因以显六乱之相也。最后知法者知即意根法即法尘。以后例前则有闻声见色等义。况云六乱妄想。是知见闻觉知皆归妄想。温陵曰由此六境发起六情名六乱妄想。正为惑业之本故名业性。十二类生因此轮转也。世间声香味触牒上六乱妄想之类也。

　　【疏】天台曰前叙意中云阿难汝今欲修真三摩地直诣如来大涅槃者先当识此众生世界二颠倒因颠倒不生斯则如来真三摩地。此与前文不知所结之元我信是人终不能解意同而义别。盖前但明颠倒今正明颠倒之因。是以经文先明二种颠倒然后于此相涉以明类生。秪由众生正报与世界依报互相涉入生乎六乱妄想以为颠倒之因。故曰是故世界因动有声(云云)至穷十二变为一旋复。言六乱妄想者以其紊而无绪故也。如曰因动有声为声上缘心矣。俄而因声有色又变为色上缘心以至因色有香因味知法。此以声尘为之主生六乱妄想也。或因动而有色至因法而有声此为二变。乃至以知法者为之主至因触有味谓之穷六变为六旋。言旋者从眼耳鼻舌身意历色声香味触法而顺生六乱妄想也。若因法知味因味有触以至因色有声谓之为复。如是亦穷六变谓之六复。言复者自法为主而逆生六乱妄想也。故后结云是故世界声香味触穷十二变为一旋复。最初动字总贯下五。末后知字亦通上五。盖六乱妄想莫不本诸动。知则如吴兴谓例前则有闻声见色等义。言成业性故者。业即欲等十二颠倒以为本因而造杀等十恶妄业。性即六乱妄想。言十二区分由此轮转者。以六乱妄想为之因以生十二颠倒。复以十二颠倒为之缘以造十恶等业。逐其升沉十二区分由此轮转。呜呼众生妄想六乱如此。非如来与之发明而众生日用终日用此而无觉知。亦可谓迷之甚也。今既觉知颠倒之因矣可不务使其颠倒不生以入如来真三摩地哉。然颠倒根本因无明而后有世界。因世界而后有众生。故曰妄为明觉因明立所所既妄立生汝妄能。而世界之始必本诸动。故曰觉明空昧相待成摇故有风轮执持世界。盖动则属风风必有声。是故六尘先因声有故曰因动有声因声有色。所以十二类生亦先之以动颠倒意在乎此。从真起妄既以动为之本。则返妄归真要以不动为之本。是故当机因循声流转堕于邪思而殷勤启请楞严大定。如来则示之以常住真心示之以寂灭道场真阿练若。诚对病之良药寂动之要门孤山。以三止消文雅合其宜也。

　　○(二感十二果)乘此轮转颠倒相故是有世界卵生胎生湿生化生有色无色有想无想若非有色若非无色若非有想若非无想。

　　【解】天如补注曰此总标也。由十二区分穷变旋复。故轮转颠倒各具十二而变化众生成十二类也。

　　【疏】天台曰有轮转颠倒之性即六乱妄想穷十二变为一旋复是也。有轮转颠倒之相即虚妄动颠倒以至怨害杀颠倒是也。因此性相轮转颠倒故有三界六道十二类生。性相为业因十二类生为业果。妄相既倏焉缘色又倏焉缘声矣。则因之而生十二颠倒亦忽尔为动而又忽尔为欲。至于召其果报卵焉胎焉更相变易亦六乱而无定趣也。若并前经旨汇而明之。则因世界颠倒六尘之中而一一互具五尘以牵生众生颠倒六根之中以成乎六乱妄想。而六乱妄想取著于六尘时。或缘之以为虚妄轮回动颠倒以至或缘之以为怨害轮回杀颠倒。或为淫为杀为盗为妄以至为两舌为恶口。造弥天之业作无穷之过鲜不由斯。故曰乘此轮转颠倒相故是有世界十二类生。此与四卷三种相续义同但详略互各有异。必须递相准望然后能尽类生之旨趣也。然十二类生不出六道。下文所谓皆由随顺杀盗淫故。反此三种又则出生无杀盗淫。有名鬼伦无名天趣。于天道中但言欲天。盖六乱妄想止于欲界而已。若色界初天已得禅定何六乱之有。是故留碍轮回障颠倒和合著成休咎精明。但在欲界初天与四天王齐。若然者则销散轮回感颠倒暗成空散销沉亦且一往约欲界言之。固不可与般若经十类生同准而论也。

　　○(二别显二初示十二初动类)阿难由因世界虚妄轮回动颠倒故和合气成八万四千飞沉乱想如是故有卵羯逻蓝流转国土鱼鸟龟蛇其类充塞。

　　【解】温陵曰卵惟想生虚妄即想也。想体轻举名动颠倒。卵以气交名和合气成。想多升沉名飞沉乱想。故感鱼鸟飞沉之类也。十二类各八万四千者各由八万四千烦恼感变也。羯逻蓝云凝滑。入胎初位胎卵未分之相也。

　　【疏】天台曰虚妄轮回动颠倒因也。和合气成缘也。鱼鸟龟蛇所生法也。然而单因不立独缘难成。因缘和合方能生法。此与前文众生相续中见明色发明见想成义同。明见即虚妄动倒。气即色发。既曰和合气成则八万四千飞沉乱想。乃类生果上之乱想非因中虚妄动等六乱妄想。此所谓以乱因招乱果。众生界中惟一六乱妄想而已。是则以果望因而六乱妄想亦乃具足八万四千六乱妄想有飞有沉。下文明情多想少。重为毛群轻为羽族。准今则飞为羽族沉为鱼龟蚖蛇。逐妄以别其飞沉随业而分其轻重也。

　　○(二欲类)由因世界杂染轮回欲颠倒故和合滋成八万四千横竖乱想如是故有胎遏蒲昙流转国土人畜龙仙其类充塞。

　　【解】温陵曰胎因情有杂染即情也。情生于爱名欲颠倒。胎以精交名和合滋成。情有偏正名横竖乱想。故感人畜横竖之类。遏蒲昙云疱。即胎卵渐分之相也。虚妄杂染执着留碍等有情皆具。但随偏重者感类耳。吴兴曰依㲉而起曰卵生。含藏而出曰胎生。假润而兴曰湿生。无而忽有曰化生。如是四生由内心思业为因外㲉胎藏湿润为缘。藉缘多少而成次第。卵生具四所以先说。胎生具三。湿生具二。化生惟一谓思业也。此依瑜伽所解。

　　【疏】天台曰六乱妄想起杂染欲颠倒时有邪有正。其情正则为人道仙道而竖生。其情不正则为畜类而横生。若邪正相半则为龙类。以其形质或横或竖故也。曷为正。于儒则三纲五常于佛则三皈五戒。更兼十善则为天道。加以四谛十二因缘六度万行首楞大定此乃正之又正。则为声闻缘觉为菩萨道佛道也。

　　○(三趣类)由因世界执着轮回趣颠倒故和合暖成八万四千翻覆乱想如是故有湿相蔽尸流转国土含蠢蠕动其类充塞。

　　【解】温陵曰湿以合感执着即合也。合由爱滞触境趋附名趣颠倒。湿以阳生名和合暖成。所趣无定名翻覆乱想。故感蠢蠕翻覆之类也。蔽尸云软肉。湿生初相也。既不入胎故无前二位矣。十生皆本于淫欲起于情想。以迷情愈妄故化理愈乖。以至荡为空散顽为木石。妄末虽殊妄本一也。

　　【疏】天台曰六乱妄想起执着趣颠倒时违心背信。翻覆任情。遂感含蠢蠕动其形或翻或覆其行或飞或走而无定趣也。言执著者非兢竞业业之谓也。乃于六尘境上则执吝而不释。于六乱妄想则翻覆而任情也。

　　○(四假类)由因世界变易轮回假颠倒故和合触成八万四千新故乱想如是故有化相羯南流转国土转蜕飞行其类充塞。

　　【解】温陵曰化以离应变易即离也。离此托彼名假颠倒。触类而变名和合触成。转故趣新名新故乱想。故感报亦尔。蜕脱故趣新也。如虫为蝶则转行为飞。如雀为蛤则蜕飞为潜。凡以不同形而相禅皆转蜕也。羯南云硬肉。蜕即成体无软相也。自下皆称羯南者诸类通称止此。若第五钵罗奢佉曰成形则各随状貌非通称也。孤山曰化相者非无而忽有之化。如蛴螬虫脱换故皮欣取新质。意欲飞腾故云转蜕飞行也。吴兴曰转蜕飞行未必惟举蛴螬之类。盖是化生取譬之象。如列子云天地委蜕。下文纯想则飞皆取譬也。是则转蜕譬故形之易脱。飞行喻新质之轻举。无而忽有理合在兹。天如补注曰环圆二师所解化生固合经义。若论天狱鬼等皆有化相则岳师无而忽有之说亦有理焉。宜备取之。

　　【疏】天台曰或问余闻三界六道不出四生。今于四生之外更说八种类生。岂四生收所不尽而别有异种为生乎。答曰后之八种亦不外乎四生。但经意以此八种异乎寻常。而因果之事心粗浮者所不能推。故于四生之外详而明之。使知众生颠倒妄想无所而不尽有以观之破之以成奢摩他路尔。虽然要知此后八种化生居多。盖化有无而忽有之化如天狱等是也。有当体变化之化如当门转蜕飞行是也。如下休咎精明不系无而忽有推与何生。神鬼精灵精神化为土木金石咒诅厌生皆无而忽有之化也。若蒲卢之抱虫为儿土枭之附块为子皆当体变转为化。惟水母之属理而推之则合湿化而有生。岂非化生之义广摄生之理该。是则必合四师之说化生之道斯显。若以当文为言则六乱妄想变易假颠倒时情念乖违新故更变。故受生时或转行为飞蜕飞为潜假借相禅触类而成为化相羯南也。

　　○(五障类)由因世界留碍轮回障颠倒故和合著成八万四千精耀乱想如是故有色相羯南流转国土休咎精明其类充塞。

　　【解】资中曰事日月水火和合光明坚执不舍障隔不通名为留碍。精明显著因此受生故名色相。星辰日月吉者为休凶者为咎。至于嚼火蚌珠皆是此类。温陵曰一切精明神物皆精耀也。其想已结成精耀故但有色而已。涅槃云八十神皆因留碍想元成此精耀。此虽至精至神亦未离乎乘彼轮转颠倒相也。

　　【疏】天台曰六乱妄想起留碍障颠倒时。于世界颠倒中妄生执着而为精耀乱想。故受生时因果相符竟为休咎精明也。

　　○(六惑类)由因世界销散轮回惑颠倒故和合暗成八万四千阴隐乱想如是故有无色羯南流转国土空散销沈其类充塞。

　　【解】温陵曰厌有着空灭身归无名销散轮回。迷漏无闻名惑颠倒。厌有归无则依晦昧空。故和合暗成而名阴隐乱想。即无色界外道类也。此有想无色而不成业体故亦称羯南。又有惑业昏重形色销磨体合空昧识附阴隐。亦空散销沉类也。

　　【疏】天台曰六乱妄想起销散惑颠倒时以形为有待而身为患本。思专想寂销之散之。不知其为阴隐乱想报为空散销沉。依晦昧空亦其理也。然此皆且论其欲界。如舜若多神之类不必以无色界外道言之。

　　○(七影类)由因世界罔象轮回影颠倒故和合忆成八万四千潜结乱想如是故有想相羯南流转国土神鬼精灵其类充塞。

　　【解】资中曰蹈迹附影之类皆从忆想所生。论因或如外道凡夫祠祷神明托附形像终身奉事志慕灵通。因果相酬故生其类。温陵曰虚妄失真邪着影像。无所托阴从忆想生于罔象中潜结貌状。其神不明而幽为鬼。精不全而散为灵。无有实色但有想相。

　　【疏】天台曰六乱妄想起罔象影颠倒时忆想神鬼之影象。所谓鬼神之道吾亦难明感应之理不可不信。故称罔象轮回。忆以成之故为潜结乱想。世人昧而不知妄生欣慕而志图[月*(夸-大+八)]蚃。其如因果不诬竟堕其类也。

　　○(八痴类)由因世界愚钝轮回痴颠倒故和合顽成八万四千枯槁乱想如是故有无想羯南流转国土精神化为土木金石其类充塞。

　　【解】资中曰外道计无情有命金石坚牢或习定灰凝思专枯槁心随境变遇物成形。如华表生精黄头化石之类是也。温陵曰不了谛理固守愚痴。痴钝之极则顽冥无知而精神化为土木金石也。

　　【疏】天台曰六乱妄想起愚钝轮回痴颠倒时。以心固可同乎死灰。形固可同乎金石者。为长生□视之计。由此心同乎境境随乎心。和合顽成乎枯耦乱想而精神竟化为无情坚牢之物。不知金石虽坚而终归于尽。精神虽在而终堕乎愚。陈那一喝而销亡。张华一鉴而败露。不独形之不可长保。而神亦与之俱丧。愚钝轮回信愚钝也。

　　○(九伪类)由因世界相待轮回伪颠倒故和合染成八万四千因依乱想如是故有非有色相成色羯南流转国土诸水母等以鰕为目其类充塞。

　　【解】资中曰和合巧伪改故作新。或假托因依递为形势。资身养命业果相循。不从自类受身故名非有色相等。有情身内八万户虫并是此类。温陵曰水母之类以水沫为体以鰕为目。本非有色待物成色。不能自用待物有用。迷失天真绵着浮伪。彼此异质染缘相合故曰因依。

　　【疏】天台曰六乱妄想起相待轮回伪颠倒时而递相因依互为形势。苟且之行则靡所而不至。由此和合染成因依乱想竟成水母之类。然世之君臣父子兄弟之间孰有不因依以行其道亦求其正而已矣。苟曰不正鲜有不堕兹类也。水母俗谓之虾蛇一名蟦形如羊胃。

　　○(十性类)由因世界相引轮回性颠倒故和合咒成八万四千呼召乱想由是故有非无色相无色羯南流转国土咒诅厌生其类充塞。

　　【解】资中曰有一类生因声呼召引发性成。如虾蟆等以声附卵。论因或是乐为淫声习以生着。从自性类不假他成名非无色相。藉声诞质故云无色。温陵曰邪业相引使性情颠倒而乘咒托识。不由生理妄随呼召。即世间邪术咒诅精魅厌物因而有生者也。

　　【疏】天台曰六乱妄想起相引性颠倒时。以淫声彼此而相调念念不忘习以成性。亡者神识颠倒愗乱。或闻虾蟆之声而惑为琴心。或闻咒诅之音而惑为艳曲。故为和合咒成呼召乱想咒诅厌生其类充塞。

　　○(十一罔类)由因世界合妄轮回罔颠倒故和合异成八万四千回互乱想如是故有非有想相成想羯南流转国土彼蒲卢等异质相成其类充塞。

　　【解】资中曰诬罔取他纳为己有名罔颠倒。背亲向义寄死托孤忘本蒸尝认彼宗嗣是其因也。温陵曰二妄相合性情罔昧异质相成生理回互。如彼蒲卢本为桑虫非有蜂想而成蜂想。吴兴曰以异质故非有想相。以相成故成想羯南。

　　【疏】天台曰六乱妄想起合妄轮回罔颠倒时。不独背亲向义寄死托孤之为然。凡是诬罔取他纳为己有皆其事也。故因果昭然竟和合异成回互乱想为蒲卢等之类也。

　　○(十二杀类)由因世界怨害轮回杀颠倒故和合怪成八万四千食父母想如是故有非无想相无想羯南流转国土如土枭等附块为儿及破镜鸟以毒树果抱为其子子成父母皆遭其食其类充塞。

　　【解】温陵曰怨害相酬伤杀相反生理怪诞叶绝伦义故感土枭之类。因土块毒果成形。非无鸟想而本无想也。资中曰父母有爱名非无想相。怨无有爱故云无想。问既是怨对无感生缘何得用附而生怨中有爱。答如畜猪羊贪杀故养。岂非怨中亦有爱乎。孤山曰土枭破镜者按史记孝武本纪云祠黄帝用一枭破镜。孟康曰枭鸟名也食母。破镜食父。黄帝欲绝其类使百物祠皆用之。破镜如貙而虎眼。今云鸟者恐译人误。或鸟字合是等字。后人妄改耳。

　　○(二结)是名众生十二种类。

　　【解】温陵曰此皆不了妙觉明心迷陷情欲积妄发生妄随轮转。非正修行莫能免脱。故下文示以除妄修证之法焉。

　　【疏】天台曰六乱妄想起怨害轮回杀颠倒时。绝理败伦逆行怪事。如下之弑上非怪而何。故感食父母想如土枭等。然又不独此也。凡一切上之畜下。始则亲之终则疏之。始则养之终则杀之。亲养固其恩矣疏而杀之恩反成怨。土枭之伦始则居然一父子也非亲养之报乎。终必食之非固有心而食之也。形影相随果报不忒不期然而使之然也。昔者黄帝欲绝其伦使百物祠皆用之。然鸟之为枭形枭也。固可绝之。人之为枭心枭也安能绝之。故善革枭者无如革人。革人又无如革心。呜呼安得率天下之人俱革其心以为忠臣孝子哉。吴兴曰金刚般若卵胎湿化乃至非想皆通三界。今十二类义必无殊。观乎现文唯无色羯南似通上界。其十一种悉是欲界之相耳。此盖如来随宜所说且就现前幽显可验者略而示之。幽如鬼神精灵等显如鱼鸟龟蛇等。若以有顶外道解无色者未必然。将恐欲界亦有斯类。如舜若多岂在四空乎。应知下文广谈七趣秪由此中说相未周前后相成方见经旨。此中生数虽多趣相则略。若以七趣一期观此十二类生犹缺地狱修罗二趣。然余五趣亦未委明。大概且言迷真起妄故有类生破妄显真故有诸位。迷悟相翻意在于悟。从悟说位用酬前文阿难之请。天台曰吴兴此说其理至当。惟无色羯南似通上界之言则非。大率此文说十二颠倒之因本于六乱妄想。但约欲界言之趣秪齐于初天。若忉利已上虽有妄想未必如下地众生之六乱。此须约四句以明妄想之轻重。一是妄想是六乱下地众生是也。二是妄想非六乱上二界及欲界有定天人是也。三非妄想非六乱出三界圣人是也。惟缺第四是六乱非妄想句尔。

　　大佛顶如来密因修证了义诸菩萨万行首楞严经卷第七
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第八

　　师子林沙门　惟则　会解

　　天台山沙门　传灯圆通疏

　　○(二明反妄归真立浅深次位三初总明渐次为入位之法二初结前生后二初结颠倒因)阿难如是众生一一类中亦各各具十二颠倒犹如捏目乱华发生颠倒妙圆真净明心具足如斯虚妄乱想。

　　【解】温陵曰十二颠倒即动颠倒欲颠倒至杀颠倒也。孤山曰各具即互具也。以一一类心妄种皆具。一则现起名事造。余则冥伏名理具。以妄本无体元是真心。是故妄具元是真具。具无具相一切皆空。如是了知始可议道。

　　【疏】天台曰上犹如捏目乱华发生喻妄而不喻真。下妙圆真净明心明真而不明妄盖。经文言简意周。以喻影互乎法以法影互乎喻。若取法以足喻则妙圆真净明心犹如睛空。应取色阴中譬如有人以清明眼见晴明空惟一晴虚迥无所有。即名为妙空圆空真空净空明空无所而不可。及乎其人无故不动目睛瞪以发劳则见狂华无端乱起。则先之睛空粗而非妙偏而非圆妄而非真染而非净暗而非明矣。若以喻足法则众生亦然。妄为明觉因明立所所既妄立生汝妄能无同异中炽然成异等。则彼宝觉真空不得其妙圆真净明矣。故曰颠倒妙圆真净明心具足如斯虚妄乱想。

　　○(二生渐次法)汝今修证佛三摩地于是本因元所乱想立三渐次方得除灭如净器中除去毒蜜以诸汤水并杂灰香洗涤其器后贮甘露。

　　○(二标列正明二初标列)云何名为三种渐次一者修习除其助因二者真修刳其正性三者增进违其现业。

　　【解】吴兴曰除去毒蜜喻除其助因及刳其正性也。汤水如正行灰香如助行甘露譬所证之理。孤山曰言渐次者事渐理圆不同偏教之渐也。问此三渐次于天台六即中属何位邪。答名字中修能成观行及发真似也。长水曰前问至何渐次得修行目。今此第二正名修行故云真修。

　　【疏】天台曰或问三渐次浅深之相何如。答曰若一往观其三节工夫。修习位但在名字。真修位在干慧观行纯熟。增进位在初信已去。再往观后总结如是皆以三增进故善能成就五十五位真菩提路是则三种浅深皆具。盖位位之中皆有伏道解脱道。无论前位至如等觉后心金刚干慧为妙觉伏道。准璎珞经云等觉性中有一人名金刚幢慧以大愿力住寿百劫倒修凡夫之行。岂不工夫亦有微着浅深修习真修增进三种之差别乎。若论三种所断。初除助因先断五辛。此名字初心即能永断。若余之助因恐亦多种。如下文云以火净食无啖生气则凡助三毒之因悉宜敕断。若第二刳其正性。夫身淫易制而正性难刳必须淫机俱断断性亦无。然观下文父母肉身不须天眼之言亦位在内外从可知也。第三违其现业。若观现文则始于干慧终于初住。以此而知业岂易违哉。至于菩萨有广求佛法之贪誓断无明之嗔不了佛性之痴。声闻闻大树琴音而不安迦叶见法性五尘而起舞。以初谅末岂能无之。则刳正性违现业亦直齐乎等觉也。于是本因元所乱想者明所观之境也。立三渐次者明能观之观也。论今经所观之境同天台止观所明有妄有真。妄则阴入界境真则三谛三如来藏。盖此经以破妄显真而为力用。虽曰破妄意在即真。前经所明莫非其事。今但云元所乱想立三渐次者顺文势约所破而言之也。元所乱想不外六种识心。此又与天台初观六识是同。岂非元所乱想立三渐次之语该括一经备详始末乎。然若玄会同归固不必于重明。苟执筌为鱼恐未究乎本指。是故释兹二句不避繁冗博搜全经用天台十乘观法通之。庶令增进五十五位真菩提路者有以凭焉。言十乘者观不思议境。若去丈就尺去尺就寸言之则以耳根为事境以圆通常为理境。事理相即不可思议。作如此观于耳识元所乱想得以灭除。一根既返源六根成解脱。是为第一观不思议境颠倒不生入三摩地也。若观此境想不得灭理不得入。应当悲己悲人上求下化。何者行人观此境时知由六乱妄想故必沉恶道有苦可悲。即圆通常故当成佛道有乐可仰。悲己故发一誓愿销我亿劫颠倒想希更审除微细惑。悲人故发一誓愿如一众生未成佛终不于此取泥洹。慈己故发一誓愿愿今得果成宝王。慈人故发一誓愿还度如是恒沙众。由发此四弘誓愿故六乱妄想得以灭除。华严所谓初发心时便成正觉。是为第二真正发菩提心颠倒不生入三摩地也。第三善巧安心定慧者。若真正发心于三摩地犹不能入。当一一观察今于六乱妄想何想为多。然六想虽多不出昏动。若动念多应用三止而止息之。若昏沉多应以三观而照了之。夫昏动病也止观药也。服药身安医则奏效。苟不得所而药反为病。寂寂多则易生昏睡。惺惺多则易生乱想。宜调停适候。故曰寂寂惺惺是乱想惺惺非。惺惺寂寂是无记寂寂非。如是安心得所则净极光通达寂照含虚空。是为第三善巧安心止观颠倒不生入三摩地也。第四破法遍者。前乘止观向上向下。向上应入三摩。向下应颠倒不生。若不入不破何物为妨盖破法有所不遍。又须研破六乱妄想三谛之境。本不即十法那忽即十法是故须破以妙明不灭不生合如来藏十界俱非以破法遍本不离十法那忽离十法是故须即。以妙明不灭不生合如来藏而十界俱即要须即即而离即离而即。以妙明不灭不生合如来藏而十界离即离非。是即非即以破法遍。不即不离菩提道成是为第四破法遍颠倒不生入三摩地也。第五识通塞者。三止既破六乱此心应与理会那犹不会。当更细检一切诸法中皆有安乐性那忽并彼。故曰知见无见斯即涅槃。一切诸法中皆是魔罗网那忽并取。故曰知见立知即无明本。又曰为物所转故于是中观大观小即通而塞也。若能转物即同如来即塞而通也。是为第五识通塞颠倒不生入三摩地也。第六善修道品者。行者既识通塞云何于坦途中而修道品。首楞严定有正有助。正即密因奢摩他等是也。助即万行圆顿四念处等是也。经云有三摩提名大佛顶首楞严王具足万行。因善修故六乱妄想得灭。是为第六善修道品颠倒不生入三摩地也。第七对治助开者。既能善修道品必能流入三解脱门。若未入而难起方救他而难起云何对治。若悭弊难起当观悭即菩提受不受亦受亦不受乃至五不受。不受即檀。檀义含于六。资生无畏法此中一二三余弊亦如是。又若淫弊宿习难防佛令专诵神咒。是为第七对治助开颠倒不生入三摩地也。第八善知次位者。行人若不知位次则有未得谓得未证谓证增上慢之失。当知生灭去来本如来藏理即也。能如此解名字即也。所观契理观行即也。六根清净相似即也。常心分显分真即也。圆满菩提究竟即也。是为第八知位次颠倒不生入三摩地也。第九安忍成就者。行人行道时熟未熟多动障难每须安忍。如来无问自说明五十重阴境即示以安忍之法。故曰成就破乱由汝阴心。主人若迷客得其便。当处禅那觉悟无咎。则彼魔事无奈汝何。是为第九能安忍颠倒不生入三摩地也。第十离法爱者。能修诸乘安于强软。必于常心有所相应若生法爱住而不前是为将登而崩将过而坠。故曰众生狂迷不自忖量。各以先习迷心而自休息。将为毕竟所归宁地自言满足无上菩提。声闻缘觉不成增进。汝等存心秉如来道。将此法门于我灭末传示末法令其身心入佛知见圆满菩提归无所得。是为离顺道法爱颠倒不生入三摩地也。又元所乱想即首卷第一生死根本用攀缘心为自性者。修习真修增进即第二根本菩提涅槃元清净体识精元明能生诸缘缘所遗者。是则今文元所乱想乃广上生死根本所生诸缘缘色缘声等六乱而无绪也。至于真修之方正指六根圆通返闻闻乎自性复此元明而已矣。

　　○(二正明三初修习除其助因三初征)云何助因。

　　○(二释二初总明四食)阿难如是世界十二类生不能自全依四食住所谓段食触食思食识食是故佛说一切众生皆依食住。

　　○(二别断五辛二初述意)阿难一切众生食甘故生食毒故死。

　　○(二正断二初劝断显助开)是诸众生求三摩地当断世间五种辛菜是五种辛熟食发淫生啖增恚。

　　○(二约人明过患二初说法人过患)如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次䑛其唇吻常与鬼住福德日消长无利益。

　　○(二坐禅人过患)是食辛人修三摩地菩萨天仙十方善神不来守护大力魔王得其方便现作佛身来为说法非毁禁戒赞淫怒痴命终自为魔王眷属受魔福尽堕无间狱。

　　○(三结)阿难修菩提者永断五辛是则名为第一增进修行渐次。

　　【解】温陵曰四食者人间段食谓所餐必有分段。鬼神触食但歆触而饱。禅天思食食至或但思之而饱。识天识食既无形色但以识想。此直明众生皆依食住。而因食戒断五辛不必他引也。五辛内发淫恚外引邪魅故名助因也。吴兴曰食甘等举段食之损益欲除五辛之助因也。以五辛能发淫恚犹毒死之食焉。孤山曰五辛者楞伽经云葱蒜韭薤兴渠也。应法师云兴渠梵音讹也正云兴宜。慈愍三藏云根如萝卜出土辛臭。慈愍冬至彼土不见其苗则此方无故不翻也。

　　【疏】云间补遗云成唯识论一者段食变坏为相。二者触食触境为相。三者思食希望为相。四者识食执持为相。段食香味触三。于变坏时能为食事。以变坏时色无用故。触食谓有漏触。裁取境时能为食事。思食谓有漏思。希可爱境能为食事。识食谓有漏识。由段触思势力增长能为食事。携李云四食皆取资益为义。段谓形段以香味触三尘为体。入腹变坏资益诸根。古翻经律多云抟食其义则局。如浆饮等不可抟故。触谓触对取六识中相应触对前境时生喜乐故。思谓意思取第六识相应思于可意境生希望故。相应触及相应思皆心所遍行中法。思想饮食令人不死亦名思食。冷暖等触亦名触食。此乃分通非正食义。识即第八执持之相。由前三食势分所资。令此识增长胜能执持诸根大种故。若约三界辨之段食惟在欲界。以色无色界无香味二尘。余之三食遍通三界。长水之释义亦大同。天台曰四食之说本因佛破外道不知食有几种故为说此四食。而惟识论又发明之。携李等又解释之业有定论。若如温陵师说其义甚局故不可依。食甘故生食毒故死者。吴兴所谓凡一切食有资益故皆名为甘。不正消变能坏身心皆名为毒。辛菜甚多但云五种者。然有辛而非荤者如姜椒之属。今云辛而又荤惟此五种。食五辛人有二种大过。一者内招灭善生恶过。盖此五辛其性大热。熟食热毒攻之于内故发淫。生啖热毒发宣于外故增恚。二者外招灭善生恶过。盖此五辛极大臭秽。若说法者食之天仙嫌臭远离饿鬼䑛吻亲近。若修禅者食之善神嫌秽不护魔王乘便说法。凡有如此过患是故如来殷勤敕断。嗟夫世间人为不急事罹大罪愆莫甚于食五种辛菜。清净好洁之士尚宜戒之。况三昧真修之士可食之耶。

　　○(二真修刳其正性三初征)云何正性。

　　○(二释二初以戒刳性二初持小乘戒二初正唱令断)阿难如是众生入三摩地要先严持清净戒律永断淫心不餐酒肉以火净食无啖生气。

　　○(二反显劝持)阿难是修行人若不断淫及与杀生出三界者无有是处当观淫欲犹如毒蛇如见怨贼。

　　○(二持大乘戒)先持声闻四弃八弃执身不动后行菩萨清净律仪执心不起。

　　【解】温陵曰欲刳淫杀正性必持戒律。不饮酒防乱之至也。不啖生防杀之至也。律中五果皆须火净示不啖生气也。淫如毒蛇怨贼者能害法身杀慧命故也。执身使无犯也。执心使无思犯也。

　　【疏】天台曰正性者欲界众生以淫欲而正性命也。故前文明业果相续以欲贪而为之始。次继之以食众生肉之盗贪。又进之以戕害生灵之杀贪。此又食啖相酬杀伤相报牵生欲界之业因皆足以资生死之正性。故真修之士要先严持清净戒律。于戒律中最所当断者又莫先于永断淫心次之以不餐酒肉。盖酒虽不系于四重而能为乱性之本犯重之原。而又云以火净食无啖生气者。以杜致淫之渐伤慈之微耳。故律制比丘凡五果皆须火净而然后食之意在乎此。律中更有爪净揉净。今举一途且言火尔。当观淫欲犹如毒蛇如见怨贼者。正言害法身杀慧命之贼有强软之不同。强者易防而软者难制。清净比丘应先观破。如涅槃经说菩萨观爱有九种过患。此即当第三种如妙华茎有毒蛇。又当准立云如巧言令色人为怨贼。能如此观破自当畏罪远离也。先持小戒执身后持大戒执心。以示比丘之戒进不躐等也。故十轮经云若不先受小乘即学大乘无有是处。乃至云无力饮河池讵能吞大海。犹此方儒宗先小学而后大学亦必然之理也。

　　○(二戒净获益二初观行成就)禁戒成就则于世间永无相生相杀之业偷劫不行无相负累亦于世间不还宿债。

　　【解】吴兴曰不淫故无相生。乃至不妄故不还宿债。以大妄语贪其供养故。约位言之此应在外凡观行之中。

　　【疏】天台曰相生即欲贪相杀即杀贪偷劫即盗贪包得妄语。三者不行复何负累之有。而云禁戒成就者。始虽执身莫犯未得名为成就。必至于执心不起斯名成就禁戒也。

　　○(二因发似解)是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界宿命清净得无艰险。

　　○(三结)是则名为第二增进修行渐次。

　　【解】资中曰此如法华现身所得六根清净即相似位也。

　　【疏】天台曰五根为身根之所具。四眼又为肉眼之所具。肉眼碍非通天眼通非碍。父母肉身不须天眼者。由其持戒清净即碍能通也。盖破戒能为神通障。今戒根清净故即身能获神通。观见十方即天眼通。睹佛闻法即天耳通。游十方界即身如意通。宿命清净即宿命通。惟无他心与无漏通以其未破惑故也。

　　○(三增进违其现业三初征)云何现业。

　　○(二释二初正违现业)阿难如是清净持禁戒人心无贪淫于外六尘不多流逸。

　　【解】温陵曰流逸奔尘起现前业。由戒禁制得不流逸斯能违远。

　　【疏】天台曰三业运用由根与尘偶起六乱妄想。今此行者由心无贪淫返照自性旋元自归根无所偶故能违其现业。

　　○(二因违入证二初明由违证似)因不流逸旋元自归尘既不缘根无所偶返流全一六用不行。

　　【解】吴兴曰因不流逸由断客尘烦恼也。旋元自归渐入如来藏理也。尘既不缘下此又进破根本无明也。前属似位但云不多流逸。今取真证乃是根尘泯亡逆无明流纯一真性微细生灭六用不行。

　　【疏】天台曰偶者对偶。世间之相皆有对偶。如阳以阴偶天以地偶君以臣偶父以子偶夫以妻偶。此人情之所共知者也。独根以尘偶为庸人之所略。生死法中若父失其母夫失其妻人必以丧偶为苦。惟涅槃之法则以尘既不缘根无所偶返流全一六用不行为乐。此世出世间所以异也。

　　○(二明由似证真三初明德)十方国土皎然清净譬如琉璃内悬明月身心快然妙圆平等获大安隐一切如来密圆净妙皆现其中。

　　【解】吴兴曰先显依报净有法有喻。次显正报净有自有他。自则三德圆证他则诸佛同体。天如补注曰密理也圆智也净妙行也。即法身等三德。

　　【疏】天台曰上文虽云无偶犹有乎根。未足以臻乎涅槃安隐之至乐。必至于亡前尘尽内根空观智灭谛理生灭既灭寂灭现前斯证乎三德之涅槃乐。故曰十方国土皎然清净。譬如琉璃内悬明月身心快然妙圆平等获大安隐。琉璃譬国土。明月譬正报。安隐即大涅槃。言平等者众生未证涅槃时依报则事理净秽彼此俱不平等。正报则真妄生佛身心俱不平等。今证涅槃故此一切俱得妙圆平等而获大安隐。惟其如此故一切如来密圆净妙三德秘藏皆现其中。前不云乎。今汝诸根若圆拔已内莹发光如是浮尘及器世间诸变化相如汤销冰应念化成无上知觉正此谓也。一切之言该于自他。如来二字正言本觉。

　　○(二明位)是人即获无生法忍。

　　○(三显功)从是渐修随所发行安立圣位。

　　【解】温陵曰华严十忍第三曰无生法忍。谓不见有少法生不见有少法灭。离诸情垢无作无愿安住是道名之曰忍。吴兴曰此中别指初住以上名为圣位。若下文云以三增进故能成五十五位真菩提路则通取十信也。

　　【疏】吴兴熏闻记云忍谓忍可印持决定无缪即能证智也。无生法从所断惑得名。若约所证亦名寂灭忍。云间补遗云法华玄义明圆位断伏中云就事为无生就理为寂灭。又方证为寂灭让果为无生。记云惑是事法故约惑灭得无生名名为就事。此惑若灭必证实理故约所证名为寂灭。当知始从初住终至妙觉一一无非惑灭证理。维摩疏因经初叹菩萨逮无所得不起法忍。释云不起法忍即是大无生忍亦名寂灭忍。问下叹净名但言无生。当知不起法忍秪是无生。何用寂灭释不起法忍。答在因让果说名无生。若通论无生秪是寂灭之异名也。

　　○(三结)是则名为第三增进修行渐次。

　　【解】吴兴曰上三渐次且约粗细前后分别。若圆修者岂不以违其现业为创心发观之本欤。故第一渐次即云修菩提者永断五辛也。当知菩提无渐次渐次取菩提。譬如沧溟太霄讵有涯量。由操舟举翮之异而里数生焉。此下干慧地等即后二渐次之所阶也。孤山以璎珞五十二位对今辨之有一合三开之相。一合者合十信为干慧地也。三开者开初住为十信心开十向为四加行开等觉出金刚干慧也。今详此说惟四加行开相则显余不应然。至下销文当见其义。

　　【疏】天台曰三渐次文有正傍。正在除助因刳正性违现业。傍则约能解脱世间三障能深入地位而赞美之。意在举力用以寓劝修。然三种工夫极要者在违现业。极致意者在四种律仪。于四种中又极致意者在淫戒。谓果能如此除助因刳正性违现业可谓世间极清净人。由清净故即于此身获神通而无障隔。于进道而无阻碍。于入位而无雍滞。故于初渐次彰其过则云天仙善神不来守护魔王鬼神而得其便。二渐次显其德云是清净人即肉身而具足神通。三渐次显其德云因不流逸旋元自归等。皆言如是具德可以即生深入圆位。刳正性入位功用犹浅但可阶信而已。惟违业功用甚深一生可阶初住。此皆总说不必拘拘配释是何等位也。孤山开初住为十信心吴兴非之。交光复是之云干慧一位分明朿前渐次中所含十信总成一位而孤山说合十信为干慧理在不疑。旧疏非之者秪因彼见通教干慧名同务欲同之。不知此名若同通教余名当同别教。今余位既皆借别名圆此位亦应借通名圆。何得名实皆同于通教乎。当知通教干慧在于信前但对五品。此圆干慧乃在信后圆收十信。岂惟于文为顺而实于理大通也。交光此说凡堕三种过。一不知总别略广过。盖三种渐次是总说入位功能。地位是别明所历阶级。而交光乃联翩解说。故其有曰分明束前十信成今一位一不可也。二不知名实不同过。盖此经地位借三教名名圆教位。如初信前借通教干慧名名五品位。十向后借藏教四加行名名初地伏道位。等觉后心借金刚干慧名名妙觉伏道位。名虽借之而义无不圆。而乃反诬吴兴名实皆同于通教二不可也。三不知名同义异过。盖此经信信之下皆约住名而结。其实名同义异。如吴兴所引无著立一十八住判金刚经地位何必初住方受住名以破孤山此说甚当。交光乃左袒孤山仍同其判三不可也。

　　○(二别明诸位显菩提之渐八初干慧地二初正明地体二初明所灭之恶)阿难是善男子欲爱干枯根境不偶现前残质不复续生。

　　【解】吴兴曰是善男子指圆教外凡之人也。不可蹑上安立圣位而为次第。以渐次是通明修行从微至着。地位是别示凡圣自下升高。人未审之便将此地作无生法忍释之者误矣。欲爱干枯者且从粗惑言之。若通说者即圆修三观顿伏五住乃观行成相也。根境不偶者。此与上文尘既不缘等名义虽同粗细诚异。现前下谓由欲爱干枯则于世间永无相生相杀之业。故此身若谢来报不生。准天台以五浊轻重分同居净秽。今五浊既轻即当舍秽而趣净矣。

　　○(二明所生之善)执心虚明纯是智慧慧性明圆蓥十方界干有其慧名干慧地欲习初干未与如来法流水接。

　　【解】吴兴曰人法二执了无实性故曰执心虚明。即惑成智体具寂照故曰蓥十方界。大品十地初名干慧。天台于圆教十信前立五品位。且曰义推如大品干慧地也。噫智者隋时此经未至。而所立名位悬契佛心。非圣人孰能是哉。沇师亦谓此经干慧是天台五品位但不合兼通六根清净耳。问既云未与如来法流水接岂非须指初住分真为法流邪。答信之与住俱预法流。请以喻观自明两相。故前文云如澄浊水贮于静器。静深不动沙土自沉清水现前名为初伏客尘烦恼。去泥纯水名为永断根本无明。斯则显以通别二惑为浊流真中二理为清水。验今干慧未入信心。

　　○(二依此进功)即以此心中中流入。

　　○(二十信十初信心)圆妙开敷从真妙圆重发真妙妙信常住一切妄想灭尽无余中道纯真名信心住。

　　【解】吴兴曰以观行心缘中道理。相续无间流入初信。圆师云此下十信虽与诸经名同而于名下皆结住名。故知即是初住分开也。况云中道纯真岂是相似位邪。此说不然。夫如来设教被机不同。此经以前权实未融地位多别。如璎珞所说先空次假后中之相也。今既开权显实岂以昔经而为校量乎。所以原始要终莫不皆用中道妙观观常住妙理。苟不如是将何以显此经纯圆邪。但依一家六即之义销诸圆妙之文无相滥矣。言圆妙开敷者即见惑先落三谛似显也。从真妙圆等释成上句。谓从干慧真妙圆心重发此位真妙信心。心与理冥故曰妙信常住。涅槃明须陀洹所断见惑如四十里水。其余在者如一毛渧。今约此义云一切妄想灭尽无余也。名信心住者。信为能住理为所住。如无著立一十八住判金刚般若始终地位。亦何必初住方受住名。

　　【疏】天台曰即以此心者。依耳根圆通用三止大定圆伏五住烦恼三如来藏观行现前之心也。此心以常住中道而为之体。虽未接初住中道理水已与相似真理相接。亦可名为预于法流。从此法流溯源以归故曰即以此心中中流入。犹言从中道之中而流入。亦可云以中观观中道而流入也。与前初于闻中入流亡所义同而位别。彼兼名字此专观行故也。因此流入破去见惑而常住圆妙之理如莲华之开敷。此乃从观行真妙圆理重发相似真妙名见道位。相似见乎常住真心决然可信故云妙信常住。八十八使悉皆净尽故一切妄想灭尽无余。中道纯真名信心住者正结成惑灭理显受初信名也。余如旧说。

　　○(二念心)真信明了一切圆通阴处界三不能为碍如是乃至过去未来无数劫中舍身受身一切习气皆现在前是善男子皆能忆念得无遗忘名念心住。

　　【解】吴兴曰舍身受身即分段生死也。一切习气即思惑正使也。故下文明五不还天所断欲惑亦名习气。又应通指二死为舍身。总名五住为习气。以上文云过去未来无数劫中故。若尔则习气之义不可取大论垢衣香器为喻。

　　【疏】天台曰真信者指上初信心也。明了者此位进断思惑故所有信心更加明了。惟其明了则一切圆通。阴处界三不能为碍秪释成一切明了之相耳。舍身受身习气即思惑法执也。此既现前故能忆念无遗。名念心住也。

　　○(三精进心)妙圆钝真真精发化无始习气通一精明惟以精明进趣真净名精进心。

　　【解】吴兴曰化变也。变诸妄习纯成真明言其精也。惟以下示其进也。

　　【疏】天台曰妙圆指初信心也。纯真指二信心也。盖言向之妙圆纯真至此而真精发化也。惟其所证之理发化故无始习气现前者通一精明。言全惑成智惟以精明之智而进趣后之真净妙理。以是名为精进心焉。

　　○(四慧心)心精现前纯以智慧名慧心住。

　　【解】温陵曰妄习既尽故心精现前而进趣云为纯智无无习矣。

　　【疏】天台曰既以精明而进趣乎真净则心精者得现于前。则向之全惑成智者无惑惟智。无惑惟智则纯以智慧名为慧心住焉。

　　○(五定心)执持智明周遍寂湛寂妙常凝名定心住。

　　【解】温陵曰慧既纯明须定以持之。吴兴曰周遍寂湛谓定之用。寂妙常凝谓定之体。

　　【疏】天台曰向之纯以智慧者。始获此智慧多而定少。今则执持此之智明使其周遍寂湛久之则寂妙者常凝深契首楞大定名为定心住焉。

　　○(六不退心)定光发明明性深入惟进无退名不退心。

　　【解】温陵曰以定持慧至于寂湛。故性光发明而深入于道。

　　【疏】天台曰前之五心名为五根而以慧定为之主。一经所说虽称大定而定即是慧。修此定慧非信莫入故首之以信心。非念不成故次之以念心。非精进不获故次之以精进心。三者既备而定慧可阶故次之以慧心定心。五根生成五力排五障。入三解脱门永无退转。故曰定光发明明性深入惟进无退名不退心。此后位次一以定慧为之本。但有先后之不同。如曰等觉照寂妙觉寂照。即前五心先慧后定亦是此意。能知乎此斯会经意焉。

　　○(七护法心)心进安然保持不失十方如来气分交接名护法心。

　　【解】吴兴曰按圆位至此断三界思尽即六根清净之正位也。配璎珞属七住。对大品当佛地。约婆沙齐三十四心。智者云三藏佛位望六根清净位有齐有劣。同除四住此处为齐。若伏无明三藏即劣。既是发真断惑之大节故特示云十方如来气分交接。

　　【疏】天台曰菩萨为心志存护法。虽有其心无法可护不足称为真护法也。惟定慧现前惟进无退而此心进者又安然保持不失与十方如来气分相接方得名为真护法焉。前观行位中圆伏五住干有其慧故未与如来法流水接。今阶七信见思俱尽见相似中道之理故与如来气分相接也。

　　○(八回向心)觉明保持能以妙力回佛慈光向佛安住犹如双镜光明相对其中妙影重重相入名回向心。

　　【解】吴兴曰觉明保持即护法心也。上气分交接则自他心佛相应相冥。今回佛慈光向于佛境则与智明相对相照故曰犹如双镜等。又约十方如来对照亦然故曰其中妙影等。

　　【疏】天台曰上言十方如来气分相接者。此位已破见思进破尘沙深伏无明与初住本觉相去无几故得气分相接。今言能以妙力回佛慈光等者。前则气分来接今则回而归之。特言慈光者以是出假利他位有与乐义故。犹如双镜等者镜喻体影喻用。妙用无尽功德藏现前故喻妙影重重相入。然此特回向而已犹未真得其体也。至下戒心住心光密回获佛常凝无上妙净安住无为得无遗失斯真得其体矣。又觉明即七信所护之法也。保持即能护之心也。能以妙力回佛慈光向佛安住者。即向来全本觉以起始觉之修者今则回始觉之修以向本觉之性而安住之。言慈光者盖八信菩萨修出假之智期拔苦与乐也。犹如双镜光明相对者。即始本二觉一合俱忘故使修性所具之理重重相入而无尽焉。

　　○(九戒心)心光密回获佛常凝无上妙净安住无为得无遗失名戒心住。

　　【解】吴兴曰回向既成同佛常寂。常寂之体即是无上妙净明心。安住此心正防无明微细之患故得戒名。

　　【疏】天台曰因上始觉心光密回而获本觉常凝无上妙净。安住此无为之觉得无遗失。以是名为戒心住焉。

　　○(十愿心)住戒自在能游十方所去随愿名愿心住。

　　【解】吴兴曰准天台圆教未断无明生同居者名为愿生正符此文也。又说十信出假利益众生。今游十方。亦合其义。

　　【疏】天台曰住戒成就而中道本觉虽未分显。然而假理既已现前。得乘此假而导利群生。则僧那始心稍得以赴故名愿心住焉。

　　○(三十住十初发心住)阿难是善男子以真方便发此十心心精发辉十用涉入圆成一心名发心住。

　　【解】吴兴曰璎珞初住增修十心彼乃别教之相也。智者以璎珞十心对十乘观法约圆初住具明十德。章安云应是转似为真一住具十也。今云真方便者谓真家之方便。又真即方便皆以中道心修故十用涉入圆成一心岂非智者章安之意乎。横开之说因无此理。

　　【疏】天台曰是善男子。指十种信心成就之人也。以真方便者即最初方便。依耳根入流亡所乃通别兼修正助并行。皆全性以起修全修而在性。所谓真即方便皆以中道心修故。发此十心者。此虽在信位亦可称之为发。发此十心已更进破一品无明则向之十心而心精发辉。辉即光也。十用涉入者。因发辉故一一互相涉入如帝网珠重重相入。即向之十信心每一心各各具足十心。转似为真圆成初住之一心名发心住。可见登住已去别无他法莫不以十信心而为根本。十信心又以定慧而为之根本。智者于法华玄义中释初住位功德大略有二。一明入住之因二明发心之相。入住之因即以从相似十信能入十住真中之智。此同今文以真方便发此十心心精发辉十用涉入圆成一心名发心住。发心之相初发心时有三种心发。一缘因善心发即是住不思议解脱首楞严定。二了因慧心发即是住摩诃般若毕竟之空。三正因理心发即是住实相法身中道第一义。正因心发即一经所明常住真心实相理体。缘了二因即一经所明定慧。至于初住三皆现前故名发心住也。又云举要言之即是住三德一切佛法。又住清净圆满菩提心无缘慈悲无作誓愿普覆法界。又住一念中成就一切万行诸波罗蜜。又住一切种智圆断法界见思无明。又住得佛眼。圆见十法界三谛之法。又住圆入一切法门所谓二十五有王三昧冥益众生。又住菩萨圆满业能显一切神通谓三轮不思议化弥满法界显益众生。又能成就开权显实入一乘道。又能严净一切佛土能起三业供养一切十方佛得圆满陀罗尼受持一切佛法如云持雨。又住能从一地具足诸地功德心心寂灭自然流入萨婆若海。荆溪云证不思议名住一切佛法。乃至证无法爱名住诸地功德。即是圆证十乘观法也。然此初住文犹总略。若一一显示其相当如观音所叙。生灭既灭寂灭现前即是住三德一切佛法。十方圆明获二殊胜上合诸佛同一慈力下合众生同一悲仰即是住清净菩提心无缘慈悲无作誓愿普覆法界。亦是住得佛眼圆见十法界三谛之法。忽然超越世出世间即是住一切种智圆断法界见思无明。与佛同慈力故令我身成三十二应入国土身即是住菩萨圆满业能显一切神通三轮不思议化弥满法界显益众生。与诸众生同悲仰故令诸众生于我身心获十四无畏功德即是住圆入一切法门二十五王三昧冥益众生。不动道场涉入世间不坏世界能遍十方供养微尘诸佛如来。又云六根圆明明照无二含十方界立大圆镜空如来藏承顺十方如来秘密法门受领无失。即是住能严净一切佛土能起三业供养如来得圆满陀罗尼受持一切佛法如云持雨。若诸菩萨入三摩地进修无漏胜解现圆我现佛身而为说法令其解脱即是能成就开权显实入一乘道。总前功德即是能从一地具足诸地功德心心寂灭自然流入萨婆若海。亦是住一念中成就一切万行诸波罗蜜。但观音所证不局初住。然亦不妨以初住解释。初住既尔下去大定现前无功用心断法界无量品无明。所有功德不可称计。大分略为十品智断明十住位也。

　　○(二治地住)心中发明如净琉璃内现精金以前妙心履以成地名治地住。

　　【解】吴兴曰能证心如琉璃所显理如精金。履治也。依前心地以观治之。

　　○(三修行住)心地涉知俱得明了游履十方得无留碍名修行住。

　　【解】吴兴曰上治地由境得名。此修行从智受称。境发于智故云心地涉知等。以智遍修故云游履十方等。

　　【疏】天台曰窃原从凡入圣地位虽浅深不同。要而归之不出始觉契乎本觉。而此始本二觉有一合俱忘之义。盖始不合本不称圆修。合而不忘犹存两相又不足以契菩提。教门有函盖相应水乳相冥之喻意在乎此。今登住已来所辨之相不过将前干慧与夫十信所有相似始本境智转为分真始本境智。故自登初发心住所发本觉以为所观。以起分真始觉而为能观。故二地云以前妙心履以成地名治地住。三住云心地涉知俱得明了游履十方得无留碍名修行住。心岂非初住所发始觉之智乎。地岂非二住所发本觉之境乎。心地涉知岂非始觉境智一合俱忘乎。以此充扩竖穷横亘游履十方得无留碍方得名为修行住。方得与佛同受佛气分入如来种生诸法家。故自此已还无复他法。惟以此始本二觉长之养之为方便具足为正心为不退为童真为法王子为灌顶住。譬如国王世子。既正号储贰。嗣后一惟以明德新民之功立十妙行修十回向更修四种妙圆加行以登十地然后可称亚圣名为等觉。然犹未可以正大号也。以其还有微细无明缘影在。更须从始至终以始本二觉破之断之。如是重重单复十二方尽妙觉成无上道也。先知乎此庶不堕算砂之诮。即种种玄妙千径万岐皆不失其本也。

　　○(四生贵住)行与佛同受佛气分如中阴身自求父母阴信冥通入如来种名生贵住。

　　【解】温陵曰妙行密契则妙理冥感将生佛家为法王子故名生贵。中阴喻冥感之理也。现阴已谢后阴未生之中名曰中阴。孤山曰分真智与究竟智等名行与佛同。分证理与究竟理等名受佛气分。如中阴下以喻显之。究竟权智如父实智如母。任运相合名自求父母。密齐果德如阴信冥通。斯即禀佛遗体初托圣胎也。

　　○(五具足方便住)既游道胎亲奉觉胤如胎已成人相不缺名方便具足住。

　　【解】孤山曰此喻虽在真因而自行利他之相同佛不缺也。温陵曰同妙行之气分冥妙理之中阴是游道胎奉觉胤也。道胎既成故妙相不缺而修行方便具矣。

　　○(六正心住)容貌如佛心相亦同名正心住。

　　【解】孤山曰容貌喻应用。心相喻理智。温陵曰容貌外同心相内异非正心也。

　　○(七不退住)身心合成日益增长名不退住。

　　【解】孤山曰色心互融不相妨碍故曰合成。温陵曰同佛之德有进无退。

　　○(八童真住)十身灵相一时具足名童真住。

　　【解】温陵曰具体而微故以童称。十身者菩提身愿身化身力身庄严身威势身意生身福身法身智身也。资中曰十身灵相即卢舍那也。声闻身缘觉身菩萨身如来身法身智身国土身业报身众生身虚空身。此十种身如随色珠显现自在。菩萨虽未如佛分得此相。吴兴曰准华严八地方现十身。今八住具足者正显今圆已齐彼别也。天如补注曰温陵所解菩提身等。即是资中所解如来身中之所开出者也。

　　○(九法王子住)形成出胎亲为佛子名法王子住。

　　【解】孤山曰出胎者喻破第九住无明。又从理起用亦如出胎。绍隆佛种故云亲为佛子。温陵曰自发心至生贵名入圣胎。自方便具足至童真名长养圣胎至此长养功终故喻出胎王子。

　　○(十灌顶住)表以成人如国大王以诸国事分委太子彼刹利王世子长成陈列灌顶名灌顶住。

　　【解】孤山曰表以成人堪行佛事也。太子世子异其文耳。春秋曰会太子于首止。礼云文王世子。皆天子之子也。陈列灌顶者。华严云转轮圣王所生太子母是正后身相具足。坐白象宝妙金之座。张大网缦奏诸音乐。取四大海水置金瓶内。王执此瓶灌太子顶。是时即名受王职位。菩萨受职亦复如是。诸佛智水灌其顶故名为受大智职菩萨。彼第十法云地名灌顶菩萨。今此十住亦分得也。然圆教分真以来悉有应用。论其智力不无优劣。故初住百佛世界现十界像利祐众生。位位竖入倍倍增胜。经中所明各就一义。若论一位具诸位功德则十义俱遍。十住既尔下去皆然。

　　【疏】天台曰初住已先名为缘修以未见佛性故。登住已来名为真修以真见佛性故。初住名发心此由第十愿心住破一品无明之功以发三德佛性之心。此住但言其佛性现前而已犹未加真修功行也。至第二住以前妙心履以成地方以分真始觉照乎分真本觉。修之治之名治地住。至第三住心地涉知俱得明了。则始本一合始本俱忘方得游履十方得无留碍名修行住。此之二住方是真修上次第功夫。犹如世人先世行业既备然后入父母胎。入胎之后不过长之养之充扩前功而已矣。故四住名生贵五住名具足六住名正心七住名不退八住名童真九住名法王子皆言增长之功。不复更言进修之事。即使有之亦不外乎二住三住始本境智而已。既出圣胎表以成人。分委化道名灌顶住。譬如世人承先世行业得感为人。表表丈夫堪付家业。至十行去方明法王子所作之事也。

　　○(四十行十初欢喜行)阿难是善男子成佛子已具足无量如来妙德十方随顺名欢喜行。

　　○(二饶益行)善能利益一切众生名饶益行。

　　【解】温陵曰具佛妙德故能十方随顺无适不可。自他利备机应俱喜故名欢喜。善推妙德益以利人故名饶益。

　　【疏】天台曰前十住位明法王子自觉已圆。十行去明导利群生也。或问曰据天台所明三观。从名字来修从假入空观。至七信位破见思惑为自利行。从八信去修从空出假观破尘沙惑为利他行。从十信去修中道观破无明惑登初住去名自利利人觉行圆满行。今楞严所明地位至十行位方饶益众生为出假行何也。答曰三观破惑以分自觉觉他乃一往之说。况是次第之义非究竟之谈。何者盖圆顿行人三观一心中修三惑一心中破三觉一心中显。何有如此次第。如五品初心随喜读诵虽是自利。中心说法后心兼行正行两种六度岂非利他觉人乎。虽然而圆顿教中不无次第。如曰理虽顿悟乘悟并消则圆修圆破之道彰。事非顿除因次第尽则渐修渐破之义显。非渐无以阶顿。非顿无以融渐。二者兼尽而圆顿之道始备。然而有观行之次序焉五品是也。相似之次序焉七信已还破见思惑以证空理。八九信破尘沙惑以证俗理。十信破无明惑入初住位证中理是也。分真之次第焉。十住位破十品无明住真谛理。十行位破二十品无明出俗谛理。十回向破三十品无明更修四种妙圆加行登十地位证中道理是也。究竟之次第焉。等觉菩萨证真理已更住千劫倒修凡夫之行破断微细尘沙缘影。一切法门无所不尽。更破一品根本微细无明入于如来妙庄严海圆满菩提归无所得方为究竟。今是分真中不次中之次序论。初住菩萨便能百界作佛导利群生岂至十行方利益众生耶。成佛子已具足无量如来妙德结上灌顶住之功德也。十方随顺正明欢喜行之相也。如国之储君己德既备。率天之下莫不仰德餐风随之顺之。非惟人喜己亦欢之。故如是之行名欢喜行。即以是德用新其民。一切众生咸受利益。名饶益行。

　　○(三无瞋恨行)自觉觉他得无违拒名无嗔恨行。

　　【解】温陵曰瞋恨生于违拒。长水曰自觉故无明不能违智。觉他故有情不能拒化。二利兼成故无瞋恨。

　　【疏】天台曰欢喜行自觉也。饶益行觉他也。始虽自觉而无明未必不违其智。次虽觉他有情未必不拒其化。今则不违不拒无瞋恨矣。

　　○(四无尽行)种类出生穷未来际三世平等十方通达名无尽行。

　　【解】孤山曰种类出生者化十界身化复作化。也穷未来际益物无尽竖遍三世横周十方。

　　【疏】天台曰种类出生者证性具之体德也。乃从是体以起用。如摩尼珠王雨实不穷。十方处三际时无非菩萨应化之所在。化复作化名无尽行也。

　　○(五离痴乱行)一切合同种种法门得无差误名离痴乱行。

　　【解】孤山曰妙智了达尘沙法门异名别说同归一理故离痴乱。

　　【疏】天台曰上则从一体以起万用。自不同观之似有差误。今则合一切以归体同。自俱同言之则无痴乱矣。

　　○(六善现行)则于同中显现群异一一异相各各见同名善现行。

　　【解】孤山曰同中现异达理即事故。异相见同达事即理故。温陵曰由无痴乱故能于种种法门互现随应圆融自在所谓善现也。

　　【疏】天台曰前无尽行可谓于同中显现群异矣。然虽现异未能现同。次离痴乱行可谓一一异相各各见同矣。然而现同未必现异。今则既于同而现异复于异而现同可谓即同而现异即异而现同。于异于同无相妨碍故名善现行焉。

　　○(七无著行)如是乃至十方虚空满足微尘一一尘中现十方界现尘现界不相留碍名无著行。

　　【解】温陵曰此由善现行充扩圆融也。尘中现刹名现界。不坏尘相名现尘。

　　【疏】天台曰前无尽行以事法界言之也。离痴乱行以理法界言之也。善现行以理事法界言之也。今无著行于十界依报现界现尘不相留碍以事事无碍法界言之也。此四种法界约天台三谛对之。理法界当真谛。事法界当俗谛。事理法界事事法界当中道双遮双照二边。忘缘时千如炳现。应物处百界互融也。

　　○(八尊重行)种种现前咸是第一波罗蜜多名尊重行。

　　【解】温陵曰种种所现皆是般若性德无作妙力自在成就故名尊重。金刚称第一波罗蜜即般若也。吴兴曰智慧轻薄般若尊重故此名焉。

　　【疏】天台曰种种现前即上四种示现。以无非法界故咸是般若波罗蜜多。名尊重行焉。

　　○(九善法行)如是圆融能成十方诸佛轨则名善法行。

　　○(十真实行)一一皆是清净无漏一真无为性本然故名真实行。

　　【解】吴兴曰上善法行全性起修故成法则。此真实行全修是性故皆无为。温陵曰总括前行无非真性本然妙用。相虽万殊体性一真故名真实。如是十行乃至后位不离前法。而皆相蹑别设者一使行人随位增进开扩性觉净治惑障而成熟佛果也。

　　【疏】天台曰轨则即善法也。盖出生有尽则不足以为诸佛轨则。不能善现亦不足以为诸佛轨则。现尘现界有所留碍亦不足以为诸佛轨则。种种现前一落轻薄智慧亦不足以为诸佛轨则。惟其如是圆融然后可为成佛之善法焉。若观四种法界不达性具动成有作则不得以为真实之行。惟其深证一一皆是清净无漏一真无为性本然故故得名为真实行也。此十种行应有横竖二论。竖如经之所说前后次第位位增胜不相逾越。横则十法位位皆具。然非行布不足以尽法相。非圆融不足以彰性具。故一一行相如连环之不可解。如列宿之不可亏也。

　　○(五十回向二初十向正位十初救护众生离众生相回向)阿难是善男子满足神通成佛事已纯洁精真远诸留患当度众生灭除度相回无为心向涅槃路名救护一切众生离众生相回向。

　　【解】温陵曰前十住十行出俗心多大悲行劣。此须济以悲愿处俗利生。回真向俗回智向悲使真俗圆融悲智不二。是名十回向亦名十愿也。满足神通至远诸留患牒前现尘现界不相留碍等事。谓此行满足当修回向行也。回向之行悲愿最深故职在度生。然见有可度即涉有为背涅槃路。故须灭除度相回无为心向涅槃路也。

　　【疏】天台曰前十行虽说种种妙用要之皆菩萨将度人而先办度人之具度故虽有度生但云善能利益名饶益行而已。今则满足神通成佛事已而所有佛事莫不纯洁精真远诸留患然后可曰当度众生也。然若不达众生四相本空有众生之可度堕于有相与无为性乖。涅槃路远。必须虽度众生灭除度相。而又回此无为之心以向涅槃之路。能如是修。名救护一切众生离众生相回向也。思大禅师云十方三世诸佛被我一口吞尽有何众生可度正此意也。

　　○(二不坏回向)坏其可坏远离诸离名不坏回向。

　　【解】吴兴曰坏其可坏从所坏境说。远离诸离约能坏智论。不见可坏之相是名不坏。

　　【疏】天台曰坏其可坏者有众生可度之情也。其不可坏者当度众生之法也。远离诸离者住无为心背涅槃城之执也。其不可离者回无为心向涅槃路之行也。始则回理而向事。终则回事而向理。存然亡然不可得而名焉。名不坏回向。

　　○(二等一切佛回向)本觉湛然觉齐佛觉名等一切佛回向。

　　○(四至一切处回向)精真发明地如佛地名至一切处回向。

　　【解】吴兴曰上觉言智此地言理。皆因果体同故云等也至也。

　　【疏】天台曰第十住灌顶菩萨自正储位以来以无功用行修一切法门。既已成就当度众生则自利利人之道备。已破二十二品无明所证本觉湛然常住。此觉与佛相齐名等一切佛回向。此约能证之智而言之也。所觉之觉而精真发明则地如佛地名至一切处回向。此约所证之理以言之也。

　　○(五无尽功德藏回向)世界如来互相涉入得无挂碍名无尽功德藏回向。

　　【解】天如补注曰准吴兴解则世界即理如来即智也。

　　【疏】天台曰世界之理如来之智互相涉入则智照于境境照于智。境智互融得无挂碍譬如双镜影像光明重重无尽。故名无尽功德藏回向。

　　○(六随顺平等善根回向)于同佛地地中各各生清净因依因发挥取涅槃道名随顺平等善根回向。

　　【解】孤山曰于诸佛理地起万行真因。依此真因发越挥散周遍法界以取究竟涅槃之道。行从理起名随顺平等。能生道果名为善根。

　　【疏】天台曰地中各生清净因即自证真已来于一性中所发万行功德。经云具足万行是也。天台明初住缘因开发时一切万行功德一时显现。今于回向位中追叙言之。依因发挥取涅槃道故名随顺平等善根回向。

　　○(七随顺等观众生回向)真根既成十方众生皆我本性性圆成就不失众生名随顺等观一切众生回向。

　　【解】温陵曰平等善根性真圆融周遍法界。故十方众生皆我本性。我善既成故能成就一切众生善根无有遗失无有高下故名随顺等观。

　　【疏】天台曰真根既成十方众生皆我本性。可见前地中各生清净之因一惟性具。天台明性具法门有自有他。前平等前根且言其自。今云众生皆我本性正言其他。性圆成就所以不失众生。不失众生则于自于他平等而观名随顺等观一切众生回向。

　　○(八真如相𢌞向)即一切法离一切相惟即与离二无所著名真如相回向。

　　【解】孤山曰即一切法假也。离一切相空也。二无所著中也。

　　【疏】天台曰即一切法者千如炳现也。离一切相者百界互融也。惟即与离二无所著者无非妙性也。故如来彰自证中而如来藏妙明元心等一切俱非一切俱即离即离非是即非即意同乎此。

　　○(九无缚解脱𢌞向)真得所如十方无碍名无缚解脱回向。

　　○(十法界无量𢌞向)性德圆成法界量灭名法界无量回向。

　　【解】孤山曰三德妙性于此圆成不见十界高下差别故云法界量灭。温陵曰初证性德以为齐佛以为如佛以为至一切处等。皆存量见则法界性未离有量。及乎性德圆成乃灭量见乃得无量。此总治前位限量情见。此性圆成可入十地矣。

　　【疏】天台曰即一切法离一切相惟即与离二无所著可谓真得所如尚复何碍何缚是真解脱者也。夫至于无碍无缚得真解脱则三德之性圆成法界之量销灭矣。必至于法界量灭然后初地可登矣。

　　○(二四种加行二初总标)阿难是善男子尽是清净四十一心次成四种妙圆加行。

　　【解】温陵曰四十一心者。干慧一信住行向各十。小乘通教皆有四加而非妙非圆。故此特标妙圆加行。[橘-矛+隹]李曰据璎珞等经皆不别列四加行位。若惟识等论则以地前四十心为外凡资粮位。十回向后别明暖等为内凡加行位。吴兴曰今四加行正如惟识所说也。而彼于地前分内外凡位者乃别教一涂之义。以登地是菩萨圣位。圣位难入故开此加行耳。问今经圆教何用别位乎。答借别名圆斯有其例。如仁王云三贤十圣住果报是也。敏师谓此经未必纯圆应兼别义其失甚哉。

　　○(二别示四初暖位)即以佛觉用为己心若出未出犹如钻火欲然其木名为暖地。

　　【解】长水曰佛觉果智也。天如补注曰前之佛觉虽曰能齐未能正证。今将趋圣果。故即用佛觉为己因心复加功行以求正证。初入因位未即得果故譬钻火方得暖相。

　　○(二顶位)又以己心成佛所履若依非依如登高山身入虚空下有微碍名为顶地。

　　【解】吴兴曰依暖地心修佛果智智观于心故如足履地。心相垂尽故若依非依。高山喻当位之心虚空喻所依之理。无明未尽故下有微碍。

　　○(三忍位)心佛二同善得中道如忍事人非怀非出名为忍地。

　　【解】温陵曰己心佛觉融为一体曰二同。因果两忘二边不立曰中道。而此中道将证未证。故如忍事人非怀非出。吴兴曰忍取信顺之义。今心佛二同等即信顺也。如僧中办事忍则默然。既不怀疑亦不出说也。

　　○(四世第一位)数量销灭迷觉中道二无所目名世第一地。

　　【解】吴兴曰若迷中道及觉中道皆是数量即世间义也。今既消灭二无所目当出世间。然犹未入初地故名世第一也。温陵曰若进十地极乎妙觉乃出世第一也。

　　【疏】天台曰尽是四十一心等者明登地要先以此诸心为正因也。又须次成四种妙圆之行为加行方可圆成十地之果。如三藏教人已修三种资粮可谓至矣。然而欲登见道以凡圣隔绝为难要须更修四种加行。今之四心万万非小乘比。其三贤十圣地位悬远意多似之。盖此四心即以初地佛觉用为十向始觉己心以为暖。又以始觉己心成佛本觉以为所履。于下地无明若依非依以为顶。又以始觉之心本觉之佛二者相同善得中道将证未证如忍事人以为忍。又以向之迷觉中道种种数量悉皆销灭二无所目以为世间第一之地。过此四心则初地可阶菩提可通矣。然此四心有法有喻。第一加行即以佛觉用为己心。若出未出法也。以法合喻则初地佛觉菩提以为之火。今则用为己心以本觉为始觉研之究之。而彼之觉火将出未出犹如近火先得暖气。故喻之犹如钻火欲然其木名为暖地。若以喻寻法则有四义。一能钻之钻以喻即以佛觉用为己心之智。二所锁之木以喻障初地第三十一品无明。三木中具有火性以喻无明即是初地佛觉。所谓虽昏盲倒惑其理即焉。四先得暖气以喻真觉将显先得似觉。而法中正意惟在菩提余义助成而已。第二加行又以己心成佛所履。若依非依法也。以法合喻则以初地所障生死以为之顶。解之脱之。而彼之生死若依非依犹如登山已至其顶。故喻之如登高山身入虚空下有微碍名为顶地。若以喻寻法亦有四义。一能登之人以喻又以己心成佛所履之智。二所登之山通喻分段变易二种生死。三下有微碍之顶别喻障初地一分微细变易生死。四身入虚空以喻初地所证涅槃。然平地高山身常依空可喻生死即是涅槃。所谓虽五无间皆解脱相是也。而法中正意惟在涅槃余皆助显而已。第三加行心佛二同。善得中道法也。以法合喻则以将证初地菩提涅槃以为所忍之事。惟其己心佛觉二俱合同则善得乎中道。既无烦恼之怀疑亦无生死之出说。故喻之如忍事人非怀非出名为忍地。若以喻寻法亦有四义。一所忍之事以喻初地所证菩提涅槃。二所怀之疑以喻障初地之烦恼。三出说之言以喻缚初地之生死。四非怀非出以喻心佛二同善得中道。得者忍也。言忍可于心惟己独悟难向他人说也。而法中正意惟在非怀非出余皆助显而已。第四加行数量销灭迷觉中道二无所目法也。以法合喻则以顶位以前为迷中道之数量。登忍位善得中道为觉中道之数量。皆世间中下之流辈也。今则迷觉中道之数量悉皆销灭而二无所目。乃世间第一流人故喻之世第一也。若以喻寻法义亦有三。一世间第三流人可喻迷乎中道。二世间第二流人可喻觉乎中道。三世间上上流人可喻迷觉中道二无所目。此为没量好汉故名世第一地。惟其没量斯可以发初地也。是则四种加行第一暖地约菩提为喻。第二顶地约涅槃为喻。第三忍地约二法合明为喻。第四世第一地约二法俱无所目为喻。菩提即始觉涅槃即本觉。始则即以佛觉用为己心全本为始也。次则又以己心成佛所履全始在本也。三则心佛二同善得中道始本一合也。四则迷觉中道二无所目如本俱忘也。惟其如是方能于大菩提善得通达觉通如来尽佛境界名欢喜地也。

　　○(六十地十初欢喜地)阿难是善男子于大菩提善得通达觉通如来尽佛境界名欢喜地。

　　【解】孤山曰觉通如来智同佛智也。尽佛境界理齐佛理也。三谛圆融名佛境界。比前曰尽其实未尽。以初得法喜故名欢喜。温陵曰十地者。蕴积前法至于成实。一切佛法依此发生故谓之地也。自十信已还位皆蹑迹相资直趋妙觉。于中不无断证是皆不断而断不证而证也。

　　【疏】天台曰是善男子指第十回向菩萨也。更修四种加行故能于大菩提善得通达。大菩提有二义。一能觉之智即智德菩提故曰觉通如来。一所觉之理即断德涅槃故曰尽佛境界。智德如月之光明断德如所灭之昏暗。光生处即暗灭处暗灭处即光生处。是则菩提即涅槃涅槃即菩提无二境界。今文但云于大菩提善得通达。下文但云慈阴妙云覆涅槃海。前后互见二法必俱也。

　　○(二离垢地)异性入同同性亦灭名离垢地。

　　【解】真际曰由前于大菩提善得通达名异性入同。同性亦灭者若见于同即为垢矣。华严云譬如真金置矾石中。如法炼已离一切垢。

　　【疏】天台曰未登地时不免有生佛性相之差别名为异性。既登初地则会差别以归乎同故获无量欢喜名欢喜地。然而妙觉之体本非同异。是则不惟异性为垢。而同亦垢。今则同性亦灭方能离垢名离垢地。又不独此也。即有欢喜是亦垢也。是垢亦离复名离垢。

　　○(三发光地)净极明生名发光地。

　　○(四𦦨慧地)明极觉满名𦦨慧地。

　　【解】温陵曰发光者情见之垢净则妙觉之明生也。𦦨慧者明极觉满如大火聚一切缘影悉皆烁绝故也。

　　【疏】天台曰既得离垢则涅槃之净极而菩提之明生。惟其明生故名发光。至于明极而菩提之觉满譬如金之离垢又发其光。光明圆满则𦦨慧生故名𦦨慧地也。

　　○(五难胜地)一切同异所不能至名难胜地。

　　【解】吴兴曰发地智名同地前智名异。至犹及也。温陵曰由前𦦨慧烁绝故一切同异所不能至。至尚不能孰能胜哉。

　　【疏】天台曰初欢喜地虽离异性二离垢地虽离同性似犹有乎异同缘影者在。至于发光焰慧之后则同异缘影悉皆销灭故一切所不能至。前之四位岂能胜之名难胜地也。

　　○(六现前地)无为真如性净明露名现前地。

　　○(七远行地)尽真如际名远行地。

　　【解】温陵曰同异不至则真如净性明露现前矣。真如现前分证则局尽际乃远。迥超极造故名远行。吴兴曰尽真如际者斯是无际之际。理既无际行岂近乎。

　　【疏】天台曰同异缘影既灭则无为真如性露名现前地。然虽露矣犹未能尽。更加功以尽之名远行地也。

　　○(八不动地)一真如心名不动地。

　　【解】温陵曰既尽其际乃全得其体一真凝常故名不动。

　　【疏】天台曰真如性露之后复以远行之行而尽之则惟一真如妙心。真得所如孰能动之名不动地。

　　○(九善慧地二初正释本名)发真如用名善慧地。

　　【解】温陵曰既得真体斯发真用。凡所照应无所不真无所不如故名善慧。资中曰华严名此菩萨具四无碍智作大法师。演说无量阿僧祇句义无有穷尽故名发真如用。

　　【疏】天台曰从真如不动之体以起真如不动之用。体用相即其慧善矣名善慧地。

　　○(二更出异名)阿难是诸菩萨从此已往修习毕功功德圆满亦目此地名修习位。

　　【解】温陵曰此结前显后也。自初发信至于登地皆修习之事。而此善慧已超八地无功用道。智悲并圆则修习之功终毕于此故名修习以结十地之因。次后乃十地之果无复修习矣。华严十地以金刚藏表因解脱月表果。亦以因地有修果地无修也。问后位既无修习复有断障之事何邪。答此明智悲功终得十地果而已。若论断障则等觉之位犹是修习。故至妙觉乃名无学。天如补注曰此一节诸师有以连下法云地说。今详文义且顺环解。

　　【疏】天台曰准环师所说既云以结十地之因则从此已往宜但指前之九地。盖五十五位皆有四果展转相望之义。如初住以十信为因十信以初住为果。初地以四十四心为因四十四心以初地为果皆其事也。又修习与断障之义一往则相齐。再往则九地以前有即修习即断障之义。十地已往则惟断障而无修习。盖智悲功终惟在利人。而利人之用未圆名为微细无明障盖。所以第十法云地惟以慈阴妙云覆涅槃海者正在乎此。

　　○(十法云地)慈阴妙云覆涅槃海名法云地。

　　【解】吴兴曰以无缘慈普荫众生本涅槃相。如云覆海。温陵曰慈阴妙云十地果德也。涅槃海妙觉果海也。十地果满智悲功圆无复自利纯是利他。故大慈之阴充遍法界无心无缘而应彼心缘施作利润。而本寂无作称合如来大寂灭海故云覆也。

　　【疏】天台曰岳师所解涅槃海义在生因。环师所解涅槃海义在果德。二解虽俱通而岳解所得居多。盖菩萨向以利人为心。惟智悲未圆不遂大愿。今修习既毕则惟在利人。故纯以慈阴妙云以覆众生本有涅槃之海与性乐而拔性苦也。

　　○(七等觉二初正明等觉)如来逆流如是菩萨顺行而至觉际入交名为等觉。

　　【解】吴兴曰理无逆顺由权实智而得二名。如来权智下随机感故谓之逆。菩萨实智上合觉心故谓之顺。璎珞云等觉照寂妙觉寂照即其义焉。至此位时当二智相交之际故名等觉。温陵曰十地菩萨混俗利生与如来同。但所趋逆顺与如来异。盖如来逆流出同万物。菩萨顺流入趋妙觉。已至觉际故名入交。与佛无间故名等觉。即解脱道前无间道也。此虽齐等未极于妙。盖能顺能入而巳。须于大寂灭海逆流而出妙同万物乃名妙觉也。

　　【疏】天台曰论觉海源流乃有二义。一者真流二者妄流。约妄流为言则菩萨逆生死流而入众生顺生死流而出。约真流为言则如来逆涅槃流而出菩萨顺涅槃流而入。如来初入而方出菩萨欲入而将入。一出一入觉际恰好入交则始本二觉与之相等。以是因缘名等觉义也。然而菩萨之入也必自浅而之深。如来之出也必自深而之浅。是则圆人位位皆有等觉之义。今独于此而名之者乃始本皆约究竟而说也。

　　○(二金刚后心)阿难从干慧心至等觉已是觉始获金刚心中初干慧地。

　　【解】温陵曰此明等觉后心妙觉伏道。妙觉之道无别行相。但从初干慧至等觉已。复起金刚心从初重历诸位破断微细缘影最后无明使纤尘不立乃可入妙。为其复从初位以始故名金刚心中初干慧地。识阴尽者能入菩萨金刚干慧即此也。前名干慧以未与如来法流水接。此名干慧以未与如来妙庄严海接。名虽乍同义乃迥异。吴兴曰兴福于等觉后别目此地以为一位。资中科此在妙觉中。真际判属前等觉位。[橘-矛+隹]李亦然。至于孤山复同兴福。惟长水所说节文有殊。从阿难至金刚心中属等觉位。以初干慧地连下如是重重等摄为妙觉位也。意谓初干慧地但是牒示前文耳。诸说相戾人到于今莫知适从。余尝核之当取节敏二师所说为善。如璎珞云等觉性中有一人名金刚幢慧。故知不可别开此地也。言初干慧者由此菩萨以大愿力住寿百劫修千三昧。今既始获岂非初邪。若疑干慧之名但在信前不合通后。只如伏忍之名亦在外凡何人故王通金刚定。应知彼之伏忍即今之干慧。以障妙觉无明初干未与究竟如来法流水接故也。天如补注曰金刚干慧宜依岳师所取判属等觉。且详味经文云至等觉已是觉始获金刚心中初干慧地。既云是觉始获则知金刚干慧定属等觉。虽属等觉亦乃入妙之方也。如环师所谓至等觉已复起金刚心重历诸位破断缘影乃可入妙此亦可取。然此但是等觉位中复起此心而已。不可目为后心别开一位。若据别开则下单复十二乃至五十五位真菩提路恐难配合。

　　【疏】天台曰金刚干慧自古至今诸师皆无一定之论。余谓当依环师别开一位为是。盖经文既云至等觉已。等觉岂不是一位。是觉始获金刚心中初干慧地。初干慧地岂不又是一位。天如师只为下文单复十二与夫五十五位真菩提路恐难配合故不取之。不知别开一位配合极易。此须以理融情弗以情碍理可也。配合之义具见下文。即复起金刚心重历诸位以破缘影。不惟厥义甚正乃亦证据非虚。如地持明九种大禅第九离一切见清净净禅。佛证此禅一切通别惑累若正若习悉皆净尽故言清净净禅。自下地去皆有余习。金光明经云如来游于无量甚深法性过诸菩萨所行清净正在乎此。又如天台大师净名疏云圆教始从初住终至法云圆断诸见犹有习在。等觉入重玄门千万亿劫重修凡事。见理分明习气犹薄事等微烟。疏引地持故但明见习。若优婆塞经十地断爱习。十地即等觉岂不入重玄耶。故知等觉后心重历诸位破通别见思正之与习理在不疑。

　　○(八妙觉)如是重重单复十二方尽妙觉成无上道。

　　【解】温陵由独由信心以历诸位曰单。兼金刚心重历诸位曰复。十二者干信住行向暖顶忍世地等金是也。十二为因妙觉为果。故单复十二方尽妙觉。吴兴曰单复十二谓单十复十有二也。十信十住十行十地即单十。十回向即复十。以四加行只是十回向后心耳。并前干慧及等觉位故有二也。天如补注曰环师既谓以金刚心重历诸位。然则金乃能历位乃所历。而又列金于十二位中此其容有议也。故知重历之说理宜有焉。但单复十二及下真菩提路则当以岳解为顺。

　　【疏】天台曰单复十二温陵师之说长。盖单如衣之一重复如衣之两重。独由信心以历诸位为单。兼金刚心重历诸位为复。岂非训诂与释义指数俱明乎。天如师反以吴兴为是温陵为非。秪因以能历之金又为所历之数为碍。不知温陵长多而短少吴兴长少而短多。短多者一以十为复则训诂不明。二以信住行地为单以回向为复。如来说此了无义味则释义不切。三除去四加行则取数不周。况如来立单复之意正如温陵师重历诸位破断微细缘影。即以能历为所历亦无大过。何必拘拘舍大义而寻小数哉。近时讲者作者其说犹谬不能枚举知大义者自别乎薰莸也。

　　○(三总结诸位由三渐次而成三初以止观结)是种种地皆以金刚观察如幻十种深喻奢摩他中用诸如来毗婆舍那清净修证渐次深入。

　　【解】温陵曰此教其用金刚心成就妙觉之方也。种种地单复十二位也。十喻者幻人阳𦦨水月空华谷响干城梦影像化也。了法如此则顿忘情解纤尘不立故曰清净修证。奢摩他毗婆舍那云止观。言如来者拣异小乘。

　　【疏】天台曰奢摩地此云止。毗婆舍那此云观。摩诃止观所谓法性寂然名为止寂而常照名为观是也。而特云奢摩他中者岂无意乎。盖此经行门虽曰定慧均等。而当机既以多闻小慧为自咎宜以楞严大定为请。孤山以三止消文诚得大旨。盖虽定体融通止即是观乃是止中之观。故于明位之后结成特云用诸如来奢摩他中毗婆舍那。言用诸如来者。正以此经三止虽通初心所修乃全用究竟佛智以为其本。所谓全性起修全修在性是也。言清净修证者。所谓皆以金刚观察如幻十种深喻而修。盖止乃伏结之初门复为爱养心识之善资。故以如幻十种深喻而譬之。圆觉所谓知幻即离不作方便。又云知是空华即无轮转。以例知是镜像干城等则无取着。非以十喻以譬止能伏结养心乎。观是断惑之正要复为䇿发神解之妙术。故以金刚观察以譬之。金刚略有二义一能摧坏一能雨宝。非以金刚以譬观能断惑发解乎。以止例观应亦有多喻。如师子筋弦如师子乳如金刚槌如那罗延箭。经文略举故以一金刚当之。又若合止观寂照不二又当如五卷是名妙莲华六卷佛母真三昧以譬中道双遮双照寂照不二也。而言渐次者位不躐等也。深入者直阶妙觉也。又渐次者六即不紊也。深入者佛性不异也。六不妨即即不妨六故曰清净修证渐次深入。或问十种深喻云何观察。为即喻而观乎。为合法而观乎。对曰观经大意正须约法。约法修观有通有别。通则直观诸法悉如幻𦦨水月空华似有实无了无所得则分别之心自止。别则各有配属。应观一切业如幻一切法如𦦨一切性如水中月妙色如空中华妙音如谷中响诸佛国土如乾闼婆城一切佛事如梦佛身如影报身如像法佛如化。何则不可取舍毕竟空故。若以喻为法亦有理焉。盖凡所分别皆因著相。著相之病在于谓实。若对镜观像及观水中月时而谓实之心自无著相之心亦息。是以正对境而分别义疏。过去时而亦了罔陈习。即未对时而心无预缘。如是了知三际本平等。虽有心念如虚空。此可与观像得意者言。难与心粗浮者说也。

　　○(二以渐次结)阿难如是皆以三增进故善能成就五十五位真菩提路。

　　【解】温陵曰信住行向地为五十。并金刚心四加等妙有五十七位。独指五十五为菩提路者。等妙乃菩提之果由是路以趣证也。吴兴曰三增进者即渐次也。前三文下皆结示云是名增进修行渐次。又云从是渐修随所发行安立圣位。或指金刚奢摩毗婆为三者非也。五十五位者除前干慧由信至等觉是也。问何故除干慧而又不取妙觉邪。答既言真菩提路则显干慧非真妙觉非路。天如补注曰环师前解单复十二既云十二为因妙觉为果。今解真菩提路乃兼等觉为果。而又以金刚心路插于等妙之间。故余所谓难配合者此也。

　　【疏】天台曰五十五位当以岳解为正。环师以金兼等妙为果诚如则师所驳。然而前取金为单复十二数者重在功用有单之与复而不在地位也。今不取金者重在地位之定数而不在单复之功用也。是则单以初干慧地为功用复以金刚干慧为功用。如天台之明圆位初信以前先修五品一随喜品二读诵品三说法品四兼行六度品五正行六度品。前之二品其用虽浅。后之三品其功至深。即信住行向孰有不以六度为舟航乎。经云如是皆以三增进故善能成就五十五位真菩提路。正此义也。

　　○(三以邪正结)作是观者名为正观若他观者名为邪观。

　　【解】吴兴曰五十五位既由三增进故而得成就。今简邪正所以约观言之。须知圆教之外三乘所修皆属邪观。孤山曰圆教地位以六即配之。则十信为相似即初住以后为分真即妙觉为究竟即。问六即之义云何。答请以镜喻。一理即如铜性本明尘故不见。愚人不了惟谓尘暗。二名字即知尘非实有暗体本明。三观行即由知本明方事磨莹也。四相似即惟求明性而粗垢先落也。五分真即者明性已现也。六究竟即者明性虽现更假四十二番磨莹然后本明之性乃得究竟显也。四十二番谓由分真初住进至妙觉共有四十二位。盖从初住至妙觉共破四十二品无明显四十二分中道而真明之性得究竟显也。问今经开位既多则其所破无明为只四十二品为更多邪。答大分只四十二也。如第十回向虽开四加亦只一品无明细开为五耳。问既从初住进破无明以至妙觉则其间力用无优劣邪。答圆教分真始自初住终乎妙觉悉能现十界像教化众生。论其力用不无优劣。故初住止能百佛世界分身散影。作十界像利祐众生。由此倍倍转深矣。

　　【疏】天台曰作是观者有二义。一者五十五位真菩提路皆以三增进而修是为正观。外此皆邪观也。二者当知菩提无渐次渐次取菩提。即菩提而渐次即渐次而菩提。如天台约六即明位。即不妨六不生上慢。六不妨即不生退屈。若拨无地位一向崇理此永嘉所谓不依地位修行总属天魔外道。故曰若他观者名为邪观。

　　○(四承三法既备问名受持二初文殊问)尔时文殊师利法王子在大众中即从座起顶礼佛足而白佛言当何名是经我及众生云何奉持。

　　【解】孤山曰此经发起为救阿难。是故先开圆解次显圆行。行成入位极乎妙觉。垂范来世有始有终。于是文殊请问经名及奉持法也。温陵曰上明证果竟。自此以下名结经分。正宗未终而遽结经者由初示密因次开修证而卒乎极果则经之正范毕矣。结经后文尚属正宗。而名助道分者特助道而已。故于后别列乃正助之辨也。

　　【疏】天台曰大科第三依显密二行以分圆位竟。第四承三法既备问名受持中。夫散说多门似难荷负。总名归一易可受持。况名者实之宾无名无以显实。实者名之体无实无以当名。名下之实已蒙开示。实上之名请乞标扬。庶因总而提别寻名而得体也。言我及众生云何奉持者问受持之方。谓此法为众生奉持乎而我奉持乎。准下佛答而云汝当奉持。岂非欲令末代受持此经者顾名而思义见贤而思齐乎。盖此经文玄理奥关涉多门。彻性海之渊源括修途之显密。非多闻而莫能启教非智德而莫能受持。是以假庆喜之多闻无功而扣发毕践殊勋。藉文殊之大智妙德而提携终归大道。故受持此经者要以大智而为择法之眼妙德而为造就之机。而文殊问云我及众生云何奉持如来答云汝当奉持。砧槌相扣岂无意乎。

　　○(二如来答五初两从体用立名)佛告文殊师利是经名大佛顶悉怛多般怛啰无上宝印十方如来清净海眼。

　　【解】温陵曰大佛顶白伞盖无上实印者。体极含覆超情离见即如来藏之心印也。证佛心要必契于此。十方如来清净海眼者。照穷刹海净绝纤尘即烁迦罗之法眼也。开佛知见必资于此。实大事因缘非小智之法故以文殊请问。

　　【疏】天台曰此名二十一字。大佛顶三字今题所存者也。余十八字皆隐。以隐彰存则悉怛多般怛啰无上宝印正以密咒所诠之体。大白伞盖量周沙界体绝妄染用覆一切三如来藏。以为无上宝印印定诸法相相皆实法法全真。十方如来莫不以此而为清净海眼鉴定诸法。此即海印三昧全体大用之根源以为一经体宗力用之都召。则下文所称如来密因菩萨万行莫不以此而为纲格而为指南也。是则大佛顶三字的不可牵强约喻以明。应当直就现事而辨。指释迦为大佛。而从顶发挥化佛说咒以为大佛顶如来。以之而为无见顶相以之而为无为心佛。理因事表事假理彰昭昭手如挈左券而行。即以之为三止之密因神咒之密因亦无所而不可。此一名乃从理体力用而立称也。

　　○(二单从力用立名)亦名救护亲因度脱阿难及此会中性比丘尼得菩提心入遍知海。

　　○(三单从宗要立名)亦名如来密因修证了义。

　　【解】温陵曰阿难为亲摩登为因。举斯二者明有缘皆度也。无上正觉由此经得一切智海由此经入。亦名如来下谓如来正果藉此为因。权乘修证皆不了义。

　　【疏】天台曰此名共二十四字。于今题则全隐而不存。此从经之力用而立名。救护亲因总标也。庆喜既是堂弟又为侍者故为亲。性比丘尼以淫术而启教故为因。于亲于因皆救皆护。即来命文殊将咒往护恶咒销灭提奖阿难及摩登伽归来佛所是也。度脱阿难去乃别明。度脱明灭恶之功。得菩提心入遍知海明生善之力。灭恶极至于破戒堕狱之苦。生善极至于菩提遍知之果。经之力用岂不大乎。亦名如来密因修证了义此八字则今题全存。如来密因者无为心佛之显密二因也。神咒则以秘密为密。大定则以微妙为密。菩萨依此而修因如来依此而证果。即前文之大白伞盖清净海眼为因果之所依。教诠圆顿理无不显行无不彰。无惑不破无果不臻。可谓大乘中之大乘了义中之了义此从宗要而立名兼圆诠而叹美也。

　　○(四两从体宗立名)亦名大方广妙莲华王十方佛母陀罗尼咒。

　　【解】吴兴曰大方广所说之法也。大方是体广是其用。即空如来藏具不空之用也。又常遍曰大轨持曰方包博曰广。如次配法身般若解脱。亦如来藏之三德也。温陵曰因果同彰染净不滞于法自在名妙莲华王。出生十方一切诸佛总一切法持无量义名十方佛母陀罗尼咒。

　　【疏】天台曰此名十五字今题则全隐。大方广法也。即大白伞盖之异称。亦可得云常遍曰大轨持曰白包博曰伞盖如次配三如来藏三德秘藏三谛等。妙莲华王喻也。因果同彰喻包博之广。染净不滞喻轨持之方。于法自在喻常遍之大。已上法喻皆显佛母陀罗尼咒之体。即前文十种咒心因此执此得成无上正遍知觉降伏诸魔制诸外道等。以是因缘故名十方诸佛之母。此从体德宗要二法而立称也。

　　○(五单从宗要立名)亦名灌顶章句诸菩萨万行首楞严汝当奉持。

　　【解】吴兴曰此经从天竺灌顶部中流出。盖约密言名灌顶章句。有诵持者则如来智水灌其心顶亦如刹利之受职也。菩萨万行以首楞严为本。又修此定者于一心中具足万行。故涅槃云首楞者一切事竟。严者坚固。一切毕竟而得坚固名首楞严。温陵曰菩萨由此受佛职位故名灌顶章句也。结经分竟。下为助道分而有二科。一曰别明诸趣戒备失错。始于下文而终于第九卷中。二曰详辨魔境深防邪误。始于第九卷中如来将罢法座处而终于第十卷末。

　　【疏】天台曰此名共十二字。灌顶章句四字今题则隐余八字则存。灌顶章句者中天竺国大乘秘典而有五部。东方金刚部阿閦鞞佛以为部主。南方宝生部宝生佛以为部主。西方莲华部无量寿佛以为部主。北方羯磨部不空成就佛以为部主。中央灌顶部毗卢遮那佛以为部主。此经从灌顶部中流出一如吴兴师之所释。此虽从密咒而立称而密与显等。即如来藏心常住真心如来密因菩萨万行莫不资始乎此。而归极乎此。资始乎此则因超果海。归极乎此则果彻因源。一切事法无不究竟坚固故号之为首楞严。此单从宗要而立称也。今题则存三隐二撮略成题。言有方分理亦具焉。译经家之善巧也。但吴兴云修此定者一心具足万行隐而未彰。今为引首楞严经释明此义。彼经佛告坚意云何于一念中行于六度。答曰是菩萨一切悉舍心无贪著名檀。心善寂灭毕竟无恶名尸。知法尽相于诸尘中而无所伤名羼提。勤观择心能知离相名毗梨耶。毕竟善寂调伏其心名禅那。知心无心通达心相名般若。是则今之大定如耳门三昧前尘内根观智谛理一切悉舍即檀度。所入既寂动静二相了然不生即心善寂灭毕竟无恶名尸度。了达阴入处界本如来藏妙真如性即知法尽相于诸尘中而无所伤名忍度。了达圆通不为根尘所染念念流入即勤观择心能知离相名精进度。生灭既灭寂灭现前即毕竟善寂调伏其心名禅度。了知耳根非因缘自然本如来藏妙真如性即知心无心通达心相名智度。六度为万行之本。六度既具则万行自该。论一经大途。当机首以大定为请。如来先示之以依常住真心以开圆解。次示之以依常住真心以修圆行。三示之以依显密二因以分圆位。则解行相资目足兼备直道而进入清凉池。一经大旨有始有卒。当机所请能事毕矣。故文殊问名受持可谓名体尽善而筌鱼尽美矣。今第五又继之以广辩七趣者。所以戒备失错使不迷乎岐迳也。但岐迳有二一沉坠即三恶道二清升即四善道。三恶而亦谓之修行岐迳者。如宝莲香比丘尼私行淫欲而妄言无罪则见戒俱破。岂非大乘受菩萨戒者因一见之邪一行之污即为阿鼻地狱之岐迳乎。又如善星比丘妄言诸法皆空无罪无福。但因一念之错一见之邪即为无间地狱之岐迳乎。循辙以求。狱毕而为鬼鬼毕而为畜畜毕而为人皆乘宿习以为类。虽得为人要非止因此修途失错之龟鉴也。圆顿行者可不慎诸。次清升四善道者。第一堕仙道之岐迳。如受阴已破想阴现前。三摩地中心爱长寿辛苦研几贪求永岁。弃分段生顿希变易细相常住。又如行阴已灭识阴现前。若于圆常固身常住同于精圆长不倾逝。诸阿斯陀求长命者成其伴侣。岂非圆修者堕仙道之岐迳乎。至于天道又为圆顿行者竖出三界次第升高在所不免之阶级。苟于此一生取着岂非堕天道之岐迳乎。至于怀猜忌而行十善好斗诤以修三学。岂不堕阿修罗道之岐迳乎。以是而言则释经者科为戒备失错深有得乎言外之意也。然则别明诸趣戒备失错详辩魔境深防邪误乃正修之急务。直与前见道修道证果结经而列为六大科可也。总为助道恐非其然。如天台止观十乘中第九能安忍十境中烦恼业相禅定诸见四境悉为止观之所策发不预明之多致失错邪误。彼为正修之大节。今经何可异乎。

　　○(五广辨七趣戒备失错二初疑问二初闻法增道)说是语已即时阿难及诸大众得蒙如来开示密印般怛啰义兼闻此经了义名目顿悟禅那修进圣位增上妙理心虑虚凝断除三界修心六品微细烦恼。

　　【解】温陵曰此结叙时众获益下乃赞谢也。开示密印至增上妙理通指前经奥义也。修道所断之惑小乘于三界分九地地各九品。断欲界前六品而证二果。断后三品而证三果。断上二界各九品而证无学。今此增上顿断故言三界六品。

　　【疏】天台曰得蒙如来开示密印般怛啰义者此叙建坛闻咒以来之开示也。今经有显密二印。三如来藏名为显印。大白伞盖名为密印。此之二法皆以实相而为心印。兼闻了义名目此超叙蒙示五种经名之益也。顿悟禅那进修圣位此追叙蒙示地位之益也。实相密印禅那圣位皆理极果人超情躐等名增上妙理此所入之理也。随闻获证妙定现前故曰心虑虚凝此能入之定也。始本相符境观相契厥利如金厥坚如钢能顿断根本无明。今且约示迹顿断枝末思惑故曰断除三界修心六品微细烦恼。温陵师所谓增上顿断。此如斩一握丝一断一切断。不惟断欲界前之六品即上二界前各六品一时俱断故言三界六品。

　　○(二起礼疏疑二初起礼述益)即从座起顶礼佛足合掌恭敬而白佛言大威德世尊慈音无遮善开众生微细沉惑令我今日身心快然得大饶益。

　　○(二对佛疏疑二初正疏疑二初总疑诸趣)世尊若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生修罗人天等道世尊此道为复本来自有为是众生妄习生起。

　　【解】温陵曰前说真净妙心本来遍圆则法界一真万动一体宜无诸趣之异。其如方今现有乃常情所疑。故或执诸趣而迷妙圆之体。或执妙圆而拨诸趣之业以至失错堕落。故特请问冀行人详明而知所戒备也。吴兴曰前阿难问位后佛言妙性圆明离诸名相本来无有世界众生。因妄有生因生有灭。生灭名妄灭妄名真等。于是先约因妄有生明二种颠倒。后约灭妄名真明渐次诸位。然于世界颠倒中所说十二类生一往且示欲界因果之相。其实界趣说而未周。今答位既终故蹑前妙性之义领其庶汇皆是真如。发起如来委谈诸趣。以此观之犹是正宗之余也。悫节二师从文殊问名以来判入流通固未可也。

　　【疏】天台曰二师之解温陵则约当文释义吴兴则约蹑前为解。虽二说相成缺一不可。而吴兴所得似复居多。然而不特前说十二类生界趣未周。即六乱妄想果报未彰。今于地狱备约十习因六交报明之其六乱之义因果相符。如影随形如响应声略无差忒。世间好事佛说尽非虚语也。

　　○(二别问地狱)世尊如宝莲香比丘尼持菩萨戒私行淫欲妄言行淫非杀非偷无有业报发是语已先于女根生大猛火后于节节猛火烧然堕无间狱琉璃大王善星比丘琉璃为诛瞿昙族姓善星妄说一切法空生身陷入阿鼻地狱此诸地狱为有定处为复自然彼彼发业各各私受。

　　○(二请闻法)惟垂大慈发开童蒙令诸一切持戒众生闻决定义欢喜顶戴谨洁无犯。

　　【解】温陵曰琉璃匿王太子。废父自立。挟宿嫌诛释种。佛记其七日当入地狱。王泛海以避水中自然烧灭。善星比丘能说十二部经获四禅果。因狎邪友妄言无佛无法无有涅槃故生陷无间。此皆谬执妙圆拨无业趣者。吴兴曰问意有二谓别业同报别业别报。初问淫杀妄三即别业也。为有定处即同报也。为复自然下次问别业别报。据下答意皆是别业同报耳。文云循造恶业虽则自招。众同分中兼有元地。乃至云不断三业各各有私。因各各私众私同分非无定处。

　　【疏】天台曰此中兼前凡致两问。一则通问六道为复本来自有为是众生妄习生起。此则标一理而为发端故曰若此妙明等。乃以理真不应有事妄为问。一则别问地狱为有定处为复自然彼彼发业各各私受。此则据现事而为发端故曰宝莲香比丘尼等。乃以事妄中别业同报别业别报为问。而特举三人者乃以贪嗔痴根本三毒而为罪魁者以为问端也。如宝莲香以贪琉璃王以嗔善星以痴。皆以上品惑造上品业。所以生身陷入阿鼻地狱。言生身者余罪轻惟神识坠落此罪重故不待舍身。论宝莲香则见戒俱破。善星则但破其见不闻破戒。岂非破戒之罪轻而破戒之罪重乎。若琉璃者则非见非戒。直以宿憾一念之嗔畜多年所恣威力以兴杀害。以下国而凭陵上国。以不善而加诸善人。以区区凡愚而害诸三宝弟子。杀兼乎弑而罪莫大焉。今之世人多有不明至理而恣意讪谤圣道谓言无罪无福。与夫轻信佛理谓犯戒无罪读经至此能无寒心。

　　○(二开示二初赞许)佛告阿难快哉此问令诸众生不入邪见汝今谛听当为汝说。

　　○(二正说二初总别开示二初正明总别二初约情想总明二初总明二分二初约迷真双标)阿难一切众生实本真净因彼妄见有妄习生因此分开内分外分。

　　○(二约内外别示二初内分二初释相)阿难内分即是众生分内因诸爱染发起妄情情积不休能生爱水是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液。

　　○(二结示)阿难诸爱虽别流结是同润湿不升自然从坠此名内分。

　　【解】吴兴曰问怜由情爱生水可然恨由怨憎何以流泪。答此中内分悉约情论。以爱为情且言少分。如喜怒哀乐爱恶六者皆人之情也。是故怨恨亦属于情。情重则悲悲乃成泪。内分之义当文难晓须取下文外分显之。且外分云心持禁戒举身轻清心欲生天梦想飞举等。应知从持戒善及修禅定有人天乘者即属外分。降斯已还皆属内分。问下文云情想均等生于人间。若谓人乘即属外分合是纯想何得均情邪。答只缘人间持毁相纷善恶犹杂故言均等。至若情想多少并随善恶升沉。惟纯想生天方越内分也。沇师以缘身起爱为内欣彼胜事为外何其近哉。

　　○(二外分二初释相)阿难外分即是众生分外因诸渴仰发明虚想想积不休能生胜气是故众生心持禁戒举身轻清心持咒印顾盼雄毅心欲生天梦想飞举心存佛国圣境冥现事善知识自轻身命。

　　○(二结示)阿难诸想虽别轻举是同飞动不沉自然超越此名外分。

　　【解】温陵曰想能生胜而卵以想生者由染净异也。吴兴曰且指人天想心名为外分非出世三乘之智也。何者前文因阿难问于地狱乃至人天等道。于是佛说妄习开为二分。次约二分以辨诸趣。诸趣之后总结示云此等众生不识本心受此轮回等。故知外分不出三界也。文中虽云心存佛国圣境冥现斯盖泛举胜气之相。若约修论乃是十方同居事想耳。

　　【疏】天台曰经云内分即是众生分内者。谓世之情欲皆众生一身所受用物沇师所谓缘身起爱是也。如下例明心忆珍羞心忆前人贪求财宝心着行淫非身受用乎。然虽为诸内而实缘诸外。趣外奔逸即其相也。论其缘外亦可谓之分外。想心因情又无非情之内分。是故情欲之分内外者常相反。为诸内而反求诸外。求诸外而反成乎内。故情想俱情而外内俱内故谓之分内外分。即是众生分外者谓修行慕道皆众生身外之事沇师所谓欣彼胜事为外是也。如下例明心持禁戒心持印咒心欲生天心存佛国非身外事乎。然虽缘诸外而实存诸内。发明虚想即其相也。论其内缘。亦可谓之分内。缘境而生又无非身之分外。是故想心之分内外者常相反。为诸外而反得之内。得之内而反成乎外。故情化为想而内外俱外故谓之分外。

　　○(二别示趣生二初总明二习)阿难一切世间生死相续生从顺习死从变流临命终时未舍暖触一生善恶俱时顿现死逆生顺二习相交。

　　【解】孤山曰生从顺习死从变流者以一切众生皆爱生而恶死也。是故生则顺其习死则逆其习。故复云死逆生顺二习相交此乃文辞互略耳。只是生从存住故顺习死从变流故逆习也。未舍暖触谓现阴之末中阴之初也。温陵曰逆顺相交谓方死方生之间也。一切善恶之业即于是时随其情想轻重而感变焉。

　　【疏】天台曰临命终时未舍暖触者。人秉识息暖三法为命。生时识先投胎抟父精母血而为种子。次有息而后有暖。三事和合而有生三事别离而有死。死时先舍暖而后舍息舍息而后识去。所谓去后来先作主翁者识也。今云未舍暖触则是将死未死之间而一生所作善恶俱时顿现。夫贪生怖死人之常情故死逆生顺。二习相交而死者不能为之计。如人负债强者先牵。故随其情想多少以判乎升沉也。

　　○(二别显受生五初纯想)纯想即飞必生天上若飞心中兼福兼慧及与净愿自然心开见十方佛一切净土随愿往生。

　　【解】吴兴曰必生天上者据下情少想多但在四天之下。验今纯想所生应是忉利以上。若单修善禅则惟生上界。若兼诸福慧则随往十方。于飞心中旁论福慧故皆云兼。

　　【疏】天台曰纯想中有二路一生天一生净土。生天之想乃以上品十善而为业。准经则惟想而无福慧与愿。据理生兜率内院亦有禅慧及以净愿。若生色无色界亦兼乎禅定之福。生净土者则四义俱备而云随愿往生者。盖净土法门要以信行愿三法为之主。而三法中又以净愿为之约。若药师弥陀二种净土皆有劝勉求生之方。惟极乐所宗者多。苟有纯想福慧净愿临终净土自然现前莫不随愿得往生也。

　　○(二情少想多)情小想多轻举非远即为飞仙大力鬼王飞行夜叉地行罗刹游于四天所去无碍其中若有善愿善心护持我法或护禁戒随持戒人或护神咒随持咒者或护禅定保绥法忍是等亲住如来座下。

　　【解】温陵曰胜想不纯少滞邪情故感此类。其中下谓虽滞邪情而有善愿斯感善缘即天龙八部类也。真际曰情少想多此通举也。理宜等降四类分之。一情九想即为飞仙。二情八想为大力鬼王。三情七想为飞行夜叉。四情六想为地行罗刹。

　　【疏】天台曰情少想多四等中亦分二路。一无善愿善心者但以下品十善为行。一有善愿善心者多是乘急戒缓之人。故得亲住如来座下听闻大法也。

　　○(三情想均等)情想均等不飞不坠生于人间想明斯聪情幽斯钝。

　　【解】孤山曰由昔情想感今聪钝。是知言均等者总报之业也。言幽明者别报之业也。由所习情想各在强弱致有聪钝之异。

　　【疏】天台曰情想均等亦分二路。想虽五分明暗不同。明者斯聪故多睿智。情虽五分亦分轻重。重者斯钝故多愚蒙。想暗虽近于情情犹想也。情轻虽近于想想犹情也。

　　○(四情多想少)情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮身入风火二交过地轻生有间重生无间二种地狱。

　　【解】真际曰情多想少亦合分四。六情四想流入横生。七情三想坠为饿鬼。八情二想生有间狱。九情一想生无间狱。温陵曰横生者情多故沦变带想故飞举。而业重不能但为毛群耳。俱舍说大地最下有金水风轮有八寒八热地狱在三轮之上。此文说沉下水火风轮又似地狱在三轮之下。疑此所指非地下三轮乃地狱三轮也。言水轮火际即寒狱第八也。受气猛火谓受火气以为身故常被火烧。或得水饮亦化为火故曰水能害己也。下洞火轮即八热狱也。身入风火二交过地谓超寒狱入热狱也。热狱第八名五无间。有间即余七也。孤山曰只就七热地狱自有轻重。而此无间非五无间。下文阿鼻方是第八热狱名五无间也。

　　【疏】天台曰情多想少分四类。论其趣生但有三种。于三种中各分轻重以论受报。二则明开一则义隐。若分别者则轻为有财重为无财也。孤山又云七热地狱谓八大狱中第七狱也。长阿含云此四天下有八千天下围绕。其外复有大海周匝围绕。八千天下复有大金刚山绕大海水。金刚山外复有第二大金刚山。楼炭经云二金刚山亦名铁围山。二山中间窈窈冥冥日月天神所不能照。彼有八热地狱。每一地狱有十六地狱。第一大狱名想二名黑绳三名堆压四名叫唤五名大叫唤六名烧煮七者大烧煮八名无间。分别其相具如第十九卷。又新译婆娑论问曰地狱在何处。答曰多分在此赡部洲下。云何安立。有说从此洲下四万逾缮那至无间地狱底。无间纵广高下各二万逾缮那。次上一万九千逾缮那中安立余七地狱。谓次上有极热次上有热次上有大叫次上有嗥叫次上有众合次上有黑绳次上有等活。此七地狱一一纵广万逾缮那。有说无间地狱周回围绕如今聚落围绕大城(云云)。秪就此狱自有轻重。而此无间非五无间。亦应以第六为有间第七为无间。是则风火二交过地通于六七也。天台曰地狱处所非所说不同但是彼此互出。应是金刚两山之间者轻大地之下者重。又不独此也。即旷野深山亦有鬼神治罪人处。如四川酆都东岳泰山是也。又如城隍社令亦有如人间牢狱世人往往见之。不知者便言曾见阎王及以地狱。又说某人死后得做阎王。须知阎摩法王自有住处在铁围两山之间。人不易见亦不易做。所见所做者但是阴间分司耳。

　　○(五纯情)纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱。

　　○(二约业报别示七初地狱趣三初结前生后二初结前)循造恶业虽则自招众同分中兼有元地。

　　【解】温陵曰阿鼻此云无间谓受罪苦具身量劫数寿命五者皆无遮间名五无间。此惟情业最重者坠入至劫坏乃出。若兼谤大乘等罪则此劫虽坏更入十方阿鼻无有出期。以谤法毁戒令无穷人堕邪见故。前问地狱为有定处为复自然。故答纯情以造虽则自招。同业所感不无定处。元地者各随元由。

　　【疏】天台曰纯情无间亦分二类。一不谤大乘等至劫坏出可尽之无间也。一若谤大乘等劫坏不出不可尽之无间也。谤大乘五逆十恶之为罪则事兼道俗。毁佛禁戒去四罪则惟在于道。故在道之士未空乎想宜先空乎情。一涉乎情便为失足之阶渐。况纯情至于不可尽之无间乎。又情想应作四句分别。纯想无情则生天宫佛国。纯情无想则堕地狱阿鼻。亦情亦想则分为九类。非情非想则为出世真修。若首楞大定此又真修中之最上乘者也。故知纯想犹未出乎凡圣同居净土也。又情即恶也想即善也。不言善恶而言情想者。善恶之业多约身口。故善恶之业身口居七心业但居其三然而心为其总身口为别。总能兼别而别或不兼总。今云情则无恶而不收。云想则无善而不摄。故约十一情想以明多少则举其总而别可知矣。前九情一想之无间乃举其轻者而言之。今阿鼻之称无间乃因纯情以造是极重之无间也。是则无间之狱有三曰轻曰重曰极重。极重者兼谤大乘等罪之所感也。

　　○(二生后)阿难此等皆是彼诸众生自业所感造十习因受六交报。

　　【解】温陵曰前略明情想感变此详明根境构造也。十习本于十惑以习成恶业。六交因乎六根而交起恶报。天如补注曰六交者如造业因眼而余五为助。至受报时亦遍及也。

　　【疏】长水曰十习因者别指恶业。即由十使烦恼于六根门发识造业。洎受其报从六根出。道钦手滥引惟识云能招第八引异熟果故名引业。能招第六满异熟果名为满业。俱舍亦云一引业一生多业纯圆满。犹如绘画先图形状后填众彩等。荆公释要云牵生地狱是引业后受有轻重是满业。俱是众生妄情习造耳。天台曰准止观发心简非显是中明十种非心。一一类中有心有行。如地狱道若其心念念专贪嗔痴即心也。起上品十恶即行也。今文亦然。上明情想多少即心也。此去明十习因即行也。下之六道亦然。十因皆言习者一一皆约习以成性为义。苟惟一于是不足以发明其事。必其所习于是者熟故垂终吸揽堕狱者成也。

　　○(二指相别示二初明十习因二初总征)云何十因。

　　○(二别示十初淫习二初虚妄发生二初造因)阿难一者淫习交接发于相磨研磨不休。

　　○(二感果二初自感二初正明)如是故有大猛火光于中发动。

　　○(二类显)如人以手自相摩触暖相现前。

　　○(二共感)二习相然故有铁床铜柱诸事。

　　○(二圣贤诃弃)是故十方一切如来色目行淫同名欲火菩萨见欲如避火坑。

　　【解】温陵曰恶业起于情惑而淫为情惑之最故前后皆首明之。十习之业皆先言所感之境次言所报之事。淫感火业由惑心炽盛相摩而发也。故所感之境见大猛火。舒王云淫习研磨不休自耗其精则火界炽然。于其生也尚有痟渴内热等疾。则其死也见大猛火宜矣。能所交炽名二习相然。故有铁床铜柱之报乃应其习业也。如来为导师故色目以警之。菩萨为行人故深怖以避之。色目犹詺目也。

　　【疏】长水曰发业有二一正发即无明。二助发即余惑俱分别也。今此十因除淫习是所发之业余九皆是能发之惑。天台曰准此则所发之业应具身三口四。今于淫业则显余业则隐。略如贪习交计则具足淫杀盗等余可类推矣。淫业偏显者为生死之本发起之由也。云间曰内分淫生爱水。今十习中淫生火而贪生水者。淫有二义一者贪爱故亦生水。二者男女二根相磨生暖故受火报。上文内分通取爱义故淫生爱水。今十习义淫取研磨则生火报。

　　○(二食习二初虚妄发生二初造因)二者贪习交计发于相吸吸揽不止。

　　○(二感果二初自感二初正明)如是故有积寒坚冰于中冻冽。

　　○(二类显)如人以口吸缩风气有冷触生。

　　○(二共感)二习相陵故有吒吒波波罗罗青赤白莲寒冰等事。

　　○(二圣贤诃弃)是故十方一切如来色目多求同名贪水菩萨见贪如避瘴海。

　　【解】温陵曰贪习感水由爱心计着吸取而发也。吸积风为塞风结水为冰故有积寒冻冽之事。吒吒等寒冰之报即寒冰狱也。俱舍云吒波罗等忍寒声青赤白莲寒冰色也。吴兴曰吒波罗三青赤白三更有疱裂二相即八寒地狱。

　　○(三慢习二初虚妄发生二初造因)三者慢习交陵发于相恃驰流不息。

　　○(二感果二初自感二初正明)如是故有腾逸奔波积波为水。

　　○(二类显)如人口舌自相绵味因而水发。

　　○(二共感)二习相鼓故有血河灰河热沙毒海融铜灌吞诸事。

　　○(二圣贤诃弃)是故十方一切如来色目我慢名饮痴水菩萨见慢如避巨溺。

　　【解】温陵曰慢习骄逸由轻陵恃己而发。以腾逸驰流故感腾逸奔波之境。积致恶毒故有血河灌吞之报。孤山曰痴水者或云西土有水饮之则痴。如此方之贪泉也。

　　○(四瞋习二初虚妄发生二初造因)四者瞋习交冲发于相忤忤结不息心热发火铸气为金。

　　○(二感果二初自感二初正明)如是故有刀山铁捆剑树剑轮斧钺枪锯。

　　○(二类显)如人衔冤杀气飞动。

　　○(二共感)二习相击故有宫割斩斫剉刺槌击诸事。

　　○(二圣贤诃弃)是故十方一切如来色目瞋恚名利刀剑菩萨见瞋如避诛戮。

　　【解】温陵曰心属火气属金。瞋者由心作气而反动其心。加之冲击抵忤则心火转盛气金转刚。故曰心热发火铸气为金也。断刑曰宫肉刑曰割。

　　【疏】孤山曰宫割古五刑之一。吴兴曰五刑谓墨劓剕宫大辟。墨谓刺其额而涅之以墨。劓谓截其鼻。剕谓刖其足。宫谓男子则割去其势。女子则幽闭之。大辟即死刑。斩斫剉皆新之死刑。刺即古之墨刑槌击皆新刑之笞杖类。

　　○(五诈习二初虚妄发生二初造因)五者诈习交诱发于相调引起不住。

　　○(二感果二初自感二初正明)如是故有绳木绞校。

　　○(二类显)如水浸田草木生长。

　　○(二共感)二习相延故有杻械枷锁鞭杖挝棒诸事。

　　○(二圣贤诃弃)是故十方一切如来色目奸伪同名谗贼菩萨见诈如畏豺狼。

　　【解】温陵曰诈习依奸智起恶而渐滋蔓故如水浸田草木生长。由调引相延故感绳木延引之事。谗贼奸诈败正者也。孤山曰校枷也。易云屦校灭趾荷校灭耳。

　　○(六诳习二初虚妄发生二初造因)六者诳习交欺发于相罔诬罔不止飞心造奸。

　　○(二感果二初自感二初正明)如是故有尘土屎尿秽污不净。

　　○(二类显)如尘随风各无所见。

　　○(二共感)二习相加故有没溺腾掷飞坠漂沦诸事。

　　○(二圣贤诃弃)是故十方一切如来色目欺诳同名劫杀菩萨见诳如践蛇虺。

　　【解】温陵曰诳者以狂言欺人其志诬罔其心飞扬。如风鼓尘使人无见。故感尘土秽恶之境没溺腾坠之报。

　　○(七冤习二初虚妄发生二初造因)七者冤习交嫌发于衔恨。

　　○(二感果二初自感二初正明)如是故有飞石投礰匣贮车槛瓮盛囊扑。

　　○(二类显)如阴毒人怀抱畜恶。

　　○(二共感)二习相吞故有投掷擒捉击射抛撮诸事。

　　○(二圣贤诃弃)是故十方一切如来色目冤家名违害鬼菩萨见冤如饮鸩酒。

　　【解】温陵曰冤习衔恨阴隐为伤故如阴毒畜恶。而感飞石囊扑之境投掷抛撮之报。飞石投掷车匣牢栅皆阴隐事也。孤山曰囊扑者囊贮而扑杀之。史记秦始皇囊扑两弟。

　　【疏】孤山又曰鸩鸟名其羽有毒以画酒饮之则死。其鸟如鸮食蛇蝮雄名运目雌名阴谐。

　　○(八见习二初虚妄发生二初造因)八者见习交明如萨迦耶见戒禁取邪悟诸业发于违拒出生相反。

　　○(二感果二初自感二初正明)如是故有王使主吏证执文籍。

　　○(二类显)如行路人来往相见。

　　○(二共感)二习相交故有勘问权诈考讯推鞠察访披究照明善恶童子手执文簿辞辩诸事。

　　○(二圣贤诃弃)是故十方一切如来色目恶见同名见坑菩萨见诸虚妄遍执如临毒壑。

　　【解】温陵曰见习有五一萨迦耶此云身见。谓执身有我种种计着。二边见。于一切法执断执常。三邪见。邪悟错解拨无因果。四见取。非果计果如以无想为涅槃之类。五戒禁取。非因计因如持牛狗等戒为生天因之类。此五总名恶见。顺邪反正故云发于违拒出生相反。由其违反故感王吏证执之境权诈鞠推之报。路人相见一往一回喻所见违反也。是五恶见能陷法身故名见坑。能致业苦故名毒壑行人当疾灭之。

　　○(九枉习二初虚妄发生二初造因)九者枉习交加发于诬谤。

　　○(二感果二初自感二初正明)如是故有合山合石碾硙耕磨。

　　○(二类显)如谗贼人逼枉良善。

　　○(二共感)二习相排故有押捺槌按蹙漉衡度诸事。

　　○(二圣贤诃弃)是故十方一切如来色目怨谤同名谗虎菩萨见枉如遭霹雳。

　　【解】温陵曰于不宜曲而曲之曰枉。枉非真情由诬诱发逼压于人故感报如之。排挤挫也。押捺亦其义也。漉沥也。衡横也。谓迫蹙其体沥漉其血。又于迫隘苦具横冲而度所谓下透桂网倒悬其头者皆衡度类也。谗能伤人故名谗虎以可惊怖故名霹雳。

　　○(十讼习二初虚妄发生二初造因)十者讼习交諠发于藏覆。

　　○(二感果二初自感二初正明)如是故有鉴见照烛。

　　○(二类显)如于日中不能藏影。

　　○(二共感)二习相陈故有恶友业镜火珠披露宿业对验诸事。

　　○(二圣贤诃弃)是故十方一切如来色目覆藏同名阴贼菩萨观覆如戴高山履于巨海。

　　【解】温陵曰讼非官讼。公发其覆之谓也。此正覆习也。此覆彼讼曰交諠。故感鉴见照烛之境恶友对验之报。阴贼覆藏发则自害。覆罪适足以自压自坠故如戴山履海也。十习发于十惑。通根本而兼随。随烦恼二十初曰忿恨恼覆诳谄憍害。今诈习即谄也。冤即恨也。枉即害也。讼即覆也。略例而已。

　　【疏】吴兴曰十习配属根随烦恼。根本有六谓贪瞋痴慢疑不正见。或开为五。随有二十谓忿恨恼覆诳谄憍害嫉悭无惭无愧不信懈怠放逸昏沉掉举失念不正知散乱。今淫习即所发之业具足贪痴。诈习谄。怨习即恨。见即五见。枉谓逼压良善害所摄亦慎类。讼谓相论得失恨为先。恼之一法性相应故。

　　○(二明六交报二初总明)云何六报阿难一切众生六识造业所招恶报从六根出。

　　【解】吴兴曰造业招报根识必俱。今以识为业而报从根者。盖业并由心报多约色故也。所名六交报者。璇师云因与果交。今则不尔。但是果时六根与恶报相涉也。

　　【疏】天台曰一切众生六识造业。所招恶报从六根出此固然也。而下文一一各明中一根受报而五根与之同受者六乱妄想使之然也。前不云乎。是故世界因动有声因声有色因色有声因声有香因香有味因味有触因触知法六乱妄想成业性故十二区分由此轮转。彼明成十二类生之根本。故曰是故世界声香味触穷十二变为一旋复。今六交报乃彼化生之一类。方其造十习因时必一根造罪而六乱妄想趣外奔逸而与之同造。故一根受报而五根与之同受。但互为主宾不同以明六交差别。今且总释下当各明。俾修奢摩他路者识其岐迳以为简非显是之水镜也。

　　○(二别示二初征)云何恶报从六根出。

　　○(二示六初见报二初标)一者见报招引恶果。

　　○(二释二初临终见相)此见业交则临终时先见猛火满十方界。

　　○(二乘业受生二初明入狱初相)亡者神识飞坠乘烟入无间狱。

　　○(二明入狱后相二初发二相)发明二相一者明见则能遍见种种恶物生无量畏二者暗见寂然不见生无量恐。

　　○(二交六根)如是见火烧听能为镬汤洋铜烧息能为黑烟紫𦦨烧味能为焦丸铁糜烧触能为热灰炉炭烧心能生星火迸洒煽鼓空界。

　　【解】温陵曰见觉属火故感猛火。畏见于境恐藏于心。六交皆直入无间者就重言耳。成论云极善极恶皆无中阴所以直入。闻听属水故烧听能为镬汤洋铜。鼻嗅主气故烧息能为黑烟紫𦦨。舌主味丸糜味类也。身主触灰炭触类也。心正属火烧之转炽故迸洒煽鼓。吴兴曰一者下标示。临终下释相。先见猛火等即现报也。亡者神识等即生报也。发明下就眼根明二相。如是下对诸根明交报。他皆放此。然一根恶报而五根遍受者难可了知。理而推之必由六识造业之时性中相知用中相背。从业受报法尔如斯。以相知故六报互通。以相背故诸相差别。惟识发现信其不诬。问下五报中悉有当根受报之相。今眼根见火后便云烧听者何邪。答以烧见易明故。况下黑烟紫𦦨星火迸洒等皆眼根所交之报故不别云。

　　【疏】天台曰此约眼根见色造罪为之主。牵引余五同造为之宾。若约眼缘色尘造六乱妄想。则以因动见色为本然后因色闻香因香尝味因味觉触因触知法因法闻声。且约造一杀业为言。如因畜动而见畜即妄想缘畜可食而行杀为因动有色。或又缘畜有香而行杀为因色有香。或又缘畜有味而行杀为因香有味。或又缘畜乘热可食而行杀为因味有触。或又缘畜内心思惟而行杀为因触有法。或又缘畜炮炙割截之声而行杀为因法有声。故受地狱恶报时有正受有傍受不同。眼根属火故临终时先见猛火满十方界发明二相此当根正报也。烧听烧息等余根傍报也。一根之报如此余根之报例然。下文云由是众生别作别造于世界中入同分地妄想发生非本来有。信六乱妄想之所发非本来有也。

　　○(二闻报二初标)二者闻报招引恶果。

　　○(二释二初临终见相)此闻业交则临终时先见波涛没溺天地。

　　○(二乘业受生二初明入狱初相)亡者神识降注乘流入无间狱。

　　○(二明入狱后相二初发二相)发明二相一者开听听种种闹精神愗乱二者闭听寂无所闻幽魄沉没。

　　○(二交六根)如是闻波注闻则能为责为诘注见则能为雷为吼为恶毒气注息则能为雨为雾洒诸毒虫周满身体注味则能为脓为血种种杂秽注触则能为畜为鬼为粪为尿注意则能为电为雹摧碎心魄。

　　【解】吴兴曰上云见火此云闻波。今以近义详之。如易云离为目为火坎为耳为水。将恐见闻本乎水火之性故发烧注之相也。又其闻波所注诸根循业各变难尽销会。如注见则能为雷为吼等似非眼根所入之相。乃至下文多此义例。圣言叵测也。温陵曰闻听属水故观听旋复则水不能溺。依之造业则能感波涛。注闻发声故为责罪诘情之事。注见能为雷吼者闻波属阴见火为阳阴阳相薄而成雷故也。注息为雨雾水随气变也。注味为脓血水随味变也。注触为畜鬼水随形变也。注意为电雹意出于心水火交感也。一切物理莫不因五行乘阴阳以变化。故此随根转变之事皆不出此。

　　○(三嗅报二初标)三者嗅报招引恶果。

　　○(二释二初临终见相)此嗅业交则临终时先见毒气充塞远近。

　　○(二乘业受生二初明入狱初相)亡者神识从地涌出入无间狱。

　　○(二明入狱后相二初发二相)发明二相一者通闻被诸恶气熏极心扰二者塞闻气掩不通闷绝于地。

　　○(二交六根)如是嗅气冲息则能为质为履冲见则能为火为炬冲听则能为没为溺为洋为沸冲味则能为馁为爽冲触则能为绽为烂为大肉山有百千眼无量𠯗食冲思则能为灰为瘴为飞沙礰击碎身体。

　　【解】资中曰鼻根造业贪嗅诸香故招毒气以受其报。孤山曰鱼败曰馁羹败曰爽。温陵曰质碍也。履通也。嗅业所依不离通塞故冲息能为质履也。冲见为火炬。冲听为没溺洋沸。则见觉属火闻听属水明矣。饥馁乖爽由味随气变也。绽折烂坏由体随气变也。冲思为灰沙依土感也。

　　○(四味报二初标)四者味报招引恶果。

　　○(二释二初临终见相)此味业交则临终时先见铁网猛𦦨炽烈周覆世界。

　　○(二乘业受生二初明入狱初相)亡者神识下透挂网倒悬其头入无间狱。

　　○(二明入狱后相二初发二相)发明二相一者吸气结成塞冰冻裂身肉二者吐气飞为猛火焦烂骨髓。

　　○(二交六根)如是尝味历尝则能为承为忍历见则能为然金石历听则能为利兵刃历息则能为大铁笼弥覆国土历触则能为弓为箭为弩为射历思则能为飞热铁从空雨下。

　　【解】孤山曰准眼耳鼻云见闻嗅此应云尝报。言味报者从所尝为名也。贪味则网捕烧野以取禽兽故见铁网猛𦦨之相。为承为忍谓发言承领忍声甘受也。温陵曰舌啖生命使彼承忍故历尝发苦使己承忍。依见贪味故能为然金石。依听发恶故能为利兵刃。依嗅恣贪笼取群味故能为大铁笼。触味伤物故感弓箭以自伤。缘味思物故感飞铁以充味。

　　○(五触报二初标)五者触报招引恶果。

　　○(二释二初临终见相)此触业交则临终时先见大山四面来合无复出路。

　　○(二乘业受生二初明入狱初相)亡者神识见大铁城火蛇火狗虎狼狮子牛头狱卒马头罗刹手执枪槊驱入城门向无间狱。

　　○(二明入狱后相二初发二相)发明二相一者合触合山逼体骨肉血溃二者离触刀剑触身心肝屠裂。

　　○(二交六根)如是合触历触则能为道为观为厅为桉历见则能为烧为热历听则能为撞为击为剚为射历息则能为括为袋为考为缚历尝则能为耕为钳为斩为截历思则能为坠为飞为煎为炙。

　　【解】孤山曰合山刀剑并由贪着男女身分而感也。温陵曰大山来合及铁城火狗等皆恶触杂感也。触业所依不出离合。屠裂即离相也。道趣狱路也。观狱王门阙两观也。厅桉皆治罪之处皆身触所依也。括袋所以收气也。思业飘荡故感飞坠之事。剚插刀于肉也。剚射考缚则相因旁举也。

　　○(六思报二初标)六者思报招引恶果。

　　○(二释二初临终见相)此思业交则临终时先见恶风吹坏国土。

　　○(二乘业受生二初明入狱初相)亡者神识被吹上空旋落乘风堕无间狱。

　　○(二明入狱后相二初发二相)发明二相一者不觉迷极则荒奔走不息二者不迷觉知则苦无量煎烧痛深难忍。

　　○(二交六根)如是邪思结思则能为方为所结见则能为鉴为证结听则能为大合石为冰为霜为土为雾结息则能为大火车火船火槛结尝则能为大叫唤为悔为泣结触则能为大为小为一日中万生万死为偃为仰。

　　【解】温陵曰思属土而飘荡故先见恶风吹坏国土等事。思业所依不出迷觉。荒奔迷思也。知苦觉思也。思必有所故结思则为受罪方所。见能鉴证故结见则为证罪人事。结听则能为大合名等水土交感也。车船槛乃息气乘乱思所变也。尝即舌根声所自发也。大小已下皆言其身乃触业乘乱思所变也。

　　○(三总结显妄二初由妄所成二初总结妄由)阿难是名地狱十因六果皆是众生迷妄所造。

　　○(二别显轻重五初无间地狱因)若诸众生恶业圆造入阿鼻狱受无量苦经无量劫。

　　【解】资中曰六根十因具足同造。入阿鼻狱大无间也。

　　○(二八无间狱因)六根各造及彼所作兼境兼根是人则入八无间狱。

　　【解】吴兴曰此亦六根具造十因。但前后异时故云各耳。如一根对境必与意识同起是名各造。若加二三等则名兼境兼根也。入无间狱应同前狱。既非经无量劫故知此罪次重于前。复恐通举八狱以轻从重总云无间。是则十因或不具者当堕前七也。

　　○(三十八地狱因)身口意三作杀盗淫是人则入十八地狱。

　　【解】吴兴曰十恶业中惟犯杀盗淫罪虽云口意盖助成身业也。十八泥犁经云火狱有八寒狱有十。温陵曰大狱只有八寒八热。而有十八鬲子地狱及八万四千眷属等狱皆大狱所分者也。

　　○(四三十六地狱因)三业不兼中间或为一杀一盗是人则入三十六地狱。

　　【解】温陵曰三业不兼谓具二阙一也。吴兴曰三十六狱并下一百八狱未详名数。

　　○(五一百八地狱因)见见一根单犯一业是人则入一百八地狱。

　　【解】温陵曰上具二阙一此犯一阙二故又轻也。吴兴曰能见所见单境单根于杀盗淫单犯一业故罪从轻。然经文甚略罪相多品。如身业三罪各有根本方便不同。岂可一例判入诸狱。今应且约根本示之。其诸方便若同此狱必有劫数长短差别。

　　【疏】天台曰诸少乘经多谈事相故一一狱各有主执典狱之人。如阎摩罗王牛头阿旁诸鬼卒等。不知者以为轻重诸狱皆阎王所设以之而苦治罪人若今陛牢之为然。此经多谈理性故地狱种种诸相从罪人六根出。不知者以为阎王治罪皆佛经故为此说以恐畏下愚。若合此二说又将以事而攻乎理以理而乎攻事总置之于虚无。而天堂地狱一皆为荒唐而不信。不知事乃即理之事理乃即事之理。二说相须偏废不可。秪如见习交明故有王使主吏证执文籍。讼习交諠故有恶友业镜火珠披露宿业对验诸事。非即理之事与小乘经所说同乎。无论地狱即诸天感报见有精粗。饭色不同以分胜劣。以例六道莫不皆然。谓之天设可也谓之自取可也。即今文狱数名目亦与他经不同。他如新婆沙论所出八寒八热十六游增等。今文所出则于大无间外有八无间十八三十六一百八之称。若约义为言将是准八邪十八界六根各六及百八烦恼。以至他经八万四千鬲子地狱亦是准八万四千尘劳门而立。世间孰有一法不从众生惟心所造而成。如一根造罪余根助成至感报时牵连受苦亦六根也。一根返闻六根解脱一一圆通互用清净亦六根也。呜呼因之而倒因之而起可不知所择从哉。

　　○(二非真本有)由是众生别作别造于世界中入同分地妄想发生非本来有。

　　【解】吴兴曰上文五节恶业不同即别作别造也。所感狱报各从其类即入同分地也。妄想发生等并酬阿难前所疑问。

　　○(二鬼趣三初总标)复次阿难是诸众生非破律仪犯菩萨戒毁佛涅槃诸余杂业历劫烧然后还罪毕受诸鬼形。

　　【解】温陵曰非破律仪无正范也。犯菩萨戒无正因也。毁佛涅槃无正果也。三者不正诸余皆邪。故堕狱罪毕即入鬼趣。此类乃惑习杂相所谓诸余杂业不必局配十因文义不循。

　　○(二别显)若于本因贪物为罪是人罪毕遇物成形名为怪鬼贪色为罪是人罪毕遇风成形名为魃鬼贪惑为罪是人罪毕遇畜成形名为魅鬼贪恨为罪是人罪毕遇虫成形名蛊毒鬼贪忆为罪是人罪毕遇衰成形名为疠鬼贪傲为罪是人罪毕遇气成形名为饿鬼贪罔为罪是人罪毕遇幽为形名为魇鬼贪明为罪是人罪毕遇精为形名魍魉鬼贪成为罪是人罪毕遇明为形名役使鬼贪党为罪是人罪毕遇人为形名传送鬼。

　　【解】温陵曰贪物则吝着不释故附物为怪。贪色则惑于妖邪故堕妖魃。贪惑为魅贪恨为毒固其理也。魅精魅也。忆者常怀奸虐故遇灾衰处为疠虐鬼。傲者虚骄恃气故乘饥虚气为饿鬼。贪罔者潜心阴昧遇幽为魇皆阴昧事也。贪明者妄意高明故阴附精明为魍魉鬼。贪成者希意曲从故影附明灵为役使鬼。即依灵庙为驱使者。贪党者阿附邪佞故遇人成形为传送。即附巫祝而传吉凶者也。

　　【疏】王荆公补遗曰传云惟是风马牛不相及也。曰马牛其风。注云风放也。牡牝相诱谓之风。然则牛马风佚因牡牝相逐而遂至放佚。今淫习之余言遇风成形者乃遇放佚成形故受魃鬼。魃乃女鬼亦曰女妖。女子多淫故成魃。然则此鬼感淫佚受身故曰遇风成形耳。天台曰七趣生起自下以升高。鬼道报轻于狱故承余习以为之报。然有神道有鬼道。申者为神故于字从示从申。人死精神不散英烈者以示其灵故谓之神。合情而言同于鬼道。合想而言则八想二情为大力鬼王。七想三情为飞行夜叉。四情六想为地行罗刹。方今天下称五岳四渎凡是一切土谷神祇城隍社稷或王或臣或民或役使之属皆其类也。屈者为鬼于字从甶音勃。从几音人。古称田神为鬼即附土而有神者是也。故凡鬼类自无色质必附物而为之质。近见一渔者网一鲤重数斤持归则化为棺木板劈之有鲜血。盖水鬼附木而厌人久故有生气。今文十鬼或遇物遇风以至遇人为形。皆附物为之质也。此犹鬼报之轻者。若其重者则七情三想沉下水轮生于火际受气猛火身为饿鬼常被焚烧水能害己无食无饮经百千劫则为饿鬼趣摄也。温陵师谓十鬼诸余杂业之所召感不必局配十因乃云文义不循。而资中师又尝配之矣。彼云由前十因余报不同故下鬼趣分成十类。今为释而明之。第一怪鬼贪物为罪为盗习者。盖盗必窃人之物故贪物是第二盗习。第二魃鬼贪色为罪为淫习恰与相当。第三魅鬼贪惑为罪为诈习者。盖诈习依奸智起恶惑人故贪惑是第五许习。第四蛊毒鬼贪恨为罪为恐习者。盖冤习交嫌发于䘖恨故贪恨是第七怨习也。第五疠鬼贪忆为罪为嗔习者。盖嗔习交冲发于相忤忤结不息。忤结即怀忆不忘故贪忆是第四嗔习也。第六饿鬼贪傲为罪为慢习者。盖慢习交陵发于相恃恃己傲慢故贪傲是第三慢习也。第七魇鬼贪罔为罪为诳习者。盖诳习交欺发于相罔故贪罔是第六诳习也。第八魍魉鬼贪明为罪为见习者。盖见习交明发于违拒出生相反着邪智明故贪明是第八见习也。第九役使鬼贪成为罪为枉习者。盖枉则以曲而措他人之直而枉使人从。故为鬼亦希意曲从于人。故贪成是第九枉习也。第十传送鬼贪党为罪为讼习者。盖公发人之覆藏必树党固。是以为鬼亦朋党于人为传送鬼故贪党成是第十讼习也。

　　○(三结示)阿难是人皆以纯情坠落业火烧干上出为鬼此等皆是自妄想业之所招引若悟菩提则妙圆明本无所有。

　　○(三畜趣三初总标)复次阿难鬼业既尽则情与想二俱成空方于世间与元负人冤对相值身为畜生酬其宿债。

　　【解】吴兴曰情即地狱之纯情想即鬼趣之妄想。此想亦情非前文外分之想也。

　　【疏】天台曰此本鬼趣而结云是人者展转推原感报之所自也。盖鬼从狱来狱又从人道之所来。岂非人道既为清升之善首又为讼坠之元魁乎。自其心而言之如绘事后素。绘而为地狱为饿鬼为畜生为修罗亦此素也。绘而为仙为天为声闻为缘觉为菩萨为如来亦此素也。故华严经云心如工画师造种种五阴。一切世间中无不从心造。自其形骸而言之。头圆法天足方法地五根法五脏五藏法五行。故头顶天而足履地。以奇数而有之者四。头也鼻也舌也身生也。偶数而有之者四。目也耳也手也足也。自人而升之仙同此形骸也。自仙而升之天升之出世间曰声闻曰缘觉曰菩萨曰佛。大小相好虽胜劣不同其所法于奇偶凡为形骸之内者无以异也。不幸而为三毒为五逆为十恶。堕之狱堕之鬼堕之畜。为大身八万由旬多人亦满一人亦满。为一日一夜万生万死。为偃为仰为大肉山有百千眼无量𠯗食为合山逼溃。为刀剑屠裂。为青莲华白莲华。为腹如泰山咽似针锋。为头东尾西背驼日月。为多头多眼。为四足多足。为一足无足。为蚯蚓蟋蟀蠛蠓蠮螉。小而身殆邻虚。其丑陋之状卑污之形不可殚述。呜呼昔为清升之善首一失足于此便为沉坠之元魁。一入永入而卒莫能出。古德所谓一失人身万劫难复。又云莫教一日换了皮总令千佛难救汝。兴言及此能无寒心。故诸佛现身说法多于人道之中。若能背尘合觉便可齐圣齐贤。所谓人道不修他道难修。又云此身不向今生度更向何生度此身。皆先贤之格言后人之龟鉴也。

　　○(二别显)物怪之鬼物销报尽生于世间多为枭类风魃之鬼风销报尽生于世间多为咎征一切异类畜魅之鬼畜死报尽生于世间多为狐类虫蛊之鬼蛊灭报尽生于世间多为毒类衰疠之鬼衰穷报尽生于世间多为蛔类受气之鬼气销报尽生于世间多为食类绵幽之鬼幽销报尽生于世间多为服类和精之鬼和销报尽生于世间多为应类明灵之鬼明灭报尽生于世间多为休征一切诸类依人之鬼人亡报尽生于世间多为循类。

　　○(三结示二初正结虚妄)阿难是等皆以业火干枯酬其宿债旁为畜生此等亦皆自虚妄业之所招引若悟菩提则此妄缘本无所有。

　　○(二引向重示)如汝所言宝连香等及琉璃王善星比丘如是恶业本自发明非从天降亦非地出亦非人与自妄所招还自来受菩提心中皆为浮虚妄想凝结。

　　【解】温陵曰土枭附块即邪着余习也。魃鬼昔为妖孽故余习复为咎征。咎征者凶事前验。如鼯鼠呼人啇羊舞水类也。为魅凭畜故余习为狐。蛇虺蝮蝎皆名毒类。蛔者昔为疠鬼袭人今为蛲蛔附人。昔于鬼中饥虚今为充馈之畜曰食类也。服者昔着幽魇人今亦绵著于人即蚕虫牛马类也。应者以合精余习能应节序即社燕寒鸿蟋蟀类也。明而不幽故为休征即嘉凤祥麟类也。昔依人故循服于人即猫犬鸡豚类也。凡诸异物性妙乎神灵迈于人。若龟善考祥马能知道乃至寒雁蟋蟀之类不假历数冥知节序皆余习也。各言多者约业习多分言之未必尽然也。

　　【疏】天右曰众生自无始造业蕴于八识藏海中。若有状貌其积聚也不啻山高海深。此用烦恼火以厝业薪之下。苟非地狱猛火之所烧然则此业薪何由而尽。故此猛火非从天降亦非地出亦非人与。自烦恼火以烧业薪从后受称故谓之业火。若悟菩提则转烦恼火而为智慧火以烧业薪。乃以悟空而为烧。故曰则此妄缘本无所有。是则迷之则以无相之业火烧无相之业薪。悟之则以无相之智火烧无相之业薪。等一无相为用不同而升沉苦乐若天渊之相隔。清修之士以悟为本。宁容以瞬息间乎。

　　○(四人趣三初总标分行初反征其剩)复次阿难从是畜生酬偿先债若彼酬者分越所酬此等众生还复为人反征其剩如彼有力兼有福德则于人中不舍人身酬还彼力若无福者还为畜生偿彼余直。

　　【疏】温陵曰为畜正酬。酬过其分则为人反征过分。谓非理苦役食啖无度悉皆反征。然则凡所食取宜无过分也。孤山曰如彼有力谓修定学慧之力。不舍人身则为彼奴婢或遭其劫杀等。

　　○(二偿报难息)阿难当知若用钱物或役其力偿足自停如于中间杀彼身命或食其肉如是乃至经微尘劫相食相诛犹如转轮互为高下无有休息除奢摩他及佛出世不可停寝。

　　【解】温陵曰偿足自停则无交仇。偿足不停则交仇不已。自非正修正力莫之遏绝。吴兴曰奢摩他及佛出世此约修定破惑见佛得道方免相害。纵有宿业所作不亡。至果偿之若幻化之非实也。

　　【疏】天台曰负钱偿足自停则业识所记两皆释然。似默默有主宰不期然而然也。若不期然而不然。或杀命则尘劫相诛。或食肉则长时相食。尔高我下若汲井轮之为然。苟非修奢摩他悟道之力贾勇出于尘界。又非得值佛世仗神通之力提拔离于畏途。则生死何由可息业报何由可停哉。

　　○(二别显)汝今应知彼枭伦者酬足复形生人道中参合顽类彼咎征者酬足复形生人道中参合异类彼狐伦者酬足复形生人道中参于庸类彼毒伦者酬足复形生人道中参合狠类彼蛔伦者酬足复形生人道中参合微类彼食伦者酬足复形生人道中参合柔类彼服伦者酬足复形生人道中参合劳类彼应伦者酬足复形生人道中参于文类彼休征者酬足复形生人道中参合明类彼诸循伦酬足复形生人道中参于达类。

　　○(三结示)阿难是等皆以宿债毕酬复形人道皆无始来业计颠倒相生相杀不遇如来不闻正法于尘劳中法尔轮转此辈名为可怜愍者。

　　【解】天如补注曰枭以附块相食故余习顽嚚不义。咎征本于妖淫故余习复为妖异。狐以宿因贪惑乃遇畜成魅。魅尽为狐故今为人则庸鄙无识。毒伦为狠亦其习之余也。蛔以衰气附物故衰微不齿。食伦出于饿啖故柔怯不勇。服伦出于绵着故劳役不息。应伦出于精明故文物不陋。休征出于灵知故聪明不昏。循伦宿涉世事故晓达不昧。是等皆非正报乃余习所偶故云参合。后三皆便巧杂伎世智辩聪者。非贤达文明之事也。

　　【疏】天台曰夫人道者夙昔以五戒十善为因此世以三纲五常为道。进之可以升济神明出超生死。苟独持此而弗失则生生居于中国世世不失人身。此得彝伦之正者也。若今文之明十类不过皆以宿债毕酬复形人道要知皆非正报。惟后之三种碔砆美玉似是而非。第观其于是而三纲正五常全是真再来人。不然则如温陵师所谓皆便巧杂伎世智辩聪非贤达文明之事。以此而为鹤睫以验举世间人乎非人乎而无遗䇿矣。

　　○(五仙趣三初总标)阿难复有从人不依正觉修三摩地别修妄念存想固形游于山林人不及处有十种仙。

　　【解】温陵曰仙迁也。人之形神能迁而不死者也。故曰存想固形。然终归败坏。比天为劣比人为优故别开也。孤山曰抱朴子云求仙者要当以忠孝和顺仁信为本。若德不修而但务方术终不得长生也。

　　○(二别显)阿难彼诸众生坚固服饵而不休息食道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固咒禁而不休息术法圆成名道行仙坚固思念而不休息思忆圆成名照行仙坚固交遘而不休息感应圆成名精行仙坚固变化而不休息觉悟圆成名绝行仙。

　　【解】温陵曰以药饵驻一期之寿而不能轻举者地行仙也。行去声功行也。餐黄精松柏之类久而身轻者飞行仙也。炼金石还丹之类化骨易形撮土点石以游戏人间者游行仙也。乘阴阳运止以调气固精遗形涉空者空行仙也。鼓天池咽津液冰雪婥约不交世欲与天无异者天行仙也。吞吸精色服虹饮雾粹气潜通者通行仙也。能以术法述道自然者道行仙也。澄凝精思久能照应者照行仙也。或存想顶门而出神系心脐轮而炼丹皆思忆圆成也。内以坎男离女匹配夫妻外即采阴助阳摄卫精气者精行仙也。存想化理心随邪悟能大变化其行绝世者绝行仙也。

　　【疏】真际云地行者以服饵丹砂存形久固。道虽成就身不能飞。飞行者䬸松啖柏闲澹冲和。其体轻清故能飞举。游行者精穷变化察物性元。点石为金恤贫哀苦游于人世。空行者运用神气想化为功。其德圆成履空自在。天行者咽津固质摄卫持精。欲境不交如天无异。沇疏云此天不是六欲天如张骞至昆仑山上得见天是也。通行者吸乎日气润益姿容。吞彼霞光将延世表。其道玄着故曰通行。道行者习诸咒术禁彼异缘。术力既成流功益物。照行者用其思念审度境心。忆想功成能知彼境即世间他心宿命通耳。

　　○(三结示)阿难是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧报尽还来散入诸趣。

　　【解】长水曰言人中者以仙趣无别总报。即于人身总报之上加于前来十种修炼转成仙也。吴兴曰前文情少想多轻举非远即为风仙。盖约命终随业受生而说。下文云精研七趣皆是昏沉诸有为相妄想受生妄想随业。而云仙趣无别总报者此义不然。况复今云深山海岛绝于人境岂非别乎。应知人中炼心者非止服饵养生而已。必兼戒善方曰炼心。别得生理者正由人中之业别感仙趣之报也。以其业种之性经生不失故曰生理。纵于人间现得长生久视之理其数几何。若生仙趣则千万岁信有之矣。如山海经云昆仑之山广都之野轩辕之丘不死之国气不塞暑人皆数千岁。此亦众私同分非无定处。若但固形而不炼心便希千岁。是犹见卵而求时夜不太早计乎。

　　【疏】天台曰六趣之文业有定论。故见如来金口宣敡莫不信受奉行。惟仙趣一门与道教近。而道之为教旧与二氏抗衡。而神仙既附之为宗不独同之且欲胜之。故今释此凡立二科以辨其旨趣别其是否。庶令入佛道者有所适从不为仙宗所惑。云辨其旨趣者。文中备明因果各有抑扬。初明因中人中炼心扬也。论前明种类中云坚固服饵坚固草木等是皆炼形。而言炼心者。以坚固于服饵等则志趣不移而心无异念虽炼形而实炼心。况有坚固思念等者在。即举多分为言亦无不可。然不云修而特云炼者。此正神仙家所谓修炼也。不修正觉者抑也。人心虽妄而有正觉佛菩提者在。修之可以作佛。彼则舍正觉而不修。徒安其臭身悦其痴心以性命双修为自负。故抑之曰不修正觉。次明果中别得生理下扬也。生理者即世间生生之理儒门所称理气是也。如云天以五行阴阳化生万物气以成形而理亦赋焉是也。论佛教虽不云天生即气以成形。岂能异之。是以人之有生寿数修短必随理气之盛衰。如劫初人心淳朴并修十善。气运也盛故有八万四千岁之寿。自后日就浇漓渐沦于不善。释迦化世时当减劫之将末而八十归真。古人云人生七十古来稀。而人之生理止是而已。今于人中炼心获现果报寿千万岁非别得生理乎。故训诂者曰仙者迁也。或迁短寿为长龄。或迁地行为飞行。或迁人界为琼居。此理之固然事之不妄故曰寿千万岁休止山林或大海岛绝于人境。斯亦轮回下抑也。所以轮回者由逐妄想之所流转不修正觉三昧故也。前文所谓别修妄想存想固形。不过内存忠孝和顺仁信为之本外以妄想固形为之末惩私欲历清苦以感报。心非常住宁能不尽。行非寂灭岂获无生。故长生者对短寿为言。如张弓射空力尽则坠。报尽还来随先所造诸业而散入诸趣矣。二别其是否者。若克论主教于人间世者厥品有三。曰生生之教长生之教无生之教。生生之教中天竺国四轮十善是也。与此方儒教同。以生生不绝为之本故曰五刑之属三千而罪莫大于不孝。又曰不孝有三无后为大。以养生为之主故曰有土此有财有财此有用。又曰五亩之宅树之以桑百亩之田勿夺其时。谨庠序之教申之以孝悌。黎民不饥不寒然而不王者未之有也。长生之教十仙是也。与此方道教同。以长生为之本故曰天长地久天地所以能长且久者以其不自生故能长生。是以圣人后其身而身先外其身而身存。非以其无私耶故能成其私。以摄生为之主故曰出生入死。生之徒十有三。死之徒亦十有三。民之生动之死地亦十有三。夫何故以其生生之厚。盖闻善摄生者陆行不遇兕虎入军不被甲兵。兕无所投其角虎无所措其瓜兵无所容其刃。夫何故以其无死地耶。无生之教即吾佛道是也。以无生为之本故曰诸法寂灭相不可以言宣。又曰诸法不自生亦不从他生不共不无因是故说无生。又曰一切众生生死相续皆由不知常住真心性净明体。以融生为之主故曰见与见缘并所想相如虚空华本无所有。此见及缘元是菩提妙净明体云何于中有是非是。故养生者必厚其生。摄生者必薄其生。融生者必轻其生。故三教之设施于人间世不能无养惟厚薄之不同尔。然则生生者命也。有生者性也。犹形声之于影响不能相远也。夫声和则响顺形直则影端。观夫世之为教者徒于浊响以求夫声。曲影以求夫形。其于性命之学亦以远矣。今之谈仙宗者务为高远不甘列名于十仙之数。谓楞严之十仙非吾道之天仙。至欲凭陵释教而上之。谓释氏修性不修命。吾教则性命双修称为形神俱妙。呜呼形神俱妙惟佛能之。除佛已还孰无变易生死。况学仙者欲于父母所生之身不净分段种子。纵使获一二还丹点化轻举延年别有生理信固是之。不过暂为守尸之鬼终落空亡之果。欲过大道不亦谬乎。因晓之曰有真性真命焉妄性妄命焉。真性真命之阶一。妄性妄命之阶五。真性真命之阶一者佛也。佛有三身。一法身。梵语毗卢遮那此云遍一切处。一切诸法无非佛法。穷三际时。亘十方处。迎之不见其首随之不得其后。此生佛均有之妙性也。克论真证惟佛与佛乃能究尽。此即所谓真性也。惟论证悟不假修为。谓之素法身佛未有庄严。以常寂光净土为依报。二报身如来。从无量劫广行六度备修万行。行真实因称实感报。此身与法身称。身有无量相相有无量好好有无量光明。一一相好无量无边。此即所谓真命也。然虽论修乃称性而修修即无修。以实报无障碍净土而为依报。色心不相妨身土不相碍。亦谓之命者随俗而立名也。此以报智为识以有去来运止为息以和畅为暖。所谓因灭是色获得常色等是也。三应身。应同众生而有身也。此随国土净秽所应身相大小不同寿命延促有异。如弥陀之应极乐净土身高六十万亿那由他恒河沙由旬。具足八万四千相好光明。所有寿命无央数劫。是故称为无量寿佛。以彼国土众生生者寿命无量皆具三十二相故也。又如释迦之应此娑婆秽土但丈六紫金之身。三十二相八十随形好而已。及其寿命亦但八十一岁即示归真际。以此秽土人身粗劣寿命短促故也。有二义故应灭一者机薪既尽应火当亡。二者秉遗体于父母返四大于本原是故应亡。夫法报者本也。应同者迹也。达者知本而略迹昧者执迹以疑本。谓释迦虽成正觉亦同灰断。以此讪佛性妙而形不妙何其惑哉。妄性妄命之阶有五者。一菩萨道二二乘道三天道四仙道五人道而三途恶道弗与焉。一菩萨道者论圆别登住地者亦证三身。今判为妄者以其还源未臻于妙觉断惑未尽乎无明虽无分段粗重生死犹有变易微细生灭。若除此少妄余者皆真亦可称为真性真命也。二二乘道者即声闻缘觉小乘之人。此有二种。若未出三界者性虽证乎空寂身同分段凡夫毕竟归于灰断。虽未证乎真空与而言之亦可称为性妙。身灰断故形则非妙。若已出三界生法性土受法性身。虽无分段生死尚有变易生死。以未臻极果故亦判为妄性妄命。虽有变易生死非如分段实有生灭。但于法性身变粗形为细质易短寿为长龄故其寿命无有边量。三天道有三种。一无色界四天二色界四天三欲界六天。各有寿量增减不同如下天趣中明之。四仙道即今经十仙。是等皆于人中炼心不修正觉别得生理寿千万岁休止深山或大海岛绝于人境。如山海经云昆仑之山广都之野轩辕之丘不死之国气不寒暑人皆千岁。又如庄子藐姑射之山有神人居焉。肌肤若冰雪婥约如处子。不食五谷吸风饮露(云云)。又如道书所载人间有三十六洞天皆神仙所居寿千万岁有之。此类既无别总报即于人身总报之上而受用有别。而经云别有生理良有以也。五人道有四洲不同。一须弥山南有天下名阎浮即今所居是也。人寿百岁中夭者多。身长七八尺减五六尺。饮食衣服随富贵贫贱不同。生老病死等八苦皆所不免。二须弥山东有天下名弗于逮。人寿二百岁食自死鱼肉不杀生身量同南洲。须弥山西有天下名俱邪尼。人寿三百岁同南洲食肉杀生。三须弥山北有天下名郁单越。其地比余三洲最为胜乐。诸寰浴池华果丰茂众鸟和鸣。无有沟坑荆棘蚊虻毒虫。自然粳米众味具足。有摩尼珠名曰𦦨光。置自然釜鍑下饭熟光灭。有树名曲躬。叶叶相次天雨不漏。彼诸男女止宿其下。有诸树果熟之时自然裂出身衣或器或食。河中宝船乘载娱乐。入中浴时脱衣岸上。乘船渡水遇衣便着不求本衣。次至香树手取乐器并以妙声和弦而行。其人无有众病颜貌同等。发绀青色齐眉而止。人起欲时熟视女人彼女随诣园林。若是父亲母亲不应行欲者树不曲荫各自散去。若非亲者树则曲荫随意娱乐一日至七日尔乃舍去。彼人怀妊七八日便产。随生男女置于四衢。有诸行人出指含𠻳。指出甘乳𠃔遍儿身。过七日已其儿长成与彼人等。男向男众女向女众。彼人命终不相哭泣。以人寿定千岁故不吊死。庄严死尸置四衢道。有鸟名忧尉禅伽接置他方。其地柔软随足隐起。大小便时地为开坼利已还合。其人前世修十善行来生此洲。寿命千岁不增不减命终之后生天善处。人定千岁故死不哭吊。佛不出生故不闻佛法此所以为八难之一也。南洲有佛法可学。故大乘根器多生其中。以寿命短促众苦逼迫故怖畏发心勤修道行。此其所以为四洲之胜也。如上所引上至于佛下至于色界四禅天。虽真妄有殊皆务修性而不修命。虽不修命而诸报命寿量长久身相殊好。盖性犹形声。命犹影响。性之形声既端且和。而命之影响目直而顺。若欲界诸大但修上品十善。其所感报亦超胜诸仙。岂假修命之所得耶。至于北郁单越本为人道。论品位在诸仙之下。而报命胜乐反乃过之。因修十善之所感亦修命之所致乎。故知欲冀形神俱妙者莫贵乎佛之真性真命。欲证真性真命者莫先乎明心见性。其次莫大乎称性而修。又其次莫要乎功德资成。此之三法修佛道者缺一而不可。谓之务修性而不修命。虽不修命而真命自然果报不忒。犹响之应声影之随形。有智之者惟务乎形端声和而已。何必区区以炼精气神而谓之性命双修形神俱妙哉。或问曰精气命也。神性也。释氏虽修性不修命而神之为性亦修之。何总排斥三者俱非乎。况曰成佛形神俱妙。苟不炼神何以臻乎。对曰所言成佛性命兼美形神俱妙者乃就神仙之言以为超胜之说。其实佛果不可以性命名形神召。盖凡可言形神性命者以有精气神故也。佛之法报二身不从父母胞胎生故不可言精。从胞胎精气之所生则秉形于气。既不秉此故不可以言气。夫秉精气者以有识神故也。佛久转人识以成四智故不可以言神。神仙家之言性命者不过以识神为性以精气为命。佛无此三寄世俗以谈性命亦寄世俗以言形神。岂世间精气神之所形容哉。或又问曰仙家谈性命。命固精气神也。其所修性亦与释氏同何总排为神识耶。对曰据彼所谈情性极妙者而曰东三南二同成五。北一西方四共之。戊巳还从生数五。三家相见结婴儿。谓东三木也我之性也。西四金也我之情也。南二火也我之神也。北一水也我之精也。性乃心之主心乃神之主(云云)。是皆不出五行非识神而何。又问曰据南岳思大禅师发愿文欲学五通仙人延寿以弘末法。夫思大乃台宗一大祖师。现生证入圆家十信与佛地位相去非遥尚欲学仙。则知仙道位同于佛。何乃反云仙不及之。对曰南岳大师深入圆位不可测量。以迹求之具两种心。一丈夫心一老婆心。志公和尚寄声于南岳云。老和尚终日间灰头土面何不向红尘中度众生去。南岳答云十方诸佛被我一口吞尽有何众生可度。此丈夫心也。若发愿文愿学五通神仙者乃南岳老婆心切。冀延寿命在于末劫佛法将灭之时流通般若。使佛法慧命不绝度诸刚强浊恶众生。盖此婆心有所感激而发。因当时诸恶论师见大师道德隆盛孜孜流通般若横生嫉妒。以种种毒药数来害命。以道力故绝而复苏。故发心造金字般若毕而发弘誓愿。有正意别意。正意愿留经及身以待弥勒。别意欲求五通延寿。然虽有其心而无其事。是以报满亦取圆寂。黄金锁子骨尚留南岳山三生塔下。盖可验也。今之学者带异事佛。每援此以为口实。因诫之曰有南岳两种心则可。一丈夫心上求佛道心也。尚不见一众生可度即佛道在南岳有所不取况仙道乎。一老婆心下化众生心也。尚欲垂形九界虽三途有所不避矧仙道乎。若此两心或阙一种皆名半边汉。若择其宜所从事宁可具于前心不可有于后意。盖今末法道心难得其正。一涉此念便为贪生怕死汉堕落见爱邪魔之网。如是师僧吾见之矣。一萌此念则无所而不至。仙道既无所成。佛道又所不收。竟堕魔罗之网泥犁劫寿何辞。学佛道者其诫之哉其慎之哉。或又问曰仙宗云精有真精非交遘之精。气有真气非血气之气。神有真神非神识之神。故三家相见结婴儿者盖化精气神三者以为大丹。所谓炼精化气炼气化神炼神还虚。乃以天地为晰炉日月为水火阴阳为化机。取后天坎男离女互相交遘复还先天乾坤父母。谓之干宫交点落黄庭岂可以精气神为言乎。对曰据尔所言任谈玄妙。灼然未离乾坤阴阳造化五行。不过煅炼识神坚固妄想。以生灭妄想为因焉能契合真常性命哉。又曰释氏修性不修命但炼阴神。如捕风捉影无有真实。神仙家性命双修是炼阳神形神兼妙。如青天白日无所不丽。昔者一僧一仙同约出神。去赏琼华各各袖华而归以为之验。僧则袖取无华仙则华在非虚。以此为证则仙胜于释多矣何乃斥之以为虚妄乎。对曰入定出神佛门呵为播弄精魂鬼家活计。小乘教中尚所不取况大乘乎。若果有此僧乃释门外道。高尚之人以涕唾视之不足挂人齿牙。不则乃道流妄为此说以诬僧尔。或又问曰近见道书合三教以为一家。谓神仙之金丹同释氏之圆觉。则何彼何此而苦斥之。对曰彼果能会金丹为圆觉以圆觉为所宗舍神仙而为金仙。此余菩萨愿之本心也又何拒之。但恐此说有言无旨。不过援圆觉以为己助。虽曰同之实欲胜之。还以形器上下为辞形神俱妙为说。不徒以劣均胜且将以胜为劣。所谓无上醍醐遇此等人翻成砒霜鸩毒者也。

　　○(六天趣二初别示诸天三初欲界二初正标六初四天王天)阿难诸世间人不求常住未能舍诸妻妾恩爱于邪淫中心不流逸澄莹生明命终之后邻于日月如是一类名四天王天。

　　【解】温陵曰未能离欲且能窒欲使爱水不流则湛性澄莹故能初天托生也。六天由修五戒十善而致。今但约欲微增胜者。爱欲为轮回根本。前明沦坠亦始于此。此明超腾亦始于此。意使初心未能成就禅定智慧且疾断根本则轮回可出也。

　　【疏】天台曰经明诸天位次有旁正二意。正则备明天趣以为圆修行人竖出三界失错之戒备。盖生天受福虽非本意惑之伏断厚薄而报有精粗。苟未出三界而清升焉免。一不知此则随禅生着中途因依未证谓证成增上慢失。且三禅之乐其乐无央。认为涅槃住而不前。小乘之极果尚无大乘之实报何在。是不可不知故备明之也。旁则寄勖圆修行人要须三学毕备。如清升元首已云心不邪淫。忉利天人加以正淫微薄。以至六天乃云了然超越。非以四重之初分轻重以阶粗妙乎。至于空居四天必修未到之定。矧四禅四空从定得名。而无欲无染乃出欲界。圆修行者其可以无戒定破惑能出三界乎。此二则意在言外者也。若其明勖则曰诸世间人不假禅那无有智慧。合而言之岂非三学缺一而不可乎。今之言大乘者则一以慧学为高尚。而曰定不必修戒不必急。请以经意试着思之。经文凡为两科。初别示诸天二总结虚妄。别示为三。初欲界二色界三无色界。法华疏云天者天然。自然胜乐胜身胜。故论云清净光洁最胜最尊故名为天。苟非最胜之因岂生最胜之处。言最胜因者所谓十善。由其三业防止过非。有顺理义即名十善。以兹十善运出五道。故此十戒名曰天乘。若单修上品十善乃欲界二天。一四天王天二忉利天。若修十善兼坐未到定乃生三夜摩天四兜率天五化乐天六他化自在天。由禅定力故使四天皆悉居空不依于地。若修根本四禅离欲粗散则生色界。若厌色笼修四空定生四空天名无色界。今初欲界一天为清升之元首。居须弥山半去地高四万二千由旬。东方黄金埵城名上贤持国天王所居。南方琉璃埵城名善见增长天王所居。西方白银埵城名周罗广目天王所居。北方水晶埵城名天敬多闻天王所居。身长半里衣重半两寿五百岁以人间五十岁为一昼夜。今经则惟以十善中持邪淫戒心不流逸澄莹生明为因。以居邻日月为果。夫日月人间世之光明至圆满者也。苟无戒明焉能与邻。庆喜以邪淫致堕而启教盖有由也。

　　○(二忉利天)于己妻房淫爱微薄于净居时不得全味命终之后超日月明居人间顶如是人类名忉利天。

　　【解】孤山曰忉利此云三十三帝释统焉。温陵曰此爱薄于前故报居其上。后递然也。净居谓清净自居之时。未全清净之味为有微爱故也。日月居须弥腰忉利居顶。以澄莹增明故能超之。

　　【疏】天台曰前名地居初天此名地居二天。盖三十三天居须弥之极顶去地高八万四千由旬。善见大城周万由旬。极世间之庄严。身长一里衣重六铢寿一千岁以人间百岁为一昼夜。今经以正淫微薄为因以超日月明为果。前适与邻今则超之。可见淫欲之情为沉坠之本。净戒之想为升济之因也。

　　○(三须𦦨摩天)逢欲暂交去无思忆于人间世动少静多命终之后于虚空中朗然安住日月光明上照不及是诸人等自有光明如是一类名须𦦨摩天。

　　【解】温陵曰欲心不作故动少静多也。六欲下二名地居天上四名空居天。不须日月而常明以莲华开合分昼夜故名时分。

　　【疏】天台曰此天为空居之首。身长一里半衣重三铢寿二千岁以人间百岁为一昼夜。今经以逢欲暂交去无思忆动少静多为因。身有光明不假日月为果。谓欲情又薄于前也。此天加修未到定由其未入根本定故。如止观云若端坐摄身调和气息泯然澄静。身如云影虚豁清净。而犹见有身心之相是则名为欲界定也。从此已去忽然不见欲界定中身首衣服床铺等事。犹如虚空冏冏安隐。身是事障事障未来。障去身空未来得发。如是名为未到定相。以此而言则前之二天已有欲界之定。故初天云澄莹生明。次天云于净居时不得全味。岂非约一分俗人好修禅者渐渐窒欲而然乎。今天则云动少静多岂非欲界定已成兼坐未到定将成之相乎。第四天云一切时静则兼下二天已成未到定而根本之禅亦兼修之也。

　　○(四兜率天)一切时静有应触来未能违戾命终之后上升精微不接下界诸人天境乃至劫坏三灾不及如是一类名兜率陀天。

　　【解】温陵曰虽静心愈多亦未免应触。此能少欲未能无心也。兜率天有内院外院。三灾至三禅而此言不及者约内院言之。精微不接皆内院之事也。

　　【疏】天台曰此为空居二天。身长二里衣重一铢半寿四千岁以人间四百岁为一昼夜。今经则以一切时静有应触来未能违戾为因。以上升精微不接下界为果。有内院外院宜是约求生内院者言之也。若然则凡求生内院者不可单约事善。应修禅定至未到定然后可生。故求生内院欲见弥勒菩萨者当修三法。一上品十善二大乘禅定三发往生深愿。如此三法缺一不可。苟以片善而欲往生是犹见弹而求鹗炙也。或问何必禅定及以发愿。答曰若无未到或恐不及。不及则或生下天及以外院若无深愿或恐过之生于上天。

　　○(五乐变化天)我无欲心应汝行事于横陈时味如嚼蜡命终之后生越化地如是一类名乐变化天。

　　【解】温陵曰此无心而境自至曰横陈。嚼蜡言味甚薄也。诸天皆有报境而此天乐自变化以受用。越于下天故名越化。

　　【疏】天台曰此为空居三天。身长二里半衣重一铢寿八千岁以人间八百岁为一昼夜。此经以欲情味如嚼蜡为因以乐境自变化受用为果。盖欲情更薄定力转胜故因果皆越于下天也。横陈字乃译经者用宋玉讽赋而润色之。彼云怵惕之心兮徂之床横自陈兮君之傍。

　　○(六他化自在天)无世间心同世行事于行事交了然超越命终之后遍能出超化无化境如是一类名他化自在天。

　　【解】温陵曰了然超越言全无味也。化即第五天无化即下天也。诸欲乐境不劳自化皆由他化而自在受用名他化自在也。吴兴曰准天台说六欲天业皆以十善为本。若兼护法心是四天王业。若兼慈化人是忉利天业。若兼不恼众生善巧纯熟是𦦨摩天业。若兼修禅定粗住细住是兜率天业。欲界定是变化天业。未到定是他化天业。今经止约欲事轻重而分六天者。应有二义一是阿难发起之缘故二是欲界受生之本故。

　　【疏】天台曰此为空居四天。身长三里衣重半铢寿一万六千岁以人间一千六百岁为一昼夜。此经以欲情于行事交了然超越为因谓超越其蜡味也。以遍能超化无化境为果。前三天皆坐未到定或深或浅俱未成就。至于此天方乃成之。此中应有二天。一正一邪。正则未到定成更加修根本能生色界初禅。邪则魔罗波旬寿三万二千岁耽着欲境住而不前报尽还来散入诸趣。或问诸天寿命长短定耶不定耶报尽定散入诸趣耶。答曰经论多约一分住果报不更进修者而言。若进修者随禅上生寿应无定。若不上生散入诸趣何疑。

　　○(二结示)阿难如是六天形虽出动心迹尚交自此以还名为欲界。

　　【解】吴兴曰形虽出动此对人仙二趣得出动之名。心迹尚交谓欲心事迹犹有交合之相。故俱舍颂曰六受欲交抱执手笑视淫。此言地居两天则形交𦦨摩则勾抱兜率则执手变化则对笑他化则相视。须知彼文各据六天受欲而说。今经只就人中辨欲事轻重用显六天感报不同也。

　　【疏】吴兴又曰应作四句料简。一形交心不交即此经第六亦通第五也。二心交形不交即俱舍后二也。三心形俱交即经俱舍皆前四也。四心形俱不交如初禅以上也。道欢法师引楼炭经云欲界诸天具有十法。一飞来无限数。二飞去无限数。三去无碍。四来无碍。五天身无有皮肤筋脉血肉。六身无不净大小便利。七身无疲极。八天女不产。九天目不睡。十身心随意好青则青好黄则黄余色皆然。

　　大佛顶如来密因修证了义诸菩萨万行首楞严经卷第八
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第九

　　师子林沙门　惟则　会解

　　天台山沙门　传灯圆通疏

　　○(二色界二初别明四初明初禅分二初正释三初梵众天)阿难世间一切所修心人不假禅那无有智慧但能执身不行淫欲若行若坐想念俱无爱染不生无留欲界是人应念身为梵侣如是一类名梵众天。

　　【解】温陵曰前明六天虽出尘扰而未能绝欲故通名欲界。自此而下明十八天。虽离欲染尚有色质故通名色界。又通名梵世为已离欲染也。通号四禅为已离散动也。欲天但十善感生此天兼禅定感生。然特有漏禅观六事行耳。六行者厌欲界是苦是粗是障。欣色界是净是妙是离。此则凡夫伏惑超世间道也。不假禅那等者言虽非正修真三摩地无真智慧。但修六行伏欲使爱染不生则不留欲界粗惑不染净报现前故即生梵世。初名梵众则众庶而已。次名梵辅乃大梵宰辅。而终于大梵其进有序。

　　【疏】天台曰不假禅那无有智慧但能执身不行淫欲者。此拣但有事戒不能生大乘定慧也。意显世间戒同小乘但执身无犯。非同大乘身心俱断。如斯大戒能生大定。大定能生大慧。破烦恼出三界罔不由斯。然此犹作次第而说。若圆顿教人发轸即修大定。依此定而修戒修施修忍修进广大智慧一以妙定而为之指南。温陵师释此初天凡有三义以受三名。一离欲染尚有色质故通名色界。已离欲染故通名梵世。已离散动故通号四禅。言六行者俱舍论颂曰世无间解脱如次缘下上作粗苦障行及净妙离三。论曰世俗无间及解脱道。如此能缘下地上地为粗苦障及净妙离。谓无间道缘自次下诸有漏法作粗苦障三行相中随一行相。非寂静故粗非美妙故苦非出离故障。净妙离三翻此应知。谓若精进作此六行断结之道伏却下地烦恼命终即受上二界生。又六行欣厌各三。若所欣厌体则随何地各各不同。如欲恶不善为初禅所厌。寻伺为二禅所厌。乃至无所有寂然而住为有顶所厌。如次欣上亦例可知。又初禅为下未至地心所欣为净妙离。为他二禅近分地心所厌为粗苦障。则欲界法惟是所厌非欣。有顶地法惟是所欣非厌。中间地法通可厌可欣。天台曰欣厌者出尘之初门学道之捷迳。苟微此法则烦恼生死何由可离。菩提涅槃何因可证。亦求其所厌之苦粗障所欣之净妙离何如耳。若约其至极者言之。则等觉菩萨犹有一分微细烦恼变易生死苦粗障者之可厌。妙觉如来菩提涅槃净妙离者之可欣。惟圆人以乎等无欣厌者为欣厌。不二而二。二而不二。即以元明为净妙离是可欣。识精能生诸缘为苦粗障是可厌。则六行观非首楞严王之助道乎。

　　○(二梵辅天)欲习既除离欲心现于诸律仪爱乐随顺是人应时能行梵德如是一类名梵辅天。

　　【解】温陵曰初天但能执身伏欲。此天又得定共戒以顺律仪行梵德故超之也。戒定相应名定共戒。

　　【疏】天台曰温陵师谓此天又得定共戒者。夫戒以防非止恶为义。初天但能执身伏欲犹有勉然防止之事。今则欲习既除离欲心现。心现则初禅成就心无邪动。非不防而自息恶不止而自无。此之净戒与定俱发谓之定共戒。故得于诸律仪心爱乐而体随顺也。

　　○(三大梵天)身心妙圆威仪不缺清净禁戒加以明悟是人应时能统梵众为大梵王如是一类名大梵天。

　　【解】温陵曰由前净心威仪戒行而进至于妙圆清净。又加以明悟超达则盛德之至故为梵王。孤山曰上三天不显言修禅惟言持戒者。盖此经扶律以励未来故也。资中曰大梵天劫末后去劫成先来。外道不测故执为常也。

　　【疏】天台曰身心妙圆威仪不缺结上义也。清净禁戒加以明悟正释此天也。定共禁戒故曰清净。

　　○(二结示)阿难此三胜流一切苦恼所不能逼虽非正修真三摩地清净心中诸漏不动名为初禅。

　　【解】温陵曰已离欲界八苦故曰苦恼不逼。已离散动欲心故曰诸漏不动。俱舍云此名离生喜乐地。谓离欲界杂恶生得轻安乐也。孤山曰禅有四类。一有漏禅即今四禅也。二无漏禅谓九想八背等。三亦有漏亦无漏禅谓六妙通明等。四非有漏非无漏禅即今经首楞严王中道理定。今云虽非正修真三摩地此以第一简非第四。清净心中正指初禅也。

　　【疏】吴兴曰初禅修五法离五盖成五支具八触十功德相。五法者欲念精进定慧一心。五盖者贪欲嗔恚睡眠掉悔疑。五支者觉观喜乐一心。八触者动痒凉暖轻重涩滑。复有八触掉猗冷热浮沉坚软。此八虽与前触大同。若约分别不无小异。合而言之名十六触。十功德者一定二空三明净四喜悦五乐六善心七知见明了八无累解脱九境界现前十心调柔软。前梵众天寿二十小劫身半由旬。次梵辅天寿四十小劫身一由旬。今大梵天王寿六十小劫身一由旬半。貌如童子。身白银色衣黄金衣禅悦为食与前二天感报略同。

　　○(二明二禅二初正释三初少光天)阿难其次梵天统摄梵人圆满梵行澄心不动寂湛生光如是一类名少光天。

　　【解】温陵曰此蹑大梵之行升进。资中曰二禅已上无有语言。但以定心发光光有胜劣分其高下。

　　【疏】天台曰其次二字为少光天之发辞。梵天下逆指初禅之尊者统摄梵人之梵行既圆则澄心不动而寂湛生光。澄心不动犹是梵天之行。至于寂湛生光方是二禅功德。盖此天以光之多少而分等级。其光尚少故名少光天。圆满梵行有二。一正行即初根本禅。二加行即四无量心。交光谓寂湛生光如水澄成映而静极发照用也。又设问曰此与菩萨寂照何殊。答曰人法二执毫发未动。但以离欲得定定深生照而已此其别也。不知文中但云寂湛生光何曾云生照。即使生照又何必以菩萨为妨。即使为妨又何必以二执动未动为解。要知寂照功夫邪正凡圣小大偏圆皆有之。亦但问其理之何如解之进不尔。至如圆人初修大定。人法俱未伏断不得言寂照乎。鹦鹉强学人语。隔帘幙以诳吓无知。三尺家僮亦知其谬。

　　○(二无量光天)光光相然照耀无尽映十方界遍成琉璃如是一类名无量光天。

　　【解】温陵曰定力转明妙光迭发。境随光发遍成琉璃。真际曰映十方界者约其定光随所受用东西等言之。非遍十方世界也。

　　【疏】长水曰从前少光更发多光。光相转增名光光相然。

　　○(三光音天)吸持圆光成就教体发化清净应用无尽如是一类名光音天。

　　【解】温陵曰此天以圆光成音而发宣化法故名光音。

　　【疏】真际曰教体即言诠也。以光为音表了无尽故云发化清净等。长水曰以二禅界地无有五识。小乘及凡夫若在定时俱不能起前五了境。但用光明以为表诠。以光为音名光音天。孤山云旧解云揽慧光之应用为表诠之教体以代言诠故名光音发化清净者十四变化心也智欲圆光也。

　　○(二结示)阿难此三胜流一切忧悬所不能逼虽非正修真三摩地清净心中粗漏已伏名为二禅。

　　【解】温陵曰二禅离忧得极喜乐故云忧悬不逼。初禅方得漏心不动而未能伏。此天已伏粗漏则业渐劣行渐胜也。俱舍云此名定生喜乐地。谓有定水润业忧悬不逼也。吴兴曰地持论目第二禅名喜俱禅。此定生时与喜俱发故今说云一切忧悬所不能逼。悬或作愁字之误也。

　　【疏】吴兴又设问曰初禅五支已具于喜。何以二禅方名喜俱。答初禅有觉有观犹带忧悬。今觉观俱尽故别受斯称。又熏闻记曰此有四支谓内净喜乐一心。此禅发时如人从暗室中出见日月光明其心豁然明亮。八触十功德亦同初禅。但从内净俱发为异。天台曰前少光天寿二大劫身二由旬。无量光天寿四大劫身四由旬。光音天寿八大劫身八由旬。

　　○(三明三禅二初正释二初少净天)阿难如是天人圆光成音披音露妙发成精行通寂灭乐如是一类名少净天。

　　【解】温陵曰由上圆光教体披露妙理发成精行。离前喜动而生净乐。是乐非境乃出乎净性恬泊寂静名寂灭乐。而净犹劣则能通而已未能成也。以犹劣故名少净也。

　　【疏】云间补遗曰如是二句牒前也。披音露妙下正明三禅也。披去光音之教迹露出妙性之正定。良以二禅有内喜之染。今则去之所以名净耳。进修二禅故发成精行。证得少净故通寂灭乐。发成精行者纯净之定也。通寂灭乐者一心支也。

　　○(二无量净天)净空现前引发无际身心轻安成寂灭乐如是一类名无量净天。

　　【解】温陵曰净空者离诸喜动不缘物境之定相也。由是充扩使净相无际协乎妙性故身心轻安而性乐成矣。以无际故名无量净也。吴兴曰望上未遍望下则多故名无量。

　　【疏】天台曰准吴兴疏具足应云既得少净空相现前复以定力引发少相令无边际。望上未遍望下则多故名无量。

　　○(三遍净天)世界身心一切圆净净德成就胜托现前归寂灭乐如是一类名遍净天。

　　【解】温陵曰净空无际故世界身心一切圆净。净德成就则性乐归托于是矣。以一切圆净故名遍净。吴兴曰上身心轻安且言其内。今世界等者总摄于外。

　　【疏】天台曰世界指前净空为言。即圆光成音身通寂灭乐之少净。此言其外也。身心指前身心轻安成寂灭之无量净。此言其内也。今则合是内外二法而融通之则世界身心一切圆净。此之净德既已成就。而吾之胜托者现前则三禅寂灭之乐有所归矣。

　　○(二结示)阿难此三胜流具大随顺身心安隐得无量乐虽非正修真三摩地安隐心中欢喜毕具名为三禅。

　　【解】温陵曰具精行性乐名大随顺故安隐无量也。欢喜毕具者此名离喜妙乐地。谓心虽离喜而喜乐自具也。吴兴曰地持论目第三禅为乐俱禅。此定功德与遍身乐俱发故。前二禅虽有乐支为喜支所障。今灭喜纯乐故得其名。而云欢喜毕具者名同体异。不以文害意。

　　【疏】天台曰此天具有五支功德谓舍念慧乐一心。前有舍念慧。而后一心故身心安隐得无量乐。世称乐之至者为如受三禅天之乐以此。少净天寿十六大劫身十六由旬。无量净天寿三十二大劫身三十二由旬。遍净天寿六十四大劫身六十四由旬。

　　○(四明四禅二初四根本二初正明四初福生天)阿难复次天人不逼身心苦因已尽乐非常住久必坏生苦乐二心俱时顿舍粗重相灭净福性生如是一类名福生天。

　　【解】吴兴曰复次下结三禅之德。乐非下显三禅之过。苦乐下正示福生也。三禅无下界苦因虽名为乐。乐久必坏坏亦成苦。今既舍乐苦则不生。地持名此为舍俱禅其义同矣。温陵曰以舍苦乐名粗重相灭。舍念清净故净福性生也。自此而下明四禅凡有九天。然四禅报境但有三天。第四无想乃第三广果别开皆凡夫报境。此四之上有五不还天。乃圣贤别修静虑与凡夫不同。

　　【疏】吴兴熏闻记又曰净福性生性谓体性亦约内说。此禅与微妙舍受俱发故名舍俱禅。具有四支。一不苦不乐支二舍支三清净支四一心支。福生余经或名无云天。第二福爱名福生天。无云者。下虽空居依云而住。此无云首特号无云。业疏云第四禅上云居轻薄如星散住。不同下天如云密合。

　　○(三福爱天)舍心圆融胜解清净福无遮中得妙随顺穷未来际如是一类名福爱天。

　　【解】温陵曰苦乐二忘故舍心圆融。心无所累故胜解清净。由是福无遮碍而得妙随顺。吴兴曰得妙随顺即随顺下文二岐路也。由此净福体性无遮爱乐修习胜妙之法。是则福资二路非止当天故云穷未来际。

　　【疏】云间曰前福生天以舍乐为福。今舍心转胜爱乐此福故名福爱。与前福生深浅之别。

　　○(三广果天)阿难从是天中有二岐路若于先心无量净光福德圆明修证而住如是一类名广果天。

　　【解】温陵曰从福爱分二岐也。一直往道趣广果。一迂僻道趣无想。资中曰此广果天以四无量心熏禅福德离下地染广福所感名广果天。

　　○(四无想天)若于先心双厌苦乐精研舍心相续不断圆穷舍道身心俱灭心虑灰凝经五百劫是人既以生灭为因不能发明不生灭性初半劫灭后半劫生如是一类名无想天。

　　【解】温陵曰先心虽能伏惑修禅而涉妄带异。以有心为生灭以无想为涅槃。于是双厌苦乐专研舍心以趣无想。由物洎身以至心想一切皆舍名圆穷舍道。心虑灰凝即无想定也。以是感报生无想天寿五百劫。俱舍说初生此天未全无想经半劫始无。及报将尽复经半劫有想然后报谢。资中曰是人不了妄性体空乃执生灭以为劳累。厌此生灭永不生灭非真不生也。但见第六识不行如冰夹鱼。不知微细生灭妄谓涅槃。

　　【疏】吴兴熏闻记曰百法论名为无想报属不相应行。彼疏云由欲界修感彼天果名无想报。亦云无想异熟。此有三义一变异而熟要因成熟方能招果。二异时而熟过去造因今现得果。三异类而熟由善恶因感无记果。携李曰然此四禅总报别业但有三品感下三天。其无想天秪是广果天中别报。凡夫境界上极于此。后五不还亦是圣人杂修静虑资广果天业令五品殊胜生彼受乐。与凡夫不同。

　　○(二结示)阿难此四胜流一切世间诸苦乐境所不能动虽非无为真不动地有所得心功用纯熟名为四禅。

　　【解】温陵曰四禅不为三灾所动名不动地。然彼器非真常。情俱生灭。虽非无为真境而有为功用至此已纯熟矣。

　　【疏】天台曰四禅具足四支功德。一不苦不乐支二舍支三念清净支四一心支。福生天寿百二十五大劫身百二十五由旬。福爱天寿二百五十大劫。身二百五十由旬。无想天广果天寿皆五百大劫身五百由旬。

　　○(二五不还三初总示)阿难此中复有五不还天于下界中九品习气俱时灭尽苦乐双忘下无卜居故于舍心众同分中安立居处。

　　【解】温陵曰第三果人断欲界九品修惑尽即生此天不复欲界受生故曰不还。亦名五净居谓离欲净身所居也。习气惑也。与现行皆灭故曰俱尽。此指欲界无续生业也。苦乐双忘兼指四禅已下无续业也。故云下无卜居。此五天自四禅别立通名舍念清净地故曰舍心同分。资中曰俱舍云杂修静虑有五品不同故生五净居。杂修者以有漏无漏间杂而修也。静虑者定慧均等之谓也。五品者下中上上胜上极也。

　　【疏】集注曰梵语阿那含此云不还亦名不来。俱舍论色界有五种那含。

　　○颂曰此中生有行无行般涅槃上流若杂修能至色究竟。言五种者一中般谓往色界住中有位便般涅槃。二生般谓生色界已不久便般涅槃。三有行般谓生色界已长时加行不息由多功用方般涅槃。四无行般谓生色界已经久加行懈怠不多功用而般涅槃。此有二种由因与果异故。因异者有杂修无杂修也。果异者至色究竟及有顶也。前是观行后是止行乐慧乐行不同故。今五不还天即乐慧者所生也。初二三禅皆有九品修惑俱名为染。

　　○颂曰由杂修五品生有五净居。论曰由杂熏修。第四静虑有五品故净居唯五。如是五品杂修静虑如其次第感五净居。有余师言由信等五次第增上感五净居(云云)。道欢曰五净居者正理论云离欲诸圣以圣道永濯烦恼垢故名为净。净身所止故名净居。或住于此穷生死边如还债尽故名为净。净者所住故名净居。或此无异生杂纯圣所止故名净居。五品者谓以有漏无漏杂资广果故业。令其殊胜转生五净居天故有五品。然何故须杂耶。谓五净居无别引业。一切有情法尔第四禅中秪有三品总报引业生彼三天。圣人既无烦恼故须杂下三天故业生五属也。然所资故业是一。由能资因行相有五故感五天五品之义下文五天更当引释。

　　○(二明别五初无烦天)阿难苦乐两灭斗心不交如是一类名无烦天。

　　○(二无热天)机括独行研交无地如是一类名无热天。

　　【解】温陵曰前于苦乐有舍有厌则心与境斗不能无烦。惟心境两释烦恼斯断。盛热曰烦微烦曰热。上虽斗心不交疑若犹有交地。方灭粗相得无烦而已。此复增胜心机无对研交无地能灭缘影故得无热也。

　　【疏】天台曰初无烦天即下品心资也。谓行人先入四禅定已于此定中先起多念无漏心相续现前。次起多念有漏心相续现前。又起多念无漏心相续现前。如是渐渐减至二念无漏二念有漏二念无漏时名杂修加行成满。次起一念无满一念有漏一念无漏至此名为根本成满。由此有漏无漏间杂修故名为杂修。亦名夹熏禅。以用无漏夹熏有漏色定转明果报转胜。由此资故业故从广果没便生无烦天也。稍离定障名为无烦。烦即是障也。障即苦乐两斗也。次无热天即中品有六心用。前下品三心为加行更引三心一念无漏有漏无漏为根本资其故业。从广果没能超无烦生于无热天。盖前斗心虽不交于苦乐犹有苦乐之境在。虽曰无烦不能无热。今则机括独行研交者无地则其热亦无。

　　○(三善见天)十方世界妙见圆澄更无尘象一切沉垢如是一类名善见天。

　　○(四善现天)精见现前陶铸无碍如是一类名善现天。

　　【解】资中曰尘象沉垢即定慧之障也。定慧精明融炼自在故云陶铸无碍。

　　【疏】天台曰三善见即杂修上品有九心。用前六心为加行更起三心为根本资故业故。从广果没生善见天。无漏功着定慧障亡故能十方世界妙见圆澄名善见天。盖前天虽无热然而犹有机括独行者在。不得称为善见。今则独行机括亦无。十方世界惟一妙见故名善见天也。四善现即上胜品有十二心。用前九心为加行更引三心为根本资于故业超三生四。盖前虽善见现前未能转变自在。今既无尘象沉垢。若陶家师着少泥于轮上一拨便转大小器具随行施设无适而不可。能起十四变化自在故名善现天。

　　○(五色究竟天)究竟群几穷色性性入无边际如是一类名色究竟天。

　　【解】吴兴曰究竟研穷之义也。几者动之微也。研穷多念至于一念故曰究竟群几。以杂修五品初用多念无漏熏多念有漏。乃至最后用一念无漏熏一念有漏名上极品。故俱舍云成由一念杂是也。穷色性性者穷亦究竟变其文耳。心既熏多至少。色亦穷粗至微。粗细不同故曰性性。入无边际即色界与无色界二边之交际也。俱舍云从此向上无复所居。此处最高名色究竟。

　　【疏】天台曰五色究竟天。即上极品有十五心。用前十二心为加行。更引三心为根本资于故业能超四天生色究竟。无烦天寿一千大劫身一千由旬。无热天寿二千大劫身二千由旬。善见天寿四千大劫身四千由旬。善现天寿八千大劫身八千由旬。色究竟天寿一万六千大劫身一万六千由旬。化乐他化二天所著衣服随心大小轻重。色界天不着衣服。如着不异。头虽无髻如着天冠。无男女相形惟一种。已上寿量身量出起世因本经。

　　○(三结示)阿难此不还天彼诸四禅四位天王独有钦闻不能知见如今世间旷野深山圣道场地皆阿罗汉所住持故世间粗人所不能见。

　　【解】温陵曰下天修有漏凡定此天修无漏圣业。粗细有异故不能见。

　　○(二总结)阿难是十八天独行无交未尽形累自此已还名为色界。

　　【解】孤山曰独行无交俱无情欲故。未尽形累尚有色质故。

　　○(三无色界二初正明二初明感报二初简回心不入)复次阿难从是有顶色边际中其间复有二种岐路若于舍心发明智慧慧光圆通便出尘界成阿罗汉入菩萨乘如是一类名为回心大阿罗汉。

　　【解】温陵曰色究竟天居有色顶与无色邻名色边际四禅皆依舍念修定。此言舍心指有顶因心也。吴兴曰色究竟天第三果人根有利钝故分二路。其利根者发无漏智断尽修惑即出三界。其钝根者复由定心欣上厌下生无色界。应知慧光圆通且约尽无生智圆满而言。入菩萨乘正约出三界后胜进而说。斯亦今经破定性之明文也。名为回心者圆师指同涅槃五人发心之义。今谓不尔。彼是界外发心即入初住。此是界内回心方成四果。安得五人为同年邪。

　　【疏】天台曰有顶色边际中即色界第四禅天为三种人之所住处。一修凡夫禅即广果。二修外道禅即无想。三修出世间禅即五那含。今云二种岐路一往不以圣凡为分但以厌色不厌色为异。不厌色者即若于舍心发明智慧等乃回心大阿罗汉。厌色有三种一钝根那含二凡夫三外道。观今现文似但指圣人利钝以分岐路。其实厌色不厌色约义应有四人。今且明圣人根分利钝有二义。一觉身碍不碍二立心回不回。若觉身不碍即色究竟天发明智慧慧光圆通便出尘界此不碍之利根也。子缚既断则自利已竟便于此世回心向大入菩萨乘从空入假导利群生此回心之利根也。若觉身为碍销色入空等。待子果俱尽方出尘界此色碍之钝根也。既出尘界如焦芽败种不复堪用此不回之钝根也。须知回心有二义。一先小后大二始终皆大。先小后大复有二义。一宿种成熟故二教令发心故。始终皆大亦有二义。一先求自利回己向他故。二假理现前欣赴夙心故。经之明意亦有二义。一为大乘竖出三界者寄此以明道不躐等故。一为小乘竖出三界者寄之策发令发大心故。

　　○(二明生者类殊二初别明四天四初空处天)若在舍心舍厌成就觉身为碍销碍入空如是一类名为空处。

　　【解】温陵曰自此而下明无色界四天也。无色者无业果色有定果色依正皆然。乃灭身归无定性声闻所居。或舍厌天人杂处。其类不一皆无色蕴也。四天皆依偏空修进。初厌色依空。二厌空依识。三色空识等都灭而依识性。四依识性以灭穷研而不得真灭。是皆有为增上善果未出轮回不成圣道者也。今此初天厌己形碍坚修空观灭身归无即厌色依空者也。名空处定故报生空处也。长水曰舍心有二。一者若于有顶用无漏道断惑入空即乐定那含也。二者若于广果用有漏道伏惑入空即凡夫外道也。

　　【疏】天台曰长水师言无漏道即圣种观。观五阴如病如痈如疮如刺无常苦空无我。有漏道即六行观厌下苦粗障欣上净妙离也。

　　○(二识处天)诸碍既销无碍无灭其中惟留阿赖耶识全于末那半分微细如是一类名为识处。

　　【解】温陵曰诸碍既销而无则不依于色。无碍之无亦灭则不依于空。惟留阿赖末那即厌空依识者也。名识处定故报生识处。赖耶第八识。末那第七识也。而末那所缘色空识三。此位厌色空而依识。则色空粗缘已无故惟全半分微细也。

　　【疏】天台曰三界惟心一切惟识。二十五有罔匪八识之所变造。所造之三界尽则能造之八识现。故知六道众生虽终日用八识而未尝见八识。然其所用八识特为其主而已。若其用者则七识为之使。故第七谓之传送识。此识内缘第八即缘心而为分别者。外缘第六即缘尘而为分别者。虽曰能缘要由所缘之境在。境在则能缘之识存。境亡则能缘之识灭。然缘境本由乎六识。要由七识之所使。虽分能所皆一体而异名异用而同体也。今者色空既尽则六识无用而七无所使故去末那半分粗浮者。而阿赖耶识既全在故全于半分微细也。云惟留者正以三界之识三其所去者半而留者亦半。非曰此天已见第八也。然此天有三人。约那含言之则前半此已断尽。约凡夫与外道言之但可言伏而不得言断也。

　　○(三无所有处天)空色既亡识心都灭十方寂然迥无攸往如是一类名无所有处。

　　【解】温陵曰前位虽亡空色而未灭识心。此则都灭故十方寂然迥无攸往。以寂无攸往故名无所有。然此虽亡识心未亡识性。今之行人见性不深多滞于此。虽能洞了色空灰灭心虑逮无所有。而终于识性幽幽绵绵不能自脱。生死窟穴实存乎此。

　　○(四非非想处天)识性不动以灭穷研于无尽中发宣尽性如存不存若尽非尽如是一类名为非想非非想处。

　　【解】温陵曰识性者识心幽本也。不动者寂无攸往也。既能不动复研穷使灭。然依识灭之竟非真灭。是强于无尽中发宣尽性。所以似存不存似尽不尽。似存不存故非想也。似尽不尽又非非想也。此又幽幽绵绵至微之相也。

　　○(二总辨二类)此等穷空不尽空理从不还天圣道穷者如是一类名不回心钝阿罗汉若从无想诸外道天穷空不归迷漏无闻便入轮转。

　　【解】吴兴曰此等穷空通指凡圣欣厌未尽故云不尽空理。纵是圣人修八圣种观亦有四阴细惑未亡。以未得灭受想定故。从不还天下明圣人有生此处者是钝根那含耳。言罗汉者约后为名也。若从无想下明外道有不生此处者。谓穷空不归也。外道穷空凡有二种。一穷至四禅以无想为极。二穷至无色以非想为极。今既入无想则迷于有漏无闻四空。故五百劫满自当轮转。有解此文作外道从无想天来者非也。请观不归二字。归犹来也。岂非无想穷空不来乎。高丽麻谷普幻师曰。其那含天除其利根回心罗汉。其余钝根贪寂定者修空增胜入四空处。其凡夫禅次第修者成四禅后次从广果入四空处。然则根本天中第三广果能摄无想及五那含。今云有顶色边际者通指广果圣凡杂地也。天如补注曰观长水前解舍心有二及吴兴所解穷空不归等。与麻谷之说略同。今参而言之钝根那含广果凡夫皆能趣入四空。而外道亦有入者惟除无想之外道耳。

　　【疏】天台曰此等穷空谓既以空而灭色复以识而灭空。又以无所有而灭识以非想非非想以灭无所有。则于无色界之空可谓穷矣。此扬德也。不尽空理抑过也。空理有二但空不但空。不但空此空即有。能尽此理者即前回心大阿罗汉从空以出假矣。但空者色即是空非色灭空。是等既以空灭色乃至非想非非想。于无尽中发宣尽性岂能尽其空理哉。前义可破圣人穷者。后义可破外道穷者。穷空不归者。归复也。众生始从涅槃之空以出有。圣人则从生死之有以还空。今之凡夫与外道虽能穷空而不能归空故曰穷空不归。前云厌色不厌色应有四人。不厌色一人。于色边际已出尘界回心向大。厌色三人。一穷空归者即钝根那含。一穷空不归即若从无想诸外道天来者。一修凡夫四禅八定为世间禅。不知修出世间灭受想定。心因则以非想非非想为极则。报果则亦以非想非非想处为究竟。经虽不言约义须有。

　　○(二辨王民)阿难是诸天上各各天人则是凡夫业果酬答答尽入轮彼之天王即是菩萨游三摩地渐次增进回向圣伦所修行路。

　　【解】温陵曰通指欲色无色天也。其众乃随业感报未出轮回。其王乃随行权应寄位升进。华严谓初地菩萨多作阎浮提王。二地轮王乃至六欲三梵天王是也。此竖论已终故通结指。

　　【疏】天台曰温陵师引华严经初地作人间王等者以其皆法身大士故也。论圆教初住已证法身。华严云初发心时便成正觉所有慧身不由他悟。清净妙法身湛然应一切应以何身说法即皆应之。则初住多作阎浮提王矣。今云初地岂华严兼别之言乎。孤山曰游三摩提者以菩萨善入出住百千三昧。故住此定而为天主。九次第定名善入师子奋迅名善出超越名善住。一一皆能深达实相号首楞严。

　　○(二结示)阿难是四空天身心灭尽定性现前无业果色从此逮终名无色界。

　　○(二总结虚妄)此皆不了妙觉明心积妄发生妄有三界中间妄随七趣沉溺补特伽罗各从其类。

　　【解】温陵曰身心灭尽者无色蕴及粗识也。孤山曰无业果色者显有定果色也。补特伽罗此云数取趣。谓诸有情起惑造业随诸趣受生也。天如补注曰定果色者显扬论名定自在所生色。谓由胜定故于一切色皆得自在即以定变起五尘境也。数取趣者能取当来诸趣即中有也。涅槃云中有五阴非肉眼见天眼所见。

　　【疏】天台曰成论明极善极恶皆不经中阴如䂎矛离手故也。今七趣中三途则属极恶天仙则属极善。善恶相杂惟人与修罗耳。今既总结虚妄其可以中阴以释数取趣乎。应是取其义相明众生七趣往来数数舍此生彼通名补特伽罗也。

　　○(七修罗趣)复次阿难是三界中复有四种阿修罗类若于鬼道以护法力乘通入空此阿修罗从卵而生鬼趣所摄若于天中降德贬坠其所卜居邻于日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口旦游虚空暮归水宿此阿修罗因湿气有畜生趣摄。

　　【解】温陵曰修罗此云非天。福力等天而无天行为多瞋故也。随业轻重而有四生之异。水穴即尾闾也。吴兴曰俱舍四生颂但云鬼通胎化二。今卵生修罗鬼趣所摄。则世亲之言似未详矣。问法华所列四种修罗与今四种为同为异。答资中云同。今谓彼四只可摄在此四之中。不可次第分属其类。荆溪师云法华四种皆与帝释斗战。一往观之但同今经第三类耳。问此四修罗既为四趣所摄应无别报同分之处耶。答虽属四趣非无别报。今云卜居邻于日月等即同分之处也。又长阿含云南洲有金刚山中有修罗宫。所治六千由旬栏楯行树等。然一日一夜三时受苦。苦具自来入其宫中。是知此趣且取一分善报谓之人天。若论受苦实在人趣之下。故正法念经惟以鬼畜二种收之良由于此。

　　【疏】孤山曰若依七趣优劣则修罗在人趣之下。今为摄属不定故在其后。天台曰六道摄属各有定处惟修罗摄属四趣者。经意不特显果报四种属乎四趣。将是每一种中亦杂具四因。惟观其何因为多以堕其趣。如中品十恶为鬼道因。下品十恶为畜道因。下品十善为人道因。上品十善为天道因。若善恶之业纯则随之以受四生之报。其或倏焉而为善矣倏焉而又为恶。倏焉而上矣倚焉而又为其下。或善恶交战于一生或上下交攻于一念。况心怀猜忌事欲胜他。故垂终受报强者先牵。或为鬼道而卵生以至或为畜道而湿生。如虽为鬼道矣而又能乘通入空。虽为畜道矣而又能旦游虚空。非兼人天之福乎。至于人天二趣所摄者虽居邻日月力洞无畏日夜苦具三时自来。非兼鬼畜之罪乎。故诸天与修罗战时每以人间善恶多少为胜负卜。善多则天胜不善多则修罗胜。一日方相战而天帝乍胜乍负者再。正缘世有一人欲为善而忽为恶念间之。欲为恶而又为善念间之。持疑未决间故令天帝如此。每见今之为行者是非美恶杂糅神襟。猜忌之念不无。好胜之心常在亦当以是而为戒焉。

　　○(二结示劝断二初结示迷妄二初迷真有相)阿难如是地狱饿鬼畜生人及神仙天洎修罗精研七趣皆是昏沉诸有为相妄想受生妄想随业于妙圆明无作本心皆如空华元无所著但一虚妄更无根绪。

　　○(二随妄轮回)阿难此等众生不识本心受此轮回经无量劫不得真净皆由随顺杀盗淫故反此三种又则出生无杀盗淫有名鬼伦无名天趣有无相倾起轮回性。

　　○(二举悟劝断二初明真修无著)若得妙发三摩提者则妙常寂有无二无无二亦灭尚无不杀不偷不淫云何更随杀盗淫事。

　　【解】温陵曰前问妙心遍圆何有狱鬼人天等道。故此结示由杀盗淫三为根本。有是业则名鬼伦言必坠也。无是业则名天趣言必升也。出生无杀盗淫即天趣也。七趣举二以善恶通摄也。因有而坠因无而升故曰有无相倾起轮回性。若得正定则妙性常寂无复轮回矣。有无二无言相倾业断。无二亦灭言分别情忘也。业断情忘则三种妄本名迹双泯矣。故欲断妄轮须修正定也。孤山曰有无二无无生死之俗也。无二亦灭灭涅槃之真也。尚无于善况随于恶。亦应云尚无无二云何随二。中道无著其旨惟明。天如补注曰有无相倾者鬼趣业尽或修善而升。天趣报衰或转恶而坠。此名相倾起轮回性也。

　　【疏】荆公曰有对则有代有执则有释。执有以为乐则与苦对其释也苦代之故人乐终于坏。执无以为净则与染对其释也染代之故天净终于堕堕则所无更有坏则所有更无。

　　○(二举三业劝断三初明妄因)阿难不断三业各各有私。

　　○(二牒答前总问)因各各私众私同分非无定处自妄发生生妄无因无可寻究。

　　【解】温陵曰前问地狱为有定处为复自然彼彼发业各各私受。故此牒答。三业即杀盗淫也。

　　【疏】天台曰不断三业各各有私者明别业也。因各各私众私同分者业虽各别不妨别业而同报。虽然同报而各有元由。故曰非无定处。

　　○(三劝修行断除)汝勖修行欲得菩提要除三惑不尽三惑纵得神通皆是世间有为功用习气不灭落于魔道虽欲除妄倍如虚伪如来说为可哀怜者汝妄自造非菩提咎作是说者名为正说若他说者即魔王说。

　　【解】温陵曰杀盛淫为惑业之本故名三惑。上明诸趣戒备失错。而终于劝断三业劝除三惑乃戒备真要也。下文即助道分中第二科名详辨魔境深防邪误也。魔即魔罗此云杀者。亦云夺者。能杀慧命夺善法。开之有五。曰五阴魔烦恼魔死魔天魔鬼魔。合之惟阴魔天魔而已。阴魔即生死烦恼依五阴而起者也。天魔因修邪定好害正道者也。未发心者常与随顺则无寇敌。惟正修者违而不顺偏致恼害故须辨识也。

　　○(六无问自说预明禅境二初正明发相三初结前生后二初结前正修二初经家叙事)即时如来将罢法座于师子床揽七宝几回紫金山再来凭倚普告大众及阿难言。

　　○(二如来正告)汝等有学缘觉声闻今日回心趣大菩提无上妙觉吾今已说真修行法。

　　○(二生后发相二初述意许宣二初述意二初总明)汝犹未识修奢摩他毗婆舍那微细魔事魔境现前汝不能识洗心非正落于邪见。

　　○(二别示)或汝阴魔或复天魔或着鬼神或遭魑魅心中不明认贼为子又复于中得少为足如第四禅无闻比丘妄言证圣天报已毕衰相现前谤阿罗汉身遭后有堕阿鼻狱。

　　○(二许宣)汝应谛听吾今为汝子细分别。

　　○(二时众伫诲)阿难起立并其会中同有学者欢喜顶礼伏听慈诲。

　　【解】温陵曰前法既终当机无问故将罢法座。而又揽宝几回金容无问自说者。真止观中微细魔事非一切智莫能辨识。能隳宝觉破法王家故须特告。乃最后深慈也。四禅无闻者比丘无多闻慧但勤小行得生四禅便谓已证阿罗汉。及乎天报将毕见有生处。遂谤佛妄说阿罗汉不受后有。因此坠堕。乃邪误之咎也。

　　【疏】天台曰洗心有二义。一凡修禅定先须洗涤先心从前所有邪恶知见悉从忏断净尽无余。如前净器除去毒蜜复以灰香荡涤习气后贮甘露。一有不尽便为致魔入魔之端。二者所修三止皆是洗惑之慧水。如体真洗见思方便洗尘沙禅那洗无明。一不合法便为洗心非正是故即落魔道。魔境现前者摩诃止观广明十境。一阴入二烦恼三病患四业相五魔事六禅定七诸见八上慢九二乘十菩萨。惟初阴入是初心常所观境。余之九境待发方观不发不观。又初心所观先须拣却界入。复于五阴又除前四。的取识阴为所观境。如去丈就尺去尺就寸。亦如伐树得根灸病得穴。千枝百病自然销殒。此与今经前文广约三科七大以开解。次约二十五门以明行。佛命文殊拣择惟取耳门为所观境同。今明五十重境虽总名阴境。若观现文与下别开惟少病患与菩萨两境。盖病境易知故略不言。偏教菩萨亦可合于二乘境中。余之六境若寻文配合。如想阴中为魔所附发贪嗔痴是烦恼境。慢过慢及增上慢是上慢境。总为魔事境。总示中云得少为足四禅无闻是禅定境。行阴所发俱是邪见境。又复示以当处禅那岂非待发方观止观工夫乎。

　　○(二总别开示二初总述意三初明魔动因由二初生佛理同)佛告阿难及诸大众汝等当知有漏世界十二类生本觉妙明觉圆心体与十方佛无二无别。

　　○(二明迷悟事别二初迷真起妄)由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点太清里况诸世界在虚空耶。

　　○(二悟理动魔二初明归元妄灭)汝等一人发真归元此十方空皆悉销殒云何空中所有国土而不振裂。

　　【解】温陵曰觉圆心体所谓真元。由迷理背真化迷立妄成有漏界为魔所依。化迷者随迷转变也。空生大觉中如海一沤发。又喻片云以明世界虚幻微芒易以销殒也。惟真元之体本自廓然而虚空国土皆是迷顽妄想安立。若汝等一人发真不迷则无安立者故自殒裂也。此并下文皆叙魔所起。盖有漏空界为魔所依今若殒裂则魔不安矣。或曰有漏空界乃众生同感云何一人而能销殒。矧古今发真者众而空界依然。安在其销殒耶。曰同业所感不离晦昧。发真返明故可销殒。然众生不可尽世界不可尽。故虽一人发真而众复感结所以依然。使同业之人同能发真则山河器界应念化成无上知觉而为净妙佛土矣。天如补注曰迷则转觉体为虚空。悟则全虚空是觉体。故一人发真归元则一人所见虚空悉皆销殒而为觉体矣。即所谓心精通㳷当处湛然。彼之未见消殒者是其未能发真归元也。吴兴曰前微尘国土且约同居而说。究论归元振裂之义须通三土。若发偏真归小涅槃之元则同居振裂。若发圆真归大涅槃之元则方便实报振裂。今已开小显大则真元之理无非寂光。但有相似分极之异耳。

　　【疏】天台曰此下明为一人发真归元十方虚空悉皆销殒大地振坼为致魔之由。欲明发真归元是以先明从真起妄。是故以生佛体同而为理本。次明迷悟事别以为魔因。初迷真起妄喻中。太清者犹虚空也。前以海喻觉心之大以沤喻虚空之小。故曰空生大觉中如海一沤发。今则以太清喻本觉之不动以片云喻顽空之易销。故曰当知虚空生汝心内犹如片云点太清里。况诸世界在于虚空若浮云之末其易销殒从可知也。次悟理动魔中言汝等一人发真归元十方虚空悉皆销殒。正犹慧风一扇而殊云自消惟一真空迥无所有。或曰国土有相而云销殒可也。虚空无作不闻烂坏其销殒何在哉。对曰迷时则化觉为空悟时则复空为觉。复空为觉则惟觉无空。虚空销殒理固然矣。矧虚空犹捏目之狂华世界为狂华之非相。易可销殒又可知也。

　　○(二明将归动魔二初明圣凡通㳷以释伏难)汝辈修禅饰三摩地十方菩萨及诸无漏大阿罗汉心精通㳷当处湛然。

　　○(二明凡魔不同以显魔觉二初示魔天见动)一切魔王及与鬼神诸凡夫天见其宫殿无故崩裂大地振拆水陆飞腾无不惊慑。

　　○(二明余趣不觉)凡夫昏暗不觉迁讹。

　　○(二明魔恼本意二初因悟动魔二初正明)彼等咸得五种神通惟除漏尽。

　　○(二反显)恋此尘劳如何令汝摧裂其处。

　　○(二正为留难)是故神鬼及诸天魔魍魉妖精于三昧时佥来恼汝。

　　【解】温陵曰魔以晦昧为依。今修禅饰定妙心精明故能振裂魔界遂致恼害也。凡夫天魔王天也。吴兴曰饰犹庄严也。谓修禅定功德庄严本有真三摩地。以修饰故彼菩萨罗汉所证心性通同㳷合。此动魔之由。由三摩地将出其境故魔等宫殿自然崩裂。斯亦归元之前相也。问大地无情水陆异类何以同魔亦皆振慑。答三昧威神不可思议。如大树紧那罗王弦歌一动声震大千。须弥山王为之踊没。况菩萨首楞严力岂以情无情异而为责邪。凡夫昏暗不觉迁讹者此释伏疑也。恐疑者曰魔及诸天既见其相。凡夫何事都不觉知。故此释云。

　　○(三明指益劝诫二初示悟者唯益二初引喻广明)然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日消殒徒恃神力但为其客成就破乱由汝心中五阴主人主人若迷客得其便。

　　○(二结劝降伏)当处禅那觉悟无惑则彼魔事无奈汝何阴消入明则彼群邪咸受幽气明能破暗近自消殒如何敢留扰乱禅定。

　　○(二示不悟致损二初不悟同魔)若不明悟被阴所迷则汝阿难必为魔子成就魔人。

　　○(二校量劝悟二初明彼唯毁汝一戒)如摩登伽殊为眇劣彼惟咒汝破佛律仪八万行中只毁一戒心清净故尚未沦溺。

　　○(二明此则隳汝全身)此乃隳汝宝觉全身如宰臣家忽逢籍没宛转零落无可哀救。

　　【解】温陵曰五阴主人真心也。阴消入明指发真者。登伽眇劣只毁戒体。诸魔炽恶能隳宝觉固宜深防也。宰臣籍没喻几于觉位而沦恶趣。孤山曰以淫女比天魔人眇劣也。以一戒比全身事眇劣也。举劣况胜勖彼深防。初果道共戒力自然无犯故云心清净等。籍没汉书云除其属籍是也。

　　【疏】天台曰次示悟者惟益中有三喻。初如风吹光乃以不动而胜动。次如刀断水乃以柔而胜刚。共喻妙觉照而常寂之体。方魔境现前果能寂然不动其奈我何哉。故曰了不相触。第三喻汝如沸汤彼如坚冰乃以阳而胜阴。喻妙定寂而常照之力。下文云彼等群魔咸受幽气。明能破暗故曰暖气渐邻不日销殒。当处禅那二义。一任彼魔来现怪我心寂尔如空。然魔有强软。强来以寂软来以照。若慈云之赞智者华顶降魔云强软消磨寂照功是也。又如首楞三昧经云观魔界如佛界如。若魔界如即佛界如一如无二如。则魔界无所舍佛界无所取。不取不舍所谓当处禅那也。

　　汉书云除其属籍。应邵曰籍者为二尺竹牒记其年纪名字物色。

　　○(二别显相五初色阴二初结前生后二初结前正行)阿难当知汝坐道场销落诸念其念若尽则诸离念一切精明动静不移忆忘如一。

　　○(二生后发相二初示二相二初不尽相)当住此处入三摩地如明目人处大幽暗精性妙净心未发光此则名为色阴区宇。

　　【解】天如补注曰离念精明心未发光等色阴未破之相也。孤山谓在名字位中。则似抑之太低。温陵谓得元明觉无生灭性。则似升之太高。当依吴兴指属观行。此盖禅那得力之处尘势暂息之时也。定力虽尔而色阴未破。故如明目处幽暗。阴以覆蔽为义。区局性真故名区宇。

　　【疏】天台曰销者销镕。销而后落故云销落。今经妙定于染不滞于净不着。一切结惑拟之即销。即为无为亡情绝解如大火𦦨不可凑泊故喻之如销。亦妙玄云譬如冶铁意在成器。器虽未成而粗垢先落。今修禅定志在成佛。将破色阴而销落诸念。喻实似之。其念若尽即圆伏五住也。离念精明即观行现前也。观行现前之人居静固无所移。涉动亦无所失。忘之而观智明明。忆之而寂体了了。故曰动静不移忆忘如一。此正寂灭道场之先容真阿练若之前阵。当住此处入三摩地。繇斯而往则直道无雍。第为色阴区局精性妙净心未发光故如明目人处大幽暗。五受阴皆云区宇者。区者寰区宇者宇宙。人居屋舍皆取象于人身。人身又取象于寰宇。故人心妙明一自晦昧为空空晦暗中结暗为色色杂妄想想相为身来。为识为行为想为受为色。其区局者而有是五重。各以一妄想而为其本。色阴坚固妄想而为五妄想之末。其区局之相最为粗重。居生死长夜之方沉。故取喻如明目人处大幽暗也。

　　○(二尽相)若目明朗十方洞开无复幽黯名色阴尽是人则能超越劫浊。

　　○(二显妄源)观其所由坚固妄想以为其本。

　　【解】温陵曰五阴尽相非灭身归无。乃观力洞照不为迷碍而已。故譬若目明朗十方洞开也。色阴始因父母己三妄伦交结故曰坚固妄想为本。五种妄本经末自释。天如补注曰前解五浊云劫浊依于色阴。故今色尽则能超之余四例此。

　　【疏】天台曰为色阴区局真性故如明目人处大幽暗。色阴若尽故若目明朗十方洞开。劫浊以无记为性。根尘相对之间未生分别不起缘尘进非见性退非六识。观其所由父母己三妄伦交结坚固妄想以为其本。是以欲破此妄要以不落缘尘不堕无记见见闻闻冥乎止观之道乃能破之。破此妄想则色阴之本亡。色阴尽则此浊超。此浊超则无记之区宇揭。如狱出重辟幽囚虽未解脱逍遥其明爽轻清亦可乐也。

　　○(二正明发相二初正明十相十初身能出碍二初指相摇源)阿难当在此中精研妙明四大不织少选之间身能出碍此名精明流溢前境斯但功用暂得如是非为圣证。

　　○(二用心邪正)不作圣心名善境界若作圣解即受群邪。

　　【解】温陵曰此中者定中也。妙体本融由妄质成碍。故精穷妙明则四大不织而身能出碍也。然此特定力所逼使精妙流溢暂而不常故非圣证。孤山曰凡诸境发虽是善相取着成邪。任是恶相若不取着邪亦成正。以境随心转故。

　　【疏】天台曰当在此中者。离念精明动静不移忆忘如一寂照现前五住初伏之中也。更加止观精研此之寂照妙明之体于色阴将破未破之间而坚固妄想欲解其体。故能使四大不织。盖人之托胎因父母己三妄伦交结。如组织为锦而坚不可解。今也精研妙明则坚固妄想寂而色阴之经纬离。故能使四大不织。此之四大非独正报而已凡为根尘皆其事也。惟其不织故少选之间身能出碍。出碍者言墙壁由之直度也。已上明其定中境界也。此名精明流溢前境者出其功能也。言特不过性之妙明者为止观精研之力使其流溢前境而身能出碍也。斯但下指其功过。言此之境界有功用有圣证。圣证如前所明色阴已尽之相。若今之出碍但功用而已。圣证则一证永阶不退。功用不过暂得如是。此境现前如将入海预见初平之相则色阴破在不久故不作圣心名善境界。若作圣解则狂愚由之以生群邪因之以受矣。

　　○(二拾出蛔蛲二初指相推源)阿难复以此心精研妙明其身内彻是人忽然于其身内拾出蛲蛔身相宛然亦无伤毁此名精明流溢形体斯但精行暂得如是非为圣证。

　　○(二用心邪正)不作圣心名善境界若作圣解即受群邪。

　　【解】温陵曰真精妙明流溢前境则外无所隔。流溢形体则内无所障。故能身内拾出蛲蛔此亦暂尔。

　　【疏】天台曰前则其身外彻乎色阴故身能出碍。今则其身内彻于色阴故拾出蛲蛔。然考其所由莫不因精研妙明使精而明者流溢于内外使之然也。始则身能出碍而无所隔。次则拾出蛲蛔而无所伤。有以见色阴虚妄犹如空华相虽似有而其体本虚也。

　　○(三空中闻法二初指相推源)又以此心内外精研其时魂魄意志精神除执受身余皆涉入互为宾主忽于空中闻说法音或闻十方同敷密义此名精魄递相离合成就善种暂得如是非为圣证。

　　○(二用心邪正)不作圣心名善境界若作圣解即受群邪。

　　【解】吴兴曰除执受身余皆涉入谓除其色身而内魂魄等六互相涉入也。互为宾主者余五入魂则魂为主五为宾。乃至入神则神为主余为宾也。递相离合即精离本位而合于魄。或魄离本位而合于精等。温陵曰前之精研初能外虚次能内彻。此复内外精研俱虚彻故。其魂魄等皆失故常迭互相涉。故夙昔闻熏自能发挥而忽有所闻也。今夫刻意凝神讨论之极则奇文丽藻未尝经意者往往焕然得于梦寐。则精研激发神者偶现类可知也。

　　【疏】天台曰始则精研乎外。次则精研乎内。今则内外而俱研。正以今经止观以阴入而为所观境。达境惟心触事而观初无定谓。以能了一即一切一切即一。矧耳根为境圆洞十虚。眼见为观普穷三际。恒遍而局恒局而遍也。意志者言其体也。精神者言其气也。魂魄者言其用也。共是六处识心之异名五种妄想之光影。互为宾主递相离合者。谓我为主则彼五为宾各离本位而合于我。我为宾则五为主我离本位而合于彼。如列国将亡未亡之间或合从以为一或离从以为诸。与首楞严王争为胜负之时成之败之职由乎人。成之则为善种败之即受群邪故也。言忽于空中闻说法音或闻十方同敷密义者。乃色阴中耳根与声尘所现之相。即无情说法之先兆。亦耳根三昧之昧之遗勋也。

　　○(四见佛踞台二初指相推源)又以此心澄露皎彻内光发明十方遍作𨶒浮檀色一切种类化为如来于时忽见毗卢遮那踞天光台千佛围绕百亿国土及与莲华俱时出现此名心魂灵悟所染心光研明照诸世界暂得如是非为圣证。

　　○(二用心邪正)不作圣心名善境界若作圣解即受群邪。

　　【解】温陵曰净秽之境常随心感。故澄彻之极则心魂染于灵悟佛境现于心光。资中曰若修念佛三昧斯境现前与修多罗合者名为正相。若修余观设见佛形亦不为正。以心境不相应故。况观真如不取诸相而有所著岂非魔邪。

　　【疏】天台曰澄露皎彻者谓以止而澄之以观而露之使此心皎洁清彻。以是之故而内光发明。十方遍作阎浮檀色者依报净也。一切种类化为如来者正报净也。于时忽见报佛踞台出现者见华藏世界也。或问此为己力所至乎佛力所至乎魔力所至乎。对曰己力所至也。盖此娑婆原居华藏。则一土一石莫非浮幢。一种一类莫非觉体。良为色阴之所弊余阴之所封故盲无所见。今也澄露皎彻内光发明为心魂灵悟之所染。心光研明照诸世界使之发现如此。比前功用似为更胜。若不受不着则色阴尽在不久也。熏闻记曰毗卢遮那此翻遍一切处。斯是法身。若见踞天光台是合卢舍那报身之相以唐时译经法报不分故也。

　　○(五空成宝色二初指相推源)又以此心精研妙明观察不停抑按降伏制止超越于时忽然十方虚空成七宝色或百宝色同时遍满不相留碍青黄赤白各各纯现此名抑按功力逾分暂得如是非为圣证。

　　○(二用心邪正)不作圣心名善境界若作圣解即受群邪。

　　【解】吴兴曰抑按降伏制止超越应对四分烦恼。或如下文排四大性。此名等从略而结也。温陵曰精研妙明抑伏杂想。制心胜托力用过越。故妙明逼极焕散而现也。

　　【疏】天台曰抑按制止者止也。降伏超越者观也。谓精研妙明时以止观法门观察不停功力过分故忽然见十方虚空成七宝色等。此亦于一显色将化顽空为宝觉真空故现如斯。只不作圣心即善境界也。

　　○(六暗室见物二初指相推源)又以此心研究澄彻精光不乱忽于夜半在暗室内见种种物不殊白昼而暗室物亦不除灭此名心细密澄其见所视洞幽暂得如是非为圣证。

　　○(二用心邪正)不作圣心名善境界若作圣解即受群邪。

　　【解】温陵曰人固有不明自发暗不能昏者。惟微细定心澄使不乱而后能见。暗物不除。言皆实境不随定变也。

　　【疏】天台曰夫精真妙明光逾日月岂假白昼而能显遇黑月而能弊乎。惟人者一为色阴所局精真者隐而晦昧者得其所。非假之光明则冥然长夜。今也研究澄彻精光不乱。彼妙明者将启其窦而有未然之兆故居夜不昏旧物不除也。

　　○(七烧斫无碍二初指相推源)又以此心圆入虚融四肢忽然同于草木火烧刀斫曾无所觉又则火光不能烧爇纵割其肉犹如削木此名尘并排四大性一向入纯暂得如是非为圣证。

　　○(二用心邪正)不作圣心名善境界若作圣解即受群邪。

　　【解】温陵曰定力虚融则五尘并消四大排遣纯觉遗身故无伤触。定力所持故火不烧也。世之端居丧我者尚能使形槁木心死灰。况真定之力哉。

　　【疏】天台曰色阴以五妄想为体四大为相。见闻觉知雍令留碍。水火风土旋令觉知。此阴若破则各各返元。如人之垂终必先四大分离。人之成道亦四大复本。今圆入虚融能并排四大使之一向入纯。非惟各归其根抑且以无化有。以无化有则其体虚融先得其兆故烧之斫之曾无所觉也。

　　○(八遍观诸界二初指相推源)又以此心成就清净净心功极忽见大地十方山河皆成佛国具足七宝光明遍满又见恒沙诸佛如来遍满空界楼殿华丽下见地狱上观天宫得无障碍此名欣厌凝想日深想久化成非为圣证。

　　○(二用心邪正)不作圣心名善境界若作圣解即受群邪。

　　【解】温陵曰厌粗浊之质碍欣妙净之虚融名成就清净。凝想日深久而自化。故能洞观得无障碍也。

　　【疏】天台曰论此经圆修以中道而为观体深达一切诸法无非佛法又何净之可欣垢之可厌。然而以之融心可也。以之慕道而初学将有以理为情之失。则三界之家何由而出涅槃之家何路而归乎。第虽欣厌又非舍秽以求净乃即惑以成智。是以凝想日深想久化成。故曰忽见大地十方山河皆成佛国。此即秽而净以彰乎不垢不净又可见也。

　　○(九夜见远方二初指相推源)又以此心研究深远忽于中夜遥见远方市井街巷亲族眷属或闻其语此名迫心逼极飞出故多隔见非为圣证。

　　○(二用心邪正)不作圣心名善境界若作圣解即受群邪。

　　【解】温陵曰研心穷远逼迫精神。遗身而出冥有所至。故能见闻远方事也。上皆未离色阴。徒因定力而能出碍见闻远及。若色阴尽则十方洞开无复幽暗。六通纵任无为山壁由之直度固无疑矣。

　　【疏】天台曰多隔能见性体遍也。多隔不见妄体局也。性体之见果位方彰。今未登圣而遽然能多隔见。乃由真修迫之飞出是故然也。或问曰心无去来何为迫出。对曰无去来者体也。有去来者用也。如下若魇咎歇其心离身反观其面去住自由。非用有去来乎。然是即体之用虽去来而无去来。如全海为沤沤还匝海。如此会得斯可言道。

　　○(十知识迁变二初指相推源)又以此心研究精极见善知识形体变移少选无端种种迁改此名邪心含受魑魅或遭天魔入其心腹无端说法通达妙义非为圣证。

　　○(二用心邪正)不作圣心魔事消歇若作圣解即受群邪。

　　【解】资中曰此人曾有邪心种子。合外魔境相因而来。此则非善境界纯是魔娆。不同前九皆称善境起心作证方乃成魔者。温陵曰所见知识乃魔变现也。前九但明定力。独此乃明魔事者定力未成不能动魔。研究精极乃渐发魔事也。故下文魔事愈甚。

　　【疏】天台曰夫邪道与正道常相反真心与妄心常互违。前之九境虽非亲证其现也正。以境而验其心必真。后之一境变幻无端其现也邪。以境而验其心必妄。祖师云佛之与魔相去几何。邪之与正有何欠剩。不作圣心魔事消歇。若作圣解即受群邪是知成之败之职由乎人。

　　○(二结过劝示)阿难如是十种禅那现境皆是色阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等当依如来灭后于末法中宣示斯义无令天魔得其方便保持覆护成无上道。

　　【解】吴兴曰用心交互者。用禅那心与色阴坚固妄想交互故现斯事。乃至识阴例此明之。何则。以五妄想各于本阴区宇之中为禅所观。将破未破。如灯欲灭其光复炽。乃与定力交战其功。故成之败之则魔佛之道于是乎辩。孤山曰大妄语成堕无间狱此约名字位中修禅定者及五品观行位中不能安忍俱有堕义。以俱未得位不退故。然五阴尽相不同。在色阴未尽之中即名字位也。色阴尽者犹居观行。受阴尽则在相似初二两信。想阴尽则在三四两信。行阴尽则在五六两信。识阴尽则诸根互用。此在相似七信已去。正是粗垢先落六根清净位也。而其五阴各为十魔种子所依共五十重。皆在观行初心所发故有退堕。若入相似堕义不成。故佛次第细辩相状令初心识其所发气分。譬如色阴未破之中或现天魔此即想阴气分之所发也。问受阴尽时既入相似何故想等中复发十种魔境邪。答若论阴破岂应发魔。但文中说相似已前观行心中所发耳。令知所依故历五阴次第说之。又只作相似位中发境亦应可耳。何者。魔尚能恼深位岂不能恼相似浅位邪。但相似位人发之终不将为圣解。又如阿罗汉人回心入大按位虽当相似进入即破无明故不为所动也。若名字观行位人观智强者则寂尔如空亦不将为圣解。观力弱者则为所惑堕落魔道更受轮回。若相似位或生法爱则名顶堕菩萨。

　　【疏】天台曰孤山师明五阴尽相并为五十魔种所依。其所发明可谓详矣。然有横竖二义。约五阴尽相其义则竖。故曰在色阴未尽之中即名字位。色阴尽者犹居观行。乃至识阴尽此在七信已去。约魔种所发成堕其义则横。故曰皆在观行初心所发故有退堕。又曰如来次第细辩相状令初心识其所发气分(云云)。盖言五十重阴境皆在观行中发。验是何等相状。何为色阴气分。何为受阴气分。乃至何为识阴气分。一一了知分明无谬。犹如将发其药先知其病。知病识药应病与药然后服行。或问病已知矣药将云何。对曰境虽五十大约为言不出强软。强则寂尔如空软则照之叵得。慧风既扇定水又澄。千魔将褫魄于无何有之乡。百病将潜踪于不萌枝之地矣。又问五阴尽相既深该乎十信。五阴发相独浅在于观行。横竖之相其义云何。对曰圆修行人三止于一心中修三谛于一境中照则三惑于一念中伏。虽一念中伏。而当情者又有乎次第。则见思粗惑适居其首。而见惑九十八使并欲界前六品思惑正为魔种所依。破此二惑则魔罗不得其便。而五种妄想为见思之异称者正在观行中互相对垒。故五十种气分为正为奇为显为伏。出没无恒胜负不定。取决于一时克功于当念也。

　　○(二受阴二初结前生后二初结前正行)阿难彼善男子修三摩提奢摩他中色阴尽者见诸佛心如明镜中显现其像。

　　○(二生后发相二初示二相二初不尽相)若有所得而未能用犹如魇人手足宛然见闻不惑心触客邪而不能动此则名为受阴区宇。

　　【解】温陵曰受以领纳前境为义。已破色阴内外虚融故见诸佛心如镜现像。诸佛心即我妙觉明心也。如镜现像谓清净虚凝了非形碍也。虽具妙体而未能运用盖为受所覆。故如魇寐人支体宛具六根明了而不能运动。此受阴之相也。

　　【疏】天台曰夫受以领纳为义。但受不自受由色故而为受。然色亦不自色由受故而为色。二相为偶其来久矣。前色阴既破则受已丧其偶。然而不能无机栝独行者以有受阴在也。故色阴尽相取譬明镜显现其像。谓如古镜重磨已去一番粗垢。见诸佛心如显现其像矣。惟其犹有受阴在似有所得而未能用。盖为受阴区宇之所掩弊。故又取喻犹如魇人手足宛然见闻不惑心触客邪而不能动。手足宛然见闻不惑此以喻释喻。即如明镜中显现其像也。心触客邪而不能动即若有所得而未能用也。然此二喻似各喻一阴。以明镜现像喻色尽。以魇人心触客邪而不能动喻受在。若通喻者皆可取像于色去受存之相也。

　　○(二尽相)若魇咎歇其心离身反观其面去住自由无复留碍名受阴尽是人则能超越见浊。

　　○(二显妄源)观其所由虚明妄想以为其本。

　　【解】温陵曰色阴尽者已离形碍。然为受所魇而未能用。故受阴消歇即能离身反观去住无碍也。因违顺之幻境生损益之妄受。则受阴无体虚有所明故名虚明妄想。

　　【疏】天台曰心之不能去住自由者外为色阴之所碍内为受阴之所留。二阴既尽故能其心离身反观其面也。前五浊文以见闻觉知壅令留碍水火风土旋令觉知相织妄成以为见浊。正以见闻抟色色杂见闻情与无情和合以生妄受。故受阴尽即能超之。

　　○(二虚明发相二初正明十相十初见物生悲二初指相推源)阿难彼善男子当在此中得大光耀其心发明内抑过分忽于其处发无穷悲如是乃至观见蚊虻犹如赤子心生怜愍不觉流泪此名功用抑摧过越。

　　○(二用心邪正)悟则无咎非为圣证觉了不迷久自消歇若作圣解则有悲魔入其心腑见人则悲啼泣无限失于正受当从沦坠。

　　【解】温陵曰既破色阴无复幽黯故得大光耀。知受阴为咎故内自抑伏而破之。抑伏太过失于慈柔。故多悲愍以致悲魔附焉。吴兴曰其心发明即下文见色阴消受阴明白也。有以狂慧释之者非。

　　【疏】天台曰夫慈能与乐悲能拔苦乃菩萨益物之佳怀如来度人之盛事。然亦取其中道而已矣。故为其说者而有三焉。曰假慈空慈中慈。三者阙一而不可。今因内抑以生悲。与而言之属于生缘。夺而言之落于爱见。生缘假谛之悲固不可无。苟无法缘空心以制之无缘中道以统之鲜不落于爱见也。爱见属贪分烦恼所摄。故悲魔乘便入其心腑。

　　○(二勇智齐结二初指相推源)阿难又彼定中诸善男子见色阴消受阴明白胜相现前感激过分忽于其中生无限勇其心猛利志齐诸佛谓三僧祇一念能越此名功用陵率过越。

　　○(二用心邪正)悟则无咎非为圣证觉了不迷久自消歇若作圣解则有狂魔入其心腑见人则夸我慢无比其心乃至上不见佛下不见人失于正受当从沦坠。

　　【解】温陵曰色尽受现为定之胜相。因喜成功故感激勇动。以为佛果可齐功行易致。陵率之过故狂魔附焉。今夫以少为足骄狂犯分自视无前者皆陵率之过也。吴兴曰陵率谓勇心高率也。

　　【疏】天台曰前因内抑过分以生悲。病在止多而堕乎愚。今因感激过分以生勇。病在观多而堕乎狂。一落爱见之悲一成我慢之种。大师云狂愚之过虽小不同。邪见轮转盖无差别此之谓也。然而勇猛精进居六度之首。以之诣道则无道而不前。因之成狂斯为过矣。志齐诸佛为万行之先。以之坚誓则无誓而不圆。因之生慢斯为过矣。契经有调弦之喻。祖诰有御马之箴。苟得其从容中道魔罗其如予何。

　　○(三渴心沉忆二初指相推源)又彼定中诸善男子见色阴消受阴明白前无新证归失故居智力衰微入中隳地迥无所见心中忽然生大枯渴于一切时沉忆不散将此以为勤精进相此名修心无慧自失。

　　○(二用心邪正)悟则无咎非为圣证若作圣解则有忆魔入其心腑旦夕撮心悬在一处失于正受当从沦坠。

　　【解】温陵曰凡修观行须定慧等持乃能无失。今此定强智微而受阴未尽故进无新证。色阴已消故退失故居。进退之间杳无所依名中隳地。以无依无见故枯渴沉忆而忆魔附焉。忆心妄系故如有撮悬也。

　　【疏】天台曰夫修心以慧解而为之主。若导师之明慧聪达善知险难恶道通塞之相。应去者去之应度者度之。如今也见色阴消受阴明白前无新证归失故居智力衰微入中隳地亦一时之险难恶道也。苟以慧解而临之若淮阴之阵于背水。归幸失其故居畏死地而不退。前虽无乎新证临险道而思危。冒毒矢而无前被金创而不畏。则受阴破在不久又何必以区区枯渴沉忆而为事哉。

　　○(四疑是舍那二初指相推源)又彼定中诸善男子见色阴消受阴明白慧力过定失于猛利以诸胜性怀于心中自心已疑是卢舍那得少为足此名用心亡失恒审溺于知见。

　　○(二用心邪正)悟则无咎非为圣证若作圣解则有下劣易知足魔入其心腑见人自言我得无上第一义谛失于正受当从沦坠。

　　【解】温陵曰前以定强智微此又慧力过定。皆互有所失故欲等持也。长水曰定力微故亡失恒审。慧力过故溺于知见。

　　【疏】天台曰今经当机虽以多闻小慧为自咎楞严大定为启请。而定体圆融止即是观。故结位中云奢摩他毗婆舍那。必须止观以双修定慧以均等方能证入深位。今也慧力过定则失于猛利。谓已均圣得少为足。岂非定少慧多之过乎。如来为行人斥指其过云亡失恒审失于知见。盖修禅贵乎知见知见功在恒审恒审又积在博闻。如辅行云昔有禅僧居阿兰若。久修禅定不得悟彻。忽于中夜出外经行仰睹明星豁然大悟。身心轻快万虑冰消。便谓证迹相同已成佛道。第俟其明相出时梵王帝释请转法轮。及至其时寂无见闻。即自思惟以事而验惟罗汉果。尔后入城乞食遇违境而生嗔逢顺情而兴贪。展转取印再谓三果再谓二果。洎邪解僻兴知其未证初果。由是惭愧自悔修进如初。此即不亡恒审不溺知见不受魔入不从沦坠之功德也。

　　○(五生无尽忧二初指相推源)又彼定中诸善男子见色阴消受阴明白新证未获故心已亡历览二际自生艰险于心忽然生无尽忧如坐铁床如饮毒药心不欲活常求于人令害其命早取解脱此名修行失于方便。

　　○(二用心邪正)悟则无咎非为圣证若作圣解则有一分常忧愁魔入其心腑手执刀剑自割其肉欣其舍寿或常忧愁走入山林不耐见人失于正受当从沦坠。

　　【解】温陵曰进退失守故心生艰险。以成邪忧自致患害也。

　　【疏】天台曰破阴转深则阴现转僻。所谓道高一尺则魔高一丈是也。前之四境犹近乎正。今则历览艰险忽然生忧以求舍命为解脱。然此境状即佛世亦自有之。彼以不净观成生大厌离以求速死为快。魔因附人而杀之。此以历览二际自生艰险以求取尽为乐。魔因入心而自害之。愚事虽同愚心稍异也。

　　○(六生无限喜二初指相推源)又彼定中诸善男子见色阴消受阴明白处清净中心安隐后忽然自有无限喜生心中欢悦不能自止此名轻安无慧自禁。

　　○(二用心邪正)悟则无咎非为圣证若作圣解则有一分好喜乐魔入其心服见人则笑于衢路傍自歌自舞自谓已得无碍解脱失于正受当从沦坠。

　　【解】吴兴曰轻安七觉支中其体属定。定若兼慧正道可通。今所发者既无慧自持。则定翻成散魔得其便喜乐附焉。

　　【疏】天台曰此名轻安无慧自禁者。谓入道之方要以智慧调停得所也。盖禅病有沉浮而法药有止观。如七种菩提之分不外乎止之与观。若心沉将堕于愚则以念择进喜四觉支以起之。心浮将堕于狂则以轻安定舍三觉支以伏之。能如是以慧自禁则病无不除而药无不效矣。然其中亦有似是而非以病为药者则药反为病矣。如曰心安隐后非轻安支乎。忽然自有无限喜生非喜支乎。轻安属于定而喜支属于慧岂不定慧调均止观得所乎。然而有无限喜生。喜多则又属于浮。应以定舍而止之则不失其正。乃曰心中欢悦不能自止岂非无慧自禁而为堕狂之阶乎。故悟则无咎不悟则魔入心肺毕竟沦于大狂而不可挽也。

　　○(七起大我相二初指相推源)又彼定中诸善男子见色阴消受阴明白自谓已足忽有无端大我慢起如是乃至慢与过慢及慢过慢或增上慢或卑劣慢一时俱发心中尚轻十方如来何况下位声闻缘觉此名见胜无慧自救。

　　○(二用心邪正)悟则无咎非为圣证若作圣解则有一分大我慢魔入其心腑不礼塔庙摧毁经像谓檀越言此是金铜或是土木经是树叶或是叠华肉身真常不自恭敬却崇土木实为颠倒其深信者从其毁碎埋弃地中疑误众生入无间狱失于正受当从沦坠。

　　【解】温陵曰慢名有七。恃己凌他名我慢。同德相傲但名曰慢。于同争胜名过慢。于胜争胜名慢过慢。未得谓得名增上慢。以劣自矜名卑劣慢。不礼塔庙等即邪慢也。今之妄人不礼不诵皆慢魔也。

　　【疏】孤山云夫假像知真因言体道。于是严其像以生其敬。写其言以悟其心。住持三宝理在于兹也。苟生邪见岂达中庸。惟自敬身轻毁经像。邪风一扇愚者悦随。昔卫元嵩谏周武帝。不造曲见伽蓝以四海为延平大寺。和夫妻为圣众。即皇帝是如来。树令德为纲维。尊耆年为上座。而周武惑其言遂灭佛法。凡此说者将非天魔外道入佛法中肆其奸谋倾毁我教耶。天台曰夫心之受道以虚为满。非如器之受物以满为满也。故曰入于如来妙庄严海圆满菩提归无所得。夫圆满菩提固为满矣而曰归无所得何尝以满为满乎。故道之在人以满为满者则慢人。以虚为满者则敬人。故曰沧海能为百谷王者以其能下之也。矧入于妙庄严海乎。矧以未满而为满乎。矧慢至于七乎。大我慢魔入其心肺宜矣。疑误众生入无间狱非不幸也。

　　○(八轻安自在二初指相推源)又彼定中诸善男子见色阴消受阴明白于精明中圆悟精理得大随顺其心忽生无量轻安已言成圣得大自在此名因慧获诸轻清。

　　○(二用心邪正)悟则无咎非为圣证若作圣解则有一分好轻清魔入其心腑自谓满足更不求进此等多作无闻比丘疑误众生堕阿鼻狱失于正受当从沦坠。

　　【解】温陵曰以色消为精明以精明为圆悟。遂以为得大随顺轻清自在。皆得少为足无闻之俦也。吴兴曰轻安者名虽同前其义则异。以云因慧获诸轻清故。此由受阴于诸尘境无重浊之惑便言成圣得大自在也。

　　【疏】天台曰此经历诋多闻宜以无闻为是矣。然而自谓满足更不求进者多作无闻比丘疑误众生堕无间狱岂以无闻为是哉。然则何为而斯可。要亦不失其正而已矣。若以多闻为功住之而不前斯无功矣。其若闻教观心离指见月多闻为道助不可无也。

　　○(九拨无因果二初指相推源)又彼定中诸善男子见色阴消受阴明白于明悟中得虚明性其中忽然归向永灭拨无因果一向入空空心现前乃至心生长断灭解。

　　○(二用心邪正)悟则无咎非为圣证若作圣解则有空魔入其心腑乃谤持戒名为小乘菩萨悟空有何持犯其人常于信心檀越饮酒啖肉广行淫秽因魔力故摄其前人不生疑谤鬼心久入或食屎尿与酒肉等一种俱空破佛律仪误入人罪失于正受当从沦坠。

　　【解】温陵曰因得虚明误执断空成诸邪咎。凡为此者皆空魔也。资中曰此从邪见种生引此空魔入其心腑。大般若云魔能入一切众生心令归依魔党如胶如漆。断手截臂不以为难。

　　【疏】天台曰于明悟中得虚明性虚明固正受也。于虚明中归向永灭已不得其正矣。又因之而拨无因果因之而一向入空生长断灭解。由是空魔得便入其心腑以邪空一概平等为所宗。以饮酒啖肉等广行淫秽等。甚至屎尿与酒肉等。谓之一种俱空。斯人于解则空于行则不空焉能获果报空。故破佛律仪误入人罪失于正受当从沦坠也。孤山云嗟乎叔世。尊合杂为大道排持操为小乘。戒律轨仪弃为他物。画魑魅以为巧。扇无检以为风。及夫阴阳拘忌流俗妄说一皆信受畏若严刑。未审戒律之教与阴阳之书孰愈。流俗之说与如来之谈孰优。背正向邪颠乱之甚。怀道大士一为思之。或为宗师愿以训众。斯乃震法雷于迷蛰耀慧灯于永夜。夫如是则涅槃之嘱斯经之诫得其人而其道举矣。又何待于四依出世乎。战国策云画鬼神易为巧图狗马难为工。今以排去律检妄谭无碍如画鬼神耳。

　　○(十爱极发狂二初指相推源)又彼定中诸善男子见色阴消受阴明白味其虚明深入心骨其心忽有无限爱生爱极发狂便为贪欲此名定境安顺入心无慧自持误入诸欲。

　　○(二用心邪正)悟则无咎非为圣证若作圣解则有欲魔入其心腑一向说欲为菩提道化诸白衣平等行欲其行淫者名持法子神鬼力故于末世中摄其凡愚其数至百如是乃至一百二百或五六百多满千万魔心生厌离其身体威德既无陷于王难疑误众生入无间狱失于正受当从沦坠。

　　【解】温陵曰爱心多因顺起故定境顺心即邪爱成咎。吴兴曰此如天台止观烦恼境欲发之相。智者云生来欲色抑制可停。今所发者其惑炽盛。若见外境心狂眼暗。如睡师子触之哮吼。若不识者则能牵人作大重罪。今文既云魔入其心。则是烦恼与魔二境俱发。

　　【疏】天台曰虚则静明则照。照则虚明以昭然。静则纤情而不立。尚何虚明之足味。惟其虚明。各不得其正而即生味着。味为爱之根。内味虚明而不觉其非而外已成乎贪爱。爱心一萌则深入心骨。因之而无限爱生。因之而爱极发狂。因之而便为贪欲。又岂止自行而已哉。因之而说欲为菩提。因之化人而行淫。总根之于味其虚明。复资之以魔入心肺。今之白衣假白莲为社化诸白衣平等行欲其行淫者名为法子。皆魔罗之所使然。欲化其弟子悉为魔属故也。

　　○(二结过劝示)阿难如是十种禅那现境皆是受阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　【解】温陵曰诸阴结文皆云保持覆护等。即深防邪误助道之意也。

　　○(三想阴二初结前生后二初结前受尽)阿难彼善男子修三摩地受阴尽者虽未漏尽心离其形如鸟出笼已能成就。

　　○(二生后想相二初示相二初不尽相)从是凡身上历菩萨六十圣位得意生身随往无碍譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇。

　　【解】孤山曰始三渐次终乎妙觉其间有贤有圣。皆是三世诸佛所历之位故通称圣位。今受阴既破即入相似圣位故云得意生身也。意生者喻如意去速疾无碍。而有三种。一入三昧乐意生身谓心寂不动。即相似初信至七信入空位也。二觉法自性意生身。谓普入佛刹以法为自性。即相似八信出假位也。三种类俱生无作意生身谓了佛所证法。即九信十信修中位也。长水曰未破想阴故如熟寐寱言也。有成圣位分故如音韵伦次也。令不寐者咸悟其语。如证圣人则知彼有圣位之分。故般若云如来悉知悉见是人皆得成就阿耨菩提。

　　【疏】天台曰夫人之致烦恼生死而莫大于识。即𦿔菩提涅槃与神通妙用亦莫大于识。然识无行不立行无想不成想无受不全。故三阴者以受而为致妄之本也。是以教门之设于檀而特云不受。于三昧而特云正受。果能于法无所受而归乎正受则想无所施其巧。行无所用其力。而识亦无所致其功矣。然而受必依根根必对境。故色阴者为受阴之苑囿。受阴者色阴之园主也。今色阴早已先破则受亦无所依。受既次忘则想亦无所用。故受阴尽者生死烦恼已外决其藩篱。独有内之根本者在。将不久而干枯其生死烦恼之根本。今则受破而心无所弊故虽未得无漏心能离其形如鸟出笼。已能决定成就从凡入圣浅深阶位得意生身随往无碍也。前色阴尽犹如魇人手足宛然见闻不惑。心触客邪而不能动。盖取喻受阴未破其生死长夜之昏寐也重。今想阴现前譬如有人熟寐寱言等。盖取喻受阴已破其生死长夜之昏寐也轻。亦一番譬喻之照映也。

　　○(二尽相)若动念尽浮想消除于觉明心如去尘垢一伦生死首尾圆照名想阴尽是人则能超烦恼浊。

　　○(二显妄源)观其所由融通妄想以为其本。

　　【解】孤山曰觉明如镜浮想如尘。想尽心明犹居相似首尾犹始终也。若悟真常无始终生死之异故云圆照。温陵曰想能融变使心随境使境随心。如想酢梅能通质碍故名融通妄想。

　　【疏】天台曰前色阴尽立喻如镜。受阴在立喻如寐。今则受尽立喻如寱。想阴尽取象乎于觉明心如去尘垢。若以法对喻亦如古镜更去一番尘垢重发一番明净矣。

　　○(二正明发相二初正明十相十初贪求善巧二初虚受定明)。

　　○阿难彼善男子受阴虚妙不遭邪虑圆定发明。

　　○(二想心发相三初由心贪)三摩地中心爱圆明锐其精思贪求善巧。

　　○(二致魔附二初魔来显异)尔时天魔候得其便飞精附人口说经法其人不觉是其魔着自言谓得无上涅槃来彼求巧善男子处敷座说法其形斯须或作比丘令彼人见或为帝释或为妇女或比丘尼或寝暗室身有光明是人愚迷惑为菩萨信其教化摇荡其心破佛律仪潜行贪欲口中好言灾祥变异或言如来某处出世或言劫火或说刀兵恐怖于人令其家资无故耗散此名怪鬼年老成魔。

　　○(二魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰得受阴尽曰虚妙。已无受魔曰不遭。圆定等者想阴定中也。爱圆明求善巧者因其虚妙生爱思于圆明之体以发沤和之用也。天魔变现教化者是沤和善巧也。附人附他人也。其人所附人也。彼人是人皆指修定人也。想阴十段皆初举天魔次明鬼魔而旧科不分。今按经分之。前总叙云或汝阴魔或复天魔或着鬼神或遭魑魅。后总结曰是十种魔或附人体或自现形魔师淫淫相传邪精魅其心腑。如受阴中举悲等十魔即阴魔也。想阴初举十类即天魔也。文云潜行贪欲即魔师淫淫相传也。次举口中好言等即鬼神魑魅兼附之。所谓邪精魅其心腑也。怪鬼魃鬼皆前所举者。吴兴曰飞精附人斯必附其可附之人亦修定习慧者耳。弟子与师即求巧之子说法之师。下皆例此。

　　【疏】天台曰夫善巧沤和之妙用也。苟能圆修定慧破去五阴粗垢先落。更进八九十信。假理现前而沤和之用自彰。何故中途因依锐精思而贪求善巧。不知贪心一萌而天魔候得其便竟附人以善巧之事惑之令行人竟入其彀。不至于陷王难入轮回堕无间狱而不已。魔之害人若此而行者可不慎其念哉。

　　○(二贪求经历二初虚受定明)阿难又善男子受阴虚妙不遭邪虑圆定发明。

　　○(二想心发相三初由心贪)三摩地中心爱游荡飞其精思贪求经历。

　　○(二致魔附二初魔来显异)尔时天魔候得其便飞精附人口说经法其人亦不觉知魔着亦言自得无上涅槃来彼求游善男子处敷座说法自形无变其听法者忽自见身坐宝莲华全体化成紫金光聚一众听人各各如是得未曾有是人愚迷惑为菩萨淫逸其心破佛律仪潜行贪欲口中好言诸佛应世某处某人当是某佛化身来此某人即是某菩萨等来化人间其人见故心生倾渴邪见密兴种智消灭此名魃鬼年老成魔。

　　○(二魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【疏】天台曰夫经历非今之所谓游方乎。古人以道眼未明虽八十犹事行脚。第出处各有其时。今于百日坐禅安心于定慧。苟克期未果则誓不起坐。若遽焉而心爱游荡贪求经历天魔得以乘其间矣。如曰某人是某佛化身来此非魔以欲钩牵其经历以参承乎。

　　○(三贪求契合二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱绵㳷澄其精思贪求契合。

　　○(二致魔附二初魔来显异)尔时天魔候得其便飞精附人口说经法其人实不觉知魔着亦言自得无上涅槃来彼求合善男子处敷座说法其形及彼听法之人外无迁变令其听者未闻法前心自开悟念念移易或得宿命或有他心或见地狱或知人间好恶诸事或口说偈或自诵经各各欢娱得未曾有是人愚迷惑为菩萨绵爱其心破佛律仪潜行贪欲口中好言佛有大小某佛先佛某佛后佛其中亦有真佛假佛男佛女佛菩萨亦然其人见故洗涤本心易入邪悟此名魅鬼年老成魔。

　　○(二魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰爱绵㳷者欲密契妙理也。希契合故魔与开悟。自开悟下皆密契之事也。资中曰夫亡机寂照理自玄会。若希求契合拟心即差。于是天魔得其便也。

　　【疏】天台曰绵密也。㳷合也。即前心精通㳷之㳷。夫我之因觉湛然。能与诸佛果觉㳷合亦求其任运而已。若心爱绵㳷澄精思而贪契合天魔得其便矣。令闻法者心自开悟至于他心宿命。皆以契合之事而应之也。长水曰男女佛者贵引行人行贪欲事无妨成佛。约教固有偏圆之殊。而本同末异岂果有小大乎。邪人灼然谓之大小。如来本迹岂易知之。邪人辄判某在先而某在后。又乃恣其不逊有真伪之分何其愚哉。洗涤本心者反以邪见除去正见也。

　　○(四贪求辩析二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱根本穷览物化性之终始精爽其心贪求辩析。

　　○(二致魔附二初魔来显异)尔时天魔候得其便飞精附人口说经法其人先不觉知魔着亦言自得无上涅槃来彼求元善男子处敷座说法身有威神摧伏求者令其座下虽未闻法自然心伏是诸人等将佛涅槃菩提法身即是现前我肉身上父父子子递代相生即是法身常住不绝都指现在即为佛国无别净居及金色相其人信受亡失先心身命归依得未曾有是等愚迷惑为菩萨推究其心破佛律仪潜行贪欲口中好言眼耳鼻舌皆为净土男女二根即是菩提涅槃真处彼无知者信是秽言此名蛊毒魇胜恶鬼年老成魔。

　　○(二魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰爱穷万化之本故爽其心以辩析。将佛涅槃等者以肉身为果德。以幻生为常住。而拨无净土报体皆因其辩析化元而妄为混融之说也。以秽染为真净。亦意引媟欲也。吴兴曰夫性海圆澄森罗自现。苟偏求俗理翻益漏心。违本禅那邪鬼斯入。

　　【疏】天台曰物化性之终始即五卷如来发明世出世法知其本因随所缘出。如知雨滴之头数松棘之曲直鹄乌之白玄皆了缘由是也。然此由佛之假智法眼鉴物宜然功至自至。又何必预为之计爱根本览化元贪辩析哉。魔王乘便以遂心之法而囿之令人沦于猥亵而后已也。

　　○(五贪求冥感二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱悬应周流精研贪求冥感。

　　○(二致魔附二初魔来显异)尔时天魔候得其便飞精附人口说经法其人元不觉知魔着亦言自得无上涅槃来彼求应善男子处敷座说法能令听众暂见其身如百千岁心生爱染不能舍离身为奴仆四事供养不觉疲劳各各令其座下人心知是先师本善知识别生法爱粘如胶漆得未曾有是人愚迷惑为菩萨亲近其心破佛律仪潜行贪欲口中好言我于前世于某生中先度某人当时是我妻妾兄弟今来相度与汝相随归某世界供养某佛或言别有大光明天佛于中住一切如来所休居地彼无知者信是虚诳遗失本心此名疠鬼年老成魔。

　　○(三魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【解】吴兴曰悬应在圣冥感在己。于未证理前求其休验也。

　　【疏】天台曰夫感应之道有二说焉。一以始觉为感本觉应之。修首楞大定者之事也。一以诚求为感身通为应。修念佛法门者之事也。然此二者行布则分门。玄会则一体。未有始觉无功而他佛能应之者也。今于三摩地中心爱悬应始觉未有其功也。周流精研贪求冥感出于有心而求。安能契合无缘之应天魔是以得乘其隙而悬应之矣。

　　○(六贪求静谧二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱深入克己辛勤乐处阴寂贪求静谧。

　　○(二致魔附二初魔来显异)尔时天魔候得其便飞精附人口说经法其人本不觉知魔着亦言自得无上涅槃来彼求阴善男子处敷座说法令其听人各知本业或于其处语一人言汝今未死已作畜生敕使一人于后蹋尾顿令其人起不能得于是一众倾心钦伏有人起心已知其肇佛律仪外重加精苦诽谤比丘骂詈徒众讦露人事不避讥嫌口中好言未然祸福及至其时毫发无失此大力鬼年老成魔。

　　○(魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰爱深入幽静以澄养通力也。邪定能具五通。本业宿业也。畜生后报也。此二宿命通也。知肇他心通也。讦露眼耳通也。发人私事曰讦露。

　　【疏】天台曰夫悟净圆觉取静为行非静谧乎。溯流者必造其源非深入乎。是亦求其若空华如幻化而已。若以有心爱其深入克己辛勤乐处阴寂。一涉贪求则修心不得其正。虽小乘偏空犹不能得矧真空乎。以有心冀空法境智相违天魔得便非不幸也。

　　○(七贪求宿命二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱知见勤苦研寻贪求宿命。

　　○(二致魔附二初魔来显异)尔时天魔候得其便飞精附人口说经法其人殊不觉知魔着亦言自得无上涅槃来彼求知善男子处敷座说法是人无端于说法处得大宝珠其魔或时化为畜生口衔其珠及杂珍宝简策符牍诸奇异物先授彼人后着其体或诱听人藏于地下有明月珠照耀其处是诸听者得未曾有多食药草不餐嘉馔或时日䬸一麻一麦其形肥充魔力持故诽谤比丘骂詈徒众不避讥嫌口中好言他方宝藏十方圣贤潜匿之处随其后者往往见有奇异之人此名山林土地城隍川岳鬼神年老成魔或有宣淫破佛戒律与承事者潜行五欲或有精进纯食草木无定行事。

　　○(二魔去招殃)恼乱是人厌足心生去彼人体弟子与师俱陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰好知潜匿异事及宿命也。珠宝简䇿皆潜匿异事。吴兴曰宿命者六通之一也。小乘修成大乘发得。今进不待发退不从修。作念求之故招魔事。

　　【疏】天台曰宿命能知见过去之事为六通之一。此亦功至自至不可强求。若有强求之心已非真实之因况心爱乎贪求乎。又加之以勤苦研求惟以是为念天魔岂不候其便耶。

　　○(八贪求神力二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱神通种种变化研究化元贪取神力。

　　○(二致魔附二初魔来显异)尔时天魔候得其便飞精附人口说经法其人诚不觉知魔着亦言自得无上涅槃来彼求通善男子处敷座说法是人或复手执火光手撮其光分于所听四众头上是诸听人顶上火光皆长数尺亦无热性曾不焚烧或水上行如履平地或于空中安坐不动或入瓶内或处囊中越牖透垣曾无障碍惟于刀兵不得自在自言是佛身著白衣受比丘礼诽谤禅律骂詈徒众讦露人事不避讥嫌口中常说神通自在或复令人旁见佛土鬼力惑人非有真实赞叹行淫不毁粗行将诸猥媟以为传法此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔。

　　○(二魔去招殃)恼乱是人厌足心生去彼人体弟子与师多陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰化元万化之本也。欲乘之以发神变。以爱神变故现撮火履水等事。若真神变则不惧刀兵。

　　【疏】天台曰夫神力用也。道果体也。未尝见有无体之用亦未尝见有无用之体。是则欲求其神力之用者当务乎道果之体。即道果之体亦须其功至自至。今也以心爱而研究化元贪求而冀乎神力。遽兴魔念所以致魔。

　　○(九贪求深空二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱入灭研究化性贪求深空。

　　○(二致魔附二初魔来显异)尔时天魔候得其便飞精附人口说经法其人终不觉知魔着亦言自得无上涅槃来彼求空善男子处敷座说法于大众内其形忽空众无所见还从虚空突然而出存没自在或现其身洞如琉璃或垂手足作栴檀气或大小便如厚石蜜诽毁戒律轻贱出家口中常说无因无果一死永灭无复后身及诸凡圣虽得空寂潜行贪欲受其欲者亦得空心拨无因果此名日月薄蚀精气金玉芝草麟凤龟鹤经千万年不死为灵出生国土年老成魔。

　　○(二魔去招殃)恼乱是人厌足心生去彼人体弟子与师多陷王难。

　　○(三劝先觉)汝当先觉不入轮回迷惑不知堕无间狱。

　　【解】温陵曰欲入灭定以趣空寂也。从空出没等因其好空故依空詃惑。口中常说下皆乘其空见而发也。近世邪宗。妄谓参须实参见须实见。遂以因果后身天堂地狱非亲见者一皆拨无。故得其说者咸谓善恶渺茫浮生不再。于是忘戒检恣淫乐饮啖昏荒以自断送。侥幸显处掊克侵虐。真谓无天堂地狱矣。愚每痛之。因笺释及此感发奋笔。冀悟魔说无自陷溺也。日月薄蚀精气流注能为金玉之类。孤山曰薄蚀者经史皆作食。韦昭云气往迫之曰薄亏毁曰食。

　　【疏】天台曰此中入灭深空与前阴寂静谧同。所以异者彼以静谧为之主其求也浅。此以入灭为之宗其求也深。故着之以入灭以深空此之所以不同也。夫入灭深空要以一念不生前后际断为之本。今也心爱而贪求之非魔邪而何哉。以魔召魔非不幸也。

　　○(十贪求变易二初虚受定明)又善男子受阴虚妙不遭邪虑圆定发明。

　　○(二想心发相三初由心贪)三摩地中心爱长寿辛苦研几贪求永岁弃分段生顿希变易细相常住。

　　○(二致魔附二初魔来显异)尔时天魔候得其便飞精附人口说经法其人竟不觉知魔着亦言自得无上涅槃来彼求生善男子处敷座说法好言他方往还无滞或经万里瞬息再来皆于彼方取得其物或于一处在一宅中数步之间令其从东诣至西壁是人急行累年不到因此心信疑佛现前口中常说十方众生皆是吾子我生诸佛我出世界我是元佛出世自然不因修得此名住世自在天魔使其眷属如遮文茶及四天王毗舍童子未发心者利其虚明食彼精气或不因师其修行人亲自观见称执金刚与汝长命现美女身盛行贪欲未逾年岁肝脑枯竭口兼独言听若妖魅前人未详多陷王难未及遇刑先已枯死。

　　○(二魔去招殃)恼乱彼人以至殂殒。

　　○(三劝先觉)汝当先觉不入轮回迷惑不知堕无间狱。

　　【解】孤山曰变易者断见思尽生法性土故受变易。今顿欲变粗身为细质易短寿为长龄从此分段延入彼土也。自在天即欲界第六天上别有魔王居处亦他化自在天摄。温陵曰万里瞬息乃得变易者之事也。陀罗尼经有遮文茶天。毗舍童子即毗舍遮鬼隶四天王。已发心则护人未发心则害人。以彼定力虚明为利故食其精气。或不因师者不因魔附之师而亲见魔现也。口兼独言间出异语也。

　　【疏】天台曰夫分段变易三界内外粗细之果报也。分段则由不净种子之所生。变易则由清净业因之所感。虽皆生死苦乐天渊。亦求其瓜熟蒂悬而已。今也心爱长寿顿希变易。岂惟寿者之相未空抑且邪见之宗尚炽。此则纯涉异宗毫无正念。今之带异修禅者欲先求仙道后入空宗。称为性命双修仙佛兼事。是以贪生之士翕然从之。习以成风至死不改。岂天魔遣使遍于人间化佛民为道民变道民成魔民乎。

　　○(二广略结劝二初广结劝二初结过)阿难当知是十种魔于末世时在我法中出家修道或附人体或自现形皆言已成正遍知觉赞叹淫欲破佛律仪先恶魔师与魔弟子淫淫相传如是邪精魅其心腑近则九生多逾百世令真修行总为魔眷命终之后必为魔民失正遍知堕无间狱。

　　【解】温陵曰涅槃经云末世魔属现比丘罗汉等像混坏正法非毁戒律。其意同此也。

　　【疏】天台曰已上十种禅那现境皆依想阴而立。退比受境其相则细。进比行境其相则粗。故此十境想在则有。想空则无。是知毫有希冀皆属想心。尽此想心然后十类天魔不得其便。岂非想阴者为召天魔之本乎。若夫受阴虽云魔着但云悲魔狂魔等。是亦杂处人间鬼魔而已。然而有阴魔天魔等之分者。要知召魔一以阴魔为之主。但众生自有色身已来常依阴魔而住。今修禅那将破阴境。室主见去故作留难。岂不于三昧时多方设计将留连之不力伸救于十四有之欲王乎。

　　○(二劝示)汝今未须先取寂灭纵得无学留愿入彼末法之中起大慈悲救度正心深信众生令不着魔得正知见我今度汝已出生死汝遵佛语名报佛恩。

　　○(二略结劝二初重示迷因)阿难如是十种禅那现境皆是想阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱。

　　○(二再勖流布)汝等必须将如来语于我灭后传示末法遍令众生开悟斯义无令天魔得其方便保持覆护成无上道。

　　【解】温陵曰始以阿难起教终复嘱令弘宣。足知大教源流浚发遐被无非阿难之力。则示遭魔事征心辩见皆为末法起大慈悲令不着魔得正知见也。当知昔虽四派示灭。今之法化常存与夫在处影响无非留愿之身也。

　　【疏】天台曰凡菩萨弘法度生如大舟航。全以愿舵为之拨正。然有浅深不同。居深位者随机应化无所施而不可。若浅位者要以愿力留此身心在于末世流通正法。但道力之心易留而生死之身难𩣪。非有大神通力安能于分段界中易短寿以为长龄。如南岳之愿为五通仙人不过欲假身通延寿弘法。然又有身可留而缘不可留者。如阿难尊者之闻法句偈而遽云仙化。非虽有通力而缘不我留。此与南岳事多相类。今云纵得无学留愿度生。盖言已得无学而身固可忘。还当以愿力持之使其智虽灭而身不可灰。留之以救末劫诸沉沦尔。温陵师云昔虽四派示灭今之法化常存与夫在处影响无非留愿之身。正以生缘可尽而愿力不可尽也。

　　大佛顶如来密因修证了义诸菩萨万行首楞严经卷第九
卍新纂续藏经第 12 册 No. 0281 楞严经圆通疏


　　大佛顶如来密因修证了义诸菩萨万行首楞严经卷第十

　　师子林沙门　惟则　会解

　　天台山沙门　传灯圆通疏

　　○(四行阴二初结前生后二初结前想尽)阿难彼善男子修三摩地想阴尽者是人平常梦想消灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所粘过无踪迹虚受照应了罔陈习惟一精真。

　　○(二生后行相二初示二相二初不尽相)生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇。

　　【解】温陵曰通叙想灭行现也。浮动妄习昼明则想夕瞢则梦。汩乱性真莫得而一。扰动觉明莫得而静。故想阴尽者梦想消灭寤寐恒一觉明虚静犹如晴空也。五阴前粗后细故想尽则无粗重影事。虽观万象而无想念故如镜鉴明无粘无迹。虚受照应了无陈习惟一精真明极如此故幽隐行阴于是披露也。行为万化生灭根元故其相披露则十二类生之元无不殚见。各命由绪识也。同生基行也。扰动幽隐故譬野马。乍生乍灭故曰熠熠。无复粗影故曰清扰。根尘运止皆本于此故曰究竟枢穴也。孤山曰虽未下谓虽未能别相见彼众生修因趣果因由端绪。已能总相见彼生类俱由行起。名此行阴为同生基。野马阳𦦨浮埃也。熠熠光耀闪烁之貌。清扰即下文幽清扰动是也。

　　【疏】天台曰想阴尽者下先牒定想尽。是人去释成。先明想尽之体次明想尽之用。言是人平常梦想消灭寤寐恒一者盖梦因想有。日既结为诸想虽见闻不惑夜则发为六梦即颠倒错乱。故寤寐不得恒一。今之行者想阴既尽则平常梦之与想二俱消灭。寤之与寐其心恒一。而本觉妙明虚而无物静而不动。犹如晴明虚空无复粗重前尘如浮云微风之影事矣。次明想尽之用。谓既得此体则六根之用亦复微妙。故观诸世间大地山河六尘之境凡对根之时如镜鉴明。虽形对像生物来心亦不为尘之所粘而趣外奔逸。物去尘亦不为心之所览而聚缘内摇。体则虚其所受而用则无不照应。惟其如此故六根照用而了罔陈习独一精真虚静觉明而已。此结前想尽之相也。次生后行相中初明不尽相。盖想阴既灭而行阴现前。生灭根元从此披露。犹如磨镜又刮去一层粗垢则行阴之微细影事现前。故见诸十方十二众生毕殚其类。虽未通其各命由绪者。言识阴犹为行阴所覆也。见同生基犹如野马熠熠清扰。此正指行阴微细影事犹如野马其相熠熠。谓清扰之状既如阳𦦨又如熠耀而似有似无而乍明乍暗也。盖行阴遍前三阴其动也粗。今在本阴其生灭也细。乃为浮尘根究竟枢穴。正以六门开闭所司者在于枢穴。想固当其先而犹未若行以为之究竟是为行阴区宇也。补遗云周礼列子梦有六候。一曰正梦平居自梦。二曰蘁梦惊愕而梦。三曰思梦思念而梦。四曰寤梦觉时道之而梦。五曰喜梦喜悦而梦。六曰惧梦恐怖而梦。法华文句云唯佛不梦无疑无习气故。从五事故有梦。如偈说以疑心分别学习因现事非人来相语因此五事梦。五事六候皆本想阴。熏闻云智论第九十二云眠有二种。一者眠而梦二者眠不梦。阿罗汉非为安隐着乐故眠。但受四大身法应有食息眠觉。是故少许特息名为眠不为梦眠。

　　○(二尽相)若此清扰熠熠元性性入元澄一澄元习如波澜灭化为澄水名行阴尽是人则能超众生浊。

　　○(二显妄源)观其所由幽隐妄想以为其本。

　　【解】温陵曰行阴习扰成性故称元性元习。能灭扰习则归元澄之本而迁流相尽矣。故如波澜灭化为澄水也。生灭不停业运常迁名众生浊。故行阴尽则超之。行阴密移曾无觉悟故曰幽隐妄想。

　　【疏】天台曰清扰熠熠方言行阴之相。元性正言行阴之体。谓此清扰熠熠正生灭之根元能为前三阴作枝流故曰元性。行阴若尽迁流性澄归于识阴湛不摇处故曰性入元澄。一入识湛则行阴本习皆空故曰一澄元习(云云)。盖以喻言之则行阴微细如水之波澜。此阴若破则波澜灭化为澄水。然此湛非真流急不见与而言之故喻澄水。

　　○(二正明发相二初正明十相十初二无因论二初正心绝魔)阿难当知是得正知奢摩他中诸善男子凝明正心十类天魔不得其便。

　　○(二穷元发见三初总述)方得精研穷生类本于本类中生元露者观彼幽清圆扰动元于圆元中起计度者是人坠入二无因论。

　　【解】温陵曰梦想消亡寤寐常一故称正知奢摩他。又称凝明正心皆想尽之相也。外魔皆因心召。故想尽凝明则天魔不至。从此惟是修禅失趣狂解妄计是即阴魔也。生类本即同生基也。于本类中生元露者于同生基见已行元也。幽清动元即行元也。

　　【疏】天台曰是得正知者。想阴既尽梦想俱空则寻常所知而无不皆正。下云凝明正心。心即知也所谓得正知也。若于此而起边见则亡正遍知。是则正知。但是文略。具足应云得正遍知。盖圆人具六遍知。今云得正遍知。非在相似则在观行。奢摩他中犹言禅定中也。凝明正心则内护有力。魔不得便则邪不干正。方得精研穷生类本。谓行阴既已当情方得用止观之功精细研究以穷乎行阴生类之本。于本类中即十二类也。生元露者正指所观行阴也。观彼幽清圆扰动元者。即以奢摩他观行阴之相动中有常住真心不动者在。以事乎圆修也。已上皆示境观现前也。于圆元中起计度去方明于行起非之相。即于圆元早生住着以为满足菩提。见道不真以起乎计度成二无因论。此计重在元字元即因也。二无因论盖本于此。论者立言诠辩也。偏见既得之于心言说必形之于论。凡西天外道立无因论皆祖于此。下去例然。故知外道悉本于内理。盖缘见道不谛。莫不皆以影响而测度乎形声之所使然也。

　　○(二别显二初计本无因二初正明)一者是人见本无因何以故是人既得生机全破乘于眼根八百功德见八万劫所有众生业流湾环死此生彼只见众生轮回其处八万劫外冥无所观便作是解此等世间十方众生八万劫来无因自有。

　　○(二结过)由此计度忘正遍知堕落外道惑菩提性。

　　【解】吴兴曰生机全破者。机喻扰动即行阴也。不为想阴所覆故云全破。眼根八百功德既约三世四方论之。今见本无因即乘过去功德。下见末无因即乘未来功德。斯由定中发宿命通乃令眼根彰此力用。业流湾环行阴流转也。冥无所观外道冥谛也。夫善恶业缘惟识变造。是人八万劫外尚不见行何况于识。故从此来起无因计。

　　【疏】天台曰见本无因者由眼根八百功德之力而见之也。此之功德有以世涉方以方涉世两种之辩。以世涉方则以横遍五方者为本。非此中意。今以以方涉世竖穷三世者为因。此之功德两处所论不同。今经明因心本具非此中意。当取法华似果所论以其约修成故也。又若相似中显既见真谛之理不复更有此计。将是观行位人圆伏五住以观行八百眼根功德见而生计也。

　　○(二计末无因二初正明)二者是人见末无因何以故是人于生既见其根知人生人悟鸟生鸟乌从来黑鹄从来白人天本竖畜生本横白非洗成黑非染造从八万劫无复改移今尽此形亦复如是而我本来不见菩提云何更有成菩提事当知今日一切物象皆本无因。

　　【解】温陵曰谬执生根不达化理。以人竟为人乃至黑竟为黑无复改移。因而例我本不见道末亦无成。是末无因也。结文本字合是末字。吴兴曰无复改移者此见一分人畜之类有经长时业果未转故起斯计。如智论明舍利弗观鸽子身前后皆八万劫不改其类。今行阴中既见此相。乃执一切自然而然。此即不知十二类生各命由绪也。今尽此形等明未来无因。亦应见八万劫。以外道通同声闻故。

　　【疏】天台曰上文则依本而计乎本谓本无因。此本则以本而例乎末计末无因。不独此也且以所见六道无复改移者本来不见菩提。良由内有邪解之夙种故致妄成邪解之计执也。

　　○(二结过)由此计度亡正遍知堕落外道惑菩提性。

　　○(三结示)是则名为第一外道立无因论。

　　【解】吴兴曰肇师云外道末伽梨谓众生苦乐不因行得皆自然耳。前经云末伽梨等都言此身死后全灭。今计无因虽不云死灭必至劫满亦同其伦。当知诸见不出四句。谓断常双亦双非也。上二无因即断见。下四遍常及一分无常一分常乃至死后俱非即后三句。余之所计皆源流于此。

　　○(二四遍常论二初正心绝魔)阿难是三摩中诸善男子凝明正心魔不得便。

　　○(二穷元发见三初总述)穷生类本观彼幽清常扰动元于圆常中起计度者是人坠入四遍常论。

　　【解】长水曰行阴生灭相续不失故名常。所计四种遍一切法故名圆。温陵曰前言圆扰动元此言常扰动元者。以生灭之元皆圆于此遂执为常而起遍常论。遍即圆也。故此标名遍常后结名圆常。

　　【疏】天台曰前于行阴圆元中以起计。元者本也。故初计本无因。又因本而计乎末故名末无因。今于圆常中以起计故立四遍常论。是皆于行阴遍十二类处谓之圆。生灭流急不见处谓之常。所谓于生灭中早计真常若果见真常则何计之有。

　　○(二别显二初正明四初二万常)一者是人穷心境性二处无因修习能知二万劫中十方众生所有生灭咸皆循环不曾散失计以为常。

　　【解】温陵曰由妄计行阴为生灭圆元遂于心境四大等皆计为常也。真际曰心境二处虽则无因。二万劫来相续不断故计为常。

　　【疏】天台曰心境性心境二处之性也。此四遍常论乃从前本无因中发来。故言二处无因。前由眼根八百功德故谓之见。今依意根千二百功德故谓之知。以此意知竖见十方众生微细行阴计以为常。但所获意通比前为小。故但修习能知二万劫中之事也。

　　○(二四万常)二者是人穷四大元四性常住修习能知四万劫中十方众生所有生灭咸皆体恒不曾散失计以为常。

　　【解】温陵曰众生依地水火风生灭而四性元则常住则诸生灭法咸皆体常。

　　【疏】天台曰上于心境二性生计其见尚宽则遍色遍心。今穷四大元四性常住其见则狭但四大之色而已。此中意根功德比前倍大故言四万。言修习能知者乃想破行现之后重加修习方能知之也。

　　○(三八万常)三者是人穷尽六根末那执受心意识中本元由处性常恒故修习能知八万劫中一切众生循环不失本来常住穷不失性计以为常。

　　【解】温陵曰六根及末那执受即八识也。心意识中本元即识性也。谓其本性恒常众生依之循环而住不曾散失。此认识神而妄计也。真际曰言六根者举所依根显能依识也。既云心意识中故知观八识也。吴兴曰按楞伽云阿梨耶识除佛及八地菩萨诸余二乘外道修行者皆不能知。由是观之。今行阴未尽岂能于此计以为常。应知心意识者通举八识也。本元由处别指行阴也。良以首楞严定顿穷八识圆伏五住。而于想阴尽处不了行阴微细生灭妄认为常。非谓定中已见第八。悫师云若了八识何得异计斯语善焉。天如补注曰俱舍云集起名心思量名意了别名识。百法疏云八识名心七识名意六识名识。又婆沙云心即意识。如火名焰亦名为炽亦名烧薪。只是一心有三差别。此中诸解当取岳师通举八识别指行阴之说为近理也。

　　【疏】天台曰前第二则依四大而计常。今则依内色受想行四阴而计常。意根为末那执受二识之所依。举能彰所。未必外道能见八识也。此中意根功德比上又复倍宽故云八万。余如旧说。

　　○(四不生灭常)四者是人既尽想元生理更无流止运转生灭想心今已永灭理中自然成不生灭因心所度计以为常。

　　【解】温陵曰想元想阴也。生理行阴也。妄谓流转生灭皆属想心。今已永灭则不生灭理自然属行。不知行阴即生灭元也。长水曰此于生灭计不生灭故执为常。吴兴曰前指本元为常。即于生灭计不生灭。如见细流谓之止水也。今取理中为常。乃于不生灭计不生灭。如见虚空谓之常住也。斯亦妄认行阴为理耳。

　　【疏】天台曰前则约四阴为生计之本。今则舍宽从狭独于行阴而起计。应知外道迷理依邪理而计理。孰不谓五阴皆空已度苦厄已证真理。如来以正智而鉴其所依画其所计以指其非。俾后世鉴此失者以归乎正辙。庶不为邪解之所转也。

　　○(二结过)由此计常亡正遍知堕落外道惑菩提性。

　　○(三结示)是则名为第二外道立圆常论。

　　【解】吴兴曰此四遍常所穷之境从广至狭而成次第。初通五阴二局色阴三惟行阴四但是行阴不生灭理。若言第三计八识第四复计行阴。其义既失所次亦非。

　　○(三四一分常论二初正心绝魔)又三摩中诸善男子坚凝正心魔不得便。

　　○(二穷元发见三初总述)穷生类本观彼幽清常扰动元于自他中起计度者是人坠入四颠倒见一分无常一分常论。

　　【疏】天台曰此非确然于自己他人中而起计度。乃即于行阴而作自他计。如二于国土三于我心四于行流皆名于自他中而起计度。以例第一一切众生于我心中自生自死。一惟自之行阴所具十二类生以之为他乃于无自他中而妄计自他者也。

　　○(二别显二初正明四初我常彼无常)一者是人观妙明心遍十方界湛然以为究竟神我从是则计我遍十方凝明不动一切众生于我心中自生自死则我心性名之为常彼生灭者真无常性。

　　【解】吴兴曰观妙下重举观行。湛然下正明起计。亦由不了行阴生灭。妄谓此处心性湛然以为神我。言神我者外道名主谛。谓一切法皆是我所。悉以此神而为其主。

　　【疏】天台曰观妙明心虽是观行。乃指想尽行现之心为妙明心。盖圆顿行人乃观迷即悟。即以五妄想元为所观事境以成理观。若观之审谛则破阴元以显真常。认之不谛则执想元以为妙明。今于想尽行现之中。观彼幽清常扰动元计之为妙为明为遍为湛为究竟神我。故以幽清常者为常以十二类扰动者为生灭无。常故为一分无常一分常论常则为自无常计以为他也。

　　○(二劫坏劫不坏)二者是人不观其心遍观十方恒沙国土见劫坏处名为究竟无常种性劫不坏处名究竟常。

　　【解】吴兴曰谓三禅以下终为三灾所坏名无常种性。四禅以上灾不能坏名究竟常。

　　【疏】天台曰不观其心遍观国土者。此指行阴遍前色阴以外色言之也。虽然亦将是以己所历阶位自下升高至三禅四禅了其三灾有可坏不可坏之处以计常无常论。当则为自所证涅槃之处。无常则为他生死之处也。

　　○(三我如微尘转)三者是人别观我心精细微密犹如微尘流转十方性无移改能令此身即生即灭其不坏性名我性常一切死生从我流出名无常性。

　　【疏】天台曰此约行阴遍于内色以起计也。盖人身之逐于生灭有主之者行阴是也。有受其所迁者舍外从内言之色阴是也。乃妄计以行不坏性名我性常为自。有生灭之色从我流出。名无常性为他。

　　○(四行常余无常)四者是人知想阴尽见行阴流行阴常流计为常性色受想等今已灭尽名为无常。

　　○(二结过)由此计度一分无常一分常故堕落外道惑菩提性。

　　○(三结示)是则名为第三外道一分常论。

　　【解】吴兴曰前观我心虽流转十方性无移改。不知我是行阴其体常流。今虽见流仍未见识阴之相。故对色受想等为常无常也。此四颠倒。初观神我及一切众生即正报也。次观国土与劫即依报也。此二对他明常无常。三观我心及身。四计阴等。此二约自色心明常无常亦。从广至狭也。

　　【疏】天台曰此计从想灭行存而起。意谓行存已属真常更无可灭。色受想已灭则可灭者真无常性。乃以可灭者为他不可灭者为自己。

　　○(四四有边论二初正心绝魔)又三摩中诸善男子坚凝正心魔不得便。

　　○(二穷元发见三初总述)穷生类本观彼幽清常扰动元于分位中生计度者是人坠入四有边论。

　　【解】温陵曰分位有四。谓三际分位见闻分位彼我分位生灭分位。

　　【疏】天台曰四种分位不外时之与处。如第一第四约时以言之。第二第三约处以言之。又以时为分以处为位合时与处成四种分位亦通。

　　○(二别显二初正明四初三世)一者是人心计生元流用不息计过未者名为有边计相续心名为无边。

　　【解】温陵曰生元流用行阴也。因迁流计三际。以过者已灭来者未见故名有边。现在相续故名无边。不知真际本非有边非无边也。

　　【疏】天台曰此以色受想三阴已破者为过去。以识阴未当情者为未来。过去既过去未来还未来名为有边。以行阴正当情心计生元流用不息有相续心名为无边。

　　○(二众生)二者是人观八万劫则见众生八万劫前寂无闻见无闻见处名为无边有众生处名为有边。

　　【解】吴兴曰后八万劫亦合如前今恐存略。温陵曰前以不见为有边。此以无闻为无边。乃回互倒计也。

　　【疏】天台曰意谓无边故使我不得见闻。有边故可以闻见。不知定力有限妄计无边有边。

　　○(三心性)三者是人计我遍知得无边性彼一切人现我知中我曾不知彼之知性名彼不得无边之心但有边性。

　　【解】孤山曰我曾下谓但见彼人现我知中而不能知彼人性遍。故计彼性以为有边。

　　【疏】天台曰正遍知性自他同等。一室千灯受用有别。岂以知己遍而不知人遍妄计我大为无边今小为有边乎。

　　○(四生灭)四者是人穷行阴空以其所见心路筹度一切众生一身之中计其咸皆半生半灭明其世界一切所有一半有边一半无边。

　　○(二结过)由此计度有边无边堕落外道惑菩提性。

　　○(三结示)是则名为第四外道立有边论。

　　【解】温陵曰因穷行空昔有今无。遂以一阴为半生半灭。而内根外器一切皆然。以生为有边灭为无边。吴兴曰此四有边初惟约自二单约他三具自他四重计他一切依正。斯则前狭后广以成其次。

　　【疏】天台曰穷行阴空者明功用也。半生半灭者所观行阴之境也。一身之中半生半灭约行阴遍内色以生计也。世界所有有边无边约依色以生计也。

　　○(五不死矫乱论二初正心绝魔)又三摩中诸善男子坚凝正心魔不得便。

　　○(二穷生发见三初总述)穷生类本观彼幽清常扰动元于知见中生计度者是人坠入四种颠倒不死矫乱遍计虚论。

　　【解】资中曰准婆沙论释外道计天常住名为不死。计不乱答得生彼天。若实不知而辄答者恐成矫乱。故有问时答言秘密言辞不应皆说。或不定答。佛法诃云此真矫乱。故名不死矫乱虚论。温陵曰以邪倒故于知见中狂解不决遂矫乱其语也。今之邪人妄谓得道而中无主正矫惑于人者多类此四。

　　【疏】天台曰于知见中者即观彼幽清常扰动元为所知所见之道体。见道不谛真妄无分而妄生计度成不死矫乱虚论。

　　○(二别显二初正明四初计总)一者是人观变化元见迁流处名之为变见相续处名之为恒见所见处名之为生不见见处名之为灭相续之因性不断处名之为增正相续中中所离处名之为减各各生处名之为有互互亡处名之为无以理都观用心别见有求法人来问其义答言我今亦生亦灭亦有亦无亦增亦减于一切时皆乱其语令彼前人遗失章句。

　　【解】长水曰于一生灭行阴分为八义别见。谓变恒生灭增减有无也。答中略举六义。以不能定其道理但两楹而答。故云亦生亦灭等。

　　【疏】天台曰只一行阴迁流相续之相以为根本成八见以起八计。初于根本中一以有迁流处计之为变变则不恒也。一以见相续处计之为恒恒则不变也。由是充扩其见。以行阴生住异灭者而为之计。见所见处即生住二相名之为生。不见见处即异灭二相名之为灭。四相前后无有间断后后生上名之为增。四相相续生已而住住已而异异已而灭。正相续中取中所离处前前减去名之为灭。生住异灭各各生处生故名有。生中无住乃至灭中无异互相无处名之为无。以理则八相而都观。用心则八相而别见。方其别见于生故有人来问其义即以所见而答之云我今亦生。别见于灭即答之云亦灭等。适见生既答其生矣。忽见灭又答之以灭。即一人前后之问报答无定。是以令彼前人遗失章句。

　　○(二计无)二者是人谛观其心互互无处因无得证有人来问惟答一字但言其无除无之余无所言说。

　　【解】温陵曰互互无即念念灭相也。得证者悟一切法皆无也。

　　【疏】天台曰互互无即生中无灭等又生能互无其灭灭能互无其生亦名互互无。前则枝于八今则定于无也。

　　○(三计有)三者是人谛观其心各各有处因有得证有人来问惟答一字但言其是除是之余无所言说。

　　【解】温陵曰各各有即念念生相也。言无言是皆不明答。

　　【疏】天台曰各各有处生中有生住中有住等。秪是生住异灭循环不失故云各各有。因有待证者谓证验非虚也。但言其是者应是有人来问诸法生耶答曰是。住耶答曰是。问异与灭皆答曰是也。

　　○(四俱计)四者是人有无俱见其境枝故其心亦乱有人来问答言亦有即是亦无亦无之中不是亦有一切矫乱无容穷诘。

　　○(二结过)由此计度矫乱虚无堕落外道惑菩提性。

　　○(三结示)是则名为第五外道四颠倒性不死矫乱遍计虚论。

　　【解】吴兴曰从二至四于前八中有无分出也。二三单计。第四两亦。有即是无如冰是水也。无不是有如水非冰也。四句之中但涉三句未见双非。其计犹粗。

　　【疏】天台曰计因境立故其境既枝其心亦乱。亦有即是亦无者。行阴之生终归于灭也。亦无之中不是亦有者。灭者不能使之再生也。夫有之与无即则俱即非则俱非。未有有既即无而无不即有之理今所计既殊故成矫乱。

　　○(六十六有相论二初正心绝魔)又三摩中诸善男子坚凝正心魔不得便。

　　○(二穷元发见三初总述)穷生类本观彼幽清常扰动元于无尽流生计度者是人坠入死后有相发心颠倒。

　　○(二别显二初正明二初本计)或自固身云色是我或见我圆含遍国土云我有色或彼前缘随我回复云色属我或复我依行中相续云我在色皆计度言死后有相如是循环有十六相。

　　【解】资中曰无尽流即行阴也。由见无尽故言死后有相。温陵曰或自下心颠倒故固执色身以色是我。又谓我体圆遍则色为我有。前缘即目前之色也。行相续相亦色也。于色作此四计于受想行亦然故成十六相。皆计死后复有也。携李曰不言识阴者所计之我即识阴也。吴兴曰不尔。外道六法我与识异。今行阴未破识未当情故不言耳。问前三阴既破何故与我复计四句邪。答但破其计不破其法。色等生灭念念不停即无尽流也。然此行阴与常涂所辩粗细不同。如百论家以识阴为初想阴居次受阴第三。三皆无记未能成业。至于行阴方起烦恼造作诸业。是则四阴之中行阴最粗。此据未平常破时说也。今观行中已破受想。须知行阴粗相亦尽惟细相在。故通前三阴俱见迁流。幽隐之元其实难晓。

　　【疏】天台曰无尽流者吴兴所谓色等生灭念念不停是也。既破而又依之以起计者。三阴之遍计虽忘而依他之性未忘。现存色等而生灭者依然。故依之以起四四一十六相。外道十六知见盖本乎此。此约行阴为我色受想识为缘彼我互论也。而云或复我依行中相续者。正以色之生灭者为行也。

　　○(二别计)从此或计毕竟烦恼毕竟菩提两性并驱各不相触。

　　○(二结过)由此计度死后有故堕落外道惑菩提性。

　　○(三结示)是则名为第六外道立五阴中死后有相心颠倒论。

　　【解】吴兴曰上四阴与我既死后有相。或复妄计烦恼菩提理亦如是。以烦恼由阴而生菩提由我而证。言毕竟者即两性不相陵灭。入未来际此皆后有也。言五阴者通结五阴正在前四。又虽在前四义惟行阴耳。

　　【疏】天台曰烦恼菩提二俱毕竟者所谓无尽流其流者而无有尽也。此计行阴之我为菩提四阴之相为烦恼。既于四阴云是我我有属我我在岂非惑智二俱毕竟两性并驱各不相触五阴死后有相乎。

　　○(七八无相论二初正心绝魔)又三摩中诸善男子坚凝正心魔不得便。

　　○(二穷元发见三初总述)穷生类本观彼幽清常扰动元于先除灭色受想中生计度者是人坠入死后无相发心颠倒。

　　○(二别显二初正明二初本计)见其色灭形无所因观其想灭心无所系知其受灭无复连缀阴性消散纵有生理而无受想与草木同此质现前犹不可得死后云何更有诸相因之勘校死后相无如是循环有八无相。

　　【解】温陵曰阴性消散谓色受想灭也。生理即行也。谓无受想则行亦灭也。此约四阴现在因亡未来果灭。因果合论故成八相。

　　【疏】天台曰前计死后有相约遍计虽破而依他未忘者以起计。今以遍计既破者以例依他终归永灭。故曰于先除色受想中生计度者是人坠入死后无相发心颠倒。因亡果灭合论以成八相。

　　○(二别计)从此或计涅槃因果一切皆空徒有名字究竟断灭。

　　○(二结过)由此计度死后无故坠落外道惑菩提性。

　　○(三结示)是则名为第七外道立五阴中死后无相心颠倒论。

　　【解】吴兴曰涅槃因果依现阴而修后阴而证。阴既叵测修证何有邪。

　　【疏】天台曰若准前十六相约烦恼菩提二俱毕竟谓之死后有相例今八相。涅槃因果合是对生死而说。谓前三阴为生死行阴为涅槃。如是因果一切皆空终归断灭谓之死后无相。

　　○(八俱非论二初正心绝魔)又三摩中诸善男子坚凝正心魔不得便。

　　○(二穷元发见三初总述)穷生类本观彼幽清常扰动元于行存中兼受想灭双计有无自体相破是人坠入死后俱非起颠倒论。

　　【解】温陵曰行存则有相也。受想灭则无相也。以前后相例则存者终无虽有非有。灭者曾有虽无不无。四阴双计故成八非。吴兴曰双计有无至死后俱非者此有二义。一亦有亦无二非有非无。下文先计双亦次计双非。

　　【疏】天台曰行存与前色受想三阴灭者相例略去色字盖是文窄。外人计拙故自体相破以成双非。若以双亦言之应有自体相成之句。文无者恐略也。

　　○(二别显二初正明二初本计)色受想中见有非有行迁流内观无不无如是循环穷尽阴界八俱非相随得一缘皆言死后有相无相。

　　【解】吴兴曰此计双亦也。见有非有谓色受想无也。观无不无谓行阴有也。如是循环等例立双亦。谓三阴无亦如行阴之有。行阴有亦如三阴之无。四阴各二故名八俱非相。言俱非者对前偏计有无得名。文意且在双计有无耳。故总结云有相无相。温陵曰随得一缘者于四阴随举皆生计执。

　　○(二别计)又计诸行性迁讹故心发通悟有无俱非虚实失措。

　　【解】吴兴曰此计双非也。色受想等皆名诸行悉有迁讹。下文云甲长发生气消容皱及念念不停即其相也。于前四阴双计有无亦有八俱非义。此见既细所以的就行阴言之。

　　【疏】天台曰此中二计对前二计共成四句。前死后有相即有句亦常见也。次死后无相即无句亦断见也。三双亦即亦常亦断也。四双非即非常非断也。

　　○(二结过)由此计度死后俱非后际昏瞢无可道故堕落外道惑菩提性。

　　○(三结示)是则名为第八外道立五阴中死后俱非心颠倒论。

　　【解】温陵曰昏瞢无可道者不能明知死后之事也。

　　【疏】天台曰释中虽立双亦结中但云俱非。盖论虽义立双亦见实但成俱非一归于断见而已。

　　○(九七断灭论二初正心绝魔)又三摩中诸善男子坚凝正心魔不得便。

　　○(二穷元发见三初总述)穷生类本观彼幽清常扰动元于后后无生计度者是人坠入七断灭论。

　　【解】温陵曰见行阴念念灭处名后后无。由是妄计设生人天七处后皆断灭。

　　○(二别显二初正明)或计身灭或欲尽灭或苦尽灭或极乐灭或极舍灭如是循环穷尽七际现前消灭灭已无复。

　　○(二结过)由此计度死后断灭堕落外道惑菩提性。

　　○(三结示)是则名为第九外道立五阴中死后断灭心颠倒论。

　　【解】温陵曰身灭即欲界人天二处也。欲尽初禅也。苦尽二禅也。极乐三禅。极舍四禅及无色也。是名七际。谓七际事相皆现前消灭更无复生终归断灭也。吴兴曰此计应从第七外道流出。但前约横论今约竖说。若摄横归竖则前无相属今身灭。

　　【疏】天台曰第九外道虽于行阴后后无生乎计度。观后结文云立五阴中死后断灭。则不独计行兼计四阴悉归断灭。

　　○(十五现涅槃论二初正心绝魔)又三摩中诸善男子坚凝正心魔不得便。

　　○(二穷元发见二初总述)穷生类本观彼幽清常扰动元于后后有生计度者是人坠入五涅槃论。

　　○(二别显二初正明)或以欲界为正转依观见圆明生爱慕故或以初禅性无忧故或以二禅心无苦故或以三禅极悦随故或以四禅苦乐二亡不受轮回生灭性故迷有漏天作无为解五处安隐为胜净依如是循环五处究竟。

　　【解】温陵曰见行灭复生名后后有。妄于五处计涅槃果。转依者转生死依涅槃也。或于欲界悟圆明理遂以欲界即转依处。或以初禅离忧二禅离苦三禅极喜四禅极舍即转依处。是谓五涅槃也。迷有等者不知此天皆属有漏非无为果非究竟处也。

　　【疏】天台曰断灭计七处者兼欲界人道与无色界也。涅槃计五处者除欲界人道并无色界也。不计人道者现居生死故。不计无色者以四禅无想天为涅槃故。

　　○(二结过)由此计度五现涅槃堕落外道惑菩提性。

　　○(三结示)是则名为第十外道立五阴中五现涅槃心颠倒论。

　　【解】吴兴曰前标后后今结五现者影互其文也。此计应从第六外道流出。横竖摄属亦如七九之类。

　　○(二结过劝示)阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成堕无间狱汝等必须将如来语于我灭后传示末法遍令众生觉了斯义无令心魔自起深孽保持覆护消息邪见教其身心开觉真义于无上道不遭枝岐勿令心祈得少为足作大觉王清净标指。

　　【解】温陵曰前云禅那现境乃天魔候得其便。此云禅那狂解乃心魔自起深孽。凡见道不真多岐妄计皆即狂解。是谓心魔最宜深防也。汝等下令弘宣人将如来语遍为群生保持覆护使魔不侵孽不作不堕邪岐不取小证而直登觉位。是谓作大觉王标指也。吴兴曰此云心魔后识阴云见魔。心见不出见爱二惑即烦恼魔也。

　　【疏】天台曰温陵师言见道不真多岐妄计此言深中乎学者之膏肓。盖世之修行多堕二种失。一师心自立无有师承。徒仰古德之高风深入兰若之绝境。邪推妄画忽尔心空。如冰夹鱼谓为真道。因之起见堕入邪宗。建立门庭证引祖教。以鍮石而比黄金将碔砆以乱白璧。自陷及人竟落魔党。一秉承不久研味非精。好作人师自立规矩。既不甘以品位而下人复欲援众流而归己。禅肩一竖宗头愈高。尝药品既不关于神农。施汤剂岂能同于仲景。药非应病病不合方。一概妄投视民如草。初虽少益后致大妨。入邪见之丛林堕波旬之罗网。建言立论垂范后昆。本师失足入火坑而不知。弟子盲牵堕险途而罔觉。皆由未见道而遽修道。依邪道而误证果故也。

　　○(五识阴二初结前生后二初结前行尽二初叙行尽之相)阿难彼善男子修三摩地行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝。

　　○(二叙行尽体用)于涅槃天将大明悟如鸡后鸣瞻顾东方已有精色六根虚静无复驰逸内外湛明入无所入。

　　○(二生后识相二初示二相二初不尽相)深达十方十二种类受命元由观由执元诸类不召于十方界已获其同精色不沉发现幽秘此则名为识阴区宇。

　　【解】温陵曰通叙行灭识现也。行为世间迁流之体性扰动生机之纲纽补特酬业之深脉。能隐晦性天驰逸六根汩扰内湛。为浮根尘究竟枢穴。故行阴尽者生机纲纽倏然隳裂。补特深脉感应悬绝。而性天将大明悟。六根无复驰逸。以不驰逸故内外湛明。以无枢穴故入无所入。反动而静深之又深故曰内外也。涅槃性天为五阴所覆昏如长夜。前三阴尽如鸡初鸣虽为曙兆犹沉二阴精色未分。此行阴尽如鸡后鸣惟余一阴故将大明悟也受命元由识阴也。以行灭识现故深达。无枢穴故可观。无迁流故可执。无生机故不召。遂了十方依正皆识所变故已获其同。性天精色虽未明彻而幽秘之相已渐发现此识阴之相也。吴兴曰受命元由者。识息暖三和合成命。受生之际识阴为先也。

　　【疏】天台曰识阴叙文为三。初叙行尽之相二叙行尽体用三叙识现之相。行尽中合前有三喻。初喻六门开闭以行为枢穴。次喻类生网目以行为网纽。三喻业报感应以行为深脉。行阴若尽则枢穴息网纽裂深脉绝。此皆行尽之相也。二叙行尽体用。则以长夜五更喻生死五阴。清旦初晹喻涅槃性天。以一更喻一阴厥数甚齐。故行阴尽如鸡后鸣瞻顾东方已有精色。所未尽者才识阴之一间尔。此皆喻体也。六根虚静去则明行尽之用。言六根虚静者行阴未尽则根犹有乎物存。物存则不得不乱。故行尽则虚而无物静而不乱内外湛然尘既不缘根无所偶无复驰逸入无所入也。三叙识现之相。亦以行尽方能达类生受命元由。识既现前。则由可观而元可执诸类不召矣。性天将明故精色不沉。精色不沉故如来藏心一向为诸阴幽秘者悉皆发现。然但幽秘发现而已若破去识阴则同清晹之升天而无幽不烛无秘不开。故曰此则名为识阴区宇。

　　○(三尽相)若于群召已获同中消磨六门合开成就见闻通邻互用清净十方世界及与身心如吠琉璃内外明彻名识阴尽是人则能超越命浊。

　　○(二显妄源)观其所由罔象虚无颠倒妄想以为其本。

　　【解】温陵曰群召同中即十二类之命元识阴也。若于此中以定慧力消磨六门。使根合而不分界开而不隔。则见闻圆通六根互用。由是外之世界内之身心为复留碍。此识阴尽之相也。性本一真由尘隔越。性用之间同异失准名为命浊。故识尽则超之。识乃妄觉影明元无自体。由颠倒起故名罔象虚无颠倒妄想。吴兴曰六用不隔皆悉通邻。即法华所明六根清净也。孤山曰罔象亦仿象皆不实貌。

　　【疏】天台曰若于群召已获同中正言识阴现前也。消磨六门正言境观相貌也。消者消化三止之功。体识即真如汤消冰当体化成无上菩提也。磨者磨砻三观之力。破惑成智如石攻玉彻体圆成广大涅槃也。下文合开成就见闻通邻互用清净总是智断成就之相。须陀洹人虽得六消犹未亡一名合未成就。一切众生六用隔历常受污染名开不成就。又一切众生六时不能一一时不能六总名合开不得成就。今六门消磨合之为一而六用森然。开之为六而一心自在。由是见闻觉知六门虽异而和为一家共为一主四通八达。或为见也不妨即见色而闻声嗅香。即见色而见声见香。惟其如此故见色而不为色黏而色亦不能黏见。是为六根互用清净也。此总言五阴正报清净也。下言色阴依报清净故言十方世界。又云及与身心等者乃举依兼正类显圆融。盖三界惟心万法惟识因迷性觉为识为行为想为受及以为色。今识性还元故五种妄想悉皆化为无上知觉。故内身外境如吠琉璃光明皎彻。直至如此方名识阴尽相也。

　　○(二正明发相二初正示十相十初因所因执二初行空还元)阿难当知是善男子穷诸行空于识还元已灭生灭。

　　○(二由识发境二初正明发相)而于寂灭精妙未圆能令己身根隔合开亦与十方诸类通觉觉知通㳷能入圆元若于所归立真常因生胜解者。

　　○(二起着成邪二初正示)是人则堕因所因执娑毗迦罗所归冥谛成其伴侣迷佛菩提亡失知见。

　　○(二结显)是名第一立所得心成所归果违远圆通背涅槃城生外道种。

　　【解】温陵曰识由行流故行空则还元。既空行阴故已灭生灭。尚依识元故寂灭未圆。而能渐破识阴消磨六门故已六知根㳷合无隔。诸类觉性通融不二故能入圆元。圆元即融根隔通诸类之识元也。若以此为真所归地而立为真因则堕因所因执。盖真因非所有所皆妄。娑毗外道认阿赖耶识未形之前冥然初相为所归真因。正同此也。以心有所得果有所归。即因即果皆堕所妄。所以违圆通背涅槃也。吴兴曰觉知通㳷能入圆元者示观中所发之相也。斯亦功用暂得如是。不生胜解名善境界。由起邪执故堕外道种类。

　　【疏】天台曰识元有二。一真元即庵摩罗。一妄元即阿陀那。今云还元即八识也。彼寂灭精妙者即真常净识。行阴未尽则识未还元。已灭生灭正言行阴已尽。而于寂灭精妙未圆正言虽还妄元犹未还其真源也。能令己身根隔合开言虽未真得六根互用清净而根门总相既得还元。则合开成就者已萌其兆。因之而能入其真常之圆元。已上总言行灭识现之德也。下去则举其过。即若于所归识阴立真常因。下文所谓于未足中生满足证是也。余如旧说。然五受阴五种妄想。约生起灭除虽细粗成异。论众生日用实无时而不遍诸根门。如首卷一言识精元明能生诸缘即五阴俱备。则今言识阴称还元称所归即行人诸根门中未生诸缘者名陀那微细识。生死窟穴资始乎此。外道冥谛亦资始乎此。果能于是而见见闻闻嗅嗅尝尝觉觉知知。如伐树得根灸病得穴千枝百病自然消殒。是为不观色而色自破。可为蜕骨之良方回生之妙剂也。

　　○(二能非能执二初行空还元)阿难又善男子穷诸行空已灭生灭。

　　○(二由识发境二初正明发相)而于寂灭精妙未圆若于所归览为自体尽虚空界十二类内所有众生皆我身中一类流出生胜解者。

　　○(二起着成邪二初正示)是人则堕能非能执摩醯首罗现无边身成其伴侣迷佛菩提亡失知见。

　　○(二结显)是名第二立能为心成能事果违远圆通背涅槃城生大慢天我遍圆种。

　　【解】温陵曰执识元为自体。而谓一切众生自此流出。遂执我能生彼而实不能故曰此非能执。摩醯首罗即色顶魔王也。妄计我能现起无边众生。亦能非能类也。能为心能事果者计我能为彼依能成彼事也。大慢天即摩醯也。不能谓能故名大慢也。遍圆者计我体圆遍空界也。

　　【疏】天台曰前行阴虽为十二类生同分生基而此生基又本于识。则十二类生从识阴之所流出者诚矣。独不知有自性之十二类生焉他性之十二类焉。若言自性十二类生从识阴之所流出则可。而言尽虚空界十二类内所有众生皆我识阴身中一类流出此恶乎可。此则不惟于识阴览为自体以妄为真。兼且不知己他生佛共而不共之理。今之谈性具者类堕此失。既未熟乎一家之宗作如是言又何足怪。

　　○(三常非常执二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆若于所归有所归依自疑身心从彼流出十方虚空咸其生起即于都起所宣流地作真常身无生灭解在生灭中早计常住既惑不生亦迷生灭安住沉迷生胜解者。

　　○(二起着成邪二初正示)是人则堕常非常执计自在天成其伴侣迷佛菩提亡失知见。

　　○(二结显)是名第三立因依心成妄计果违远圆通背涅槃城生倒圆种。

　　【解】温陵曰以识元为所归依故疑彼能生我及一切法。遂计生起流出之处为真常无生之体。此则在生灭中妄计常住。既惑真不生性又迷现生灭法。以非常为常故名常非常执。既计彼能生我。即于计自在天能生一切者同矣。由依识元妄计常住故曰立因依心成妄计果。前计我圆生物。此计彼圆生我故名倒圆。吴兴曰从彼流出者此指所归识阴为彼。非指他人也。

　　【疏】天台曰前则以识阴为自为此十方类生从我流出。今则以识阴为他为彼自疑身心从彼流出。十方虚空咸其生起。以此而作真常身无生灭解。不惟于生灭中早计真常。亦于圆种中妄生颠倒。

　　○(四知无知执二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆若于所知知遍圆故因知立解十方草木皆称有情与人无异草木为人人死还成十方草树无择遍知生胜解者。

　　○(二起菩成邪二初正示)是人则堕知无知执婆吒霰尼执一切觉成其伴侣迷佛菩提亡失知见。

　　○(二结显)是名第四计圆知心成虚谬果违远圆通背涅槃城生倒知种。

　　【解】温陵曰所知即所观识阴也。谓识有知而一切法由知变起。因计知体圆遍诸法遂立异解。谓无情遍皆有知。无所简择故曰无择遍知。此以无知为知故名知无知执。婆吒霰尼二外道也。执一切觉谓执一切有知也。此谬计圆知以为因心则果终虚谬矣。以无知为知是倒知也。孤山曰问前说无情有性无情作佛何异此文邪执乎。答不然。常住真心一体无二。用诸妄想依正乃分。是故众生草树悉如空华。当知草树山河皆是有情自心所变。故说有情有佛性时即草树有性。说有情成佛时即草树成佛。以心外无境故。华外无空故。波不离水故。执情不了乃谓一一草木各各有知。遂说木死为人人死为木。未明一体谬计遍圆也。

　　【疏】天台曰此人于识还元将证惟识境界。见所知之识识遍圆故则一草一木皆惟识所现。而不知识造草木草木即识。谬谓一草一木各有知识。皆称有情与人无异。无情与无情之分草木既有知识当必为人。人虽有识亦必还成草木。谓之无择遍知故堕知无知执生倒知种。亦愚惑之甚也。

　　○(五生无生执二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆若于圆融根互用中已得随顺便于圆化一切发生求火光明乐水清净爱风周流观尘成就各各崇事以此群尘发作本因立常住解。

　　○(二起着成邪二初正示)是人则堕生无生执诸迦叶波并婆罗门勤心役身事火崇水求出生死成其伴侣迷佛菩提亡失知见。

　　○(二结显)是名第五计着崇事迷心从物立妄求因求妄冀果违远圆通背涅槃城生颠化种。

　　【解】温陵曰识阴尽者消磨六门诸根互用。今此未尽则才得随顺而已。因随圆互于是计一切法皆能圆化发生胜果。谓火能显发光明乃至尘能成就器界。遂则邪求邪观而勤心崇事。执为能生胜果而实不能。故名生无生执。即三迦叶波诸外道之俦也。既迷真心从物求冀则因果皆妄。颠倒化理名颠化种。吴兴曰圆化者谓观中所见圆融变化惟识之境也。一切发生即四大之相也。观尘成就别名地大。以此群尘通指四大。既见此等并由圆化。乃计修因证果不出火之光明水之清净等。故曰发作本因立常住解。迦叶波亦婆罗门别姓。下所并者总摄其类。

　　【疏】天台曰此亦于圆融根互用中已得随顺惟识境界。见火即惟识而有光明乃事而求之。水即惟识水有清净师而乐之。风即惟识风能周流宗而爱之。尘即惟识尘能成就崇而观之。以此群尘为发作光明清净等之本因立常住解。不知妄识尽而本体光明自现。生灭灭而性分清净自彰。碍融而彻体周流。尘亡而当处成就。乃以不能生者而为生生之本是为生无生执生颠化种也。

　　○(六归无归执二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆若于圆明计明中虚非灭群化以永灭依为所归依生胜解者。

　　○(二起着成邪二初正示)是人则堕归无归执无想天中诸舜若多成其伴侣迷佛菩提亡失知见。

　　○(二结显)是名第六圆虚无心成空亡果违远圆通背涅槃城生断灭种。

　　【解】温陵曰观理不谛误堕虚无。故于圆明性中计皆虚无。于是绝灭群化归于永灭而不知其非名归无归执。舜若多云空。言无想舜若即执断空外道也。以执断空故圆虚无为因心成空亡之断果。永灭依即外道之涅槃也。吴兴曰非灭群化。非犹破也。群化即四大等。

　　【疏】天台曰圆明于识还元之圆明也。虽有识阴微细生灭。已无行阴粗重生灭。以此无生灭者为圆明以计明中虚。由是破灭群化以永灭依为所归依。是中有二岐路。若破去识阴计明中虚非灭群化即灰身灭智以永灭依。属下第九为所归依声闻人生缠空种者。今即无想外道计识性幽幽绵绵者为永灭依以破去粗想为非灭群化者也。

　　○(七贪非贪执二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆若于圆常固身常住同于精圆长不倾逝生胜解者。

　　○(二起着成邪二初正示)是人则堕贪非贪执诸阿斯陀求长命者成其伴侣迷佛菩提亡失知见。

　　○(二结显)是名第七执着命元立固妄因趣长劳果违远圆通背涅槃城生妄延种。

　　【解】吴兴曰识阴精明湛不摇处名之为常。今见其常。乃执色身同此精圆也。身本无常。实不可贪以为长久。今坚贪着故云贪非贪执。温陵曰阿斯陀此云无比即长寿仙也。彼虽延长终归坏灭。今此欲固妄身以求常住则空长劳耳妄延耳。长水曰长劳果者劳应作牢声之误耳。

　　【疏】天台曰此亦谬见惟识。遍身遍心遍依遍正。将谓色身同识圆常。于此圆常而欲固其色身常住同于识阴精圆长不倾逝。不知不净身种终从变坏。实不可贪今固贪之故堕贪非贪执。今之内教弟子亦效性命双修谓之仙佛俱宗皆此类也。

　　○(八真无真执二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆观命互通却留尘劳恐其销尽便于此际坐莲华宫广化七珍多增宝媛恣纵其心生胜解者。

　　○(二起着成邪二初正示)是人则堕真无真执吒枳迦罗成其伴侣迷佛菩提亡失知见。

　　○(二结显)是名第八发邪思因立炽尘果违远圆通背涅槃城生天魔种。

　　【解】温陵曰以识阴为命元互通三际。识阴若尽我命亦尽谁证真常。故便于定中化诸欲境以留尘劳不令销尽也。依此邪思欲证真常而不知其非名真无真执。吒枳迦罗能化欲境自娱。即欲顶自在天类也。因其邪思感生天魔。惟恣尘欲名炽尘果。媛美女也。

　　【疏】天台曰观命互通三际恐其销尽。此解通小乘欲化他则必留惑以润生。欲涅槃则必灰身以灭智。今天魔之种则异乎是。乃化七珍增宝媛恣纵其心却留尘劳。此其所以为天魔种也。不知生死之身有尽而性具之法无穷。般若所谓因灭是色获得常色。受想行识亦复如是。舍生灭身得真常身。弃生死乐证涅槃乐。其为身也具微尘相好。其为乐也备清净妙报。舍此而不为以行吒枳迦罗教惑亦甚矣。

　　○(九定性声闻二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆于命明中分别精粗疏决真伪因果相酬惟求感应背清净道所谓见苦断集证灭修道居灭已休更不前进生胜解者。

　　○(二起着成邪二初正示)是人则堕定性声闻诸无闻僧增上慢者成其伴侣迷佛菩提亡失知见。

　　○(二结显)是名第九圆精应心成趣寂果违远圆通背涅槃城生缠空种。

　　【解】温陵曰命明者因穷识阴深明众生受命元由也。以生灭由识精粗由业。故依四谛分别决择。以苦集为粗伪。以灭道为精真。于是专修道因求感灭果。以少为足故居灭即休。斯特定性声闻上慢之俦也。此则圆精应为因心成趣寂之小果。精应者即决择粗业惟求精应证于偏真缠空趣寂而已。孤山曰背清净道者。既发小解乃背圆融常乐我净之道。今于四德略举一耳。

　　【疏】天台曰夫分别精粗疏决真伪因果相酬惟求感应见苦断集证灭修道。为入佛道之初门登菩提场之要路。亦求其精粗真伪之何如尔。盖有三界内之苦集焉。见思惑分段生死是也。三界外之苦集焉。尘沙无明惑变易生死是也。有出界内之道灭焉。生灭无生道谛断正断习偏真涅槃是也。有出界外之道灭焉。无量无作道谛断尽三惑真空涅槃是也。小乘大乘于是乎分。渐顿偏圆于是乎立。今则于识阴命明中分别乎集道之精粗疏决乎苦灭之真伪。惟以生灭无生二种道因而为感之之道。以冀偏真涅槃之果酬以应之。不过见三界苦断见思集证偏真灭修三学道。居灭已休更不前进所谓背清净道堕定性声闻等者也。

　　○(十定性缘觉二初行空还元)又善男子穷诸行空已灭生灭。

　　○(二由识发境二初正明发相)而于寂灭精妙未圆若于圆融清净觉明发研深妙所立涅槃而不前进生胜解者。

　　○(二起着成邪二初正示)是人则堕定性辟支诸缘独伦不回心者成其伴侣迷佛菩提亡失知见。

　　○(二结显)是名第十圆觉㳷心成湛明果违远圆通背涅槃城生觉圆明不化圆种。

　　【解】温陵曰融净觉明即识精也。虽无惑习圆融清净。而未离于识故名觉明。若以此为深妙立为果证则定性缘觉独觉而已。此则圆觉㳷为因心成湛明之滞果尔。觉㳷如心精通㳷觉知通㳷之㳷。谓仅与正觉通㳷而不前进也。湛明即圆融觉明也。所觉止于圆明识精而定性不回。故名觉圆明不化圆种也。

　　【疏】天台曰圆融清净觉明即破去识阴。所证偏真涅槃之理与前声闻所证同。但侵去习气发研深妙与之小异尔。然有独觉缘觉二种不同。今云成其伴侣未必因行同于二种也。前云缠空今云不化。均是定性不能回向者此亦今经破定性声闻之明文也。

　　○(二结邪斥正二初斥邪二初显过)阿难如是十种禅那中途成狂因依迷惑于未足中生满足证皆是识阴用心交互故生斯位众生顽迷不自忖量逢此现前各以所爱先习迷心而自休息将为毕竟所归宁地自言满足无上菩提大妄语成外道邪魔所感业终堕无间狱声闻缘觉不成增进。

　　○(二劝叹二初劝示)汝等存心秉如来道将此法门于我灭后传示末世普令众生觉了斯义无令见魔自作沉孽保绥哀救消息邪缘令其身心入佛知见从此成就不遭岐路。

　　【解】吴兴曰大妄语者别指前八也。前八通名外道邪魔。亦可别指七是外道八是邪魔。俱未断惑故云堕狱。二乘异此故云不进。言见魔者见以违理为名。前八违真中二理起界内邪见。后二违中道理起界外邪见。以二乘智即无明故。又前八中七纯是见八具见爱。以留尘劳生胜解故。温陵曰前防心魔此防见魔助道之要尽矣。

　　【疏】天台曰天台止观具明十境。惟阴入界境为初心止观所观。余之九境待发方观不发不观。今云识阴用心交互即初心所观境也。各以所爱先习迷心即为止观击策所发之境也。敕令保绥哀救消息邪缘令其身心入佛知见。即待发而观也。盖众生自无始来轮回六道则何种不有何习而无。无止观缘而种习不发。苟不预知此义设遇境发为之所牵。或为外道或为邪魔。或为声闻或为缘觉。始则以通破塞。终成以塞妨通。遭中途之岐路。失宝所之家乡。故如来大慈无问自说普令众生觉了斯义。庶几无令见魔等自作深孽也。然识阴十境约外道邪魔及以二乘。吴兴师判之详矣。论前八种既堕邪外则见思全在。但示识阴所发气分而已。若后之二种宜于识阴有尽不尽之殊。若未尽者发缠空不化乃识阴气分。若已尽者则见思粗垢俱落证真空理。生法爱为顶堕菩萨。吴兴所谓违中道理起界外邪见者是也。

　　○(二叹法)如是法门先过去世恒沙劫中微尘如来乘此心开得无上道。

　　○(三结正二初位证相似)识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月。

　　○(二超入金刚二初明金刚所超)如是乃超十信十住十行十回向四加行心菩萨所行金刚十地等觉圆明。

　　○(二显金刚所入)入于如来妙庄严海圆满菩提归无所得。

　　【解】吴兴曰如是法门且指识阴禅那现相。过去诸佛无不觉了入佛知见故曰乘此心开。孤山曰诸根互用即圆教相似七信界内思惑已尽也。能入金刚干慧者从相似位超入等觉后心也。天台明圆教利根一生有超登十地者与此符合。圆明下至宝月示后心所证。有法有喻有体有用。金刚干慧是妙觉无间道。转入解脱道即妙觉也。故云入于如来等也。妙庄严海是福究竟。圆满菩提是智究竟。归无所得是理究竟。福即解脱智即般若理即法身。不纵不横三德秘藏于兹具显远讨其因实由初心修奢摩他三摩禅那三止之功也。温陵曰妙庄严海者统众德合异流不严而严无证而证之果海也。前称首楞万行为妙庄严路则趋此而已。

　　【疏】天台曰识阴若尽则汝现前诸根互用者。此明今经圆教七信相似位中见思惑尽证六根清净也。孤山师谓诸根互用即圆教相似七信。而月川师驳之为未必然。谓如下声闻缘觉四阴已尽迷识阴为涅槃。且声闻与七信同除四住。七信尽识声闻亦应尽之。今既迷识为缠空不化则二乘未能尽识明矣。二乘未尽识则七信岂能尽哉。据二乘所迷则知识阴唯黎耶识。乃无明住地非四住地所摄也。故下约受熏以推其妄非黎耶而何。故前四阴尽即粗垢先落。识阴破方断无明也。余谓此师所驳亦似是而非。似是者知识阴为住地无明至佛地而后尽也。而非者不知识阴其体甚广其相甚长。盖有法性之五阴焉生死之五阴焉。于生死中又有变易之五阴焉分段之五阴焉。分段者出三界而即尽。变易者佛地而后尽。止如分段识阴为召三界生死之根本。而二乘破断见思即免未来生死。非识阴尽而何哉。天台谓二乘七信同住四住而粗垢先落正是此意。不如此说则识阴若尽乃超十信等之言俱成颠倒错乱矣。要知二乘迷识阴为涅槃已破其识之粗者即立涅槃而不前进。谓其未尽变易细相可也。总谓粗相之识未尽则不可也。二乘既尔七信亦然。是则缠空之言正谓识尽证空而缠于空。七信异此所以胜之。从互用中等者八信去中道现前道观双流入初住萨婆若海。以次历四十六位故曰能入菩萨金刚干慧等也。圆明精心于中发化如净琉璃内含宝月者。此之法喻共显登住破无明证佛性境界。所谓是善男子以真方便发此十心心精发辉十用涉入圆成一心是也。如是乃超十信等者。明圆顿行人自七信中道现前能从八九十信超入分真究竟诸位也。盖四教之人各有钝利两根。钝则不躐等而进利则一生超入。今经正明圆教利根故曰如是乃超。然地位之义前已释之。但借位与夫修证伏断异说多途。而初心学人不能无惑。故重寄问答决明其义。使阅经者有所适从。问曰天台所立四教地位出何经论。答曰藏教地位凡有四门。今准阿毗昙论。有门明位具分七贤七圣。七贤即三资粮四加行。七圣即四果辟支菩萨佛果。通教地位依大品般若经共十地位。即干慧地性地八人地见地薄地离欲地已办地支佛地菩萨地佛地。别教地位依缨络经明五十二位东为七科。谓信住行向地等妙。圆教地位依法华缨络。略明位次有八。一五品弟子位二十信位三十住位四十行位五十回向位六十地位七等觉位八妙觉位。又问曰此经地位摄属何教。答曰圆教。又问曰既是圆教何故有干慧四加行金刚后心。答曰此乃今经借前三教位名圆教位尔。又问借位之说有何凭据。答曰大品明通教初有干慧今亦名之非借通乎。阿毗昙明藏教之位三资粮后立四加行。今亦名之非借藏乎。缨络经明别教之位等觉性中。有一人名金刚幢慧住寿百劫重修凡夫行断最后习气。今亦名之非借别乎。又问曰此经既是圆教何须更借前位。答曰佛说地位增减。多为机宜不同。惟圆教根器既利地位多所总略。故法华但云开示悟入。华严但云初发心时便成正觉。维摩但云薝卜林中不嗅余香等。要知今经五十五位总是假借别位兼及藏通。故荆溪妙乐云若云圆位六即亦足何须更列四十二位以分真位长故借别位分其品秩(文)以此而言今经五十七位又云六十圣位多为圆教一分钝根设尔。盖观行伏惑要须三种渐次以为资粮。初信破见要须干慧为功。初住圣位要须十种信心破尽见思侵断尘沙为首。既住佛性始修登地之行。妙行已立。然后回而向之。回向虽立非四种加行而莫能登。登佛地已虽与妙觉位等。然有微细根本无明积生习气非金刚干慧而莫能尽。如是重重经历方得穷源至极今经地位可谓括尽委曲者也。虽然借位乃用名而不用义。是故虽立干慧。已自圆伏五住烦恼。不同通教但伏见思。虽立十信。见思俱断兼破尘沙。不同别教但伏见思。虽立十住。初住位中已破一品无明证一分佛性。不同别教但破见思。虽立四加行。十回向位已破三十品无明正为佛地难登故修四种加行。不同藏教但伏见思名内凡位。虽立十地。等觉已破四十一品无明。不同别教但破十一品无明。虽立金刚后心。能断四十二品微细习气。不同别人但破无明一十二品。虽立妙觉。边际智满更无所断圆满菩提。不同别教但与圆教二行位齐更有所断名有上士。又问曰师言如此而与月川法师楞严别眼所说甚是相违。彼释四加行云十回向后立四加行者。将登地位断障证真革凡成圣故须勇猛进加功行。又云据此加行则知地前为凡入地成圣明矣。台宗学者乃谓圆教初住已上俱名圣位。别教则登地名圣地前名贤。若尔楞严圆教初住即圣而四种加行应居初住之前矣。盖设加行者。为为始登圣位故也。而住行向位既已入圣而复加行。不唯倒置错乱乃亦徒为之设矣。此说云何。答曰月川法师本宗华严。见天台判华严正说圆顿亦兼别教。每怀不平之意故作不干之说。不知本欲硬判成圆反乃抑之成别。何也。盖华严具谈圆别两位。如曰初发心时便成正觉所有慧身不由他悟。清净妙法身湛然应一切之文。的说圆教初发心住已破无明已登圣位乃圆位也。若说初地方破无明始登圣位乃别教也。古人但据别教一途便谓圆教初地方破无明。而月川承袭旧说拘拘坚执又何足怪。况四教既有大小偏圆之分则各立地位纤毫不滥。今四加行位显是小乘阶差。本为初果圣位难登故立四种加行。今经既亦用之苟非借位则此意如何消释。若月川师必欲以藏教加行雷同此经应当同则俱同。岂不抑此经同于三藏。若谓名同义异应当异则俱异。既许加行已破见思不同小乘。又何妨加行破三十品无明不同别教。又若不许此中借藏以名圆者则仁王三贤十圣住果报之说摄属于何。应知三贤十圣别位也。住果报圆位也。三贤与十圣既俱住果报。非借别以名圆位摄属何耶。故知今位三教俱借。约义而释始终皆圆。月川又曰若言借别名圆者。且不直明圆位何乃伪设别位误众生耶。非其位而妄立是伪设也。当加行而不加不当加行处言加是误众生也。因晓之曰借别以名圆者如来善巧方便接引行人之法门也。□以借别名圆为伪设为误人。则如来于法华之前为实施权。指化城为极果皆伪设误人矣。要知此经说在方等。方便未开借偏名圆。正在其时苟不知权实施开废三之旨则如来一代时教茫然无措。空为人天师也。月川又曰若尔则楞严圆教何用别位。彼自答曰圆别异位自是台宗自立。考诸经论则未见有异也。若惟识起信圆觉华严所明三贤十圣之位与今经皆同。未闻以三贤当圣者(云云)。因又晓之曰华严地位兼别已如前说。华严顿部既兼别矣。圆觉方等兼别何妨。如经云是经名为顿教大乘顿机众生从此悟入亦摄渐修一切群品。此则理无不圆而修则兼别明矣。佛经既然。祖论亦尔。凡未经法华开显。一切经论或纯谈圆位。或纯谈渐位。或借渐名圆借大名小借小名大。随机杂出万品不同。若不禀天台判教仪轨鲜弗触处挂碍也。然月川师亦北方一大法幢也。而智者万虑一失则不能无之。秪如释单复十二云所以结此十二数者应前十二类生也(云云)。余读至此不觉为之失笑。不知前明十二类生尚未出于欲界。小乘二果早已尽之。岂彼所判妙觉破十二品无明者只齐斯陀含人乎。彼又设或问曰。妙觉果海惟佛极位何以判入十二。彼自答曰只为唤作佛故入十二之数。余读至此又为之大发一笑。不意月师谈儱侗禅一至于此。宜其不知有圆位初住破无明并借别名圆之义也。

　　○(三结劝令钦三初总结示)此是过去先佛世尊奢摩他中毗婆舍那觉明分析微细魔事。

　　○(二劝两根二初利根宜精诚)魔境现前汝能谙识心垢洗除不落邪见阴魔销灭天魔摧碎大力鬼神褫魄逃逝魑魅魍魉无复出生直至菩提无诸少乏下劣增进于大涅槃心不迷闷。

　　○(二钝根托秘咒)若诸末世愚钝众生未识禅那不知说法乐修三昧汝恐同邪一心劝令持我佛顶陀罗尼咒若未能诵写于禅堂或带身上一切诸魔所不能动。

　　○(三令钦奉)汝当恭钦十方如来究竟修进最后垂范。

　　【解】温陵曰总结五阴辩魔之意使知深防也。奢摩他中毗婆舍那者即定之慧也。觉明分析即分析觉明此西天文势也。褫犹丧也。

　　【疏】天台曰或难愚钝众生既未识禅那不知说法矣。而又曰乐修三昧。岂离禅那而别有三昧乎。对曰欲识禅那须知说此经了义之法。则于一切法门如庖丁解牛无所往而不可。于一切魔境如金刚王宝杵无所遇而不摧。今之乐修三昧乃区区初学从师门口诀于二十五门随闻一法或空或假而即事勤修佛虑同邪故劝令诵乎神咒也。

　　○(二更断余疑二初疑问二初经家叙)阿难即从座起闻佛示诲顶礼钦奉忆持无失于大众中重复白佛。

　　○(二正陈请二初陈疑)如佛所言五阴相中五种虚妄为本想心我等平常未蒙如来微细开示又此五阴为并销除为次第尽如是五重诣何为界。

　　○(二请宣)惟愿如来发宣大慈为此大众清明心目以为末世一切众生作将来眼。

　　○(二答释二初正答所问三初答五阴妄想二初正答二初明五阴同相三初明本同三初明真觉无妄)佛告阿难精真妙明本觉圆净非留死生及诸尘垢。

　　○(二明妄以发生)乃至虚空皆因妄想之所生起。

　　○(三明真妄合生)斯元本觉妙明精真妄以发生诸器世间如演若多迷头认影。

　　【解】吴兴曰精真中道也。妙明寂照也。寂故即假照故即空。三谛融通元无尘垢总名本觉圆净。此单论真性也。乃至下单论妄想生起诸法。斯元下合明真妄发生世间。所以尔者无前单论则不知离义。无后合明则不知即义。温陵曰生死妄业。尘垢妄缘。真净性中既无所留。全因妄起犹如迷头。则五阴相中五妄为本从可知也。

　　【疏】天台曰如来开示五种妄想先明同相后明差别相。于同相中先明真觉无妄。精真妙明下一节是也。次明妄以发生。乃至虚空下一节是也。又次明真妄和合而有生。斯元本觉下一节是也。非初二节不足以彰离。非后一节不足以彰即。离则真妄并行而不相害。即则真妄体融而不相碍。不相害则妄可去而真可复。不相碍则妄无相而其体真空华之喻最好研详。波水之譬犹堪取象。

　　○(二明未同五初明正因缘生)妄元无因于妄想中立因缘性。

　　○(二明迷执自然)迷因缘者称为自然。

　　○(三明二皆　妄)彼虚空性犹实幻生因缘自然皆是众生妄心计度。

　　○(四明药尚宜忘)阿难知妄所起说妄因缘若妄元无说妄因缘元无所有。

　　○(五况病犹宜去)何况不知推自然者。

　　○(三结俱妄)是故如来与汝发明五阴本因同是妄想。

　　【解】温陵曰明妄无因不容计度也。知妄所起可说因缘。不知所起因缘何有。况推自然得非妄计邪。

　　【疏】天台曰前明根本同今明枝末同也。惟枝末从根本而有生。故曰妄元无因于妄想中立因缘性。此言五阴从正因缘而有生即十二因缘也。迷因缘者称为自然即外道计为自然者也。因缘是新医破外道自然之法药。病去而药宜忘。若复执药药反成病。故药病俱破云彼虚空性犹实幻生因缘自然皆是众生妄心计度。阿难下一节复明药病俱遣之所以。盖立因缘者明妄因缘之所起也。妄之果有可说因缘。妄体本空则何因缘之有。此明药之宜忘也。药尚宜忘何况其病故曰何况不知推自然者。要知因缘自然之立既称为妄则何因缘自然之有。故曰是故如来与汝发明五阴本因同是妄想已上明五阴同相竟。

　　○(二明五阴异相五初明坚固妄想)汝体先因父母想生汝心非想则不能来想中传命如我先言心想酢味口中涎生心想登高足心酸起悬崖不有酢物未来汝体必非虚妄通伦口水如何因谈酢出是故当知汝现色身名为坚固第一妄想。

　　【解】温陵曰想为虚妄影像欲爱深脉。遗体自想爱流出故曰体因父母想生。阴心乘想爱冥求故曰心于想中传命。酢梅等说以验体因妄结故与妄理相应。若非妄伦则妄不能感也。体因想生。心因想起。命因想传。诸想交固以成色阴故名坚固妄想。

　　【疏】天台曰此下明差别相。正以同相因于妄想。是故别相不离其本。今先明色阴。言汝体者指色阴之体相也。即最初种子。赤白二滴皆因父母淫想而有种汝心欲想而有生。一心一色坚固交结从生至老未尝舍离同于形影不相乖异。想酢味而垂涎思登高而足酸。想是心想令色酸涩。虚妄通伦此其验矣。

　　○(二明卢明妄想)即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想。

　　【解】吴兴曰由因受生者因想故受生也。能动色体即形受酸涩也。当知色受想三阴妄想相由而起必不相离。故前文云汝体先因父母想生。下文云种种取像心生形取。皆同悬崖酢物之想。由是明之此三妄想其体粗现。非同行识幽微难见。所以前三阴中所发天魔其相亦粗。后二阴中所发心见二魔其相亦细。汝今现前下正示受相也。顺益即乐受。违损即苦受。合有非违非顺即不苦不乐受但是文略耳。温陵曰临高空想而酸涩真发。违顺皆妄而损益现驰。则受阴无体虚有所明故名虚明妄想。

　　【疏】天台曰常途所论因根尘之色而有受。今依妄想以为论本乃因想阴而有受。故曰即此所说临高想心能令汝形真受酸涩。然亦不独受因想有又乃色因受兴故曰由因受生能动色体。是则受因想生受令色受受不自受虚有所明又可知也。

　　○(三明融通妄想)由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想。

　　【解】温陵曰念虑虚情也。色身实质也。虚实不伦而能相使者由想融之也。心生虚想形取实物心形异用而能相应者由想通之也。至于寤寐摇变使心随境使境随心皆融通妄想也。

　　【疏】天台曰所明五种妄想色心二法常不舍离。盖始禀名色而为种。一自坚固交结之后无六根则无四阴。无四阴亦无六根。色受已如向说。下之想行识三阴亦复如是。今云心生形取与念相应。融通之义了然可知。即寤即想心寐为诸梦亦言色心融通之义。列子所谓其寤也形开其寐也形交是也。

　　○(四明幽隐妄想)化理不住运运密移甲长发生气消容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽隐第四妄想。

　　【解】吴兴曰此若非汝此指化理不住等也。云何体迁诘其甲长发生等。如必下若谓体迁实是汝者何不觉此相代之相。以不觉故行阴生灭名为幽隐。

　　【疏】天台曰化理者造化之理也。于岁时则日往月来春秋代谢。于万物则生长成收旋岚倒岳。于人身则甲长发生气消容皱。此正今文约行阴而切论者也。世之说者以此理一推功于造化。不知造化之理悉本于行阴。而行阴又本于人心。三界惟心一切惟识斯言可征也。惟其体受其迁而曾无觉悟是故名为幽隐妄想。

　　○(五明罔象妄想二初正辩其相)又汝精明湛不摇处名恒常者于身不出见闻觉知若实精真不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然曾不遗失则此精了湛不摇中念念受熏有何筹算。

　　【解】真际曰此阴通收八识。用动体常。见闻精明同一识阴。吴兴曰节公之意以见闻为用则动。精明为体则常。而不知今文即以见闻为精明动用为常体。何则识无所存遍在诸根。根对境时虽涉于用用在无记未起善恶。指此无记名为精明湛不摇处。若约分齐明之。五识五意识及第六心王皆是其处也。佛恐众生计此为常。故寄阿难。先且定云名恒常者。若实精真不容习妄此破其常也。精谓精明真谓恒常。何因下示妄习相。念念受熏者以昔睹奇物纳种在识。若不受熏覆睹前异必无记忆之相。既不忘失则知中间常为无明念念熏习。熏习即妄何精真之有乎。

　　【疏】天台曰又汝精明湛不摇处者。置元明而单论识精即见精闻精等。如初二两卷见性十义六卷之闻性三德皆克就六根中识精而示。故曰于身不出见闻觉知。此之识精即是八识见分未脱见精正属无明。若执之为常则误之甚也。故曰若实精真不容妄习。然若独有见精不能自习要因识精能生诸缘。即六种识心母子和合而有习。但习之在六而积之在八。今约积其习者而破之。举昔睹奇而今忆苟非缘尘第八无记安能有此。吴兴之说亦知言也。

　　○(二重显微细)阿难当知此湛非真如急流水望如恬静流急不见非是无流若非想元宁受妄习非汝六根互用合开此之妄想无时得灭故汝现在见闻觉知中串习几则湛了内罔象虚无第五颠倒细微精想。

　　【解】温陵曰湛非真湛特幽潜不觉耳。故譬急流之水幽潜流注不可测知。此真忆想之元容妄之体也。直须消磨六门使妄习无寄然后可灭也。串常习也。几微也。似无曰罔。似有曰象。其体精微故名罔象虚无颠倒精想。吴兴曰六根互用等始破见思。故妄想灭即粗垢先落也。问上文受熏约无明说。今妄想灭何止见思邪。答无明所熏亦见思种子。故前指见物有忆有忘正是粗相。今种现虽尽根本犹存。非谓六根得真互用。问此首楞严体无不圆宗无不极。至于破阴力用何短乎。答非是力用不协体宗。由辩魔中五十重境皆从分段五阴妄想中现。今齐此论灭故且至六根互用。若如前文反流全一六用不行即破根本无明有异此中颠倒妄想。

　　【疏】天台曰此湛非真如急流水等者。所谓陀那微细识习气成瀑流真非真恐迷我常不开演是也。正以习气积于识中。设言其有流急不见。设言其无种熟忽生。当似有似无之间故名罔象虚无妄想。吴兴以此识为见思正约界内五阴言之。而月川不谙法相乃破之为非。谬又甚矣。

　　○(二结答)阿难是五受阴五妄想成。

　　○(二答诣何为界)汝今欲知因界浅深惟色与空是色边际惟触及离是受边际惟记与忘是想边际惟灭与生是行边际湛入合湛归识边际。

　　【解】温陵曰五受阴亦曰五取蕴。由一念迷妄受此取此以自蔽藏也。言因界者本无有界由妄相因也。故色不自色因空有色故成色边际。乃至灭不自灭因生有灭故成行边际。识称湛了而湛不自湛。因行不流逸性入元澄而合乎湛了成识边际。

　　【疏】天台曰惟色与空是色边际者。色是本阴空非是阴。但色不自色由空故而显色故以空而为色之界也。惟触与离是受边际者。触是本阴离非是阴。但触不自触因离故而显触故以离而为受之界也。惟记与忘是想边际者。记是本阴忘非是阴。但记不自记由忘故而显记故以忘而为想之界也。惟灭与生是行边际者。生是行阴灭非是阴。但生不自生因灭故而有生故以灭而为行之界也。湛入合湛归识边际者。六根湛入是其本阴真常妙湛非是其阴。但湛不自湛因妙湛而显乎妄湛故以妙湛而为识之界也。正言从真而起妄如从源而出流。始由妙湛而为识湛由识湛而为行澜由行澜而为想波受与色犹浪之肤波之皮也。

　　○(三答并销次第三初约生灭以明次第)此五阴元重叠生起生因识有灭从色除。

　　【解】孤山曰约生则由内造外从细至粗如着衣也。故迷理有识乃至有色。约灭则由外至内从粗至细如脱衣也。故悟理色尽乃至识尽。

　　【疏】天台曰此五阴元重叠生起者总结阴相而有是五重也。生因识有灭从色除者五重生起之相识阴为之初。灭亡之相色阴为之始也。

　　○(二约理事明次不次)理则顿悟乘悟并消事非顿除因次第尽。

　　【解】温陵曰顿悟并消如知巾本无结亦不有也。

　　【疏】天台曰理则顿悟等。若约当文如来自释则天巾之义尽矣。苟于是而未明不妨更引前五阴本如来藏文证之使人易晓。即色阴如空中之华受阴如空幻之触想阴如闻酢生涎行阴如瀑流空水识阴如千里擎空。如是了知则本无所有而当念虚融。妙真如性而堂堂独露。圆觉所谓知幻即离不作方便离幻即觉亦无渐次是也。事非顿除因次第尽者正因生起之相有序故灭亡之相亦有乎序。苟能以理融事以事阶理则即顿而渐即渐而顿。既顿渐而并行亦顿渐而双泯。能如是知斯可言道。

　　○(三指前说示次不次)我已示汝劫波巾结何所不明再此询间。

　　【解】吴兴曰所指前说亦有顿渐二义。巾体是一以喻真性。悟则成顿也。巾结有异以喻妄想。除则成渐也。原夫天巾由次第而结亦次第而解。所譬六根及以五阴生之与灭。一往相类再研有殊。何者以六根义横五阴义竖故。且如六根迷真起妄因妄成根必无先眼次耳等异。至于返妄归真亦无从粗至细之理。岂非义横邪。前以解结次第为喻者。但取六根差别及选圆通谓之次第也。今明五阴亦迷真起妄因妄成阴。既云生因识有灭从色除岂非义竖邪。若以结解喻之则两番次第宛有伦绪。当知前文举喻不可以喻难法。此中引例不可以根难阴。适时之说须晓大纲。

　　【疏】天台曰吴兴云前六根生起之义横。今五阴生起之义竖。前文举喻不可以喻难法。此中引例不可以根难阴。适时之说须晓大纲。义虽是矣然而又有即横而竖即竖而横之义在。古今诸师所未讲试为言之。何谓即横而竖。如六根之义本横。如来乃约竖义以结之云六解一亡亦复如是。由汝无始心性狂乱知见妄发发妄不息劳见发尘。心性狂乱即妄为明觉也。劳见发尘即由是引起尘劳烦恼也。中间可知。此生起之义即横而竖也。又云此根初解先得人空等此灭亡之义即横而竖也。何谓即竖而横。如今文所明五种妄想皆不离六根色体而辩。此生起之义即竖而横也。又云理则顿悟乘悟并消此灭亡之义即竖而横也。若其然者即前文举喻一一绾结皆有前后次第。但随举一结以合法岂可以喻而难于法。此中引例竖中有横通取六根准例岂可以根而难乎阴。适时大纲其在于是。法相深细又不可不知也。是则前文心性狂乱等之言义已该乎五阴。今文五种妄想义亦该乎三细六粗。惟其有四住地之惑所召五阴根本无明所召五阴。四住五住造业之惑也。二种五阴惑业所召之苦果也。而月川法师未知乎此。概以界内一种五阴四住地所召者判乎五住烦恼。源头一错妄生许多议论以病吴兴。过矣过矣。

　　○(二结劝传示)汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。

　　【解】温陵曰今以此义自觉觉他永断妄元齐归正果也。上明助道分竟。正宗大分文终于此。下乃流通分也。

　　【疏】天台曰涅槃之义有三曰性净涅槃圆净涅槃方便净涅槃也。合而言之秪是如来所证秘藏。性净当法身圆净当般若方便净当解脱离而约人分之性净属佛方便净属菩萨圆净属三乘。约位分之圆净属圆七信方便净属八九十信性净属初住去至妙觉位。此皆约列别言之也。若圆融为言则举一即三言三即一。今文一往且约破界内五阴者为言属圆净涅槃。苟知涅槃寂灭之可乐则不恋三界之尘劳矣。

　　○(三流通分二初如来劝流通二初灭阿鼻恶因显经力用二初校量施福二初问多)阿难若复有人遍满十方所有虚空盈满匕宝持以奉上微尘诸佛承事供养心无虚度于意云何是人以此施佛因缘得福多不。

　　○(二答胜)阿难答言虚空无尽珍宝无边昔有众生施佛七钱舍身犹获转轮王位况复现前虚空既穷佛土充遍皆施珍宝穷劫思议尚不能及是福云何更有边际。

　　○(二劝勉流通二初重恶能消)佛告阿难诸佛如来语无虚妄若复有人身具四重十波罗夷瞬息即经此方他方阿鼻地狱乃至穷尽十方无间靡不经历能以一念将此法门于末劫中开示未学是人罪障应念消灭变其所受地狱苦因成安乐国。

　　○(二福超前施)得福超越前之施人百倍千倍千万亿倍如是乃至算数譬喻所不能及。

　　【解】长水曰此有多义故获胜福。一所弘之经是佛极谈。教理行果皆不思议故。二末世多障能于此流通是经实希有故。三施福惟得生死之报但是自利弘经利他令至无漏之果故。由是一念超越前施。温陵曰以法示人能消剧报变苦为乐如此其胜者。使人因之明心见性脱粘复湛解六亡一破阴褫魔不历僧祇获宝王果故也。彼既如是。则此消剧报犹浅近言耳。诚将与彼同证也。

　　【疏】天台曰校量弘经功德长水之说泛温陵之说□若其至的则识精元明见见非见闻闻非闻。乃明心见性之要门。脱黏复湛之捷径。解六亡一之妙指。破阴褫魔之钢椎。直下而顿获法身。即生而可阶宝果。令人闻此大法思此大义修此大行证此大果。消剧报于刹那。生乐土于弹指。化功归己。功德亦然。金口校量真实不虚。闻兹利益可不景慕流通以自益兼人乎。

　　○(二生菩提善果显经力用)阿难若有众生能诵此经能持此咒如我广说穷劫不尽依我教言如教行道直成菩提无复魔业。

　　【解】温陵曰上劝流通此劝诵持。吴兴曰前利他得福此自利成道。或以此义释成上文。谓开示未学得福斯胜者。良因众生于教诵持乃至成道所益大故。

　　○(二经家结流通)佛说此经已比丘比丘尼优婆塞优婆夷一切世间天人阿修罗及诸他方菩萨二乘圣仙童子并初发心大力鬼神皆大欢喜作礼而去。

　　【解】温陵曰皆在会听众也。圣仙童子即天仙类也。大力鬼神诸护法者随所证量皆得法喜也。吴兴曰初发心者圆教外凡或内凡也。皆大欢喜通该凡圣也。

　　【疏】天台曰准大论释欢喜三义。一能说人清净。二所说法清净。三依法得果清净。若论经叙佛说此经已故大欢喜惟在所说之法。但此妙法非机莫扣非应不说。能所相成感应交显故具三义也。是则凡是诸经皆具此义。而大小偏圆同而不同。若具说此经所说之相。则教理智断行位因果无不究竟清净是故题为大佛顶如来密因修证了义诸菩萨万行首楞严经。

　　大佛顶如来密因修证了义诸菩萨万行首楞严经卷第十(终)

　　No. 281-F 劝持叙

　　首楞严王具足万行总持三昧熏修。奢摩他路开示众生妙在一门超出。由庆喜恨多闻而未全道力。故迦文因妄见而直指人心。七处之征宝镜磨尘而本则自现。八还之辨金錍刮膜而幻影随消。斥攀缘则心不是心。示真觉则见犹离见。既显真而破妄。仍即妄以谈真。穷阴入处界而列为四科。因缘自然二俱排摈。会地水火风而通名七大。真俗中道三谛圆融。本如来藏而含吐十虚。随众生心而发挥诸相。乃至一多相即小大互容。现宝刹于毛端。转法轮于尘里。得无挂碍者倒想销于亿劫。不随分别者狂心歇即菩提。圆顿机已解密因。中下器须陈妙行。于是开远客还家之路。指天王赐屋之门。诘诸圣之本因依证悟说最初方便。顺此方之教体选音闻为第一圆通。次为摄心。乃重施戒。依先世尊举扬清净明诲。现化身佛宣演秘密伽陀。三学圆具而所证非偏。诸妄销亡而不真何待。况复精研七趣随业受生。痛喻六交因习招报。示五十重禅那之境深防爱见魔邪。具八万种解脱之机对治尘劳烦恼。保持覆护。嘱劝弘宣。在始在终无非修证了义。或破或立不离常住真心。琴瑟箜篌既逢妙指。林木池沼皆演法音。令诸阐提隳弥戾车。从三摩地得无生忍。或自分真而安立圣位。或从互用而超至后心。坐大道场。登无上觉。一切事究竟坚固广开菩萨多方便门。十方界任运纵横同入如来妙庄严海。其教至矣。厥功𢡟哉。愧余之谬而妄拟会通。乐法之深而重加赞劝。幸诸方之学者。试一披而览焉。

　　师子林惟则再拜述

　　No. 281-G

　　会解并前后叙引随本经通为十卷。昨于甲申岁间尝刊为梵夹广行矣。或谓梵夹固佳。惟四方禅讲游学之士尚恨包笈中将带未便。于是吴郡张子明倡率同志复刊为方册。盖各从其便耳。书之者同郡罗元也。施梨板者王文勇也。其点校参详劝募营办者宜春嗣讵华亭师训善遇高昌正因也。刊始于至正壬辰之暮春。至十有一月而工毕。所冀施者书者协力以赞成者。闻者见者读诵而受持者。福籍缘兴。道因言显。字字放光现端永资
圣化。而法印宣传人人发真归元不历僧祇而佛果成就。

　　临川克立谨再题
