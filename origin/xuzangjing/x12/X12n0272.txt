卍新纂续藏经第 12 册 No. 0272 楞严经合论


　　No. 272-A 大佛顶首楞严经合论序

　　首楞严经之垂于世也盖指如来之藏性与众生之本源了无差别但能穷尽妄心自然发露真见故庆喜自无迷悟中而立问善逝于无言说中而对酬玉转珠回圣言弥布繇是有七征八还四缘尘二颠倒之密示五阴六入十二处十八界二十五圆通之详辩七趣三增进四明诲诸位洎五十种魔之显决其旨洞达若大明丽天而昧者不睹是以宏识之士为之笺为之疏靡不涣释然至其堂奥则红紫乱朱反晦于圣意者多矣故寂音之论作岂得已哉观其以智照三昧区分派别振发大义于诋辟之间无施不可虽生远笔削复何以加或谓论非见谛菩萨莫能为之是安知寂音果非见谛者耶愚尝取其文列于经右犹昔人以李长者之论合诸华严间有阙遗不愧狂斐辄事补缉并杼其大略冠于帙首庶几栖神斯文者了然无惑直证真常余则具具于本序云。

　　时嘉泰癸亥上元日沙门正受谨书

　　No. 272-B 大佛顶如来密因修证了义诸菩萨万行首楞严经论序

　　会万物之谓心冥一心之谓道心也者虚融包博焕发邃凝应变无方威神莫测恢远微妙无得而思议焉良以沤生大海云点太清鼓识浪而渺弥滓情尘而纡郁由是正遍知者利见五天洞开实际之门广示真修之路使识真者造忘言之极怀宝者免穷丐之勤前圣后圣莫不由斯而悟入矣首楞严经者开如来藏之要枢指妙明心之径路了根尘之妙诀照情妄之玄猷真所谓入一乘之坦途辟异见之宏略始自阿难循乞遭幻术所加文殊承言宣神咒以护于是殷勤请最初方便大慈示本觉元常唯一直心无委曲相以斯内外七处破妄心而显真心明暗八还破妄见而显真见空五阴之处界廓七大之性圆各各知心遍十方如观掌果一一悟性湛巨海不认浮沤获本妙心不从他得加以满慈疑山河大地无状忽生庆喜请华屋天王必由门入那知翳目妄起狂华分彼湛圆成兹浑浊体六一之无二究结解以同源然则解虽密圆行由人显遂乃敕诸无学各说圆通无非真实法门咸是本来因地文殊大智择法眼以无差观音大悲被娑婆之根器微尘诸佛同契真常解行证成于焉罄矣厥后开物成务请益陈疑禁戒防非垂四种明诲清净修证列十地阶差放光宣神咒之功颠倒成类生之异精研七趣广示六交重回紫磨金山为说禅那现境五种妄想为其本一切魔事因之兴乘悟并销由次第尽真无上宝印诚微妙莲华穷彻果因备殚理事袪十恶之重障喻七宝以难齐开示未来菩提可到一经旨趣略举于斯微细粗明宗趣将释此经先明宗趣诸师疏说小异大同今之所明总如来藏性圣凡平等为宗首楞严定离念进修为趣又以首楞严定破诸妄见永绝轮回为宗显本妙觉明如来藏性为趣若依贤首大师五教门类诸师所议正唯终实之教兼于顿圆若以此经功能不出破显二字破则破诸妄见显则显一真心虽有多途不过此意然般若一部皆唯遣相圆觉二章顿显本心此经先云皆由不知常住真心次第约心目二尘委曲精微历三科七大之法因缘和合虚妄有生因缘别离虚妄名灭殊不知生灭去来本如来藏妙真如性性真常中求其去来迷悟生死了不可得广有其文不欲备引或曰诸师造疏已广通明何藉方今更为论义答曰如来慧辩理义联环房公渊文词采简洁而守章句者滞筌蹄之学求理本者陋文字之繁未能和会折衷雅符上器不揆蠡管拟测高深细正纲宗粗分科段比前注疏诚有所遗翦稗莠而显出嘉苗忘义象而专趋妙悟与我同志谅无诮焉。

　　No. 272

　　大佛顶如来密因修证了义诸菩萨万行首楞严经合论卷第一(一名中印度那烂陀大道场经于灌部录出别行)

　　天竺沙门般剌密谛译

　　乌苌国沙门弥伽释迦译语

　　正议大夫同中书门下平章事房融笔受

　　筠溪沙门德洪造论

　　东吴沙门正受厘论入经并删补

　稽首智无碍　　对现妙色身　　无陋金刚句
　出情无比法　　静专福德藏　　怖魔和合众
　种种悲愿光　　密相加被我　　尽微细惑习
　灭见慢倒想　　得无碍辩才　　入游戏三昧
　解释称性义　　除疑照邪暗　　以遍施含识
　令佛种不断

　　论曰成佛显决唯了知自心入道要门但随顺心体何谓随顺曰称性观照也何谓了知曰超情悟明也所以悟明不碍精严观照谓之方便故古之圣师宏经必立宗趣也此经尊顶法故以明见佛性为宗示大定故以灭尘合觉为趣明见佛性者以其离一切见故六十二喻顶法为第一佛不自见离自见相故肉髻覆之离他见相故自他所不能见之谓密盖无量义趣三昧自住三摩之地深固幽远无人能到者也如易曰退藏于密密如莲之蔤说文曰莲可用可见者本而已独退藏于无所用者其密也如来因此以成道故曰密因修证了义也问曰既曰了知自心便为显决又曰修证何也曰圆觉曰一切众生于无生中妄见生灭是故说名轮转生死如来因地修圆觉者知是空华即无轮转则如来以了知为修明矣又曰一切众生皆证圆觉逢善知识依彼所作因地法行尔时修习便有顿渐则如来又以修为方便也非显决乎经言诸法所生唯心所现一切因果世界微尘因心成体则知众生自心力用至大特以诸尘染污故昏劣耳要当以止观定慧方便净治之使合本妙何以知之龙胜曰佛说心力为大行般若波罗蜜故散此大地以为微尘以地有色香味触重故自无所作水少香味故动作胜地火少香味故热胜于水风少色香味故动作胜火心无四事故所为力大又以心多烦恼结使系缚故令心力微少有漏善心虽无烦恼以心取诸法相故其力亦少二乘无漏心虽不取相以智慧有量及出无漏道时六情随俗分别取诸法相故不尽心力诸佛及大菩萨智慧无量无边常处禅定于世间涅槃无所分别诸法实相其实不异但智慧有优劣行般若波罗蜜者毕竟清净无所挂碍一念中能散十方一切如恒河沙等三千大千国土大地诸山为微尘故知真心有此大力众生妄隔而不觉知耳知而能以止观照之非要门乎首楞严此云健相涅槃经曰首楞者名一切毕竟严者名坚坚即健相不可变坏故一切毕竟者生灭灭尽故如易以乾首众卦曰大哉干乎刚健中正纯粹精也象曰天行健君子以自强不息精严之谓也夫菩萨万行增于六度六度生于定慧定慧成于止观止观体于首楞严故经言首楞严王具足万行者谓是故也菩萨学之以满足菩提故曰诸菩萨万行首楞严经者说文曰织有经集丝为之经常而纬变夫经之所为经而已纬以成之则经所不能言也故孔子贵神而明之存乎其人。

　　如是我闻一时佛在室罗筏城祇桓精舍。

　　论曰室罗筏城此云舍卫具云室利罗伐悉底祇桓此云逝多具云祗陀桓今略之也龙胜曰如来临入涅槃时告阿难十二部经汝当流通又告优波离一切戒律汝当受持告阿那律汝得天眼常守护舍利劝人供养告大众言我若住世一劫会亦当灭语已双林北首而卧入般涅槃阿难亲属爱习未除心没忧海阿泥卢豆语阿难曰汝是守护佛法藏者不应如凡夫人自没忧海诸有为法并是无常汝何愁忧又佛世尊手付汝法汝今愁闷失所受事世尊今日虽在明日即无汝当问佛未来要事卢豆教问者四事一问如来在世亲自说法人皆信受如来灭后一切经首当置何言二问如来在世诸比丘等以佛为师如来灭后以何为师三问佛在世时诸比丘众依佛而住如来灭后依谁而住四问如来在世恶性比丘佛自治之佛灭度后云何共住阿难如教请问世尊世尊答曰经首当置如是我闻一时六字等为句二曰比丘皆以波罗提木叉为师三曰诸比丘皆依四念处住四曰恶性比丘以梵檀治之如来既入涅槃阿难于七叶岩中结集法藏身如诸佛具诸相好于时大众起三种疑一疑世尊以大悲故复起说法二疑他方诸佛来此说法三疑阿难成佛为众说法阿难即唱如是我闻一时三疑顿息。

　　与大比丘众千二百五十人俱皆是无漏大阿罗汉佛子住持善超诸有能于国土成就威仪从佛转轮妙堪遗嘱严净毗尼弘范三界应身无量度脱众生拔济未来越诸尘累。

　　论曰大比丘为众所知识者也常随世尊有一千二百五十人世尊成道先度五俱轮又度舍利弗目犍连师徒二百人又三迦叶师徒一千人又度耶阇(或云耶舍)长者五十人今举其大数耳漏有三种谓无明漏欲漏有漏皆断尽故阿罗汉此云应具三应也唐贤首承习俨公立五教一小乘教二大乘始教三终教四顿教五圆教初小乘为情有持戒修福生天获报故二始谭空破有而许定性二乘俱不成佛故三终尽大乘理法定性二乘无佛性者及阐提悉当成佛故四顿以一念不生即名为佛不从地位阶升故五圆备普贤法界事事无碍帝网重重主伴具足故义学之师于五教中判此经为大乘终教兼于圆顿谓有证有修同小乘故是大不然如圆觉澄炼三观洗涤四相取证于长期较功于半偈非有证有修乎而世尊亲判曰是经名为顿教大乘顿机众生从此开悟何哉学者当推世尊之意知此经事顶法故亦名顿教也问曰圆觉之叙众德则文殊普贤金刚藏地上诸大菩萨而此经之叙众德则止曰善超诸有成就威仪严净毗尼越诸尘累者其所以异安在曰经各依所缘此以阿难为缘起故也世尊于金刚般若曰为大乘为最上乘者说及观其词旨曰持戒修福者于此章句能生信心持戒修福非成就威仪严净毗尼乎依义学之师则违世尊明告之意也余尝深观此经得世尊之意知其简要精妙深切着明世尊愍众生流转三界皆由着欲于诸欲中唯淫为重故经首叙摩登伽女特言其故谓溺之为大患绝之为大利譬如牧羊鞭其后者故于机会处必痛致其意宝莲香比丘尼持菩萨戒私行淫欲妄言行淫非杀非偷无有业报即于女根生大猛火然后节节猛火烧然堕无间狱而乌刍瑟摩以闻佛说多淫之人成猛火聚以火光三昧成阿罗汉曰诸漏既消生大宝𦦨登无上觉夫无上觉佛地也而观淫性则便能登之无间狱恶道也而从淫事则能生陷之又论十种习因则首叙淫习曰一者淫习交接发于相磨研磨不休如是故有大猛火光于中发动是故十方如来色目行淫同名欲火然后乃叙贪慢等又毗奈耶宣说修行三决定义所谓摄心为戒因戒生定因定发慧是则名为三无漏学令断杀盗淫妄而此经叙淫于先又观世音菩萨自叙三十二应身说法而梵天王以欲心明悟便与佛菩萨缘觉声闻同名解脱自余二十八种应身止名成就而已又以五种辛熟食发淫生啖增恚令修行人立三渐次以断之名为第一增进又观淫欲过犹毒蛇禁戒成就父母肉眼能观十方又他经皆云七地方证无生法忍是皆机会处痛致其意者也。

　　其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首复有无量辟支无学并其初心同来佛所属诸比丘休夏自恣十方菩萨咨决心疑钦奉慈严将求密义即时如来敷座宴安为诸会中宣示深奥法筵清众得未曾有迦陵仙音遍十方界恒沙菩萨来聚道场文殊师利而为上首。

　　论曰舍利弗具云奢利弗怛罗此云鹙子亦云身子摩诃目犍连正云摩诃没特伽罗此云大采菽氏摩诃拘絺罗此云大膝富楼那弥多罗尼子此云满慈须菩提此云空生优波尼沙陀此云近少又云尘性辟支具云辟支迦罗此云缘觉又云独觉迦陵是仙禽也此禽在㲉壳而鸣其音已压众鸟佛说法音如之文殊师利此云妙吉祥又云妙德根本智也杂华论曰文殊师利菩萨在东震旦国清凉山中与万菩萨止住清凉山震旦国东北方艮位也夫心法至妙即事即理无假法也举必皆真枣柏妙得其旨乎余观此经叙标文殊师利凡五处皆非苟然各表其法艮位东北而菩萨居之为根本智艮止也恒沙菩萨来聚道场文殊师利而为上首者以顶法难信之法也艮为少男有发蒙起信之义将咒往护恶咒销灭提奖阿难归来佛所者溺于淫海失于依救艮为手有抚怜援接之义此诸大众不悟如来发明二种精见色空是非是义者请佛决之以息驰求艮为止有息灭散乱之义今欲令阿难开悟二十五行谁当其根而文殊师利承佛威神说偈对佛者证悟易难以智择之艮为指有料理拣择之义即从座起顶礼佛足而白佛言当何名此经者一会之法始终皆归本智艮为万物之所终始故曰成言乎艮非特然也杂华以善财于福城之东首见文殊师利乃南询知识者五十三人入弥勒大庄严楼阁已弥勒却令复见初友文殊者与此意同也呜呼三世诸佛十方菩萨所示指法开悟众生不肯正言而密以其意寓事法之中何也曰非不欲正言也以其有不胜言者耳孟子长于譬喻而易象之所示易曰君子以教思无穷学如伯夷隘柳下惠不恭则穷矣涅槃经欲示有生必有死二法不相离则设功德天黑暗女姊妹不能相舍离之词法华经欲示即灭即生之体则设七宝塔中多宝灭佛释迦生佛共座而坐此皆寓于事法之意也。

　　时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨城中复有长者居士同时饭僧伫佛来应佛敕文殊分领菩萨及阿罗汉应诸斋主唯有阿难先受别请远游未还不遑僧次既无上座及阿阇黎途中独归其日无供即时阿难执持应器于所游城次第循乞心中初求最后檀越以为斋主无问净秽刹利尊姓及栴陀罗方行等慈不择微贱发意圆成一切众生无量功德阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤经彼城隍徐步郭门严整威仪肃恭斋法。

　　论曰波斯匿王讹略也应云钵啰斯那逝多此云胜军又云和悦西竺以四种姓为净于中又分尊贱刹利净姓旃陀罗秽姓阿难具云阿难陀此云庆喜应器具云应量器檀越此云施主如律所制应比丘远出须三人俱为上座阿阇黎如乞食之法比丘应次第乞阿难既无上座行乞又无次第故溺淫舍为邪咒所持耳世尊食时行乞有五种义一由内证平等理外不见贫富相故二离贪慢心偏利故三有大定力不惧恶象淫女家故四离凡夫猜嫌故五破二乘分别故是谓开阐无遮度诸疑谤也世尊与比丘应供行乞必于辰巳之间而名曰斋何谓也与众生接之时也夫与众生接其可不斋乎易曰斋戒以神明其德又以佛性故等视众生而以交神之道见之问曰宝积经云如来至真以法为食所以者何如来之身成钩锁体犹如金刚铿然坚强不可破坏其如来无有生脏亦无熟脏复无坚软亦无不净大小诸便之秽云何应供曰诸佛证众生之体用众生之用用众生之用则遇缘即宗故世尊以沙门之相现沙门日用沙门者着坏色衣执持应器以乞自活世尊欲外是乎。

　　补曰须菩提与大迦叶尝持钵诣檀门循乞大迦叶则舍富而从贫须菩提则舍贫而从富其心未能等慈皆为净名所诃而此经乃曰如来不言净名者盖是如来亦尝诃之尔无尽海眼便谓非如来之诃辄删去十有三字且如来叱小无机不备决不应取此而略彼况一代时教流传此土万无一二安知他经不载此呵乌可但执一偏专归于净名哉方诸师结集翻译此正叙起教之由亦不应遍有引援之误所言别请者因于他事非谓斋也故下文曰其日无供。

　　尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。

　　论曰摩登伽是女之母名也此云本性娑毗迦罗此云黄头仙抚摩触也僧残罪八万行中只毁一戒者此也于二十大僧中可忏即得清净脱犯根本罪则不可忏如针鼻缺如石析不可再合然戒以无表思为体其可毁哉持犯但束身而已方便语也但亲近般若者于女人特当谨严宝积女人三昧偈曰四大假为女其中无所有凡夫迷惑心执取以为实女人如幻化愚者不能了妄见女相故生于染着心譬如幻化女而实非女人无智者迷惑便生于欲想如是了知已一切女无相此相皆寂然是名女三昧要令此观常不失坏又法华经安乐行品最初亲近则曰不应于女人身取能生欲想相而为说法亦不乐见若入他家不与小女处女寡女等共语又曰若为女人说法不露齿笑不现胸臆乃至为法犹不亲厚况复余事盖障道之法女人为最汉李陵与虏战陵曰吾士气少衰而鼓不起者何也军中岂有女子乎搜于匿车下果得之即斩焉明日复战斩首三千余级呜呼彼但畜之已毁王师必胜之气与之从事则安能登诸佛无上之道乎。

　　补曰议者曰详夫将毁二字是登伽将毁阿难之戒体非阿难自将毁其戒体也世师不能辩此乃准律同凡结罪恐以通经之功未补毁圣之过学者多至此而犹豫且阿难位在初果已断见惑岂有毁犯为益群机故以大权起教明矣然亦登伽入道机熟之时也使其不然则文殊将咒往护何得提奖阿难并摩登伽归如来所乎又登伽至佛座下未久何能即证阿那含果耶按摩登伽女经云阿难昔五百世时与摩登伽为夫妇爱习未忘故有斯事寂音当以是而论之要亦无害然根本罪作大乘无生理观亦可以忏所谓法性既空则罪福无主普贤偈曰若欲忏悔者端坐念实相众罪如霜露慧日能消除。

　　如来知彼淫术所加斋毕旋归王及大臣长者居士俱来随佛愿闻法要于时世尊顶放百宝无畏光明光中出生千叶宝莲有佛化身结跏趺座宣说神咒。

　　论曰此经凡五次放光非苟然也初自顶放光表尊法故又自面门放光表所说非疑暗法故又自胸卍字放光表示此心体故又自十方普佛世界微尘如来所放光表佛佛同证此顶法故又自五体放光表依他遍计尽全是精进功德之聚诸根互用成大智慧海故佛与众生体本平等痴爱所缠故不自敬重乃于他起见慢见慢起已必欲凌之便生倒想倒想成矣即与境敌失平等法散为异类龙胜曰淫欲情重无明偏多受鹅鸭孔雀鸳鸯鸠鸽鸡骛鹦鹉百舌之属受此众生种类百千淫欲罪故身生毛羽隔诸细滑𠿘距粗䩕不别触味盖淫心烦烧名为热恼淫事秽浊名为欲泥阿难未明顶法痴爱所缚咒力乘之忽失正念遂起见慢即堕倒想怒于爱主怖畏散乱几陷欲泥宝有贵重义光有破暗义故曰百宝无畏光明莲华净妙义见者清凉除热恼虽生淤泥而不染故于热恼欲泥中见此顶法妙华清凉则所有现行俱无能所心境虽敌皆如幻住故名为佛故曰光中出生千叶宝莲有佛化身宣说也咒者不可思议力之寄非智识可到理义可求如世以龟瓦卜以无理故有灵如童子谣以无心故有验小者犹然况大者乎。

　　敕文殊师利将咒往护恶咒销灭提奖阿难及摩登伽归来佛所阿难见佛顶礼悲泣恨无始来一向多闻未全道力殷勤启请十方如来得成菩提妙奢摩他三摩禅那最初方便。

　　论曰奢摩佗此云止三摩钵提此云等至禅那此云静虑是三种名同一止法但浅深力用不同初如止水垢浊自澄净光发现名为寂静定次则离沉掉生胜定故一切神通变化之所成就名为资发变化定又其次则虑而静当生而不生名为寂灭定而妙奢摩他三摩禅那者以此三种止法之中首具观照故曰最初方便天台曰息惑要门无先曰止圆觉曰此三法门皆是圆觉亲近随顺如易观卦巽下顺巽者所以亲近之顺者所以随顺之视其六爻于三四五为艮止也观中亦有止不止何以观外止中亦有观不观何以能止哉。

　　于时复有恒沙菩萨及诸十方大阿罗汉辟支佛等俱愿乐闻退坐默然承受圣旨。

　　佛告阿难汝我同气情均天伦当初发心于我法中见何胜相顿舍世间深重恩爱阿难白佛我见如来三十二相胜妙殊绝形体映彻犹如琉璃常自思惟此相非是欲爱所生何以故欲气粗浊腥臊交遘脓血杂乱不能发生胜净妙明紫金光聚是以渴仰从佛剃落佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　论曰阿难自陈出家因见佛相好世尊乃言相续生死由悉不知真心而用妄想视其词则如使其观流而讨源味其意则实讥其背觉合尘也夫见闻觉知之根未拔则色声香味之尘岂亡如翳与空华本不相待所以一部之经从见根而发起也然圆觉经净诸业障菩萨问曰若此觉心本性清净因何染污使诸众生迷闷不入而世尊不言所因但曰无始世来妄想执有我人众生与寿命而已此经亦止言生死相续皆由不知常住真心未尝言所以不知也唯杂华曰以不了第一义故号为无明枣柏曰以真智无性故不能自知无性故名无明倘能了知则无生死是以知世尊于此言不知真心相续生死为要决也楞伽经曰前圣所知转相传授妄想无性夫无性即无生是以知世尊于此言此想不真故有轮转为明诲也。

　　汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相。

　　论曰问于此特言真发明性则亦有妄发明性乎曰有之曰何以辩之哉曰夫任运遍知本妙而常寂者真发明性所谓十方如来同一道故出离生死皆以直心是也违时失候妄觉而强知者妄发明性所谓用诸妄想此想不真故有轮转是也本一体也以无性无时故随所用之有异耳任运寂常而知则合本妙违时失候而觉则合妄尘马鸣曰本性清净无明不觉染心相现虽有染心性常明洁染心之相即现行无明明洁之性即不动智体有僧问云庵杂华论称现行无明即是如来不动智此实难信如何得解时有童子方扫地云庵呼之童子回首云庵曰非不动智乎又问如何是汝佛性童子左右视罔然而去云庵曰非现行无明乎真发明性譬如明珠之光常自照珠孔子曰思无邪近之矣妄发明性譬如东方将旦澄滓之间已有精色易曰蒙杂而着近之矣。

　　阿难我今问汝当汝发心缘于如来三十二相将何所见谁为爱乐阿难白佛言世尊如是爱乐用我心目由目观见如来胜相心生爱乐故我发心愿舍生死佛告阿难如汝所说真所爱乐因于心目若不识知心目所在则不能得降伏尘劳譬如国王为贼所侵发兵讨除是兵要当知贼所在使汝流转心目为咎吾今问汝唯心与目今何所在。

　　阿难白佛言世尊一切世间十种异生同将识心居在身内纵观如来青莲华眼亦在佛面我今观此浮根四尘秪在我面如是识心实居身内。

　　佛告阿难汝今现坐如来讲堂观祇陀林今何所在世尊此大重阁清净讲堂在给孤园今祇陀林实在堂外阿难汝今堂中先何所见世尊我在堂中先见如来次观大众如是外望方瞩林园阿难汝瞩林园因何有见世尊此大讲堂户牖开豁故我在堂得远瞻见。

　　论曰般若经言一切智智清净开法空道也而一十六会至数千万偈但举色一法破之色有质尚尔虚伪况受想行识四者但名言乎此经以明见佛性示见闻觉知之性无生也而两会数万言但论见一法者半之适今所标者盖其源也词义奕奕连缀至缘见因明暗成无见不明自发则诸暗相永不能昏处譬如淘金者沙矿都尽而金自现矣犹存无见之见则不可何以故以非真见故故曰见犹离见又当离闻故曰心精遗闻又当离觉故曰无身觉触又当离知故曰圆明了知不由心念夫见闻觉知既已远离非明见佛性之旨欤众生有十二类今除空散消沉土木金石二类故曰十种异生(无尽以六凡四圣为十类愚曰四圣岂可以类称)地水火风之性各本皆空众生怖言空故世尊但云清净者遮言空也故曰清净四大地水火风之相各皆摇动故世尊目为四尘以六根成就藉此四尘故曰浮根四尘阿难以眼为四尘之浮根耳而西竺之语倒故曰浮根四尘。

　　补曰如来凡说法无不自色心而起用遣众生之惑以显色心不二此经虽曰破妄显真亦起自色心二法故首以将何所见谁为爱乐为问盖所见即色爱乐即心也一经之旨大意不出此问四尘者而诸师概举色香味触释之谓内外五根皆具八法内则能造四大地水火风也外则所造四尘色香味触也愚尝为之评曰浮根四尘与所造四尘有少异彼所造四尘对能造四大故配以色香味触此浮根四尘但指眼耳鼻舌合法当是色声香味殆非触也庆喜曰我今观此浮根四尘秪在我面审此必以愚为然。

　　尔时世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路汝今谛听阿难顶礼伏受慈旨。

　　论曰菩萨行同体之悲者以身为异道故以身为异道所以具足万行法华经以妙庄严王为邪见家而白佛则曰世尊未曾有也如来之法具足成就不可思议微妙功德于此言三摩提者亦以资发变化定乃能具足万行而妙庄严路者但方便智而已非首楞严大定具足万行者也故曰一门超出耳(定林曰摩顶者抚以示爱礼足者伏以示敬上爱下故摩顶下敬上故礼足也)。

　　佛告阿难如汝所言身在讲堂户牖开豁远瞩林园亦有众生在此堂中不见如来见堂外者阿难答言世尊在堂不见如来能见林泉无有是处阿难汝亦如是汝之心灵一切明了若汝现前所明了心实在身内尔时先合了知内身颇有众生先见身中后观外物纵不能见心肝脾胃爪生发长筋转脉摇诚合明了如何不知必不内知云何知外是故应知汝言觉了能知之心住在身内无有是处。

　　阿难稽首而白佛言我闻如来如是法音悟知我心实居身外所以者何譬如灯光然于室中是灯必能先照室内从其室门后及庭际一切众生不见身中独见身外亦如灯光居在室外不能照室是义必明将无所惑同佛了义得无妄耶。

　　佛告阿难是诸比丘适来从我室罗筏城循乞抟食归祇陀林我已宿斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同云何一人能令众饱佛告阿难若汝觉了知见之心实在身外身心相外自不相干则心所知身不能觉觉在身际心不能知我今示汝兜罗绵手汝眼见时心分别不阿难答言如是世尊佛告阿难若相知者云何在外是故应知汝言觉了能知之心住在身外无有是处。

　　阿难白佛言世尊如佛所言不见内故不居身内身心相知不相离故不在身外我今思惟知在一处佛言处今何在阿难言此了知心既不知内而能见外如我思忖潜伏根里犹如有人取琉璃碗合其两眼虽有物合而不留碍彼根随见随即分别然我觉了能知之心不见内者为在根故分明瞩外无障碍者潜根内故。

　　佛告阿难如汝所言潜根内者犹如琉璃彼人当以琉璃笼眼当见山河见琉璃不如是世尊是人当以琉璃笼眼实见琉璃佛告阿难汝心若同琉璃合者当见山河何不见眼若见眼者眼即同境不得成随若不能见云何说言此了知心潜在根内如琉璃合是故应知汝言觉了能知之心潜伏根里如琉璃合无有是处。

　　阿难白佛言世尊我今又作如是思惟是众生身腑脏在中窍穴居外有藏则暗有窍则明今我对佛开眼见明名为见外闭眼见暗名为见内是义云何。

　　佛告阿难汝当闭眼见暗之时此暗境界为与眼对为不对眼若与眼对暗在眼前云何成内若成内者居暗室中无日月灯此室暗中皆汝焦腑若不对者云何成见若离外见内对所成合眼见暗名为身中开眼见明何不见面若不见面内对不成见面若成此了知心及与眼根乃在虚空何成在内若在虚空自非汝体即应如来今见汝面亦是汝身汝眼已知身合非觉必汝执言身眼两觉应有二知即汝一身应成两佛是故应知汝言见暗名见内者无有是处阿难言我常闻佛开示四众由心生故种种法生由法生故种种心生我今思惟即思惟体实我心性随所合处心则随有亦非内外中间三处。

　　佛告阿难汝今说言由法生故种种心生随所合处心随有者是心无体则无所合若无有体而能合者则十九界因七尘合是义不然若有体者如汝以手自挃其体汝所知心为复内出为从外入若复内出还见身中若从外来先合见面。

　　阿难言见是其眼心知非眼为见非义佛言若眼能见汝在室中门能见不则诸已死尚有眼存应皆见物若见物者云何名死阿难又汝觉了能知之心若必有体为复一体为有多体今在汝身为复遍体为不遍体若一体者则汝以手挃一支时四支应觉若咸觉者挃应无在若挃有所则汝一体自不能成若多体者则成多人何体为汝若遍体者同前所挃若不遍者当汝触头亦触其足头有所觉足应无知今汝不然是故应知随所合处心则随有无有是处。

　　阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟内无所见外不相知内无知故在内不成身心相知在外非义今相知故复内无见当在中间。

　　佛言汝言中间中必不迷非无所在今汝推中中何为在为复在处为当在身若在身者在边非中在中同内若在处者为有所表为无所表无表同无表则无定何以故如人以表表为中时东看则西南观成北表体既混心应杂乱。

　　阿难言我所说中非此二种如世尊言眼色为缘生于眼识眼有分别色尘无知识生其中则为心在佛言汝心若在根尘之中此之心体为复兼二为不兼二若兼二者物体杂乱物非体知成敌两立云何为中兼二不成非知不知即无体性中何为相是故应知当在中间无有是处。

　　阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心不。

　　佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无无则同于龟毛兔角云何不著有不著者不可名无无相则无非无则相相有则在云何无著是故应知一切无著名觉知心无有是处。

　　论曰心法之妙不可以情求不可以识辩而学者舍情识则茫然而惧世尊哀之件件披剥其体状而使之谛见谛见则肯心自住今纵其词所以尽其解也初曰心在内乎则不能见内又曰心在外乎则身心相知又曰潜根里乎则如眼但见山河不能见眼以琉璃笼眼法喻不齐故又曰在开闭眼处乎则暗室中无日月灯便成焦腑必执以反见暗相即为见内则见明亦应反自见面矣又曰在随所合处乎则应有体今挃一支四支不觉岂心有不遍处耶又曰在根尘之间乎则知与不知成敌两立何以验中哉(谓物无知体有知也)又曰在不着处乎则既不着即应有在今何不然如是七处穷诘不见归宿则情识自枯昔善财童子登妙峰顶乃不见德云比丘及见德云比丘则在别峰之上法华会上指示化城之人宝所不言其方而言在近而已使妙峰之顶便见德云宝所决有定方则心体应有性相矣如易离卦为心之譬离言丽也柔不自立必有所附丽虽丽然可观而实无所有南方之卦火之象也火不可犯故曰初九错然敬之终吉九四犯之矣故曰突如其来如焚如弃如死如也。

　　补曰三世诸佛与夫住大自在位菩萨证尽诸法自性而与诸法性同一体故是故佛及菩萨一人食时能令一切众生悉皆饱足如摩诘钵饭不赐之谓唯二乘证自分涅槃故躯命不同也如来欲举此以破阿难在外之义恐犯随一不成过故先拣而遮之捍绝外道所难寓言以示不在斋数之内故曰我已宿斋其次又拣大自在位菩萨独指二乘故曰汝观比丘无尽海眼不善拣遮之诠但便于取与故删去我已宿斋等句长水又释宿斋为预斋俱非经之本意也如来既同循乞归祇陀林岂得有预斋乎盖言经宿至午而食耳长水于其下又欲改外不相知为外又相知言字之误者尤不然也如曰内无所见者即前所谓纵不能见心肝脾胃是也曰外不相知者即前所谓必不内知云何知外是也故阿难引如来所破在内之语立中义以对之既内无所见则外不相知内无知故则在内不成身心相知则在外非义今虽身心相知复内无见与前在内不同则当在中间也是谁之误欤心则随有者孤山曰心既随合而有则自无体若本无体而能合者则十九界与七尘一俱无体亦应能合彼既不尔此云何然以界止十八尘止六故。

　　尔时阿难在大众中即从座起偏袒右肩右膝着地合掌恭敬而白佛言我是如来最小之弟蒙佛慈爱虽今出家犹恃憍怜所以多闻未得无漏不能折伏娑毗罗咒为彼所转溺于淫舍当由不知真际所诣唯愿世尊大慈哀愍开示我等奢摩他路令诸阐提隳弥戾车作是语已五体投地及诸大众倾渴翘伫钦闻示诲。

　　尔时世尊从其面门放种种光其光晃曜如百千日普佛世界六种震动如是十方微尘国土一时开现佛之威神令诸世界合成一界其世界中所有一切诸大菩萨皆住本国合掌承听。

　　论曰一阐提者此云焚烧善根正云阿阐底迦此云无欲涅槃经以不具信等根为一阐提盖以不具信等根即焚烧善根也弥戾车或说此云边地或说此云乐垢秽人又云恶见盖以生边地无佛法即乐垢秽人也边地乃阐提报地若阐提者能获此奢摩他路即隳报地世尊于方等深经欲显色心不二故词密而意着何以知之曰如法华经云佛放眉间白毫相光照于东方万八千世界靡不周遍者其词密也六情分扰而眉无用十方安静而东方烦动金色白毫根境共也于根境共中光能周遍此其意之著者也维摩经曰断取妙喜世界如陶家轮其词密也世界可以断取则岂实事哉此其意之著者也于此乃曰十方微尘国土一时开现又曰令诸世界合成一界者其词密也国土可以令开世界可以令合则岂实事哉此其意之著者也。

　　补曰寂音所论十方微尘国土一时开现及诸世界合成一界谓其词密其意着则可也谓岂实事者不可也此一节旨意正显根隔合开法如是故非实何以表如来不思议威神之力乎如净名以右手断取妙喜世界如陶家轮入此世界犹持华鬘示一切众其妙喜国土山川江河日月星宿天龙鬼神梵天等宫并诸菩萨声闻之众城邑聚落男女大小乃至无动如来及菩提树诸妙莲华能于十方作佛事者三道宝阶从阎浮提至忉利天以此宝阶诸天来下悉为敬礼无动如来听受经法阎浮提人亦登其阶上升忉利见彼诸天至举彼土之时得神通者俱发声白佛愿见救护其未得神通者不觉不知己之所往然妙喜世界虽入此土而不增减于此世界亦不迫隘既以不思议名之又恶可以智识尽哉问何谓佛之威神曰雷霆不及之谓威阴阳不测之谓神神也者妙万物而独运者也神在万物犹为可测不可测者在吾佛应变之妙而已矣六种震动者具云六种十八动杂华所谓动遍动等遍动起遍起等遍起踊遍诵等遍踊震遍震等遍震吼遍吼等遍吼击遍击等遍击是也。

　　佛告阿难一切众生从无始来种种颠倒业种自然如恶叉聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮砂欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。

　　论曰用攀缘心者念念生灭是能生诸缘者了了灵知是学者以念念生灭为真以了了灵知者遗弃之是谓错乱修习恶叉聚者一蒂三实无孤生者心王心所及所缘法同时而起(如之)言了了灵知名众生清净觉地悟明而修之名无上菩提不能悟明随顺而修者名别成异道圆觉经曰众生妄见流转厮流转者妄见涅槃由此不能入清净觉非觉违拒诸能入者有诸能入非觉入故亦谓不能成无上菩提别成声闻缘觉故也如易曰知者见之谓之知仁者见之谓之仁百性日用而不知故君子之道鲜矣夫贤者以意存道则为仁为知愚者则日用而不知与别成声闻缘觉及成外道诸天魔王及魔眷属类矣。

　　阿难汝今欲知奢摩他路愿出生死今复问汝即时如来举金色臂屈五轮指语阿难言汝今见不阿难言见佛言汝何所见阿难言我见如来举臂屈指为光明拳曜我心目佛言汝将谁见阿难言我与大众同将眼见佛告阿难汝今答我如来屈指为光明拳曜汝心目汝目可见以何为心当我拳曜阿难言如来现今征心所在而我以心推穷寻逐即能推者我将为心。

　　佛言咄阿难此非汝心阿难矍然避座合掌起立白佛此非我心当名何等佛告阿难此是前尘虚妄相想惑汝真性由汝无始至于今生认贼为子失汝元常故受轮转。

　　阿难白佛言世尊我佛宠弟心爱佛故令我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心纵令谤法永退善根亦因此心若此发明不是心者我乃无心同诸土木离此觉知更无所有云何如来说此非心我实惊怖兼此大众无不疑惑惟垂大悲开示未悟。

　　论曰如前文世尊明告所以不能得成无上菩提者悉不知二种根本乃为指其情状于是举臂屈指示之宜阿难晓然识真心妄缘之辩而阿难犹认妄缘故世尊呵之譬如人蓄摩尼珠对客夸之曰吾珠世无有宝能过之者然客终疑曰黑耶白耶圆耶不圆耶净莹耶不净莹耶世尊则曰咄此非汝心者是犹出摩尼之珠以示之目所亲证不假言说。

　　尔时世尊开示阿难及诸大众欲令心入无生法忍于师子座摩阿难顶而告之言如来常说诸法所生唯心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体若汝执吝分别觉观所了知性必为心者此心即应离诸一切色香味触诸尘事业别有全性如汝今者承听我法此则因声而有分别纵灭一切见闻觉知内守幽闲犹为法尘分别影事我非叱汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍即时阿难与诸大众默然自失佛告阿难世间一切诸修学人现前虽成九次第定不得漏尽成阿罗汉皆由执此生死妄想误为真实是故汝今虽得多闻不成圣果阿难闻已重复悲泪五体投地长跪合掌而白佛言自我从佛发心出家恃佛威神常自思惟无劳我修将谓如来惠我三昧不知身心本不相代失我本心虽身出家心不入道譬如穷子舍父逃逝今日乃知虽有多闻若不修行与不闻等如人说食终不能饱世尊我等今者二障所缠良由不知寂常心性唯愿如来哀愍穷露发妙明心开我道眼。

　　论曰有形而至微如草木亦有体性无形而至大如虚空亦有名貌也阿难之心出生虚空容受寰宇乃独断灭乎如闻声而有分别之心声灭而无则汝阿难出生虚空容受寰宇者随声尘而起灭矣宁有是理哉故曰若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角也离垢而净名为清净即垢而净名为妙净此心亦即亦离故曰清净妙净明心此心者一切心皆受性于此故曰性一切心夫自初禅至非想处及灭尽定是谓九次第定阿难于此失其所守自知为二障所缠二障者圆觉经曰理障碍正知见事障续诸生死正知见未明现者欲以义理求道者也求而得之即明所知又名所知障生死未断者以烦恼为事故又名烦恼障方在生死而求义理故曰将谓如来惠我三昧也宝藏论曰知有有坏知无无败其知之知有无不计既曰不计有无即自性无缘之知任运而常妙者也前圣但以大智方便为发之而已非有法以授之也如易蒙卦初六曰发蒙利用刑人初六坎坎为行险用刑人之象以桎梏困辱之乃能尽而自辉也。

　　即时如来从胸卍字涌出宝光其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众告阿难言吾今为汝建大法幢亦令十方一切众生获妙微密性净明心得清净眼阿难汝先答我见光明拳此拳光明因何所有云何成拳汝将谁见阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相。

　　佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不阿难言唯然世尊既无我眼不成我见例如来拳事义相类佛告阿难汝言相类是义不然何以故如无手人拳毕竟灭彼无眼者非见全无所以者何汝试于途询问盲人汝何所见彼诸盲人必来答汝我今眼前唯见黑暗更无他瞩以是义观前尘自暗见何亏损阿难言诸盲眼前唯睹黑暗云何成见佛告阿难诸盲无眼唯观黑暗与有眼人处于暗室二黑有别为无有别如是世尊此暗中人与彼群盲二黑校量曾无有异阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者灯能有见自不名灯又则灯观何关汝事是故当知灯能显色如是见者是眼非灯眼能显色如是见性是心非眼阿难虽复得闻是言与诸大众口已默然心未开悟犹冀加来慈音宣示合掌清心伫佛悲诲。

　　论曰自胸卍字涌出百宝光者将示此心法也谓微尘者顶喻也其光普佛世界一时周遍遍灌十方所有宝刹诸如来顶者不特我与阿难大众等具也旋至阿难及诸大众者不特诸如来具也然诸如来则言顶阿难及大众则不言顶何也曰以佛顶有肉髻离他见相故世尊意若曰我今说此顶法使一切众生明见佛性是建法幢故曰吾今为汝建大法幢幢以摧伏异类表示我所建立故阎浮檀金以木得名果汁入水沙石为金佛身如此金色故曰由佛全体阎浮檀金赩如宝山也所谓获妙微密性净明心者学者依佛语知其不灭耳其实未能谛见也如人虽隐形犹未忘迹今观前尘自暗见无亏损则是形迹都绝亲见心体矣。

　　尔时世尊舒兜罗绵网相光手开五轮指诲敕阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　时憍陈那起立白佛我今长老于大众中独得解名因悟客尘二字成果世尊譬如行客投寄旅亭或宿或食食宿事毕俶装前途不遑安住若实主人自无收往如是思惟不住名客住名主人以不住者名为客义又如新霁清旸升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名为尘义佛言如是。

　　即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合佛言谁动谁静阿难言佛手不住而我见性尚无有静谁为无住佛言如是如来于是从轮掌中飞一宝光在阿难右即时阿难回首右眄又放一光在阿难左阿难又则回首左眄佛告阿难汝头今日因何摇动阿难言我见如来出妙宝光来我左右故左右观头自摇动阿难汝眄佛光左右动头为汝头动为复见动世尊我头自动而我见性尚无有止谁为摇动佛言如是。

　　于是如来普告大众若复众生以摇动者名之为尘以不住者名之为客汝观阿难头自摇动见无所动又汝观我手自开合见无舒卷云何汝今以动为身以动为境从始洎终念念生灭遗失真性颠倒行事性心失真认物为己轮回是中自取流转。

　　论曰鹿园具云鹿野园亦名鹿苑又名柰苑世尊因地于此园为鹿王今既成道首为五比丘说法示不忘本故阿若多此云解义又云解本际余曰摩诃男頞鞞婆提婆敷所言而我见性尚无有止者已超静相故又言谁为摇动者又超动相故然经以尊顶法示明见佛性为宗方将显发入神精义而先示客尘二字之义何也曰一切众生违背此法久矣身心等相浑是无明以无明故根尘未辨主客犹昧三世诸佛法施之式自浅而之深故且以静显动尔圆觉经初以新学菩萨坚持禁戒安处徒众宴坐静室作念以观四大而已至离依他遍计二执入理事无碍周遍法界则其根尘无坏无杂一切智通三昧明觉成就与此同意。

　　大佛顶如来密因修证了义诸菩萨万行首楞严经合论卷第一

　　音切

　　蠡

　　(音骡)。

　　莠

　　(音牖)。

　　蔤

　　(音密)。

　　犍

　　(音䖍)。

　　絺

　　(丑饥切)。

　　属

　　(音烛)。

　　㲉

　　(音卵)。

　　翻

　　(音烦)。

　　𠿘

　　(觜同)。

　　挃

　　(音只)。

　　矍

　　(居缚切)。

　　桎

　　(音只)。

　　梏

　　(音谷)。

　　赩

　　(许力切)。

　　隙

　　(丘戟切)。

　　頞

　　(乌葛切)。

　　鞞

　　(昆移切)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第二

　　论曰经起前文吾今为汝建大法幢至下文幻妄称相其性真为妙觉明体处义分九段皆世尊大慈以智方便令微细观照破灭无明无明未尽名未成佛圆觉曰永断无明方成佛道马鸣曰以大智慧破灭无明无明略说有二种一者根本二者现行何谓根本无明曰谓一切不知故喻如生而盲者以生即无所见故无所复疑众生不知有佛性亦复如是世尊悲怜于此如世神医以金錍括膜发其光明使其分辩诸境界晓然无惑如叙动静叙断常叙正倒叙彼我等是也故初自举手飞光以显发动静二相故第二令观河呈见见不生灭之地分断常故第三示正倒手明随顺妙觉名正偏知若不随顺号性颠倒故第四指非是物而见不见者即自体故又问何谓现行无明曰横生种种疑故喻如夜行之人瞑无所见以无所见故则有疑心众生疑心障道亦复如是世尊携之于此又如世导师执持火炬破其疑暗使其昭然亲证无惑如叙大小叙前后叙坚执叙成坏等是也故第五自观四天王胜藏宝殿退居室中见非舒缩故第六择其见精出是非是无前后故第七使自甄明有自然体破坚执故第八示见见之时见非是见见非因缘所成就故又将欲敷演大陀罗尼诸三摩提妙修行路讥诃阿难强记无益为说二种颠倒见妄是为九段义方起下文以示五阴行相之义。

　　尔时阿难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母合掌礼佛愿闻如来显出身心真妄虚实现前生灭与不生灭二发明性时波斯匿王起立白佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆愿闻。

　　佛告大王汝身现在今复问汝汝此肉身为同金刚常住不朽为复变坏世尊我今此身终从变灭。

　　佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐销殒殒亡不息决知此身当从灭尽。

　　佛言如是大王汝今生龄已从衰老颜貌何如童子之时世尊我昔孩孺肤腠润泽年至长成血气充满而今颓龄迫于衰耄形色枯悴精神昏昧发白面皱逮将不久如何见比充盛之时。

　　佛言大王汝之形容应不顿朽王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之年又衰二十于今六十又过于二观五十时宛然强壮世尊我见密移虽此殂落其间流易且限十年若复令我微细思惟其变宁唯一纪二纪实为年变岂唯年变亦兼月化何直月化兼又日迁沉思谛观刹那刹那念念之间不得停住故知我身终从变灭。

　　佛告大王汝见变化迁改不停悟知汝灭亦于灭时汝知身中有不灭耶波斯匿王合掌白佛我实不知佛言我今示汝不生灭性大王汝年几时见恒河水王言我生三岁慈母携我谒耆婆天经过此流尔时即知是恒河水佛言大王如汝所说十二之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异佛言汝今自伤发白面皱其面必定皱于童年则汝今时观此恒河与昔童时观河之见有童耄不王言不也世尊佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死而犹引彼末伽黎等都言此身死后全灭王闻是言信知身后舍生趣生与诸大众踊跃欢喜得未曾有。

　　论曰如前文世尊举手飞光但是显发动静二相而巳动静既分见无摇动矣是谓方便小乘法也故以憍陈那自陈所悟客尘二字今观河呈见见不生灭之地而已令知生灭是断不生灭是常断常既分性无生灭矣是谓对机俗谛道也故恃波斯匿王趣而问义将示最上乘而先言小乘将演真胜义性而先言俗谛自浅而入深说法之叙如是所以尽其执情使其妄枯而真现也迦旃延具云迦罗鸠陀迦旃延毗罗胝子具云𠜳阇夜毗罗胝子俱舍论曰时极少名刹那时极长名劫仁王经曰一念中有九十刹那一刹那有九百生灭刹那时分也耆婆此云命西域所谓长命天神也末伽黎具云末伽黎拘赊黎子末伽黎其字也母名拘赊黎六师之中断见类也先儒尝原性曰性与生俱生其意曰俱生即俱死耳审是桀纣为得计非之何益孔孟为无术是之何益僧史记秦释昙谛方母孕㝱僧留麈尾铁镂书镇即觉而二物俱在已而生谛盖秦王请宏觉法师说法华经所奉者耳昙谛宏觉后身也唐宰相房管同异人邢和璞游夏口佛祠钁于松下得巨瓮中有娄师德永禅师之像邢曰颇忆此乎房忽见其身为永禅师永房管前身也使传记妄传之则已如其不然则二事岂可诬哉。

　　补曰世尊将示波斯匿王不生灭地即指恒河水令先识见无童耄后悟性无生灭如来示教之意其先后次序盖如此不知无尽果何见而悉删之耶。

　　阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。

　　即时如来垂金色臂轮手下指示阿难言汝今见我母陀罗手为正为倒阿难言世间众生以此为倒而我不知谁正谁倒佛告阿难若世间人以此为倒即世间人将何为正阿难言如来竖臂兜罗绵手上指于空则名为正佛即竖臂告阿难言若此颠倒首尾相换诸世间人一倍瞻视则知汝身与诸如来清净法身比类发明如来之身名正遍知汝等之身号性颠倒随汝谛观汝身佛身称颠倒者名字何处号为颠倒。

　　于时阿难与诸大众瞪瞢瞻佛目睛不瞬不知身心颠倒所在佛兴慈悲哀愍阿难及诸大众发海潮音遍告同会诸善男子我常说言色心诸缘及心所使诸所缘法唯心所现汝身汝心皆是妙明真精妙心中所现物云何汝等遗失本妙圆妙明心宝明妙性认悟中迷晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之唯认一浮沤体目为全潮穷尽瀛渤汝等即是迷中倍人如我垂手等无差别如来说为可怜愍者。

　　论曰母陀罗此云印兜罗绵此云网相海潮音时语也应此机授此法时也本一法也而必言曰圆明妙心宝明妙性何也曰圆有不住义宝有不动义不动者本妙之觉体不住者随缘之智用与杂华随缘不变之旨同也以念为知心则不遍故马鸣曰若心有动非真识知动相者念碍也离诸念碍其知乃遍故名正遍知若以四大为身六尘缘影为心而背空寂之体灵知之知故号性颠倒阿难默计曰如波斯匿王尚足以知不生灭性于生灭之中则我亦能于是中证知其性同佛众生三无差别故曰若此见闻必不生灭云何世尊名我等辈遗失真性颠倒行事世尊将开示其所以然乃垂手已而又竖之意若曰汝今迷昧之极能识此乎而阿难曰垂手为倒竖手为正者随世间之解也世尊意曰但是一手耳而首尾相换之顷便成正倒则可以知随顺戒定慧方便观照故成佛随顺无明行识乃至老死故成众生自晦昧为空空晦暗中乃至迷中倍人则曰如我垂手等无差别则于此以垂手合法是倒明矣而旧疏曰垂手顺身为正阿难反以为倒竖手逆身为倒阿难反以为正是谓一倍瞻视审如此义则经文至迷中倍人处当曰如我竖手等无差别乃曰垂手何哉经文无此意其议横入如羊袖续白狐之裘不知古师何所依禀而注释之。

　　补曰庆喜虽悟知此妙明真精妙心与佛无别而固遗弃之反执妄身妄心为自心性是为认悟中迷颠倒行事如来即掇其颠倒之妄用以比类使合本妙则曰汝身汝心皆是真精妙心中所现物又曰不知色身外洎山河虚空大地咸是妙明真精妙心中物如以净庄严宝珠置泥潦之中则洿浊冷然自清倘至此会万物为自己举必无遗认一沤为全潮成迷中倍人矣迷中倍人者不悟而迷曰迷人悟之而迷曰迷中倍人亦迷之又迷之谓也百千大海喻妙心妙性一浮沤体喻妄身妄心耳。

　　阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地而我悟佛现说法音现以缘心允所瞻仰徒获此心未敢认为本元心地愿佛哀愍宣示圆音拔我疑根归无上道佛告阿难汝等尚以缘心听法此法亦缘非得法性如人以手指月示人彼人因指当应看月若复观指以为月体此人岂唯亡失月轮亦亡其指何以故以所标指为明月故岂唯亡指亦复不识明之与暗何以故即以指体为月明性明暗二性无所了故汝亦如是若以分别我说法音为汝心者此心自应离分别音有分别性譬如有客寄宿旅亭暂止便去终不常住而掌亭人都无所去名为亭主此亦如是若真汝心则无所去云何离声无分别性斯则岂唯声分别心分别我容离诸色相无分别性如是乃至分别都无非色非空拘舍离等昧为冥谛离诸法缘无分别性则汝心性各有所还云何为主。

　　阿难言若我心性各有所还则如来说妙明元心云何无还惟垂哀愍为我宣说。

　　佛告阿难且汝见我见精明元此见虽非妙精明心如第二月非是月影汝应谛听今当示汝无所还地阿难此大讲堂洞开东方日轮升天则有明曜中夜黑月云雾晦瞑则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之象则纡昏尘澄霁敛氛又观清净阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁则诸世间一切所有不出斯类汝见八种见精明性当欲谁还何以故若还于明则不明时无复见暗虽明暗等种种差别见无差别诸可还者自然非汝不汝还者非汝而谁则知汝心本妙明净汝自迷闷丧本受轮于生死中常被漂溺是故如来名可怜愍。

　　阿难言我虽识此见性无还云何得知是我真性。

　　佛告阿难吾今问汝今汝未得无漏清净承佛神力见于初禅得无障碍而阿那律见阎浮提如观掌中庵摩罗果诸菩萨等见百千界十方如来穷尽微尘清净国土无所不瞩众生洞视不过分寸阿难且吾与汝观四天王所住宫殿中间遍览水陆空行虽有昏明种种形像无非前尘分别留碍汝应于此分别自他今吾将汝择于见中谁是我体谁为物象阿难极汝见源从日月宫是物非汝至七金山周遍谛观虽种种光亦物非汝渐渐更观云腾乌飞风动尘起树木山川草芥人畜咸物非汝阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性若见是物则汝亦可见吾之见若同见者名为见吾吾不见时何不见吾不见之处若见不见自然非彼不见之相若不见吾不见之地自然非物云何非汝又则汝今见物之时汝既见物物亦见汝体性纷杂则汝与我并诸世间不成安立阿难若汝见时是汝非我见性周遍非汝而谁云何自疑汝之真性性汝不真取我求实。

　　论曰心有二种谓妙明之心谓缘妄之心妙明之心寂灭以此心听法则法法寂灭如甜说蜜如波归水缘妄之心分别以此心听法则法法成办如赤蠖虫食青则青食黄即黄世尊之意欲汝阿难听如眼闻声若以耳分别而认以为真实者误矣故举标月譬也借汝阿难分别佛说法之音便为心者应离此法音之外尚有分别之心存焉何以故以法音有起灭心体非起灭故今何不然故举主客譬也离法音之外亦无分别之心则成断灭岂如主常住之心乎故曰分别都尽非色非空拘舍离等昧为冥谛也外道立二十五谛最初一谛名为冥性计以为常第二十五谛名为神我亦计为常思我圣境冥性即变二十三谛为我所用我所受用为境缠缚不得解脱我若不思冥谛不变即无缠缚我即解脱此其所宗也离法缘之外亦无分别之心然不成断灭则应即此法缘当便是汝阿难之心矣此心果是法缘故应各有所还故曰离诸法缘无分别性则汝心性各有所还也法缘不出八种皆妄发现如人捏目见月胁之月故曰如第二月非是月影今八种皆以还尽而见八种者独无所还大哉世尊之辩精深明白如是之妙故阿难于是证知真精明体遍满清净究竟寂灭然尚有忧曰何忧乎曰忧此真精明体与佛众生平等同时证知不能分辩使不杂和欲令如目前所观之物枞然不惑故曰云何得知是我真性也夫性见清净缘见有形世尊悯阿难以清净之性见同有形之物象故曲折其词欲尽其惑谓有形之物我汝同见可名同见性见清净清净空也但可自见非他能见故曰若见不见自然非彼不见之相言非彼者非世尊不见之相但是阿难不见之相耳然则世尊不见之地亦非阿难可见但是世尊能见故曰若不见吾不见之地自然非物言非物者非是世尊之见但是阿难不见之相耳于阿难言不见之相于世尊言不见之地能所之词变也倘世尊亦见阿难之见阿难亦见世尊之见则清净性见宛成有形之物故曰汝若见物物亦见汝体性纷杂则汝与我并诸世间不成安立故明告曰若汝见时是汝非我见性周遍非汝而谁马鸣曰一切如来皆是法身无有彼此差别互相见故与此同意世尊开示见不见之相者即当了知真性不当更求分别也此段经义全生于云何得知是我真性一句但语简而意密非粗浮心识者所能知义学之师立为隐二存三之义误矣。

　　补曰长水曰此之文意展转结归应有五重经文存三而隐二之意若具论云若不见吾不见之处亦不见吾见处既不见吾见处吾见自然非物吾见若非是物汝见亦非是物汝见既非是物云何非汝真见长水之义诸师皆以为然寂音独非之愚始谓寂音好辩及究其所非者则如来之旨晓然如指诸掌方知寂音所见出于常情益可以敬服矣问曰阿难请问云何得知是我真性如来反以见叠而问之何欤曰此默传妙契之道也逮至八种法缘还尽之处则曰不汝还者非汝而谁又至自然非物处则曰见性周遍非汝而谁世尊之至慈方便无过于此倘尚情存物见纵亲奉玄音亦安能领悟哉言众生洞视不过分寸者谓被分寸之物所障不能见障外之形色非谓见不能过分寸也如窗壁屏帏等皆为所障之物盖凡夫肉眼未得无碍耳。

　　阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍秪见伽蓝清心户堂但瞻檐庑世尊此见如是其体本来周遍一界今在室中唯满一室为复此见缩大为小为当墙宇夹令断绝我今不知斯义所在愿垂弘慈为我敷演。

　　佛告阿难一切世间大小内外诸所事业各属前尘不应说言见有舒缩譬如方器中见方空吾复问汝此方器中所见方空为复定方为不定方若定方者别安圆器空应不圆若不定者在方器中应无方空汝言不知斯义所在义性如是云何为在阿难若复欲令入无方圆但除器方空体无方不应说言更除虚空方相所在若如汝问入室之时缩见令小仰观日时汝岂挽见齐于日面若筑墙宇能夹见断穿为小窦宁无续迹是义不然一切众生从无始来迷己为物失于本心为物所转故于是中观大观小若能转物则同如来身心圆明不动道场于一手端遍能含受十方国土。

　　论曰于方器中若无方空则空之体不定于圆器中若有方空则空之体有定若空体随器之方圆成形则空之体非定不定之相也世间前尘大小内外者方圆器之譬也见精者空体之譬也此见精之力谓有舒缩乎则观月观檐远近一览同时而至其处谓无舒缩乎则涴瓶之尘虽微心察翳月之滓至大必昧谓无断绝乎则观水亦见鱼沙而见之力但止水际不到鱼沙谓有断绝乎则水及鱼沙同时俱见无碍不碍是知远近舒缩隔廓绝续全是意言自妄分别于明了地中任运建立如指第二之月是阴是晴是圆是缺无有是处涅槃经曰譬如有人欲见面像即便取刀师子吼言世尊以是义故乳中有酪性若刀无面像何故取刀佛言善男子若此刀中定有面象何故颠倒竖则见长横则见阔若是自面何故见长若是他面何得称言是己面像若因己面见他面像者何故不见驴马面像师子吼言世尊眼光实到彼何以故近远一时俱见故不见中间所有物故善男子光若到彼而得见者一切众生悉见于火何故不烧如人远见白物不应生疑鹤耶幡耶人耶树耶若光到者云何得见水精中物渊中鱼石若不到者何故得见水精中物而不得见壁外之色是故若言眼光到彼而见面者是义不然列子谓两小儿辩斗一曰日出大而近及午小而远一曰日出凉故远及午热而近二儿不能定其是非而质诸仲尼仲尼不答善乎孔子其亦知此乎何言之深切着明哉。

　　阿难白佛言世尊若此见精必我妙性今此妙性现在我前见必我真我今身心复是何物而今身心分别有实彼见无别分辩我身若实我心令我今见见性实我而身非我何殊如来先所难言物能见我惟垂大慈开发未悟。

　　佛告阿难今汝所言见在汝前是义非实若实汝前汝实见者则此见精既有方所非无指示且今与汝坐祇陀林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草树纤毫大小虽殊但可有形无不指着若必其见现在汝前汝应以手确实指陈何者是见阿难当知若空是见既已成见何者是空若物是见既已是见何者为物汝可微细披剥万象析出精明净妙见元指陈示我同彼诸物分明无惑。

　　阿难言我今于此重阁讲堂远暨恒河上观日月举手所指纵目所观指皆是物无是见者世尊如佛所说况我有漏初学声闻乃至菩萨亦不能于万物象前剖出精见离一切物别有自性佛言如是如是。

　　佛复告阿难如汝所言无有精见离一切物别有自性则汝所指是物之中无是见者今复告汝汝与如来坐祇陀林更观林苑乃至日月种种象殊必无见精受汝所指汝又发明此诸物中何者非见阿难言我实遍见此祇陀林不知是中何者非见何以故若树非见云何见树若树即见复云何树如是乃至若空非见云何见空若空即见复云何空我又思惟是万象中微细发明无非见者佛言如是如是。

　　于是大众非无学者闻佛此言茫然不知是义终始一时惶悚失其所守如来知其魂虑变慑心生怜愍安慰阿难及诸大众诸善男子无上法王是真实语如所如说不诳不妄非末伽黎四种不死矫乱论议汝谛思惟无忝哀慕。

　　是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义世尊若此前缘色空等象若是见者应有所指若非见者应无所瞩而今不知是义所归故有惊怖非是畴昔善根轻鲜惟愿如来大慈发明此诸物象与此见精元是何物于其中间无是非是。

　　佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是文殊吾今问汝如汝文殊更有文殊是文殊者为无文殊如是世尊我真文殊无是文殊何以故若有是者则二文殊然我今日非无文殊于中实无是非二相佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月是以汝今观见与尘种种发明名为妄想不能于中出是非是由是精真妙觉明性故能令汝出指非指。

　　论曰阿难竟以见精明之体为一物前则疑其有舒缩此又疑其有前后故世尊曰若实汝前汝实见者则此见精既有方所非无指示也然万象有形可以指擿见精无相岂有处哉以有形之万象现无相见精之明喻如明珠之光自照珠体虽甚微细之智不能分也杂华曰有一智人破彼微尘出大经卷尘是有耶则不言破尘是无耶则何用名以为尘哉又曰唯一坚密身一切尘中现身杂尘耶则不可言坚密唯一也不杂尘耶则不可言一切尘中现也此最深妙明了之旨以是意而推众生日用皆平等究竟觉于是中无毫发为缘为对缘对且不可得何从有生死哉所谓真语实语如所如说不诳不妄者即金刚般若经五语但彼以不妄为不异耳佛真语与二乘共也实语与菩萨共也如语不共无实无虚无虚故不诳无实故不异今言不妄者妄以对真得名所谓真妄一如而已则虽真亦妄故如所如说乃名不妄如所如者所谓如如也众生意识处处能缘唯不能缘于般若如太末虫处处能集唯不能集火聚之上故世尊每曰般若如大火聚谓是故也此会阿难辈一时惶悚茫然者意识方缘是非是二者之义而是二者之义自体不存世尊恐其退堕特说是五语以坚其信力耳呜呼世尊之法施可谓不赀既以密说而又正言何谓密说曰若空是见既已成见何者是空若物是见既已成见何者为物若树非见云何见树若树即见复云何树此为密说也深味而细观之两者同一寂灭何以知之以树见不可分故世尊意令阿难自悟明之何谓正言曰于其自住三摩地中见与见缘并所想相如虚空华本无所有如文殊离是非二名无增语故如一真精妙觉明性离是非二见无剩法故所言如空华者世尊每以喻世相楞伽经首曰世间离生灭犹如虚空华智不得有无而兴大悲心张文定方平为滁守日游琅瑘山恍如梦觉呼梯取于梁之上有经函发之盖楞伽经四卷写未终者文定举笔绩之笔画如一文定前身山中僧也读空华之偈而悟今此经号二生经藏其家焉。

　　补云阿难问诸物象与此见精元是何物欲冀如来拣定是非是义昭然示之如来亦欲令阿难亲证见与见缘元是菩提妙净明体于中无有是非二相即顾问文殊师利曰如汝文殊更有文殊是文殊者为无文殊文殊答曰世尊我真文殊无是文殊若有是者则二文殊而如来复为宣明曰但一月真中间自无是月非月譬如击涂毒鼓远近闻者皆丧昔修山主尝谓众曰是柱不见柱非柱不见柱是非已去了是非里荐取此老垂慈之至与先圣无小异第未知学者若为契旨哉言出是非是者结释精见色空是非是义也出指非指者结释若是见者应有所指也物为所指见非所指又岂可谓此是见此非见乎盖由精真妙觉明性超彼诸所有相故名曰出无有精见集解作无有见精。

　　阿难白佛言世尊诚如法王所说觉缘遍十方界湛然常住性非生灭与先梵志娑毗迦罗所谈冥谛及投灰等诸外道种说有真我遍满十方有何差别世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭远离一切虚妄颠倒似非因缘与彼自然云何开示不入群邪获真实心妙觉明性。

　　佛告阿难我今如是开示方便真实告汝汝犹未悟惑为自然阿难若必自然自须甄明有自然体汝且观此妙明见中以何为自此见为复以明为自以暗为自以空为自以塞为自阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明。

　　论云是非是义意处收法也阿难闻此见精明体出乎是非是义则意不能取如枯木有华如水有尘则迷以为自然故曰汝犹未明惑为自然也世尊前尝刬绝自然之论恐混滥正法而波及因缘欲以助发实相适今所谈觉缘湛然以例外道所说真我遍满漫不自分而曰似非因缘与彼自然者故掩露其词阴纵以同世尊阳夺以归宿于自然也西国有犀名骇鸡制以为枕仰覆前后四面视之其形常正夫四面正者因犀以成形而明暗空塞法法发挥全体无碍者皆见精明性之所成就此阿难所亲证知乃认以为自然有自然体受甄明乎。

　　阿难言必此妙见性非自然我今发明是因缘生心犹未明咨询如来是义云何合因缘性佛言汝言因缘吾复问汝汝今因见见性现前此见为复因明有见因暗有见因空有见因塞有见阿难若因明有应不见暗如因暗有应不见明如是乃至因空因塞同于明暗复次阿难此见又复缘明有见缘暗有见缘空有见缘塞有见阿难若缘空有应不见塞若缘塞有应不见空如是乃至缘明缘暗同于空塞当知如是精觉妙明非因非缘亦非自然非不自然无非不非无是非是离一切相即一切法汝今云何于中措心以诸世间戏论名相而得分别如以手掌撮摩虚空秪益自劳虚空云何随汝执捉。

　　阿难白佛言世尊必妙觉性非因非缘世尊云何常与比丘宣说见性具四种缘所谓因空因明因心因眼是义云何。

　　佛言阿难我说世间诸因缘相非第一义阿难吾复问汝诸世间人说我能见云何名见云何不见阿难言世人因于日月灯光见种种相名之为见若复无此三种光明则不能见阿难若无明时名不见者应不见暗若必见暗此但无明云何无见阿难若在暗时不见明故名为不见今在明时不见暗相还名不见如是二相俱名不见若复二相自相凌夺非汝见性于中暂无如是则知二俱名见云何不见是故阿难汝今当知见明之时见非是明见暗之时见非是暗见空之时见非是空见塞之时见非是塞四义成就汝复应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路。

　　论曰世有宝镜种性清莹然有翳有拭有开有掩方其翳非暗与之方其拭非明与之方其开非空与之方其掩非塞与之暗明开掩之不常而其种性则有常故世尊示见精明性者其容受明暗通塞四种缘尘此宝镜如之今阿难心知自然之论已夺又执因缘之义为问避溺投火惑滋甚矣夫见性因空因明因心因眼者世尊一时方便对机之语非究竟之说也此会所示盖是称性法句如王宝剑不可触故曰离一切相即一切法此其三世如来之所珍秘十方菩萨之所护持离见超情清净宝相之体非二乘所知之境故世尊呵之曰汝辈声闻狭劣无识不能通达耳而阿难方以有日月灯则因名有见无日月灯则因名无见是迷昧之极也岂不哀哉见性审如所解因日月灯三种缘尘生则日月灯三种缘尘灭时宁能见明暗自相凌夺乎曰见之矣然则此能见者又何物哉所谓见与见缘有五种义谓明暗空塞为四种见缘谓见精为一种见妄今世尊先破见缘故曰见明之时见非是明见暗之时见非是暗见空之时见非是空见塞之时见非是塞世尊于此分择见精非前明暗空塞因缘而有故曰四义成就已而又将叙此见精使知亦犹是妄故曰汝复应知见见之时见非是见世尊于此又分择真见非前见精以见精犹妄故也故曰见犹离见见不能及呜呼首楞严之宗无见顶法于此发现矣。

　　阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨。

　　尔时世尊怜愍阿难及诸大众将欲敷演大陀罗尼诸三摩提妙修行路告阿难言汝虽强记但益多闻于奢摩他微密观照心犹未了汝今谛听吾当为汝分别开示亦令将来诸有漏者获菩提果阿难一切众生轮回世间由二颠倒分别见妄当处发生当业轮转云何二见一者众生别业妄见二者众生同分妄见。

　　云何名为别业妄见阿难如世间人目有赤眚夜见灯光别有圆影五色重叠于意云何此夜灯明所现圆光为是灯色为当见色阿难此若灯色则非眚人何不同见而此圆影唯眚之观若是见色见已成色则彼眚人见圆影者名为何等复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影是故当知色实在灯见病为影影见俱眚见眚非病终不应言是灯是见于是中有非灯非见如第二月非体非影何以故第二之观捏所成故诸有智者不应说言此捏根元是形非形离见非见此亦如是目眚所成今欲名谁是灯是见何况分别非灯非见。

　　云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十阿难若复此中有一小洲秪有两国唯一国人同感恶缘则彼小洲当土众生睹诸一切不祥境界或见二日或见两月其中乃至晕适佩玦彗孛飞流负耳虹霓种种恶相但此国见彼国众生本所不见亦复不闻。

　　论曰晕晕气也适所谓适见于日月之灾佩玦气状如此彗所谓埽星偏指曰彗芒气四出日孛飞星自下而升者流星自上而降者负气背日如负者耳气旁日如耳者虹霓螮蝀也明者虹暗者霓春秋传曰鲁哀公六年楚有云如赤鸟夹日以飞三日楚子使问诸周太史周太史曰其当王身乎杜预注曰日为人君妖气守之故以为王身云在楚上唯楚见之故祸不及他国又鲁昭公二十六年冬十一月齐有彗星齐侯使禳之晏子曰无益也只取诬焉天道不陷不贰其命若之何禳且天道之有彗也以除秽也君无秽也又何禳焉若德之秽禳之何损杜预注曰出齐之分野也不书鲁不见以是验有一小洲秪有两国唯一国人同感恶缘则彼小洲当土众生睹诸一切不祥境界明矣。

　　阿难吾今为汝以此二事进退合明阿难如彼众生别业妄见瞩灯光中所现圆影虽似前境终彼见者目眚所成眚即见劳非色所造然见眚者终无见咎例汝今日以目观见山河国土及诸众生皆是无始见病所成见与见缘似现前境元我觉明见所缘眚觉见即眚本觉明心觉缘非眚觉所觉眚觉非眚中此实见见云何复名觉闻知见是故汝今见我及汝并诸世间十类众生皆即见眚非见眚者彼见真精性非眚者故不名见阿难如彼众生同分妄见例彼妄见别业一人一病目人同彼一国彼见圆影眚妄所生此众同分所现不祥同见业中瘴恶所起俱是无始见妄所生例阎浮提三千洲中兼四大海娑婆世界并暨十方诸有漏国及诸众生同是觉明无漏妙心见闻觉知虚妄病缘和合妄生和合妄死若能远离诸和合缘及不和合则复灭除诸生死因圆满菩提不生灭性清净本心本觉常住。

　　论曰众生现行分别谓之浮尘此浮尘未起则圆明了知谓之现量刹那流入意地便成外境然似之而非谓之似量故曰见与见缘似现前境而此浮尘之起由觉明故觉明者强觉妄知违时失候者非本自妙而常明遍知之体也又名妄觉以因此觉妄故有所缘眚之病也故曰元我觉明见所缘眚以即此觉明之体全是无明马鸣曰依本觉有不觉依不觉有始觉也故曰觉见即眚于觉妄则言元我于圆明了知现量之境则言本觉何也曰元始觉之异名耳依不觉说有始觉谓是故也本性觉之异名耳依本觉说有不觉谓是故也故曰本觉明心觉缘非眚也言觉所觉眚者叠元我觉明见所缘眚以觉所觉之缘有故言觉非眚中者叠本觉明心觉缘非眚以浮尘未起不堕明了意地眚中故此非见闻觉知之境故曰此实见见云何复名觉闻知见乎。

　　阿难汝虽先悟本觉妙明性非因缘非自然性而犹未明如是觉元非和合生及不和合阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者则汝今者妙净见精为与明和为与暗和为与通和为与塞和若明和者且汝观明当明现前何处杂见见相可辨杂何形像若非见者云何见明若即见者云何见见必见圆满何处和明若明圆满不合见和见必异明杂则失彼性明名字杂失明性和明非义彼暗与通及与群塞亦复如是。

　　复次阿难又汝今者妙净见精为与明合为与暗合为与通合为与塞合若明合者至于暗时明相已灭此见即不与诸暗合云何见暗若见暗时不与暗合与明合者应非见明既不见明云何明合了明非暗彼暗与通及诸群塞亦复如是。

　　阿难白佛言世尊如我思惟此妙觉元与诸缘尘及心念虑非和合耶佛言汝今又言觉非和合吾复问汝此妙见精非和合者为非明和为非暗和为非通和为非塞和若非明和则见与明必有边畔汝且谛观何处是明何处是见在见在明自何为畔阿难若明际中必无见者则不相及自不知其明相所在畔云何成彼暗与通及诸群塞亦复如是。

　　又妙见精非和合者为非明合为非暗合为非通合为非塞合若非明合则见与明性相乖角如耳与明了不相触见且不知明相所在云何甄明合非合理彼暗与通及诸群塞亦复如是阿难汝犹未明一切浮尘诸幻化相当处出生随处灭尽幻妄称相其性真为妙觉明体。

　　论曰涅槃经曰甘露之性令人不死若合异物亦能不死世尊以寂灭之体名甘露灭者谓其不死而寂灭也故维摩经称甘露灭觉道成宝积经曰了生无生尽无尽知眼性离无去来为世照明甘露灭何故现斯金色光又曰观睒魔鬼趣饥渴大苦逼为证妙菩提施不死甘露如此经前文微细披剥析出见精晓然现前而特告曰幻妄称相其性真为妙觉明体者甘露灭也谓其曰一切浮尘诸幻化相当处出生随处灭尽故。

　　如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。

　　补曰梵语塞健陀此云阴又云蕴钵罗吠奢此云入阿也怛那此云处䭾都此云界以其能盖覆真性曰阴根取尘曰入根尘相生而成曰处根尘识三互相因而立曰界然阴入与处界皆非实有故下文一一破之若知阴入处界生灭去来本如来藏妙真如性则迷悟生死了不可得。

　　阿难云何五阴本如来藏妙真如性阿难譬如有人以清净目观晴明空唯一晴虚迥无所有其人无故不动目睛瞪以发劳则于虚空别见狂华复有一切狂乱非相色阴当知亦复如是阿难是诸狂华非从空来非从目出如是阿难若空来者既从空来还从空入若有出入即非虚空空若非空自不容其华相起灭如阿难体不容阿难若目出者既从目出还从目入即此华性从目出故当合有见若有见者去既华空旋合见眼若无见者出既翳空旋当翳眼又见华时目应无翳云何晴空号清明眼是故当知色阴虚妄本非因缘非自然性。

　　阿难譬如有人手足宴安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是阿难是诸幻触不从空来不从掌出如是阿难若空来者既能触掌何不触身不应虚空选择来触若从掌出应非待合又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触是故当知受阴虚妄本非因缘非自然性。

　　阿难譬如有人谈说酢梅口中水出思蹋悬崖足心酸涩想阴当知亦复如是阿难如是酢说不从梅生非从口入如是阿难若梅生者梅合自谈何待人说若从口入自合口闻何须待耳若独耳闻此水何不耳中而出想蹋悬崖与说相类是故当知想阴虚妄本非因缘非自然性。

　　阿难譬如暴流波浪相续前际后际不相逾越行阴当知亦复如是阿难如是流性不因空生不因水有亦非水性非离空水如是阿难若因空生则诸十方无尽虚空成无尽流世界自然俱受沦溺若因水有则此暴流性应非水有所有相今应现在若即水性则澄清时应非水体若离空水空非有外水外无流是故当知行阴虚妄本非因缘非自然性。

　　阿难譬如有人取频伽瓶塞其两孔满中擎空千里远行用饷他国识阴当知亦复如是阿难如是虚空非彼方来非此方入如是阿难若彼方来则本瓶中既贮空去于本瓶地应少虚空若此方入开孔倒瓶应见空出是故当知识阴虚妄本非因缘非自然性。

　　论曰龙胜偈曰诸法不自生亦不从他生不共不无因是故说无生夫诸法不自生待诸缘故不从他生诸缘无自性故不共生智及修行体空无自性无合散故不无因要待觉悟修行方显不自然成故故知此妙觉明体离一切过本自无生也然世尊又遮如言执防阿难犯之认为断灭为说五阴躯命六入十二处十八界虽有现行实无能所犹如㝱事龙胜曰梦有五种若身中不调若热气多则见火见黄见赤若冷气多则见水见白若风气多则见飞见黑又复所闻见事多思惟念故则梦或天与㝱欲令知未来事是五种㝱无实事而妄见人亦如是五道中众生身见力因缘故见四种我色众是我色是我我中色色中我合云唯色是我唯离色是我我在色中色在我中如是推求了不可得如色既尔受想行识亦如是又曰诸菩萨知诸法如响如乾闼婆城者日出时见楼橹宫殿行人出入日转高转灭此城但可眼见而无有实是名乾闼婆城有人初不见乾闼婆城晨朝向东见之意谓实有疾行趋之转近转灭又如睒魔鬼趣饥渴闷极见热气如野马谓之为水疾走趋之转近转灭疲极困厄至穷山峡谷中大唤啼哭闻有响应谓有居民求之疲极而无所见思惟自悟渴愿心息无智人亦如是阴入界中见吾我及诸法淫嗔心着四方狂走求乐自瞒颠倒狂歇穷极懊恼若以智慧知无我无实法者是时颠倒愿息前言身见力因缘故见四种我此言如是阴入界中见吾我及诸法皆以为梦为乾闼婆城如野马如谷响此其大概也至于尽微细执情则见于下文云。

　　补曰频伽又云毗伽具云羯罗频伽又云迦陵频伽迦陵此云好频伽此云声即好声乌也其瓶形似之法句经曰精神居形内犹雀藏瓶中瓶破则雀飞去矣净觉以人喻业以瓶喻身以空喻识人擎空而行犹业持身识而去者殆未尽善也若以人喻业前三阴皆言譬如有人等亦应犹业持身而去愚则以瓶喻阴之区宇故下文曰是以名为识阴区宇是也空喻识则如之谓无分别为真空有分别为识性也人则举以起喻耳大率与法句经不相远云。

　　大佛顶如来密因修证了义诸菩萨万行首楞严经合论卷第二

　　音切

　　甄

　　(音坚)。

　　胝

　　(音支)。

　　腠

　　(音揍)。

　　耄

　　(音冒)。

　　殂

　　(音锄)。

　　携

　　(音携)。

　　管

　　(音管)。

　　瞪

　　(音郑)。

　　瞢

　　(武亘切)。

　　𣳹

　　(音乌)。

　　慑

　　(之涉切)。

　　蠖

　　(音镬)。

　　枞

　　(音窗)。

　　𥏹

　　(居夭切)。

　　擿

　　(音只)。

　　赀

　　(音滋)。

　　眚

　　(所景切)。

　　晕

　　(音运)。

　　玦

　　(音决)。

　　彗

　　(音卫)。

　　埽

　　(音扫)。

　　酢

　　(音醋)。

　　睒

　　(吐滥切)。

　　饷

　　(式亮切)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第三

　　论曰经起前文如是乃至五阴六入十二处十八界因缘和合虚妄有生至了然自知获本妙心常住不灭礼佛合掌说偈处义分三段皆世尊以甚微细智入世间解极谈无生问何谓无生曰虽生而不生是也世尊说五阴六入十二处十八界行相竟必曰本非因缘非自然性夫一切诸法既非因缘而生又非自然而生非无生之意乎。

　　复次阿难云何六入本如来藏妙真如性阿难即彼目睛瞪发劳者兼目与劳同是菩提瞪发劳相因于明暗二种妄尘发见居中吸此尘象名为见性此见离彼明暗二尘毕竟无体如是阿难当知是见非明暗来非于根出不于空生何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根入空自观何关汝入是故当知眼入虚妄本非因缘非自然性。

　　补曰直视之久曰瞪由久视故则劳相发生若目睛不瞬劳相自无元一精明以何为妄同是菩提者谓劳与尘本如来藏由尘发见是名眼入离尘无体乃为虚妄此显真见洞然非因明暗有也以至耳之动静鼻之通塞舌之甜淡身之离合意之生灭者等是劳相故皆言瞪。

　　阿难譬如有人以两手指急塞其耳耳根劳故头中作声兼耳与劳同是菩提瞪发劳相因于动静二种妄尘发闻居中吸此尘象名听闻性此闻离彼动静二尘毕竟无体如是阿难当知是闻非动静来非于根出不于空生何以故若从静来动即随灭应非闻动若从动来静即随灭应无觉静若从根生必无动静如是闻体本无自性若于空出有闻成性即非虚空又空自闻何关汝入是故当知耳入虚妄本非因缘非自然性。

　　阿难譬如有人急畜其鼻畜久成劳则于鼻中闻有冷触内畜分别通塞虚实如是乃至诸香臭气兼鼻与劳同是菩提瞪发劳相因于通塞二种妄尘发闻居中吸此尘象名嗅闻性此闻离彼通塞二尘毕竟无体当知是闻非通塞来非于根出不于空生何以故若从通来塞则闻灭云何知塞如因塞有通则无闻云何发明香臭等触若从根生必无通塞如是闻机本无自性若从空出是闻自当回嗅汝鼻空自有闻何关汝入是故当知鼻入虚妄本非因缘非自然性。

　　阿难譬如有人以舌䑛吻熟舐令劳其人若病则有苦味无病之人微有甜触由甜与苦显此舌根不动之时淡性常在兼舌与劳同是菩提瞪发劳相因甜苦淡二种妄尘发知居中吸此尘象名知味性此知味性离彼甜苦及淡二尘毕竟无体如是阿难当知如是尝苦淡知非甜苦来非因淡有又非根出不于空生何以故若甜苦来淡则知灭云何知淡若从淡出甜则知亡复云何知甜苦二相若从舌生必无甜淡及与苦尘斯知味根本无自性若于空出虚空自味非汝口知又空自知何关汝入是故当知舌入虚妄本非因缘非自然性。

　　阿难譬如有人以一冷手触于热手若冷势多热者从冷若热功胜冷者成热如是以此合觉之触显于离知涉势若成因于劳触兼身与劳同是菩提瞪发劳相因于离合二种妄尘发觉居中吸此尘象名知觉性此知觉体离彼离合违顺二尘毕竟无体如是阿难当知是觉非离合来非违顺有不于根出又非空生何以故若合时来离当已灭云何觉离违顺二相亦复如是若从根出必无离合违顺四相则汝身知元无自性必于空出空自觉知何关汝入是故当知身入虚妄本非因缘非自然性。

　　阿难譬如有人劳倦则眠睡熟便寤览尘斯忆失忆为忘是其颠倒生住异灭吸习中归不相逾越称意知根兼意与劳同是菩提瞪发劳相因于生灭二种妄尘集知居中吸撮内尘见闻逆流流不及地名觉知性此觉知性离彼寤寐生灭二尘毕竟无体如是阿难当知如是觉知之根非寤寐来非生灭有不于根出亦非空生何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入是故当知意入虚妄本非因缘非自然性复次阿难云何十二处本如来藏妙真如性阿难汝且观此祇陀树林及诸泉池于意云何此等为是色生眼见眼生色相阿难若复眼根生色相者见空非色色性应销销则显发一切都无色相既无谁明空质空亦如是若复色尘生眼见者观空非色见即销亡亡则都无谁明空色是故当知见与色空俱无处所即色与见二处虚妄本非因缘非自然性。

　　阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处阿难若复此声来于耳边如我乞食室罗筏城在祇陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处若复汝耳往彼声边如我归住祇陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音响若无来往亦复无闻是故当知听与音声俱无处所即听与声二处虚妄本非因缘非自然性。

　　阿难汝又嗅此炉中栴檀此香若复然于一铢室罗筏城四十里内同时闻气于意云何此香为复生栴檀木生于汝鼻为生于空阿难若复此香生于汝鼻称鼻所生当从鼻出鼻非栴檀云何鼻中有栴檀气称汝闻香当于鼻出鼻中出香说闻非义若生于空空性常恒香应常在何藉炉中爇此枯木若生于木则此香质因爇成烟若鼻得闻合蒙烟气其烟腾空未及遥远四十里内云何已闻是故当知香鼻与闻俱无处所即嗅与香二处虚妄本非因缘非自然性阿难汝常二时众中持钵其间或遇酥酪醍醐名为上味于意云何此味为复生于空中生于舌中为生食中阿难若复此味生于汝舌在汝口中只有一舌其舌尔时已成酥味遇黑石蜜应不推移。

　　补曰无尽曰见闻顺取外境而集知于内意根故故曰逆流外境若亡内心无体故曰流不及地名觉知性吸习中归者即吸习生灭二种妄尘归于意地之中为内法尘吸览也习染也不能圆证无生过由此耳栴檀然之一铢烟腾未远四十里内已皆闻之其胜绝若此法华谓六铢之香价直娑婆世界信有之矣黑石蜜者善见律云甘蔗糖也其坚如石即今之糖霜是已。

　　若不变移不名知味若变移者舌非多体云何多味一舌之知若生于食食非有识云何自知又食自知即同他食何预于汝名味之知若生于空汝瞰虚空当作何味必其虚空若作咸味既咸汝舌亦咸汝面则此界人同于海鱼既常受咸了不知淡若不识淡亦不觉咸必无所知云何名味是故当知味舌与尝俱无处所即尝与味二俱虚妄本非因缘非自然性阿难汝常晨朝以手摩头于意云何此摩所知谁为能触能为在手为复在头若在于手头则无知云何成触若在于头手则无用云何名触若各各有则汝阿难应有二身若头与手一触所生则手与头当为一体若一体者触则无成若二体者触谁为在在能非所在所非能不应虚空与汝成触是故当知觉触与身俱无处所即身与触二俱虚妄本非因缘非自然性。

　　阿难汝常意中所缘善恶无记三性生成法则此法为复即心所生为当离心别有方所阿难若即心者法则非尘非心所缘云何成处若离于心别有方所则法自性为知非知知则名心异汝非尘同他心量即汝即心云何汝心更二于汝若非知者此尘既非色声香味离合冷暖及虚空相当于何在今于色空都无表示不应人间更有空外心非所缘处从谁立是故当知法则与心俱无处所则意与法二俱虚妄本非因缘非自然性。

　　论曰杂华曰佛子菩萨摩诃萨如是十种逆顺观诸缘起所谓有支相续故一心所摄故自业差别故不相舍离故三道不断故观过去现在未来故三苦聚集故因缘生灭故生死系缚故无所有尽观故枣柏曰此十种逆顺观十二有支缘起相续皆一心所摄但以自业苦乐不同而有差别不离十二有支但如前道断者所谓心境无明此三无者余皆无若不断者三苦聚集言三苦者即行苦苦苦坏苦聚也而能断者以无无明即成不苦之妙用理智故问三种行相何若曰无明至六根是谓行苦以迷攀缘不自知故触受是谓苦苦以受诸触时即有苦又加爱恋及以憎妒故余皆坏苦也依止三苦成五阴依五阴成六入由六入成十二处因十二处立十八界然则五阴者盖是无始生死之处一切苦业之原当细披剥之使知虚诳涅槃曰五阴者念念生灭如其生灭谁有缚谁有解世尊因此五阴生后五阴此五阴自灭不至彼阴虽不至彼阴能生彼阴如因子生芽子不至芽虽不至芽而能生芽众生亦尔以是究观了不可得如皮既无毛则安附问曰世尊不正言无生乃曰本非因缘非自然性其意安在曰佛所说法有密说有显说如本非因缘非自然性者密说也问何谓显说曰如杂华曰譬如河中水湍流竞奔逝各各不相知诸法亦如是又如大火聚猛𦦨同时发各各不相知诸法亦如是又如长风起遇物咸鼓扇各各不相知诸法亦如是又如众地界展转因依住各各不相知诸法亦如是眼耳鼻舌身心意诸情根以此常流转而无能转者法性本无生示现而有生是中无能现亦无所现物眼耳鼻舌身心意诸情根一切空无性忘心分别有如是而观察一切皆无性涅槃又曰如磁石者是义不然何以故石不吸铁所以者何无心业故善男子异法有故异法出生异法无故异法坏灭无有作者无有受者善男子犹如猛火不能焚薪火出薪坏名为焚薪善男子譬如葵藿随日而转如是葵藿亦无敬心无识无业异法性故而自回转善男子如芭蕉树因雷增长是树无耳亦无意识异法有故异法增长异法无故异法坏灭善男子如阿迦叔树女人摩触华为之出是树无心亦无觉触异法有故异法出生异法无故异法坏灭如橘得尸果则滋多如是橘树无心无触异法有故异法滋多异法无故异法坏灭善男子如安石榴砖骨粪故果实繁茂安石榴树亦无心触异法有故异法出生异法无故异法坏灭善男子磁石吸铁亦复如是异法有故异法出生异法无故异法坏灭众生佛性亦复如是不能吸得阿耨多罗三藐三菩提善男子无明不能吸取诸行行亦不能吸取识也亦得名为无明缘行行缘于识有佛无佛法界常住杂华经意以水火风地皆动转而无作无造谁使之然初不闻水火风地等受生死受业报如眼耳鼻舌身意诸情之根亦皆动转无作无造谁使之然而云独受生死受业报乎涅槃经意以芭蕉葵藿橘安石榴皆无敬心耳识觉触等而能成就发生如无明行识乃至老死岂独有分别乎大矣哉世尊显演无生法者此也。

　　复次阿难云何十八界本如来藏妙真如性阿难如汝所明眼色为缘生于眼识此识为复因眼所生以眼为界因色所生以色为界阿难若因眼生既无色空无可分别纵有汝识欲将何用汝见又非青黄赤白无所表示从何立界若因色生空无色时汝识应灭云何识知是虚空性若色变时汝亦识其色相迁变汝识不迁界从何立从变则变界相自无不变则恒既从色生应不识知虚空所在若兼二种眼色共生合则中离离则两合体性杂乱云何成界是故当知眼色为缘生眼识界三处都无则眼与色及色界三本非因缘非自然性。

　　阿难又汝所明耳声为缘生于耳识此识为复因耳所生以耳为界因声所生以声为界阿难若因耳生动静二相既不现前根不成知必无所知知尚无成识何形貌若取耳闻无动静故闻无所成云何耳形杂色触尘名为识界则耳识界复从谁立若生于声识因声有则不关闻无闻则亡声相所在识从声生许声因闻而有声相闻应闻识不闻非界闻则同声识已被闻谁知闻识若无知者终如草木不应声闻杂成中界界无中位则内外相复从何成是故当知耳声为缘生耳识界三处都无则耳与声及声界三本非因缘非自然性。

　　阿难又汝所明鼻香为缘生于鼻识此识为复因鼻所生以鼻为界因香所生以香为界阿难若因鼻生则汝心中以何为鼻为取肉形双爪之相为取嗅知动摇之性若取肉形肉质乃身身知即触名身非鼻名触即尘鼻尚无名云何立界若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及栴檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体若鼻是一香臭无二臭既为香香复成臭二性不有界从谁立若因香生识因香有如眼有见不能观眼因香有故应不知香知即非生不知非识香非知有香界不成识不知香因界则非从香建立既无中间不成内外彼诸闻性毕竟虚妄是故当知鼻香为缘生鼻识界三处都无则鼻与香及香界三本非因缘非自然性。

　　阿难又汝所明舌味为缘生于舌识此识为复因舌所生以舌为界因味所生以味为界阿难若因舌生则诸世间甘蔗乌梅黄连石盐细辛姜桂都无有味汝自尝舌为甜为苦若舌性苦谁来尝舌舌不自尝孰为知觉舌性非苦味自不生云何立界若因味生识自为味同于舌根应不自尝云何识知是味非味又一切味非一物生味既多生识应多体识体若一体必味生咸淡甘辛和合俱生诸变异相同为一味应无分别分别既无则不名识云何复名舌味识界不应虚空生汝心识舌味和合即于是中元无自性云何界生。

　　补曰孤山曰若杂成则一半属声一半属闻故曰界无中位既无中识则内外境义皆不成又曰不应虚空等者初因舌是破自生二因味是破他生三虚空是破无因生四舌味和合是破共生前后诸文皆尔此中最显。

　　是故当知舌味为缘生舌识界三处都无则舌与味及舌界三本非因缘非自然性。

　　阿难又汝所明身触为缘生于身识此识为复因身所生以身为界因触所生以触为界阿难若因身生必无合离二觉观缘身何所识若因触生必无汝身谁有非身知合离者阿难物不触知身知有触知身即触知触即身即触非身即身非触身触二相元无处所合身即为身自体性离身即是虚空等相内外不成中云何立中不复立内外性空即汝识生从谁立界是故当知身触为缘生身识界三处都无则身与触及身界三本非因缘非自然性。

　　阿难又汝所明意法为缘生于意识此识为复因意所生以意为界因法所生以法为界阿难若因意生于汝意中必有所思发明汝意若无前法意无所生离缘无形识将何用又汝识心与诸思量兼了别性为同为异同意即意云何所生异意不同应无所识若无所识云何意生若有所识云何识意唯同与异二性无成界云何立若因法生世间诸法不离五尘汝观色法及诸声法香法味法及与触法相状分明以对五根非意所摄汝识决定依于法生汝今谛观法法何状若离色空动静通塞合离生灭越此诸相终无所得生则色空诸法等生灭则色空诸法等灭所因既无因生有识作何形相相状不有界云何生是故当知意法为缘生意识界三处都无则意与法及意界三本非因缘非自然性。

　　阿难白佛言世尊如来常说和合因缘一切世间种种变化皆因四大和合发明云何如来因缘自然二俱排摈我今不知斯义所属唯垂哀愍开示众生中道了义无戏论法。

　　尔时世尊告阿难言汝先厌离声闻缘觉诸小乘法发心勤求无上菩提故我今时为汝开示第一义谛。

　　补曰无尽移第十卷自妄元无因至五妄想成一节兼前二十八字及于妄元上加阿难二字共三十五行入在此第一义谛句下谓为顺文势也愚窃原此上阿难请问云何如来因缘自然二俱排摈及请开示中道了义无戏论法故如来以七大性等语答之如第十卷妄元无因上一节阿难自问五阴相中五种虚妄为本想心如来则以妄元无因等为详辩此两处问答初无相关亦不稠叠其文势有何不顺而欲易之又况弥伽按梵本对译但恐于此方语音有未尽善至其首尾必不如此之违戾也。

　　如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍汝今谛听吾当为汝分别开示亦令当来修大乘者通达实相阿难默然承佛圣旨阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色若和合者同于变化始终相成生灭相续生死死生生生死死如旋火轮未有休息阿难如水成冰冰还成水汝观地性粗为大地细为微尘至邻虚尘析彼极微色边际相七分所成更析邻虚即实空性阿难若此邻虚析成虚空当知虚空出生色相汝今问言由和合故出生世间诸变化相汝且观此一邻虚尘用几虚空和合而有不应邻虚合成邻虚又邻虚尘析入空者用几色相合成虚空若色合时合色非空若空合时合空非色色犹可析空云何合汝元不知如来藏中性色真空性空真色清净本然周遍法界随众生心应所知量循业发现。

　　补曰如来藏乃寂照妙明之体也能含吐十虚故曰周遍以变现十界故曰循业孤山约三谛圆融不一不异释此藏性净觉尝谓其义包富博济无所不在后来说者徒欲好异翻失体要愚谓不然如来于下交亲尝演释此义曰我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性而如来藏本妙圆心非心非空非地非水非风非火至离即离非是即非即处明示其旨又楞伽经佛谓大慧菩萨曰有时空无相无愿如实际法性法身涅槃离自性不生不灭本来寂静自性涅槃如是等句说如来藏亦岂翻失体要乎定林曰风无实体依土发现故曰国土水火为世间用故曰世间识及六根所起用处有而不实故曰十虚色不言世间国土者离色无世间国土离世间国土无色空所圆满非特世间国土又非有而不实故曰十方方无迁流空亦如是言色边际微尘有方分微也邻虚尘无方分极微也析尘至极无折可析即实空性。

　　世间无知惑为因缘及自然性皆是识心分别计度但有言说都无实义。

　　阿难火性无我寄于诸缘汝观城中未食之家欲炊爨时手执阳燧日前求火阿难名和合者如我与汝一千二百五十比丘今为一众众虽为一诘其根本各各有身皆有所生氏族名字如舍利弗婆罗门种优卢频螺迦叶波种乃至阿难瞿昙种姓阿难若此火性因和合有彼手执镜于日求火此火为从镜中而出为从艾出为于日来阿难若日来者自能烧汝手中之艾来处林木皆应受焚若镜中出自能于镜出然于艾镜何不镕纡汝手执尚无热相云何融泮若生于艾何藉日镜光明相接然后火生汝又谛观镜因手执日从天来艾本地生火从何方游历于此日镜相远非和非合不应火光无从自有汝犹不知如来藏中性火真空性空真火清净本然周遍法界随众生心应所知量阿难当知世人一处执镜一处火生遍法界执满世间起起遍世间宁有方所循业发现世间无知惑为因缘及自然性皆是识心分别计度但有言说都无实义。

　　阿难水性中定流息无恒如室罗城迦毗罗仙斫迦罗仙及钵头摩诃萨多等诸大幻师求太阴精用和幻药是诸师等于白月昼手执方诸承月中水此水为复从珠中出空中自有为从月来阿难若从月来尚能远方令珠出水所经林木皆应吐流流则何待方诸所出不流明水非从月降若从珠出则此珠中常应流水何待中宵承白月昼若从空生空性无边水当无际从人暨天皆同滔溺云何复有水陆空行汝更谛观月从天陟珠因手持承珠水盘本人敷设水从何方流注于此月珠相远非和非合不应水精无从自有汝尚不知如来藏中性水真空性空真水清净本然周遍法界随众生心应所知量一处执珠一处水出遍法界执满法界生生满世间宁有方所循业发现世间无知惑为因缘及自然性皆是识心分别计度但有言说都无实义。

　　阿难风性无体动静不常汝常整衣入于大众僧伽黎角动及傍人则有微风拂彼人面此风为复出袈裟角发于虚空生彼人面阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地若生虚空汝衣不动何因无拂空性常住风应常生若无风时虚空当灭灭风可见灭空何状若有生灭不名虚空名为虚空云何风出若风自生被拂之面从彼面生当应拂汝自汝整衣云何倒拂汝审谛观整衣在汝面属彼人虚空寂然不参流动风自谁方鼓动来此风空性隔非和非合不应风性无从自有汝宛不知如来藏中性风真空性空真风清净本然周遍法界随众生心应所知量阿难如汝一人微动服衣有微风出偏法界拂满国土生周遍世间宁有方所循业发现世间无知惑为因缘及自然性皆是识心分别计度但有言说都无实义。

　　阿难空性无形因色显发如室罗城去河遥处诸刹利种及婆罗门毗舍首陀兼颇罗堕旃陀罗等。

　　补曰优卢频螺此云木瓜癊迦叶波此云大龟瞿昙星名从星立姓后改为释迦西土之姓有四曰刹帝利王种也曰婆罗门净行也曰毗舍啇贾也曰首陀农人也如此方士农工商此四姓贵贱各安其业至于婚嫁亦不交通释迦在四姓之外故曰四姓出家同名释氏颇罗堕具云宾头卢颇罗堕此云捷疾又云利根又云暴恶人慈恩曰婆罗门有十八姓此居其一旃陀罗此云严帜孤山曰恶业自严行持标帜迦毗罗等皆幻术之师也伊兰观佛三昧海经备载乃臭树佛语以旃檀对喻之推明其理犹儒家薰莸之喻殆非今猗兰比也阳燧形如镜范铜为之向日取艾炷之则得火方诸如蛤炼石成之对月则津然出水。

　　新立安居凿井求水出土一尺于中则有一尺虚空如是乃至出土一丈中间还得一丈虚空虚空浅深随出多少此空为当因土所出因凿所有无因自生阿难若复此空无因自生未凿土前何不无碍唯见大地迥无通达若因土出则土出时应见空入若土先出无空入者云何虚空因土而出若无出入则应空土元无异因无异则同则土出时空何不出若因凿出则凿出空应非出土不因凿出凿自出土云何见空汝更审谛谛审谛观凿从人手随方运转土因地移如是虚空因何所出凿空虚实不相为用非和非合不应虚空无从自出若此虚空性圆周遍本不动摇当知现前地水火风均名五大性真圆融皆如来藏本无生灭阿难汝心昏迷不悟四大元如来藏当观虚空为出为入为非出入汝全不知如来藏中性觉真空性空真觉清净本然周遍法界随众生心应所知量阿难如一井空空生一井十方虚空亦复如是圆满十方宁有方所循业发现世间无知惑为因缘及自然性皆是识心分别计度但有言说都无实义。

　　阿难见觉无知因色空有如汝今者在祇陀林朝明夕昏设居中宵白月则光黑月便暗则明暗等因见分析此见为复与明暗相并太虚空为同一体为非一体或同非同或异非异阿难此见若复与明与暗及与虚空元一体者则明与暗二体相亡暗时无明明时无暗若与暗一明则见亡必一于明暗时当灭灭则云何见明见暗若明暗殊见无生灭一云何成若此见精与暗与明非一体者汝离明暗及与虚空分析见元作何形相离明离暗及离虚空是见元同龟毛兔角明暗虚空三事俱异从何立见明暗相背云何或同离三元无云何或异分空分见本无边畔云何非同见暗见明性非迁改云何非异汝更细审微细审详审谛审观明从大阳暗随黑月通属虚空瓮归大地如是见精因何所出见觉空顽非和非合不应见精无从自出若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异汝曾不知如来藏中性见觉明觉精明见清净本然周遍法界随众生心应所知量如一见根见周法界听嗅尝触觉触觉知妙德莹然遍周法界圆满十虚宁有方所循业发现世间无知惑为因缘及自然性皆是识心分别计度但有言说都无实义。

　　阿难识性无源因于六种根尘妄出汝今遍观此会圣众用目循历其目周视但如镜中无别分析汝识于中次第标指此是文殊此富楼那此目犍连此须菩提此舍利弗此识了知为生于见为生于相为生虚空为无所因突然而出阿难若汝识性生于见中如无明暗及与色空四种必无元无汝见见性尚无从何发识若汝识性生于相中不从见生既不见明亦不见暗明暗不瞩即无色空彼相尚无识从何发若生于空非相非见非见无辩自不能知明暗色空非相灭缘见闻觉知无处安立处此二非空则同无有非同物纵发汝识欲何分别若无所因突然而出何不日中别识明月汝更细详微细详审见托汝睛相推前境可状成有不相成无如是识缘因何所出识动见澄非和非合闻听觉知亦复如是不应识缘无从自出若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有汝元不知如来藏中性识明知觉明真识妙觉湛然遍周法界含吐十虚宁有方所循业发现世间无知惑为因缘及自然性皆是识心分别计度但有言说都无实义。

　　论曰所言地水火风而依于空为五法器界也见闻觉知而依于识为五法根身也根身器界共十法今以性言之盖十大性也而经但曰均名七大何也曰地水火风空器界之形貌者故件件而详叙之至于见闻觉知识根尘之名言者故但以见觉及识略之为七也故云见觉无知清净本然遍周法界而便叙曰如一见根见周法界听嗅尝触觉触觉知妙德莹然遍周法界也及观下文诸圣人证成六入十二处十八界七大性之法名二十五种圆通至大势至法王子与其同伦五十二菩萨则曰佛问圆通我无选择都摄六根净念相继入三摩地用以印成见闻觉知依识为六根无所选择则十大性无疑碍矣龙胜曰诸法实有不应以心识故知有相若以心识故知有是则非有如地坚相以身根身识故知有若无身根身识则无坚相问曰身根身识若知若不知而地常有坚相答曰若先自知有坚相若从他闻则知有坚相若先不知不闻则无坚相复次地若常是坚相不应舍其相如凝酥蜡蜜树胶融则舍其坚相堕湿相中金银铜铁等亦是如水为湿相寒则转为坚相如是等种种悉皆舍相又曰若火实有热性云何有人入火不烧及人身中火而不烧身云中火水不能灭以火无有定热性故神通力故火不能烧身业因缘故五脏不热神龙力故水不能灭若热性与火异火则非热若热性与火一云何言热是火性余性亦如是如是总性别性无故名为性空以如是之理推地水火之性喻如寻流而得源一切皆空况风与空乎世尊所示自其性而发相谓之循业发现应所知量龙胜所论自其相而穷性特显发色心不二耳于空云汝心昏迷空性觉故于见云汝性沉沦见性外现故于识云汝心粗浮识精内潜故浮则但认浮根粗则不达识精故也补曰真际曰性色真空离一切相性空真色即一切相愚曰色相可以离可以即火水如之然于空于觉于识当何以辩之哉须知地水火风等咸是精真妙心中所现物故曰汝心昏迷不悟四大元如来藏又曰当知无边不动虚空并其动摇地水火风均名六大性真圆融皆如来藏本无生灭又曰兼彼虚空地水火风均名七大性真圆融皆如来藏本无生灭由是而观非外物也明时无暗集解作明时非暗。

　　尔时阿难及诸大众蒙佛如来微妙开示身心荡然得无挂碍是诸大众各各自知心遍十方见十方空如观手中所持叶物一切世间诸所有物皆即菩提妙明元心心精遍圆含裹十方反观父母所生之身犹彼十方虚空之中吹一微尘若存若亡如湛巨海流一浮沤起灭无从了然自知获本妙心常住不灭礼佛合掌得未曾有于如来前说偈赞佛。

　　妙湛总持不动尊首楞严王世希有销我亿劫颠倒想不历僧祇获法身。

　　补曰不历二字从上诸师释之皆不原如来直示顿证法门而局于名言昧于大旨有谓方便之谈者有谓神力示现者有谓姑叙悟解者有谓非述一人者审如诸师之言立论不一俾修三摩提者安能至不疑之地耶愚以渐修顿证二义破其封执如婆沙论叙三阿僧祇劫修六度行百劫种相好因然后获五分法身唯识谓地前历一僧祇初地满二僧祇八地至等觉是三僧祇然后获究竟法身者此渐修义也此经叙识阴尽处则曰诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得又曰想相为尘识情为垢二俱远离则汝法眼应时清明云何不成无上知觉者此顿证义也以渐言之则从微至着自信住行向至等觉方证极果以顿言之则一念不生前后际断即名为佛尚不从地位阶升岂历僧祇耶下文谓与不圆根日劫相倍者此也而庆喜亲证此顿门乃曰了然自知获本妙心是与等觉圆明之心初无有异谓其不获可乎况此法身人人具有以无明所蔽妄想所汩隐然如失一旦无明遽破妄想随销虽蚍蜉蚁子亦能获证此身何独庆喜欤昔广额屠儿至佛座下无明顿息乃置刀谓佛曰世尊我是千佛一数佛即印可谓其不预可乎夫以广额放下屠刀无明顿息预千佛数今庆喜情想销尽法眼清明则其言获也宜矣但其觉虽齐于佛觉而功未逮于极果故不言五分及究竟耳富楼那曰我与如来宝觉圆明真妙净心无二圆满而我昔遭无始妄想久在轮回今得圣乘犹未究竟则与此意同何惑于名言之深也。

　　愿今得果成宝王还度如是恒沙众将此深心奉尘刹是则名为报佛恩伏请世尊为证明五浊恶世誓先入如一众生未成佛终不于此取泥洹大雄大力大慈悲希更审除微细惑令我早登无上觉于十方界坐道场舜若多性可销亡烁迦罗心无动转。

　　论曰定林曰识精为水水不摇则名之为湛所谓圆湛者清净本然周遍法界不分为六则湛圆矣所谓妙湛者以妙力总持不动则湛妙矣所谓觉湛明性者觉合识精如日合水而有明性也所谓湛精圆常者即圆湛识精也已灭生灭故名为常所谓此湛非是不流如急流水望如恬静者经云识动见澄则识有动性名为想元自非妙湛总持则念念爱业习气暴流成诸行矣经于诸行喻如流者以此然识比诸行犹名为湛所谓湛入合湛者如波澜灭化为澄水名行阴尽内内湛明入无所入名识阴区宇则所谓湛入者识阴也湛入为识阴则湛为性识明知明知即智智之与识是识边际故说五阴而曰湛入合湛归识边际性识不名湛入者周遍法界无出入故所谓内内湛明入无所入者湛出为行行如水流湛入为识识灭行阴则内内湛明入至想元更无所入矣所谓识精者即阿陀那识也所谓黏湛者黏此识精也此识精者如水清洁本无黏性妄起分别与色合故水土杂矣乃能成黏若识此识者如水清洁本无黏性能不合色脱黏内伏湛有圆湛有妙湛有觉湛有精湛有湛入有黏湛如前义锱铢之分较尽法之喻也马鸣曰以依不觉心动为业觉则不动夫觉则不动妙湛总持之谓动则为业迁流而为诸行矣所言首楞严王者以首楞严定十地菩萨能得之故佛则为王僧祇当云阿僧祇劫波译者略也阿僧祇此云无数劫波此云时分时分有久近凡言劫波极长分也舜若多风神动之性也烁迦罗此云坚固亦金刚坚固心也旧疏曰舜若多此云虚空阿难意若曰虚空之性不可销亡者尚可销亡我坚固之心不可动转也又曰舜若多性未见正译或曰舜若者断灭空也舜若多者真性空也资中云舜若多者虚空断灭心也。

　　大佛顶如来密因修证了义诸菩萨万行首楞严经合论卷第三

　　音切

　　磁

　　(音慈)。

　　葵

　　(音癨)。

　　藿

　　(音壑)。

　　榴

　　(音留)。

　　摈

　　(音鬓)。

　　藉

　　(音借)。

　　爇

　　(音热)。

　　燧

　　(音遂)。

　　癃

　　(音隆)。

　　帜

　　(音炽)。

　　莸

　　(音由)。

　　殆

　　(音待)。

　　猗

　　(音衣)。

　　蚍

　　(音毗)。

　　蜉

　　(音浮)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第四

　　论曰马鸣曰凡所分别皆分别自心心不见心无相可得是故当知一切世间境界之相皆依众生无明妄念而得建立如镜中像无体可得如经前文所论五阴六入十二处十八界七大性行相纷然皆镜中像也而富楼那如小儿犹以是像为实然故起疑而难旧疏曰执相难性以小乘有学方断分别而俱生烦恼未除故如阿难所证是也富楼那自陈虽断俱生烦恼已证无学然尚缠理障也。

　　尔时富楼那弥多罗尼子在大众中即从座起偏袒右肩右膝着地合掌恭敬而白佛言大威德世尊善为众生敷演如来第一义谛世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻佛虽宜明令我除惑今犹未详斯义究竟无疑惑地世尊如阿难辈虽则开悟习漏未除我等会中登无漏者虽尽诸漏今闻如来所说法音尚纡疑悔世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界而我不知是义攸往惟愿如来宣流大慈开我迷云及诸大众作是语已五体投地钦渴如来无上慈诲。

　　尔时世尊告富楼那及诸会中漏尽无学诸阿罗汉如来今日普为此会宣胜义中真胜义性令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处汝今谛听当为汝说富楼那等钦佛法音默然承听。

　　论曰枣柏曰有始有终者如人于少时间梦见无量劫忽然梦觉所有梦中时无量劫数并不可得始之与终亦复如是富楼那方在㝱中然梦以忆想独影力故妄见种种山河世界以无明力故幻成三支如唯识宗有三支习气义一曰戏论习气二曰有支习气三曰名言习气问何谓戏论曰譬如世有草号虞美人虞美人者项王宠姬也死非其道故世哀之为之歌对草倚声凄恸而草辄摇草无情识也方其未有楚则宠姬亦无矧有草耶一切众生自妄颠倒而成三界如之又问何谓有支曰譬如世有磁石见铁则吸石无情识也而注发动转若有使之者一切众生三苦相因为十二缘虚妄栽接而成众生如之又问何谓名言曰譬如世人葬其祖先于吉地则世受其福不然有祸人有亲姻地非情识而祸福之应捷于影响一切众生杀盗淫力妄计而成业果如之二空者人空法空也得人空者知众生无性得法空者知诸法无性故曰令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处阿练若又阿兰若此云无喧诤又云闲静处。

　　佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义佛言汝称觉明为复性明称名为觉为觉不明称为明觉富楼那言若此不明名为觉者则无所明佛言若无所明则无明觉有所非觉无所非明无明又非觉湛明性性觉必明妄为明觉。

　　论曰性以觉言者觉必明也而有三种名何谓三种曰妙明曰明妙曰觉明于性觉则曰妙明于本觉则曰明妙于妄觉则曰觉明而觉明不言妙何也曰性觉不立始终独立而常寂若遇了缘而迷解则是明其妙矣故曰本觉明妙然而既立本则有始之别名也盖性觉者其体本自妙而常明不因他以有明者也本觉者由不思议熏修之力能明知我有是性觉之妙者也觉明者因觉而有明觉灭则明没矣其言妙可乎马鸣曰始觉时即是本觉无别觉起立始觉者以依本觉有不觉依不觉说有始觉推马鸣之意以较此经乃是升本觉为性觉升始觉为本觉故异耳今所言性觉者则马鸣以为本觉者也今所言本觉者则马鸣以为始觉者也然世尊于此特曰为复性明称名为觉者拣定富楼那所解之辞也犹曰仁者名为贤人欤固贤人也又曰为觉不明称为明觉者犹曰不贤者名为仁欤无是理也然富楼那不知性觉体自妙而常明乃谓性觉而能明者因觉所故有耳于是疑世尊以不明之体便为觉则不可何以知之以应不用所明是以知其必因所明乃为觉故曰若此不明名为觉者则无所明也世尊蹑此语以穷之谓汝满慈意若曰若无所明便无明觉者是义不然何以故以真觉独立离能所相借曰有所有所矣岂真觉独立灵知者乎马鸣曰若心有动非真了知有动且不可况有所乎纵汝满慈以为无所耶则已执无所则觉非明矣然借曰非明又不应曰觉湛明性满慈情讫意绝则明告曰性觉必明妄为明觉今一切时任运遍知者性觉也忽起分别即是觉明不是妙明也妙明觉明此其异也所以致山何三界者觉明之咎也世尊指其病因详辩之者欲令离一切相即见佛性楞伽曰诸法无法体而说唯是心不见于自心而起于分别。

　　觉非所明因明立所所既妄立生汝妄能无同异中炽然成异异彼所异因异立同同异发明因此复立无同无异如是扰乱相待生劳劳久发尘自相浑浊由是引起尘劳烦恼起为世界静成虚空虚空为同世界为异彼无同异真有为法觉明空昧相待成摇故有风轮执持世界因空生摇坚明立碍彼金宝者明觉立坚故有金轮保持国土坚觉宝成摇明风出风金相摩故有火光为变化性宝明生润火光上烝故有水轮含十方界火腾水降交发立坚湿成巨海干为洲潬以是义故彼大海中火光常起彼洲潬中江河常注水势劣火结为高山是故山石击则成𦦨融则成水土势劣水抽为草木是故林薮遇烧成土因绞成水交妄发生递相为种以是因缘世界相续。

　　论曰自觉非所明因明立所反折穷诘至无同无异者则若近无为法矣乃曰真有为法何者也曰无同无异盖阿赖耶识也此识行相微细故言无同无异以其为同也耶则五识揽境六识分别七识染污以其异也耶则五识乃其相分六识非相分不立七识非分别无有故曰无同无异也此一段经示戏论习气也而定林曰若无妙湛总持则虚妄发生觉既离空生明空亦离觉生昧觉明发识识精即水也空昧结色即土也土与水合生木木即风也故曰觉明空昧相待成摇则有风轮空生色为土摇成风为木木与土合生金故曰因空成摇坚明立碍则有金轮火与金合生水故曰宝明生润火光上烝则有水轮金与木合生火故曰坚觉宝成摇明风出风金相摩则有火光火与水合生土故曰火腾水降交发立坚湿为巨海干为洲潬土与水合生木故曰土势劣水抽为草木洲潬巨海皆为土谓土函海故曰水势劣火结为高山此亦说土前言海后言山此为异耳土有阴阳二理高为阳下为阴余亦如是推土可知也五行皆以我克为妻若夫性不劣则阴阳不合无以生子故火腾水降土势劣水水势劣火然后生子凡子皆受父母津润气分故曰彼大海中火光常起彼洲潬中江河常注山石击则成𦦨融则成水林薮遇烧成土因绞成水若金析为尘镕则流动水凝为冰烝则暖热火不可触[跳-兆+參]动不停亦复如是所谓火光为变化性者火在世界中间外界则诸大为所迁革内界则诸大随之生灭所谓暖触也然后自有火轮所谓下洞火轮是也但言火光为变化性而不言诸大性用但言风金水轮而不言空及火轮则各举一隅使以类推也余尝窜海南宿海中以杖击浪皆成𦦨以是验之知海中常有火光起也。

　　复次富楼那明妄非他觉明为咎所妄既立明理不逾以是因缘听不出声见不超色色香味触六妄成就由是分开见觉闻知同业相缠合离成化见明色发明见想成异见成憎同想成爱流爱为种纳想为胎交遘发生吸引同业故有因缘生羯逻蓝遏蒲昙等胎卵湿化随其所应卵唯想生胎因情有湿以合感化以离应情想合离更相变易所有受业逐其飞沈以是因缘众生相续。

　　论曰所言妙明非觉明敢问何以异曰马鸣曰一切法常静无有起相此妙明也又曰无明不觉妄与法违此觉明也如一美女淫人见之爱着不舍妒者见之以为仇怨修不净观人见之谓之青瘀无预人见之无所适莫本一境也而四者见之不同故为觉明若兄见之为妹子见之为母攸然了知故曰妙明此一段经示有支习气也定林曰识合色生爱而动应是而有风成摇为顺立坚为逆爱心生恶为碍应是而有金爱恶相摩起烦恼性应是而有火爱为贪着恶为厌离烦恼缘贪着起得厌离灭生已必灭灭则还源应是而有水水即识也识受习气还合烦恼背觉起尘应是复生土矣依尘发识取动为身身境交动应是复生木矣世界以空昧为体众生以觉明为性由觉明故得有空昧世界如此众生力也二者相续觉明为咎然诸经皆以不了知故名无明名妄念而此经但曰觉明呜呼无明岂非亦以明为体乎羯逻蓝此云凝滑遏蒲昙此云胞(当作疱)龙胜曰五道生法各各不同诸天地狱皆化生饿鬼二种生若胎若化生也人道畜生四种生卵生湿生化生胎生所言卵生者如毗舍佉弥罗母三十二子如是等名卵生人湿生者如掩䲺罗婆利淫女顶生转轮圣王如是等名湿生人化生者如佛与四众游行比丘尼众中有比丘尼名阿罗婆地中化生及劫初时人皆化生如是等名化生人胎生如常人生也。

　　补曰言明妄非他者谓明妄之体非是地水火风等诸法所生唯起自于觉明故曰觉明为咎也所妄既立则妄明之理彰焉理法也性也六妄因之而成就四生以之而变易讵能超此妄明之性法故曰明理不逾也。

　　富楼那想爱同结爱不能离则诸世间父母子孙相生不断是等则以欲贪为本贪爱同滋贪不能止则诸世间卵化湿胎随力强弱递相吞食是等则以杀贪为本以人食羊羊死为人人死为羊如是乃至十生之类死死生生互来相啖恶业俱生穷未来际是等则以盗贪为本汝负我命我还汝债以是因缘经百千劫常在生死汝爱我心我怜汝色以是因缘经百千劫常在缠缚唯杀盗淫三为根本以是因缘业果相续富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。

　　论曰诸经言杀盗淫而此经乃叙淫罪于先者以世尊专治欲贪为大病故也问曰如叙盗贪则曰人死为羊羊死为人何也曰从重处先言之人之生以着味味之美者无如羊故羊为世美物此段经示名言习气也。

　　补曰列子曰齐之国氏以善盗告宋之向氏光有曰吾闻天有时地有利吾盗天地之时利云雨之滂润山泽之产育以生吾禾殖吾稼筑吾垣建吾舍陆盗禽兽水盗鱼鳖亡非盗也夫禾稼土木禽兽鱼鳖皆天地之所生岂吾之所有哉愚以是而知先佛世尊之叙盗贪类乎杀贪者意与此合凡物之生莫不以生为顺死为逆虽禽兽鱼鳖其喜生惧死一也既盗有而食之则人死为羊羊死为人互相吞啖无疑矣如青宁生程程生马马生人焉盖吾身在造化中亦一物耳或曰准律不与而取者谓之盗且世人所食物命以己财得之胡为盗曰非物之乐与彼食也夫岂得不为盗哉楞伽经曰凡诸杀者为财利故杀生屠贩彼诸愚痴食肉众生以钱为网而捕诸肉入楞伽经曰是故买者与杀者无异不其然乎不其然乎。

　　富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生。

　　论曰金刚藏菩萨于圆觉会中问十方异生本成佛道后起无明一切如来何时复生一切烦恼与富楼那问意同然世尊先问金刚藏以未出轮回之心辩于佛境然后答之今世尊便直为说之者以金刚藏登地大菩萨不当起轮回生灭之心富楼那无学小乘望道未见不必诃也。

　　佛告富楼那譬如迷人于一聚落惑南为北此迷为复因迷而有因悟所出富楼那言如是迷人亦不因迷又不因悟何以故迷本无根云何因迷悟非生迷云何因悟佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊富楼那十方如来亦复如是此迷无本性毕竟空昔本无迷似有迷觉觉迷迷灭觉不生迷亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见主灭见华灭空已是颠倒敕令更出斯实狂痴云何更名如是狂人为愚为慧佛言如汝所解云何问言诸佛如来妙觉明空何当更出山河大地又如金矿杂于精金其金一纯更不成杂如木成灰不重为木诸佛如来菩提涅槃亦复如是。

　　论曰富楼那一问而世尊连举四种喻答之何也曰言正迷时倏有悟人指示令悟不复更生迷者明三界山河本无生相如人迷南为北而已迷解则南方不动又言于彼空华所灭空地待华更生名愚人者明三界山河本无灭相如人翳除则空无华又言其金一纯更不成杂者诸佛本觉已现何处更存众生无明心识之相又言如木成灰不重为木者众生心识之相灭已无余涅槃曰爱心尽处是大涅槃故曰诸佛如来菩提涅槃亦复如是。

　　富楼那又汝问言地水火风本性圆融周遍法界疑水火性不相陵灭又征虚空及诸大地俱遍法界不合相容富楼那譬如虚空体非群相而不拒彼诸相发挥所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映于意云何如是殊方诸有为相为因彼生为复空有若彼所生富楼那且日照时既是日明十方世界同为日色云何空中更见圆日若是空明空应自照云何中宵云雾之时不生光耀当知是明非日非空不异空日观相元妄无可指陈犹邀空华结为空果云何诘其相陵灭义观性元真唯妙觉明妙觉明心先非水火云何复问不相容者真妙觉明亦复如是汝以空明则有空现地水火风各各发明则各各现若俱发明则有俱现云何俱现富楼那如一水中现于日影两人同观水中之日东西各行则各有日随二人去一东一西先无准的不应难言此日是一云何各行各日既双云何现一宛转虚妄无可凭据。

　　论云所言譬如虚空体非群相而不拒彼诸相发挥者法法体性虚诳如此如地性是实则不可更易法身菩萨能变大地为金地种顿失则岂真实又如墙如山呼声能度则岂真实水性是实则不可更易天人见水谓是琉璃饿鬼见水谓是火鱼谓是室庐而水性随所见成就则岂真实又如寒冰其河能度车马则岂真实火性是实则不可更易树提伽则生火中火为母慈则岂真实又西国有布以火浣之鲜明谓之火浣布则岂真实风性是实则不可更易列子御之而行旬有五日而后反则岂真实又舟得其便而驾之则岂真实龙胜问曰云何地水火风实法亦但有名字答无智人谓地等诸物以为实圣人慧眼观之皆是虚诳譬如小儿见镜中像以为实欢喜欲取大人观之但诳惑人眼诸凡夫见微尘和合而成谓为实地除有天眼者能散此地但见微尘慧眼分别虽散此地初不可得以是观之各各发明则有俱现不待两人同观水中之日东西各行日各随去也故观相元妄观性元真则任彼诸法各各发明何所拒哉。

　　富楼那汝以色空相倾相夺于如来藏而如来藏随为色空周遍法界是故于中风动空澄日明云暗众生迷闷背觉合尘故发尘劳有世间相我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性而如来藏本妙圆心非心非空非地非水非风非火非眼非耳鼻舌身意非色非声香味触法非眼识界如是乃至非意识界非明无明明无明尽如是乃至非老非死非老死尽非苦非集非灭非道非智非得非檀那非尸罗非毗黎耶非羼提非禅那非般剌若非波罗蜜多如是乃至非怛闼阿竭非阿罗诃三耶三菩非大涅槃非常非乐非我非净以是俱非世出世故即如来藏元明心妙即心即空即地即水即风即火即眼即耳鼻舌身意即色即声香味触法即眼识界如是乃至即意识界即明无明明无明尽如是乃至即老即死即老死尽即苦即集即灭即道即智即得即檀那即尸罗即毗黎耶即羼提即禅那即般剌若即波罗蜜多如是乃至即怛闼阿竭即阿罗诃三耶三菩即大涅槃即常即乐即我即净以是俱即世出世故即如来藏妙明心元离即离非是即非即如何世间三有众生及出世间声闻缘觉以所知心测度如来无上菩提用世语言入佛知见譬如琴瑟箜篌琵琶虽有妙音若无妙指终不能发汝与众生亦复如是宝觉真心各各圆满如我按指海印发光汝暂举心尘劳先起由无勤求无上觉道爱念小乘得小为足。

　　论曰如前文曰我今为汝建大法幢亦令十方众生获妙微密性净明心得清净眼者示此经之宗所谓明见性者也于此则曰我以妙明不灭不生合如来藏而如来藏唯妙觉明圆照法界为灭尘合觉夫灭尘合觉又示趣也问何谓灭尘合觉为经之趣曰世尊以众生迷故背此觉体之久既遇了缘则当亲近随顺之止观两法者亲近随顺之要也马鸣又谓之方便欲显现真如法故有二种行一者行根本方便谓观一切法因缘和合业果不失起诸大悲修诸善行摄化众生不住涅槃以真如离于生死涅槃相故此行随顺以为根本是名行根本方便二者能止息方便所谓惭愧及以悔过此能止息一切恶法令不增长以真如离一切过失相故随顺真如止息诸恶是名能止息方便杂华曰佛子譬如金翅鸟王飞行虚空回翔不去以清净眼观察海内诸龙宫殿奋勇猛力以左右翅鼓扬海水悉令两辟如龙男女命将尽者而搏取之如来应正等觉金翅鸟王亦复如是住无碍行以净佛眼观察诸宫殿中一切众生若曾种善根已成熟者如来奋勇猛十力以止观两翅鼓扬生死大爱海水使其两辟而撮取之置佛法中令断一切妄想戏论安住如来无分别无碍行十明论曰以迷十二有支名一切众生悟十二有支即是佛故众生及以有支皆无自性若随顺烦恼无明行识名色六根相对生触受爱取有成五蕴身即生老死常流转故若以戒定慧观照方便力照自身心境体相皆自性空无内外有即众生心全佛智海如马鸣根本止息二方便观照此戒定慧三观照方便与此经欲灭尘合觉之意同也言譬如琴瑟箜篌琵琶虽有妙音者宝觉真心众生皆证也若无妙指终不能发者喻此本有真心自非善知识方便昭示众生何由得识杂华曰佛法无人说虽慧不能了亦此意也言如我按指海印发光者以随顺戒定慧观照方便者也谓之善用其心言汝暂举心尘劳先起者以不能随顺戒定慧观照方便而随顺烦恼无明者也谓之不善用其心经文上言按指下言举心者简妙其词使法喻互见耳龙胜曰众生心性犹如利刀唯用割泥泥无所成刀日就损理体常妙众生自粗能善用之即合本妙世尊至此举心谛法十二因缘诸六波罗蜜法三十七道品至如来地世出世间之法曰妙明心元离即离非是即非即者此心微妙广大非妄念所能触故何以故心体真如究竟空故夫言究竟亦是以言遣言言说之极马鸣曰真实空者从本以来一切染法不相应故离一切法差别相故无有虚妄分别心故应知真如非有相非无相非有无相非非有无相非一相非异相非非一异相略说以一切众生虚妄分别所不能触故如易咸卦六爻初曰咸其拇二曰咸其腓三曰咸其股至九四但曰贞吉悔亡憧憧往来朋从尔思九五又曰咸其晦上六曰咸其辅颊舌四者当言心而不言心何也心非爻数所系但曰朋从尔思而已离亦心之卦当四爻而犯之故曰弃如死如乃知止言思者不欲犯之词也。

　　补曰自灭尘合觉至以是俱非世出世故明空如来藏也自其下至以是俱即世出世故明不空如来藏也于空如来藏则曰元明心妙于不空如来藏则曰妙明心元此一节文全生于汝以色空相倾相夺二句世尊意谓富楼那曰汝于如来藏则以色空相倾相夺而如来藏随为色空故举心则尘劳起矣我于如来藏则以不灭不生合之故按指则海印发光也问曰前言觉明为咎今言唯妙觉明又曰本妙圆心何也曰此之觉明即性觉之妙明非觉明之妄明也本妙圆心即如来藏心非肉团心也孤山以如来藏约三谛而分之虽一时可观恐非如来本意何则若以世出世间之法非非之即之为三谛该如来藏于楞伽当何以分之耶如佛语心品曰有时空无相无愿如实际法性法身涅槃离自性不生不灭本来寂静自性涅槃如是等句说如来藏入楞伽又曰一切世间法皆如幻而诸外道凡夫不知楞伽王若能如是见如实见者名为正见若异见者名为邪见若分别者名为取二楞伽王譬如镜中像自见像譬如水中影自见影如月灯光在屋室中影自见影如空中响声自出声取以为声若如是取法与非法皆是虚妄妄想分别是故不知法及非法增长虚妄不得寂灭寂灭者名为一心一心者名如来藏二经既以空无相无愿离自性寂灭等为如来藏校此经非诸法之旨初无有异但楞伽惟显空如来藏此则兼显不空如来藏也故于非诸法之下则曰即如来藏于即诸法之下亦曰即如来藏其大义炳然何必以三谛局而分之盖愚于前文尝辟净觉者此也寂音谓离即离非是即非即为遣言者韪矣而孤山又以由不勤求无上觉道之句谓释尘劳先起之由差之亦甚佛意似曰汝暂举心尘劳先起者过由不求无上觉道但爱念小乘得少为足耳所言非道非得即叠结二乘怛闼阿竭此云如来阿罗诃此云应供三耶三菩此云正遍知。

　　富楼那言我与如来宝觉圆明真妙净心无二圆满而我昔遭无始妄想久在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺佛告富楼那汝虽除疑余惑未尽吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见嗔责己头不见面目以为魑魅无状狂走于意云何此人何因无故狂走。

　　富楼那言是人心狂更无他故佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得何藉劬劳肯綮修证。

　　补曰佛以三缘断处名之曰歇歇即胜净明心焕然显露与佛无殊岂待修而后证所谓一击忘所知更不假修持是也无尽曰满慈问何因有妄不问肯綮修证删去何籍二句呜呼经意着明若揭日月何无尽之自昧类若是耶本周法界者谓此心虽被缘因所覆初不曾失故下文举衣珠为喻。

　　譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇即菩提不从人得斯则因缘皎然明白云何如来顿弃因缘我从因缘心得开悟世尊此义何独我等年少有学声闻今此会中大目犍连及舍利弗须菩提等从老梵至闻佛因缘发心开悟得成无漏今说菩提不从因缘则王舍城拘舍黎等所说自然成第一义唯垂大悲开发迷闷。

　　佛告阿难即如城中演若达多狂性因缘若得灭除则不狂性自然而出因缘自然理穷于是阿难演若达多头本自然本自其然无然非自何因缘故怖头狂走若自然头因缘故狂何不自然因缘故失本头不失狂怖妄出曾无变易何籍因缘本狂自然本有狂怖未狂之际狂何所潜不狂自然头本无妄何为狂走。

　　补曰自头本自然至何为狂走文有三叠其一曰若头本自然出于狂怖既本自其然则无然非自何由照镜因缘怖头狂走此以因缘破自然也其二曰此自然头若由照镜因缘故狂此狂何不由照镜因缘故失若本头不失狂怖妄出则此本头曾无变易又岂藉因缘而使之然此以自然破因缘也其三曰若头自然本有狂怖当未狂之际狂潜何地若不狂既非自然头亦本自无妄何为怖头狂走此总破因缘自然俱为戏论也故下文云云演若达多此云祠授。

　　若悟本头识知狂走因缘自然俱为戏论是故我言三缘断故即菩提心菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然犹如世间诸相杂和成一体者名和合性非和合者称本然性本然非然和合非合合然俱离离合俱非此句方名无戏论法菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙只益戏论汝虽谈说因缘自然决定明了人间称汝多闻第一以此积劫多闻熏习不能免离摩登伽难何须待我佛顶神咒摩登伽心淫火顿歇得阿那含于我法中成精进林爱河干枯令汝解脱是故阿难汝虽历劫忆持如来秘密妙严不如一日修无漏业远离世间憎爱二苦如摩登伽宿为淫女由神咒力销其爱欲法中今名性比丘尼与罗睺母耶输陀罗同悟宿因知历世因贪爱为苦一念熏修无漏善故或得出缠或蒙授记如何自欺尚留观听。

　　论曰贪因缘盗盗即是缘瞋因缘杀杀即是缘痴因缘淫淫即是缘是谓三缘贪业果报以贪为因瞋业果报以瞋为因痴业果报以痴为因是谓三因故曰三缘断故三因不生问曰维摩经曰为憎上慢人说有杀盗淫业圆觉经曰诸淫怒痴具为梵行而此经必欲令断之何也曰世尊以此会指阿难摩登伽为缘说流转三界坐贪淫欲故特言断之也如易噬嗑去奸之封曰利用狱亨颐中有物动而丽乎上则噬嗑矣物譬则淫习也噬嗑以狱之譬则以交神之道见之也龙胜曰众生虚妄如玻黎珠随前色变自无定色如以瞋心见此人弊若瞋心休息淫欲心生还见此人复好若以憍慢心生见此人卑贱闻其有德还生敬心如是等有理而憎爱无理而憎爱皆是虚妄杂华论曰须弥在大海中高八万四千由旬非手足攀揽可及以明八万四千尘劳住烦恼大海众生有能于一切法无思无为即烦恼自然枯竭尘劳成一切智山烦恼成一切智海若更起心思虑即有攀缘则尘劳愈高烦恼愈深不能以至诸佛至顶也黄龙曰譬诸地尔隆者下之洼者平之彼将登于九仞之上吾亦与之俱困而极于九渊之下吾亦与之俱技之穷则妄尽而自释也故曰演若达多狂性自歇歇即菩提胜净明心本周沙界不从人得何藉劬劳肯綮修证着骨肉谓之肯于骨可启处有小结碍谓之綮庄子曰技经肯綮之未尝肯綮庖者用功力处经意若曰但狂性歇即不必施功力也译者用庄子之语达其意。

　　补曰如来既排因缘自然俱为戏论至无功用道离合俱非理智不及处方名无戏论法于菩提涅槃智断二果尚在遥远况戏论法乎此无戏论法非汝历劫辛勤修证可得此结明何藉劬劳肯綮修证之义也若修证可得只益戏论故曰汝虽历劫忆持如来秘密妙严不如一日修无漏业其词简其旨明矣义学之师以闻而未证与庶几之义释尚在二字呜呼如来真道示人岂以二途使后学背驰哉如尚留观听与尚在遥远有何异其自迂若此又以智论佛坐道场时偈释无戏论法此尤不通之论也耶输陀罗此云华色。

　　阿难及诸大众闻佛示诲疑惑销除心悟实相身思轻安得未曾有重复悲泪顶礼佛足长跪合掌而白佛言无上大悲清净宝王善开我心能以如是种种因缘方便提奖引诸沉冥出于苦海世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习我今犹如旅泊之人忽蒙天王赐与华屋虽获大宅要因门入惟愿如来不舍大悲示我在会诸蒙暗者捐舍小乘毕获如来无余涅槃本发心路令有学者从何摄伏畴昔攀缘得陀罗尼入佛知见作是语已五体投地在会一心伫佛慈旨。

　　尔时世尊哀愍会中缘觉声闻于菩提心未自在者及为当来佛灭度后末法众生发菩提心开无上乘妙修行路宣示阿难及诸大众汝等决定发菩提心于佛如来妙三摩提不生疲倦应当先明发觉初心二决定义云何初心二义决定阿难第一义者汝等若欲捐舍声闻修菩萨乘入佛知见应当审观因地发心与果地觉为同为异阿难若于因地以生灭心为本修因而求佛乘不生不灭无有是处以是义故汝当照明诸器世间可作之法皆从变灭阿难汝观世间可作之法谁为不坏然终不闻烂坏虚空何以故空非可作由是终始无坏灭故则汝身中坚相为地润湿为水暖触为火动摇为风由此四缠分汝湛圆妙觉明心为视为听为觉为察从始入终五叠浑浊云何为浊阿难譬如清水清洁本然即彼尘土灰沙之伦本质留碍二体法尔性不相循有世间人取彼土尘投于净水土失留碍水亡清洁容貌汩然名之为浊汝浊五重亦复如是阿难汝见虚空遍十方界空见不分有空无体有见无觉相织妄成是第一重名为劫浊汝身现抟四大为体见闻觉知壅令留碍水火风土旋令觉知相织妄成是第二重名为见浊又汝心中忆识诵习性发知见容现六重离尘无相离觉无性相炽妄成是第三重名烦恼浊又汝朝夕生灭不停知见每欲留于世间业运每常迁于国土相织妄成是第四重名众生浊汝等见闻元无异性众尘隔越无状异生性中相知用中相背同异失准相织妄成是第五重名为命浊阿难汝今欲令见闻觉知远契如来常乐我净应当先择死生根本依不生灭圆湛性成以湛旋其虚妄灭生伏还元觉得元明觉无生灭性为因地心然后圆成果地修证如澄浊水贮于静器静深不动沙土自沈清水现前名为初伏客尘烦恼去泥纯水名为永断根本无明明相精纯一切变现不为烦恼皆合涅槃清净妙德。

　　第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受阿难汝修菩提若不审观烦恼根本则不能知虚妄根尘何处颠倒处尚不知云何降伏取如来位阿难汝观世间解结之人不见所结云何知解不闻虚空被汝隳裂何以故空无形相无结解故则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越阿难云何名为众生世界世为迁流界为方位汝今当知东西南北东南西南东北西北上下为界过去未来现在为世方位有十流数有三一切众生织妄相成身中贸迁世界相涉而此界性设虽十方定位可明世间只目东西南北上下无位中无定方四数必明与世相涉三四四三宛转十二流变三叠一十百千总括始终六根之中各各功德有千二百阿难汝复于中克定优劣如眼观见后暗前明前方全明后方全暗左右傍观三分之二统论所作功德不全三分言功一分无德当知眼唯八百功德如耳周听十方无遗动若迩遥静无边际当知耳根圆满一千二百功德如鼻嗅闻通出入息有出有入而阙中交验于鼻根三分阙一当知鼻唯八百功德如舌宣扬尽诸世间出世间智言有方分理无穷尽当知舌根圆满一千二百功德如身觉触识于违顺合时能觉离中不知离一合双验于身根三分阙一当知身唯八百功德如意默容十方三世一切世间出世间法唯圣与凡无不包容尽其涯际当知意根圆满一千二百功德阿难汝今欲逆生死欲流返穷流根至不生灭当验此等六受用根谁合谁离谁深谁浅谁为圆通谁不圆满若能于此悟圆通根逆彼无始织妄业流得循圆通与不圆根日劫相倍我今备显六湛圆明本所功德数量如是随汝详择其可入者吾当发明令汝增进十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净。

　　论云既曰歇即菩提胜净明心本周沙界不从人得何藉劬劳肯綮修证及阿难请问从何摄伏畴昔攀缘则又示发觉初心二决定义谓止观也止观虽未至肯綮非修证乎曰新学菩萨不知佛意则于修行有二种疑疑有修证即成败坏之法疑断修证则无成办之期故世尊既已显说顶法深妙微密毕殚无余矣乃开方便门为发觉初心者说此二义夫谓之方便则非究竟法马鸣问曰一切众生一切诸法皆同一法界无有二相据理但应正念真如何假复修一切善行救一切众生答曰不然如摩尼宝珠本性明洁在矿秽中假使有人勤加忆念而不作方便不施功力欲求清净终不可得真如之法亦复如是体虽明洁具足功德而被无边客尘所染假使有人勤加忆念而不作方便不假修行欲求清净终无得理故为初心则是方便法华经说四种安乐行至常在闲处收摄其心观一切法如实相则曰是名亲近处譬如穷子舍父逃逝五十余年竛竮归来下劣之心未能舍故见其父宝几承足白拂执卫疑非己有则以方便二十年间但令除粪然后出入心相体解即与名子以是知佛于涅槃时说众生佛性有二种因一者正因二者缘因正因谓众生佛性缘因谓六波罗蜜如乳中之酪因酵醹发之乃得成就问曰五浊何因而然曰定林曰土色也水识也识色杂乱故名为浊若根不缘尘则识色不偶识色不偶则水不杂土成清莹矣劫浊在色阴地若尽此阴则劫清净有空无体结暗为色故有见无觉生发遍迷故见浊在受阴地若尽此阴则见清净见闻觉知壅令留碍以有界故水火风土旋令觉知以有数故初一水也次二火也次三风也次四土也故言序如此烦恼浊在想阴地若尽此阴则烦恼清净虽未尽此阴已能返观其面去住自由性发知见者根不能壅也故离根而性发容现六尘者尘不能旋也故绝尘而容现此则忆识诵习禅定力也然犹离色尘无相离见觉无性所以名烦恼浊众生浊在行阴地若尽此阴则众生清净众生即觉性澄寂则合空为真扰动则合尘为妄离妄众生灭也所谓知见每欲留于世间业运每常迁于国土者生灭法也以着生灭名众生浊命浊在识阴地若尽此阴则命清净众尘隔越无状异生以识分别迷一性故性中相知用中相背以起见堕执故同异失准不达性相义故声闻缘觉皆不能超此如来用中相背故曰用中相背如来藏一性无二如来准此灭生灭心二乘见自共相即于同失准如来藏随为色空如来准此故种类俱空二乘取真证灭故于异失准也当以止法澄令清莹故曰清水现前名为初伏客尘烦恼又问六根功德之数曰天台智者释法华经六根功德媲法之数未明者以未见三叠流变一十百千之旨耳夫以众生世界三四四三宛转流变成十二矣第一叠也于此十二之上各增十二为百二十矣第二叠也于此百二十之上各又增十二为千二百矣第三叠也然眼见前傍后方全暗鼻出入息阙于中交身合能觉离中不知皆三分阙一所以唯八百功德而已当以观法审观则如去泥纯水故曰名为永断根本无明法华经曰以是功德庄严六根皆令清净是善男子善女人父母所生清净肉眼见于三千大千世界至于耳根又曰父母所生清净常耳皆悉闻知如是分别种种音声而不坏耳根以眼耳例诸根皆然则知入是观法获六根清净也无所疑矣。

　　补曰言眼鼻身之功德各止八百者皆三分缺一故也缺一则同数变有异故眼以四三为揲鼻身以三四为揲如左右傍观三分之二者数之略也虽各本具二百以左窥右则左益五十以右窥左则右益五十故各得二百五十资中曰一方三百旁观二百又得两分之余共成五百并前三百总成八百者是矣身鼻之数按文自见然圆通之门合于此下显发而阿难既以逆流结解为问故世尊具答之后方冥授其旨也。

　　阿难白佛言世尊云何逆流深入一门能令六根一时清净。

　　佛告阿难汝今已得须陀洹果已灭三界众生世间见所断惑然犹未知根中积生无始虚习彼习要因修所断得何况此中生住异灭分剂头数。

　　补曰初果虽断分别粗惑尚余俱生细惑未断此惑未断何能证苦边际知生住异灭限剂之头数乎能证苦边际至无学地不但知一有情生住异灭限剂头数复于三千大千界内有情无情念念迁变微细行相悉亦知之然生住异灭之义释者多端其实即生老病死也。

　　今汝且观现前六根为一为六阿难若言一者耳何不见目何不闻头奚不履足奚不语若此六根决定成六如我今会与汝宣扬微妙法门汝之六根谁来领受阿难言我用耳闻佛言汝耳自闻何关身口口来问义身起钦承是故应知非一终六非六终一终不汝根元一元六阿难当知是根非一非六由无始来颠倒沦替故于圆湛一六义生汝须陀洹虽得六销犹未亡一如太虚空参合群器由器形异名之异空除器观空说空为一彼太虚空云何为汝成同不同何况更名是一非一则汝了知六受用根亦复如是由明暗等二种相形于妙圆中黏湛发见见精映色结色成根根元目为清净四大因名眼体如蒲萄朵浮根四尘流逸奔色由动静等二种相击于妙圆中黏湛发听听精映声卷声成根根元目为清净四大因名耳体如新卷叶浮根四尘流逸奔声由通塞等二种相发于妙圆中黏湛发嗅嗅精映香纳香成根根元目为清净四大因名鼻体如双垂爪浮根四尘流逸奔香由恬变等二种相参于妙圆中黏湛发尝尝精映味绞味成根根元目为清净四大因名舌体如初偃月浮根四尘流逸奔味由离合等二种相摩于妙圆中黏湛发觉觉精映触抟触成根根元目为清净四大因名身体如腰鼓颡浮根四尘流逸奔触由生灭等二种相续于妙圆中黏湛发知知精映法览法成根根元目为清净四大因名意思如幽室见浮根四尘流逸奔法阿难如是六根由彼觉明有明明觉失彼精了黏妄发光是以汝今离暗离明无有见体离动离静元无听质无通无塞嗅性不生非变非恬尝无所出不离不合觉触本无无灭无生了知安寄汝但不循动静合离恬变通塞生灭明暗如是十二诸有为相随拔一根脱黏内伏伏归元真发本明耀耀性发明诸余五黏应拔圆脱不由前尘所起知见明不循根寄根明发由是六根互相为用阿难汝岂不知今此会中阿那律陀无目而见䟦难陀龙无耳而听殑伽神女非鼻闻香骄梵钵提异舌知味舜若多神无身觉触如来光中映令暂现既为风质其体元无诸灭尽定得寂声闻如此会中摩诃迦叶久灭意根圆明了知不因心念阿难今汝诸根若圆拔已内莹发光如是浮尘及器世间诸变化相如汤销水应念化成无上知觉阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辩知觉是同缘见因明暗成无见不明自发则诸暗相永不能昏根尘既销云何觉明不成圆妙。

　　论曰凡夫具十使烦恼谓身见边见邪见禁取戒取者五利使也贪瞋痴慢疑者五钝使也小乘谓之十种惑业如身见边见邪见禁取戒取疑是见所断惑余皆是修所断惑也龙胜曰清净者空也不曰空而曰清净者佛知众生畏空故遮言清净今言根元目为清净四大者根元空也根元本空则浮根而动者名为四尘然非此四尘不能以成六根故成眼之象如蒲萄朵成耳之象如新卷叶成鼻之象如双垂爪成舌之象如初偃月成身之象如腰鼓颡成意思如幽室见幽室见安得有浮根四尘而曰流逸奔法乎曰世尊适今所喻曰晦昧为空空晦昧中结暗为色然则暗色者幽室是也以此暗色兴妄想杂故曰幽室见唯其暗而见故动摇动摇尘也故曰聚缘内摇自是观之暗中之见能动摇则非尘而何耶以其有暗可见故曰浮根以其动摇故曰尘也然此聚缘之暗相有暖湿等本质而不可收揽故曰四尘如五种色中受所引色无形而受忆持者也如鸠摩罗什日记三万二千言则必有其地何以明之如胃无形而华陀治广陵胃有虫虫出而病愈既曰无形虫何所潜乎以是观之意如幽室见而具四尘流逸奔法何疑哉阿那律陀此云无灭正云阿泥楼豆又云阿㝹楼䭾此云如意又云无贫初以失目修禅获天眼通无目而通天眼故曰无目而见䟦难陀此云贤喜又曰善喜正曰欢喜常护佑摩伽陀国雨旸以时国无饥年瓶沙王岁设大会以答其惠民皆欢喜因而得名凡龙皆无耳而聋于文从龙从耳非止䟦难陀河中之龙无耳适指以示其事也殑伽此云天堂来盖主此河神之女也无鼻而知香故曰非鼻而嗅骄梵钵提此云牛相人而牛形也牛傍生其明了意识唯知草味而骄梵钵提以牛舌能了别人所食之味故曰异舌知味舜若多此云空神又云风性无色界天之类也迦叶此云大饮光得灭尽定故曰不由心念世尊于此欲示六根用中相知故指其人以为证也然此方非耳目所接则当以异类验如蛇以眼听不必疑䟦难陀龙也如蛟无目而能行水母得鰕乃能行不必疑阿那律也如蝼蚁以身为鼻不必疑殑伽神女也如蝉以腋为舌不必疑骄梵钵提也如风无形物拒之则怒号不必疑舜若多神也呜呼众生争于口耳眼鼻数寸之间自以色声香味为异可悲悯者岂不哀哉耶。

　　补曰寂音谓什师所记必有其地者盖指肉团心为虑知之所托如正法念经莲华开合是也岂止记三万二千言哉曰根元曰浮根者乃自胜义根发起浮尘根也故于根元则以清净言之于浮根则以流逸言之然其所叙六根体象文意甚着近有以腰鼓颡况女根者陋矣夫自肩至臗为身余则肢首而已肩臗巨而中细得非腰鼓颡耶若谓女根为身之象是乃九窍之一若谓腰鼓颡喻水火二窍则律管亦应似之果如其说则止可言女根之象非身之象何名身体如腰鼓颡以此言之则本意特喻于形相也上卷破根尘等如曰为取肉形双爪之相为取嗅知动摇之性是知如来以肉形之鼻比方双爪之相则身体喻腰鼓颡复奚疑四尘者则色香味触所造四尘也或问旧疏尝以觉明为真明何如曰非也乃妄能之明耳有明明觉演上妄能之体俱为妄也由此失真了之妙明故于妄则言由彼于真则言失彼又暗成无见者破缘见因明也不明自发者破暗成无见也见既因明而有则于暗时此见成无矣不明自发则是暗相现前乃成见暗不成无见矣既成见暗则此见精暗何能昏故根尘既消则觉明亦成圆妙。

　　阿难白佛言世尊如佛说言因地觉心欲求常住要与果位名目相应世尊如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏若此见听离于明暗动静通塞毕竟无体犹如念心离于前尘本无所有云何将此毕竟断灭以为修因欲获如来七常住果世尊若离明暗见毕竟空如无前尘念自性灭进退循环微细推求本无我心及我心所将谁立因求无上觉如来先说湛精圆常违越诚言终成戏论云何如来真实语者唯垂大慈开我蒙吝。

　　佛告阿难汝学多闻未尽诸漏心中徒知颠倒所因真倒现前实未能识恐汝诚心犹未信伏吾今试将尘俗诸事当除汝疑即时如来敕罗睺罗击钟一声问阿难言汝今闻不阿难大众俱言我闻钟歇无声佛又问言汝今闻不阿难大众俱言不闻时罗睺罗又击一声佛又问言汝今闻不阿难大众又言俱闻佛问阿难汝云何闻云何不闻阿难大众俱白佛言钟声若击则我得闻击久声销音响双绝则名无闻如来又敕罗睺击钟问阿难言尔今声不阿难大众俱言有声少选声销佛又问言尔今声不阿难大众答言无声有顷罗睺更来撞钟佛又问言尔今声不阿难大众俱言有声佛问阿难汝云何声云何无声阿难大众俱白佛言钟声若击则名有声击久声销音响双绝则名无声佛语阿难及诸大众汝今云何自语矫乱大众阿难俱时问佛我今云何名为矫乱佛言我问汝闻汝则言闻又问汝声汝则言声唯闻与声报答无定如是云何不名矫乱阿难声销无响汝说无闻若实无闻闻性已灭同于枯木钟声更击汝云何知知有知无自是声尘或无或有岂彼闻性为汝有无闻实云无谁知无者是故阿难声于闻中自有生灭非为汝闻声生声灭令汝闻性为有为无汝尚颠倒惑声为闻何怪昏迷以常为断终不应言离诸动静闭塞开通说闻无性如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦时自怪其钟为木石响于时忽寤遄知杵音自告家人我正梦时惑此舂音将为鼓响阿难是人梦中岂忆静摇开闭通塞其形虽寐闻性不昏纵汝形销命光迁谢此性云何为汝消灭以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转若弃生灭守于真常常光现前尘根识心应时销落想相为尘识情为垢二俱远离则汝法眼应时清明云何不成无上知觉。

　　论曰所言缘见因明暗成无见不明自发则诸暗相永不能昏者见因明而有则必因暗而无也今不因明而自发者了知暗相则此见精既不因明而自发矣而暗相亦安能昏之耶阿难解此意而疑以为断灭法于是令击钟以酬之使知其实不灭耳世尊于前文云若于因地以生灭心为本修因而求佛乘不生不灭无有是处故曰如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏庵摩罗此云无垢空如来藏宝积经曰空如来藏离于不解脱智一切烦恼不空如来藏具过恒沙佛解脱智不可思议法不空如来藏随为色空普应一切而空如来藏为常住果大圆镜智明见一切而无分别庵摩罗识分别一切而无染着楞伽经曰分别是识无分别是智生灭是识不生灭是智此以无生灭故名大圆镜智以有分别故名庵摩罗识以其常住故名空如来藏以其了了灵知故名佛性了了灵知则究竟觉故名菩提菩提此云觉也究竟觉体本自寂灭故名涅槃涅槃此云寂灭寂灭则一切妄心所不能触故名真如以要言之则究竟觉体寂灭一切妄心所不能触了了灵知者也此灵知无生灭有分别而无染着故世尊重丁宁之曰汝但弃其生灭守于真常呜呼世尊亲切明诲无密于此语者孰能知恩哉。

　　大佛顶如来密因修证了义诸菩萨万行首楞严经合论卷第四

　　音切

　　蚋

　　(而锐切)。

　　姬

　　(音基)。

　　凄

　　(音妻)。

　　恸

　　(徒弄切)。

　　磁

　　(音慈)。

　　姻

　　(音因)。

　　蹑

　　(尼辄切)。

　　浑

　　(胡昆切)。

　　烝

　　(音征)。

　　潬

　　(音但)。

　　镕

　　(音容)。

　　[跳-兆+參]

　　(音灶)。

　　窜

　　(取乱切)。

　　遘

　　(居候切)。

　　逻

　　(郎佐切)。

　　仇

　　(音求)。

　　瘀

　　(依据切)。

　　适

　　(音的)。

　　剌

　　(音辣)。

　　頞

　　(音遏)。

　　疱

　　(四儿切)。

　　掩

　　(音掩)。

　　䲺

　　(古暗切)。

　　饷

　　(音向)。

　　殖

　　(音夕)。

　　垣

　　(音袁)。

　　翳

　　(一计切)。

　　霾

　　(音埋)。

　　羼

　　(初限切)。

　　闼

　　(音挞)。

　　翅

　　(施智切)。

　　辟

　　(毗亦切)。

　　拇

　　(音母)。

　　腓

　　(音肥)。

　　脢

　　(音梅)。

　　韪

　　(音伟)。

　　寤

　　(音悟)。

　　藉

　　(慈夜切)。

　　綮

　　(弃挺切)。

　　噬

　　(音逝)。

　　嗑

　　(胡腊切)。

　　洼

　　(音蛙)。

　　汨

　　(音密)。

　　贸

　　(音茂)。

　　颡

　　(苏郎切)。

　　殚

　　(音丹)。

　　矿

　　(古猛切)。

　　竛

　　(音凌)。

　　竮

　　(普经切)。

　　酵

　　(音教)。

　　醹

　　(音如)。

　　媲

　　(四诣切)。

　　揲

　　(音舌)。

　　殑

　　(其征切)。

　　黯

　　(乙湛切)。

　　矫

　　(音徼)。

　　遄

　　(音传)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第五

　　阿难白佛言世尊如来虽说第二义门今观世间解结之人若不知其所结之元我信是人终不能解世尊我及会中有学声闻亦复如是从无始际与诸无明俱灭俱生虽得如是多闻善根名为出家犹隔日疟推愿大慈哀愍沦溺今日身心云何是结从何名解亦令未来苦难众生得免轮回不落三有作是语已普及大众五体投地雨泪翘诚伫佛如来无上开示。

　　尔时世尊怜愍阿难及诸会中诸有学者亦为未来一切众生为出世因作将来眼以阎浮檀紫金光手摩阿难顶即时十方普佛世界六种震动微尘如来住世界者各有宝光从其顶出其光同时于彼世界来祇陀林灌如来顶是诸大众得未曾有于是阿难及诸大众俱闻十方微尘如来异口同音告阿难言善哉阿难汝欲识知俱生无明使汝轮转生死结根唯汝六根更无他物汝复欲知无上菩提令汝速证安乐解脱寂静妙常亦汝六根更非他物阿难虽闻如是法音心犹未明稽首白佛云何令我生死轮回安乐妙常同是六根更非他物佛告阿难根尘同源缚脱无二识性虚妄犹如空华阿难由尘发知因根有相相见无性同于交芦。

　　补曰净觉曰有以根境识释此交芦喻者非也而不知经语巧妙从宽至狭上摄界义故三此摄处义故二下文又略其境单言其根故曰知见立知等愚曰根与境偶理未有不相该者圆觉曰此虚妄心若无六尘则不能有言虚妄心者得非分别事识乎况上文明示之曰根尘同源缚脱无二识性虚妄犹如空华又曰由尘发知因根有相相见无性得非具明根境识三乎胡为特以巧妙自取以宽狭自轨耶。

　　是故汝今知见立知即无明本知见无见斯即涅槃无漏真净云何是中更容他物尔时世尊欲重宣此义而说偈言。

　　真性有为空缘生故如幻无为无起灭不实如空华言妄显诸真妄真同二妄犹非真非真云何见所见中间无实性是故若交芦结解同所因圣凡无二路汝观交中性空有二俱非迷晦即无明发明便解脱解结因次第六解一亦亡根选择圆通入流成正觉。

　　论曰世尊于是示六根无明俱生解结之因耳又曰微尘如来住世界者各有宝光从其顶出其光同时于彼世界来祇陀林灌如来顶何也曰欲深谈顶法令一切众生明见佛性故以顶法无见故托阿难专以辨析见根至缘见因明暗成无见不明自发则诸暗相永不能昏处真见灵现妄见顿弃故曰知见立知即无明本知见无见斯即涅槃无漏真净云何是中更容他物则无见之效着矣然世尊授法者也故所示以从见根为先阿难受法者也故以闻中悟解为先师弟子以见闻为授受之诀则余诸根可不言而知矣偈首标曰真性者知示顶法之宗也其下乃曰有为空以对无为无起灭者盖有无二法对待而成并为增语夫以有无为增语则真之一字岂亦显妄而立乎但形言彩即是染污离诸染污则一切无所有宁存见哉故曰犹非真非真云何见所见今曰能见者为眼眼非有见也龙胜曰是眼则不能自见其己体己体尚不见云何见余物眼如有见当先自见其眼今不能自见而曰能见一切物无是理也然根境识三者妄想假借而有毕竟无实如梦如幻世尊以交芦喻之以其非有非无故曰汝观交中性空有二俱非迷晦为有悟明为无岂决定义哉入流者沟港道势必至海以喻小乘方知预圣人之流必至涅槃寂灭大海所言入流成正觉正觉佛地也其去小乘如天渊岂有小乘便成正觉哉曰此一佛乘旨决也下文曰弹指超无学者谓是故也臂如帝王王子初生即具足尊贵不属阶品也。

　　陀那微细识习气成暴流真非真恐迷我常不开演自心取自心非幻成幻法不取无非幻非幻尚不生幻法云何立是名妙莲华金刚王宝觉如幻三摩提弹指超无学此阿毗达磨十方薄伽梵一路涅槃门于是阿难及诸大众闻佛如来无上慈诲祇夜伽陀杂糅精莹妙理清彻心目开明叹未曾有。

　　论曰楞伽经世尊说二种识谓粗识分别事识是已谓细识阿赖耶识是已今言陀那识即庵摩罗识具云阿陀那此云执持种子三位之中相续执持位也以为真则全体污染以为妄则如来藏无别体马鸣曰依如来藏有生灭心转不生灭与和合非一非异名阿赖耶此微细识也解深密经曰阿陀那识甚微细一切种子如暴流我于凡愚不开演恐彼妄情执为我然诸法唯识所变则自心取自心也以有取故成诸幻法若常居圆明现量之中则其不染如莲华皆空如金刚王金刚王空法也马鸣曰凡所分别皆分别自心心不见心无相可得阿毗达磨此云无比法薄伽梵此云德成就具六种义谓自在炽盛端严名称吉祥尊贵也涅槃经曰因本经以偈颂名祇夜余有说四句偈名伽陀此因本经说偈名祗夜伽陀也。

　　补曰祇夜此云应颂又曰重颂颂上长行也伽陀此云讽颂又曰偈不因长行但讽美而颂之二颂合明故曰杂糅。

　　阿难合掌顶礼白佛我今闻佛无遮大悲性净妙常真实法句心犹未达六解一亡舒结伦次唯垂大慈再愍斯会及与将来施以法音洗涤沈垢。

　　即时如来于师子座整涅槃僧敛僧伽梨揽七宝几引手于几取劫波罗天所奉华巾于大众前绾成一结示阿难言此名何等阿难大众俱白佛言此名为结于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结佛告阿难我初绾巾汝名为结此叠华巾先实一条第二第三云何汝曹复名为结阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾秪有六结终不至七亦不停五云何如来秪许初时第二第三不名为结佛告阿难此宝华巾汝知此巾元止一条我六绾时名有六结汝审观察巾体是同因结有异于意云何初绾结成名为第一如是乃至第六结生吾今欲将第六结名成第一不不也世尊六结若存斯第六名终非第一纵我历生尽其明辩如何令是六结乱名佛言如是六结不同循顾本因一巾所造令其杂乱终不得成则汝六根亦复如是毕竟同中生毕竟异佛告阿难汝必嫌此六结不成愿乐一成复云何得阿难言此结若存是非锋起于中自生此结非彼彼结非此如来今日若总解除结若不生则无彼此尚不名一六云何成佛言六解一亡亦复如是由汝无始心性狂乱知见妄发发妄不息劳见发尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相阿难言此劳同结云何解除如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊佛告阿难吾今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心阿难我说佛法从因缘生非取世间和合粗相如来发明世出世法知其本因随所缘出如是乃至恒沙界外一滴之雨亦知头数现前种种松直棘曲鹄白乌玄皆了元由是故阿难随汝心中选择六根根结若除尘相自灭诸妄消亡不真何待阿难吾今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除佛言六根解除亦复如是此根初解先得人空空性圆明成法解脱解脱法已俱空不生是名菩萨从三摩地得无生忍。

　　论曰涅槃僧此云里衣所著裙也僧伽梨此云大衣二十五条也劫波罗此云时分夜摩天也所言此根初解先得人空者人空离遍计执也六结因绾而成于一结之心解之则知余结皆非决定是结例今六结分别知分别无性一切皆空则不必揉合异同坦夷声色也又言空性圆明成法解脱者法空也离依他执以遍计已尽犹有法执故当达法本空例六根异用元一精明故曰解脱法已俱空不生是名菩萨从三摩地得无生忍忍者不动义不曰不动而曰忍者以有妙力总持之使不动故阿难偈曰妙湛总持不动尊者无生忍之异称耳法华经曰一切众生喜见菩萨曰我虽以神力供养于佛不如以身供养即服诸香栴檀薰陆兜楼婆毕力迦沉水胶香又饮薝卜诸华香油满千二百岁已香油涂身于日月净明德佛前以天宝衣而自缠身灌诸香油以神通力愿而自然身光明遍照八十亿恒河沙世界其中诸佛同时赞言善哉善哉善男子是真精进是名真法供养如来乃至作是语已而各默然其身火然千二百岁过是已后其身乃尽者此根初解同意也又曰一切众生喜见菩萨作是法供养已命终之后复生日月净明德佛国中于净德王家结跏趺坐忽然化生即为其父而说偈乃至白佛言世尊世尊犹故在世尔时日月净明德佛告一切众生喜见菩萨言善男子我涅槃时到灭尽时至汝可安施床座我于今夜当般涅槃而此菩萨又作是念更当供养舍利即于八万四千塔前然百福庄严臂七万二千岁而以供养者成法解脱亦同意也盖身既空法执亦尽六解一亡之旨也。

　　阿难及诸大众蒙佛开示慧觉圆通得无疑惑一时合掌顶礼双足而白佛言我等今日身心皎然快得无碍虽复悟知一六亡义然犹未达圆通本根世尊我辈飘零积劫孤露何心何虑预佛天伦如失乳儿忽遇慈母若复因此际会道成所得密言还同本悟则与未闻无有差别唯垂大悲惠我秘严成就如来最后开示作是语已五体投地退藏密机冀佛冥授。

　　补曰阿难与诸大众虽悟知一六亡义犹未达圆通本根感叹孤露且曰若复因此际会成道为幸至矣其奈所得密言还同本所悟法则与未闻有何差别然此本根非如来大悲以秘密妙严究竟开示其孰能心传默契如此故退藏密机不正陈所问唯冀佛冥授而已诸师与无尽不详退藏二句皆是结集者之言非满慈之语故多横议。

　　尔时世尊普告众中诸大菩萨及诸漏尽大阿罗汉汝等菩萨及阿罗汉生我法中得成无学吾今问汝最初发心悟十八界谁为圆通从何方便入三摩地。

　　论曰枣柏曰凡有圣说无人证者不名流通但有凡夫说教无人证者亦不名流通故杂华说十信十住十行十回向十地十一地乃至妙觉五十三位而以五十三善知识证成之此经于六入十二处十八界七大性之法极谈根境无生而以二十五圣人入圆通以证成之所以示修行之等式如此。

　　憍陈那五比丘即从座起顶礼佛足而白佛言我在鹿苑及于鸡园观见如来最初成道于佛音声悟明四谛佛问比丘我初称解如来印我名阿若多妙音密圆我于音声得阿罗汉佛问圆通如我所证音声为上。

　　优波尼沙陀即从座起顶礼佛足而白佛言我亦观佛最初成道观不净相生大厌离悟诸色性以从不净白骨微尘归于虚空空色二无成无学道如来印我名尼沙陀尘色既尽妙色密圆我从色相得阿罗汉佛问圆通如我所证色因为上。

　　香严童子即从座起顶礼佛足而白佛言我闻如来教我谛观诸有为相我时辞佛宴晦清斋见诸比丘烧沉水香香气寂然来入鼻中我观此气非木非空非烟非火去无所著来无所从由是意销发明无漏如来印我得香严号尘气倏灭妙香密圆我从香严得阿罗汉佛问圆通如我所证香严为上。

　　药王药上二法王子并在会中五百梵天即从座起顶礼佛足而白佛言我无始劫为世良医口中尝此娑婆世界草木金石名数凡有十万八千如是悉知苦酢咸淡甘辛等味并诸和合俱生变异是冷是热有毒无毒悉能遍知承事如来了知味性非空非有非即身心非离身心分别味因从是开悟蒙佛如来印我昆季药王药上二菩萨名今于会中为法王子因味觉明位登菩萨佛问圆通如我所证味因为上跋陀婆罗并其同伴十六开士即从座起顶礼佛足而白佛言我等先于威音王佛闻法出家于浴僧时随例入室忽悟水因既不洗尘亦不洗体中间安然得无所有宿习无忘乃至今时从佛出家令得无学彼佛名我跋陀婆罗妙触宣明成佛子住佛问圆通如我所证触因为上。

　　摩诃迦叶及紫金光比丘尼等即从座起顶礼佛足而白佛言我于往劫于此界中有佛出世名曰月灯我得亲近闻法修学佛灭度后供养舍利然灯续明以紫金光涂佛形像自尔已来世世生生身常圆满紫金光聚此紫金光比丘尼等即我眷属同时发心我观世间六尘变坏唯以空寂修于灭尽身心乃能度百千劫犹如弹指我以空法成阿罗汉世尊说我头陀为最妙法开明销灭诸漏佛问圆通如我所证法因为上。

　　论曰憍陈那(姓也)此云火器阿若多(名也)此云解尼沙陀(义见第一卷)跋陀婆罗此云贤护正云贤守头陀此云除弃又云抖擞是六圣者依色声香味触法六尘而证圆通者也而首标憍陈那憍陈那从声而得解者也。

　　补曰于声于色于香则曰密圆叙密证圆理也于味于触于法则曰觉明曰宣明曰开明叙显发入因也密圆之义约所证而言大小由之不必以权实较也鸡园即精舍也。

　　阿那律陀即从座起顶礼佛足而白佛言我初出家常乐睡眠如来诃我为畜生类我闻佛诃啼泣自责七日不眠失其双目世尊示我乐见照明金刚三昧我不因眼观见十方精真洞然如观掌果如来印我成阿罗汉佛问圆通如我所证旋见循元斯为第一周利槃特迦即从座起顶礼佛足而白佛言我阙诵持无多闻性最初值佛闻法出家忆持如来一句伽陀于一百日得前遗后得后遗前佛愍我愚教我安居调出入息我时观息微细穷尽生住异灭诸行刹那其心豁然得大无碍乃至漏尽成阿罗汉住佛座下印成无学佛问圆通如我所证返息循空斯为第一。

　　补曰无尽曰阿含大论皆云教我守口摄意增一法句经亦不云调息因改息作思又曰二十五门阙思而剩鼻今减息入思观门具足矣如不知调息是守口摄意之大本息调意摄自然忘思况于十八界中入思则阙息减息则剩思矣。

　　憍梵钵提即从座起顶礼佛足而白佛言我有口业于过去劫轻弄沙门世世生生有牛呞病如来示我一味清净心地法门我得灭心入三摩地观味之知非体非物应念得超世间诸漏内脱身心外遗世界远离三有如鸟出笼离垢销尘法眼清净成阿罗汉如来亲印登无学道佛问圆通如我所证还味旋知斯为第一。

　　补曰此圣者既有牛呞之疾又其相如牛牛旁生唯知草味而已今钵提舌相虽如牛而能了别众味故如来示以一味清净心地法门令于舌本观味旋知自尔缘虑心灭入于正定反观舌味之知非觉非物则精真现前如是世间诸漏应念超越得意生身如鸟出笼飞腾自在大论云如来教观舌根尝味入道当得心地一味法门则知此经所叙缘因有所略也前文云异舌知味后偈云舌非入无端因味生觉了与大论义同。

　　毕陵伽婆蹉即从座起顶礼佛足而白佛言我初发心从佛入道数闻如来说诸世间不可乐事乞食城中心思法门不觉路中毒刺伤足举身疼痛我念有知知此深痛虽觉觉痛觉清净心无痛痛觉我又思惟如是一身宁有双觉摄念未久身心忽空三七日中诸漏虚尽成阿罗汉得亲印记发明无学佛问圆通如我所证纯觉遗身斯为第一。

　　须菩提即从座起顶礼佛足而白佛言我旷劫来心得无碍自忆受生如恒河沙初在母胎即知空寂如是乃至十方成空亦令众生证得空性蒙如来发性觉真空空性圆明得阿罗汉顿入如来宝明空海同佛知见印成无学解脱性空我为无上佛问圆通如我所证诸相入非非所非尽旋法归无斯为第一。

　　论曰阿那律陀或云阿尼娄豆又曰阿㝹娄驮皆翻无灭或云如意是佛堂弟白饭王之子也周利槃特此云蛇奴或云继道憍梵钵提(见第四卷)毕陵伽婆蹉此云除习须菩提(见第一卷)此叙见闻嗅味觉知六根而但言五圣者不以观世音所证闻性列于此也。

　　补曰于见于嗅于味则曰旋曰反曰还其义一也净觉曰刺伤足时虽有能觉之心觉于所痛之觉反观觉心本自清净无有能所审尔则合于此下结文云身心忽空不应于无痛痛觉下方曰宁有双觉等句要知自举身疼痛我念有知知此深痛乃叙所觉也虽觉觉痛觉清净心无痛痛觉乃叙能觉也初则唯知我所觉之深痛中则于虽痛痛觉处反究我之能觉清净之心初无有痛故曰双觉于所觉言觉痛于能觉言痛觉后则摄念观照曰岂我一身有两觉耶寻于所觉之身能觉之念倏尔俱泯故曰身心忽空身心既空则纯觉之性现前所知之身遗忘矣净觉又以觉清净心为纯觉无痛痛觉为遗身益其误矣自余圣者之文例如此。

　　舍利弗即从座起顶礼佛足而白佛言我旷劫来心见清净如是受生如恒河沙世出世间种种变化一见则通获无障碍我于路中逢迦叶波兄弟相逐宣说因缘悟心无际从佛出家见觉明圆得大无畏成阿罗汉为佛长子从佛口生从法化生佛问圆通如我所证心见发光光极知见斯为第一。

　　普贤菩萨即从座起顶礼佛足而白佛言我已曾与恒沙如来为法王子十方如来教其弟子菩萨根者修普贤行从我立名世尊我用心闻分别众生所有知见若于他方恒沙界外有一众生心中发明普贤行者我于尔时乘六牙象分身百千皆至其处纵彼障深未得见我我与其人暗中摩顶拥护安慰令其成就佛问圆通我说本因心闻发明分别自在斯为第一。

　　孙陀罗难陀即从座起顶礼佛足而白佛言我初出家从佛入道虽具戒律于三摩地心常散动未获无漏世尊教我及俱絺罗观鼻端白我初谛观经三七日见鼻中气出入如烟身心内明圆洞世界遍成虚净犹如琉璃烟相渐消鼻息成白心开漏尽诸出入息化为光明照十方界得阿罗汉世尊记我当得菩提佛问圆通我以消息息久发明明圆灭漏斯为第一。

　　富楼那弥多罗尼子即从座起顶礼佛足而白佛言我旷劫来辩才无碍宣说苦空深达实相如是乃至恒沙如来秘密法门我于众中微妙开示得无所畏世尊知我有大辩才以音声轮教我发扬我于佛前助佛转轮因师子吼成阿罗汉世尊印我说法无上佛问圆通我以法音降伏魔怨消灭诸漏斯为第一优波离即从座起顶礼佛足而白佛言我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏承佛教戒如是乃至三千威仪八万微细性业遮业悉皆清净身心寂灭成阿罗汉我是如来众中纲纪亲印我心持戒修身众推无上佛问圆通我以执身身得自在次第执心心得通达然后身心一切通利斯为第一。

　　大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义我顿发心得大通达如来惠我袈裟着身须发自落我游十方得无挂碍神通发明推为无上成阿罗汉宁唯世尊十方如来叹我神力圆明清净自在无畏佛问圆通我以旋湛心光发宣如澄浊流久成清莹斯为第一。

　　论曰此六圣者依六识以证圆通而于普贤曰心闻洞十方如前于六尘则先标声于六根则未标闻于六识则名普贤为心闻其示新学菩萨欲其由闻中证悟之旨深切着明也审矣普贤遍行皆有大力六根所现分别无非理也故乘六牙象大目犍连曰我以旋湛心光发宣如澄浊流久成清莹夫神通皆以念缘如维摩诘入三昧亦先作念然念是生灭故神通有失获如外道悦女即失神通菩萨以能飞空为不淫自非久积净业莫能获之圆觉经曰如幻三摩提如苗渐增长故须久积乃能莹洁僧宝志初唯习定定久忽获神通夫定习之久非旋湛发光乎。

　　补曰杀盗淫妄性元是罪不待制止犯即成业故曰性业余因过始制制前犯即无罪故曰遮业孙陀罗难陀者上三字是其妻名此云好爱下二字是其己名此云欢喜佛之亲弟也为混放牛难陀故因以其妻名加诸上以自异此犹汉人有两杜子夏其一自异以小冠遂号小冠杜子夏之类优波离此云上首或云近执伽耶山名亦云城名那提河名也。

　　乌刍瑟摩于如来前合掌顶礼佛之双足而白佛言我常先忆久远劫前性多贪欲有佛出世名曰空王说多淫人成猛火聚教我遍观百骸四支诸冷暖气神光内凝化多淫心成智慧火从是诸佛皆呼召我名为火头我以火光三昧力故成阿罗汉心发大愿诸佛成道我为力士亲伏魔怨佛问圆通我以谛观身心暖触无碍流通诸漏既销生大宝𦦨登无上觉斯为第一。

　　持地菩萨即从座起顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填我作桥梁或负沙土如是勤苦经无量佛出现于世或有众生于阛阓处要人擎物我先为擎至其所诣放物即行不取其直毗舍浮佛现在世时世多饥荒我为负人无问远近唯取一钱或有车牛被于泥溺我有神力为其推轮拔其苦恼时国大王延佛设斋我于尔时平地待佛毗舍如来摩顶谓我当平心地则世界地一切皆平我即心开见身微尘兴造世界所有微尘等无差别微尘自性不相触摩乃至刀兵亦无所触我于法性悟无生忍成阿罗汉回心今入菩萨位中闻诸如来宣妙莲华佛知见地我先证明而为上首佛问圆通我以谛观身界二尘等无差别本如来藏虚妄发尘尘消智圆成无上道斯为第一。

　　论曰此诸圣者从十大性以证圆通而叙器界应言地水火风空今乌刍瑟摩者此翻火头表从火证入者而进于持地菩萨之前何也曰此经以示淫欲之罪使众生痛治之故首列乌刍瑟摩以其缘观贪欲遂化多淫心为智慧火问生大宝𦦨登无上觉无上觉佛道也二十四圣者皆不能以证岂此圣者独以观淫性无生便能登之乎曰然故文殊说偈曰非初心方便问方其淫也则成大火聚及其离也又成大宝𦦨何哉曰淫名热恼一切众生皆为所烧故弥勒菩萨曰男女展转二二交会不净流出欲界诸天虽行淫欲无此不净然于根门有风气出热恼便息四天王众天二二交会热恼便息如四天王众天三十三天亦尔时分天唯互相摄热恼便息知足天唯相执手热恼便息化乐天相顾而笑热恼便息他化自在天以眼相视热恼便息呜呼诸天尚尔况人趣乎毗舍浮此翻一切自在同尸弃佛出世在贤劫前也。

　　月光童子即从座起顶礼佛足而白佛言我忆往昔恒河沙劫有佛出世名为水天教诸菩萨修习水观入三摩地观于身中水性无夺初从涕唾如是穷尽津液精洫大小便利身中旋复水性一同见水身中与世界外浮幢王刹诸香水海等无差别我于是时初成此观但见其水未得无身当为比丘室中安禅我有弟子窥窗观室唯见清水遍在室中了无所见童稚无知取一瓦砾投于水内激水作声顾眄而去我出定后顿觉心痛如舍利弗遭违害鬼我自思惟今我已得阿罗汉道久离病缘云何今日忽生心痛将无退失。

　　尔时童子捷来我前说如上事我则告言汝更见水可即开门入此水中除去瓦砾童子奉教后入定时还复见水瓦砾宛然开门除出我后出定身质如初逢无量佛如是至于山海自在通王如来方得亡身与十方界诸香水海性合真空无二无别今于如来得童真名预菩萨会佛问圆通我以水性一味流通得无生忍圆满菩提斯为第一。

　　琉璃光法王子即从座起顶礼佛足而白佛言我忆往昔经恒沙劫有佛出世名无量声开示菩萨本觉妙明观此世界及众生身皆是妄缘风力所转我于尔时观界安立观世动时观身动止观心动念诸动无二等无差别我时了觉此群动性来无所从去无所至十方微尘颠倒众生同一虚妄如是乃至三千大千一世界内所有众生如一器内贮百蚊蚋啾啾乱鸣于分寸中鼓发狂闹逢佛未几得无生忍尔时心开乃见东方不动佛国为法王子事十方佛身心发光洞彻无碍佛问圆通我以观察风力无依悟菩提心入三摩地合十方佛传一妙心斯为第一。

　　虚空藏菩萨即从座起顶礼佛足而白佛言我与如来定光佛所得无边身尔时手执四大宝珠照明十方微尘佛刹化成虚空又于自心现大圆镜内放十种微妙宝光流灌十方尽虚空际诸幢王刹来入镜内涉入我身身同虚空不相妨碍身能善入微尘国土广行佛事得大随顺此大神力由我谛观四大无依妄想生灭虚空无二佛国本同于同发明得无生忍佛问圆通我以观察虚空无边入三摩地妙力圆明斯为第一。

　　论曰月光童子水观既成自见水相可也而曰弟子窥窗观室唯见清水岂定有色容他人见乎曰初作假想但自心见定力转胜果色亦胜故他人亦能见之所谓实定果色也舍利弗常入定恒河岸侧违害鬼击之出定觉头痛佛曰汝无定力身当碎坏矣昔僧清辩尝与外道论议外道坚执己见忽化为石清辩犹书目于石上明日往视之亦有答辞久之忽自破碎而吼声于空中夫以执心而为石则定心独不能成水乎所言东方动处而佛名不动于动处见不动者何以知之曰风实未尝动也问曰今吹嘘万物者非风乎曰使风果动则自古至今未尝止灭不复更动矣故维摩经曰文殊师利不来相而来不见相而见所可见者不可再见亦复如是。

　　补曰集解准杂华所宣华藏世界海中有诸香水海一一香水海为诸佛刹世界种等语以释此浮幢王刹不知月光叙昔水天如来所化之境非今佛化境也故白佛则曰我忆往昔恒河沙劫有佛出世名曰水天教诸菩萨修习水观入三摩地观于身中水性无夺则与世界外浮幢王刹诸香水海等无差别以此订之岂今佛之化境乎当为比丘者当及也月光于过去世未为僧时已成此观及为僧后复安然入此观矣如稠禅师入火光定其室燎然无以异定光即然灯佛也定本作锭我时了觉集解作我时觉了。

　　弥勒菩萨即从座起顶礼佛足而白佛言我忆往昔经微尘劫有佛出世名日月灯明我从彼佛而得出家心重世名好游族姓尔时世尊教我修习唯心识定入三摩地历劫已来以此三昧事恒沙佛求世名心歇灭无有至然灯佛出现于世我乃得成无上妙圆识心三昧乃至尽空如来国土净秽有无皆是我心变化所现世尊我了如是唯心识故识性流出无量如来今得授记次补佛处佛问圆通我以谛观十方唯识识心圆明入圆成实远离依他及遍计执得无生忍斯为第一。

　　大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忘如是二人若逢不逢或见非见二人相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问圆通我无选择都摄六根净念相继得三摩提斯为第一。

　　论曰前文自乌刍瑟摩至虚空藏菩萨凡五圣者叙器界地水火风空五法今又叙根身五法应先叙见闻觉知乃言识弥勒依识证圆通者也而先言之何也曰见闻觉知依识分别而有故首标焉一切境界皆唯识变实无而成宝杖论曰如人见动物为蛇久而视之乃绳也则疑蛇之心不断自息离遍计执如之然绳尚在又细视曰非绳也盖麻耳前执绳之心又不断而自息离依他执如之故曰远离依他及遍计执得无生忍大势至法王子则言与其同伦五十二菩萨者举众言之又曰佛问圆通我无选择都摄六根净念相继者见闻觉知于此具矣如言六根于眼曰因于明黑二种妄尘于耳曰因于动静二种妄尘于鼻曰因于通塞二种妄尘于身曰因于离合二种妄尘于意曰因于生灭二种妄尘故以人证皆单媲之独于舌曰因甜苦淡二种妄尘甜苦自为二相可以类生灭类离合类通塞类动静类明暗矣然尚有淡相则世尊以药王药上二菩萨言之是知经所立言非苟然者也。

　　补曰资中曰横计有情众生寿者及我我所乃至情非情异执有实体周遍计度名遍计性计有因缘世间和合建立名相执此假相定从种生虽无我执自然种性假色心等为种生五蕴等法名依他性无漏智体及真如法界名圆成性弥勒正云梅怛利曳那此云慈氏然慈之名依三义而立一依母以母性慈故二依行谓自行慈故三依愿由宿愿今成故最初入道证慈心三昧以来示迹诞生悉同此号。

　　大佛顶如来密因修证了义诸菩萨万行首楞严经合论卷第五

　　音切

　　翘

　　(音桥)。

　　港

　　(音讲)。

　　糅

　　(音纽)。

　　绩

　　(音积)。

　　鹄

　　(音斛)。

　　萦

　　(于营切)。

　　抖

　　(音斗)。

　　擞

　　(音叟)。

　　呞

　　(音诗)。

　　㝹

　　(奴钩切)。

　　䭾

　　(音堕)。

　　絺

　　(丑饥切)。

　　隘

　　(乌介切)。

　　阛

　　(音还)。

　　阓

　　(胡对切)。

　　燎

　　(力照切)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第六

　　尔时观世音菩萨即从座起顶礼佛足而白佛言世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰。

　　论曰三世如来十方菩萨以大方便破灭无明亲近般若之法式必自止观而入故谓之初心方便法界观首曰修法界观修者止也方其止时亦有观方其观时亦有止如易阴中有阳阳中有阴耳所言从闻思修者自闻中观成止法者也名方便故自浅而入深缘粗而至妙是曰入三摩地弥勒曰凡一法起即具三义何谓三义曰率尔曰寻求曰等流如初闻声而觉率尔也惊而寻寻求也知为钟声等流也盖其为声则是所入处也故曰初于闻中入流亡所所入既寂动静二相了然不生此前文此根初解先得人空义也以始从闻中入流亡所遂至心精遗闻故曰如是渐增闻所闻尽尽闻不住觉所觉空此前文空性圆明成法解脱义也所言观音者音声无相其可见乎色相未尝至耳则音声安能触眼哉自是推之盖根境本不相知一切同时寂灭故曰生灭既灭寂灭现前此前文解脱法已俱空不生义也问曰寂灭则无乃成断灭乎曰盖言寂灭非断灭也断灭者死灭也寂灭者长生而灭者也故维摩经曰得甘露灭觉道成涅槃经曰甘露之性令人不死若合异物亦能不死故言甘露灭者长生之不灭也今鼓钟俱击有声而不同知此不同者是生灭法也然钟不可为鼓鼓不可为钟两者之声同时而闻未尝相参者则寂灭也故曰忽然超越世出世间十方圆明此前文从三摩地得无生忍义也法华经曰以何因缘名观世音佛告无尽意菩萨善男子若有无量百千万亿众生受诸苦恼闻是观世音菩萨一心称名观世音菩萨即时观其音声皆得解脱而偈曰真观清净观广大智慧观悲观及慈观常愿常瞻仰谓之真观则动静二相了然不生是也谓之清净观则尽闻不住觉所觉空是也谓之广大智观则空觉极圆空所空灭生灭既灭寂灭现前是也所言与佛如来同一慈力者谓之慈观者也与诸众生同一悲仰者谓之悲观者也。

　　补曰梵语阿那婆娄吉底输此云观音又云观世音旧翻光世音此之菩萨自闻根发起思慧故初于闻中入圣谛流寻亡所闻之性也言所入既寂动静二相了然不生者成上入流亡所义也如是渐增闻所闻尽者谓能闻所闻俱遣故也尽闻不住者又遣其尽之迹也觉所觉空者能闻所闻既遣能觉所觉亦应空之也空觉极圆者觉观出思惟也空所空灭者身心不能及也生灭既灭者生灭二圆离也寂灭现前者是则常真实也忽然超越世出世间者圣凡情尽也十方圆明者举无遗照也获二殊胜者下文备显之也所言与诸众生同一悲仰者悲谓菩萨悲救众生之心如母忆子也仰谓众生仰慕菩萨之心如子忆母也母子相忆不相舍离故曰同一悲仰是以同一慈力则入诸国土成三十二应身同一悲仰则令诸众生获十四种无畏诸师以悲仰作一义释之故牵合不迨。

　　世尊由我供养观音如来蒙彼如来授我如幻闻薰闻修金刚三昧与佛如来同慈力故令我身成三十二应入诸国土世尊若诸菩萨入三摩地进修无漏胜解现圆我现佛身而为说法令其解脱若诸有学寂静妙明胜妙现圆我于彼前现独觉身而为说法令其解脱若诸有学断十二缘缘断胜性胜妙现圆我于彼前现缘觉身而为说法令其解脱若诸有学得四谛空修道入灭胜性现圆我于彼前现声闻身而为说法令其解脱若诸众生欲心明悟不犯欲尘欲身清净我于彼前现梵王身而为说法令其解脱若诸众生欲为天主统领诸天我于彼前现帝释身而为说法令其成就若诸众生欲身自在游行十方我于彼前现自在天身而为说法令其成就若诸众生欲身自在飞行虚空我于彼前现大自在天身而为说法令其成就若诸众生爱统鬼神救护国土我于彼前现天大将军身而为说法令其成就若诸众生爱统世界保护众生我于彼前现四天王身而为说法令其成就若诸众生爱生天宫驱使鬼神我于彼前现四天王国太子身而为说法令其成就若诸众生乐为人王我于彼前现人王身而为说法令其成就若诸众生爱主族姓世间推让我于彼前现长者身而为说法令其成就若诸众生爱谈名言清净自居我于彼前现居士身而为说法令其成就若诸众生爱治国土剖断邦邑我于彼前现宰官身而为说法令其成就若诸众生爱诸数术摄卫自居我于彼前现婆罗门身而为说法令其成就若有男子好学出家持诸戒律我于彼前现比丘身而为说法令其成就若有女人好学出家持诸禁戒我于彼前现比丘尼身而为说法令其成就若有男子乐持五戒我于彼前现优婆塞身而为说法令其成就若有女子五戒自居我于彼前现优婆夷身而为说法令其成就若有女人内政立身以修家国我于彼前现女主身及国夫人命妇大家而为说法令其成就若有众生不坏男根我于彼前现童男身而为说法令其成就若有处女爱乐处身不求侵暴我于彼前现童女身而为说法令其成就若有诸天乐出天伦我现天身而为说法令其成就若有诸龙乐出龙伦我现龙身而为说法令其成就若有药叉乐度本伦我于彼前现药叉身而为说法令其成就若乾闼婆乐脱其伦我于彼前现乾闼婆身而为说法令其成就若阿修罗乐脱其伦我于彼前现阿修罗身而为说法令其成就若紧那罗乐脱其伦我于彼前现紧那罗身而为说法令其成就若摩呼罗伽乐脱其伦我于彼前现摩呼罗伽身而为说法令其成就若诸众生乐人修人我现人身而为说法令其成就若诸非人有形无形有想无想乐度其伦我于彼前皆现其身而为说法令其成就是名妙净三十二应入国土身皆以三昧闻熏闻修无作妙力自在成就。

　　世尊我复以此闻熏闻修金刚三昧无作妙力与诸十方三世六道一切众生同悲仰故令诸众生于我身心获十四种无畏功德一者由我不自观音以观观者令彼十方苦恼众生观其音声即得解脱二者知见旋复令诸众生设入大火火不能烧三者观听旋复令诸众生大水所漂水不能溺四者断灭妄想心无杀害令诸众生入诸鬼国鬼不能害五者薰闻成闻六根销复同于声听能令众生临当被害刀段段坏使其兵戈犹如割水亦如吹光性无摇动六者闻薰精明明遍法界则诸幽暗性不能全能令众生药叉罗刹鸠槃荼鬼及毗舍遮富单那等虽近其傍目不能视七者音性圆销观听返入离诸尘妄能令众生禁系枷锁所不能着八者灭音圆闻遍生慈力能令众生经过险路贼不能劫九者熏闻离尘色所不劫能令一切多淫众生远离贪欲十者纯音无尘根境圆融无对所对能令一切忿恨众生离诸瞋恚十一者销尘旋明法界身心犹如琉璃朗彻无碍能令一切昏钝性障诸阿颠迦永离痴暗十二者融形复闻不动道场涉入世间不坏世界能遍十方供养微尘诸佛如来各各佛边为法王子能令法界无子众生欲求男者诞生福德智慧之男十三者六根圆通明照无二含十方界立大圆镜空如来藏承顺十方微尘如来秘密法门受领无失能令法界无子众生欲求女者诞生端正福德柔顺众人爱敬有相之女十四者此三千大千世界百亿日月现住世间诸法王子有六十二恒河沙数修法垂范教化众生随顺众生方便智慧各各不同由我所得圆通本根发妙耳门然后身心微妙含容遍周法界能令众生持我名号与彼共持六十二恒河沙诸法王子二人福德正等无异世尊我一名号与彼众多名号无异由我修习得真圆通是名十四施无畏力福备众生。

　　论曰金刚则能摧坏一切所言如幻闻熏闻修者自熏闻而修习初心方便如幻而已非究竟道至心精遗闻则此三昧谓之金刚三昧以摧坏如幻之法也故下文曰从干慧心至等觉已是觉始获金刚心中金刚心亦以坏灭前地故问曰以与佛同一慈力故应三十二身入诸国土佛及独觉缘觉声闻四者圣身也可名解脱众生欲心明悟不犯欲尘亦名解脱可乎曰世尊于此经区别淫事持犯之功过如防微则虽五辛令勿食论罪则遮业且不赦至能不犯则遂班诸圣身之列同名解脱亦不为过也曰诸师释三十二应身十四种无畏皆依理立义能知佛意乎曰是等不知佛意也然特论议精博之可观耳其实义则无有也如世称赵昌尽华号写生之类视之良然而非真华所言无作妙力自在成就者杂华所称普贤对现色身法华所称喜见一切色身三昧也夫对现色身三昧可以义理尽哉盖其冥薰法界慈善根力不动真际应迹十方者也以圣行慈悲应空机则执持粪器状若所畏以天行慈悲应中机则如駃马见鞭影行大直道无所畏留故以梵行慈悲应假机则踞师子床宝几承足商估贾人乃遍他国出入息利无处不有是三种机空中假自然令诸众生见如是事此法华色身三昧也如来神用十方随根对现以大慈悲愿力不舍众生故能一念遍周而无作者如十一地所利众生等同法界随根随时对现色身不为而用不作而应以普光明智不属方所同众生心任物现形无往来故如文殊师利菩萨回观善财童子如象王回旋盖随根对现不背众生一切众生如应见者皆如对面而诸众生各不相知皆谓圣者独对我语此杂华对现色身也让禅师居南岳有僧总众事二十年为县宫勘其出纳僧以无籍记之卧念于狱中曰和尚能救我乎一夕通悟二十年赀用件件不遗乃得释让师初不知也故世号让为观音应身比丘此云怖魔亦云除馑除欲色馑也尼女也优婆塞此云近事男优婆夷此云近事女药叉此云轻捷又曰伺察以守护天门城池门阖故乾闼婆天乐神也此云寻香阿修罗又曰阿须轮或曰阿素落此云无洒又曰非天紧那罗此云疑人以其人身而角见者疑之摩呼罗伽守护伽蓝地龙也罗刹瞰人鬼鸠槃茶魇魅鬼毗舍遮精气鬼富单那热病鬼也颠迦又云阿阐底伽此云无欲。

　　世尊我又获是圆通修证无上道故又能善获四不思议无作妙德一者由我初获妙妙闻心心精遗闻见闻觉知不能分隔成一圆融清净宝觉故我能现众多妙容能说无边秘密神咒其中或现一首三首五首七首九首十一首如是乃至一百八首千首万首八万四千烁迦罗首二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂二目三目四目九目如是乃至一百八目千目万目八万四千清净宝目或慈或威或定或慧救护众生得大自在二者由我闻思脱出六尘如声度垣不能为碍故我妙能现一一形诵一一咒其形其咒能以无畏施诸众生是故十方微尘国土皆名我为施无畏者三者由我修习本妙圆通清净本根所游世界皆令众生舍身珍宝求我哀愍四者我得佛心证于究竟能以珍宝种种供养十方如来傍及法界六道众生求妻得妻求子得子求三昧得三昧求长寿得长寿如是乃至求大涅槃得大涅槃佛问圆通我从耳门圆照三昧缘心自在因入流相得三摩提成就菩提斯为第一世尊彼佛如来叹我善得圆通法门于大会中授记我为观世音号由我观听十方圆明故观音名遍十方界。

　　论曰以心精遗闻见闻觉知不能分隔者离分别相遍计尽矣成一圆融清净宝觉者离法执相依他尽矣如是则岂一首至八万四千烁迦罗首二臂至八万四千母陀罗臂二目至八万四千清净宝目哉虽无量首无量臂无量目可也夫有念则有碍有碍则有畏如人坐暗室闻声声无形而闻者心为之碍则畏矣由我闻思脱出六尘如声度垣者离一切念想故现形诵咒众生以之离苦得乐故曰施无畏者清净本根者无取无恼是已故能令众生舍身珍宝求我哀愍证于究竟者无愿无求是已故能令众生愿求皆获杜顺和尚尝以履悬所居之门三年无盗之者人问其故曰我历劫来未尝盗取人者故人不能见恼也。

　　补曰东坡成都大悲阁记曰大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不闻虽千万亿身可也而况于手与目乎虽然非无身无以举千万亿之众非千万亿身无以示无身之至故散而为千万亿身聚而为八万四千烁迦罗首八万四千母陀罗臂八万四千清净宝目其道一尔昔吾尝观于此吾头发不可胜数而身毛孔亦不可胜数牵一发而头为之动拔一毛而身为之变然则发皆吾头而毛孔皆吾身也彼皆吾头而不能为头之用彼皆吾身而不能具身之智则物有以乱之吾将使世人左手运斤而右手执削目数飞雁而耳节鸣鼓首肯傍人而足识梯级虽有智者有所不暇矣而况千手异执而千目各视乎吾燕坐寂然心念凝默湛然如大明镜人鬼鸟兽杂陈乎吾前色声香味交通乎吾体心虽不起而物无不接必有道即千手之出千目之运虽未可得见而理则具矣彼佛菩萨亦然虽一身不成二佛而一佛能变河沙诸佛非有他也触而不乱至而能应理有必至而何独疑于大悲乎。

　　尔时世尊于师子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉林木池沼皆演法音交光相罗如宝丝网是诸大众得未曾有一切普获金刚三昧即时天雨百宝莲华青黄赤白间错纷糅十方虚空成七宝色此娑婆界大地山河俱时不现唯见十方微尘国土合成一界梵呗咏歌自然敷奏于是如来告文殊师利法王子汝今观此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别我今欲令阿难开悟二十五行谁当其根兼我灭后此界众生入菩萨乘求无上道何方便门得易成就文殊师利法王子奉佛慈旨即从座起顶礼佛足承佛威神说偈对佛。

　　论曰寻经前意欲灭尘合觉以示无见顶法之宗则皆叙六根叙六根必放光故初自以阎浮檀紫金光手摩阿难顶即时十方普佛世界六种震动微尘如来住世界者各有宝光从其顶出其光同时于彼世界来祇陀林灌如来顶然后谓阿难曰使汝轮转生死结根唯汝六根令汝速证安乐解脱寂静妙常亦汝六根及说偈则先论见根而略及闻根自真性有为空而至根选择圆通入流成正觉是也然于此但是分辨六根行相耳今又叙六根又放光故世尊从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉然后乃曰林木池沼皆演法音者先论闻根而略及见根自交光相罗而至此娑婆界大地山河俱时不现是也世尊之叙六根或以见根为先或以闻根为先者无他意也但欲自见闻而知六根之用交相足也问曰如前放光欲分辨六根行相则适今放光为何瑞哉曰欲显发六根清净也故先叙闻根示智境也其后言见根示境智俱亡也曰何谓智境曰般若经曰一切智智清净无二无二分无别无断故故曰林木池沼皆演法音也法界观曰时处帝网现重重一切智通无障碍故曰交光相罗如宝丝网也以犹存智故如磨镜垢去而光在也曰何谓境智俱亡曰金刚般若曰若卵生若胎生若湿生若化生若有色若无色若有想若无想若非有想若非无想我皆令入无余涅槃而灭度之故曰此娑婆界大地山河俱时不现金刚般若所言若曰众生且空况山河大地乎如皮既无毛则安附于此言山河大地俱时不现则可不必言众生也。

　　觉海性澄圆圆澄觉元妙元明照生所所立照性亡迷妄有虚空依空立世界想澄成国土知觉乃众生空生大觉中如海一沤发有漏微尘国皆依空所生沤灭空本无况复诸三有。

　　论曰觉元妙者即本自妙而常明者也以分别前境故曰元明元明已落明了意根之地则是似量似量立则圆明现量没矣故曰所立照性亡定林曰亡者入亡而已欲界色界无色界依空而住谓之三有然空犹生大觉中如海起灭则矧所谓三有乎故曰况复诸三有。

　　归元性无二方便有多门圣性无不通顺逆皆方便初心入三昧迟速不同伦色想结成尘精了不能彻如何不明彻于是获圆通音声杂语言但依名句味一非含一切云何获圆通香以合中知离则元无有不恒其所觉云何获圆通味性非本然要以味时有其觉不恒一云何获圆通触以所触明无所不明触合离性非定云何获圆通法称为内尘凭尘必有所能所非遍涉云何获圆通见性虽洞然明前不明后四维亏一半云何获圆通鼻息出入通前现无交气支离匪涉入云何获圆通舌非入无端因味生觉了味亡了无有云何获圆通身与所触同各非圆觉观涯量不冥会云何获圆通知根杂乱思湛了终无见想念不可脱云何获圆通识见杂三和诘本称非相自体先无定云何获圆通心闻洞十方生于大因力初心不能入云何获圆通鼻想本权机只令摄心住住成心所住云何获圆通说法弄音文开悟先成者名句非无漏云何获圆通持犯但束身非身无所束元非遍一切云何获圆通神通本宿因何关法分别念缘非离物云何获圆通若以地性观坚碍非通达有为非圣性云何获圆通若以水性观想念非真实如如非觉观云何获圆通若以火性观厌有非真离非初心方便云何获圆通若以风性观动寂非无对对非无上觉云何获圆通若以空性观昏钝先非觉无觉异菩提云何获圆通若以识性观观识非常住存心乃虚妄云何获圆通诸行是无常念性元生灭因果今殊感云何获圆通。

　　补曰无尽曰世尊云彼等修行实无优劣而文殊一一破云云何获圆通者为末世垂范在二十四圣则各证圆通于初心方便则恐堕偏见尔。

　　我今白世尊佛出娑婆界此方真教体清净在音闻欲取三摩提实以闻中入离苦得解脱良哉观世音于恒沙劫中入微尘佛国得大自在力无畏施众生妙音观世音梵音海潮音救世悉安宁出世获常住我今启如来如观音所说譬如人静居十方俱击鼓十处一时闻此则圆真实目非观障外口鼻亦复然身以合方知心念纷无绪隔垣听音响遐迩俱可闻五根所不齐是则通真实音声性动静闻中为有无无声号无闻非实闻无性声无既无灭声有亦非生生灭二圆离是则常真实纵令在梦想不为不思无觉观出思惟身心不能及今此娑婆国声论得宣明众生迷本闻循声故流转阿难纵强记不免落邪思岂非随所沦旋流获无妄阿难汝谛听我乘佛威力宣说金刚王如幻不思议佛母真三昧。

　　论曰金刚王空法也如幻不思议假法也真三昧中法也龙胜曰缘生所有法我说皆是空亦名为假名亦名中道义此空假中三法三世如来路入法界之辙也问曰谓之佛母何也曰此经似明见佛性为宗宗者首楞严三昧顶法也涅槃经曰佛性者即首楞严三昧是一切诸佛之母诸师判此经为大乘终教兼于圆顿而立其宗为如来藏性又曰大定皆失佛之意也。

　　汝闻微尘佛一切秘密门欲漏不先除蓄闻成过误将闻持佛佛何不自闻闻闻非自然生因声有名字旋闻与声脱能脱欲谁名一根既返源六根成解脱。

　　补曰染心留情故曰欲漏博闻强记故曰蓄闻言将闻持佛佛者此斥阿难以声为闻向外驰求执佛为佛也何不自闻闻者令不循声复闻于本闻谓性本具闻不因声而有闻也故后句曰反闻闻自性闻非自然生者迷此本闻循声流转谓因声而有闻也故下句曰因声有名字旋闻与声脱能脱欲谁名者是翻上二句令旋闻脱声谓能不黏所闻之声则因声之闻欲谁名哉闻既不得而名则返源归本当体成解脱矣故下句曰一根既返源六根成解脱净觉乃曰当以三慧旋此根境俱令脱黏所执若销能脱之慧复何名状敢问常其三慧旋此根境欲脱黏时此慧作何状耶慧岂有状也。

　　见闻如幻翳三界若空华闻复翳根除尘销觉圆净净极光通达寂照含虚空却来观世间犹如梦中事摩登伽在梦谁能留汝形如世巧幻师幻作诸男女虽见诸根动要以一机抽息机归寂然诸幻成无性六根亦如是元依一精明分成六和合一处成休复六用皆不成尘垢应念销成圆明净妙余尘尚诸学明极即如来。

　　论曰初行菩萨见中品用以深信真如故得少分见知如来身无去无来无有断绝唯心彰现不离真如然此菩萨犹未能离微细分别以未入法身位故净心菩萨见微细用如是转胜乃至菩萨究竟地中见之方尽微细用名受用身以有业识见受用身若离业识则无可见一切如来皆是法身法身无有彼此差别色相互相见故夫以尽微细用名受用身者以有业识细相谓之菩萨地中故曰余尘尚诸学若离业识则无可见谓之如来法身故曰明极即如来。

　　大众及阿难旋汝倒闻机反闻闻自性性成无上道圆通实如是此是微尘佛一路涅槃门过去诸如来斯门已成就现在诸菩萨今各入圆明未来修学人当依如是法我亦从中证非唯观世音诚如佛世尊询我诸方便以救诸末劫求出世间人成就涅槃心观世音为最自余诸方便皆是佛威神即事舍尘劳非是长修学浅深同说法顶礼如来藏无漏不思议愿加被未来于此门无惑方便易成就堪以教阿难及末劫沉沦但以此根修圆通超余者真实心如是于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路普会大众天龙八部有学二乘及诸一切新发心菩萨其数凡有十恒河沙皆得本心远尘离垢获法眼净性比丘尼闻说偈已成阿罗汉无量众生皆发无等等阿耨多罗三藐三菩提心。

　　阿难整衣服于大众中合掌顶礼心迹圆明悲欣交集欲益未来诸众生故稽首白佛大悲世尊我今已悟成佛法门是中修行得无疑惑常闻如来说如是言自未得度先度人者菩萨发心自觉己圆能觉他者如来应世我虽未度愿度末劫一切众生世尊此诸众生去佛渐远邪师说法如恒河沙欲摄其心入三摩地云何令其安立道场远诸魔事于菩提心得无退屈。

　　尔时世尊于大众中称赞阿难善哉善哉如汝所问安立道场救护众生末劫沉溺汝今谛听当为汝说阿难大众唯然奉教。

　　佛告阿难汝常闻我毗奈耶中宣说修行三决定义所谓摄心为戒因戒生定因定发慧是则名为三无漏学阿难云何摄心我名为戒若诸世界六道众生其心不淫则不随其生死相续汝修三昧本出尘劳淫心不除尘不可出纵有多智禅定现前如不断淫必落魔道上品魔王中品魔民下品魔女彼等诸魔亦有徒众各各自谓成无上道我灭度后末法之中多此魔民炽盛世间广行贪淫为善知识令诸众生落爱见坑失菩提路汝教世人修三摩地先断心淫是名如来先佛世尊第一决定清净明诲是故阿难若不断淫修禅定者如蒸砂石欲其成饭经百千劫只名热砂何以故此非饭本砂石成故汝以淫身求佛妙果纵得妙悟皆是淫根根本成淫轮转三涂必不能出如来涅槃何路修证必使淫机身心俱断断性亦无于佛菩提斯可希冀如我此说名为佛说不如此说即波旬说。

　　阿难又诸世界六道众生其心不杀则不随其生死相续汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜叉诸鬼帅等下品当为地行罗刹彼诸鬼神亦有徒众各各自谓成无上道我灭度后末法之中多此鬼神炽盛世间自言食肉得菩提路阿难我令比丘食五净肉此肉皆我神力化生本无命根汝婆罗门地多蒸湿加以砂石草菜不生我以大悲神力所加因大慈悲假名为肉汝得其味奈何如来灭度之后食众生肉名为释子汝等当知是食肉人纵得心开似三摩地皆大罗刹报终必沉生死苦海非佛弟子如是之人相杀相吞相食未已云何是人得出三界汝教世人修三摩地次断杀生是名如来先佛世尊第二决定清净明诲是故阿难若不断杀修禅定者譬如有人自塞其耳高声大叫求人不闻此等名为欲隐弥露清净比丘及诸菩萨于岐路行不踏生草况以手拔云何大悲取诸众生血肉充食若诸比丘不服东方丝绵绢帛及是此土靴履裘毳乳酪醍醐如是比丘于世真脱酬还宿债不游三界何以故服其身分皆为彼缘如人食其地中百谷足不离地必使身心于诸众生若身身分身心二涂不服不食我说是人真解脱者如我此说名为佛说不如此说即波旬说。

　　阿难又复世界六道众生其心不偷则不随其生死相续汝修三昧本出尘劳偷心不除尘不可出纵有多智禅定现前如不断偷必落邪道上品精灵中品妖魅下品邪人诸魅所著彼等群邪亦有徒众各各自谓成无上道我灭度后末法之中多此妖邪炽盛世间潜匿奸欺称善知识各自谓已得上人法詃惑无识恐令失心所过之处其家耗散我教比丘循方乞食令其舍贪成菩提道诸比丘等不自熟食寄于残生旅泊三界示一往还去已无返云何贼人假我衣服裨贩如来造种种业皆言佛法却非出家具戒比丘为小乘道由是疑误无量众生堕无间狱若我灭后其有比丘发心决定修三摩提能于如来形像之前身然一灯烧一指节及于身上热一香炷我说是人无始宿债一时酬毕长挹世间永脱诸漏虽未即明无上觉路是人于法已决定心若不为此舍身微因纵成无为必还生人酬其宿债如我马麦正等无异汝教世人修三摩地后断偷盗是名如来先佛世尊第三决定清净明诲是故阿难若不断偷修禅定者譬如有入水灌漏卮欲求其满纵经尘劫终无平复若诸比丘衣钵之余分寸不蓄乞食余分施饿众生于大集会合掌礼众有人捶詈同于称赞必使身心二俱捐舍身肉骨血与众生共不将如来不了义说回为己解以误初学佛印是人得真三昧如我所说名为佛说不如此说即波旬说。

　　阿难如是世界六道众生虽则身心无杀盗淫三行已圆若大妄语即三摩提不得清净成爱见魔失如来种所谓未得谓得未证言证或求世间尊胜第一谓前人言我今已得须陀洹果斯陀含果阿那含果阿罗汉道辟支佛乘十地地前诸位菩萨求彼礼忏贪其供养是一颠迦销灭佛种如人以刀断多罗木佛记是人永殒善根无复知见沈三苦海不成三昧我灭度后敕诸菩萨及阿罗汉应身生彼末法之中作种种形度诸轮转或作沙门白衣居士人王宰官童男重女如是乃至淫女寡妇奸偷屠贩与其同事称赞佛乘令其身心入三摩地终不自言我真菩萨真阿罗汉泄佛密因轻言未学唯除命终阴有遗付云何是人惑乱众生成大妄语汝教世人修三摩地后复断除诸大妄语是名如来先佛世尊第四决定清净明诲是故阿难若不断其大妄语者如刻人粪为栴檀形欲求香气无有是处我教比丘直心道场于四威仪一切行中尚无虚假云何自称得上人法譬如穷人妄号帝王自取诛灭况复法王如何妄窃因地不真果招纡曲求佛菩提如噬脐人欲谁成就若诸比丘心如直弦一切真实入三摩提永无魔事我印是人成就菩萨无上知觉如我所说名为佛说不如此说即波旬说。

　　论曰魔具云魔罗此云杀者又云障修行三决定义者以摄心为戒戒相具矣则定慧盖增益之马鸣曰心若驰散即当摄来住于当念者也唯心无外境亲近随顺般若非劬劳肯綮第约之心加至诚恻怛而已杀盗淫妄四种性业为杀慧命贼为障正道山世尊以断之为决定清净明诲而进淫于三者之前是大慈父造次不忘曲折垂诲新学菩萨所当知恩五天有僧达磨达者有辩慧师事师子尊者师子尊者知其悟解对众称之至传法嗣祖则以婆舍斯多当之达磨达心恨之曰尊者盖知我之深至嗣祖位不以见授岂有说乎久之一日独行渡水有女子浣露其足达磨达念曰此胫乃尔白晰耶师子尊者忽在其旁曰汝每念我不以祖位付汝今日之心可授祖位乎达磨达于是摄念礼足求哀曰微细误犯如是之难敌乎。

　　补曰心既不淫身自无犯岂但束身而已诸经以不见不闻不疑及鸟残自死为五种肉今五净肉者恐与他经所说不同盖由如来所化故也无尽曰然身爇指人所难行信而行之身不足惜存身则宿因不昧忘身则冤对何依故永脱诸漏也噬脐者左传曰若不早图后君噬脐其及图之乎杜预注曰若啮腹脐喻不可及毗奈耶此云律波旬正云波卑夜此云恶者波旬讹也。

　　大佛顶如来密因修证了义诸菩萨万行首楞严经合论卷第六

　　音切

　　馑

　　(渠遴切)。

　　伺

　　(音司又侧吏切)。

　　阖

　　(胡腊切)。

　　魇

　　(于琰切)。

　　烁

　　(书药切)。

　　呗

　　(音败)。

　　匚

　　(下体甫玉二切)。

　　垣

　　(音袁)。

　　殆

　　(音待)。

　　踏

　　(徒盍切)。

　　毳

　　(齿丙切)。

　　詃

　　(古犬切)。

　　裨

　　(音𢍉)。

　　捶

　　(音主)。

　　噬

　　(音逝)。

　　浣

　　(音缓)。

　　晰

　　(音锡)。

　　啮

　　(五结切)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第七

　　阿难汝问摄心我今先说入三摩地修学妙门求菩萨道要先持此四种律仪皎如冰霜自不能生一切枝叶心三口四生必无因阿难如是四事若不遗失心尚不缘色香味触一切魔事云何发生若有宿习不能灭除汝教是人一心诵我佛顶光明摩诃萨怛多般怛罗无上神咒斯是如来无见顶相无为心佛从顶发辉坐宝莲华所说心咒且汝宿世与摩登伽历劫因缘恩爱习气非是一生及与一劫我一宣扬爱心永脱成阿罗汉彼尚淫女无心修行神力冥资速证无学云何汝等在会声闻求最上乘决定成佛譬如以尘扬于顺风有何艰险若有末世欲坐道场先持比丘清净禁戒要当选择戒清净者第一沙门以为其师若其不遇真清净僧汝戒律仪必不成就戒成已后着新净衣然香间居诵此心佛所说神咒一百八遍然后结界建立道场求于十方现住国土无上如来放大悲光来灌其顶阿难如是末世清净比丘若比丘尼白衣檀越心灭贪淫持佛净戒于道场中发菩萨愿出入澡浴六时行道如是不寐经三七日我自现身至其人前摩顶安慰令其开悟阿难白佛言世尊我蒙如来无上悲诲心已开悟自知修证无学道成末法修行建立道场云何结界合佛世尊清净轨则。

　　佛告阿难若末世人愿立道场先取雪山大力白牛食其山中肥腻香草此牛唯饮雪山清水其粪微细可取其粪和合旃檀以泥其地若非雪山其牛臭秽不堪涂地。

　　论曰摩诃萨怛多般怛啰此云白伞盖此经尊顶法咒能加护有覆顶之义又心佛幻出所说不可以思议得也问曰灭尘合觉方便非一而必用道场法式烦碎与劬劳肯綮无所异岂世尊忘前何藉之语乎曰世尊盖真慈深悲也唯其真慈故视众生无所偏党如一子故唯其深悲故每说法必以智慧广摄异根不弃众生故金刚般若开谈空法道也而较量功德殊胜示空法而及福德岂非防菩萨贪着福德者开空义生疑厌心乎广摄异根之旨也譬如大海诸蚊虻阿修罗饮其水者皆得饱满世尊于此悲已信悟者心虽明了力不自由尚为宿习淫机之所折困故为说密语欲以不思议力而捍绝之如姚秦鸠摩罗什者宏经四依大士也从兴求妇人曰有二小儿登吾肩盖欲障也于是姚兴召宫人进之一交而生二子使罗什闻此咒心精持诵之则岂肯以解脱知见之香见夺于五色粪耶建立道场寓精严之意于事法之中使经行燕坐视听语默皆其清净缘欲渴乏义也渴乏则其心昧劣以渴乏昧劣之心当粗弊声色之境几何其不迷醉颠倒也哉杂华曰应以法水浇灌自心应以善法扶助自心应以境界净治自心者为对治此故也问曰何以知但为已信悟者尚为宿习淫机所折困乎曰以世尊所示事法言意之着知之其言先取雪山大力白牛食其山中肥腻香草此牛唯饮雪山清水者山土也雪山者广大信心也有广大信心已能随顺然有热恼余习未尽耳又言其粪微细可取其粪和合旃檀以泥其地者粪遗余者微细余习也虽其遗余微习然是随顺信心之末耳旃檀性除热恼将以旃檀之咒力荡除热恼之欲粪而净治大力之信根也问曰何以验之非普治一切众生欲障乎曰一切众生以贪欲成性非欲障也故曰若非雪山其牛臭秽不堪涂地于大力白牛之粪则曰微细于非大力白牛之粪则曰其牛臭秽此其意也。

　　别于平原穿去地皮五尺已下取其黄土和上旃檀沉水苏合薰陆郁金白胶青木零陵甘松及鸡舌香以此十种细罗为粉合土成泥以涂场地。

　　论曰前言其牛臭秽不堪涂地者未有大力信根也未起信根则当起发之平原者广大平等心也此心立则当以戒定慧解脱解脱知见五分法身之香熏成之故曰取其黄土和上旃檀沉水苏合薰陆郁金白胶青木零陵甘松及鸡舌香前但言旃檀和合白牛之粪者以清凉余习之热恼耳今有广大平等心则当集诸功德如白胶香者能除身恶气去疮疹而戒香则除身不善获得解脱无疮疣色于是戒又加精进香如青木香者能寤魇寐而此精进香离睡盖寐寤常觉也如薰陆者能止痛而定力能忍一切恼事心不怀报于是定又加忍香如苏合者杀鬼精物除邪通神明而此忍香以捍御一切魔事也如零陵者能止精明目而慧香则能蓄精智起明见于是慧又加施香如旃檀者或赤或黑或白上檀则所谓一铢闻四十里者也而此施香或内财或外财或法为施力无不具足而能远到也如甘松者能和合众香而解脱则能和合诸功德于是解脱又加法香如郁金者除毒去邪而此法香灭暗破执也如鸡舌香者可入诸香令人身香而解脱知见则能以一切方便遍入诸境于是解脱知见又加菩提香如沉水者能沉至水底而此菩提香力穷法渊底于和合众香名解脱以其松言之于可入诸香名解脱知见以鸡舌香言之类矣杂华曰佛子菩萨摩诃萨施涂香时以诸善根如是回向所谓愿一切众生施香普熏悉能惠舍一切所有愿一切众生戒香普熏得于如来究竟净戒愿一切众生忍香普熏离于一切险害之心愿一切众生精进香普熏常服大乘精进甲胄愿一切众生定香普熏安住诸佛现前三昧愿一切众生慧香普熏一念得成无上智王愿一切众生法香普熏于无上法得无所畏愿一切众生德香普熏成就一切大功德智愿一切众生菩提香普熏得佛十力到于彼岸愿一切众生清净白法妙香普熏永灭一切不善之法是为菩萨施涂香时善根回向法华经曰一切众生喜见菩萨供养日月净明德佛从三昧起而自念言我虽以神力供养于佛不如以身供养即服诸香旃檀薰陆兜楼婆毕力迦沉水胶香又饮薝卜诸华香油满千二百岁已香油涂身于日月净明德佛前以天宝衣而自缠身灌诸香油以神通力愿而自然身光明遍照八十亿恒河沙世界天台释曰服诸戒定慧解脱解脱知见之香如意之油问曰法华以五种香譬戒定慧解脱解脱知见不敢有词矣而以十种香岂有旨乎曰此经欲令凡实证故于法必加之如十信前加三渐次十地前加四种加行妙觉前加金刚干慧地是也。

　　方圆丈六为八角坛坛心置一金银铜木所造莲华华中安钵钵中先盛八月露水水中随安所有华叶取八圆镜各安其方围绕华钵镜外建立十六莲华十六香炉间华铺设庄严香炉纯烧沉水无令见火取白牛乳置十六器乳为煎饼并诸砂糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨。

　　论曰世尊于此多言十六法盖八正道八邪道也咒力为正淫机为邪言八角坛者坛以效法八正道也方圆丈六者八邪道也维摩经曰若能行于非道是名通达佛道以正信成就也故言金正信成就则正念纯净也故言银正念纯净则方能合觉也故言铜合觉则善慈根力具也故言木善慈根具则无染于欲泥也故言莲华无染于欲泥乃可安受法喜禅悦之味故言钵容受法喜禅悦之味则得一切至处道智故言先盛八月露水水中随安所有华叶者随其种性而润发之然则处处明了离正离邪故曰取八圆镜各安其方围绕华钵以容受法喜禅悦之器间戒定慧解脱解脱知见香之炉故曰镜外建立十六莲华十六香炉间华铺设庄严香炉者入此道场先用解脱知见故曰纯烧沉水无令见火如是则捍绝一切魔事以有定故又言苏合涅槃经曰乳得酪酪出生酥故此言乳又言纯酥者自粗以至妙也涅槃经又曰石蜜治热黑蜜治冷此言蜜又言纯蜜者纯蜜除热恼非黑蜜也煎饼油饼乳糜砂糖皆有资养义姜有和同诸异发散秽恶以通神明义。

　　每以食时若在中夜取蜜半升用酥三合坛前别安一小火炉以兜楼婆香煎取香水沐浴其炭然令猛炽投是酥蜜于炎炉内烧令烟尽享佛菩萨令其四外遍悬幡华于坛室中四壁敷设十方如来及诸菩萨所有形像应于当阳张卢舍那释迦弥勒阿閦弥陀诸大变化观音形像兼金刚藏安其左右帝释梵王乌刍瑟摩并蓝地迦诸军茶利与毗俱胝四天王等频那夜迦张于门侧左右安置又取八镜覆悬虚空与坛场中所安之镜方面相对使其形影重重相涉于初七中至诚顶礼十方如来诸大菩萨阿罗汉号恒于六时诵咒围坛至心行道一时常行一八百遍第二七中一向专心发菩萨愿心无间断我毗奈耶先有愿教第三七中于十二时一向持佛般怛罗咒至第七日十方如来一时出现镜交光处承佛摩顶即于道场修三摩地能令如是末世修学身心明净犹如琉璃阿难若此比丘本受戒师及同会中十比丘等其中有一不清净者如是道场多不成就从三七后端坐安居经一百日有利根者不起于座得顶陀洹纵其身心圣果未成决定自知成佛不谬汝问道场建立如是阿难顶礼佛足而白佛言自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱虽蒙如来佛顶神咒冥获其力尚未亲闻惟愿大慈重为宣说悲救此会诸修行辈末及当来在轮回者承佛密音身意解脱于时会中一切大众普皆作礼伫闻如来秘密章句。

　　尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界大众仰观畏爱兼抱求佛哀祐一心听佛无见顶相放光如来宣说神咒。

　　南无萨怛他苏伽多耶阿罗诃帝三藐三菩陀写(一)萨怛他佛陀俱胝瑟尼钐(二)南无萨婆勃陀勃地萨跢鞞弊(三)南无萨多南三藐三菩陀俱知南(四)娑舍啰婆迦僧伽喃(五)南无庐鸡阿罗汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)裟醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦罗耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇啰俱啰耶(三十五)南无摩尼俱啰耶(三十六)南无伽阇俱啰耶(三十七)南无婆伽婆帝(三十八)帝唎茶输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)哆他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬歧啰(七十七)萨啰婆部多揭啰诃(七十八)尼羯啰诃揭迦啰诃尼(七十九)䟦啰毖地耶叱陀你(八十)阿迦啰蜜唎柱(八十一)般唎怛啰耶儜揭唎(八十二)萨啰婆槃陀那目叉尼(八十三)萨啰婆突瑟吒(八十四)突悉乏般那你伐啰尼(八十五)赭都啰失帝南(八十六)羯啰诃娑诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那叉刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)勃腾罔迦(十)䟦阇啰制喝那阿遮(十一)摩啰制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折蓝婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿稚遮(三十)税多遮迦摩啰(三十一)刹奢尸波啰婆(三十二)医帝夷帝(三十三)母陀啰羯拏(三十四)娑鞞啰忏(三十五)掘梵都(三十六)印兔那么么写(三十七)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波罗瑟地耶三般叉拏羯啰(五十)虎𤙖(五十一)都嚧雍(五十二)萨婆药叉喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(六十一)都嚧雍(六十二)啰叉(六十三)婆伽梵(六十四)萨怛他伽都瑟尼钐(六十五)波罗点阇吉唎(六十六)摩诃娑诃萨啰(六十七)勃树娑诃萨啰室唎沙(六十八)俱知娑诃萨泥帝[口*隸](六十九)阿弊提视婆唎多(七十)吒吒罂迦(七十一)摩诃䟦阇嚧陀啰(七十二)帝唎菩婆那(七十三)曼茶啰(七十四)乌𤙖(七十五)莎悉帝薄婆都(七十六)么么(七十七)印兔那么么写(七十八)啰阇婆夜(七十九)主啰䟦夜(八十)阿祇尼婆夜(八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突瑟叉婆夜(八十六)阿舍你婆夜(八十七)阿迦啰蜜唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇坛茶婆夜(九十一)那伽婆夜(九十二)毗条怛婆夜(九十三)苏波啰拏婆夜(九十四)药叉揭啰诃(九十五)啰叉私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃茶揭啰诃(二百)补丹那揭啰诃(二百一)迦吒补丹那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎南(八)揭婆诃唎南(九)嚧地啰诃唎南(十)忙娑诃唎南(十一)谜陀诃唎南(十二)摩阇诃唎南(十三)阇多诃唎女(十四)视比多诃唎南(十五)毗多诃唎南(十六)婆多诃唎南(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃南(二十一)毗陀耶阇瞋陀夜弥(二十二)鸡啰夜弥(二十三)波唎跋啰者迦讫唎担(二十四)毗陀夜阇瞋陀夜弥(二十五)鸡啰夜弥(二十六)茶演尼讫唎担(二十七)毗陀夜阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(三十一)毗陀夜阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀夜阇瞋陀夜弥(三十五)鸡啰夜弥(三十六)怛埵伽嚧茶西讫唎担(三十七)毗陀夜阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀夜阇瞋陀夜弥(四十一)鸡啰夜弥(四十二)迦波唎迦讫唎担(四十三)毗陀夜阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀夜阇瞋陀夜弥(四十八)鸡啰夜弥(四十九)赭咄啰婆耆你讫唎担(五十)毗陀夜阇瞋陀夜弥(五十一)鸡啰夜弥(五十二)毗唎羊讫唎知(五十三)难陀鸡沙啰伽拏般帝(五十四)索醯夜讫唎担(五十五)毗陀夜阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀夜阇瞋陀夜弥(五十九)鸡啰夜弥(六十)阿罗汉讫唎担(六十一)毗陀夜阇瞋陀夜弥(六十二)鸡啰夜弥(六十三)毗多啰伽讫唎担(六十四)毗陀夜阇瞋陀夜弥(六十五)鸡啰夜弥(六十六)䟦阇啰波你(六十七)具醯夜具醯夜(六十八)迦地般帝讫唎担(六十九)毗陀夜阇瞋陀夜弥(七十)鸡啰夜弥(七十一)啰叉罔(七十二)婆伽梵(七十三)印兔那么么写(七十四)婆伽梵(七十五)萨怛多般怛啰(七十六)南无粹都帝(七十七)阿悉多那啰剌迦(七十八)波啰婆悉普吒(七十九)毗迦萨怛多钵帝唎(八十)什佛啰什佛啰(八十一)陀啰陀啰(八十二)频陀啰频陀啰瞋陀瞋陀(八十三)虎𤙖(八十四)虎𤙖(八十五)泮吒(八十六)泮吒泮吒泮吒泮吒(八十七)娑诃(八十八)醯醯泮(八十九)阿牟迦耶泮(九十)阿波啰提诃多泮(九十一)婆啰波啰陀泮(九十二)阿素啰毗陀啰波迦泮(九十三)萨婆提鞞弊泮(九十四)萨婆那伽弊泮(九十五)萨婆药叉弊泮(九十六)萨婆乾闼婆弊泮(九十七)萨婆补丹那弊泮(九十八)迦吒补丹那弊泮(九十九)萨婆突狼枳帝弊泮(三百)萨婆突涩比𠾆讫瑟帝弊泮(三百一)萨婆什婆唎弊泮(二)萨婆阿播悉摩𠾆弊泮(三)萨婆舍啰婆拏弊泮(四)萨婆地帝鸡弊泮(五)萨婆怛摩陀继弊泮(六)萨婆毗陀耶啰誓遮𠾆弊泮(七)阇夜羯啰摩度羯啰萨婆罗他娑陀鸡弊泮(八)毗地夜遮唎弊泮(九)者都啰缚耆你弊泮(十)䟦阇啰俱摩利毗陀夜罗誓弊泮(十一)摩诃波啰丁羊叉耆唎弊泮(十二)跋阇啰商羯啰夜(十三)波啰丈耆啰阇耶泮(十四)摩诃迦啰耶(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(二十一)羯啰檀迟曳泮(二十二)蔑怛唎曳泮(二十三)唠怛唎曳泮(二十四)遮文茶曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三十一)么么印兔那么么写(三十二)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(四十一)跋略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药叉揭啰诃(五十)啰刹娑揭啰诃(五十一)闭[口*(隸-木+上)]多揭啰诃(五十二)毗舍遮揭啰诃(五十三)部多揭啰诃(五十四)鸠槃茶揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅袪革茶耆尼揭啰诃(六十)唎佛帝揭啰诃(六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)干度波尼揭啰诃(六十六)什伐啰堙迦醯迦(六十七)坠帝药迦(六十八)怛隶帝药迦(六十九)者突托迦(七十)昵提什伐啰毖钐摩什伐啰(七十一)薄底迦(七十二)鼻底迦(七十三)室隶瑟蜜迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿绮嚧钳(七十九)目佉嚧钳(八十)羯唎突嚧钳(八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(九十)跋悉帝输蓝(九十一)邬嚧输蓝(九十二)常伽输蓝(九十三)喝悉多输蓝(九十四)跋陀输蓝(九十五)娑房盎伽般啰丈伽输蓝(九十六)部多毖跢茶(九十七)茶耆尼什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建哆啰(四)阿迦啰蜜唎咄怛敛部迦(五)地唎剌吒(六)毖唎瑟质迦(七)萨婆那俱啰(八)肆引伽弊揭啰唎药叉怛啰刍(九)末啰视吠帝钐婆鞞钐(十)悉怛多钵怛啰(十一)摩诃跋阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛隶拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)哆侄他(十九)唵(二十)阿那隶(二十一)毗舍提(二十二)鞞啰跋阇啰陀唎(二十三)槃陀槃陀你(二十四)䟦阇啰谤尼泮(二十五)虎𤙖都嚧瓮泮(二十六)莎婆诃(四百二十七)

　　阿难是佛顶光聚悉怛多般怛啰秘密伽陀微妙章句出生十方一切诸佛十方如来因此咒心得成无上正遍知觉十方如来执此咒心降伏诸魔制诸外道十方如来乘此咒心坐宝莲华应微尘国十方如来含此咒心于微尘国转大法轮十方如来持此咒心能于十方摩顶授记自果未成亦于十方蒙佛授记十方如来依此咒心能于十方拔济群苦所谓地狱饿鬼畜生盲聋喑哑怨憎会苦爱别离苦求不得苦五阴炽盛大小诸横同时解脱贼难兵难王难狱难风火水难饥渴贫穷应念消散十方如来随此咒心能于十方事善知识四威仪中供养如意恒沙如来会中推为大法王子十方如来行此咒心能于十方摄受亲因令诸小乘闻秘密藏不生惊怖十方如来诵此咒心成无上觉坐菩提树入大涅槃十方如来传此咒心于灭度后付佛法事究竟住持严净戒律悉得清净若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽亦说此咒名如来顶汝等有学未尽轮回发心至诚取阿罗汉不持此咒而坐道场令其身心远诸魔事无有是处。

　　论曰世尊意若曰治宿习之要无如精进虽食虽睡不忘集众功德之香熟诸方便之智蜜众香之聚也酥乳酪之妙者于蜜言五者五聚之数于酥言三者三成之数故曰每以食时若在中夜取蜜半升用酥三合也兜楼婆香赤色香沉水之粗者弥勒曰当观法光明能治三种黑暗犹不如实知诸法故于去来今多生疑惑于佛法等亦复如是又曰睡当累足作光明想然观法光明作光明想治惑习之方便非真知见也以兜楼婆香煎水沐浴其炭以观与作非一切妙行自然在现行故但是建立道场精进之力致之耳然令猛炽者观法光明作光明想也功德之香已集方便之智已熟则法光明与光明想弃矣故曰投是酥蜜于𦦨炉内烧令烟尽也宝积曰尔时世尊告无边慧菩萨摩诃萨言无边慧有诸菩萨法光明门而能出生诸法理趣善巧方便亦能出生一切法印能入一切法印之门于一切法所应作者能了能入于法光明能得能说以法光明随顺趣入诸法明门何者名为诸法光明门而能出生善巧光明谓能了知异名教门秘密教门异名事门摄取事门诸差别门云何于此而得了知乃能出生三昧之门一切法门理趣之门入于一义能随解了诸法光明卢舍那报佛也释迦寂默也弥勒慈也阿閦东方佛也弥陀西方佛也观世音悲也金刚藏智也东方烦动惑也而金刚藏摧坏之西方肃杀苦恼也而观世音拯救之至于释迦则寂然视其烦动至于弥勒则以慈视其苦恼此道场主也惑习之本淫机是己苦恼之原贪欲是己言帝释梵王乌刍瑟摩者梵王以欲心明悟不犯欲尘便同于佛独觉缘觉声闻名解脱者也乌刍瑟摩以能观淫心成智慧火登无上觉者也不然何独叙是两圣者于五佛二菩萨之次乎陀罗尼集经坛场法有蓝迦军茶利座孔雀明王经有蓝地迦罗刹也有大神力具大光明蓝地迦盖即蓝毗迦也苏悉地经有忿怒军茶利者当是此圣者也佛顶轮王经有毗俱胝菩萨又陀罗尼经有军茶利菩萨又毗卢遮那神变经曰右边毗俱胝手垂数珠鬘三目持发髻尊形犹皓素圆光色无比所谓毗俱胝当是此圣者也频那夜迦障碍神也问曰至诚诵咒而十方佛果有出现者乎曰晋有僧昙翼者住江宁长干寺精勤求舍利以金瓶置斋几日夕礼之忽夜光出瓶中五色一室如昼又加精进求瑞像日夕向十方礼曰像满虚空愿早感应太元十九年二月八日忽光发城北白马寺僧往见像欲举之不可翼后至曰此阿育王像降我也即举之冷然而胁旁有行字译之曰某年月日阿育主造以翼款诚可以验诸如来必我摩顶也。

　　阿难若诸世界随所国土所有众生随国所生桦皮贝叶纸素白㲲书写此咒贮于香囊是人心昏未能诵忆或带身上或书宅中当知是人尽其生年一切诸毒所不能害。

　　阿难我今为汝更说此咒救护世间得大无畏成就众生出世间智若我灭后末世众生有能自诵若教他诵当知如是诵持众生火不能烧水不能溺大毒小毒所不能害如是乃至龙天鬼神精祇魔魅所有恶咒皆不能着心得正受一切咒诅厌蛊毒药金毒银毒草木虫蛇万物毒气入此人口成甘露味一切恶星并诸鬼神𥕺心毒人于如是人不能起恶毗那夜迦诸恶鬼王并其眷属皆领深恩常加守护阿难当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属昼夜随侍设有众生于散乱心非三摩地心忆口持是金刚王常随从彼诸善男子何况决定菩提心者此诸金刚菩萨藏王精心阴速发彼神识是人应时心能记忆八万四千恒河沙劫周遍了知得无疑惑从第一劫乃至后身生生不生药叉罗刹及富单那迦吒富单那鸠槃茶毗舍遮等并诸饿鬼有形无形有想无想如是恶处是善男子若读若诵若书若写若带若藏诸色供养劫劫不生贫穷下贱不可乐处此诸众生纵其自身不作福业十方如来所有功德悉与此人由是得于恒河沙阿僧祇不可说不可说劫常与诸佛同生一处无量功德如恶叉聚同处熏修永无分散是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒阿难是善男子持此咒时设犯禁戒于未受时持咒之后众破戒罪无问轻重一时消灭纵经饮酒食啖五辛种种不净一切诸佛菩萨金刚天仙鬼神不将为过设着不净破弊衣服一行一住悉同清净纵不作坛不入道场亦不行道诵持此咒还同入坛行道功德无有异也若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆灭除更无毫发阿难若有众生从无量无数劫来所有一切轻重罪障从前世来未及忏悔若能读诵书写此咒身上带持若安住处庄宅园馆如是积业犹汤消雪不久皆得悟无生忍复次阿难若有女人未生男女欲求孕者若能至心忆念斯咒或能身上带此悉怛多般怛啰者便生福德智慧男女求长命者即得长命欲求果报速圆满者速得圆满身命色力亦复如是命终之后随愿往生十方国土必定不生边地下贱何况杂形阿难若诸国土州县聚落饥荒疫疠或复刀兵贼难斗诤兼余一切厄难之地写此神咒安城四门并诸支提或脱阇上令其国土所有众生奉迎斯咒礼拜恭敬一心供养令其人民各各身佩或各各安所居宅地一切灾厄悉皆消灭。

　　阿难在在处处国土众生随有此咒天龙欢喜风雨顺时五谷丰殷兆庶安乐亦复能镇一切恶星随方变怪灾障不起人无横夭杻械枷锁不着其身昼夜安眠常无恶梦阿难是娑婆界有八万四千灾变恶星二十八大恶星而为上首复有八大恶星以为其主作种种形出现世时能生众生种种灾异有此咒地悉皆消灭十二由旬成结界地诸恶灾祥永不能入是故如来宣示此咒于未来世保护初学诸修行者入三摩地身心泰然得大安隐更无一切诸魔鬼神及无始来冤横宿殃旧业陈债来相恼害汝及众中诸有学人及未来世诸修行者依我坛场如法持戒所受戒主逢清净僧于此咒心不生疑悔是善男子于此父母所生之身不得心通十方如来便为妄语说是语已会中无量百千金刚一时佛前合掌顶礼而白佛言如佛所说我当诚心保护如是修菩提者。

　　尔时梵王并天帝释四天大王亦于佛前同时顶礼而白佛言审有如是修学善人我当尽心至诚保护令其一生所作如愿复有无量药义大将诸罗刹王富单那王鸠槃茶王毗舍遮王频那夜迦诸大鬼王及诸鬼帅亦于佛前合掌顶礼而白佛言我亦誓愿护持是人令菩提心速得圆满复有无量日月天子风师雨师云师雷师并电伯等年岁巡官诸星眷属亦于会中顶礼佛足而白佛言我亦保护是修行人安立道场得无所畏复有无量山神海神一切土地水陆空行万物精祇并风神王无色界天于如来前同时稽首而白佛言我亦保护是修行人得成菩提永无魔事尔时八万四千那由他恒河沙俱胝金刚藏王菩萨在大会中即从座起顶礼佛足而白佛言世尊如我等辈所修功业久成菩提不取涅槃常随此咒救护末世修三摩提正修行者世尊如是修心求正定人若在道场及余经行乃至散心游戏聚落我等徒众常当随从侍卫此人纵令魔王大自在天求其方便终不可得诸小鬼神去此善人十由旬外除彼发心乐修禅者世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿。

　　论曰译经法有种种如阿耨多罗三藐三菩提此云无上正等正觉不译者以有余义未尽故耳如婆伽婆此云佛而具六义此言诵咒之力乃至天龙鬼神精祇魔魅所有恶咒皆不能着心得正受而释者曰正受三昧也三昧此云正定乃是正定中而曰正受者所受境界非也三昧正受盖二义圆觉经曰入于神通大光明藏三昧正受又宝积经曰三昧及正受于此邪不能侵是谓正受迦吒盖竭吒富单那此云奇臭鬼前叙道场修行法式精切微妙盖入大涅槃城之辙也学者其宜勉之若云有能读诵书写带藏供养者乃至不作坛不入道场亦不行道还同入坛行道功德无异则世尊大慈恐闻者复陷如言执不知方便智故耳支提此云可供养处又翻灵庙脱阇此云幢。

　　补曰无尽曰诸恶者非凶恶之恶乃成恶之恶也天象皆禀四大五行精气留碍而不圆通非若佛具慈悲有违其性则灾应之以类相感故也不仁则木罚之不礼则火罚之不义则金罚之他皆效此有此咒处灾不作也灾祥者即不祥也。

　　阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正熏修身心快然获大饶益世尊如是修证佛三摩提未到涅槃云何名为干慧之地四十四心至何渐次得修行目诣何方所名入地中云何名为等觉菩萨作是语已五体投地大众一心伫佛慈音瞪瞢瞻仰。

　　尔时世尊赞阿难言善哉善哉汝等乃能普为大众及诸末世一切众生修三摩提求大乘者从于凡夫终大涅槃悬示无上正修行路汝今谛听当为汝说阿难大众合掌刳心默然受教。

　　论曰涅槃诸佛极果也干慧初因也干慧如江发岷山其流滥觞至入十地如江至楚国万孤并流也涅槃如已至大海具百川味他经皆始于信心立十信自十信有十住自十住起十行自十行成十回向自十回向即入十地十地之后立等觉乃及妙觉此经以精进䇿发欲令凡夫现护如善财一生成道龙女八岁成佛于凡夫中分三渐次乃如干慧初心方起十信心至十回向之终又加四种如行方入十地至等觉矣又加金刚干慧地方证妙觉也故不言劫量久近但曰从于凡夫终大涅槃悬示无上正修行路也。

　　佛言阿难当知妙性圆明离诸名相本来无有世界众生因妄有生因生有灭生灭名妄灭妄名真是称如来无上菩提及大涅槃二转依号。

　　论曰马鸣曰以不如实知真如法一故不觉心动而有于念念即生相生即灭相故曰因妄有生因生有灭生灭名妄也若能如实了知真如法一则妄本无有如人依方故迷迷无自相谓东为西方实不转若其开悟西无所有众生亦尔无明迷故谓心为动而实不动若知动心即不生灭即得入于真如之门故曰灭妄名真然内则真如熏习之力有猛劣外则众生外缘之力有差别故世尊号为医王随病授药故有地位渐顿也楞伽经曰分别尔炎识灭名为涅槃又曰证自智境界转所依藏识为大涅槃大涅槃与无上菩提譬之如闻与声非一非异也以转迷名觉故曰无上菩提以转有名无名大涅槃二转依者一转染得净二转迷得悟菩提是生得谓二障障不生故今断障得名生涅槃名显得本性清净客尘翳故今断而彼显名为显得然转位有六第一损力益能转谓初二位以胜解惭愧力损本识中染种势力益净种功能渐伏现行亦名转依也第二通达转由见道达真力断二障粗证一分真实转依也第三修习转谓地地渐断俱生证真转依也第四果满转谓究竟位以金刚定永断一切粗重顿证佛果圆满转依也第五下劣转谓二乘厌苦欣寂证真择灭无胜堪能故第六广大转谓大乘位俱无欣厌通达二空双断二障顿证无上菩提有胜堪能故。

　　阿难汝今欲修真三摩地直诣如来大涅槃者先当识此众生世界二颠倒因颠倒不生斯则如来真三摩地阿难云何名为众生颠倒阿难由性明心性明圆故因明发性性妄见生从毕竟无成究竟有此有所有非因所因住所住相了无根本本此无住建立世界及诸众生迷本圆明是生虚妄妄性无体非有所依。

　　补云无尽于此下删去将欲复真至非心非法七句计二十八字不知上五句是遣前生灭名妄灭妄名真之谓亦是如来不得已而言之下二句是生起展转发生之词若删之则旨意不续言非因者即前文云既称为妄云何有因也所因者即自诸妄想展转相因也。

　　将欲复真欲真已非真真如性非真求复宛成非相非生非住非心非法。

　　论曰欲修真三摩地乃至非生非住非心非法处盖是世尊适今为富楼那说明妄非他觉明为咎众生世界业果三支习气此离即离非是即非即之义之略也问曰既已为富楼那详言之矣至此未答十信十住十行十回向暖顶忍世第一四十四心行相而先举前义之略何意哉曰有病则有药众生病也诸行位修证之法药也故先具病源乃施剂药如易鼎卦曰鼎者象也又曰火木鼎鼎足分其下耳分其上加覆焉而其中实鼎之象也然鼎待水火乃有烹饪之事四十四心者鼎如之众生者水火如之言非生非住非心非法者前义之异称前义曰离即者非生也离非者又令勿住离故也故又曰非住是即者非心也非即者又令勿住非故也故又曰非法也。

　　补曰真真如性离乎真妄二途若欲弃妄而复真不唯真不可复遂宛然成非相矣如明妄非他觉明为咎也故次列四非示其非相之因起其发生之业也寂音以前义离即离非是即非即叠遣非生非住等句于下文亦有所不续故无取焉。

　　展转发生生力发明熏以成业同业相感因有感业相灭相生由是故有众生颠倒。

　　阿难云何名为世界颠倒是有所有分段妄生因此界立非因所因无住所住迁流不住因此世成三世四方和合相涉变化众生成十二类。

　　补曰净觉曰第四卷方世相涉加流变三叠者彼对依报显于正报六根功德各千二百也此中相涉以依从正明世界颠倒立十二类生也既前云功德而此云颠倒古师用此释前三叠者其可得乎言分段妄生非因所因及无住所住迁流不住者此总明四非之妄生妄住妄心妄法之义也。

　　是故世界因动有声因声有色因色有香因香有触因触有味因味知法六乱妄想成业性故十二区分由此轮转是故世间声香味触穷十二变为一旋复。

　　补曰六根六尘为十二区分根境总结为十二变穷十二变为一旋复是知众生业果相续循环三界未有休息由颠倒之相故也。

　　乘此轮转颠倒相故是有世界卵生胎生湿生化生有色无色有想无想若非有色若非无色若非有想若非无想。

　　补曰瑜伽论曰依㲉而起曰卵生含藏而出曰胎生假润而兴曰湿生无而忽有曰化生如是四生由内心思业为因外㲉胎藏湿润为缘约藉缘多少而成次第卵生具四是以先之胎生具三湿生具二化生唯一也。

　　阿难由因世界虚妄轮回动颠倒故和合气成八万四千飞沉乱想如是故有卵羯逻蓝流转国土鱼鸟龟蛇其类充塞。

　　由因世界杂染轮回欲颠倒故和合滋成八万四千横竖乱想如是故有胎遏蒲昙流转国土人畜龙仙其类充塞。

　　由因世界执着轮回趣颠倒故和合暖成八万四千翻覆乱想如是故有湿相蔽尸流转国土含蠢蠕动其类充塞。

　　由因世界变易轮回假颠倒故和合触成八万四千新故乱想如是故有化相羯南流转国土转蜕飞行其类充塞。

　　由因世界留碍轮回障颠倒故和合著成八万四千精曜乱想如是故有色相羯南流转国土休咎精明其类充塞。

　　由因世界消散轮回惑颠倒故和合暗成八万四千阴隐乱想如是故有无色羯南流转国土空散消沉其类充塞。

　　由因世界罔象轮回影颠倒故和合忆成八万四千潜结乱想如是故有想相羯南流转国土神鬼精灵其类充塞。

　　由因世界愚钝轮回痴颠倒故和合顽成八万四千枯槁乱想如是故有无想羯南流转国土精神化为土木金石其类充塞。

　　由因世界相待轮回伪颠倒故和合染成八万四千因依乱想如是故有非有色相成色羯南流轮国土诸水母等以虾为目其类充塞。

　　由因世界相引轮回性颠倒故和合咒成八万四千呼召乱想由是故有非无色相无色羯南流转国土咒诅厌生其类充塞。

　　由因世界合妄轮回罔颠倒故和合异成八万四千回互乱想如是故有非有想相成想羯南流转国土彼蒲卢等异质相成其类充塞。

　　由因世界怨害轮回杀颠倒故和合怪成八万四千食父母想如是故有非无想相无想羯南流转国土如土枭等附块为儿及破镜鸟以毒树毕枹为其子子成父母皆遭其食其类充塞。

　　补曰孤山曰按史记孝武本纪云祠黄帝用一枭破镜孟康曰枭鸟名也食母破镜食父黄帝欲绝其类使百物祠皆用之破镜如貙而虎眼今云鸟者乃译人之误鸟字合作等字后人妄改耳愚曰孤山所议善则善矣然恐四土在禽鸟中别有此类若曰子成父母皆遭其食则土枭不独食母破镜不独食父如[鳥*畢][鳥*羅]之属夫复何疑。

　　是名众生十二种类。

　　论曰羯逻蓝此云凝滑遏蒲昙此云胞胎蔽尸此云软肉羯南此云硬肉有想羯南者(其七)鬼神精灵有羯南也然但是想无想羯南者(其八)土木金石有羯南也但无想耳非有色有色羯南者(其九)水母等有色羯南然以虾为目达彼色相非有色也非无色无色羯南者(其十)咒诅厌生无色羯南然亦能变现非无色也非有想有想羯南者(十一)如蒲卢等本自异类非如卵胎想中传命非有想也其卒相成非无想也非无想无想羯南者(十二)如土枭等食父母非无想也然块与毒果非有想也胎因情有故言杂染言欲言滋(其一)卵以想成故言虚妄言动言气而已(其九)相待轮回则假物者也故名为伪(其四)变易轮回与变易生死为类而此非真故名为假然相待宜言假变易宜言伪或译者误也(其三)湿以合感故为执着湿待外暖化身触而已(其五)精曜生于明明生于觉觉无住相而精曜有丽故名留碍障着(其八)土木金石有色无想空顽为因故痴颠倒(其六)空散消沉有想无色觉迷为因故惑颠倒(其七)神鬼精灵无实状也故名罔象但有想念故名为忆国有乱象非人亦乱军有胜兆非人亦胜故名为影(其十)相引轮回非此有性彼亦能引故名为性(十一)合妄轮回令彼类我以妄化妄故名为罔(十二)冤害轮回非常理也故名为怪此皆古释所不及而定林得于独见者也蒲卢即蠮螉也。

　　补曰僧慧印曰从十二类生迷真起妄若欲复真当须对治既是文势未终安得过卷故无尽以第八卷首反妄归真辩地住相总一百四十一行移过第七卷连接十二类后立三渐次从是渐修安立圣位乃至清净修证渐次深入文殊已知因果克周请问显目佛说五名敕令奉持为第七卷终又曰本经七趣一狱二鬼三畜四人五仙六天七修罗无尽移五仙在修罗后庶几人趣与天趣相续使十趣次第文有起尽了无间杂愚曰若谓文势未终不得过卷者是大不然如华严世主妙严品有五卷世界品有三卷十回向品有十一卷入法界品有二十一卷审如印言亦应接连并卷耳本经七趣既为定式何得移五仙在修罗后不知仙趣优于人劣于天盍次于人趣之后天趣之前也盖其学力之未至观照之不深故惑其说余不足辩。

　　大佛顶如来密因修证了义诸菩萨万行首楞严经合论卷第七

　　音切

　　捍

　　(音汗)。

　　疹

　　(音轸)。

　　疣

　　(音尤)。

　　靡

　　(靡为切)。

　　閦

　　(初六切)。

　　钐

　　(所鉴切)。

　　跢

　　(丁个切)。

　　鞞

　　(步迷切)。

　　藐

　　(借音陌)。

　　𧹞

　　(奴板切)。

　　毖

　　(音秘)。

　　剌

　　(音辣)。

　　嚂

　　(呼览切)。

　　儜

　　(女耕切)。

　　啒

　　(音骨)。

　　𤙖

　　(于今切)。

　　菟

　　(音兔)。

　　谜

　　(莫计切)。

　　埵

　　(丁果切)。

　　赭

　　(音者)。

　　醯

　　(呼鸡切)。

　　枳

　　(音只)。

　　蔑

　　(莫结切)。

　　姥

　　(莫补切)。

　　堙

　　(音因)。

　　昵

　　(如质切)。

　　盎

　　(乌浪切)。

　　桦

　　(胡化切)。

　　诅

　　(庄助切)。

　　碜

　　(初锦切)。

　　脱阇

　　(下音都)。

　　刳

　　(音枯)。

　　觞

　　(音伤)。

　　饪

　　(如锦切)。

　　㲉

　　(音确)。

　　逻

　　(即个切)。

　　蠢

　　(尺尹切)。

　　蠕

　　(而尹切)。

　　蜕

　　(音税)。

　　枭

　　(音嚣)。

　　貙

　　(尺居切)。

　　[鳥*畢][鳥*羅]

　　(音必罗)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第八

　　阿难如是众生一一类中亦各各具十二颠倒犹如捏目乱华发生颠倒妙圆真净明心具足如斯虚妄乱想汝今修证佛三摩提于是本因元所乱想立三渐次方得除灭如净器中除去毒蜜以诸汤水并杂灰香洗涤其器后贮甘露云何名为三种渐次一者修习除其助因二者真修刳其正性三者增进违其现业。

　　补曰无尽曰于四种明诲外口腹饮食之间凡可以发淫怒痴者又须微细禁断所以不食五辛不啖生气外无所乱内无所资是谓渐次增进也。

　　云何助因阿难如是世界十二类生不能自全依四食住所谓段食触食思食识食是故佛说一切众生皆依食住。

　　论曰段食者本曰抟食唐僧义净易为段食谓一分一段之食也触食者根境识触之而成者弥勒曰如贪欲心有妙净相及于彼相不正思惟多所修习以之为食谓歌舞笑眄美容进止妙触就礼等也思食者与意识相应者弥勒曰如掉举以于亲属等所有寻思于所经嬉笑等念及于彼相不正思惟多所修习以之为食谓如念双陆樗蒲弄珠等戏执持摩触枹鸣等乐也识食者阿赖耶识依前三种食而住问曰何以知之曰五识者赖耶之自证相分六识及意识者赖耶之自证分五识之区依段食六识分别依触食七意识依思食故也定林曰段食谓如人刀段食饭面鱼肉等触食谓如人触身按摩涂拭等众生于此四食或具或不具如禅天无段食但有思食如识处无思食但有识食髑思识亦皆以自养如段食故名为识定林盖言其略也此经之意以治淫机故其防微之论五种辛菜今独释欲界而略色无色界者其亦以是哉。

　　阿难一切众生食甘故生食毒故死是诸众生求三摩提当断世间五种辛菜是五种辛熟食发淫生啖增恚如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次䑛其唇吻常与鬼住福德日消长无利益是食辛人修三摩地菩萨天仙十方善神不来守护大力魔王得其方便现作佛身来为说法非毁禁戒赞淫怒痴命终自为魔王眷属受魔福尽堕无间狱阿难修菩提者永断五辛是则名为第一增进修行渐次。

　　云何正性阿难如是众生入三摩地要先严持清净戒律永断淫心不餐酒肉以火净食无啖生气阿难是修行人若不断淫及与杀生出三界者无有是处当观淫欲犹如毒蛇如见怨贼先持声闻四弃八弃执身不动后行菩萨清净律仪执心不起禁戒成就则于世间永无相生相杀之业偷劫不行无相负累亦于世间不还宿债是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界宿命清净得无艰险是则名为第二增进修行渐次。

　　云何现业阿难如是清净持禁戒人心无贪淫于外六尘不多流逸因不流逸旋元自归尘既不缘根无所偶反流全一六用不行十方国土皎然清净譬如琉璃内悬明月身心快然妙圆平等获大安隐一切如来密圆净妙皆现其中是人即获无生法忍从是渐修随所发行安立圣位是则名为第三增进修行渐次。

　　论曰三种渐次世尊方便耳宜若易然不信便能获无生法忍也于三渐次而获无生法忍者世尊意令凡夫实证故问曰于凡夫而能实证世尊于余经尝言之乎曰盖尝言之维摩经曰亦不灭受而取证者即于此身证也法华经曰父母所生清净肉眼见于三千大千世界者即于此生证也圆觉经曰一切众生皆证圆觉者不独此身此生能证一切众生盖皆已证也杂华曰少作功德力疾成菩提马鸣曰若有众生能观一切妄想无相则为证得如来智慧夫以一切众生皆已证者以少方便与能观妄念便成菩提便证如来智慧则知凡圣一真俱存见隔见存即凡情忘即佛也。

　　补曰五辛者入楞伽经曰葱蒜韭薤兴渠也应法师曰兴渠正云兴宜慈悯三藏曰根如萝卜出土辛臭以冬到彼土不见其苗故不翻此方以胡荽称之八弃者比丘四波罗夷尼复加四也义无正译但喻如死尸众所不受故曰弃。

　　阿难是善男子欲爱干枯根境不偶现前残质不复续生执心虚明纯是智慧慧性明圆莹十方界干有其慧名干慧地欲习初干未与如来法流水接即以此心中中流入圆妙开敷从真妙圆重发真妙。

　　论曰欲灭尽妄想入中道纯真之信必先以空假中三法观一切法于此言欲爱者自淫机而观者也根境不偶而欲爱干枯假也执心虚明而慧性发现空也即以此心中中流入中也有空有假以显中故而以此中至中道纯真之信故曰中中也宝积曰文殊师利曰天子若人一心专精自受贪欲心发即应觉知方便散除还令寂静云何散除应作是念此是空此不净求此欲心生处灭处从何处来去至何所其中谁染谁受谁为染者谁为染法如是观时不见能染不见所染不见染事以不见故则无有取以不取故则无有舍以不舍故则无有受不舍不受则名离欲寂灭涅槃言圆妙开敷者空假中三法具也如圆伊三点如摩醯首罗三目也从真妙圆者观成之名故于方入观则曰圆妙于观成则曰妙圆重发真妙者中道纯真者也。

　　妙信常住一切妄想灭尽无余中道纯真名信心住真信明了一切圆通阴处界三不能为碍如是乃至过去未来无数劫中舍身受身一切习气皆现在前是善男子皆能忆念得无遗忘名念心住妙圆纯真真精发化无始习气通一精明唯以精明进趣真净名精进心心精现前纯以智慧名慧心住执持智明周遍寂湛寂妙常凝名定心住定光发明明性深入唯进无退名不退心心进安然保持不失十方如来气分交接名护法心觉明保持能以妙力回佛慈光向佛安住犹如双镜光明相对其中妙影重重相入名回向心心光密回获佛常凝无上妙净安住无为得无遗失名戒心住住戒自在能游十方所去随愿名愿心住。

　　阿难是善男子以真方便发此十心心精发辉十用涉入圆成一心名发心住心中发明如净琉璃内现精金以前妙心履以成地名治地住心地涉知俱得明了游履十方得无留碍名修行住行与佛同受佛气分如中阴身自求父母阴信冥通入如来种名生贵住既游道胎亲奉觉胤如胎已成人相不缺名方便具足住容貌如佛心相亦同名正心住身心合成日益增长名不退住十身灵相一时具足名童真住形成出胎亲为佛子名法王子住表以成人如国大王以诸国事分委太子彼刹利王世子长成陈列灌顶名灌顶住。

　　阿难是善男子成佛子已具足无量如来妙德十方随顺名欢喜行善能利益一切众生名饶益行自觉觉他得无违拒名无嗔恨行种类出生穷未来际三世平等十方通达名无尽行一切合同种种法门得无差误名离痴乱行则于同中显现群异一一异相各各见同名善现行如是乃至十方虚空满足微尘一一尘中现十方界现尘现界不相留碍名无著行种种现前咸是第一波罗蜜多名尊重行如是圆融能成十方诸佛轨则名善法行一一皆是清净无漏一真无为性本然故名真实行。

　　阿难是善男子满足神通成佛事已纯洁精真远诸留患当度众生灭除度相回无为心向涅槃路名救护一切众生离众生相回向坏其可坏远离诸离名不坏回向本觉湛然觉齐佛觉名等一切佛回向精真发明地如佛地名至一切处回向世界如来互相涉入得无挂碍名无尽功德藏回向于同佛地地中各各生清净因依因发挥取涅槃道名随顺平等善根回向真根既成十方众生皆我本性性圆成就不失众生名随顺等观一切众生回向即一切法离一切相唯即与离二无所著名真如相回向真得所如十方无碍名无缚解脱回向性德圆成法界量灭名法界无量回向。

　　阿难是善男子尽是清净四十一心次成四种妙圆加行即以佛觉用为己心若出未出犹如钻火欲然其木名为暖地又以己心成佛所履若依非依如登高山身入虚空下有微碍名为顶地心佛二同善得中道如忍事人非怀非出名为忍地数量销灭迷觉中道二无所目名世第一地。

　　阿难是善男子于大菩提善得通达觉通如来尽佛境界名欢喜地异性入同同性亦灭名离垢地净极明生名发光地明极觉满名𦦨慧地一切同异所不能至名难胜地无为真如性净明露名现前地尽真如际名远行地一真如心名不动地发真如用名善慧地。

　　阿难是诸菩萨从此已往修习毕功功德圆满亦目此地名修习位慈阴妙云覆涅槃海名法云地如来逆流如是菩萨顺行而至觉际入交名为等觉阿难从干慧心至等觉已是觉始获金刚心中初干慧地如是重重单复十二方尽妙觉成无上道是种种地皆以金刚观察如幻十种深喻奢摩他中用诸如来毗婆舍耶清净修证渐次深入阿难如是皆以三增进故善能成就五十五位真菩提路作是观者名为正观若他观者名为邪观。

　　论曰三世如来付授一切菩萨修证法式铨量浅深力用分别地位等差始自十信然以为信者尚属生灭故当住心乃立十住又以为住者缺资发方便之用故成行心乃立十行又以为行者盖自利未有以及众生故施回向乃立十回向自十信而至住行回向者三贤位也又自三贤即登初地以大慈大悲发生资养茂益成就之故有地名于初地方曰证无生法忍乃至十地之终炼磨余习之效与本觉真如相等故名等觉如易曰穷神知化者也至入妙觉则一而已无有等相如但曰神也此经特异于此于十信之前加干慧地于十地之前加暖顶忍世第一地于妙觉前加金刚干慧地非特然也杂华于十住曰证无生法忍诸经于十地曰证无生法忍诸经未暇论杂华号一佛乘教然证无生法忍尚在五十五数之中世尊于此乃曰立三渐次证无生法忍三渐次盖方便安立者出于五十五数之外者也世尊之意盖欲示从凡夫能实证之法故也佛陀此云觉此方则天民之先觉者也而世尊于信住行向十地等妙之外立三渐次证无生法忍者成佛之要诀如此耳呜呼世尊之恩可谓不赀矣故曰如是以三增进故善能成就五十五位真菩提路问曰干慧地金刚干慧心何以分曰皆曰干慧地皆曰干慧心也故于初干慧地又曰阿难从干慧心至等觉已也于中又曰始获金刚心中初干慧地也至等觉已欲尽妙觉故须获金刚心坏灭前地向以未与如来法流水接故名干慧今入觉地未能入佛妙庄严海故复名初干慧地也又问何谓十种深喻曰应观一切业如幻一幻法如𦦨一切性如水中月妙色如空妙音如响诸佛国土如乾闼婆城佛事如梦佛身如影报身如像法佛如化何则不可取舍一切空故若但如金刚般若观有为法如幻如梦非深喻也深入此空乃名实相此非作法无灭坏故若异此观即生灭法唐僧澄观作地住修证偈曰修习空华万行宴坐水月道场降伏镜象天魔证得梦中佛果。

　　补曰如来证真寂法界一如已见诸众生理体无二亦皆成佛次于根本智起后得智于后得智中观诸众生依前轮回生死备受众苦于是忆念因中弘誓众生未度故哀而愍之从大悲心示现报化之身为诸众生转正法轮谓从真寂界复入生死海中是为逆流也菩萨依如来教导发起大乘根本信心次第历五位修行至于等觉是为顺行也由此顺行将至等觉如曰觉际至等觉已复修习毕功将成妙觉位时于色究竟天上现大宝华王座量等百万阿僧祇三千大千世界菩萨欲登此座先于身中出现十道百宝光明照烛有情最后从顶门放光入诸佛足于是诸佛从面门放百宝光明流灌此菩萨顶直至心源盖谓师弟子流光交相涉入故曰入交是为觉际入交也此菩萨与诸如来一切法等故曰等觉言从干慧心至等觉已是觉始获金刚心中者乃标举菩萨自信住行向地等五位进修之概略也干慧心即前干慧地谓执虚明之心以此为地但变其文耳是觉指等觉而言之也谓此菩萨从初发心历五位修行至法云地后前念金刚心中断舍有漏善句劣无漏习气种子四事已成等觉位也言初干慧地是如重重单复十二者此通叙菩萨从初发心历涉五位因地进修之始末非于金刚心后重立此干慧地也谓从初干慧地如是重重历涉五位进修名单十四加行证明得明增印顺及世第一法名复二然此菩萨于五位次第修行皆以十波罗蜜修习精练断彼烦恼所知二障又于五十心中五重修练此十波罗蜜故名重重于一心中正修一波罗蜜故名单兼修余九波罗蜜随力随能故名复言方尽妙觉成无上道者谓前念金刚心中断舍四事已后念解脱道中获得三种常身四妙圆寂圆满佛果故也古今诸师于此笺释多不能区析反令意义暧昧使学者莫究归宿寂音虽立二干慧地以明此义亦未合本旨独长水从阿难至金刚心中为一科初干慧地至方尽妙觉为一科其理差胜。

　　尔时文殊师利法王子在大众中即从座起顶礼佛足而白佛言当何名是经我及众生云何奉持佛告文殊师利是经名大佛顶悉怛多般怛啰无上宝印十方如来清净海眼亦名救护亲因度脱阿难及此会中性比丘尼得菩提心入遍知海亦名如来密因修证了义亦名大方广妙莲华王十方佛母陀罗尼咒亦名灌顶章句诸菩萨万行首楞严汝当奉持。

　　论曰海漩澓处曰眼此经名清净海眼者有渊深之义辗足无嫌曰亲此经又名救护亲因者有密严之义生我曰母此经又名佛母者有出生如来之义王将付世子以位则取海水灌其顶明为王当受职也此经又名灌顶者有受职之义也问曰文殊师利起问世尊此经名字而明解辨行由因至果显地位之差别示修证之易难殚尽无余矣是法会已终结集者当结之而犹有余义何也观经之意曰汝当奉行则无后段又下文曰如琉璃王诛瞿昙族姓则琉璃王乃波斯匿王子也王薨琉璃方绍位岂此会方与之指河论见而阿难已引叙其子事乎自是观之盖后段乃别时所说特结集者补续为一经耳不可不辩也。

　　补曰寂音以琉璃王诛瞿昙族姓为证可也以文殊师利起问此经名字至汝当奉行谓其法会已终不可也如金刚般若经佛与空生问答未既空生遽起白佛言世尊当何名此经我等云何奉持佛言是经名为金刚般若波罗蜜以是名字汝当奉持则亦法会已终而方谈实相盖世尊于此经虽明解辩行由因至果显地位差别示修证易难令末世众生超脱见闻明悟如来自到境界入三摩地虑其不能识辩邪正落于魔道于是揽七宝几回紫金山再来凭倚普告大众于禅那现境说五十种魔最后乃曰此是过去先佛世尊奢摩他中毗婆舍那觉明分析微细魔事魔境现前汝能谙识心垢洗除则能超越信住等位入于如来妙庄严海又曰若诸末世愚钝众生未识禅那不知说法乐修三昧汝恐同邪至汝当恭钦十方如来究竟修进最后垂范又至理则顿悟乘悟并销事非顿除因次第尽我已示汝劫波巾结何所不明再此询问其词蝉联终始无间以此考之非结集者补续明矣寂音未详此经非一时顿说及匿王与佛实同生年预此法会未几被废琉璃王立即诛释种故有此辩也此经与涅槃说于十八年中既而入灭以匿王在会年六十有二证之非一时顿说则可见矣无尽亦未详二经于二九年中所说欲删去故文琉璃善星二事甚不察也。

　　说是语已即时阿难及诸大众得蒙如来开示密印般怛啰义兼闻此经了义名目顿悟禅那修证圣位增上妙理心虑虚凝断除三界修心六品微细烦恼。

　　论曰十使烦恼小乘次第断故身见边见邪见三品在初果地断见取戒取贪三品在二果地断瞋痴慢三品在三果地断于此界以有疑故未名见道然于此乃方断故金刚般若谈四尊者于三者则曰果于阿罗则曰得阿罗汉道盖至此果地则无疑矣一切众生皆由着我故不忘身见命将终时未至昏昧想身见特着弥勒曰未到昏昧想位长时所习我爱现行由此力故谓我当无便爱我身由此建立中有生报若预流果及一来果尔时我爱亦复现行然此预流及一来果于此我爱由智慧力数数推求制而不着犹壮夫与羸劣者共相捔力能制伏之阿难已证二果故曰修心六品也。

　　补曰长庆曰俱生烦恼难除故曰微细小乘教三界九地各分九品四四地地别断初果断欲界一地九品中前一品惑证第二果二果断下三品证第三果三果断上二界七十二品即得罗汉也余如寂音之论。

　　即从座起顶礼佛足合掌恭敬而白佛言大威德世尊慈音无遮善开众生微细沈惑令我今日身心快然得大饶益世尊若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生修罗人天等道世尊此道为复本来自有为是众生妄习生起世尊如宝莲香比丘尼持菩萨戒私行淫欲妄言行淫非杀非偷无有业报发是语已先于女根生大猛火后于节节猛火烧然堕无间狱琉璃大王善星比丘琉璃为诛瞿昙族姓善星妄说一切法空生身陷入阿鼻地狱此诸地狱为有定处为复自然彼彼发业各各私受惟垂大慈开发童蒙令诸一切持戒众生闻决定义欢喜顶戴谨洁无犯。

　　论曰阿难引宝莲香比丘尼琉璃善星所造之业问地狱定处然其意犹着淫机之罪故以为先也言此妙明真净妙心本来遍圆如是乃至大地草木蠕动含灵本元真如即是如来成佛真体者此出情之法也言佛体真实云何复有地狱饿鬼畜生修罗人天等道者情中之业也杂华论曰情生智隔想变体殊如巧德林菩萨等十林菩萨所从来国国亦名慧一切境界总名慧体何以然者无有情无无情故所以然者无二见故为一真智境界无成佛者无不成佛者故有情无情者此是依业说夫论成佛者非属业故若非属业者即非有情无情故也何得于出情法上计言有成佛不成佛耶彼有情此无情者是业收非佛解脱岂将自己情业之系作如是卜量情与非情成与不成哉阿难以情中之业难出情之法者也。

　　佛告阿难快哉此问令诸众生不入邪见汝今谛听当为汝说阿难一切众生实本真净因彼妄见有妄习生因此分开内分外分阿难内分即是众生分内因诸爱染发起妄情情积不休能生爱水是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液阿难诸爱虽别流结是同润湿不升自然从坠此名内分。

　　阿难外分即是众生分外因诸渴仰发明虚想想积不了能生胜气是故众生心持禁戒举身轻清心持咒印顾盻雄毅心欲生天梦想飞举心存佛国圣境冥现事善知识自轻身命阿难诸想虽别轻举是同飞动不沈自然超越此名外分。

　　阿难一切世间生死相续生从顺习死从变流临命终时未舍媛触一生善恶俱时顿现死逆生顺二习相交。

　　论曰前识为故习后识为新习是谓二习问曰一生善恶何以于此逆顺相交时顿现乎曰善恶之业如梦方作梦时岂能自知是梦非梦要须觉时梦中之事了然自现不待寻绎一生善恶亦复如是宝积经曰佛谓净饭王言大王耳闻恶声生于恶心大王如人梦中亲爱别离生大苦恼悲号啼哭或离父母妻子所爱眷属是人觉已忆念梦中亲爱别离悲泣等事于意云何梦中所见是实有否王言不也佛言大王于意云何是人所梦执以谓实是为智否王言不也世尊何以故梦中所见亲爱别离毕竟是无何况悲泣是人徒自疲劳都无有实佛言大王如是愚痴无闻凡夫耳闻恶声而生执着生执着已起不爱心以不爱故生于瞋心生嗔心故造作瞋业所谓身三口四意三种业造彼业已即便谢灭是业灭已不依东方而住亦复不依南西北方四维上下而住如是之业乃至临死之时最后识灭见先所作心想中现大王是人见已心生忧怖自分业尽异业现前大王如所梦觉念梦中事。

　　纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙大力鬼王飞行夜叉地行罗刹游于四天所去无碍其中若有善愿善心护持我法或护禁戒随持戒人或护神咒随持咒者或护禅定保绥法忍是等亲住如来座下情想均等不飞不坠生于人间想明斯聪情幽斯钝情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮身入风火二交过地轻生有间重生无间二种地狱纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱循造恶业虽则自招众同分中兼有元地。

　　论曰弥勒曰于欲界中有三十六处谓八大那落迦何等为八一等活二黑绳三众合四号叫五大号叫六烧热七极热八无间此诸大那落迦处广十千逾缮那此外复有八寒那落迦处何等为八一疱那落迦二疱裂那落迦三郝凡那落迦四郝郝凡那落迦五虎虎凡那落迦六青莲那落迦七红莲那落迦八大红莲那落迦从此下三万二千逾缮那至等活那落迦从此复隔四千逾缮那有余那落迦如等活大那落迦处初寒那落迦处亦尔从此复隔二千逾缮那有余那落迦又曰于等活大那落迦中多受如是极治罚苦谓彼有情多共聚集业增上生种种苦具次第而起更相残害闷绝躄地次虚空中有大声发唱如是言此诸有情可还等治可还等治次彼有情欻然复起又曰饮食受用者三界将生已生有情寿命安住此中当知触意思识三种食故一切三界有情寿命安住段食一种唯令欲界有情寿命安住独大那落迦受生有情有微细段食谓腑脏中有微风由此因缘彼得久住饿鬼旁生人中亦有粗段食谓作分段而啖食之复有微细食谓羯逻蓝等位有情及欲界诸天由彼食已所有段食流入一切身分支节寻即消化无有便秽以弥勒所论名目所在受苦之相所依之食验世尊言曰虽则自招众同分中兼有元地为无可疑者然破色心论曰如地狱报众生以同业故热铁为地而狱卒夜叉阎罗王等初不与罪苦有情同业然亦同罪狱中何也圆觉经曰有妄业故妄见流转厌流转者妄见涅槃于是世尊又为说造十习因受六交报也杂华曰天鼓谓善住太子曰汝等昔在地狱地狱及身非十方来但由汝颠倒恶业愚痴缠缚生地狱身此无根本无有来处。

　　补曰净土三昧经曰昔毗沙国王与维陀始王共战自惟阵败立誓愿为地下主时臣佐一十八人领百万众愿头生角助王法化治其罪人今所谓阎罗天子牛头阿傍等是也然其所居处如世之棘寺其狱官狱卒吏虽与囚徒同一囹圄而随业所治所受之报则异耳愚读破色心论所问寂音论之未详故复出此。

　　阿难此等皆是彼诸众生自业所感造十习因受六交报云何十因阿难一者淫习交接发于相磨研磨不休如是故有大猛火光于中发动如人以手自相磨触暖相现前二习相然故有铁床铜柱之事是故十方一切如来色目行淫同名欲火菩萨见欲如避火坑二者贪习交计发于相吸吸揽不止如是故有积寒坚冰于中冻冽如人以口吸缩风气有冷触生二习相陵故有吒吒波波罗罗青赤白莲寒水等事是故十方一切如来色目多求同名贪水菩萨见贪如避瘴海三者慢习交陵发于相恃驰流不息如是故有腾逸奔波积波为水如人口舌自相绵味因而水发二习相鼓故有血河灰河热沙毒海融铜灌吞诸事是故十方一切如来色目我慢名饮痴水菩萨见慢如避巨溺四者瞋习交冲发于相忤忤结不息心热发火铸气为金如是故有刀山铁橛剑树剑轮斧钺枪锯如人㘅冤杀气飞动二习相击故有宫割斩斫剉刺槌击诸事是故十方一切如来色目瞋恚名利刀剑菩萨见瞋如避诛戮五者诈习交诱发于相调引起不住如是故有绳木绞校如水浸田草木生长二习相延故有杻械枷锁鞭杖挝棒诸事是故十方一切如来色目奸伪同为谗贼菩萨见诈如畏豺狼六者诳习交欺发于相罔诬罔不止飞心造奸如是故有尘土屎尿秽污不净如尘随风各无所见二习相加故有没溺腾掷飞坠漂沦诸事是故十方一切如来色目欺诳同名劫杀菩萨见诳如践蛇虺七者怨习交嫌发于㘅恨如是故有飞石投磨匣贮车槛瓮盛囊扑如阴毒人怀抱畜恶二习相吞故有投掷擒捉击射抛撮诸事是故十方一切如来色目怨家名违害鬼菩萨见怨如饮鸩酒八者见习交明如萨迦耶见戒禁取邪悟诸业发于违拒出生相反如是故有王使主吏证执文藉如行路人来往相见二习相交故有勘问权诈考讯推鞫察访披究照明善恶童子手执文簿辞辩诸事是故十方一切如来色目恶见同名见坑菩萨见诸虚妄偏执如入毒壑九者枉习交加发于诬谤如是故有合山合石碾硙耕磨如谗贼人逼枉良善二习相排故有押捺槌按蹙漉衡度诸事是故十方一切如来色目怨谤同名谗虎菩萨见枉如遭霹雳十者讼习交諠发于藏覆如是故有鉴见照烛如于日中不能藏影故有恶友业镜火珠披露宿业对验诸事是故十方一切如来色目覆藏同名阴贼菩萨观覆如戴高山履于巨海。

　　论曰滔天之浸出于涓滴岑楼之木发于毫末者其始于甚微而终于不可御故圣人于所习多慎之问曰何以有习曰觉性无性故以无性故随所熏而起甚矣习性之难除虽亲奉世尊如阿难者有淫习于说法会中尝谛视女人如毕陵迦婆蹉有慢习呼恒河神女为小婢神女诉于世尊世尊曰当向神女忏悔于是毕陵迦婆蹉呼曰小婢容我悔过阿难依近慈光犹谛视女人毕陵迦婆蹉亲受明诲然犹呼神女以为小婢是皆果位中圣人者且折伏淫慢之习无功如此况一切众生乎言习者谓淫贪慢瞋诈诳怨见枉讼也是十法三毒之别相及等分相以此经专治淫机故又冠其习于十法之首言一切如来色目者犹言以淫为何等品类以贪为何等品类以慢为何等品类以瞋为何等品类以诈为何等品类以诳为何等品类以怨为何等品类以见为何等品类以枉为何等品类以讼为何等品类也而淫本为热恼故世尊目为火非特世尊虽十方如来亦以为火也而其下九法号十方如来色目者亦尔然因有二其一曰正发业即无明其二曰助发业即余惑俱生分别也今除淫习是所发之业余九皆是能发业之惑也如淫研磨不休自耗其精则火界炽然于其生也尚有消渴内热痈疽等疾则其死也见大猛火固其所也铜柱铁床则是其抱持𥨊卧坚觉妄想余习淫以磨生火则贪以吸生水亦固其所也此与阳盛梦火阴盛梦水亦无以异虽彼以是复我然我所见非彼所成皆以我所习起故问曰何谓吒吒波波罗罗耶曰俱舍论曰波波吒吒罗罗寒者声相如此青赤白莲寒者色相如此弥勒。

　　论曰有青莲那落迦红莲那落迦者此也问曰前言淫习以热恼故为火今言瞋习亦曰心热发火何也曰瞋能起阳于五性属木木起阳则发火火克金则铸气气虽属金要待火力成体又从火革乃能为伤物也问曰慢习为痴水何物耶曰西国有此水如此土炎荒瘴泉饮者即喑谓之哑瘴类也又问曰诈习而成杻械枷锁鞭杖檛棒诳习而成屎尿秽污不净何也曰以绥淫而成铜柱铁床以贪习而成青赤白莲寒冰等事复何怪哉耶。

　　补曰宫割五刑之一也校枷也易曰屦校灭趾荷校灭耳囊扑者以囊贮之而扑杀之也吏记秦始皇囊扑两弟萨迦耶具云萨迦耶萨此云身见戒谓执身有我戒也禁取谓非因计因如持牛狗等戒为生天因也。

　　云何六报阿难一切众生六识造业所造恶报从六根出云何恶报从六根出一者见报招引恶果此见业交则临终时先见猛火满十方界亡者神识飞坠乘烟入无间狱发明二相一者明见则能遍见种种恶物生无量畏二者暗见寂然不见生无量恐如是见火烧听能为镬汤洋铜烧息能为黑烟紫焰烧味能为焦丸铁麋烧触能为热灰炉炭烧心能生星火迸洒扇鼓空界二者闻报招引恶果此闻业交则临终时先见波涛没溺天地亡者神识降注乘流入无间狱发明二相一者开听听种种闹精神愗乱二者闭听寂无所闻幽魄沉没如是闻波注闻则能为责为诘注见则能为雷为吼为恶毒气注息则能为雨为雾漉诸毒虫周遍身体注味则能为脓为血种种杂秽注触则能为畜为鬼为粪为尿注意则能为电为雹摧碎心魄三者嗅报招引恶果此嗅业交则临终时先见毒气充塞远近亡者神识从地涌出入无间狱发明二相一者通闻被诸恶气熏极心扰二者塞闻气掩不通闷绝于地如是嗅气冲息则能为质为履冲见则能为火为炬冲听则能为没为溺为洋为沸冲味则能为馁为爽冲触则能为绽为烂为大肉山有百千眼无量𠯗食冲思则能为灰为瘴为飞砂礰击碎身体五者味报招引恶果此味业交则临终时先见铁网猛𦦨炽烈周覆世界亡者神识下透挂纲倒悬其头入无间狱发明二相一者吸气结成寒水冻裂身肉二者吐气飞为猛火焦烂骨髓如是尝味历尝则能为承为忍历见则能为然金石历听则能为利兵刃历息则能为大铁笼弥覆国土历触则能为弓为箭为弩为射历思则能为飞热铁从空雨下五者触报招引恶果此触业交则临终时先见大山四面来合无复出路亡者神识见大铁城火蛇火狗虎狼师子牛头狱卒马头罗刹手执枪槊驱入城门向无间狱发明二相一者合触合山逼体骨肉血溃二者离触刀剑触身心肝屠裂如是合触历触则能为道为观为厅为案历见则能为烧为爇历听则能为撞为击为倳为射历息则能为括为袋为考为缚历尝则能为耕为钳为斩为截历思则能为坠为飞为煎为炙六者思报招引恶果此思业交则临终时先见恶风吹坏国土亡者神识被吹上空旋落乘风堕无间狱发明二相一者不觉迷极则荒奔走不息二者不迷觉知则苦无量煎烧痛深难忍如是邪思结思则能为方为所结见则能为鉴为证结听则能为大合石为水为霜为土为雾结息则能为大火车火船火槛结尝则能为大叫唤为悔为泣结触则能为大为小为一日中万生万死为偃为仰。

　　阿难是名地狱十因六果皆是众生迷妄所造若诸众生恶业同造入阿鼻狱受无量苦经无量劫六根各造及彼所作兼境兼根是人则入八无间狱身口意三作杀盗淫是人则入十八地狱三业不兼中间或为一杀一盗是人则入三十六地狱见见一根单犯一业是人则入一百八地狱由是众生别作别造于世界中入同分地妄想发生非本来有。

　　补曰此一段文意以前后次序反覆研核于讼习不能藏影句下脱二习等四字于见报如是见火句下脱烧见能为等八字似非译人之简略殆书工之阙遗也既失稽考于一时遂乃滑疑于千载深为之叹息问曰净觉曰诸根循业各变难尽消会如闻报谓注见则能为雷为吼岂是眼根所入之相况下文多此类圣言叵测惟博通之士昭示来学今此意可得闻乎曰愚固非博通者试为子言之夫如来说法不苟然也其叙六根始则标定受报之业如招引恶果此见业交等文是也次则示业报之相如烧听能为镬汤洋铜等文是也而六根注发互相酬业与易阴中有阳阳中有阴流变无异故见报以火言之闻报以水言之易则以离为目坎为耳故于见闻之间则曰烧曰注至其叙六报于见则曰烧心于闻则曰注意余四但曰冲思历思结思而已不曰心意者盖亦以心为火以意为水思是意之业也故前文谓意如幽室见幽室见者沉潜之象则复以为水也宜矣而见报曰烧听能为镬汤洋铜者如易离在地为火在天为日坎中有离故有温泉有火井离中有坎故有火鼠火龟谓听属耳耳属坎而见报之离火变于耳根之坎水故也烧息能为黑烟紫𦦨者如易艮卦九三厉为熏心程颐以为熏灼其心也谓息属鼻鼻属艮而见报之离火变于鼻根之艮土故也烧味能为铁丸铁糜者如易兑四九为金离二七为火又干为金离为火煅之锐戈兵火金相合则煅而为丸融而为糜谓味属口舌口舌属兑而见报之离火变于舌根之兑金故也烧触能为热灰炉炭者如易坤为釜釜有范金者有合土者其象有腹有耳无足是皆自坤变也坤离皆有木象黄帝书曰在天为风在地为木今焚薪为炭枯蘖成灰离火动而薪止火灭而烬留谓触属身身属坤而见报之离火变于身根之坤土故也烧心能为星火煽鼓空界者如易心位在坎离之间也邵雍曰离为星而张衡以星辰为地之精气上变乎天星日之余辰月之余月生于日日所照临众星被耀因水转光至精斁气歇坎极离现则乃有飞殒之象谓心属坎离而见报之离火复变于心位之离火与坎水故也闻报注闻则为贵为诘者如易离坎艮为无敢折狱又为刑杀等义谓闻属耳耳属坎而闻报之坎水变于耳根之坎水与艮土离火故也注见则能为雷为吼者如易离火与巽风也木中有火风者火气之动也离为目动为多白眼观眼之变则可以知风火故迅雷所轰烈𦦨烁金惊飙奋发万窍怒号谓见属眼目眼目属离而闻报之坎水变于眼根之离火与震木巽风故也注息则能为雨为雾者如易兑为口艮为鼻口鼻通气山泽通也水气上蒸而为云为雾谓息属鼻鼻属艮而闻报之坎水变于鼻根之艮土与兑金故也注味则能为脓为血者如易坎为血既济曰坎上东邻杀牛归妹曰兑上刲羊无血谓味属口舌口舌属坎兑而闻根之坎水变于舌根之兑金坎水故也注触则能为畜为鬼为粪为尿者如易艮卦曰坤为身坎为鬼坤土也坎水也土陷于水中故为泥为涂睽卦曰见豕负涂载鬼一车恶其秽之甚也谓触属身身属坤而闻报之坎水变于身根之坤土与坎水故也注意则能为电为雹摧碎心魄者如易习坎重坎也今闻报之坎水复注于意之坎水乃以坎而入坎盖意在坎离之间坎离以中相易坎极成离火光起于洲潬巨焚生于积油坎北方之卦冱阴之地也离南方之卦积阳之地也故阳极为电阴极为雹说卦为心病为加忧谓意属坎离而闻报之坎水复变于耳根之坎水与离火故也余准此可见然此业报变现如影随形了无差忒实由自妄所招非本来有或谓虚张三世报应妄说六道轮回者岂足与语易道哉言为质为履者质与踬同广雅曰踬踏也言为馁为爽者通俗文云鱼败曰馁羹败曰爽。

　　复次阿难是诸众生非破律仪犯菩萨戒毁佛涅槃诸余杂业历劫烧然后还罪毕受诸鬼形若于本因贪物为罪是人罪毕遇物成形名为怪鬼贪色为罪是人罪毕遇风成形名为魃鬼贪惑为罪是人罪毕遇畜成形名为魅鬼贪恨为罪是人罪毕遇虫成形名蛊毒鬼贪忆为罪是人罪毕遇衰成形名为疠鬼贪慠为罪是人罪毕遇气成形名为饿鬼贪罔为罪是人罪毕遇幽为形名为魇鬼贪明为罪是人罪毕遇精为形名魍魉鬼贪成为罪是人罪毕遇明为形名役使鬼贪党为罪是人罪毕遇人为形名传送鬼阿难是人皆以纯情坠落业火烧干上出为鬼此等皆是自妄想业之所招引若悟菩提则妙圆明本无所有。

　　论曰前文曰十方微尘如来异口同音告阿难言善哉阿难汝欲识知俱生无明使汝轮转生死结根唯汝六根更非他物汝复欲知无上菩提令汝速证安乐解脱寂静妙常亦汝六根更非他物呜呼六根果何物哉如二十五圣者因之以获圆通盖所谓证安乐解脱者也于六根而悟者如受六交罪报苦者因之以沉坠盖所谓轮转生死结根者也于六根而迷者呜呼因迷而有六道因悟而有二十五圆通岂本来有哉世尊于法华说化城大通智胜佛国土宫殿谓大光普照遍满世界胜诸天光而梵天王寻光自东来者西向见佛自西来者东向见佛南北上下四方交相见佛亦如东西者佛体非有方所者也于火宅称有五百人止住其中鸱枭雕鹫乌鹊鸠鸽蚖蛇蝮蝎蜈蚣蜓蚰守宫百足鼬狸鼷鼠诸恶虫辈交横驰走屎尿臭处不净流溢𧏙螂诸虫而集其上于智则言大通于光则言普照于贪瞋痴苦集生死之趣则曰五百人于诸三毒则言诸虫辈及屎尿臭处与十习因六交报以成生死结根二十五圆通以证安乐寂静妙常同意。

　　复次阿难鬼业既尽则情与想二俱成空方于世间与元负人怨对相值身为畜生酬其宿债物怪之鬼物消报尽生于世间多为枭类风魃之鬼风销报尽生于世间多为咎征一切异类畜魅之鬼畜死报尽生于世间多为狐类虫蛊之鬼蛊灭报尽生于世间多为毒类衰疠之鬼衰穷报尽生于世间多为蛔类受气之鬼气消报尽生于世间多为食类绵幽之鬼幽销报尽生于世间多为服类和精之鬼和销报尽生于世间多为应类明灵之鬼明灭报尽生于世间多为休征一切诸类依人之鬼人亡报尽生于世间多为循类阿难是等皆以业火烧枯酬其宿债傍为畜生此等亦皆自虚妄业之所招引若悟菩提则此妄缘本无所有如汝所言宝莲香等及琉璃王善星比丘如是恶业本自发明非从天降亦非地出亦非人与自妄所招还自来受菩提心中皆为浮虚妄想凝结。

　　复次阿难从是畜生酬偿先债若彼酬者分越所酬此等众生还复为人反征其剩如彼有力兼有福德则于人中不舍人身酬还彼力若无福者还为畜生偿彼余直阿难当知若用钱物或役其力偿足自停如于中间杀彼身命或贪其肉如是乃至经微尘劫相食相诛犹如转轮互为高下无有休息除奢摩他及佛出世不可停𥨊汝今应知彼枭伦者酬足复形生人道中参合顽类彼咎征者酬足复形生人道中参合愚类彼狐伦者酬足复形生人道中参于庸类彼毒伦者酬足复形生人道中参合狠类彼蛔伦者酬足复形生人道中参合微类彼食伦者酬足复形生人道中参合柔类彼服伦者酬足复形生人道中参合劳类彼应伦者酬足复形生人道中参于文类彼休征者酬足复形生人道中参合明类彼诸循伦酬足复形生人道中参于达类阿难是等皆以宿债毕酬复形人道皆无始来业计颠倒相生相杀不遇如来不闻正法于尘劳中法尔轮转此辈名为可怜愍者。

　　论曰以十习因受六交报生地狱中遍尝诸苦余业尽已乃生人趣然为顺后之业而昏荒痴愚有自来矣今所逢所偶不自三涂之至者几希天竺僧号耆域者以晋惠时至襄阳欲渡汉江舟人以其胡沙门弊陋看不上眼弃不载至北岸而域已往舟人眩莫测始异之路有两虎域以手按一虎头又顿足趁一虎曰叱叱于是虎皆背去所至小儿哗随之入洛阳诸比丘为作礼域危坐受之谓人曰此方僧万数独指支法渊曰此菩萨从羊中来又指竺法兴曰此菩萨从天中来又曰比丘衣服皆华饰违法制非佛意也望见宫室曰大略似忉利天但彼是道力所及此特众生净业力成耳谓沙门耆阇密曰匠此宫阙者从忉利天来成已即还天上屋脊瓦下应有作具迹之果有千五百器耆域圣者也而洛阳万僧中指两人而一人犹旁生来呜呼今可整心虑趣菩提乎。

　　补曰集解以参合狠类次于狐伦之下又以参合庸类次于毒伦之下愚尝以受诸鬼形身为畜类还复为人等文历商之则知其为错综也夫狐伦者得非起于所谓多为狐类乎多为狐类得非起于所谓贪欲为罪乎毒伦者得非起于所谓多为毒类乎多为毒类得非起于所谓贪恨为罪乎故狐伦当以庸类缀之而毒伦当以很类缀之信有自矣。

　　阿难复有从人不依正觉修三摩地别修妄念存想固形游于山林人不及处有十种仙阿难彼诸众生坚固服饵而不休息食道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固咒禁而不休息术法圆成名道行仙坚固思念而不休息思忆圆成名照行仙坚固交遇而不休息感应圆成名精行仙坚固变化而不休息觉悟圆成名绝行仙阿难是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧报尽还来散入诸趣。

　　论曰遍入三涂复为人类当求超出乃不遇正法而别修妄术者圆觉曰众生不能入清净觉非觉违拒诸能入者非觉入故故曰斯亦轮回妄想流转不修三昧报尽还来散入诸趣也。

　　阿难诸世间人不求常住未能舍诸妻妾恩爱于邪淫中心不流逸澄蓥生明命终之后邻于日月如是一类名四天王天于己妻房淫爱微薄于净居时不得全味命终之后超日月明居人间顶如是一类名忉利天逢欲暂交去无思忆于人间世动少静多命终之后于虚空中朗然安住日月光明上照不及是诸人等自有光明如是一类名须𦦨摩天一切时静有应触来未能违戾命终之后上升精微不接下界诸人天境乃至劫坏三灾不及如是一类名兜率陀天我无欲心应汝行事于横陈时味如嚼蜡命终之后生越化地如是一类名乐变化天无世间心同世行事于行事交了然超越命终之后遍能出起化无化境如是一类名他化自在天阿难如是六天形虽出动心迹尚交自此已还名为欲界。

　　论曰四天王天邻于日月者居须弥山之半腹出海四万由旬日月自其宫前绕旋以照四天之下自其上以至忉利天尚四万由旬盖帝释所居之处山之顶也其四隅各八天共三十二天而帝释主之𦦨摩天此云善时分即空居之初天也日月所不能上照以莲华开合知时分耳兜率陀天此云知足又说喜足又云妙足过三禅乃无三灾于此又言三灾不及者尽此一劫无三灾耳弥勒菩萨居此天盖过去未来诸圣者后得智所变之宫也故三灾不及然凡夫以福感而生此天者以劫火亦能坏之也乐变化天者有所受用随念而至非如下之诸天衣食假自化也他化自在天者所须受用又不思而至也除乐变化天他化自在天无嫁娶事一切欲界众天无有处女胎藏者四天王众天于父母肩上或怀中如五岁小儿欻然化出忉利天三十三天如六岁时分天如七岁知足天如八岁乐变化天如九岁他化自在天如十岁以是观之如诸天于淫机微薄分等差故于其生也力用长少如此世尊于此特言之非苟然也问曰于横陈时何义也曰女子裸形时也司马相如好色赋曰华容自献玉体横陈译者用此土美词缘节吾圣人之意耳。

　　补曰兜率陀又云睹史多即欲界第四天乃无漏报上所成是为别报天也此天有内院外院总五十重每一重有五百亿天宫内则四十有九外则一也弥勒菩萨所处大摩尼殿居其中焉此殿亦名善法堂牢度䟦提神之所造上生经曰佛告优波离若我住世一小劫中广说一生补处菩萨报应及十善果不能穷尽又曰今此天主名曰弥勒者是已具三品九类行者念念发弘誓愿得生彼处以无漏力故三灾不及所言不接下界诸人天境乃至三灾不及者通叙内外院也盖外院由第九品中一分不精进行者所生之处生七日后弥勒菩萨放光雨华引入内院小摩尼殿寻为说法俾发起精进力故然后引之令入内院二院之外又有业报一天乃有漏业果所成是为总报天也修十善业者得生彼处以有漏果故三灾可坏是虽俱同第四一天然以总报望外院尚若仙凡之隔况内院乎言行虽出动心迹尚交者此总结六天虽已超出人世尘寰之境犹未离欲界俱舍颂曰六受欲交抱执手笑视淫谓四天王天忉利天则形交𦦨摩天则勾抱兜率陀则执手变化则对笑他化则相视而后热恼方息言自此已还名为欲界者谓自空居四天至地居二天及人世无非欲界所摄盖四天王天与忉利为地居𦦨摩兜率等为空居也。

　　大佛顶如来密因修证了义诸菩萨万行首楞严经合论卷第八

　　音切

　　眄

　　(四苋切)。

　　樗

　　(音枢)。

　　枹

　　(音孚)。

　　餐

　　(音餐)。

　　蒜

　　(音算)。

　　韭

　　(音久)。

　　薤

　　(音械)。

　　萎

　　(音虽)。

　　蓥

　　(音莹)。

　　复

　　(音福)。

　　铨

　　(音川)。

　　瞹

　　(音爱)。

　　澓

　　(音伏)。

　　辗

　　(音碾)。

　　磾

　　(丹同)。

　　薨

　　(呼肱切)。

　　蠕

　　(如兖切)。

　　毅

　　(鱼既切)。

　　绥

　　(音须)。

　　缮

　　(音善)。

　　疱

　　(音炮)。

　　郝

　　(音壑)。

　　躄

　　(房益切)。

　　囹圄

　　(音令语)。

　　捆

　　(苦本切)。

　　钺

　　(音越)。

　　刺

　　(音漆)。

　　檛

　　(陟瓜切)。

　　戮

　　(音六)。

　　虺

　　(音许)。

　　鸩

　　(直禁切)。

　　鞠

　　(音菊)。

　　硙

　　(音对)。

　　蹙

　　(子六切)。

　　煽

　　(音扇)。

　　愗

　　(音茂)。

　　糜

　　(武悲切)。

　　馁

　　(奴罪切)。

　　预

　　(音朔)。

　　倳

　　(侧吏切)。

　　核

　　(音翮)。

　　滑

　　(音骨)。

　　斁

　　(音亦)。

　　刲睽

　　(同古圭切)。

　　冱

　　(音互)。

　　魃

　　(音跋)。

　　鸱

　　(音痴)。

　　枭

　　(音嚣)。

　　雕

　　(音凋)。

　　鹫

　　(音就)。

　　鼬

　　(音柚)。

　　鼷

　　(音奚)。

　　狠

　　(呼垦切)。

　　综

　　(子宋切)。

　　裸

　　(力可切)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第九

　　阿难世间一切所修心人不假禅那无有智慧但能执身不行淫欲若行若坐想念俱无爱染不生无留欲界是人应念身为梵侣如是一类名梵众天欲习既除离欲心现于诸律仪爱乐随顺是人应时能行梵德如是一类名梵辅天身心妙圆威仪不缺清净禁戒加以明悟是人应时能统梵众为大梵王如是一类名大梵天。

　　补曰道书曰太乙者元一之气始生于太虚之上有玉京之天乃玉京山也四方各有八天三十二帝居之玉京之上有玉清上清不清三清之天三清之上有虚皇十天元老元尊与天真九皇居之无尽曰内经所谓玉京三十二帝者岂非佛之须弥山顶忉利天乎虚皇天者岂非佛之大梵天乎内经谓天皇降九气为混沌西天以大梵天为世界主内经所谓三清天者岂非佛之空居天乎列子所谓无极之外无极无尽之外无尽岂非佛之所谓无量无边河沙世界乎若夫大梵天王之上阴阳之所不及其天少光无量光光音以至于色究竟天虽大梵王有所不知六合之外孔老亦置而不论此释迦文佛所以超乎无想之外出乎空识之表而谓之不可思议者也。

　　阿难此三胜流一切苦恼所不能逼虽非正修真三摩地清净心中诸漏不动名为初禅阿难其次梵天统摄梵人圆满梵行澄心不动寂湛生光如是一类名少光天光光相然照曜无尽映十方界遍成琉璃如是一类名无量光天吸持圆光成就教体发化清净应用无尽如是一类名光音天阿难此三胜流一切忧悬所不能逼虽非正修真三摩地清净心中粗漏已伏名为二禅阿难如是天人圆光成音披音露妙发成精行通寂灭乐如是一类名少净天净空现前引发无际身心轻安成寂灭乐如是一类名无量净天世界身心一切圆净净德成就胜托现前归寂灭乐如是一类名遍净天阿难此三胜流具大随顺身心安隐得无量乐虽非正修真三摩地安隐心中欢喜毕具名为三禅阿难复次天人不逼身心苦因已尽乐非常住久必坏生苦乐二心俱时顿舍粗重相灭净福性生如是一类名福生天舍心圆融胜解清净福无遮中得妙随顺穷未来际如是一类名福爱天阿难从是天中有二岐路若于先心无量净光福德圆明修证而住如是一类名广果天若于先心双厌苦乐精研舍心相续不断圆穷舍道身心俱灭心虑灰凝经五百劫是人既以生灭为因不能发明不生灭性初半劫灭后半劫生如是一类名无想天阿难此四胜流一切世间诸苦乐境所不能动虽非无为真不动地有所得心功用纯熟名为四禅阿难此中复有五不还天于下界中九品习气俱时灭尽苦乐双亡下无卜居故于舍心众同分中安立居处阿难苦乐两灭斗心不交如是一类名无烦天机括独行研交无地如是一类名无热天十方世界妙见圆澄更无尘象一切沈垢如是一类名善见天精见现前陶铸无碍如是一类名善现天究竟群几穷色性性入无边际如是一类名色究竟天阿难此不还天彼诸四禅四位天王独有钦闻不能知见如今世间旷野深山圣道场地皆阿罗汉所住持故世间粗人所不能见阿难是十八天独行无交未尽形累自此已还名为色界。

　　论曰四禅者一有漏二无漏三亦有漏亦无漏四非有漏非无漏也俱舍曰三静虑各有三第四静虑八者不分广果之无想天也弥勒曰色界十八处谓梵众天梵前益天大梵天此三由䎡中上品熏修初静虑故少光无量光极静光此三由䎡中上品熏修第二静虑故少净天无量净天遍净天此三由䎡中上品熏修第三静虑故无云天福生天广果天此三由耎中上品熏修第四静虑故无想天即广果天摄无别处所复有诸圣住止不共五净居地谓无烦无热善见善现及色究竟由耎中上上极品熏修第四静虑故弥勒所言梵前益天者此经梵辅天也又言无云天者此经福爱天也而于福爱中分二岐路者叙无想天也问曰何名有二岐路曰若以直往则至广果天若以迂往则至无想天又问何名广果曰以发心已来不带异计唯修根本四禅而离下诸地位之染历四位而至福爱天又增胜定广果前之福生胜处是也又问曰何名无想天曰若带异计六行伏惑渐厌渐离而至福爱天以得舍力故舍心圆融不复相续反穷所舍之法舍心亦亡不计身心故曰身心俱灭然遂执以为涅槃心是也此妄想相也而以之为真者特以第六识暂不行如水中之鱼已舍心相不知微细心生灭未舍耳俱舍曰此天于生死时有异方其初生也凡经半劫乃入无想异熟也故曰初半劫灭及其欲死也则自无想异熟而出又经半劫乃有心相心相现而后乃化故曰后半劫生生死之间四百九十九劫一向无想甚矣末那之难离也以无想定治之而复在也斗心不交则无诤故名无烦研交无地则无摩故名无热有妙见故名善见有妙现故名善现机括独行无待也研交无地无对也陶铸无碍能发化也陶铸水火而已精性水也见性火也究竟群几者动之微也于此究竟穷色性性者色性空空性觉觉则所谓色性性也若但穷色性非色究竟也色空互为性故楞伽曰住色究竟天离诸过失处于彼成正觉也。

　　复次阿难从是有顶色边际中其间复有二种岐路若于舍心发明智慧慧光圆通便出尘界成阿罗汉入菩萨乘如是一类名为回心大阿罗汉若在舍心舍厌成就觉身为碍消碍入空如是一类名为空处诸漏既销无碍无灭其中唯留阿赖耶识全于末那半分微细如是一类名为识处空色既亡识心都灭十方寂然迥无攸往如是一类名无所有处识性不动以灭穷研于无尽中发宣尽性如存不存若尽非尽如是一类名为非想非非想处此等穷空不尽空理从不还天圣道穷者如是一类名不回心钝阿罗汉若从无想诸外道天穷空不归迷漏无闻便入轮转阿难是诸天上各各天人则是凡夫业果酬答答尽入轮彼之天王即是菩萨游三摩提渐次增进回向圣伦所修行路阿难是四空天身心灭尽定性现前无业果色从此逮终名无色界此皆不了妙觉明心积妄发生妄有三界中间妄随七趣沉溺补特伽罗各从其类。

　　论曰无色界天无四种虽无业果色然有定果色为色所依故俱舍曰无色界无处所何也曰弥勒曰无色界有四处所或无处所有情量建立者谓赡部洲人身量不定或时高大或时卑小然随自肘三肘半量东毗提诃身量决定亦随自肘三肘半量身又高大又如东毗提诃如是西瞿耶尼北拘卢洲身量亦尔转复增高大四天王众天身量如拘卢舍四分之一三十三天身量复增一分帝释身量半拘卢舍时分天身量亦半此上一切如欲天身量当知渐渐各增一分梵众天身量半逾缮那梵前益天身量一逾缮那大梵天身量一逾缮那半少光天身量二逾缮那此上一切余天身量各渐倍增除无云天应知彼天减三缮那又大那落迦身量不定若作增长极重恶不善业者彼感身形其量广大余则不尔如大那落迦如是寒那落迦独一那落迦近边那落迦旁生饿鬼亦尔诸非天身量大小如三十三天当知无色界无有色界故无有身量以弥勒之论知其俱舍可信也问曰何名复有二种岐路曰于色边际中若能发智慧光则不复登空识无所有非想非非想四天故名回心大阿罗汉也若但有舍心而已则是乐定那含故名空处也又问曰何名半分微细全分末那耶曰阿赖耶第八识也末那第七识也分别事识第六识也三者相依而有八识之体无同无异六识之相分粗分细粗则外缘色空等一切诸法细则内缘赖耶末那两种耳独末那行相难辩虽以执受我相与痴慢爱见相应然推穷之不见归宿古师以日中设水器为喻曰水器是第八识也日六识也日以器中之水为缘故壁间浮动之影影末那也于此言全分末那者此识但内执弗外缘故半分微细者六识内缘赖耶末那两种之细相也如人食卵剥壳而爪分之视其黄处赖耶也曰处全分末那也已弃之壳六识外缘色空等一切诸法之粗相也尚有其微膜其白处半分微细相又问曰何名如存不存若尽非尽耶曰虽见识在而不起如存不存也虽见尽而识在若尽非尽也言非想者识性不动第六粗识想不起故非非想者虽粗不起第八流注恒不息故又问曰无身量有寿量乎曰以识所依之报是有法有法必有终尽故虽名无色界亦有寿量弥勒曰赡部洲人寿量不定彼人以三十日夜为一月以十二月为一岁或于一时寿量百岁或于一时寿量八十岁或于一时寿量渐减乃至十岁东毗提诃人寿量决定二百五十岁西瞿耶尼人寿量决定五百岁北拘卢洲人寿量决定千岁又人间五十岁是四天王众天一日一夜以此日夜三十日夜为一月以十二月为一岁后诸天众寿量五百岁人间百岁是三十三天一日一夜以此日夜如前说彼诸天众寿量千岁如是所余乃至他化自在天日夜及寿量各增前一倍又四天王众天满足寿量是等活大那落迦一日一夜即以此三十日夜为一月以十二月为一岁彼大那落迦寿量五百岁以四天王众天寿量成等活大那落迦寿量如是以三十三天寿量成黑绳大那落迦寿量以时分天寿量成众合大那落迦寿量以知足天寿量成号叫大那落迦寿量以化乐天寿量成大号叫大那落迦寿量以他化自在天寿量成烧热大那落迦寿量应知亦尔极烧热大那落迦有情寿半中劫无间大那落迦有情寿一中劫非天寿量如三十三天旁生饿鬼寿量不定又寒那落迦于大那落迦次第相望寿量近半应知又近边那落迦独一那落迦受生有情寿量不定梵众天寿二十中劫一劫梵前益天寿四十中劫一劫大梵天寿六十劫中一劫小光天寿八十劫中二劫自此已上余色界天寿量相望各渐倍增唯除无云天当知彼天寿减三劫空无边处寿二万劫识无边处寿四万劫无所有处寿六万劫非想非非想处寿八万劫除北拘卢洲余一劫处悉有中夭补特伽罗此云数取趣谓凡夫造善恶业缘或生天趣或堕三涂取七趣不定故也。

　　补曰寂音所论寿量于器界成坏劫数增减犹未之尽彼七趣寿量时数皆以赡部洲为标准且以住劫中一增一减凡二十增减言之曰增劫者如赡部州人寿异时止年十岁者生子便倍增至十五岁渐渐倍增至八万四千岁故曰增劫曰减劫者如百岁减一岁自八万四千岁渐渐减至十岁如是一增一减名一中劫也又减劫人寿减至三十岁时饥馑劫起经七年七月七日方满人于是时起下品厌离心过此饥馑劫已人寿又减至二十岁时疾病劫起经七月七日方止人于是时起中品厌离心过此疾病劫已人寿又减至十岁时刀兵劫起经七日方息人于是时起上品厌离心过此刀兵劫已是名小三灾劫也此小三灾劫但坏有情不坏器世界如是二十中劫成(句)谓成器世界也器世界成时先自上成色界三禅天次第成下至欲界𦦨摩天此依空居者故自上而成下也其次先自下风轮次第成上至忉利天此依地界者故自下而成上也如是二十中劫成已住(句)谓世界已成能安住有情故也此二十住劫每一增劫增至八万四千岁时有转轮王出治于世其减劫于二十减劫中有千佛出化于世如贤劫中至第九劫有四佛出化于世减至六万岁时拘留孙佛出化于世又减至四万岁时拘那含牟尼佛出化于世复减至二万岁时迦叶佛出化于世至百岁时释迦牟尼佛出化于世前八万劫中无佛出世至第十劫减至八万岁时弥勒佛出化于世十一至十四劫亦无佛出世至第十五劫有九百九十四佛次第出化于世十六至十九劫亦无佛出世至第二十劫娄至佛出化于世然此住劫器世界中有千须弥卢千日月轮千四大洲作一轮围山其顶高至二禅天名一小千界千小千界作一轮围山其顶高至三禅天名一中千界千中千界作一轮围山其顶高至四禅天名一大千界是名三千大千世界总名娑婆世界是一佛所化之境同一成坏于一四洲中有一化身故名千百亿化身如是二十中劫住已坏(句)谓住劫已满坏劫时至也一火劫其俱生火起坏至二禅天二水劫其俱生水起坏至三禅天三风劫其俱生风起坏至四禅天而四禅天不坏为舍念清净故是名大三灾劫也此大三灾劫但坏器世界不坏有情而有情徙于别界或有福愿及三摩提力者得生四禅天中也如是二十中劫坏已空(句)谓器世界已坏空劫时至也空二十劫时数已复成器世界如是器世界成坏首尾连环源源不绝故曰成住坏空总八十中劫名一大劫也。

　　复次阿难是三界中复有四种阿修罗类若于鬼道以护法力成通入空此阿修罗从卵而生鬼趣所摄若于天中降德贬坠其所卜居邻于日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口旦游虚空暮归水宿此阿修罗因湿气有畜生趣摄。

　　阿难如是地狱饿鬼畜生人及神仙天暨修罗精研七趣皆是昏沉诸有为相妄想受生妄想随业于妙圆明无作本心皆如空华元无所著但一虚妄更无根绪阿难此等众生不识本心受此轮回经无量劫不得真净皆由随顺杀盗淫故反此三种又则出生无杀盗淫有名鬼伦无名天趣有无相倾起轮回性若得妙发三摩提者则妙常寂有无二无无二亦灭尚无不杀不偷不淫云何更随杀盗淫事阿难不断三业各各有私因各各私众私同分非无定处自妄发生生妄无因无可寻究汝勖修行欲得菩提要除三惑不尽三惑纵得神通皆是世间有为功用习气不灭落于魔道虽欲除妄倍加虚伪如来说为可哀怜者汝妄自造非菩提咎作是说者名为正说若他说者即魔王说。

　　补曰诸师所判流通分未见定论者或指第八卷文殊问名后为流通或指第九卷七趣后为二种流通或指第十卷阿难若复有人后为流通夫若以问名后为流通者阿难何得蹑前妙明妙心而起七趣之问乎若以七趣后为二种流通者如来何特于此流通行门乎按经始自阿难殷勤启请妙奢摩他三摩禅那最初方便以至如来谓阿难曰汝虽强记但益多闻于奢摩他微密观照心犹未了遂于将罢法座之后复告大众及阿难曰汝犹未识修奢摩他毗婆舍那微细魔事原始要终不出修奢摩陀三摩禅那观行之旨由是而知问名已后俱为正宗直至若复有人下方属流通也问曰何谓有名鬼伦无名天趣曰随顺杀盗淫是有(句)故沦堕于四恶趣鬼伦其一也反此三种不随顺杀盗淫是无(句)故出生三善趣天趣其一也盖举一例诸以定七趣之所自耳然四恶三善中三业所犯亦有兼不兼之谓善恶虽异轮回则一故有无相倾流转七趣无有休息若能妙发三摩提者尚不存无二之心况随顺杀盗淫事哉阿修罗义见第五卷福备众生下。

　　即时如来将罢法座于师子床揽七宝几回紫金山再来凭倚普告大众及阿难言汝等有学缘觉声闻今日回心趣大菩提无上妙觉吾今已说真修行法汝犹未识修奢摩他毗婆舍那微细魔事魔境现前汝不能识洗心非正落于邪见或汝阴魔或复天魔或着鬼神或遭魑魅心中不明认贼为子。

　　补云前文已尝开显阴浊之相状而未详叙众魔之次序今重出之俾学者安住禅那不为胜妙之境所移则众魔不战而自屈此实成佛之大旨也自古义学之师多以通经大略为能事不以进修三昧为要诀遂判为流通矣吾宗明悟之士多亦醉心于征辩之文不能怡神于精研之域于三决定义失其严奉故触境遇缘为魔所拆困惜哉阴有五种者能盖覆真性滋发无明总妄想为其原也故色阴以坚固为妄想受阴以虚明为妄想想阴以融通为妄想行阴以幽隐为妄想识阴以罔象虚无颠倒为妄想于奢摩他中不明诸魔所入如认贼为子故曰洗心非正。

　　又复于中得少为足如第四禅无闻比丘妄言证圣天报已毕衰相现前谤阿罗汉身遭后有堕阿鼻狱汝应谛听吾今为汝子细分别阿难起立并其会中同有学者欢喜顶礼伏听慈诲。

　　佛告阿难及诸大众汝等当知有漏世界十二类生本觉妙明觉圆心体与十方佛无二无别由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点太清里况诸世界在虚空耶汝等一人发真归元此十方空皆悉消殒云何空中所有国土而不振裂汝辈修禅饰三摩地十方菩萨及诸无漏大阿罗汉心精通㳷当处湛然一切魔王及与鬼神诸凡夫天见其宫殿无故崩裂大地振坼水陆飞腾无不惊慑凡夫昏暗不觉迁讹彼等咸得五种神通唯除漏尽恋此尘劳如何令汝摧裂其处是故鬼神及诸天魔魍魉妖精于三昧时佥来恼汝然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日销殒徒恃神力但为其客成就破乱由汝心中五阴主人主人若迷客得其便当处禅那觉悟无惑则彼魔事无奈汝何阴消入明则彼群邪咸受幽气明能破暗近自消殒如何敢留扰乱禅定若不明悟被阴所迷则汝阿难必为魔子成就魔人如魔登伽殊为眇劣彼唯咒汝破佛律仪八万行中只毁一戒心清净故尚未沦溺此乃隳汝宝觉全身如宰臣家忽逢籍没宛转零落无可哀救。

　　论曰无闻比丘以精勤不息自初禅至四禅已离八灾患谓已证阿罗汉果矣更不修进及于化时四禅中阴乃见尚有生故忽然起谤遂成邪见天中阴灭堕于恶趣中故曰得少为足也世尊以此会缘阿难故宣示深奥尚念后世堕少闻障故重说五阴各各自粗至细殒灭之时有十境界譬如慈母扶女登车渠渠劝诫堤防其失而悬忧之问曰一人发真归元十方虚空皆悉销殒我自可也而曰一切魔王及与鬼神诸凡夫天见其宫殿无故崩裂何也曰凡曰本无今有者便不可信何以故是假法故假法依情情以计而有如水中之月非眼处收意计为有故若悟三界唯心但一寂灭寂灭之中容有魔王鬼神凡夫天类譬如𦦨炉之内有一缕线故曰云何空中所有国土而不振裂补曰当知虚空生汝心内犹如片云点太清里即空生大觉中如海一沤发也况诸世界在虚空耶即迷妄有虚空依空立世界也汝等一人发真归元此十方空皆悉销殒即沤灭空本无况复诸三有也。

　　阿难当知汝坐道场销落诸念其念若尽则诸离念一切精明动静不移忆忘如一当住此处入三摩提如明目人处大幽暗精性妙净心未发光此则名为色阴区宇若目明朗十方洞开无复幽黯名色阴尽是人则能超越劫浊观其所由坚固妄想以为其本阿难当在此中精研妙明四大不织少选之间身能出碍此名精明流溢前境斯但功用暂得如是非为圣证不作圣心名善境界若作圣解即受群邪。

　　阿难复以此心精研妙明其身内彻是人忽然于其身内拾出蛲蛔身相宛然亦无伤毁此名精明流溢形体斯但精行暂得如是非为圣证不作圣心名善境界若作圣解即受群邪。

　　又以此心内外精研其时魂魄意志精神除执受身余皆涉入互为宾主忽于空中闻说法声或闻十方同敷密义此名精魄递相离合成就善种暂得如是非为圣证不作圣心名善境界若作圣解即受群邪又以此心澄露皎彻内外发明十方遍作阎浮檀色一切种类化为如来于时忽见毗卢遮那踞天光台千佛围绕百亿国土及与莲华俱时出现此名心魂灵悟所染心光研明照诸世界暂得如是非为圣证不作圣心名善境界若作圣解即受群邪。

　　又以此心精研妙明观察不停抑按降伏制止超越于时忽然十方虚空成七宝色或百宝色同时遍满不相留碍青黄赤白各各纯现此名抑按功力逾分暂得如是非为圣证不作圣心名善境界若作圣解即受群邪。

　　又以此心研究澄彻精光不乱忽于夜半在暗室内见种种物不殊白昼而暗室物亦不除灭此名心细密澄其见所视洞幽暂得如是非为圣证不作圣心名善境界若作圣解即受群邪。

　　又以此心圆入虚融四肢忽然同于草木火烧刀斫曾无所觉又则火光不能烧热纵割其肉犹如削木此名尘并排四大性一向入纯暂得如是非为圣证不作圣心名善境界若作圣解即受群邪。

　　又以此心成就清净净心功极忽见大地十方山河皆成佛国具足七宝光明遍满又见恒沙诸佛如来遍满空界楼殿华丽下见地狱上观天宫得无障碍此名欣厌凝想日深想久化成非为圣证不作圣心名善境界若作圣解即受群邪。

　　又以此心研究深远忽于中夜遥见远方市井街巷亲族眷属或闻其语此名迫心逼极飞出故多隔见非为圣证不作圣心名善境界若作圣解即受群邪又以此心研究精极见善知识形体变移少选无端种种迁改此名邪心含受魑魅或遭天魔入其心腹无端说法通达妙义非为圣证不作圣心魔事销歇若作圣解即受群邪。

　　阿难如是十种禅那现境皆是色阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等当依如来灭后于末法中宣示斯义无令天魔得其方便保持覆护成无上道。

　　补曰诸魔依妄想而住阴属想也想灭阴消魔自潜伏阴存想在魔得伺其隙矣入三摩提者要在不迷五阴主人而亲识主人面目知主人住处若识其面目知其住处魔将何所施力岂待暖气渐怜始能消殒耶世尊谓庆喜曰若不识知心目所在则不能得降伏尘劳是已故古之宗师常自召曰主人翁复自应之曰诺又曰惺惺着他时后日莫受人瞒呜呼此其可谓真知真识者也倘未能真知真识遇禅那现境当遵如来警诲不作圣证则庶几矣入此色阴则销落诸念动静不移如明目人处大幽暗以心未发光也于四大不织则身能出碍故流溢前境其身内彻则身相宛然故流溢形体内外精研则互为宾主故递相离合澄露皎彻则照诸世界故灵悟所染观察不停则功力逾分故不相留碍精光不乱则密澄其见故所视洞幽圆入虚融则排四大性故曾无所觉静心功极则得无障碍故凝想日深研究深远则逼极飞出故多隔见研究精极则含受魑魅故无端说法也劫浊依色阴而有此阴若尽则十方洞开非空见不分故能超之四肢集解作四体。

　　阿难彼善男子修三摩提奢摩陀中色阴尽者见诸佛心如明镜中显现其像若有所得而未能用犹如魇人手足宛然见闻不惑心触客邪而不能动此则名为受阴区宇若魇咎歇其心离身返观其面去住自由无复留碍名受阴尽是人则能超越见浊观其所由虚明妄想以为其本。

　　阿难彼善男子当在此中得大光曜其心发明内抑过分忽于其处发无穷悲如是乃至观见蚊虻犹如赤子心生怜愍不觉流泪此名功用抑摧过越悟则无咎非为圣证觉了不迷久自销歇若作圣解则有悲魔入其心腑见人则悲啼泣无限失于正受当从沦坠。

　　阿难又彼定中诸善男子见色阴消受阴明白胜相现前感激过分忽于其中生无限勇其心猛利志齐诸佛谓三僧祇一念能越此名功用陵率过越悟则无咎非为圣证觉了不迷久自销歇若作圣解则有狂魔入其心腑见人则夸我慢无比其心乃至上不见佛下不见人失于正受当从沦坠。

　　又彼定中诸善男子见色阴销受阴明白前无新证归失故居智力衰微入中隳地迥无所见心中忽然生大枯渴于一切时沈忆不散将此以为勤精进相此名修心无慧自失悟则无咎非为圣证若作圣解则有忆魔入其心腑旦夕撮心悬在一处失于正受当从沦坠。

　　又彼定中诸善男子见色阴销受阴明白慧力过定失于猛利以诸胜性怀于心中自心已疑是卢舍那得少为足此名用心亡失恒审溺于知见悟则无咎非为圣证若作圣解则有下劣易知足魔入其心腑见人自言我得无上第一义谛失于正受当从沦坠又彼定中诸善男子见色阴消受阴明白新证未获故心已亡历览二际自生艰险于心忽然生无尽忧如坐铁床如饮毒药心不欲活常求于人令害其命早取解脱此名修行失于方便悟则无咎非为圣证若作圣解则有一分常忧愁魔入其心腑手执刀剑自割其肉欣其舍寿或常忧愁走入山林不耐见人失于正受当从沦坠。

　　又彼定中诸善男子见色阴销受阴明白处清净中以安隐后忽然自有无限喜生心中欢悦不能自止此名轻安无慧自禁悟则无咎非为圣证若作圣解则有一分好喜悦魔入其心腑见人则笑于衢路傍自歌自舞自谓已得无碍解脱失于正受当从沦坠又彼定中诸善男子见色阴销受阴明白自谓已足忽有无端大我慢起如是乃至慢与过慢及慢过慢或增上慢或卑劣慢一时俱发心中尚轻十方如来何况下位声闻缘觉此名见胜无慧自救悟则无咎非为圣证若作圣解则有一分大我慢魔入其心腑不礼塔庙摧毁经像谓檀越言此是金铜或是土木经是树叶或是叠华肉身真常不自恭敬却崇土木实为颠倒其深信者从其毁碎埋弃地中疑误众生入无间狱失于正受当从沦坠。

　　又彼定中诸善男子见色阴销受阴明白于精明中圆悟精理得大随顺其心忽生无量轻安已言成圣得大自在此名因慧获诸轻清悟则无咎非为圣证若作圣解则有一分好轻清魔入其心腑自谓满足更不求进此等多作无闻比丘疑误众生堕阿鼻狱失于正受当从沦坠。

　　又彼定中诸善男子见色阴消受阴明白于明悟中得虚明性其中忽然归向永灭拨无因果一向入空空心现前乃至心生长断灭解悟则无咎非为圣证若作圣解则有空魔入其心腑乃谤持戒名为小乘菩萨悟空有何持犯其人常于信心檀越饮酒瞰肉广行淫秽因魔力故摄其前人不生疑谤鬼心久入或食屎尿与酒肉等一种俱空破佛律仪误人入罪失于正受当从沦坠。

　　又彼定中诸善男子见色阴销受阴明白味其虚明深入骨髓其心忽有无限爱生爱极发狂便为贪欲此名定境安顺入心无慧自持误入诸欲悟则无咎非为圣证若作圣解则有欲魔入其心腑一向说欲为菩提道化诸白衣平等行欲其行淫者名持法子神鬼力故于末世中摄其凡愚其数至百如是乃至一百二百或五六百多满千万魔心生厌离其身体威德既无陷于王难疑误众生入无间狱失于正受当从沦坠。

　　阿难如是十种禅那现境皆是受阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　补曰入此受阴见诸佛心如明镜中像若有所得而未能用故同魇人也得大光曜则无复留碍故发无穷悲胜相现前则生无限喜故陵率过越智力衰微则生大枯渴故无慧自失慧力过定则得少为足故汩于知见历览二际则生无尽忧故失于方便心安隐后则无限喜生故无慧自禁自谓已足则大我慢起故无慧自救圆悟精理则获诸轻清故更不求进得虚明性则一向入空故长断灭解味其虚明则无限爱生故误入诸欲矣此受除尽能离身及观无复留碍故超见浊永明垂戒曰若见端正男女如死尸相似乃可行淫若割心肝如木石相似乃可食肉若饮酒如屎尿相似乃可饮酒此亦方便语也以如来之言观之正为空魔所入噫嘻其可哉大般若经曰魔能入一切众生心令归依魔党如胶如漆断手截臂不以为难魔力之故人皆信伏法华经曰深着虚妄法坚受不可舍乃谤持戒等也。

　　阿难彼善男子修三摩提受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍。

　　补曰结位文有三节于十回向后则曰尽是四十一心次成四种妙圆加行于十地后则曰如是皆以三增进故善能成就五十五位真菩提路于受阴尽处则曰从是凡身上历菩萨六十圣位得意生身随往无碍愚始人众读是经至此窃自谓曰前之结文以干慧十信十住十行十回向为四十有一次增四加行十地为五十有五此必以三增进等妙二觉为六十也后读集解见孤山所笺之语与愚所见若合符契知愚于过去世中亦尝精研之尔及读无尽海眼且曰此一节是译人之误况无六十圣位之文而注释者又从而率合愈障真理即删去已能成就随往无碍二十四字不知此三增进在四种名诲之外冠初干慧地之前别摄一类大根器凡夫故曰反流旋一六用不行又曰是人即获无生法忍于后复曰如是皆以三增进故善能成就五十五位真菩提路岂徒然哉既曰从是凡身上历菩萨六十圣位得非以三增进与夫等妙二觉合而结之乎若止立五十五位则等妙二觉其何所归虽地前皆属贤位然此位非诸天外道所升之阶乃三世如来所游之径故通称为圣盖四十一心五十五位皆未至极果故不该及今受阴尽如熟寐寱言将极圣位所以并结之也。

　　譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇若动念尽浮想消除于觉明心如去尘垢一伦生死首尾圆照名想阴尽是人则能超烦恼浊观其所由融通妄想以为其本。

　　阿难彼善男子受阴虚妙不遭邪虑圆定发明三摩地中心爱圆明锐其精思贪求善巧尔时天魔候得其便飞精附人口说经法其人不觉是其魔着自言谓得无上涅槃来彼求巧善男子处敷座说法其形斯须或作比丘令彼人见或为帝释或为妇女或比丘尼或寝暗室身有光明是人愚迷惑为菩萨信其教化摇荡其心破佛律仪潜行贪欲口中好言灾祥变异或言如来某处出世或言劫火或说刀兵恐怖于人令其家资无故耗散此名怪鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　阿难又善男子受阴虚妙不遭邪虑圆定发明三摩地中心爱游荡飞其精思贪求经历尔时天魔候得其便飞精附人口说经法其人亦不觉知魔着亦言自得无上涅槃来彼求游善男子处敷座说法自形无变其听法者忽自见身坐宝莲华全体化成紫金光聚一众听人各各如是得未曾有是人愚迷惑为菩萨淫逸其心破佛律仪潜行贪欲口中好言诸佛应世某处某人当是某佛化身来此某人即是某菩萨等来化人间其人见故心生倾渴邪见密兴种智销灭此名魃鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　又善男子受阴虚妙不遭邪虑圆定发明三摩地中心爱绵㳷澄其精思贪求契合尔时天魔候得其便飞精附人口说经法其人实不觉知魔着亦言自得无上涅槃来彼求合善男子处敷座说法其形及彼听法之人外无迁变令其听者未闻法前心自开悟念念移易或得宿命或有他心或见地狱或知人间好恶诸事或口说偈或自诵经各各欢娱得未曾有是人愚迷或为菩萨绵爱其心破佛律仪潜行贪欲口中好言佛有大小某佛先佛某佛后佛其中亦有真佛假佛男佛女佛菩萨亦然其人见故洗涤本心易入邪悟此名魅鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　又善男子受阴虚妙不遭邪虑圆定发明三摩地中心爱根本穷览物化性之终始精爽其心贪求辨析尔时天魔候得其便飞精附人口说经法其人先不觉知魔着亦言自得无上涅槃来彼求元善男子处敷座说法身有威神摧伏求者令其座下虽未闻法自然心伏是诸人等将佛涅槃菩提法身即是现前我肉身上父父子子递代相生即是法身常住不绝都指现在即为佛国无别净居及金色相其人信受亡失先心身命归依得未曾有是等愚迷惑为菩萨推究其心破佛律仪潜行贪欲口中好言眼耳鼻舌皆为净土男女二根即是菩提涅槃真处彼无知者信是秽言此名蛊毒魇胜恶鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　又善男子受阴虚妙不遭邪虑圆定发明三摩地中心爱悬应周流精研贪求冥感尔时天魔候得其便飞精附人口说经法其人元不觉知魔着亦言自得无上涅槃来彼求应善男子处敷座说法能令听众暂见其身如百千岁心生爱染不能舍离身为奴仆四事供养不觉疲劳各各令其座下人心知是先师本善知识别生法爱黏如胶漆得未曾有是人愚迷惑为菩萨亲近其心破佛律仪潜行贪欲口中好言我于前世于某生中先度某人当时是我妻妾兄弟今来相度与汝相随归某世界供养某佛或言别有大光明天佛于中住一切如来所休居地彼无知者信是虚诳遗失本心此名疠鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　又善男子受阴虚妙不遭邪虑圆定发明三摩地中心爱深入克己辛勤乐处阴寂贪求静谧尔时天魔候得其便飞精附人口说经法其人本不觉知魔着亦言自得无上涅槃来彼求阴善男子处敷座说法令其听人各知本业或于其处语一人言汝今未死已作畜生敕使一人于后踏尾顿令其人起不能得于是一众倾心钦服有人起心已知其肇佛律仪外重加精苦诽谤比丘骂詈徒众讦露人事不避讥嫌口中好言未然祸福及至其时毫发无失此大力鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱又善男子受阴虚妙不遭邪虑圆定发明三摩地中心爱知见勤苦研寻贪求宿命尔时天魔候得其便飞精附人口说经法其人殊不觉知魔着亦言自得无上涅槃来彼求知善男子处敷座说法是人无端于说法处得大宝珠其魔或时化为畜生口衔其珠及杂珍宝简策符牍诸奇异物先授彼人后着其体或诱听人藏于地下有明月珠照曜其处是诸听者得未曾有多食药草不餐嘉馔或时日餐一麻一麦其形肥充魔力持故诽谤比丘骂詈徒众不避讥嫌口中好言他方宝藏十方圣贤潜匿之处随其后者往往见有奇异之人此名山林土地城隍川岳鬼神年老成魔或有宣淫破佛戒律与承事者潜行五欲或有精进纯食草木无定行事恼乱是人厌足心生去彼人体弟子与师多陷王难汝当先觉不入轮回迷惑不知堕无间狱。

　　又善男子受阴虚妙不遭邪虑圆定发明三摩地中心爱神通种种变化研究化元贪取神力尔时天魔候得其便飞精附人口说经法其人诚不觉知魔着亦言自得无上涅槃来彼求通善男子处敷座说法是人或复手执火光手撮其光分于所听四众头上是诸听人顶上火光皆长数尺亦无热性曾不焚烧或水上行如履平地或于空中安座不动或入瓶内或处囊中越牖透垣曾无障碍唯于刀兵不得自在自言是佛身著白衣受比丘礼诽谤禅律骂詈徒众讦露人事不避讥嫌口中常说神通自在或复令人傍见佛土鬼力惑人非有真实赞叹行淫不毁粗行将诸猥媟以为传法此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔恼乱是人厌足心生去彼人体弟子与师多陷王难汝当先觉不入轮回迷惑不知堕无间狱又善男子受阴虚妙不遭邪虑圆定发明三摩地中心爱入灭研究化性贪求深空尔时天魔候得其便飞精附人口说经法其人终不觉知魔着亦言自得无上涅槃来彼求空善男子处敷座说法于大众内其形忽空众无所见还从虚空突然而出存没自在或现其身洞如琉璃或垂手足作栴檀气或大小便厚如石蜜诽谤戒律轻贱出家口中常说无因无果一死永灭无复后身及诸凡圣虽得空寂潜行贪欲受其欲者亦得空心拨无因果此名日月薄蚀精气金玉芝草麟凤龟鹤经千万年不死为灵出生国土年老成魔恼乱是人厌足心生去彼人体弟子与师多陷王难汝当先觉不入轮回迷惑不知堕无间狱又善男子受阴虚妙不遭邪虑圆定发明三摩地中心爱长寿辛苦研几贪求永岁弃分段生顿希变易细相常住尔时天魔候得其便飞精附人口说经法其人竟不觉知魔着亦言自得无上涅槃来彼求生善男子处敷座说法好言他方往还无滞或经万里瞬息再来皆于彼方取得其物或于一处在一宅中数步之间令其从东诣至西壁是人急行累年不到因此心信疑佛现前口中常说十方众生皆是吾子我生诸佛我出世界我是元佛出世自然不因修得此名住世自在天魔使其眷属如遮文茶及四天王毗舍童子未发心者利其虚明食彼精气或不因师其修行人亲自观见称执金刚与汝长命现美女身盛行贪欲未逾年岁肝脑枯竭口兼独言听若妖魅前人未详多陷王难未及遇刑先已干死恼乱彼人以至殂殒汝当先觉不入轮回迷惑不知堕无间狱阿难当知是十种魔于末世时在我法中出家修道或附人体或自现形皆言已成正遍知觉赞叹淫欲破佛律仪先恶魔师与魔弟子淫淫相传如是邪精魅其心腑近则九生多逾百世令真修行总为魔眷命终之后必为魔民失正遍知堕无间狱汝今未须先取寂灭纵得无学留愿入彼末法之中起大慈悲救度正心深信众生令不魔着得正知见我今度汝已出生死汝遵佛语名报佛恩。

　　阿难如是十种禅那现境皆是想阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等必须将如来语于我灭后传示末法遍令众生开悟斯义无令天魔得其方便保持覆护成无上道。

　　论曰慢有七种于此言六何也曰慢不敬也所谓慢过慢慢过慢我慢增上慢下劣慢邪慢也过慢者谓已过彼起慢故慢过慢兼二慢既不敬又作意凌之故我慢计蕴有我以我慢彼故增上慢谓己增上故卑劣慢慢尊胜者故邪慢慢正故以于定中缘持正法故不言邪慢也又问曰何谓意生身曰入楞伽经曰意生身者喻意去速疾无碍自初地至十地有三种意生身随往无碍然此心离身即意生因也陀罗尼集经有遮文茶天遮文茶毗舍童子皆食精气者也。

　　补曰入此想阴能心离其形则得意生身如寱言耳谓人已知其必能上历圣位与所言已成音韵伦次咸悟其语者同也而于心爱圆明则锐其精思故贪求善巧心爱游荡则飞其精思故贪求经历心爱绵㳷则澄其精思故贪求契合心爱根本则穷其物化故贪求辨析心爱悬应则周流精研故贪求冥感心爱深入则克己辛勤故贪求静谧心爱知见则勤苦研寻故贪求宿命心爱神通则研究化元故贪取神力心爱入灭则研究化性故贪求深空心爱长寿则辛苦研几故贪求永岁也然此十种发明境中唯在不迷以至先觉则无咎此阴若尽于觉明心如去尘垢故能超烦恼浊昔长芦祖照和禅师于定中所见数十里内之事而人未尝有知之者后以庄僧闻过故出扬于外师即入圆寂又道场颜禅师有僧冥坐于祖阁光焰透户师闻而曳杖往扣之僧举目师径以杖击逐之出寺夫以祖照之不泄外道场之不惑众也如是今而静胜工夫尚未臻于古人之域汲汲然唯患人之不己知也盖弟子与师所谓俱陷王难者有之矣悲夫。

　　大佛顶如来密因修证了义诸菩萨万行首楞严经合论卷第九

　　音切

　　勖

　　(诈玉切)。

　　恬

　　(音聒)。

　　耎

　　(而兖切)。

　　缮

　　(音贱)。

　　膜

　　(音莫)。

　　㳷

　　(音泯)。

　　坼

　　(丑格切)。

　　慑

　　(音接)。

　　黯

　　(乙减音)。

　　蛲

　　(音饶)。

　　隙

　　(绮戟切)。

　　魇

　　(于琰切)。

　　中堕

　　(与隳同)。

　　寱

　　(音艺)。

　　魃

　　(音钹)。

　　谧

　　(音密)。

　　讦

　　(音孑)。

　　猥

　　(乌罪切)。

　　媟

　　(音泄)。

　　薄蚀

　　(音博食)。
卍新纂续藏经第 12 册 No. 0272 楞严经合论


　　大佛顶如来密因修证了义诸菩萨万行首楞严经合论卷第十

　　阿难彼善男子修三摩提想阴尽者是人平常梦想销灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所黏过无踪迹虚受照应了罔陈习唯一精真生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇。

　　补曰经起前文盖此之想阴若存寤则取像寐则成梦此想阴若尽虽有寤寐而无梦想故曰寤寐恒一自了罔陈习已下方叙行阴之状殚尽也谓生灭根元既尔披露无不见彼十二种类俱从行阴生起故曰见同生基野马者游埃也熠熠者萤光也谓行阴微细迁流如日光所照隙尘熠熠然了无住相故曰熠熠清扰等也。

　　若此清扰熠熠元性性入元澄一澄元习如波澜灭化为澄水名行阴尽是人则能超众生触观其所由幽隐妄想以为其本。

　　阿难当知是得正知奢摩陀中诸善男子凝明正心十类天魔不得其便方得精研穷生类本于本类中生元露者观彼幽清圆扰动元于圆元中起计度者是人坠入二无因论一者是人见本无因何以故是人既得生机全破乘于眼根八百功德见八万劫所有众生业流湾环死此生彼只见众生轮回其处八万劫外冥无所观便作是解此等世间十方众生八万劫来无因自有由此计度亡正遍知堕落外道惑菩提性二者是人见末无因何以故是人于生既见其根知人生人悟鸟生鸟鸟从来黑鹄从来白人天本竖畜生本横白非洗成黑非染造从八万劫无复改移今尽此形亦复如是而我本来不见菩提云何更有成菩提事当知今日一切物象皆本无因由此计度亡正遍知堕落外道惑菩提性是则名为第一外道立无因论。

　　阿难是三摩中诸善男子凝明正心魔不得便穷生类本观彼幽清常扰动元于圆常中起计度者是人坠入四遍常论一者是人穷心境性二处无因修习能知二万劫中十方众生所有生灭咸皆循环不曾散失计以为常二者是人穷四大元四性常住修习能知四万劫中十方众生所有生灭成皆体恒不曾散失计以为常三者是人穷尽六根本那执受以意识中本元由处性常恒故修习能知八万劫中一切众生循环不失本来常住穷不失性计以为常。

　　补曰末那具云讫利瑟吒耶末那此云染污执受即第八识净觉曰八识微细唯佛与八地菩萨知之今是人顿穷八识于行阴本元由处微细生灭认以为常非谓定中已见第八也。

　　四者是人既尽想元生理更无流止运转生灭想心今已永灭理中自然成不生灭因心所度计以为常由此计常亡正遍知堕落外道惑菩提性是则名为第二外道立圆常论。

　　又三摩中诸善男子坚凝正心魔不得便穷生类本观彼幽清常扰动元于自他中起计度者是人坠入四颠倒见一分无常一分常论一者是人观妙明心遍十方界湛然以为究竟神我从是则计我遍十方凝明不动一切众生于我心中自生自死则我心性名之为常彼生灭者真无常性二者是人不观其心遍观十方恒沙国土见劫坏处名为究竟无常种性劫不坏处名究竟常三者是人别观我心精细微密犹如微尘流转十方性无移改能令此身即生即灭其不坏性名我性常一切死生从我流出名无常性四者是人知想阴尽见行阴流行阴常流计为常性色受想等今已灭尽名为无常由此计度一分无常一分常故堕落外道惑菩提性是则名为第三外道一分常论。

　　又三摩中诸善男子坚凝正心魔不得便穷生类本观彼幽清常扰动元于分位中生计度者是人坠入四有边论一者是人心计生元流用不息计过未者名为有边计相续心名为无边二者是人观八万劫则见众生八万劫前寂无闻见无闻见处名为无边有众生处名为有边三者是人计我遍知得无边性彼一切人现我知中我曾不知彼之知性名彼不得无边之心但有边性四者是人穷行阴空以其所见心路筹度一切众生一身之中计其咸皆半生半灭明其世界一切所有一半有边一半无边由此计度有边无边堕落外道惑菩提性是则名为第四外道立有边论。

　　又三摩中诸善男子坚凝正心魔不得便穷生类本观彼幽清常扰动元于知见中生计度者是人坠入四种颠倒不死矫乱遍计虚论一者是人观变化元见迁流处名之为变见相续处名之为恒见所见处名之为生不见见处名之为灭相续之因性不断处名之为增正相续中中所离处名之为减各各生处名之为有互互亡处名之为无以理都观用心别见有求法人来问其义答言我今亦生亦灭亦有亦无亦增亦减于一切时皆乱其语令彼前人遗失章句二者是人谛观其心互互无处因无得证有人来问唯答一字但言其无除无之余无所言说三者是人谛观其心各各有处因有得证有人来问唯答一字但言其是除是之余无所言说四者是人有无俱见其境枝故其心亦乱有人来问答言亦有即是亦无亦无之中不是亦有一切矫乱无容穷诘由此计度矫乱虚无堕落外道惑菩提性是则名为第五外道四颠倒性不死矫乱遍计虚论。

　　又三摩中诸善男子坚凝正心魔不得便穷生类本观彼幽清常扰动元于无尽流生计度者是人坠入死后有相发心颠倒或自固身云色是我或见我圆含遍国土云我有色或彼前缘随我回复云色属我或复我依行中相续云我在色皆计度言死后有相如是循环有十六相从此或计毕竟烦恼毕竟菩提两性并驱各不相触由此计度死后有故堕落外道惑菩提性是则名为第六外道立五阴中死后有相心颠倒论。

　　又三摩中诸善男子坚凝正心魔不得便穷生类本观彼幽清常扰动元于先除灭色受想中生计度者是人坠入死后无相发心颠倒见其色灭形无所因观其想灭心无所系知其受灭无复连缀阴性销散纵有生理而无受想与草木同此质现前犹不可得死后云何更有诸相因之勘校死后相无如是循环有八无相从此或计涅槃因果一切皆空徒有名字究竟断灭由此计度死后无故堕落外道惑菩提性是则名为第七外道立五阴中死后无相心颠倒论又三摩中诸善男子坚凝正心魔不得便穷生类本观彼幽清常扰动元于行存中兼受想灭双计有无自体相破是人坠入死后俱非起颠倒论色受想中见有非有行迁流内观无不无如是循环穷尽阴界八俱非相随得一缘皆言死后有相无相又计诸行性迁讹故心发通悟有无俱非虚实失措由此计度死后俱非后际昏瞢无可道故堕落外道惑菩提性是则名为第八外道立五阴中死后俱非心颠倒论又三摩中诸善男子坚凝正心魔不得便穷生类本观彼幽清常扰动元于后后无生计度者是人坠入七断灭论或计身灭或欲尽灭或苦尽灭或极乐灭或极舍灭如是循环穷尽七际现前销灭灭已无复由此计度死后断灭堕落外道惑菩提性是则名为第九外道立五阴中死后断灭心颠倒论。

　　论曰立论以为七趣后皆断灭身欲界人天也欲尽是初禅也苦尽是二禅也极乐是三禅也极舍是四禅及无色也而于此言五事灭者身灭兼人天二种极舍兼四禅无色二种也。

　　又三摩中诸善男子坚凝正心魔不得便穷生类本观彼幽清常扰动元于后后有生计度者是人坠入五涅槃论或以欲界为正转依观见圆明生爱慕故或以初禅性无忧故或以二禅心无苦故或以三禅极悦随故或以四禅苦乐二亡不受轮回生灭性故迷有漏天作无为解五处安隐为胜净依如是循环五处究竟由此计度五现涅槃堕落外道惑菩提性是则名为第十外道立五阴中五现涅槃心颠倒论阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成堕无间狱。

　　补曰入此行阴唯一精明而已虽众魔不得其便然于凝明中起计度者则坠入二种无因四种遍常于坚凝中起计度者则坠入四颠倒四有边四遍计四有相四无相四俱非七断灭五涅槃皆为外道论也此阴若尽如波烂灭化为澄水故能超众生浊无尽曰有漏执身不行淫欲即为人天穷行阴空邪慧陵率诸过不禁沦堕必矣故古德云钝鸟离巢易灵龟脱壳难。

　　汝等必须将如来语于我灭后传示末法遍令众生觉了斯义无令心魔自起深孽保持覆护消息邪见教其身心开觉真义于无上道不遭枝岐勿令心祈得少为足作大觉王清净标指。

　　阿难彼善男子修三摩提行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝。

　　补曰诸世间性者即十二类生灭性也幽清扰动者即烦浊乍澄扰而复动也同分生机者即同诸类分剂生灭机也行阴既尽则幽清同分等相自然随破沉细者乃指行阴生灭之原如网之纲衣之纽故长水以纲纽为业因伽罗为果报业因亡则孰为引果果报息则谁是能酬因果既亡故绝深脉。

　　于涅槃天将大明悟如鸡后鸣瞻顾东方已有精色六根虚静无复驰逸内外湛明入无所入深达十方十二种类受命元由观由执元诸类不召于十方界已获其同精色不沈发现幽秘此则名为识阴区宇若于群召已获同中销磨六门合开成就见闻通邻互用清净十方世界及与身心如吠琉璃内外明彻名识阴尽。

　　补曰入此识阴则六根虚静无复驰逸故能深达十方十二种类受命元由夫十方依正皆识所现观其受命之由所执之元于无同异中炽然成异今获同中此既无从彼自不召谓之还元则万法唯心唯识而自己精色光明发现何幽不烛然尚留识阴区宇若于诸类不召已获同中更能销磨六门等互用清净到此识阴始尽唯一觉体而已故如吠琉璃也藏经音义曰吠琉璃宝名此宝青色其体坚甚一切宝刀皆不可坏亦非烟焰所能铸镕唯鬼神有神通力者能攻之为器也一云金翅鸟卵㲉大般若经曰安住布施波罗蜜多或化世界如吠琉璃。

　　是人则能超越命浊观其所由罔象虚无颠倒妄想以为其本。

　　补曰无尽曰古师以命暖识三俱时而转名识既离命暖随亡故超命浊此则识谢命终与死何异盖命者识阴微细不断犹如命根今既全破隳裂六门开阖身心明彻故越命浊也若谓命暖随亡下文不应云能令己身根隔合开。

　　阿难当知是善男子穷诸行空于识还元已灭生灭而于寂灭精妙未圆能令己身根隔合开亦与十方诸类通觉觉知通㳷能入圆元若于所归立真常因生胜解者是人则堕因所因执娑毗迦罗所归冥谛成其伴侣迷佛菩提亡失知见是名第一立所得心成所归果违远圆通背涅槃城生外道种。

　　阿难又善男子穷诸行空已灭生灭而于寂灭精妙未圆若于所归览为自体尽虚空界十二类内所有众生皆我身中一类流出生胜解者是人则堕能非能执摩醯首罗现无边身成其伴侣迷佛菩提亡失知见是名第二立能为心成能事果违远圆通背涅槃城生大慢天我遍圆种。

　　又善男子穷诸行空已灭生灭而于寂灭精妙未圆若于所归有所归依自疑身心从彼流出十方虚空咸其生起即于都起所宣流地作真常身无生灭解在生灭中早计常住既惑不生亦迷生灭安住沉迷生胜解者是人则堕常非常执计自在天成其伴侣迷佛菩提亡失知见是名第三立因依心成妄计果违远圆通背涅槃城生倒圆种。

　　又善男子穷诸行空已灭生灭而于寂灭精妙未圆若于所知知遍圆故因知立解十方草木皆称有情与人无异草木为人人死还成十方草树无择遍知生胜解者是人则堕知无知执婆吒霰尼执一切觉成其伴侣迷佛菩提亡失知见是名第四计圆知心成虚谬果违远圆通背涅槃城生倒知种。

　　又善男子穷诸行空已灭生灭而于寂灭精妙未圆若于圆融根互用中已得随顺便于圆化一切发生求火光明乐水清净爱风周流观尘成就各各崇事以此群尘发作本因立常住解是人则堕生无生执诸迦叶波并婆罗门勤心役身事火崇水求出生死成其伴侣迷佛菩提亡失知见是名第五计着崇事迷心从物立妄求因求妄冀果违远圆通背涅槃城生颠化种。

　　又善男子穷诸行空已灭生灭而于寂灭精妙未圆若于圆明计明中虚非灭群化以永灭依为所归依生胜解者是人则堕归无归执无想天中诸舜若多成其伴侣迷佛菩提亡失知见是名第六圆虚无心成空亡果违远圆通背涅槃城生断灭种。

　　又善男子穷诸行空已灭生灭而于寂灭精妙未圆若于圆常固身常住同于精圆长不倾逝生胜解者是人则堕贪非贪执诸阿斯陀求长命者成其伴侣迷佛菩提亡失知见是名第七执着命元立固妄因趣长劳果。

　　补曰长水易劳作牢净觉以其说为得愚谓上句既有固字下句不应复有牢字也大意是证成立固妄之因不惮勤苦唯欲此身长不倾逝如赡星礼月辟谷炼形之诚吐故纳新熊经鸟俾之习志在功成行满振衣轻举得非趣长劳之果乎。

　　违远圆通背涅槃城生妄延种。

　　又善男子穷诸行空已灭生灭而于寂灭精妙未圆观命互通却留尘劳恐其销尽便于此际坐莲华宫广化七珍多增宝媛恣纵其心生胜解者。

　　补曰长水曰观识阴为十二类众生之命元我命通彼彼命通我故曰互通识阴若尽十方众生命即皆尽我命亦尽即谁证真常理谁为所化众生徒有真常无证真者故留尘劳起诸欲境恣受欲乐圆命不灭俾要证真起用化物依此执计定无所移立此识为胜解媛美女也。

　　是人则堕真无真执吒枳迦罗成其伴侣迷佛菩提亡失知见是名第八发邪思因立炽尘果违远圆通背涅槃城生天魔种。

　　又善男子穷诸行空已灭生灭而于寂灭精妙未圆于命明中分别精粗疏决真伪因果相酬唯求感应背清净道所谓见苦断集证灭修道居灭已休更不前进生胜解者。

　　补曰识阴露现故曰命明识既含藏漏无漏种今于此中分别决择苦集有漏名粗名伪道灭无漏名精名真择去粗伪苦集而留精真道灭故曰分别精粗等修道为感证灭为应但取诸此故曰唯求本修圆观法界平等离二边垢名清净道今发小乘欣厌之解故曰背。

　　是人则堕定性声闻诸无闻僧增上慢者成其伴侣迷佛菩提亡失知见是名第九圆精应心成趣寂果违远圆通背涅槃城生缠空种。

　　又善男子穷诸行空已灭生灭而于寂灭精妙未圆若于圆融清净觉明发研深妙即立涅槃而不前进生胜解者是人则堕定性辟支诸缘独伦不回心者成其伴侣迷佛菩提亡失知见是名第十圆觉㳷心成湛明果违远圆通背涅槃城生觉圆明不化圆种。

　　补曰穷诸行空识虽还元于精妙未圆生胜解者则堕外道之八执声闻之背道缘觉之泯心不求升进八执者谓因所因执能非能执常非常执知无知执生无生执归无归执贪无贪执真无真执是矣其倒圆由妄计而成也倒知以虚谬为证也缠空为寂所缚也不化坚执不回也无尽谓诸佛之不化者非也于行则言因于失则言果娑毗迦罗婆吒霰尼二外道名阿斯陀此云长命。

　　阿难如是十种禅那中途成狂因依迷惑于未足中生满足证皆是识阴用心交互故生斯位众生顽迷不自忖量逢此现前各以所爱先习迷心而自休息将为毕竟所归宁地自言满足无上菩提大妄语成外道邪魔所感业终堕无间狱声闻缘觉不成增进汝等存心秉如来道将此法门于我灭后传示末世普令众生觉了斯义无令见魔自作深孽保绥哀救消息邪缘令其身心入佛知见从始成就不遭岐路如是法门先过去世恒沙劫中微尘如来乘此心开得无上道。

　　补曰五阴中魔事各言十种者举其大略也推其所以皆由用心交互故起是深孽自非如来悬示后世令诸众生觉了斯义至此胜妙境界其谁不为魔外哉呜呼前佛后佛法施之恩无大于此粉骨碎身未足酬诚如永嘉之言所谓生胜解者先德尝曰才有所重便成窠臼又曰但尽凡情别无胜解不出此也。

　　识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得。

　　补曰此一节文意乃显识阴尽处诸根互用之功力也谓五阴既尽能入菩萨初发大乘金刚干慧圆明精心此心犹如金刚无有毁坏又能于中发化如净琉璃内含宝月是为一念不生前后际断即名为佛故不住外凡内凡等位直入如来妙庄严海圆满菩提孤山尝指金刚干慧圆明精心为等觉之后心妙觉之无间道者误矣自如是乃超至等觉圆明方为无间道也若以金刚干慧为无间道则超之一字义将何归琉璃举以为喻者凡四处初于三增进叙返流旋一六用不行则曰譬如琉璃内悬明月此显大心凡夫顿成圆观也故下文曰一切如来密圆净妙皆现其中是人即获无生法忍次于住位之二叙圆成心中发明智体则曰如净琉璃内现精金此显练修功力伏彼惑障也故下文曰以前妙心履以成地名治地住其次于识阴尽处叙见闻通邻互用清净则曰如吠琉璃内外明彻此显虚明自照不假智力也故下文曰观其所由罔象虚无以为其本又其次于此诸根互用叙圆明精心于中发化则曰如净琉璃内含宝月此显从互用中直登妙觉解脱道也故下文曰如是乃超信住等位入于如来妙庄严海盖始则因中具果终则果中具因果德未彰但名之以月果德既彰故该之以宝余可知也言金刚十地者寂音曰金刚以微细为性能摧坏一切十地以坏障惑证真如故说十地者名金刚藏而其智名甚微细境界亦名甚微细也故曰金刚十地长水曰福足故名妙庄严海慧足故圆满菩提理极故归无所得。

　　此是过去先佛世尊奢摩陀中毗婆舍那觉明分析微细魔事魔境现前汝能谙识心垢洗除不落邪见阴魔销灭天魔摧碎大力鬼神褫魄逃逝魑魅魍魉无复出生直至菩提无诸少乏下劣增进于大涅槃心不迷闷若诸末世愚钝众生未识禅那不知说法乐修三昧汝恐同邪一心劝令持我佛顶陀罗尼咒若未能诵写于禅堂或带身上一切诸魔所不能动汝当恭钦十方如来究竟修进最后垂范。

　　阿难即从座起闻佛示诲顶礼钦奉忆持无失于大众中重复白佛如佛所言五阴相中五种虚妄为本想心我等平常未蒙如来微细开示又此五阴为并销除为次第尽如是五重诣何为界唯愿如来发宣大慈为此大众清明心目以为末世一切众生作将来眼佛告阿难精真妙明本觉圆净非留死生及诸尘垢乃至虚空皆因妄想之所生起斯元本觉妙明真精妄以发生诸器世间如演若多迷头认影妄元无因于妄想中立因缘性迷因缘者称为自然彼虚空性犹实幻生因缘自然皆是众生妄心计度阿难知妄所起说妄因缘若妄元无说妄因缘元无所有何况不知推自然者是故如来与汝发明五阴本因同是妄想汝体先因父母想生汝心非想则不能来想中传命。

　　补曰问曰何谓命曰命者依识而有故识动则想举想举则命立命立则气随气随则四大具所谓命暖识三是已盖识之动性为想元也儒曰知命道曰复命此曰传命然则学者当以何为知何为复何为传耶达此乃可入不生不灭之道。

　　如我先言心想酢味口中涎生心想登高足心酸起悬崖不有酢物未来汝体必非虚妄通伦口水如何因谈酢出是故当知汝现色身名为坚固第一妄想即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想化理不住运运密移甲长发生气销容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽隐第四妄想又汝精明湛不摇处名恒常者于身不出见闻觉知若实精真不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然曾不违失则此精了湛不摇中念念受熏有何筹算阿难当知此湛非真如急流水望如恬静流急不见非是无流若非想元宁受妄习非汝六根互用开合此之妄想无时得灭故汝现在见闻觉知中串习几则湛了内罔象虚无第五颠倒微细精想。

　　阿难是五受阴五妄想成汝今欲知因界浅深唯色与空是色边际唯触及离是受边际唯记与忘是想边际唯灭与生是行边际湛入合湛归识边际此五阴元重叠生起生因识有灭从色除理则顿悟乘悟并销事非顿除因次第尽我已示汝劫波巾结何所不明再此询问汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。

　　论曰杂华有微尘数万偈而枣柏摄取其要作十二缘生论叙其因起则有十二种其实即五种阴法也故世尊于此重叙之使知皆即众生念力所成耳念清净则神通光明令凡实证念垢染则三界六道舍生趣入如前所示止观二法澄炼五阴则于内分获六根功德则于外分超五浊恶世以定力精严则离五十种魔事义理粲然学者当深观之。

　　补曰前虽标阴皆属想而未叙想之根元界之浅深故庆喜再陈请问世尊具答之也至第五湛不摇处则曰此湛非真如急流水望如恬静流急不见若非想元宁受妄习非汝六根互用开合此之妄想无时得灭方名颠倒微细精想学者至此宜顿悟此想为阴元之本日加观照之力而并灭之譬如去草除根倘悟此不加观照之力及所并灭与未悟同复何益哉故曰理则顿悟乘悟并销即前六解一忘之义也生既因识而有灭则从色而除唯在观照之深自色阴之破余则迎刃而解故曰事非顿除因次第尽即前是结本以次第绾生今日当须次第而解之义也故下文曰我已示汝劫波巾结何所不明再此询问其理显然问曰前叙消磨六门合开成就与此互用开合何以异曰前则叙识阴尽处互用之功始着此则叙想元藉互用之力灭之此之想元盖非互用功力不能灭也言五受阴者乃是众生所受报法故通名受湛入合湛义见第三卷末。

　　阿难若复有人遍满十方所有虚空盈满七宝持以奉上微尘诸佛承事供养心无虚度于意云何是人以此施佛因缘得福多不阿难答言虚空无尽珍宝无边昔有众生施佛七钱舍身犹获转轮王位况复现前虚空既穷佛土充遍皆施珍宝穷劫思议尚不能及是福云何更有边际。

　　佛告阿难诸佛如来语无虚妄若复有人身具四重十波罗夷瞬息即经此方他方阿鼻地狱乃至穷尽十方无间靡不经历能以一念将此法门于末劫中开示未学是人罪障应念消灭变其所受地狱苦囚成安乐国得福超越前之施人百倍千倍千万亿倍如是乃至算数譬喻所不能及阿难若有众生能诵此经能持此咒如我广说穷劫不尽依我教言如教行道直成菩提无复魔业。

　　佛说此经已比丘比丘尼优婆塞优婆夷一切世间天人阿修罗及诸他方菩萨二乘圣仙童子并初发心大力鬼神皆大欢喜作礼而去。

　　论曰凡经至其终则曰获福殊胜者世尊悲心摄异种性故以有一类贪着福德菩萨闻空义起邪执防退堕故金刚般若曰须菩提菩萨无住相布施福德亦复如是不可思议无著曰为令一类贪着福德菩萨深妙广大之法堪任故若不言无住相布施有大福德则成断灭非唯不能广摄下根亦于无住法失自宗故。

　　统论

　　众生之所以流转三界升沈六道以欲为之基淫为之括也情之所附想之所依梦死醉生胡能超脱世尊以大慈航济是苦海为欲颁宣妙法普觉众生庆喜逆知时之将至乃身匿淫舍为之发显所谓法不孤起也愚尝精研是经自文殊提摄庆喜归如来所顶礼悲泣勤拳咨请十方如来得成菩提妙奢摩陀三摩禅那最初方便世尊不答但以当初发心见何胜相顿舍恩爱又以一切众生从无始来生死相续皆由不知常住真心其次又以为不识知心目所在及于内外七处纵夺问之何欤窃原如来之意将提摄庆喜至如来自到境界及令末世众生如庆喜自见自悟此则直指之道非观照可及于此不能针芥相投神领意解则如来不得已示以入三摩提之路破五阴魔之惑是为最后垂范嗟夫如来悲悯之心可谓至矣然经旨微妙未易发明自神龙翻绎房相笔受繇唐迄今无虑数百年笺释之学不为不众类皆举此略彼互有得失。

　　国朝寂音尊者于此经中得大受用遂着尊顶法论诋辟异说疏通奥义惜其未传而入圆寂圆悟禅师偶见之叹曰此真人天眼目也即施长财百缗劝发旴江幕彭公思禹刊于南昌建炎之后其板不存绍兴初其徒智俱化缘重锓行于高安今复湮没世无此论其功唐捐三山绍衼首座独珍藏之愚扣请至再始启十袭观其文约而辨义宏以显迷冥暗室破以华炬拘挛疑网决以宝刀手之拳拳不能释去以其统说贯为联编也为之厘析于正文之下是为合论以其理有未到也为之补以其文有不安也为之削以其字有舛也有讹也为之正淳熙乙巳仅成绵蕝未遑流通绍兴壬子以进普灯录振锡都下馆于郊台祇园庵越明年冬徙居吴兴永寿兰若泉石萧然饱食酣寝之余抖擞蠹𧙍卒成厥志凡小字非正即补俾观者有考焉始寂音着是论灵源以书抵之谓窒后人自悟之门故寂音后叙谓有人于此称祖师棒喝则谓之禅置棒喝而经论则谓之教于实际中有此取舍乎未达者以为矛盾宝觉尝与老南和尚分座于黄檗启迪方来寻从泐潭月禅师授此经要及谢事黄龙居晦堂日读此经不辍每掩卷拊几告参徒曰此禅髓也有以知前代宗师互相激扬不得不尔未易以差殊观也寂音讳德洪觉范其字筠阳人得法于真净无尽居士张公商英与之莫逆其行实见续僧宝传寂音尊者其自号甘露灭又其别号也无尽罢相为逐客寂音亦羁縻罪地是时乃成此论昔文王拘羑里重易六爻若无羑里也孔子在陈弦歌不衰若无陈也后秦肇法师亦于圆扉中终宝藏论大慧焚牒窜梅阳着正法眼藏圣贤之处患难无入而不自得寂音则亦然少年俊异自儒生祝发文字脍炙人口世遂以为诗僧大慧处众时尝尊以师礼住双径日图其像而赞之迨还自贬所至同安首修其塔近有作公论者肆笔诋诃多见其不知量也虽然寂音谓琉璃王嗣位诛释族一事岂此会方与其父有指河之喻而庆喜已叙其子事由是而知自问名后乃他时所说特结集者裒续为一经尔如来说此经与涅槃始末十有八载皆不可以一时论而无尽又修此经为清净海眼删去指河及他事节则大谬矣呜呼谓楞严可删则三藏十二部孰非可删之文清凉国师造华严疏欲证译师讹舛而不得梵本但书之经尾如云佛不思议法品上卷之第三板第十行一切诸佛旧脱诸字又云大琉璃宝恐是吠琉璃宝圭峰从圆觉悟入作疏钞欲改皆证圆觉为皆具圆觉真净极口痛骂谓若一切众生皆具圆觉而不证者更无一人发真归元凡夫不必求解脱矣孔子以斯文为己任因鲁史作春秋虽寓笔削斧衮之旨于二百四十二年之间如书夏五书郭公则亦因其旧文信以传信疑以传疑况西方大圣人之书又非世书之比孰谓无尽在儒门为钜公在觉苑为大居士乃于此经擅为芟改何弗思之甚也岂惟是哉圆觉曰此虚妄心若无六尘则不能有宗门单提姑以六字为句可也天竺讷以为定句则不可也根与尘合方有妄心如来之意以此今则先有妄心倒置本旨岂期然乎虽佛以一音演说法众生随类各得解以意为解可也以句为定不可也灵岩安禅师读此经至知见立知(句)即无明本(句)知见无见(句)斯即涅槃(句)安破读为知见立(句)知即无明(句)本知见无(句)见斯即涅槃(句)洞然开悟后人顾可因以是为定句耶梁昭明太子析金刚般若经为三十二分而世师尚疵之谓为破碎法身况讷为义学之师乃妄定句读如此抑其大谬矣清净海眼经会稽僧慧印已版行是滋后人之惑故愚于此不得不正救其失圆觉略疏。

　　有曰不以其所长病人故无排斥之说不以其未至盖人故无胸臆之论今愚则不然是其所是非其所非何嫌于排斥之说因其旧义附以己见何嫌于胸臆之论故举其得失之概略见于卷中益使寂音之议粹然一出无纤瑕微类之可指顾不韪欤倘有未然尚俟来哲。

　　大佛顶如来密因修证了义诸菩萨万行首楞严经合论卷第十

　　No. 272-C

　　叙曰世尊于法华之后说此经备足诸经奥义毕殚一乘要旨初龙胜阅于龙宫默诵而出五天世主秘重不传天台智者释法华经不解六根功德之义停笔思之有梵僧谓曰唯首楞严经着明此义得以证成不必释也智者于是日夕西向再拜愿早传至此土竟不见而没唐神龙中弥伽释迦持梵本至广州州牧房融对译俄罽宾国王遣使追取之几不得传传译毕矣融进御会中宗登极未暇宣布僧神秀饭于禁中得之持归荆州玉泉寺自经至今五百余年传着笺释者无虑十余家然判立宗趣多异同而文不达义因黯昧余尝深观之得世尊意于诸家传着之外将造论排斥异说端正经旨世缘羁縻未遑惜笔政和元年十月以宏法婴难自京师窜于朱崖明年二月至海南馆于琼山开元寺寺空如逃亡家坏龛唯有此经余曰天欲成余论经之志乎自非以罪戾投弃荒服渠能整心绪研深谈而思之耶属草未就蒙　恩北还依止故由精舍又二年而克成二三子进曰经论各有师承奈何以禅宗经论乎余曰马鸣龙胜西天祖师也而造论释经浩如山海流传此土者尚数百万言达磨曹溪此方祖师也而说法则曰唯楞伽经可以印心传心则释金刚般若之义禅佛祖之心经佛祖之语佛祖心口岂尝相戾有人于此称祖师用施棒喝则谓之禅置棒喝而经论则谓之教于实际中受此取舍乎贤沙曰宗门教乘由汝舌本自回转耳岂有实相韶国师举今人看古教偈谓众曰诸人唤甚么作教莫道见说教之一宇滞在教内道我宗门不恁么莫错好教不迷人人迷于教只如五千四十八卷若识得不剩一字不欠一字若剩一字佛法有增若欠一字佛法有减佛法且无增减底道理又曰祖师是佛弟子若穷得佛语祖师语自然现前此殆天下之名言也嗟乎经之来其艰难如此而传着之家又从而汩之学者既付受不妙乃疑以为教乘其自障有如此可为叹惜我释此论有能于中发明自心契会佛意者愿世世以法为亲同本愿力共济众生化令成佛。

　　八年五月一日谨叙

　　No. 272-D 重开尊顶法论跋语

　　华严经以诸善根回向为善学智地大方便海而大要皆愿以妙辩才为诸众生随机广演悉令解了盖如来以平等慈印现世出世法无上义谛非有超诣辩才以袪邪解释妄执使知境智历然则随顺无明长眠生死徒自障隔耳是故菩萨于善慧地作大法师演说诸法必以无量善巧之智起四无碍大辩而四者所示皆种种智转一切法轮由是知辩才出于智地利益众生无暂舍离者以其通悟如阿耨池流周浃无碍于我法中无戏论故寂音尊者宝觉圆明禅师从堕地初有冲天志继得法于文关西英风四靡智海湛然出慧光三昧为翰墨自在游戏故其见于文者皆道之余也然以之藻饰教乘发明要奥璀璨飞动如以阿僧祇宝间错诸地妙庄严具凡见闻者耸然增胜随其根器各有所得岂非有所谓大辩才者乎而滞于迹者不究所归往往惜其牵于儒习前第知其吐词奋笔波澜一世而已嗟夫盘之走珠珠之走盘了无不可而妄议其横科曲直是岂真知寂音者哉不几堕於戏论欤尝观此经注论专以了知自心入道之门成佛要决以定宗趣之立性相洞该顿渐悉证词约而达理尽而明非徒骋于虚文也精研穷探造前辈所未到要其本际内融而力以弘法为己任故见道之审率自肺肝中流出为往而不通也建炎间寂音既逝伯氏思禹幕盱江喜其徒之请佛果禅师亦以百千为助即镂板于南昌未几火于冠兵关二十年几废而仅存高弟智俱慨然奋励奔走高安再募刊行清江椽涂元秩见之挥金以为之倡而和者翕然不数月而办寂音之道厄而愈通蔽而愈明而俱之愿力成就所以缉嗣事振家风亦可谓无遗恨矣昔竺道生解悟诸经未传之旨而讲辈憎嫉诬以为邪说生盟于众曰如我所说不合经义罪当如律苟契佛心愿终据师子座于是竖石当听徒以取决焉而丛石首肯之已而升座词音畅润堕尘而化呜呼生之具足智证可谓见道之审自信而无所防者矣寂音尝论至此以谓生所见者钝全而义学相与挤去之小智自私无足怪者余以是知生与寂音啐啄之机默契于千载之下造车合辙固自有道耶余于寂音同宗兄弟也以旧本讹缺为手抄作小楷以便学者阅习既终其经又摭其实以识卷末云。

　　绍兴丁卯元日双溪彭以明谨书

　　音切

　　殚

　　(音丹)。

　　熠

　　(羊入切)。

　　矫

　　(居夭切)。

　　诘

　　(音乞)。

　　㜸

　　(鱼列切)。

　　[(暇-日)/卵]

　　(音段)。

　　霰

　　(音线)。

　　辟

　　(必益切)。

　　熊

　　(音雄)。

　　媛

　　(音院)。

　　枳

　　(音止)。

　　疏

　　(音疏)。

　　绥

　　(音须)。

　　褫

　　(丑豸切)。

　　酢

　　(与醋同)。

　　串

　　(音惯)。

　　盱

　　(况于切)。

　　蕝

　　(子悦切)。

　　窒

　　(音只)。

　　泐

　　(音肋)。

　　羑

　　(音酉)。

　　舛

　　(音喘)。

　　芟

　　(音衫)。

　　类

　　(卢对切)。

　　韪

　　(音伟)。

　　罽

　　(音继)。

　　浃

　　(子协切)。

　　椽

　　(音院)。

　　涂

　　(切徒)。

　　尘

　　(音主)。

　　挤

　　(音赍)。

　　楞严经会解十卷

　　元　惟则会解

　　全文载在楞严经圆通疏中因今省之。
