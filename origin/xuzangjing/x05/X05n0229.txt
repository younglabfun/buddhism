卍新纂续藏经第 05 册 No. 0229 华严经行愿品疏钞


　　No. 229-A 大方广佛华严经普贤行愿品别行疏钞重刊序

　　新安道奎稽首和南述

　　杂华为十方三世大觉根本法轮盖指人人本具大事因缘也祇因众生昧之以故诸佛出兴发明建立就中虽随时随方随言论随知解随意想分别称彼根欲广演无边差别妙法究竟于当人分上增减丝毫不得悟至此者方知佛祖无法与人亦无一时一处尘毛刹海非是弘宣此者纵欲以大海量墨须弥作笔亦不能吐露少分何况今经所以龙猛入婆伽宫见文字所载已有其三而阎浮心力有限乃诵出十万颂四十八品者弘扬五天东传震且则自晋译三万六千颂成六十卷唐译四万五千颂成八十卷续得乌茶国所贡后分般若三藏同清凉国师再译成四十卷其临末一卷即今十大愿王是也乃晋唐二大部中所缺然具摄全经纲领故清凉于大疏钞外已为十卷疏疏此后译而复更作别行疏疏此一卷圭峰作钞释之最为详尽竭藏海之洪澜收归一滴指中边之蜜味顿令亲尝欲求开示悟入舍此更无门矣予恒伤清凉著述六百卷之繁今多散落即续疏十卷亦不复存幸此一卷疏钞昭庆藏板具为不知何缘南北两藏俱未收入嘉兴书本亦然诚恐日久岁深又归变灭适羌世隆欲流通大法予指令刻此广布种无上福慧胜因至于不可思议殊胜功德如盥掌之水尚拯生灵升天一偈之功已至狱门而返具如传译感通备述所谓一文之妙摄义无遗读诵思修功齐种智古德已言之审矣是在当人深信力行终获全身证入然后知佛祖真不我欺皆缘自欺辜宏慈深悲伤己之迷转导一切穷尘刹量尽未来劫步普贤菩萨之芳躅如经所云乃人人应为可为不敢不为者耳。

　　No. 229

　　大方广佛华严经普贤行愿品别行疏钞卷第一并序

　　将释疏文大分为二第一解疏题目第二正解疏文初中分二初明所述疏目后辨能述人名初中有二先明所释经题后明能释疏目初中分二初释总题即大部之通名后明品目即品章之别目今且初文问总名七字为是唐言为是梵语答于中佛之一字即是梵语余之六字总是唐言问若总就梵文呼之如何答若旧梵云摩诃毗佛略㪍陀健拏骠呵欲底修多罗此讹略也若就正者应云摩诃尾没𨤤(里也反)没䭾巘拏㗮(名庚反)贺素怛囕(二合)摩诃云大尾没𨤤云方广没䭾云觉者巘拏云杂华㗮贺云严饰素怛囕云契经若总就唐言应云大方广觉者杂华严饰契经共十一字今以顺古又生善故乃去觉者二字存佛之一字又去杂饰契三字存华严经三字即于十一字中略却四字存其七字以总名七字也于中上六字所诠之义下一字能诠之教就所诠中大方广即所证法即清净法界具体相用三佛华严即能证人于中严为总相余分因果经之一字即能诠教如下疏文第二明品目者即普贤行愿品梵云阿进底也(二合)咄𨤤一尾目乞叉(二合二)尾洒也(三)三满多䟦捺啰(二合四)左哩(五)钵啰(二合)抳䭾曩(六)钵啰(二合)吠舍(七)䟦哩嚩(无钵反)多(八)言阿进底也咄𨤤此云不思议尾目乞叉此云解脱尾洒也此云境界三满多跋捺啰此云普贤左哩此云行钵啰抳䭾曩此云愿钵啰吠舍此云入䟦哩嚩多此云品即不思议解脱境界普贤行愿入品今顺此方故入字居初疏中文略具足应云入不思议解脱境界普贤行愿品不思议等即是所入普贤行愿为能入入通能所问疏主何以不具标耶答良以入经解文乃具标也故疏题遂略但标能入故但云普贤行愿品也下文广辨自下明能释疏目者即疏一卷并序五字是也言疏者(去声)疏(平声)决也即是疏决开通之义良以经中义理幽深若不疏决开通无由启悟故又说文云书义为疏今即纂集经论深义书写一处用解经文故名为疏也言一者数也卷即卷舒唯此独行故云一卷并序者并谓兼并序者庠序尔雅云入门见屏谓之序即东西墙见墙所以别宅舍之浅深观序所以知作者之意旨又序者叙也即叙述也谓叙述经之大意纂于文前令习学者顿观其大旨故云序也。

　　△敕太原府大崇福寺△沙门　澄观别行疏

　　圭峰草堂寺沙门　宗密随疏钞

　　自下明能述人名者即敕太原府等言太原府者即总指其处即三京之北京也地列河东卫之分野即古之并州大崇福寺者曲指别处简非开元龙兴石室等也梵云毗呵啰正云尾贺啰此云行处出家道人所行止处故以为名此名为寺者起自摩腾初来汉国同诸宾客权止鸿胪后建伽蓝标名白马得寺名也言沙门等者正举能述人沙门梵语具云室啰末拏上单下复此云勤息故经云息心达本源故号为沙门然有胜义世俗示道污道之异如十轮经次之二字即疏主名也历九宗圣世为七帝门师赐号清凉如碑广述言述者疏主自谦不言作也意云但是传于旧章而不新制述者传于旧文制者制礼作乐故论语云子曰述而不作信而好古窃比于我老彭夫子云我但传述旧章而不新制所以然者制礼作乐必使天下人行之有德无位故述而不作也云窃比于我老彭者窃者私窃老彭者彭祖也以其寿八百岁故曰老彭又王弼云老是老聃彭即彭祖老彭好述古事夫子云我私窃间比于老彭亦是述而不作信而好古今疏主意亦同此故但云述也言敕者臣下曰令君令为敕即疏主当时奉诏译经制疏流行于世故云敕太原等也。

　　△大哉真界。

　　△万法资始。

　　△包空有而绝相。

　　△入言象而无迹。

　　△妙有得之而不有真空得之而不空生灭得之而真常缘起得之而交映。

　　自下第二释疏文大分四段第一总标大部名意第二归敬请加第三开章释文第四庆赞回向初中又四第一通叙法界为佛法大宗第二大方广佛华严经者下别叹此经以申旨趣第三然玄藉百千下教起由致庆遇希奇第四大方广者下略释总题令知纲要今初应假问云诸家造疏多先叙佛为物示生无像现像随宜说法先小后大等今何最初便叙法界应答云以是此经之所宗故又是诸经之通体故又是诸法之通依故一切众生迷悟本故一切诸佛所证穷故诸菩萨行自此生故故初顿说不同诸家有渐次也谓权实不同随宗异故文中有三一约法以明二我佛下约人以显三是知下法喻结叹初中又二初一句总标体性二别明体相今初大哉真界者兼下句借周易乾卦文势用之彼彖辞云大哉乾元万物资始乃统天谓乾卦有四德即元享利贞以干是卦名元是卦德以是其首德故连干称之云大哉乾元者阳气昊大干体广远又以元大始生万物故云大哉万物资始乾元称广大之义者以万象之物皆资乾元而得生始所以得称广大乃统天者以其至健而为物始以此能统领于天也天是有形之物以其至健能总统有形是乾元之德也今此则借初二句文势而所宗不同彼指乾元此明真界彼指万物不过天地之内此言万法总该世出世间故不同也言大哉者是发语之端仰叹之词也真界者即真如法界法界类虽多种统而示之但唯一真法界即诸佛众生本源清净心也故下立宗云统唯一真法界即是一心又起信云所言法者谓众生心是心即摄一切世出世间法又详玄录云此经诸会所证不同开则万差合则一性舒则弥纶法界卷则摄在一心今则不离一心全明法界缘起言一心者即是众生本心与万法为根本乃至云而此法界体是一心应知自心则成佛本等准上诸文斯义明矣明知权教以八识为心一向有为生灭不得为体今明一法界心准起信论于此一心方开真如生灭二门此明心即一真法界故此总标为体性也两宗心义下当广明此总标体性竟疏万法资始下二别明体相也于中三一明为诸法本二明包遍离情三明妙用自在今初资者假藉之义无有一法不是本心所现无有一法不是真界缘起无有一法先于法界由是万法资假真界而得初始生起也然一法界心成诸法者总有二门一性起门二缘起门关键中约亲疏也性起者性即上句真界起即下句万法谓法界性全体起为一切诸法也法相宗说真如一向凝然不变故无性起义此宗所说真性湛然灵明全体即用故法尔常为万法法尔常自寂然寂然是全万法之寂然故不同虚空断空顽痴而已万法是全寂然之万法故不同遍计倒见定相之物拥隔质碍既世出世间一切诸法全是性起则性外更无别法所以诸佛与众生交彻净土与秽土融通法法皆彼此互收尘尘悉包含世界相即相入无碍镕融具十玄门重重无尽良由全是性起也故还源观五止门中第三性起繁兴法尔止文云依体起用名为性起起应万差故曰繁兴今古常然名为法尔既云今古常然即知不待别遇外缘牵之本来法尔常起也纵诸缘互相资发就此门中缘起亦成性起约此义故诸佛常普遍一一尘中说华严法界永无休息故晋经有性起品也二缘起门有二一染缘起二净缘起染者谓诸众生虽中全有如上真性及性所起过尘沙之善法良由迷之不自证得便颠倒遍计别执过尘沙之恶法故云染缘也释此便为二门一无始根本二展转枝末根本者谓独头无明也言独头者迷本无因横从空起不同余法展转相因此复有二一迷真二执妄迷真者不识自体法身真智故十地品云于第一义谛不了故曰无明执妄者即不识本自身心即法尔自然别执妄心及一切质碍诸法也故圆觉经云妄认四大为自身相六尘缘影为自心相故名无明也二展转枝末者有三种一由前独头无明故起种种烦恼二由烦恼故造种种业三由业成故受六道种种生死诸苦果故佛名经云独头无明为烦恼种又云此三障者更相由藉因烦恼故以起恶业恶业因缘故得苦果一从无明起烦恼者唯说烦恼粗相即贪嗔痴谓既妄认四大五蕴为自身心即自然贪一切荣乐之事欲以润之嗔一切违情之境恐损害之愚痴之情种种计校如上烦恼皆由执妄而起也二从烦恼造业者既贪嗔猛盛即造十恶等业或贪来生富乐之报造诸善业或厌下苦粗障欣上净妙离修四禅八定不动业由迷第一义故善恶不动俱是有漏染业也三从业受报者然声响形影之报纤毫不差由前恶业成则有地狱饿鬼畜生种种苦报由前善业成则有四洲及六欲天等种种乐报由前不动业成则有色界四禅无色四空等种种差别之报所受苦乐之身是别业正报所居胜劣器界是共业依报既未返本还源并非究竟由是三界五道妙高铁围四海七金日月水陆山河大地万象森罗丘陆坑坎杂秽充满十方各各差别乃至三千大千世界如是无量无边品类有情即生老病死器界即成住坏空劫劫生生迁流不绝皆是染缘起也故大经云心如工画师能画诸世间五蕴悉从生无法而不造又不增不减经云法身流转五道名曰众生胜鬘经云不染而染起信论云无明熏真如成诸染法等二净缘起者亦有二义一分净二圆净分净有三一声闻二缘觉三权教六度菩萨且声闻者谓有众生闻小乘教知前三界不安皆如火宅厌患心生欲求出离修五停心观七方便等断四谛下分别烦恼得初果进修渐断俱生烦恼乃至证阿罗汉果即四果四向是也缘觉者亦由知前三界过患根性猛利遇缘见性成辟支佛于中有麟角部行之异然上二乘唯除我执未除法执唯断烦恼障未断所知障唯证生空未证法空故云分净权教菩萨等者闻定五种性定三乘教信唯识理不执我法发三心四愿修六度万行断二障证二空即三贤十圣若身若智及诸功德并所居国土也言分净者以未闻圆顿实教但守所习权宗权宗毕竟无有实果故出现品云假使有诸菩萨于百千亿那由他劫具修六波罗蜜及三十七菩提分法若未闻此不思议大威德法门或时闻已不信不顺不悟不入不得名为真实菩萨即知若守权宗定无称性究竟之果也良由但云圣净凡不净断障后方净未断时不净秽土不净别有净土等故云分净权实两宗不同如大疏玄谈中广辨也二圆净者亦有二门一顿悟二渐修顿悟者翻前根本无明也谓有圆机闻此圆教知一切众生皆如来藏无别八识生灭之种烦恼生死即是菩提涅槃一切国土染相本空无非净土初发心时便成阿耨菩提见一切众生皆亦如是故出现品云菩萨应知自心念念常有佛成正觉如自心一切众生心亦复如是准此义故即顿悟时彻于法界若自若他唯见清净不见更有染法也既不迷真执妄故云翻前无明渐修者谓虽圆顿悟解而多劫已成颠倒妄执习已性成难为顿尽故须背习修行契合本性此复有二一离过二成德离过者翻前展转枝末三障也既自识真净法身灵鉴真心即不妄认四大缘虑之躯本因烦恼而为此身既不认此身即贪嗔自息贪嗔既息即不造业既无有业即无三界六道苦乐之报故云离过也言成德者既无障恼则一向称性修行显发性上尘沙功德妙用然非谓先离过尽然后成德即心境离过之时即称性念念圆修万行念念圆成万德故虽初发心便同正觉而不碍行布行位历然然且行行交参位位融摄因该果海果彻因源断障即与一切众生同体普断成佛即与一切众生同体普成故出现品云如来成正觉时普见一切众生成正觉普见一切众生般涅槃即此圆教中四十二位若贤若圣若心若境若依若正若人若法并是圆净缘起之法也言缘起者由本因中闻圆教信圆法发圆解起圆行圆除诸障圆证法界既藉此诸缘修证故言缘起证时即见凡圣皆然故言圆净故大经云若人欲了知三世一切佛应观法界性一切唯心造法华经云佛种从缘起起信论云真如熏无明成诸净法统而言之则净缘起门翻前染缘起门以合前性起门也然此华严圆宗具别教一乘同教一乘二义上性起门即别教义迥异诸教故上缘起门即同教义普摄诸教故大疏玄谈全拣全收全拣诸宗即别教性起义全收诸宗即同教缘起义然约机约法故开二门既入法融通二亦交彻二门不二统为华严圆宗所显真界生起万法之义门也二明包遍离情者疏包空有而绝相入言象而无迹上句包含所诠法下句遍能诠教又含者亦含能诠遍者亦遍所诠文影略也言包空有者有二意一包虚空及万法有谓性虽包空而性非空空融同性是绝空相性虽包有而性非有有融同性是绝有相性若是空是有则不能包空包有良由性非空有故能包空有也非有包有如老子云当其无有器之用故知有若实有即碍于空空若断空则碍于有良由真界包之有成幻有必不碍空空即真空必不碍有既空有存泯无碍故真界双包而绝相也二即一体而说空有谓性无一物即名包空而灵心不昧即绝空相性具万德即名包有德皆是性即绝有相如莹净明镜空无一物是名含空而明鉴朗彻故绝空相明镜本具能现众像之德是名包有能现即是明镜故绝有相以喻对法义自分明问文云绝相者为绝空有之相为绝真界之相答相之极也极于空有但于真界而绝空有之相即真界当体便是绝相也言入言象而无迹者言象之义下文广辨此明真性不离言教之中然且绝踪迹也如水遍入诸波无别水相不同人入屋中别有人相故晓公起信疏序云玄之又玄岂出万象之表寂之又寂犹在百家之谈此证入言象也非象表也五目不能睹其容在言里也四辩莫能谈其状此证而无迹也大经云法性遍在一切处一切众生及国土三世悉在无有余(遍入也)亦无形相而可得(无迹也)三妙用自在者疏妙有至交映是妙有得之而不有真空得之而不空者不见真界之人闻说三乘因果则起心取相而求闻说诸法皆空则不喜化生严土若得真界即知一切皆同真界不空不有也于有处见之(之字指于真界)有则与之不异故有即不有于空处见之空则与之不异故空即不空不空故自然不失修行不有故自然不取于相也生灭得之而真常者生灭之法不出遍计所执及依他缘起若得真界即知遍计如绳上蛇本无所有全是麻绳既无法可生可灭但是圆成真常也依他无性揽缘而起故即生无生即灭无灭如绳无自性全是于麻故依他即圆成真常也况三性皆无性但是法界真常居然可见然此宗云依他不唯依众缘之他全依真界而起为依他也设假因缘因缘亦依真界故关键中说法界起诸法时有性起门及缘起门言缘起得之而交映者先约义缘起相由后约法也尘沙法数无非法界缘起故缘起之法皆含寂照如睹一尘既全是法界即寂照具足如镜明而复净故能现多镜入已一中此一镜又入多镜之内交相映入一镜既尔余镜皆然一尘既同法界寂而又照故能含一切法入已一中此一尘又入一切法中交相映入一尘既尔一切皆然重重交映而无尽也皆由真界故尔。

　　△我佛得之妙践真觉。

　　△廓净尘习。

　　△寂寥于万化之域动用于一虚之中。

　　△融身刹以相含流声光以遐烛。

　　第二我佛得之妙践真觉下约人以显文中二初约佛显后约王显初中三一智德二断德三恩德今初妙践真觉者践谓履践真觉即清净本觉故妙严品云已践如来普光明地彼叹菩萨履践佛境今明如来履践净觉深浅不同但引之以证践字依起信论觉有三种一者本觉二者始觉三者究竟觉言本觉者论云谓心体离念离念相者等虚空界无所不遍法界一相即是如来平等法身依此法身说名本觉既是法身之觉理非新成故名本觉二始觉者依本觉立以有不觉故谓此心体随无明缘动作妄念故论云依于本觉而有不觉依不觉故说有始觉由本觉内熏力故渐有微觉厌求乃至究竟还同本觉故论云不觉随染生智净相即此始觉也三究竟觉者此明始觉心源时染缘都尽始本不殊平等离言离言绝虑萧焉无寄以始本无二名究竟觉是则觉心源故名究竟觉不觉心源非究竟觉不名真觉是究竟觉故名真觉见始本异不名妙践达无二故方名妙践众生不悟真界履践六尘五欲如来契合本源故践真觉成圣德也佛是觉者即指于人真觉是所践之觉即指于法若以人契法能所不忘虽践不名为妙今得真界融之能所契合故名妙践二断德者疏廓净尘习即障无不寂也廓谓空廓净谓清净尘谓障垢即烦恼所知二障也然二障从粗至细有三一现行二种子三习气习气微细难除尚皆廓净况种现耶大疏云荡无纤尘断障之义下文有释三恩德疏寂寥至遐烛寂寥于万化之域动用于一虚之中者上句用而常寂下句寂而常用寂者无声寥者无色万化者即一切法从缘假有如幻化也域者强域一虚者即一真虚寂也融身刹以相含者依正无碍也然依正交彻义有六句一依内现依谓尘含世界现相品云佛刹微尘数如是诸刹土能于一念中一一尘中现也二正内现正谓毛孔中现佛经云如来于一毛孔中一切刹尘诸佛坐菩萨众会共围绕演说普贤之胜行也三正内现依谓毛孔中现刹僧祇品云于一微细毛孔中不可说刹次第入毛孔能受彼诸刹诸刹不能遍毛孔四依内现正谓尘中现佛下文云于一尘中尘数佛各处菩萨众会中无尽法界尘亦然深信诸佛皆充满五依内现依正谓尘中现佛身及刹经云一一尘中无尽身复现种种庄严刹六正内现依正谓毛孔中现全佛身及刹经云一毛孔内难思刹等微尘数种种住一一皆有遍照尊在众会中而说法五六二句具彰相即相入方成融身刹也言相含者以称性故随举其一必全收一切也疏流声光以遐烛者即流布声教之光也故十地论有教光智光也亦可声是声教光是光明故大经云佛放光明遍世间照耀十方诸国土演不思议广大法永破众生痴惑闇遐者远也烛者照也十方刹土机感即闻不局三千界内故云遐烛也。

　　△我皇得之灵鉴虚极保合大和圣文掩于百王淳风吹于万国敷玄化以觉梦垂天真以性情。

　　我皇得之至性情者第二约王显也当时即德宗皇帝灵鉴虚极者谓英灵鉴达虚无太极之道也灵鉴智也虚极理也知一切法保合大和者周易乾卦彖辞云乾道变化各正性命保合大和乃利贞谓无为而化上顺于天下合于人故圣人无心以百姓心为心既德合天地中应人伦反朴还淳三才一贯为大和也和为大乐故礼记云大乐与天地同和大礼与天地同节论语云用和为贵以礼节之意取礼乐备也圣文掩于百王者约时竖论德超三古也上古三皇中古五帝下古三王文谓经纶天地故周易云观乎天文以察时变观乎人文以化成天下君臣父子尊卑上下谓之人文此则德宗圣文明着也淳风吹于万国者约处横说道贯万邦也谓淳朴之风万国遍布如春风一举百卉芳菲故有诗云唯有春风无厚薄贫家桃李也成阴言敷玄化以觉梦者谓敷畅玄妙佛法风化教令警觉众生无明大梦故大经云譬如闇中宝无灯不可见佛法无人说虽慧莫能了即令悟真性永断无明也言垂天真以性情者礼记云人生而静天之性也感物而动性之欲也欲即情欲若以情情于性性则妄动为情若以性性于情情则真静为性今垂无为之化令息妄动之欲情合于天真之静性也。

　　△是知不有太虚曷展无涯之照不有真界岂净等空之心。

　　三法喻结叹者疏是知不有太虚至等空之心是喻中空无日而不显(如黑月夜行不敢动步及乎日出方知本空)日无空而不舒(若遇日有物遮障日即不舒要得空无云翳日始还照)故空日互相假也理实日照亦有分量但取人间目睹不及故曰无涯大经云譬如孟夏月空净无云翳赫日扬光辉十方靡不照法中真界与等空之心亦然若无真界何以展心智若无心智何以缘真界三昧经云等空不动智也。

　　△大方广佛华严经者即穷斯旨趣尽其源流。

　　△故恢廓宏远包纳冲邃不可得而思议矣。

　　大方广下第二别叹此经以申旨趣文中三一标叹二释叹三结叹今初斯者指如上融摄旨趣也良由穷此融摄旨趣故得恢廓宏远等恢谓旷荡廓空也宏大也今云宏远则周遍义包纳则含容义即当法界观中第三周遍含容观也冲谓冲深邃谓幽邃即遍容二门皆称理深邃难见也不可得而思议者谓理深事广俱不思议况一多即入故宜词丧虑绝故龙树菩萨判维摩经为小不思议经(芥纳须弥毛吞巨海)指华严经为大不思议经(尘含法界念摄僧祇)此有四义下解品题中当广明之。

　　△指其源也。

　　△情尘有经智海无外。

　　△妄惑非取重玄不空。

　　△四句之火莫焚万法之门皆入。

　　△冥二际而不一动千变而非多。

　　△事理交彻而双亡。

　　△以性融相而无尽。

　　△若秦镜之互照犹帝珠之相含重重交光历历齐现。

　　指其源也下第二释叹文中有六一本源深妙二成益顿超三诠旨圆融四说仪深奥五约器明非器不测六指例显当机益深初中有三一标指其源二正明深妙三喻结难思今初谓欲明功用故先标源也二正明深妙文中有六一融情智二融真妄三显四句百非四泯真俗一多五融拂事理六融摄事相今初情尘有经智海无外经有二义一约喻二约法喻即尘含大千经卷如情念含圆明大智文在出现品如下具引还源观中释云尘即众生妄念经即大智圆明智体既其无边故曰量同千界二约法者即经是常义故孝经云天地之经而人则之御注云经者常也今意云明情尘生灭之念智推体即真常故次句云智海无外若情尘非常者即智海有外也以外有情尘故既外无情尘故知情即常也然迷悟更依真妄相待若求真去妄如弃影劳形若体妄即真似处阴而影灭也二融真妄疏妄惑非取重玄不空然惑与取盖一义耳肇论云惑取之知夫妄惑者合是取执之义今以称性融通惑乃非取故科云融真妄也重玄不空者文势用老经经云玄之又玄故云重玄彼意以虚无自然为玄妙恐滞情于此遂拂迹云又玄若佛法中意以空空为重玄即空病亦空也今意云即于空空便具恒沙德用故云不空大疏云万德有非有一源空不空如海对虚明天地同一色此则空有交映也三显四句百非疏四句之火莫焚万法之门皆入四句者谓有无亦有亦无非有非无诸宗堕此便成四谤故大般若云般若波罗蜜犹如大火聚四面不可取取即被烧堕即成谤故须离之法中离四句今明圆教所宗诸法本来离过触向成德四皆法门故云四句之火莫焚也然成谤成门四句不别如何异耶谓于四句中执一斥余则句句皆病(如四人各执一句或一人先后历四句义是也)若四句存泯无碍则句句皆门(一人一时而见四句也)问依于何法而说四句答然所依法谓真俗相对成四即法法皆具四也依真俗二谛明四句者一真随缘故有二缘无性故无三上二句俱存故亦有亦无四互夺俱泯故非有非无又不是有无是真性故又约教者谓诠生死则俗有真无涅槃则俗无真有涅槃经云空者所谓生死不空者谓大涅槃此上犹约诸法以说若克就真性亦有四句一性是有知觉不昧故二性是无无相无名故三际(去来今也)三处(内外中间)求不得故三性亦有亦无上二句同时故四性非有非无此有二意一即由上二同时互相夺故一时俱泯二直指真性不是有无但是真性也言万法之门皆入者显万法也万者指于总数其实该于一切然一切法不出四句诸宗以四句为谤故一切皆非所以每论妙理皆云离四句绝百非离于谤也今既四句成德故万法悉是妙门晓公云失意则所说皆非得意则所说皆是如见一尘称理推之即悟性空全体便见法界故此一尘即是入法界之门一切皆尔也四泯真俗一多疏冥二际而不一动千变而非多言二际者谓真俗二谛及生死涅槃乃至诸佛众生相待之法皆是二际也今且约二谛明之真随缘即俗俗无性即真故云冥也二既冥合即应是一以互夺故离名数故故亦非一大经云无中无有二无二亦复无三世一切空是则诸佛法仁王经云于解常自一(是遣二也)于谛常自二(是遣一也)又二谛并非双恒乖未曾各一双孤雁博地高飞两只鸳鸯池边独立动千变而非多者泯一多也谓变动差别之法全同真性性无分限故不是多然亦非一已在上句故但举非多而实一多皆泯也又可两句共成真俗一多谓冥二际是真不一是泯真也动千变是俗非多是泯俗也又冥二际是一言不一即泯一也动千变是多言非多即泯多也据此后义以真为一以俗为多不同十玄门中一多俱取事法故五融拂事理疏事理交彻而两亡者交彻即融两亡即拂此经所诠之事必全理之事所诠之理必全事之理故言交彻然由交彻同时故互相夺二俱亡也理即事故理已泯也事即理故事复亡也六融摄事相疏以性融相而无尽者谓一一事相皆摄理性由性融之故能包一切能遍一切重重无尽也以性融相者明重重之所以也此则十玄门德用所因中第四法性融通门意也谓若唯约理则俱一味无别相入若唯约事则互相碍不能相入今约事理融通故得有斯无碍也谓不异理之一事全摄理性时令彼不异理之多事随所依理皆于一中现也若一事摄理不尽则理有分限失若一事摄理尽而多事不随理现则事在理外失今既一事全摄理性多事岂不于一中现故经云华藏世界所有尘一一尘中见法界(见四法界)宝光现佛如云集此是如来刹自在言无尽者正辨事事无碍重重无尽通十玄门故此一句中四字明所以三字正辨重重也大疏序云理随事变则一多缘起之无边事得理融则千差涉入而无碍两对皆上句明所以下句正明事事无尽此上但以非一非异解之义即穷矣又周遍含融观中四句一一中一二一中一切三一切中一四一切中一切三喻结难思疏若秦镜至齐现者镜喻则兼前诸门交彻之意以两镜相对如事理二门若取相入展转成多则亦喻事事无碍也珠喻则唯喻融摄无尽言秦镜者秦朝有镜能照人心故朱锽诗云西国有秦镜其光世所希照人见肝胆鉴物穷幽微今意取文涉稽古又取至极之明故云秦镜谓两镜互照中置一灯互相影入交参无碍也帝珠者帝释殿网之珠明净一入多中多入一中重重无尽也。

　　△故得圆至功于顷克见佛境于尘毛。

　　△诸佛心内众生新新作佛众生心中诸佛念念证真。

　　故得下第二成益顿超于中二初时处超后因果超今初言故得至尘毛者上句时下句处时中言故得圆至功于顷克者由如上境界融摄微妙故得信解悟入有斯顿证梵行品云若诸菩萨能与如是观行相应于诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由他悟言顷克者对诸教时劫反显可知见佛境于尘毛者处超也准时中例亦可云若与如是观行相应不待上寻弥勒西访弥陀即一尘一毛便见佛境如斯文句遍大部中若要见者即前融身刹六句中所引文是也二因果超者疏诸佛心内至证真者然因果交彻义有四句一众生全在佛心中故即果门摄法无遗故出现品云如来成正觉时于其身中普见一切众生成正觉乃至普见一切众生般涅槃又佛性论第二如来藏品云一切众生悉在如来智内故名为藏也故云诸佛心内众生作佛也二佛全在众生心中故即因门摄法无遗故出现品云菩萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉也三由前生佛互相在时各实非虚则因果交彻随一成佛全在二心四由生全在佛则同佛非生佛全在生则同生非佛两相形夺二位齐融则无成佛及不成佛故出现品云譬如虚空一切世界若成若坏常无增减何以故以虚空无生灭故诸佛菩萨亦复如是若成正觉不成正觉亦无增减何以故菩提无相无非相故佛子假使有人能化作恒河沙等心一一心复化作恒河沙等佛皆无形无相如是尽恒河沙等劫无有休息佛子于汝意云何彼人化心化作如来凡有几何如来性起妙德菩萨言如我解于仁所说义化与不化等无有异云何问言凡有几何普贤菩萨言善哉善哉佛子如汝所说设一切众生于一念中悉成正觉与不成正觉等无有异何以故菩提无相故若无有相则无增减佛子菩萨摩诃萨应如是知成等正觉同于菩提一相无相释曰上来但以反覆相对故有四句而大旨不过因果交彻亦可如文而见也但众生成佛之义难以忍可于心略为问答问此中成佛为约事成为约理成若约事成云何同性故若约理成云何成正觉入涅槃耶答此是华严大节若不对诸宗难以取解今约五乘及五教而辨浅深然诸众生若于人天教中观之具足人法二我若于小乘教中观之但是五蕴实法本来无我若大乘始教法相宗则说唯识所现若无相宗则说幻有即空人法俱遣若大乘终教唯如来藏具恒沙性德故众生即在缠法身法身众生义一名异犹据理说若大乘顿教则相本自尽性本自现不可说言成佛不成佛等若依此宗华严旧来成正觉亦涅槃竟非约同体此成即是彼成也难曰若尔何故现有众生非即佛耶答若就众生位看者尚不见唯心即空安见圆教中事如人迷东为西正执西故若诸情顿破则法界圆现无不已成犹彼悟人西处全东又难若尔诸佛何以更化答众生不如是知所以须化如是化者为究竟化如是化者无不化时故下结云大悲相续救度众生五教不同皆圣言量不可将教就情识说。

　　△一字法门海墨书而不尽一毫之善空界尽而无穷。

　　三诠旨圆融疏一字法门至无穷者上句诠下句旨诠者即善财所遇第三善友海云比丘云我从彼佛得此普眼法门受持读诵忆念思惟假使有人以大海量墨须弥聚笔书此无尽广大海藏普眼法门一品中一门一门中一法一法中一义一义中一句乃至少分尚不可得何况尽能具足书写释曰乃至少分者即一字也以能诠一字全即所诠法界故即无尽不同诸宗能诠定非所诠也一毫之善空界尽而无穷者即十种行愿皆结云如虚空界无有尽等如初礼佛行愿结云以虚空界不可尽故我此礼敬无有穷尽余九例然也。

　　△语其定也冥一如于无心即万动而恒寂。

　　△海湛真智光含性空。

　　△星罗法身影落心水。

　　△圆音非扣而长演果海离念而心传。

　　△万行亡照而齐修渐顿无碍而双入。

　　四说仪深奥者文中有五一明至定二明妙智三明真身四明说本五明修证今初疏语其定也至恒寂科云至定者即慧之定也夫定有多种或邪或正大乘小乘有漏无漏有慧无慧今且随要而说总有二种一事二理如遗教经云制之一处无事不办即事定也起信论云皆观心性契理不动即理定也故诸经论中或单说事定或偏说理定学者随执一文引据互斥若此宗必须二俱无碍又必即定即慧谓禅非智无以穷其寂智非禅无以深其照禅宗七祖云即体之用自知即知之体自寂故次明真智今云冥一如者能冥是慧无心是定即契合本源而无能契于事于理无分别心亦非无记但不计有与不有空与不空一切皆不可不可亦不可此语亦不受泯绝无寄于万种纷动之法本来自寂何者以心生故一切法生心若不生法即本寂法华经云诸法从本来常自寂灭相如在梦中妄见百千万众及乎觉悟本来空寂是知法生灭者由心生灭起信论云心生则种种法生心灭则种种法灭今意明心但不生体亦非灭故诸万动本来自寂无生灭也二明妙智者疏海湛真智光含性空即定之智故云妙也大疏云湛智海之澄波虚含万像与此大同而有两异一则彼约定门此约智门二则彼含万像此含性空以定是海印三昧故含万像万像即海中所现之印文法合可知智门无分别智契合真性故含性空性空即所证之理理即境也摄境归智故云含也文中两句皆有法喻如海波浪澄渟湛然不动空无云翳廓尔清虚大海傍无边涯连天一色空彻海底海含空天由海虚明故含空由空明朗故入海以况真智识念不生寂然不动性无尘境廓尔空寂大智横无边涯含性一味性彻智体智含空性由智净明故含性由性空寂故入智法喻一一相对昭然可见如肇论说古师云无心于万物万物未尝无此则心净物存物不能入心如天有云雾天不能入海故肇公判云失在于物虚三明真身疏星罗法身影落心水者由前理智冥合故得一切诸法无非法身十方世界众生有发菩提心心识净者无不应现而为说法如秋天空朗罗列星辰万器百川不分而遍晴空列宿以喻法身净水澄川以喻机感法喻对合理亦昭然故大经云菩萨清凉月游于毕竟空众生心水净菩提影现中但彼以月喻菩萨此将星喻法身余义同也然应感相对亦有四句一一星入一器中水如一佛应一众生二一星入一切器中水如一佛应一切众生三一切星入一器中水四一切星入一切器中水二三句生佛相对一多之数可知下文云于一佛前见不可说尘数身一一身礼不可说尘数佛即是此第二第三句大疏云皎性空之满月顿落百川但得一二两句阙于三四以月唯一也此取星喻义则备矣四明说本者疏圆音非扣至心传者圆音者一音中具一切音一切音即一音或一音应一切音皆圆音出现品有十喻喻如来圆音言十喻者一劫尽唱声喻喻声无主如彼经说譬如世界坏时无主无作法尔而出四种音声如于欲界出如是声汝等当知初禅安乐离诸欲恶超过欲界众生闻已自然而得成就初禅舍欲界身生于梵天乃至第四于第三禅出如是声四禅寂静超遍净天闻已自然成就生彼如是皆从众生善根所生佛音亦尔无主无作从佛功德出四种声谓示众生若令修人天行乃至第四超过二乘说无上道然无有主宰故曰圆音二响声随缘喻喻声无主经说譬如呼响因于谷出及音声起无有形状不可睹见但随缘应佛音亦尔但随众生欲解缘出其性究竟无言无示不可宣说三天鼓开觉喻喻无主无作无断遍入一切经说譬如诸天有大法鼓名为觉悟无主无作无起无灭若天放逸空中发声告言汝知一切无常虚妄变坏勿生恋着若放逸者后悔无及诸天闻已皆悉忧惧请法行道皆得安乐佛音亦尔不住方所无有言说而能演出无功用声遍于法界警悟群有四天女妙声喻喻随声信解经说譬如善口天女出一妙音则与百千种乐相应一一复有百千音声佛音亦尔于一音中出无量声随众生心欲各生意解五梵声及众喻喻化不失时经说譬如大梵住于梵宫出梵音声梵众皆闻而谓一一皆同己语然不出众外佛音亦尔众会皆闻皆谓同其语而根未熟之所不闻六众水一味喻喻无曲经说譬如众水皆同一味随器异故水有差别水无念虑亦无分别佛音亦尔一解脱味随根差别七降雨滋荣喻喻称根经说譬如阿那婆达多龙王兴大密云遍阎浮提普注甘雨百谷苗稼皆得生长江河泉池一切盈满其水不从龙身心出而能种种饶益众生佛音亦尔兴慈普遍雨甘露法令众欢喜增长善法满足诸乘不来不出饶益一切八渐降成熟喻喻无迟速经说譬如摩那斯龙王将欲降雨未便即降先起大云弥覆虚空凝停七日待诸众生作务究竟过已渐降普润大地佛音亦尔先兴法云成熟众生待根熟已然后普降令其满足无上法味九降霔难思喻喻虽差别同一性故经说譬如海中大庄严龙王于大海中降百千种庄严雨而水无差别龙难思力令其庄严佛音亦尔无所分别或以十音百音千音八万四千音无量音等各别说法随众生根皆令欢喜十遍降种种喻喻其普遍经说譬如娑竭罗龙王欲现自在力饶益众生咸令欢喜兴云弥覆色相多般或白或红若干差别出众电光四天下中雨种种雨龙心平等无有彼此但随善根异而有差别佛音亦尔欲以法化先布身云弥满法界随其乐欲为现不同振大法雷雨众法雨具斯十义故曰圆音也言非扣而长演者则常说遍说不待机请也如下教起十因中第一法尔中辨言果海离念而心传者果海离念则非情识所解既绝所解则言之不及须亡言得意得意即是心传故别行十地经云我今说一分论释云十地有二分一因分二果分以果分不可说但寄因分以明故云一分今言心传即传说不及者果分也亦即楞伽宗说二通中宗通也二通之义下立宗中辨亦即达磨无念为宗以心传心不立文字之义也故禅经序云禅定之门此是阿难曲承旨诏若遇非其人则幽关莫辟罕窥其庭若得意忘言则途中授与等斯则句句言说而无说念念智契而无契无说无契者常说常契也五明修证者疏万行亡照至双入上句修下句证言亡照者有二意一亡则都息万缘为定也照则照真觉妄为慧也此同古德说无作戒定慧彼云无妄心是定知无妄心是慧妄心不起是戒亦同蜀中金禅师无忆是戒无念是定莫忘是慧今云亡者即彼无忆无念之戒定也今云照者即彼莫忘之慧然皆是对治方便未为称性之修也二者照亦都不当情为亡照也照尚须亡况于识念然其本性灵知不昧故非断灭即荷泽大师说空寂照为自性戒定慧之意也故疏主答顺宗皇帝心要云无心于亡照则万虑都捐任运以寂知则众行爰起放旷任其去住静鉴见其源流语默不失玄微动静毕称法界皆万行亡照而齐修之意也亦同起信性无悭吝顺本性故修行檀波罗蜜乃至性离愚痴随顺修行般若等也言渐顿无碍而双入者先通释渐顿偏圆后正销疏意初中法相宗云从小入大为渐直从大乘发心为顿今则不然即以法相宗行位地前伏惑登地断惑分证真如乃至等觉后心金刚喻定解脱道中方始妙觉圆明为渐也无相宗一向不说地位如四卷楞伽第四卷中文云十地则初地初则为八地第九则为七七亦复为八第二为第三第四为第五第三为第六无所有何次也已上并是彼经文如此超间意显圆融之行不依行布位次又禅宗看净拂尘及诸家调伏心法皆为渐也或说贪嗔即是道举动无非佛无证无修皆为顿也然如上等文各是一门之意并非称性圆证圆修也今既圆宗直谈真界则非渐非顿随缘修证则具渐具顿如经云初发心时即得阿耨菩提然始从十住十行乃至等觉妙觉不坏行位故具渐顿也禅门悟即刹那而登妙觉一悟之后念念相应习气唯微本智唯莹具渐顿也故荷泽大师开示顿悟渐修为圆妙也后销疏意者然随缘说有凡圣迷悟故言渐顿缘起无性举体但是真源故云渐顿无碍即由无碍而渐顿冥契妙极故云双入问据上所说即先顿后渐一念顿悟而长时渐修如何得成双入答一念悟时即离染着便是修行一悟永悟尽未来际而无间断修亦念念相应而无休息故始终相收皆名双入又问此句是证何故兼修说耶答上句是证之修故云亡照此句是修之证故云渐顿又无碍无相修证皆妙故云双入也所以四十二位位位成佛也。

　　△虽四心被广八难顿超。

　　△而一极唱高二乘绝听。

　　第五约器明非器不测者疏虽四心被广至绝听者初二句约器也上句应下句感言四心被广者四心即是四无量心亦名四平等心谓慈悲喜舍缘境宽多名为无量俱舍二十九云无量有情为所缘故又有二义一引无量福故二感无量果故名为无量也依杂心中有其二种一大二小大无量者唯佛所得体即后得智是平等智故一向无漏二小无量者慈悲即无嗔喜即喜受舍无贪性与俱舍同故彼颂云慈悲无嗔性喜舍无贪欲若依成实论大小皆以智慧为性故彼论云以智慧心利益心清净不浊心名慈悲喜舍又以四心等行无偏故名四平等又此四心皆具三缘谓众生缘法缘无缘今略明慈心三余可准知此有三义解第一直就化益解如涅槃云缘诸众生欲与其乐名众生缘缘诸众生所须之物而施与之是名法缘缘如来者名曰无缘第二化益观入分别解缘诸众生欲与其乐名众生缘缘其一切化众生法名为法缘(此二化益)缘法空寂名为无缘(此一观入)第三还就化益观入分别解缘生与乐名众生缘(此一化益)缘众生无我但是因缘五阴法数名曰法缘观彼阴空名曰无缘(此二观入)又有一解一生缘缘于众生犹如父母妻子亲属二法缘缘于众生但是缘生三无缘不住法相及众生相四心皆有此三广如涅槃梵行品中说也言八难顿超者宿闻圆成金刚种今生再闻不简凡圣必亦能入以对下二乘多劫不闻此法未发此心故虽修行证果亦不能入也若准诸说八难障于圣道今明以圆教力故障难之凡尚入况无难之凡耶况贤圣耶即以此经功力超于诸教昭然可见言八难者一地狱二饿鬼三畜生四北洲五盲聋喑恶六佛前佛后此是古说若唐三藏新译云法前法后后解胜也七世智辩聪八长寿天故论云三涂北长寿前后辩聪根此八名难者以不堪受教难入佛法中故名之为难又准教中有摧八难法令发正愿不堕彼中说有四轮能摧八难第一愿生中国轮能摧五难但如法持戒用心求生中国若得生已即便超却地狱饿鬼畜生北洲及无想天也第二愿值善友轮若得逢善知识及蒙教导听闻正法即是摧却法前法后难也上至诸佛下及凡夫解佛法者于我有益总名善友也第三能发正愿轮摧却世智辩聪难谓若于三宝中起深信乐常发正愿世世相续即能摧却世智辩聪难也第四种诸善根轮能摧生盲生聋等诸根不具难若能依佛正法修行用心当来感得身相诸根具足便是摧却诸根不具难也所以颂云善处摧前五值愿植余三即是四轮能摧八难也此八难有情不能入佛法中来诸经论中无不此说也若约华严圆教之力亦得入佛法中进修证果故随好品说地狱天子得生兜率顿证十地即知地狱有情非障故经云佛子我为菩萨时于兜率天宫放大光明名光幢王照十佛刹微尘数世界彼世界中地狱众生遇斯光者众苦休息得十种清净眼耳鼻舌身意亦复如是咸生欢喜踊跃称庆从彼命终生兜率天天中有鼓名甚可爱乐彼天生已此鼓发音而为说法云云尔时诸天子闻说普贤广大回向即得十地等由此即知地狱非障也又十地品云虽住海水劫火中堪受此法必得闻言住海水者龙等所居即畜趣非难言劫火中者若约通途说劫火中无其有情若约佛境界佛力所持变化施为及法威德力所加即得如法华经云众生见劫尽大火所烧时我此土安稳天人常充满乃至常在灵鹫山及余诸住处等此多是法前法后难谓劫火中不合有有情逢佛岂得有闻法今既得其见闻者即难中非难也今此华严说地狱畜趣尚自得闻法得证圣果岂况余类凡圣者也故云四心被广八难顿超也又大疏云见闻为种八难超十地之阶刊定记云若乃具金刚种虽八难而闻经皆同此也如出现品云譬如丈夫食少金刚终竟不消要穿其身出在于外何以故金刚不与肉身杂秽而同止故若于如来所种少善根亦复如是要穿一切有为诸行烦恼身过到于无为究竟智处何以故此少善根不与有为诸行烦恼而共住故此少善根性究竟故此说称性而修少善法也疏而一极唱高二乘绝听者即非器不测也一极者即一乘至极之教也如世歌词唱高则和寡且巴歌一曲和者百千阳春白雪和者一二言二乘绝听者即此品初世尊入师子频申三昧会中菩萨大众皆见逝多林及宫殿虚空三处有种种庄严佛境界等事又闻不思议等法诸大声闻不见不闻故经云尔时上首诸大声闻大智舍利弗神通目犍连摩诃迦叶(具列十大弟子)在逝多林皆悉不见如来神力如来严好如来境界如来游戏如来神变乃至亦复不见不可思议菩萨境等事何以故善根不同故彼于过去本不修习见一切佛种种神通妙善根故乃至云本不曾于生死之中发阿耨多罗三藐三菩提心故如是种种皆是普贤智眼境界不与一切二乘所共以是因缘彼诸上首大德声闻不能闻不能见不能信不能知又云佛子如恒河岸有百千亿无量饿鬼裸形饥饿渴乏举体燋然乌鹫豺狼竞来搏撮为渴所逼欲求水饮虽住河边而不见河设有见者见其枯竭何以故深厚业障之所覆故彼大声闻亦复如是虽复住在逝多林中不见如来广大神力舍一切智无明翳瞙覆其眼故不曾种植萨婆若地诸善根故所以疏云二乘绝听也又大疏云若夫高不可仰则积行菩萨曝鳃鳞于龙门深不可窥则上德声闻杜视听于嘉会此则兼权教六度菩萨亦绝听也故古赞云最初佛入正受定名师子频申大众渴仰生疑念诸法王开演如来示相而答意显德用无涯人法浑而何分因果齐归法界会中声闻小果权举五百比丘同处逝多园林不睹如来嘉会一则法门深远二则因非大心三则自利亡悲四为失求胜果今亦巧彰佛德二乘浅智难知意表圆教希逢又显不共之典非但小乘不了守权尚自高推唯明普眼之境非他劣见所窥。

　　△当其器也百城询友一道栖神。

　　△明正为南方尽南矣益我为友人皆友焉。

　　当其器也下六指例显当机益深文中有四一约人以显益二约法以显益三始末交彻以显益四得失相对以显益今初当其器者即善财童子指此为例依教皆然故弥勒云若有敬慕心亦当如是学百城询友者但举圆数其实一百一十城询问善友也故八十经初云尔时善财童子依弥勒菩萨摩诃萨教渐次而行经游一百一十城已到普门国思惟观察一心愿见文殊师利一百一十表十地及等觉一一皆具诸地功德故或不分等觉即开十信进退皆表一百一十此宗三贤行相不殊十地故不别表所谓初住初行初回向初地也二三乃至十住十地行相皆然此依大疏辨也一道栖神者栖托心神也一道有三义一唯向南二唯一因一果三万圣千贤皆修万行更无异路三皆一道义也明正为南者谓善财始自发心福城东见文殊便渐次展转一向南行历诸善友明者以南主火是阳是明北主水是阴是闇正者不住东西二边(东左西右故是二边)当南北中正之道表求法者背闇向明离边当正故云明正更有三义一一方已有多友余方例然二南主生长表求法者生长善根故三西域居人宅多东向顺日月转表于善财顺人法故故旧疏云善财求友表随顺以南行方尽南矣方是假法二无定体东西南北相待立名但取明正之义所向尽名为南如此始名悟入法界故善财至寄十地之友多在菩提道场又不言却回向北故知若触向明正一切皆南也益我为友人皆友焉者有二义初随相说二称性说随相说者谓见善者生不及之心见恶者发探汤之智既三人同行必有我师况多者也但能择善者从之不善者改之则触向皆师也又见贤而思齐即为益也或见不贤而内自省亦为益也又老子云善人是不善人之师不善人是善人之资皆是益我为友之义故人皆友焉二称性说者夫法界圆宗触类成教但因之生解即名为师如推一尘见具无边之德尘即是师所以善财再遇文殊智照无二之后便遇三千世界微尘数善友知识者意在兹焉。

　　△遇三毒而三德圆入一尘而一心净。

　　△千化不变其虑万境顺通于道。

　　二约法以显益疏遇三毒而三德圆至顺通于道者三毒成三德有通有别通者三毒本空元是三德迷情执取以德为毒今悟则贪无贪相元是戒也嗔无起灭本自寂然元是定也故法句经云戒性如虚空又云嗔心等阳𦦨痴无痴相是为慧也又心王经说三藏云贪相不生是为戒藏嗔相不生是为定藏痴相不生是为慧藏诸法无行经云贪欲即是道恚痴亦复然如是三事中有无量佛法是知迷为八万四千尘劳门悟成八万四千波罗蜜尘劳虽众根本不过三毒波罗蜜虽多根本只是三德也别者即善财所遇善友其类不同表一切类中皆有法门令后学者于人不观种性于法莫存取舍故婆须蜜女示贪欲之相所以邻里生疑抱持唼吻皆获功德其所得法门名离贪欲际解脱门无厌足王示其嗔相伤煞无量众生所得法门名如幻解脱门胜热婆罗门四面火聚中有刀山令投身入中向上兼日五热炙身示现外道痴迷邪见之相善财见之所得法门名般若波罗蜜普庄严解脱门三毒之相尚有法门况余类耶是知契合华严圆教婆须爱水而不溺无厌恚火而不烧胜热邪见而不侵矣言入一尘而一心净者有二义一以情念为尘念即无故净也二即微尘尘体称性故净也一尘一念既尔千心万境总然故次云千化不变其虑(故心要云心心作佛无一心而非佛心)万境顺通于道也(即处处道成无一尘而非佛国)。

　　△契文殊之妙智宛是初心。

　　△入普贤之玄门曾无别体。

　　三始末交彻以显益文中二一始终二本末今初契文殊之妙智者即善财历诸善友再遇文殊当智照无二相契合本心绝能所相故不见身但遥申右手摩顶得法义在下五相中解也宛是初心者最初在福城东得见文殊表信智今又见文殊表证智意明信证虽说始终智体元来不别所以皆是文殊如第二十信会在普光明殿说第七因圆果满重会普光亦表证极不离初心正同此也故大疏云启明东庙智满不异于初心也二本末疏入普贤之玄门曾无别体者善财求友最后至普贤菩萨处微细观察普贤之身见一一毛孔中有不可说不可说佛刹海云云乃至善财所见佛刹微尘数诸善友往诣亲近积集智慧比此暂见普贤所得境界百分不及一乃至优波尼沙陀分亦不及一善财从初发心乃至普贤于其中间所入刹海相续不断今于普贤一毛孔中一念所入过前不可说不可说倍如一毛孔一切毛孔一一相好一一支节悉亦如是善财于普贤毛孔刹中行一步至不可说不可说佛刹微尘数世界如是尽未来际劫犹不能知一毛孔中种种刹海种种佛海种种菩萨众会海如是等海皆悉不知究竟边际故云玄门也然不离一心一性一毛一尘故次云曾无别体又经最后结云善财则得普贤行愿海与普贤等与诸佛等一身充满等正觉现前等乃至不思议解脱自在悉皆同等既前后横竖皆等何有别体故大疏云寄位南求因圆不逾于毛孔也。

　　△失其旨也徒修因于旷劫。

　　△得其门也等诸佛于一朝。

　　四得失相对以显益者疏失其旨也至于一朝有二义一通相而言由此经境界一念一尘皆全收法界故一念失则全乖旷劫修而无益一念得则全契刹那证而无遗若指经文则出现品意简权教六度菩萨非器对前二乘绝听则积行菩萨曝鳃鳞于龙门之意经云设有菩萨于无量百千亿那由他劫具行六波罗蜜修习种种菩提分法若未闻此如来不思议大威德法门或时闻已不信不解不顺不入不得名为真实菩萨以不能生如来家故(即前句云徒修因也)若闻此法信顺悟入当知此人生如来家具足一切诸菩萨法远离一切诸世间法深入如来无量境界(即后句云等诸佛也)故大疏云良以有作之修多劫终成败坏(即前句也)无心体极一念便契佛家(即后句也)故知无念为宗实为妙也既得意失意悬殊诚见此经大益也。

　　△杳矣妙矣广矣大矣。

　　△实乃罄诸佛之灵府拔玄根之幽致升慧日以廓妄扇慈风以长春包性相之洪流掩群经之光彩岂唯明逾朝彻静越坐亡而已矣。

　　三结叹文三初以四德名叹次以六德义叹后形外义结今初疏杳矣妙矣广矣大矣杳冥微妙德相意也广则业用大则体性次以六德义叹疏实乃等是一诸佛灵妙所集之都府如千珍万宝所集之库藏唯此经罄而竭之无有遗隐二名相蔽于玄理如土埋根唯此经玄妙之法而令露现故云拔也三日出而云雾散慧发而妄想除也四阳和照物远近齐敷枯木不生过时则已佛慈利生平等普度阐提不受穷尽未来又阳气所滋者后终凋落佛慈所度者究竟涅槃有此两重之意故云长春也五涓涓滔滔无流不纳大海也若性若相无义不诠大经也大疏云千门潜注与众典为洪源万德交归摄群经为眷属六杲日丽天夺众景之耀(众景即月与星辰也)圆宗布世掩群经之辉(群经即权教二乘也)后形外义结疏岂唯明逾朝彻等者庄子中事此有二意总意云尚掩诸经况于外典也言朝彻者庄子第三南北子葵问乎女偊曰子之年长矣而色若孺子何也曰吾闻道矣子葵曰可得学耶曰恶恶可子非其人也夫卜梁倚有圣人之才而无圣人之道偊曰我有圣人之道而无圣人之才吾欲以教之庶几其果为圣人乎(注云圣人之才谓其有慧圣人之道谓其有真以真教之能成彼之道矣)吾守之三日而后能外天下(谓亡天下事也)已外天下矣吾又守之七日而后能外物(物谓凡有物象)已外物矣吾又守之九日而后能外生(不见［是身］)已外生矣而后能朝彻(不有万物唯真独存如朝日升明洞彻无碍人皆有此不能自知)朝彻而后能见独见独而后能无古今无古今而后能入不生不死也言坐亡者亦庄子第五颜回以契道之言白夫子曰回益矣仲尼曰何谓也曰回亡仁义矣(仁即不周义则不及)曰可矣犹未也他日复见曰回益矣曰何谓也曰回亡礼乐矣(礼过则烦乐则心动)曰可矣犹未也他日复见曰回益矣曰何谓也曰回坐亡矣仲尼蹴然曰何谓坐亡曰回隳支体黜聪明离形去知同于大通此谓坐亡(心静为坐物空为亡)仲尼曰回果至贤乎丘也从而后矣今疏意云据诸教所诠鉴用之智寂灭之理早以逾于朝彻之明坐亡之静若以华严圆明之旨不唯超彼而已兼诸权教小乘亦皆超越故有岂唯而已耶之言也。

　　△然玄籍百千幽关半掩。

　　然玄籍百千下第三教起由致庆遇希奇文中二一明昔翻未具二明今译多具今初龙树菩萨至龙宫见华严经有三本下本有十万偈四十八品中本有四十九万八千八百偈一千二百品上本有十三千大千世界微尘数偈一四天下微尘数品上中二本阎浮提人力劣不能住持龙树菩萨遂将下本流布天竺也言玄籍者玄妙典籍也百千者即下本经十万偈也言幽关半掩者谓晋译三万六千偈唐加九千偈成四万五千偈经来未具故幽微关键之教而半掩也。

　　△我皇御宇德合乾坤光宅万方重译来贡。

　　△东风入律西天输越海之诚南印御书北关献朝宗之敬。

　　△特回明诏再译真经光阐大猷增辉新理。

　　△澄观顾多天幸钦属盛明奉诏译场承旨幽赞。

　　△抃跃兢惕三复竭愚露滴天池喜合百川之味尘培华岳无增万仞之高。

　　二明今译多具疏我皇御宇下但展法界品二十一卷成四十卷亦未全足故云多具文中三一明圣朝德化广被为译之缘二明外国远献梵本是译之因三正明诏命述译赞之相今初疏我皇御宇德合乾坤者谓临御区宇德合天地乾天坤地光宅万方者尚书尧典篇曰昔在帝尧聪明文思光宅天下孔安国注云谓圣德之风远着今意云风光远及以天下为宅也今我德宗皇帝德及外国故彼以华严梵本来贡也重译来贡者夫外国贡献经历数国即展转译语从一国至一国乃至于此故云重译如献白雉九译至此也二明外国远献梵本是译之因者疏东风入律至朝宗之敬言东风入律者汉武帝十洲记说西胡月氏国遣使远进三种物谓小师子续弦胶反魂香经半年不问此事使者因随帝入苑射帝弓弦断使者曰何不取续弦胶续之遂取胶[米*(合-口+(一/心))]之果如其言帝曰彼君有此何以远贡使者曰臣国去此三万里国有常占者见东风入律十旬不休青云干(或作观)吕彭伉诗云祥辉上干吕郁郁复纷纷远示无为化将明至道君势凝千里静色回九霄分已见从龙意宁知触石纹状烟殊散漫逾月更氛氲因使来宾国西瞻仰瑞云连月不散占者云东有好道之君遂令远献也西天轮越海之诚者既皇帝德风及于西天故彼输奉过海之忠诚远贡经本如昔三物也南印者都望天竺即是此国之西就彼五天即是南印土也御书者彼国表云手自书写大方广佛华严经百千偈中所说善财童子亲近承事佛刹微尘数善知识行中五十五圣者入不思议解脱境界普贤行愿品谨奉进上等北阙献朝宗之敬者百川朝宗于海万国朝宗我唐故以献经而申远敬疏特回明诏下三正明诏命述译赞之相于中三一圣垂诏命二庆承诏命三译赞之相今初但是展演旧经入法界一品故云光阐大猷及增辉也猷谓嘉猷嘉美之德也二庆承诏命疏澄观顾多天幸至幽赞者反顾我有天然之幸得遇盛明之时奉诏译经制疏也三译赞之相疏抃跃至之高者抃谓手舞跃谓足蹈兢谓战战兢兢惕谓悚惕三复竭愚者谓再三反复竭尽其心不敢孟浪也谦故曰愚然三复之言即论语云南容三复白圭谓毛诗云白圭之玷尚可磨也斯言之玷不可为也意谓圭玷可以磨治若过言一出驷马追之不及南容读诗至此章句再三反复以将诚慎其言也今用此意露滴天池者智度论中指海为天池意云制疏译经一言一义得契佛心如露滴海也尘培等者即子贡对鲁哀公赞夫子之言谓哀公问子贡云汝师贤乎对曰贤哀公曰贤复如何答曰不知又问何以不知子贡曰吾于夫子门下如人终日戴天不知天之高终日履地不知地之厚饮海知饱安知其深哀公曰誉师太过欤子贡曰捧土培山宁有益仞(七尺曰仞)上皆谦词。

　　△大方广所证法也佛华严能证人也。

　　△极虚空之可度体无边涯大也竭沧溟之可饮法门无尽方也碎尘刹而可数用无能测广也离觉所觉朗万法之幽邃佛也芬敷万行荣耀众德华也圆兹行德饰彼十身严也贯摄玄妙以成真光之彩经也。

　　△总斯七字为一部之宏纲则无尽法门思过半矣。

　　大方广者下第四略释总题令知纲要于中三一标名二释名三结叹今初可知二释名者疏极虚空至经也极虚空等三句即普贤偈赞佛德结归无尽之文云刹尘心念可数知大海中水可饮尽虚空可量风可系无能尽说佛功德今取虚空释体大海水释相大尘刹释用大唯不取心念及风也碎尘刹者碎尘数之刹并为微尘也离觉等者能觉即菩提所觉即涅槃故楞伽云一切无涅槃无有涅槃佛亦无佛涅槃远离觉所觉既理智俱泯能所两亡始本不二是究竟觉故虽俱离而朗照万法之无遗非一向同楞伽也芬敷万行者草木感果之华也荣耀众德者草木兼通金玉庄严之华也圆兹行德饰彼十身者双以二华二德严饰佛身也贯摄等者贯穿摄持玄妙之义门门门焕烂无量无边门门寻之一一皆彻佛智如寻影以至于本故大经云如因日光照还见于日轮然以智慧光通达于佛智佛智体如日轮演无量义如日光三结叹者疏总斯七字等尚书云若网在纲有条而不紊紊者乱也孔氏序云举其宏纲摄其机要思过半矣者周易系辞文势孔子云学者观其彖辞是以尽过半之思今意云若解七字之义即一部之功已过半矣。

　　大方广佛华严经普贤行愿品别行疏钞卷第一
卍新纂续藏经第 05 册 No. 0229 华严经行愿品疏钞


　　大方广佛华严经普贤行愿品别行疏钞卷第二

　　敕太原府大崇福寺沙门澄观撰别行疏

　　圭峰草堂寺沙门宗密述随疏钞

　　上来第二正释疏文四分中一总叙文意二归敬请加三开章释文四庆赞回向初总叙文意已竟自下第二广释归敬请加。

　　△稽首归依。

　　△真法界。

　　△光明遍照诸如来。

　　△普贤文殊海会尊。

　　△愿得冥资赞玄妙。

　　第二归敬请加于中分二初三句是归敬后一句请加初中又二初有四字是能归三业稽首归依后有一十七字即所归三宝真法界下今初疏稽首归依者稽者屈也至也首者头也归者向顺之义依者凭托之意疏主欲拟制述先起三业虔恭敬仰屈己头顶以至于地心冥佛境口诵词句剖㭊心诚乞求加护也问何故最初归敬三宝答略有七意一显示吉祥故二发生信心故三令知恩德故四仪式应然故五表有承禀故六为求加护故七随顺先圣故且初显示吉祥者三宝功德第一吉祥故于最初先申归敬欲令所制久久流通二利吉祥故先归敬也成实论云三宝最吉祥故我经初说二发生信心故者欲令后人闻此教典不起疑惑生起信心故于最初先叹三宝令于三宝生顺信已方于正教不疑谤故三令知恩德故者谓佛有说法恩法有生解恩僧有传教恩若无佛宝即无人说法若无法宝即无由生解若无僧宝即无人传教是以由佛说法由法生解由僧传教令得听闻由此三恩方成慧悟令知恩德故疏先明四仪式应然故者世间臣子凡有所为先白君父方合仪式三宝恩德逾于君父大师之心何啻臣子将欲发扬正教先白三尊仪式应然故归敬也五表有承禀故者欲显所述且非胸臆皆依圣教尽有经典承禀三宝所证所说制成此疏以诲后人故于最初先申归敬六为求加护故者像季传教障难恒多先敬三尊上求加护七随顺先圣故者西天圣众诸菩萨僧造论释经皆先归敬顺诸先圣故敬三尊敬意极多不能繁述释此所归三宝分二先标三宝义后正销疏文今初三宝之义佛法大纲学者要知不可不说略以五门分别一释名二出体三建立四次第五问答分别今初有二初总名后别名总名者三者数义宝者从喻为名依宝性论有六义一希有如世间金玉等世间难得三宝亦尔百千万劫众生难遇二明净如世间金玉体性明净三宝亦尔离染无垢所以明净三势力如世金玉有威德势力三宝亦尔见道力用神通威力四庄严如世金玉庄严世间三宝亦尔定慧庄严出世法故五最上如世金玉于世最上三宝亦尔修出世道最尊最上六不变如世金玉不可改易百炼不轻久埋不生三宝亦尔不为世法之所改易具此六义故名为宝从数及喻以为名也次别名者谓佛法僧梵云佛陀此翻觉者佛地论云于一切境能除二障如睡梦觉如莲华开自觉觉他觉行圆满名之为佛觉即是佛当体为名梵云达摩此云法即教理行果自性轨持名之为法轨持即法当体为名梵云僧伽此云和合众三乘圣人理事二和体无违诤和合是用众即是假和合之众依主得名第二出体者于中有二先辨差别后明体性初文有三一住持二别相三同体皆可宝重生福之田也初住持者佛谓形像法谓教法僧谓五众也二别相三宝(依贤首大师五教以明)分五一小乘教文三佛法僧一佛宝文三初法身即五分(戒定慧解脱解脱知见是)二报身(即丈六身是)三化身(谓随类化身是)二法宝文四一教法(谓声教)二理法(谓生空理)三行法(谓三十七品四念处四正勤四如意足五根五力七觉支八圣道)四果法(谓择灭涅槃)三僧宝(即四果四向)二大乘始教亦三一佛宝文三一法身(谓清净真如)二报身(谓自他二种受用)三化身(大化身千丈小化身丈六随类化身)二法宝文四一教法(谓本质影像)二理法(谓二空真理)三行法(谓六度万行)四果法(菩提涅槃)三僧宝(即三贤十圣)三大乘终教亦三一佛宝文二一真身(谓法身及自受用)二应身(谓他受用及化身)二法宝文四一教法(唯心影像)二理法(谓二空真理)三行法(谓六度万行)四果法(谓始觉合本觉)三僧宝(谓三贤十圣)四大乘顿教但唯真性更无别法纵使强论亦不出一性亦三一佛宝(约觉知义)二法宝(约轨持义)三僧宝(约不违义)五大乘圆教文三一佛宝文二一融三世间十身(众生世间器世间智正觉世间)二佛自具十身(菩提愿化力庄严威势意生福法智)二法宝文四一教法(谓别教一乘)二理法(谓法界十玄)三行法(谓行布圆融)四果法(谓依正无碍)三僧宝(谓海会菩萨)三同体者自有三说一就本性说性自灵觉佛也性本寂灭法也性上本有恒沙德用互不相违亦不乖诤一味清净性体僧也二就观行说观照佛也照故离识可以轨持法也在观则万法已圆念念自无乖诤僧也三就融通说世出世间差别之法尽托圆明大觉假现一一无有自体当体便是圆觉则一切皆佛也如镜现像像皆是镜所现之法一一寂灭虽寂灭而不坏相性相不异故一一相随性而遍法界性随相而千差尽未来际性相无碍究竟皆可轨持法也既一一相随性无碍则一入一切一切入一一包一切一切包一交参涉入和合无违凡圣一一皆然僧也二明体性者有三一住持三宝佛宝不论金玉图彩塑画等并以四尘为体法宝若纸素竹帛等亦以四尘为体僧宝若凡夫僧即以有漏五蕴为体若图画僧亦以四尘为体此等住持皆令真实三宝势力不断名住持也故净名经云绍隆三宝能使不绝二别相三宝法身即以无垢真如为体自受用身以实无漏五蕴为体他受用身以平等性智所现相分似无漏五蕴为体化身有三若大化身以成所作智中所现微细色心相分似无漏五蕴为体小化身以成所作智中所现通粗及细色心相分似无漏五蕴为体若随类化身以成所作智中所现唯细色心相分似无漏五蕴为体若法宝有四一教谓名句文二理谓二空真如三行谓六度十度万行四果谓菩提涅槃殊胜之果此之四法总为法宝体僧宝以三乘圣人无漏五蕴为体三同体三宝通以真如为体如有觉义名佛宝如有轨持义名法宝如有理和名僧宝故涅槃经云若能观三宝常住同真谛等也又净名经云佛则是法法即是众是三宝皆无为相与虚空等又宝积经云正见法身尚不见佛何况形色以空远离尚不见法何况言说以无为法尚不见僧何况有和合众也三建立者有四一翻邪三归为彼外宗有三一邪尊二邪教三邪人翻彼三故建立三宝归依佛已宁舍身命终不归依自在天等归依法已宁舍身命终不归依外道典藉归依僧已宁舍身命终不归依外道邪众为所翻有三故立三宝广如优婆塞经说也二对根者为上根人趣佛菩提说于佛宝为中根人求自然智及因缘法而能入道说于法宝为下根人依师受学理事不违方能入道说于僧宝三约喻者佛如良医法如良药僧宝如看病人四依因者一依如来为因二依正法为因三依止我弟子为因诸有情类要由三因得涅槃乐如十轮经说具上四义不增不减但说三宝也四辨次第者有三一约功用次第教化众生无过于佛故先明佛宝由有佛故说三乘法故次明法宝由有佛法化三乘众故后明僧宝二约修行次第一切圣人以法为本先明法宝由有法故方有修行次明僧宝由有法僧当得佛果后明佛宝三约胜劣次第同体三宝中法宝为胜故经云诸佛所师所谓法也以法常故诸佛亦常故法宝胜也别相三宝中佛宝为胜故经偈云天上天下无如佛十方世界亦无比世界所有我尽见一切无有如佛者故佛宝胜也住持三宝中僧宝为胜由人能弘道非道弘人人在即法在人亡即法亡故僧宝胜也五问答分别者问前云三乘圣人皆是僧宝声闻众多可名为僧独觉独出云何成僧答缘觉有二一独觉出无佛世静处思惟即能悟道此既无众阙于事和但是行法非僧宝也二众出亦有无量大缘觉众具理事二和所以成僧今约众出故仁王经云时有八百万亿大仙缘觉非断非常四谛十二因缘皆悉成就也问出家菩萨具有二和可名为僧在家菩萨唯有理和莫不成僧答在家菩萨虽无事和而有理和性无乖诤即得成僧不同声闻要具二和也问菩萨僧中有其几人答依仁王经璎珞经说有四十二贤圣所谓地前三贤地上十圣及等觉妙觉如彼广说所以不取十信者为是凡位也于四十二位中四十一是僧宝妙觉一位是佛宝所摄也上来五段不同略明三宝义竟后别销疏文者疏真法界者即法宝也摄法差别但归真界也先标法者诸佛之师故疏光明遍照等者佛宝也梵语毗卢遮那此云光明遍照此就新梵语翻也若准旧梵语翻毗卢遮那此云遍一切处寂属法身卢舍那此云光明遍照属在报身若准梵文即不如此二种梵名但新旧别非分法报之异故旧译华严总名卢舍那唐译经中皆曰毗卢遮那即三身十身通名毗卢遮那也今此中用即法报通称此最为正况此宗中法报无异同是一源不同诸教有为无为别又据此大经及一字顶轮王经释迦毗卢及一切义成等皆是异名故知三身更无别称但是古德义说也故知此中不错用也言光明遍照者谓常寂光遍一切法如镜之明像像皆遍也诸如来者主伴互收也举一为主一切皆伴伴者不离主也普贤文殊海会尊者僧宝也二圣为海会菩萨之尊也又望能归之人即指海会菩萨是我之尊也后会通二圣菩萨数过刹尘名著在经者亦有数百偏归二圣者良有所以二圣本尊总为三圣托以表法不徒然也今依三圣圆融观略显二门一相对明表二相融显圆初中二圣为因遮那为果果超言相且说二因若悟二因玄微则见果海深妙也二圣略为三对一能信所信对言能信所信表是因中谓普贤表所信法界即在缠如来藏故理趣般若云一切众生皆如来藏普贤菩萨自体遍故初会即入藏身三昧者意在此也文殊表能信之心佛名经云一切诸佛皆因文殊而发心故善财始见发大心故经云出生一切菩萨无休息故二解行对普贤表所起万行上下经文五周因果皆普贤行故文殊即能起之解慈氏云汝得见诸善友闻菩萨行入解脱门皆是文殊威神力故又云常为一切菩萨师故三理智对普贤表所证法界即出缠如来藏善财童子入其身故一毛广大即无边者称法性故经云普贤身相如虚空故又见普贤即得智波罗蜜者明依理发智故文殊表能证大智本所事佛名不动智故常为无量诸佛母故诸经中说法多显般若旨趣故善财再见文殊后方见普贤者显有智方能证理故是以古德铭后文殊为智照无二相也不理身者心境两亡故以文殊权实之智证普贤体用之理此之一门古德亲问三藏三藏言有经说未传此方又此一门亦表定慧理本寂故智即慧故亦表体用普贤理寂以为心体文殊智照为大用故二相融显圆者亦二先明二圣法门各自圆融后以二圣法门互相圆融初中谓文殊必因于信方能成解有解无信增邪见故有信无解长无明故信解真正方了本源成其极智反照不异初心初发心时便成正觉又前方便之智不离体故后文殊名智照无二相照信不殊于智故从无身相以展右手是以文殊三事融通隐隐次普贤三事自相融者理若无行理终不显依体起行行必称体由行证理理无行外之理由理显行行无理外之行故随所证理行无不具足一证一切证故见普贤一毛所得法门过前无可说不可说倍又是即体之用故毛孔法门缘起无尽由是普贤三事涉入重重也二以二圣法门互相融者谓要因于信方知法界信若不信法界信则为邪故能所不二不信自心有如来藏非菩萨故次要藉于解方能起行称解起行行不异解则解行不二次以智是理用理体成智还照于理智与理冥方曰真智则理智无二故经云无有如外智能证于如亦无智外如为智所入又法界寂然名止寂而常照名观观穷数极妙符乎寂则定慧不二又即体之用曰智即用之体曰理即体用无二是以文殊三事融通隐隐即普贤三事涉入重重此二不一不异方名普贤帝网之行故普贤行品及上下经文广显事理圆融为普贤行非独事行名普贤也亦如曼殊千钵经云尔时众中菩萨摩诃萨一切有情同修行普贤曼殊行愿证入毗卢遮那如来十大慈佛心观亦表二圣不异问既二圣相融何以不名文殊行耶答为摄智属理唯一真法界故举一全收也二遮那为果者二圣法门既融则普贤因圆离相绝言没同果海是曰毗卢遮那光明遍照唯证相应故法界品末普贤菩萨后便偈赞佛德者显果相也又品初如来自入三昧现相无说表所证绝言而普贤开发也放光令悟表能证绝言而文殊开显者即其意也然上理智等并不离心心佛众生三无差别若于心能了则念念因圆念念果满出现品云菩萨应知自心念念常有佛成正觉故而即一之异不得外观勿滞言说若能与此观行相应则触目对境常见三圣及十方诸佛菩萨一即一切故心境无二故依此修行一生不克三生必圆也第二请加者疏愿得冥资赞玄妙可知。

　　△将释此经五门分别。

　　△一教起因缘二辨教宗旨三翻译传授四释经名题五随文解释。

　　△今初夫法无言象非离言象。

　　△离言象而倒惑执言象而迷真。

　　△故圣人利见垂象设教必有由矣。

　　第一教起因缘文分三段一总标大意二别释十门三总结指广今初也一略标言夫法无言象非离言象者世有人言大象无形大音希声绝虑亡言自入真境何用言教乎疏意云非言何以知无言非象何以显无象大疏序云虽空空绝迹(是无象也)义天之星象粲然(不离象也)湛湛亡言(是亡言也)教海之波澜浩汗(不离言也)诸经假言象显无言象之文甚多不能繁引讲者任其广略然言谓语言宣说此即可知象者何也象者像也似也谓取像似之物为象令见于真理周易有大象小象以显易道即其事也六龙象于阳德变化无方等佛说圆极之理言之不及多以喻况皆此类也若更深而论之但以名言施设所显之义亦皆是象不唯譬喻以理毕竟言不及故谓闻教生解义相生时亦是变影起故也二反显离言象而倒惑执言象而迷真者出取舍之过也若众生不遇善友不闻圣教旷劫长守倒见终无自悟之期故经云譬如闇中宝无灯不可见佛法无人说虽慧莫能了执言象而迷真者谓但守于教不求指归是执言也纵求义理但随文生解便为真实不能以教为明镜照见自心不能以自心为智灯照经幽旨是执象也故经云不能了自心云何知正道彼由颠倒慧增长一切恶如览镜时本图见面便执见者为实岂不转更成迷故云执言象而迷真又疏主述华严刹海变相赞云执象或亡象取空空外求斯人鼓识浪浩劫乖冥搜即象见无象万法归毛头圆机睹一叶法界知春秋此即一向别教圆宗稍异前教前则筌蹄定非鱼兔此乃言象即同所筌故一中见多而无尽也如闻谷声无声即知常应见镜像无像即知常现也三顺结故圣人利见至必有由矣者利见之言借周易语彼乾卦九五之爻是仁君登位之象文言九五飞龙在天利见大人言飞龙在天者大人造也造者至也至者仁君至于位也大人者圣人也圣人与天地合其德与日月合其明与四时合其序与鬼神合其吉凶此为仁也利见者仁君至位叙以圣德能合异类济物理人利无不普盖及异类交感位极亨通人臣之机会也今明我佛圣人功圆德备体无不周智无不遍四心罔替唯务益生有感必通随机诱化知根利钝各称所求与利见而赐妙方物受教而皆得度则必无虚设也故云圣人利见垂象设教必有由矣。

　　△因缘不同略明十义。

　　△一法尔常规二酬昔行愿三遂通物感四明示真门五开物性原六宣说胜行七令知位次八显果难思九示其终归十广利今后。

　　第二因缘不同下别释十门初列后释。

　　△此初法尔常规者一切诸佛法尔皆现无尽身云说斯圆教故。

　　释中一法尔常规下夫王道坦坦千古同现一乘玄门诸佛齐证所证法性法尔随缘缘性融通法尔无尽性虽一切齐应今就说教为门既举一全收即无尽矣故佛法尔皆于无尽世界常转无尽法轮穷未来际无有休息斯则处以毛端横该法界时以刹那竖穷劫海处则顿起时则常起不待别因如万籁之声非关抚击日月之照不因川原但随见闻说有初成九会等别诸慈悲者于无尽中略此留传令寻于此见无边法如观牖隙见无际空而此时处即同无尽也。

　　△二酬昔行愿者昔在因中愿周法界依愿起行但为众生故今酬之遍说遍益。

　　二酬昔行愿至遍益者因即愿周乎法界果必遍说酬之如源远则流长根深则果茂然因虽无量无边统唯此二故下疏有车轮鸟翼之况愿周遍者现相品云毗卢遮那佛愿力周法界一切国土中恒转无上轮行周遍者主山神偈云往修胜行无有边今获神通亦无量法门广闼如尘数悉使众生深悟喜今说普贤行愿正是此因也。

　　△三遂通物感者谓佛证涅槃寂然不动机宜叩圣感而遂通若无感缘佛说何益。

　　三遂通物感至何益者夫风息浪澄海现万像妄尽心寂佛应群机然澄海虽常能现无外器而现何佛智虽常能谈无感缘而何说故大疏云昔因法尔虽能常遍约可流传皆由机感其犹上有白月下资澄潭潭清影现机感应生等其寂然不动感而遂通两句是周易之文疏乃巧随义势拣而用之然其机感亦有二种一通二别通谓凡厥生灵皆含佛智无不被矣别谓虽皆普被机有优劣故益有浅深其犹一水方圆任器略分五种一正为谓一乘圆机宿世曾闻今能悟解造观修行或便证入二兼为谓闻虽未悟而能信向以成坚种如食金刚终竟不消地狱天子是此类也三引为谓权教六度菩萨执定行布之位不信圆融之法故十地中借其次第行布之名而诱引之终令入实如置药乳中乳能愈病以性投相而相自亡四权为谓二乘既守自位不能闻见故诸菩萨权现声闻或示在座如聋如盲彰其绝分警余忻乐或示在道开悟知可回心五远为谓外道阐提闻虽生谤堕于地狱一熏耳识功不唐捐罪毕终令获益乃至成佛如狂骂药服之病除如涂毒鼓闻者皆死以斯五类收无不尽其通别机感具依此品广疏也。

　　△四明示真门者众生流转总为迷真故示真门令其返本真原之要即下所宗。

　　四明示真门至下所宗者诸经就机权引本意欲令归真若无此经称性极谈究竟无所归处为谈真实故说斯经众生流转等者大经云众生无始来生死久流转不了真如义故诸佛兴世兴世本欲示真门故法华经云如来唯为一大事因缘故出现于世等即下所宗者第二辨宗旨中云统唯一真法界乃至开为理事法界无障碍法界也。

　　△五开物性原者良以众生性含智海识洞真空但衣蔽明珠室埋秘藏要假开示令其悟入。

　　五开物性原至令其悟入者前虽明示真门尚未直指自心若不就心中识悟依何起于万行故大疏此段名开因性如何开耶出现品云佛子无一众生而不具有如来智慧但以妄想颠倒执着而不证得(凡夫妄想权小执着颠倒通二)若离妄想一切智自然智无碍智则得现前譬如有大经卷(喻佛智慧)量等三千大千世界(智体无遍廓周沙界)书写三千大千世界中事一切皆尽(喻体上本有恒沙功德恒沙妙用)此大经卷虽复量等大千世界而全住在一微尘中(喻佛智全在众生身中圆满具足)如一微尘(举一众生为例)一切微尘皆亦如是时有一人智慧明达(喻佛)具足成就清净天眼见此经卷在微尘内(天眼隔碍见色喻佛智隔烦恼见佛智也)于诸众生无少利益(喻迷时都不得其用与无不别)即起方便破彼微尘(喻佛说法除障)出此大经令诸众生普得饶益(后合)佛子如来智慧亦复如是无量无碍普能利益一切众生(合书写三千世界事)具足在于众生身中(合微尘也)但诸凡愚妄想执着不知不觉不得利益尔时如来以无障碍清净智眼普观法界一切众生而作是言奇哉奇哉此诸众生云何具有如来智慧愚痴迷惑不知不觉我当教以圣道令其永离妄想于自身中得见如来广大智慧与佛无异故此云性含智海也识洞真空者幻化妄识本来虚无故即洞彻真空也故大疏云众生包性德而为体揽智海以为源但相变体殊情生智隔今欲令知心合体达本情忘故谈斯经以为显示释曰此则兼明众生迷真执妄之由也如福德智慧相貌具足之人忽然梦见贫贱丑陋病痛苦恼之身(即是相变)不见本身(即体殊也)执认云是我身(即情生也)不信自身福德端正(即智隔也故此有衣蔽明珠室埋秘藏等喻也)觉者警之令悟恶身便是好身(即合体也)觉即自然不执恶身(是亡情也)故此云要假开示令其悟入大疏文备又是利生之要故具引释也言衣蔽明珠者法华第四五百弟子授记品中憍陈如等诸大声闻同时领解得记所说之喻经云譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行至于他国为求食故勤力求索甚大艰难若少有所得便以为足于后亲友会遇见之而作是言咄哉丈夫何为衣食乃至如是我昔欲令汝得安乐五欲自恣于某年日月以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏短然法合有二意一约结缘说则圆解为珠与说为系烦恼昏暗与醉何殊微有解生还同系了五道求乐名曰艰难证小涅槃名为得少说法华会亲友再逢知见既开犹如得宝以因易果万德周圆何异贫人所求皆遂二约本性说谓珠虽本具系乃有时未知令知乃名为系虽闻未悟犹如醉人坚种既成还同已系未合本体如在衣中欣善福田名求衣食加之调伏乃是艰难再遇本缘如逢亲友既悟知见犹如得宝证入法界德用无边即无所乏短昭然可见矣言室埋秘藏者即如来藏经有九喻皆喻佛智蕴在众生名如来藏此当第五喻也经云譬如贫家有珍宝藏宝不能言我在于此既不自知又无语者不能开发此珍宝藏一切众生亦复如是如来知见大法宝藏在其身内不闻不知耽惑五欲轮转生死受苦无量是故诸佛出兴于世为开身内如来法藏九喻中余八取意引之一莲华萎变内有化佛结跏趺坐法合云我观众生诸烦恼中有如来智虽在烦恼常无染污也二蜜在岩树群蜂围绕智者方便除蜂得蜜蜜喻智慧蜂喻烦恼三粳米未离皮糩愚者轻弃智者精之当为御食四真金堕不净处经历多载真金不坏五贫人宅中有珍宝藏即上所引六如庵萝果内实不坏种之于地成大树王合云如来智慧在无明壳内如果在核内七有人持金像往于他国途遇险难惧被劫夺弊物裹之令人不识此人命终像弃旷野行人谓为弊恶之物得天眼者去弊得金八有一女人贫贱丑陋众人所恶而怀贵子当为圣王王四天下女人不知自为下劣之想九铸师铸真金像成已置地外虽燋黑内象不变开模晃耀九喻一一法合也下总校量功德云供养过去恒河沙佛乃至造恒河沙七宝台高十由旬日月如是乃至五十恒河沙七宝台供养恒沙如来不如有人乐喜菩提受持此经乃至一喻所得功德百分不及一千分不及一乃至算数譬喻所不能及也。

　　△六宣说胜行者欲契真性非行不阶故说普贤无方胜行。

　　六宣说胜行等者既顿悟本心圆明反伤多劫流浪故须修习胜行令契本源还源观云如大摩尼宝体性明净久被尘坌而有矿秽之垢若人唯念宝性不以种种磨治终不能发光现物真性亦尔久被烦恼垢染若人唯念真如不以持戒定慧种种熏修终无净用故经云不如说行于佛菩提则为永离又法句经言虽诵千言不行何益不如一闻勤修得益为明胜行故说此经然有二种一遍成诸行二顿成诸行且初者谓次第浅深各各差别于中又二一行本二行相言行本者谓菩提心大经云忘失菩提心修诸善根悉为魔业故二千行法冠于最初善财见诸善友皆先陈已发表是修行器故然菩提心略有三种一者心体二者心相三者心德言心体者广有无量海云比丘说有十心要略唯三一者直心一向正念真如法故即是大智无所执着二者深心乐修一切诸善行故谓发大愿即四弘誓愿等三者大悲心救护一切苦众生故则前二所作亦为众生故慈氏章云菩提心为灯大悲心为油大愿为炷光照法界光即大智上解心体竟言心相者谓要无齐限若约悲愿则尽度众生尽修诸行经云虚空界尽等也若约正念真如则下无众生可度上无菩提可求中无万行可修亦无真如可念故净名云当令此诸天子舍于分别菩提之见菩提者不可以身得不可以心得寂灭是菩提灭诸相故等即斯意也若融上三心则度而无度修而无修故经云若于一切智发生回向心见心无所生当获大名称言菩提心德者依上发心一念之德过于虚空诸佛共赞多劫不尽故弥伽反礼于初心若白月之新吐海云警其能发美青松之萌芽不有凌云之心岂展升天之翼若无等佛之志岂成妙觉之尊是故经云一切功德皆于最初菩提心中住虽终始不殊而先心难矣发菩提心品及慈氏章中广说其体相德三不相舍离犹如日轮体是珠宝其相圆明德无不照成熟苗稼廓彻虚空三无离理也此是行本广大妙门将入行海故先须发菩提心发心品云欲见十方一切佛欲施无尽功德藏欲灭众生诸苦恼宜应速发菩提心二明行相谓十度万行广在经文上来两段总是第一遍成诸行也二顿成诸行者一行即一切行故此复有二一约心观谓一念相应能顿求故谓此心即是佛智佛智即是无念无念心体内外无著(施也)诸过自止(戒也)忍可谛理(忍也)离身心相(进也)寂然不动(禅也)了见性空(般若也)善达有无(方便也)进诣妙觉(愿也)是真修习(力也)决断分明(智也)十度具矣余行例然故修一行成一切行二约性融以修一行故称法性性融摄故令此一行如性普收无行不具即十玄门中诸行纯杂具德也(应云不异理之一行全摄理性时云云)然前遍成行布之行与此顿成圆融之行二无障碍以行布是教相施设圆融是理性德用相是性之相故行布不碍圆融性是相之性故圆融不碍行布圆融不碍行布故一为无量行布不碍圆融故无量为一无量为一故融通隐隐一为无量故涉入重重故世亲以六相圆融上下之文非一也。

　　△七令知位次者行则顿修位分因果因有阶降果无差别因果圆融是此行位。

　　七令知位次等者发意修习念念在圆(行则顿修)有成未成言因言果(位分因果)未成之中复以尘习厚薄业障浅深根有利钝修有进怠致令位次阶降不同若不知之或叨滥上流或得少为足(因阶降也学射之喻于此说之言位分不同者第二会说十信三说十住四说十行五说十回向六说十地七会前一半说等觉也)若习尽智圆冥同性海故得果用无二无差(果无差者即第七会次三品说妙觉位也)然差与无差二亦无碍(因果圆融也此下始明行布因果与平等因果二亦无碍)然对行位亦有二种一行布位初浅后深诸位差别二圆融位一摄一切一切位满即说成佛一位之中具摄诸位功德(妙严品有文)信该果海初发心时便成正觉(梵行品有文)此二相摄例如行说故第七会说妙觉竟后有二品明平等因果融前差别因果总同无碍也。

　　△八显果难思者既修胜行必有所趣顿证法界成大菩提得涅槃故。

　　八显果难思下言难思者华严所诠佛果真应相即分圆全收凡圣混融因果该彻十身一一无碍十时念念遍周十莲华藏相圆明十出现门法奇胜诸教逐机且说三身四智此经称性备谈十身威雄若不读华严经不知佛富贵为欲显斯果德故说华严大经十种因缘皆应一一随其本因如此假为问答之势然德虽无穷统唯二种一依报果谓华藏世界海以十不可说佛刹微尘数世界为一世界种十不可说佛刹微尘数世界种为华藏世界海也二正报果谓如来十身融三世间为十身也此二无碍以为佛德然依正混融有六句序中已明既修已下者若非称性圆因不成融通满果若不顿证法界非真菩提涅槃故云尔也。

　　△九示其终归者终归法界若因若果若境若心一以贯之法界究竟。

　　九示其终归至究竟者经云平等真法界无佛无众生但以相待义门强名因果心境今既证穷念绝何果何因因果心境一体无异故经云如心佛亦尔如佛众生然应知佛与心是三无差别如金作器巧拙悬殊一以贯之唯金究竟法界义如下宗中说从四至九次第与大疏一向倒者彼释大部之意顺于根本顿宗欲明从本起末故法界居初标云教本此释入不思议境界一品之意顺于修证次第欲明趣入本源故法界最后标云终归今且略明此中次第生起之意不能和会大部之疏故云略明也第一直明经宗法尔常说遍说二云何以法尔常遍说耶酬彼往昔周普之行愿故三云说虽常遍若就益物须感应道交故机投即说如潭清即影现(针逢芥子可于此说)此上通论教因未据修入之次故彼此疏同也四摄三云感应化物已有诸经何须说此未示真法不能究竟解脱故五云虽闻真法如何令其悟入为开物性源令知自心本有斯法故六心开即行起七行有渐顿须知次位故八位满成佛故九证极契本还归法界故法界即第四真法也故知发心毕竟二不别普光重会再见文殊有余力则更于此说下第十门亦是通相结益故此彼同最后明者流通相也。

　　△十广利今后者圣人设教秪在益生现益当机流芳万古矣。

　　十广利至万古矣者夫成佛说教起即有始用乃无终雨滴沧溟与海俱竭一言称性与性齐终法界无终斯教何尽况大慈愿力护令法眼常存尽众生界皆蒙胜益故贤首品云彼诸大士威神力法眼常全无缺减又发心品云我等诸佛护持此法令未来世一切菩萨及诸众生未曾闻者皆悉得闻然益有二一令见闻成坚种故出现品云如人食少金刚终竟不销等二令起行成证入故出现又云设有菩萨无量百千亿那由他劫(序中文备)乃至若闻此法信解随顺悟入当知此人生如来家乃至深入如来无量境界必须闻此始得生佛家入佛境故须说之令起行也。

　　△略此十义故斯教兴广说因缘备于大疏。

　　略此十义下第二总结指广也标中应假为问云何因缘故说大华严列十因毕答云略此十义故斯教兴也是故总结言广说因缘者有二意一于上十因中文句繁广一一备陈故言广也二于上十义外依大疏更有十缘故言广也十缘者一依时二依处三依主四依三昧五依现相六依说者七依听者八依德本九依请人十依加者且初依时者问此经第几时教何时说耶答若以通说谓念劫圆融竖无终始若别说者以无时之时略有十重初唯一念谓一刹那中遍无尽处说无边法二尽七日谓佛初成道第二七日普遍时处说此经法三遍三际谓前后际各无边劫说无休息四摄同类劫谓无边劫中一一各摄无量同类劫恒说此经五收异类劫谓一一劫各摄无边异类劫海如长劫摄短劫等常说此法六以念摄劫谓于一念中即摄如上无量前后同异劫海如是念念尽前后际各摄诸劫常演此经七劫念重收此诸念所摄劫内亦有诸念复摄诸劫是则念念既其不尽劫劫亦复无穷因陀罗网重重无尽于如是时常说此经八异类界时如树形等无边异类世界时劫不同分齐各别尽彼时分常说此经九此彼相入即彼异界所有时劫各别相收或互相摄若念若劫一一无尽常说斯经十以本收末如华藏界中以非劫为劫劫即非劫念等亦尔以时长短离分限故又时无别体依法上立法既融通时亦随尔于此时劫常说不息依上十时恒演此经二依处者问于何处说耶答总即尘尘遍满横该十方若别从狭至宽略显十处初此阎浮七处九会说此经法二周百亿同类界等谓尽此娑婆百亿阎浮须弥山世界道树王等同时俱说三遍异类树形等刹异类世界有不可说佛刹微尘等一一流类皆遍十方与前须弥山等互不相碍各于其中转兹法轮四遍刹种谓以十不可说佛刹微尘数世界为一世界种如是刹种有不可说数常于中说五遍华藏谓诸染界各皆相尽唯是华藏数过微尘尘尘皆遍法界不相障碍悉于其中演说斯经六遍刹海谓于华藏一一尘中皆摄无边诸佛刹海悉于其中说此经法七遍前六类刹尘皆有同异刹于中常说八尽虚空界容一一毛端之气各有无边刹海于其中说九犹帝网谓彼一一微尘既各摄此无尽刹海即此刹海等复有微尘彼诸尘内复有刹海是则尘尘既其不尽刹刹亦复无穷如因陀罗网重重不可说分量也十余佛同然如此一佛说华严处如是不同足显十方一切余佛皆各同然经云三世诸佛已说当说今说又云不见有诸佛世界彼诸如来不说此经当知余佛无不同说也此上十类一一各遍法界而前九正是遮那说法之处也三依主者问说此经佛为真为应为一为多答通则圆融十身不分而遍若别则二种十身十重无碍言二种十身者一唯约佛身自有十身一菩提身二愿身三化身四力持身五庄严身六威势身七意生身八福德身九法身十智身二融三世间总有十身一众生身二国土身三业报身四声闻身五缘觉身六菩萨身七如来身八法身九智身十虚空身是为二种十身言十无碍者一用周无碍二相遍无碍三寂用无碍四依起无碍五真应无碍六分圆无碍七因果无碍八依正无碍九潜入无碍十圆通无碍即三身十身同一无碍法界身云以此身云遍前时处常说华严四依三昧问佛欲说经皆入三昧今说此经依何三昧答海印三昧顿现万机何者夫动静唯物圣岂然乎示轨后徒明将有说必须静鉴前理承诸佛加从定起而发言言必真当故受者之心自然笃矣故于诸会多明入定为说经缘其所入定皆尽法源业用难思五依现相问凡欲说法皆现瑞相如说法华光照东方等今依何相答谓身刹容持光云炳曜何者谓法性寂寥虽无诸相无相之相不碍繁兴起教多端相非一准或放光动刹或华雨香云皆为发起故诸会之内将欲说法皆多先放光通表智光以被物故六依说者问如智度论说法总有五人未审此经是谁人说耶答该于万类触物皆有表彰所以然者法无兴废弘之由人故经云佛法无人说虽慧莫能了今此能说通三世间略唯有五谓佛菩萨声闻众生及器广则无量法界品中类非一故如僧祇随好即是佛说余会多是菩萨说法界品初有声闻说诸善友等多是菩萨说亦名众生说菩提树等即器界说其能说人用法不同或用音声或用妙色等皆能说人七依听者问如诸会说法听众颇多今此会中其类如何答正在当机傍兼影响何者如子期云丧伯牙辍弦若无听者终无有说即下诸众总有十类除当机众余皆是缘八依德本川有珠而不枯山有玉而增润内无德本外岂能谈然其德本略有二种一者智慧最为上首二者胜行愿力若感者善根若化主行愿皆属说因九依请人问诸会说经皆因人请世尊无问应机而自说今说此经因谁人请答以慈以悲该于言念若慈悲深厚亦有无问自谈若敬法重人要须诚请后说初心识昧未解咨求上智慈悲腾疑启请然有二类一者言请二者念请此经法会有无不定十依加者夫圣无常应应于克诚心冥至极故得佛加若佛自说即不俟加如第九会因人有说要假上加其第八会依行法修不异于前又不入定故无所加余皆具有所以加者欲显诸佛同加即同说故一说即一切说故亦显果海无言因相可说故然施设不同不应一准加有二种一者显加具于三业二者冥加但与智令说唯普光法界无显有冥余皆具二显必有冥故具是因缘故此教兴问标云教起因缘疏何略却此十一者依时二者依处三者依主四依三昧五依现相六依说者七依听者八依德本九依请人十依加者答因缘之言有通有别通言因是因由缘是缘由意不异也如云因何说此大经或云缘何说此大经二言总得虽因亲缘疏语势同矣故标云因缘通以十义解释别者缘是资缘事缘所以大疏先明十种由致故说此大经后明须假十种事缘资具方可说经今虽略此资缘而前因缘不阙言大疏者释大经疏及新译四十卷经之疏皆广释也。

　　△第二辨教宗旨者。

　　△统论佛教二谛因缘。

　　△随经不同所宗各异。

　　第二辨教宗旨者宗者尊也即语之所尚或心之所尚也旨者旨趣谓宗之所归也释此一段文分为三一总辨诸教宗旨二通难举益三别明此经宗旨今初也二谛者中论云诸佛常依二谛而为众生说法因缘者即简外道执其自然也佛法虽有无师智自然智约其教门要假缘显则亦因缘故法华云诸佛两足尊知法常无性佛种从缘起是故说一乘门论云因缘有二一内二外外谓谷子为因水土人工时节等为缘而芽得生泥团为因轮绳陶师等为缘而器得成内谓十二因缘等然外由内变本末相收即总为一大缘起是故佛教从浅至深不出因缘二字也佛说生老病死无常变易等皆由因缘故涅槃云我观诸行生灭无常云何知耶以因缘故说一切法皆空等义亦由因缘故即空不自不他不共生等故无生也非色灭空色相自空说一切法假名假相亦由因缘故即假如镜像水月体虽全空因缘会故不得不现说一切法皆是中道亦由因缘故离二边若言诸法不从因缘即是定有定有故着常若推求定有之体不得又不知因缘有便言定无定无即着断若解因缘即契中道故中论云因缘所生法我说即是空亦为是假名亦是中道义又云未曾有一法不从因缘生是故一切法无不是空者乃至此宗圆融别教之意事事重重无尽亦法界中不思议大缘起也涅槃经说十二因缘下中上上上智观之如次得声闻缘觉菩萨佛菩提等故佛一代之教不出因缘也后别释诸经宗旨者言随经不同所宗各异者如法华经宗一乘涅槃宗佛性净名宗不思议等。

　　△虽无生之理实无所宗无宗之宗则宗说兼畅。

　　虽无生之理下第二通难举益谓有难曰楞伽云一切法不生不应立是宗无生之理何所宗耶故今通云无宗之宗宗说兼畅意云上所举楞伽文盖遣滞耳若一向不立宗何以彼经自立宗通说通经云宗通自修行说通示未悟所以昔人云说通宗不通如日被云蒙宗通说亦通如日处虚空既有二通非无宗矣今云兼畅者日处空也。

　　△今此即以入法界缘起普贤行愿为宗。

　　今此即以下第三别明此经宗旨于中有三一指其所宗二释其义理三总结归宗今初如大疏中贤首大师总以因果缘起理实法界为宗若疏主自判大部即以法界缘起理实因果不思议为宗即该罗本末究竟之大宗也今但取一品之意一向修证趣入返本还源故以入字为首文阙果者能入所入契合之处即是果也。

　　△法界缘起即所入也普贤行愿为能入也入通能所。

　　法界下第二释其义理于中二初略配。

　　△今释此义即为三门一明所入二辨能入三能所契合。

　　后今释下广释于中二初开章。

　　△今第一明所入者统唯一真法界谓寂寥虚旷冲深包博。

　　后今第一下牒释文三一明所入二辨能入三能所契合初中又二初总指一真法界后别开三重法界今初也一标指辨相言统唯一真法界者标指也谓寂寥等辨其相也无声曰寂无色曰寥虚谓虚无旷谓宽旷冲即玄奥深即幽微包谓普含博谓广遍。

　　△总该万有即是一心。

　　二释一心为体总该万有即是一心者直指真界之体也然此心非佛非生非真非妄虽非一切而为一切根本故序云万法资始既世出世间之法不出此心故云总该万有然体非万有故云一心所以次云体绝有无等然诸经论俱说万法一心三界唯识后人不知宗旨各别权实有殊违于己解则拒而不受此是一切经论所宗若不深浅具彰宁究一心旨趣今约五教对显令辨此中宗途第一愚法声闻教假说一心二乘之人实有外境不了唯心纵闻一心但谓真谛之一心纵云外法由心转变亦不得言境即是一心(推之即一心之义不成故云假说)故唯识破云复有迷谬唯识理者或执外境如识非无释云此即有宗依十二处教执心境俱有故言假说一心也(此下则皆实一心也)第二大乘权教明异熟赖耶名为一心简无外境故说一心(虽心心所别相见不同但皆是心即名一义如一树木虽千枝万叶但皆是一木即言一树木也)于中曲分有三一相见俱存故说一心(相见俱存唯识正义虽四师各立今且从多故明相见二分也)此通八识及诸心所(心及心所皆有相见当体即见分次明相分)并所变相分本影具足(相有二义一识所顿变即是本质二识所缘境唯变影缘不得本质)二摄相归见故说一心亦通王所(此即安慧所立一分名自证分谓多立二分去相取见为自证分也)但所变相无别种生能见识生带彼影起故魏译唯识论云唯识无境界以无尘妄见如人目有翳见毛月等事(亦是世亲菩萨造翳即非虚如见分也毛轮二月等其体全无如相分也)三摄所归王说一心唯通八识以彼心所依王无体亦心变故大庄严论云(无著菩萨造有十三卷)能取及所取此二唯心光贪光与信光二光无二法长行释云求唯识人应知能取所取唯是心光释上半也如是贪等烦恼光及信等善法光如是二光亦无染净是故二光亦无二相也今解曰皆云光者是心之光影也第三大乘实教明如来藏藏识唯是一心(如来藏藏识即入楞伽经之文也)理无二故故说一心于中二门一摄前七识归于藏故说一心谓前七转识皆是本识差别功能无有别体故楞伽云藏识海常住境界风所动种种诸识浪腾跃而转生又云譬如巨海浪无有若干相诸识心如是异亦不可得(既云离水无别波浪明知离本识外别无前七)然此门及前门亦唯识论所破故论云或执诸识用别体同释云即大乘一类菩萨言八识体唯是一也(即此门也彼意云体是八)又云或执内心无别心所(即前门也彼意云别有也)释云即觉天所计以经言士夫六界染净由心无心所故然此二门是无著菩萨建立并楞伽经文护法虽破岂遵枝末而背大菩萨耶故此列于俱存王所之后用为其次转深也二总摄染净归如来藏故说一心谓如来藏举体随缘成辨诸事而其自性本不生灭是故一心二谛皆无障碍故密严经云佛说如来藏以为阿赖耶恶慧不能知藏即赖耶识又胜鬘经云自性清净心不染而染难可了知染而不染难可了知皆明性净随染举体成俗即生灭门染性常净即真如门如起信一心二门也第四大乘顿教泯绝染净故说一心谓清净本心本无染净对妄想垢假说为净妄既本空净相亦尽唯本觉心清净显现为破诸数假说一心也故净名云一切众生即涅槃相不复更灭又云寂灭是菩提灭诸相故楞伽云不坏相有八无相亦无相如是等文诚证非一也第五总该万有即是一心则唯是法界性海圆融缘起无碍全真心现也谓未知心绝诸相令悟相尽唯心然见触事皆心方了究竟心性故梵行品云知一切法即心自性成就慧身不由他悟于中有三一融事相入故说一心谓一切事法既全是真心而现(拣法相宗唯妄识而变也)故全心之事随心遍一切中全心之一切随心入一事中随心回转相入无碍二融事相即故说一心谓以一事即真心故心即一切时此一事随心亦即一切一切即一亦然三帝网无尽故说一心谓一切全是心故能含一切所含一切亦唯心故复含一切重重无尽皆由一一全具真心随心无碍故无尽也此上五教总有十门后后转深门门意别览者一一详审无令前后不分然皆说一心有斯异者盖以经随机说论逐经说人随论执致令末代固守浅权后之三门即别教一乘之意正当疏文然以前望此则前七不摄后三以此望前则十门全统若直克论疏意但是一真心体未开收摄之门为恐外求之故说总该万有所以指云即是不云摄归故此后方云强分理事等也又一切众生悉具亦是该有之义。

　　△体绝有无。

　　△相非生灭。

　　△莫寻其始。

　　△宁见中边。

　　△迷之则生死无穷解之则廓尔大悟。

　　三明体相离过体绝等者离过非也体者本觉真知也故问明品有佛境界智及佛境界知疏释云智即能证知即心体通于能所便引七祖云知之一字众妙之门言绝有者离一切相故言绝无者灵知不昧故肇公云知有有坏知无无败其知之知有无不计又秦主云若言第一义谛廓尔空寂无圣人者知无者谁肇公印定云实如明诏实如明诏又起信论云真如自体有大智慧光明义故真实识知义故又般若论云欲言其有无状无形欲言其无圣以之灵以离相释不有诸家共明以真知释不无诸家少说故广引证也言相非生灭者相即指前寂寥虚旷等相也相有二种一状二性二皆名相今即性也非青黄等相言非生灭者直指此心不是生灭之相不同前后以诸法无性释非生以无性缘起释非灭等言莫寻其始者二显分限难筹竖无初际故宁见中边者横无纵迹故然中边有二意一不在内外中间之边二不属有无即离断常二边无对待故故亦不言中道五彰迷悟损益迷之等者正当万法资始义也应先问云既非一切何有生死之凡大觉之佛故云迷之等意云只由此心不定属圣故迷之属凡不定属凡故悟之成圣然即凡圣之时自体亦非凡圣不变易故如镜现杂秽之相镜非杂秽现鲜洁华彩之相镜非华彩故还源观中显自性清净圆明体云随流加染而不垢返流除染而不净在圣体而不增处凡流而不减虽有隐显之殊而无差别之异烦恼覆之则隐智慧了之则显非生因之所生唯了因之所了等此亦正是体绝有无相非生灭之义也。

　　△诸佛证此妙觉圆明现成菩提为物开示不知何以名目强分理事二门。

　　诸佛证此下别开三重法界于中二初结前生后后融而开释今初先结云诸佛证此心体故得妙觉圆明示现成佛本意只为欲与众生开示此心体也故法华经云唯为一大事因缘故出现于世欲与众生开示悟入佛之知见也准天长疏解云佛之知见非三非五故云一广博包含故云大诸佛仪式说此化生故云事众生有此机能感于佛曰因佛即应之曰缘故者所以由此一大事因缘所以佛出于世开示悟入者此之四句不出于二初二句能化后两句所化能化有二谓大开而曲示此属于佛所化有二谓始悟而终入此属众生若依法华论释开者双开菩提涅槃二无上果示者别示法身显三乘同体悟者不知义别指报身二乘不知说令知故入者因义修因契入华严疏主清凉国师解云开者开除惑障示者示真实理悟者悟妄本空了心体寂只令悟上真理入者冥于心体又南岳大师释云良以佛之知见蕴在众生若众生无佛知见者何论开示但为众生未能直入故方便且说三乘而其本意唯为如来知见知见即此一法界心故此结前心体云为物开示不知何以下生后也心体无名可言约义强分理事此亦老子经云有物浑成先天地生吾不知其名强名曰道也。

　　△而理事浑融无有障碍略为三门。

　　△第一事法界第二理法界第三无障碍法界。

　　而理事浑融下后融而开释文二先开章事法界者界即分义理法界者界即性义无障碍法界者即分性相即而无碍也。

　　△第一事法界者不出色心万象森罗依正境智相用显然皆曰事也。

　　后牒释中三初释事法界次释理法界后释无障碍法界今初也事法界者谓三世差别边际意识所知并名法界故十八界摄百法法界独摄八十二也虽眼等缘境不同别开五根五尘然亦是同时意识所知也纵八识名界取其因义亦事法界摄故知事法界摄差别法无不尽也故不思议法品云诸佛知过去一切法界尽无有余等(等取现在未来既云一切明知约事也)言不出者然差别种类事法若一一列名千卷不尽今以色心等统之无余故云不出也色心即六境之色六识之心万象森罗者亦即色也意显森然罗列可观之状故再举之依者凡圣所依之国土若净若秽正者凡圣能依之身谓人天男女在家出家外道诸神菩萨及佛五十五善友不出此十于中有逆有顺有正有邪善财见闻皆得证入正表皆事法界也境者所知之境谓权实差别之教所诠差别之义智者因智差别不同果智无量胜解故释题云智分因果问境智岂不即色心耶答色通迷悟邪正境智即一向趣入诸位修行决断邪正问岂离邪境而说正耶答由心迷悟之异境亦成差如蛇是迷心之境绳是悟智之境也相用显然者总结成事法界也。

　　△第二理法界者体性空寂顿绝百非。

　　△略有二门一性净门在缠不染性恒清净。

　　△虽遍一切不同一切如湿之性遍于动静凝流不易清净恒常。

　　△二离垢门谓由对治障尽净显随位浅深分十真如。

　　△体虽湛然随缘有异如陶冶尘滓炼磨真金。

　　第二理法界至真金者次释理法界也此当界即性义故云体性空寂一标指辨相中言顿绝百非者不待修行渐渐绝之性本俱离故云顿也百非即非色非心乃至内外大小等百者通而言之非定从一二数满百也略有二门者即性净及离垢二门也经云真如平等无相身离垢光明净法身(上句前门下句后门)又宝性论云清净有二种一自性清净谓性净解脱无所舍离以彼自性清净心体本离一切客尘烦恼故二离垢清净谓障尽得解脱故又无上依经云净有二义一自性清净是其通相(凡圣同净故云通相)二离垢清净是其别相(唯圣有也)今初分二初标门略释言在缠不染者胜鬘经云染而不染难可了知后通难释成虽遍一切不同一切者谓外难云此性净门明理法界即是一切染净诸法之至体也既随诸缘成于染净即同一切云何此云在缠不染等耶疏释云虽遍一切不同一切故经云譬如法界遍一切不可见取为一切次喻显凝流不易者凝流者凝即冰冻凝结流即津液流注不易者达水常湿宁凝波湛之殊离垢门中云对治等者对治者智也障尽者十障也净显者十如也随位浅深者十地不同也分十真如者正显离垢之体也且初地断异生性障证遍行真如住欢喜地唯识第九云异生性障是此所断谓于二障分别起者依彼种立异生性故异生者即所招果以五蕴为性性者因义体义是彼因故或是彼体故名异生性此从果为名以胜显劣异生之性依主释也又异生性即障持业释也本论名为凡夫我相障此障至于初地见道起时刹那断尽由断此障证遍行真如谓此真如二空所显无有一法非二空故梁摄论中名为遍满遍满一切有为行故意明无有一法非二空故此地最初便证遍满由证此圣性故生如来家住欢喜地言欢喜地者谓初获圣性具证二空能益自他生大欢喜二断邪行障证最胜真如住离垢地言邪行障者谓所知障中俱生一分由此障故令初地圣者误犯尸罗不称正理名为邪行彼障二地极净尸罗入二地时此障永断由斯证得最胜真如谓此真如戒性所显极为胜故由翻前犯戒垢成无边德是已成于戒行得于最胜无碍菩提之道证此性故名住离垢地唯识论云具净尸罗远离微细犯戒垢故三断闇钝障证胜流真如住发光地言闇钝障者谓所知障中俱生一分由此障故令所闻思修法忘失彼障三地胜定总持及所发生殊胜三慧入三地时此障永断由斯证得胜流真如谓此真如所流教法极为胜故即第三地具闻思修三慧光明从此真如之行流出故名胜流以证此真如名住发光地谓成就胜定大法总持能发无边妙慧光故四断微细烦恼现行障证无摄受真如住𦦨慧地言微细烦恼现行障者谓所知障中俱生一分即第六识相应俱生身见等具三义故名为微细一者唯下品故此唯是第九品以相沉隐唯迷理故故名微细二者远随现行故谓此障品遍于五道受生死身与身俱生与身俱灭恒常随逐依一切身此能现起不曾舍离故名远随现行三者不作意解而亦起故以此俱生身见极微细故起时不觉不知任运而起故具此三义故名微细至四地时便能永断由斯证得无摄受真如谓此真如若证得已第六识中俱生身见永伏不行故此真如名无摄受非我等见所摄受故证此真如名住𦦨慧地谓成就三十七品菩提分法烧烦恼薪慧𦦨增故也五断同下乘般涅槃障证类无差别真如住极难胜地言同下乘般涅槃障者谓所知障中俱生一分由此障品故令心厌苦而欣涅槃同下二乘故名为障彼障五地无差别道入五地时此障永断由斯证得类无差别真如此约生死涅槃本来平等非如眼等类有异故证此真如名住难胜地谓真俗二智行相互违合令相应极难胜故六断粗相现行障证无染净真如住现前地言粗相现行者谓所知障中俱生一分见有染净名为粗相彼障六地无染净道入六地时此障永断由斯证得无染净真如谓此真如本性无染亦不可说后方净故后成般若行亦得自他相续无染净果证此真如名住现前地观十二因缘引无分别最胜般若令现前故七断细相现行障证法无差别真如住远行地言细相现行障者谓所知障中俱生一分见有微细生灭现行彼障七地纯无相观入七地时此障永断由斯证得法无差别真如谓此真如虽种种名无别异故又能了知种种教法同真无相故证此真如名住远行地至无相住功用后边出过世间二乘道故八断无相中作加行障证不增减真如住不动地言无相中作加行者所知障中俱生一分由有此障令无相观不任运起谓初之五地观心犹劣有相观多无相观少第六地中由观染净平等如故多住无相第七地中断微细生灭相故无相恒然而有加行彼障八地无功用道未能现相现土至八地中此障永断由斯证得不增减真如以住无相不随染净有增减故即此亦名相土自在真如现相现土皆自在故证此真如名住不动地无分别智任运相续相用烦恼不能动故以任运故功用不能动相续故相不能动也九断于利他门中不欲行障证智自在所依真如住善慧地言于利他门中不欲行者即第六识内俱生所知障一分第九品摄贪痴慢三所有种子能障九地四无碍解由未得四无碍解故于利乐他有情事不欲勤行至九地中悉皆断尽由斯证得智自在所依真如谓若证得此真如已于无碍解得自在故便成善达法器自在说法谓由证此故名住善慧地具四无碍解能于十方善说法故十断于诸法中不能自在障证业自在所依真如住法云地言于诸法中不自在者谓所知障中俱生一分令于诸法不得自在彼障十地大法智云业神通等至十地中悉皆断尽由斯证得业自在等所依真如谓由证得此真如故于神通作业总持定门皆自在故便成受职等行具智波罗蜜得自在化身三昧等果此地名为法云地者法喻双举庄严论云于第十地中由三昧门陀罗尼门摄一切闻熏习因遍满阿梨耶识中譬如浮云遍满虚空能以此闻熏习云于一一刹于一一相于一一好一一毛孔雨无量无边法雨充足一切所化众生由能如云雨法雨故名法云地此总言地者借喻显法地有生成依持义故真智证如生成果智及因位胜功德故若因若果皆依此地地能持故故总名地通以一切有为无为功德而为其体克性唯是如智契合撮其要解通于六决定为体广如本论等明上之十障各障地地初心谓地地各有入住出三心此前十障地地入心起时断也问无间道正断惑时为智先起惑后灭耶为惑先灭智后起耶为同时耶此三惑智各有两失不成断义谓智先起有自成无漏过(不因惑灭故)不能灭惑过(智起惑犹在故)惑有自灭过(前念智起而惑犹在故后灭时是自灭也)不障圣道过(令智先起故)智后及同时皆具此四过还于智上惑上各说二过过名同前义则顺于智后及同时而说以意可知相兼总成十二过也若尔云何断耶唯识云二真见道现在前时彼二障种必不成就释曰二真者即二空真见道谓二障种真见生时即永断灭犹明与闇定不俱生如秤两头低昂时等诸相违法理必应然是故二性无俱成失此但举法相一边亦不违余缘集断义若望此宗则有所遗谓秤衡是一低昂无妨解惑不尔岂得俱时明闇之喻虽则相预到与不到俱不破闇同时则相违异时不相预故中论云灯中自无暗住处亦无暗破暗乃名照无暗何所照乃至已生未生生等𦦨𦦨不分等若实教中断结要性相无碍故十地品云非初非中后者谓显无性缘成则说乱结由能断无性方为能断所断本空方成所断若定有者则堕于常常不可断若定无者则堕于断失圣智故已上皆约惑智相翻也若约相续者不约惑智相对但就能断之智自有三时即无间道中刹那三时(然无间道通诸位今取见道位为最初至金刚为最后各有三时)地论云此智尽漏为初智断为中为后答云非初智断亦非中后论释上所引非初非中后之经文也若尔云何断耶论云如灯𦦨非唯初中后前中后取故谓实教断惑必性相双明经文正显证智唯据甚深缘性不可说义论文兼明断惑性相双辨非初中后辨因缘无性是断之不断前中后取即不坏缘相是不断之断故大品经云须菩提问佛为用初心得菩提为用后心得菩提佛反问云如然灯为用初𦦨然燋炷为用后𦦨然燋炷须菩提言非初𦦨不离初𦦨后𦦨亦尔佛问须菩提炷实燋否须菩提言燋佛合喻云菩萨不用初心得菩提亦不离初心后心亦尔故龙树判云佛以甚深因缘答意云若初心得菩提初发心便是佛若初心不得二心三心亦尔心心不得毕竟则不成佛故云尔也此中灯喻菩萨道炷喻无明烦恼𦦨如初地相应智慧乃至金刚三昧相应智慧又若断者一念便是何假三心方断既假三心明智无性无性故非初中后因缘故成初中后断此上犹通实教若依圆宗所断之惑一迷一切迷一断一切断无断无不断如梦所见事一切皆非刹那觉悟一切皆是非待断却梦中物亦非留着梦中物故云无断无不断也又尚无有断岂可更言无断问夫真如者是诸法实相体性空寂本自湛然离诸句数不可分别云何此说分十真如耶答疏云体虽湛然随缘有异也即真如体本无有异但对障染粗相即证不同遂说有异问似于何者答疏举喻云如陶冶尘滓炼磨真金也陶谓陶汰冶谓铸冶陶沙铸矿而炼真金沙矿如障金喻真如故十地品中地地以金为喻。

　　△第三无障碍法界略有三门一相即无碍门二形夺无寄门三双融俱离性相浑然门今初一心法界含真如生灭二门互相交彻不坏性相其犹摄水之波非静摄波之水非动故。

　　第三无障碍下后释无障碍法界也文中三一相即无碍门二形夺无寄门三双融俱离性相浑然门今初言一心法界含真如生灭二门者即起信论马鸣菩萨是佛灭度六百年后出世故摩诃摩耶经云如来灭度六百岁已诸外道等邪见竞兴毁灭佛法有一比丘名曰马鸣善说法要降伏一切诸外道辈即宗百本大乘经乃造起信论等也论初立义云摩诃衍者总说有二种一者法二者义所言法者谓众生心是心则摄一切世间出世间法依于此心显示摩诃衍义后释云依一心法有二种门一者心真如门即约体绝相义也谓非染非净非生非灭不动不转平等一味性无差别一切众生即涅槃相等二者心生灭门即随缘起灭义也所以于如来藏心说有生灭者谓随熏动转成于染净染净虽成性恒不动正由不动之性能成染净之相故不动性亦在动门又云是二种门皆各总摄一切诸法何者以一心含通别二门以真如门是染净通相通相之外无别染净故真如门总摄一切生灭门者别显染净染净之法无所不该故云总摄一切诸法以此生灭即是真如随缘变作诸法诸法既无异体还摄真如门又真如是泯相显实门不坏相一切即泯故得摄于生灭又生灭是揽理成事门不坏理而成事故得摄于真如是故互相交彻不坏性成何者以是二门不相离故如金与庄严具若以金摄具具无所遗以具摄金则金无不尽良以二门一揆金体遍收故得交彻等也今此用者先标交彻及不坏性相之所以也真如即理生灭即事二门若非一心即不交彻一心若无二门即坏性相故次云互相等也下喻结可知。

　　△二形夺无寄门者。

　　△谓无事非理故事非事也无理非事故理非理也。

　　二形夺无寄门疏言无事非理故事非事者谓事既揽理遂令事相皆尽唯一真理平等显现以离真理无事可得故如以水夺波波无不尽言无理非事等者谓真理随缘成诸事法然此事法既匝于理遂令事显而理不显如水成波动显静隐也。

　　△三双融俱离性相浑然门者。

　　△曲有十门。

　　三明双融俱离性相浑然门中有二初标牒后开释曲有十门乃至不离此门于中有二初开释后融结初中分二先开曲有十门后释于十门分之为二初前之七门明事理无碍后之三门明事事无碍今初文也。

　　△一由离相故事坏而即理。

　　△二由离性故理泯而即事。

　　初二门出理事相于中初门事坏即理疏云离相故者此标所以也相即是事此举缘起如幻之事非妄计定相之事也事坏而即理者正显理相也二明理泯即事疏言由离性故者举其所以此明无我理非事外定空之理也理泯而即事者正显事相也。

　　△三由离相不坏相故事即理而事存以非事为事也。

　　第三门举第一门收第二门明理时不失事疏言由离相即第一门由离相故不坏相故即第二门理泯而即事即是反显不坏相此举所以也言事即理等者正显理时不失事言事即理者意显非取理外定相之事如摩尼珠空净所现之丹青非朱砂蓝色之丹青故于珠全空时不碍色存也言非事为事者意显非是妄情所计定相之事只以真理随缘所成之事为事故约理时不失事也如摩尼珠体空净能现众色摩尼珠体空净喻理所现众色喻事也。

　　△四由离性不泯性故理即事而理存以非理为理也。

　　第四以第二门收前第一门明事时不失理疏言由离性不泯性故者此标其所以也离性即第二门离性故不泯性者即第一门性即是理言以非理为理者意取缘起无性之理非取事外定空之理如珠幻色无体之空非太虚之空故于珠全色之时不碍空存也。

　　△五由离相不异离性故事理双夺迥超言念。

　　第五收一二二门同时故理事俱绝疏言离相即第一门明离相故不异离性者即第二门明由离性故是即举第一门收第二门同时是以双泯又亦由前三四二门既不相失随一泯时即一切泯如前珠色珠泯即色亦泯也。

　　△六由不坏不异不泯故有初事理二界俱存现前烂然可见。

　　第六以第三门收第四门明理事双存疏言不坏即第三门中不坏相不异不泯者即第四门中明不泯性此是举所以既不坏相不异不泯性即随一存时二皆存也如珠现色亦在也。

　　△七由不坏不泯不异离相离性故为一事理无碍法界使超视听之妙法无不恒通于见闻绝思议之深义未曾碍于言念。

　　第七举第六门收第五门明事理无碍疏七由下此中有三义句一标所以二正明无碍三举德显能不坏至离性故此标所以也不坏不泯即第六门明不坏不泯离相离性即第五门明离相不异离性此中亦明存泯无碍第六明存第五明泯此二门既其同时故无障碍也亦远收第三四及一二门疏言不坏即第三门明不坏相故不泯即第四门彼明不泯性故离相即第一门离性即第二门故总之一处为一事理无碍义也言超视听及绝思议者即指离相离性也言恒通见闻及未曾碍于言念者即指不坏不泯也逦逸有此三重事理无碍之义方备智者一一审之令见门门之意不得率尔粗心失其深趣由上义故成下三门事事无碍义也。

　　△八由以理融事令无分齐。

　　八蹑前意明事事无碍之所以及总相明一切诸法一一皆能遍能包各各无尽言以理融事等者以事无别体全假理成以诸缘起皆无自性故由无性理事方成故事既揽理即事相全虚既事理相即故能一一包遍。

　　△如理之遍一入一切如理之包一切入一故缘起之法一一各摄法界无尽。

　　言如理之遍者谓诸事法与理非异故事随理而圆遍全一尘普遍法界法界全体遍诸法时此一微尘亦如理性全在一切法中如一尘一切皆尔如理之包者谓诸事法与理非一故存本一事而能广容如一微尘其相不大而能容摄无边法界由刹等诸法既不离法界故俱在一尘中现由上一事含于理故余一切事与所含理体不异故随所含理皆于此一事中现如一尘一切皆尔也。

　　△九由因果法界各全摄故令普贤身中佛佛无尽佛毛孔内菩萨重重。

　　九又蹑前诸法之例明佛菩萨各相全摄重重无尽。

　　△十由因果法界差别之法无不恒摄法界无遗故随一一门一一行位各摄重重。

　　十又于前因果中各自有多多差别若分若全乃至微细亦各具摄重重无尽故云刹身尘毛等也。

　　△故广刹大身轻尘毛孔皆无有尽。

　　广刹大身等者此明依正无碍今释此文聊作六句一以轻尘摄广刹大经云佛刹微尘数如是诸刹土能于一念中一一尘中现又此经下文云一尘中有尘数刹一一刹有难思佛等二以毛孔摄大身现相品云如来于一毛孔中一切刹尘诸佛坐等三以毛孔摄广刹依阿僧祇品云于一微细毛孔中不可说刹次第入毛孔能受彼诸刹诸刹不能遍毛孔等四以轻尘摄大身此经下文云于一尘中尘数佛各处菩萨众会中无尽法界尘亦然深信诸佛皆充满等五以轻尘摄身刹大经云一一尘中无量身复现种种庄严刹等六以毛孔摄身刹大经云一毛孔中难思刹等微尘数种种住一一皆有遍照尊在众会中而说法等此即皆由一一各摄法界无尽故(此上二句中皆有一多无碍大小相容)。

　　△以其后一总融前九为第三浑融门也亦融前二不离此门。

　　又此亦者即是总总融前故如文可知。

　　△第二明能入者总即普贤行愿。

　　△若别说者略有二种一者身入二者心入。

　　△身由心证故广辨心入心入有三一者正信二者正解三者正行此三无碍。

　　△谓于此行门深忍乐欲净信不逾于斯行门晓了性相依之起行一一真修。

　　△解行相扶自然契合。

　　第二明能入者下于中二一总标行愿能入二别说身心能入文中又二一略指身心二身由下广释心入随识则身阻碍依智则身融通先标列然从凡至圣不过信解行证证是果相义在契合中收今明能入之因故此但明三也言此三无碍者有信无解增长无明有解无信增长邪见有解无行其解必虚有行无解其行必孤若称法界三必无碍也后解释疏谓于此至净信者释信也不逾至性相释解也依之至真修者释行也亲证唯解行故但结二。

　　△第三能所契合者正显入义入者了达证悟之名。

　　△略有二门一者果海离于说相二者因门可寄言说。

　　第三能所契合下文三初释入字次略有下双指因果。

　　△今且略明无分别智证理法界以为五门一能所历然二能所无二三能所俱泯四存亡无碍五举一全收。

　　后今且下寄说因门于中二初明入理法界后明入无障碍法界初中三初标举开章二第一下随门牒释三结前五门生后文势。

　　△第一能所历然者谓以无分别智证无差别理心与境冥智与神会成能证智证所证理。

　　△如日合空虽不可分而日光非空空非日光。

　　二中五如文一明能所历然第一则法相宗证道谓大乘始教也夫法约内则分别名识无分别名智约外则差别名境无差别名理亦名境也心与境冥等者即唯识见道偈云若时于所缘智都无所得与境冥与神会尔时住唯识离二取相故二取谓能所即前加行推一切法名义自性差别空能缘亦空然未冥合故偈云现前立少物谓是唯识性以有所得故非实住唯识少物谓空相也有所得者未冥合也日空者喻理智但昼明便是日光不必须见日轮之相及照物之相也。

　　△第二能所无二者以知一切法即心自性以即体之智还照心体举一全收举理收智智非理外举智收理智体即寂。

　　△如一明珠珠自有光还照珠矣。

　　二能所无二第二法性宗证道谓大乘终教也知一切法即心自性是梵行品文言即体之智等者七祖云只是无念之心自知无念文云即体而用自知即用而体自寂又回向品云无有如外智能证于如亦无智外如为智所证。

　　△第三能所俱泯者由智即理故智非智以全同理无自体故由理即智故理非理以全同智无自立故。

　　△如波即水动相便虚水即波故静相亦隐动静两亡性相齐离。

　　三能所俱泯第三即大乘顿教中证道泯有二意一互夺故具如疏文二本心顿现故俱泯谓本觉心体自知不可将知更知心体以照体独立故如眼不自见刀不自斫等故七祖云拟心即差正证之时无别能证能证既无即是本心所证无得亦唯本心故能所本绝般若心经云无智亦无得又四祖云若以知知寂非是无缘知如手执如意非无如意手若以自知知亦非无缘知如手自作拳非是不拳手手不执如意亦不自作拳本手自然在非谓于无手也若知不知寂亦不自知知本心宛然在非为于无知也疏文喻中正喻互夺亦合后义水之动静两亡即能所互夺是前义也而湿体显现不属动静即为泯也灵知本觉显现不属理智亦然。

　　△第四存泯无碍者以前三门说有前后体无二故离相离性则能所双泯不坏性相则能所历然正离性相即不坏故存亡无碍。

　　△如波与水虽动静两亡不坏波湿。

　　第四文相自显然必曰能证方悟心体本绝能所故三门无二也。

　　△第五举一全收者上列四门欲彰义异理既融摄会何二源。

　　△如海一滴具百川味。

　　第五总收也前门但收存泯此门又收开合以前三门则存泯开第四门则存泯合此门复收开合为一也故逦迤五门方备也。

　　△上但约无分别智证于真理有此五门。

　　上但约下三结前五门生后文势言但约者意表义理未尽四法界唯一也就一之中有此五门法相又唯得第一一门义也故知有云唯识论一部一切经论已备者轻谤佛法之甚也哀哉哀哉。

　　△若以无障碍智证无障碍境境智圆融难可言尽总为能所契合。

　　若以无障碍下后明入无碍境界也无碍智者即如理智如量智乃至三智四智皆无障碍以成重重无尽也无碍境者正明事事无碍法界含摄事法界及理事无碍法界俱无障碍亦总成重重无尽也约能入所入对前理法界亦应五门由非一向明理故无第三双泯既无泯也即无第四收存泯义既阙二义但有三门一开能所二合能所三复收开合同时无二初中谓智无碍故一智则一切智境无碍故一境即一切境境智各有一多无碍相对论之义有四句一一智证一切境(无法不通方成一智)二一切智证一境(欲识一尘之义须圆一切智慧)三一智证一境(此即事法界也不坏一一事事法历然)四一切智证一切境(即重重无尽也)二合能所者谓一切境皆是自心谓无心外境能与心为缘何以故由心不起外境本空故出现品明如来境界云如是如是思惟如是如是显现即心见境界之佛即境见唯心如来又心中悟无尽之境境上了难思之心心境重重重重无尽言总为能所契合者都结也三收开合者亦应云上列二门欲彰义异理既融摄曾何二源如海一滴具百川味。

　　△上之三门以后契合但合前二故三门一揆为入法界缘起普贤行愿之宗矣其行愿别相文中具之。

　　上之三门下结归宗于中二初结三门无二后结行愿在经。

　　△第三翻译传授者。

　　△略有二门第一征源第二翻译。

　　△今初此经即贞元新译大方广佛华严经第四十卷别流行也。

　　第三翻译传授者文分为二先标牒后正释释中又二先标列后解释释中又二先征源后翻译前中二初正指其源。

　　△故西域相传云普贤行愿赞为略华严经大方广佛华严经为广普贤行愿赞。

　　△以今观之理实然矣。

　　△一经之主则是普贤初会即是普贤所说穷终亦是普贤所说。

　　△五周之因皆普贤行五周之果即普贤行之所成亦是得果不舍因门之果用尔。

　　△复是四十卷之穷终遍收玄妙。

　　后故西域下以略含广文中三初引西域相传是经之偈赞故云行愿赞非谓赞呗前译不知是经故谓之赞文也次以今下详理印定后一经下释其所以言一经之主即是普贤者普贤是法界体(义在归敬中说)经唯诠法界故初会等者初会即菩提道场总有三名约处名菩提场会约人名普贤菩萨会约法名所信因果会普贤为主者以此会举毗卢遮那旷劫修因严净刹海令物信受知皆有分修必契故表佛所说如所证故成菩提处即说此经唯普贤行方能证入是故此会普贤为主疏言穷终亦是等者善财求友遍历诸位至于最后因圆门中亦是普贤所说也疏五周等者即显大经一部通有五周因果初会有六品十一卷经名所信因果谓世界成就品及华藏世界品明其果德毗卢遮那品明往因行是所信故第二从第二会至七会随好光明功德品总有二十九品三十七卷名差别因果二十六品辨因佛不思议法品下三品明果因历六会果不该因故名差别因果第三普贤行品下二品四卷名平等因果普贤行品为因出现品为果因是得果不舍之因果是大用性起之果因该果海果彻因源故云平等第四以第八会一品七卷经文名成行因果具五位行总名为因现八相用名之为果没彼位名顿彰行法故悬河二百问瓶写二千酬皆明圆融普贤行故故名成行第五以第九会有一品二十一卷经即今四十卷总名证入因果初明佛果大用是证入果后明菩萨获益是证入因若渐若顿若因若果皆证入故今言因皆普贤行果皆普贤行所成者明因果相摄即位前及当位也疏言得果不舍等者明即果之因即位后普贤也言复是四十等者谓前明五周总指大部此后唯指当品故。

　　△第二翻译者自古及今总有三译。

　　△初即晋朝三藏佛度䟦陀罗唐言觉贤译出一卷五字成偈。

　　第二下翻译文三初总标三译二会通今昔三别明今经初中文二先总标后别列列中云初晋朝等者即东晋朝时也佛度䟦陀罗者此曰觉贤古云佛贤此三藏是北天竺人五岁而孤十七出家一日诵习可敌一月及受具戒修业精勤博学群经多所通达仪范率素不同华俗而至韵清远雅有渊致每与罗什法师共论法理振发玄绪多有妙旨后为郢郡内史孟顗右卫将军褚叔度与沙门慧严慧义等百有余人请译支法领所持来于阗所得大华严等一十二经中译此经五言成偈故云晋朝等也。

　　△第二大唐代宗之朝大辩正三藏翻译一本七字成偈。

　　第二大唐代宗等者代宗即唐第八帝言大辩正等者此三藏号阿目伽此云不空即玄宗肃宗代宗三帝灌顶师也本名智藏是北天竺婆罗门族先门早逝育于舅氏遂随母姓康至年十岁随舅氏至武威太原至十三事大弘教国师十五落发二十进具善一切有部洞晓声明后往五天竺遍学显密天宝五载还归上京大弘显密三帝归诚亲受灌顶至代宗永泰元年十一月一日制授大师特进试鸿胪卿号大广智三藏三朝恩泽倍异常伦灌顶度人数盈亿万至大历九年六月十一日有诏就加开府仪同三司封肃国公食邑三千户弟子因贺大师不悦而告之曰圣众俨然垂手相慰白月圆满吾之去时奈何临终更窃名位附表令恳让不从遂更进表辞圣因兹示疾垒足而终年有七十僧腊五十一矣后至七月十六日就塔所具荼毗之礼随喜者亿千万人是日有诏令高品刘仙鹤就塔所置祭兼赠司空谥大辩正广智三藏经历三朝所译教法一百二十余卷更有诸佛示权摧魔护国非臣不堪闻者缄在于天宫其余可闻者颁宣于天下于中译此后偈经文亦是七言故云第二代宗等也此则唯译后偈经文也以前长行文秪此一译故尔。

　　△第三即今贞元所译亦是七言。

　　△而上二本并云是贤吉祥菩萨所造而非佛经。

　　△今乃是经普贤菩萨所说。

　　△良以普贤与贤首名义相滥又多别行故昔三藏谓非佛经。

　　而上二本下会通今昔文中有五一明昔谓非经二今乃下以今证昔是经三良以下辩昔疑所以四又前下明昔文含隐五今有下明今文显备结定无疑明初二竟问上二皆同是菩萨说何得普贤即同佛说得名为经贤吉祥即名为造不得名经答贤吉祥虽是菩萨行位权实不见有说处例同马鸣龙树等但得名造故但名赞不得言经也此且据大分说若据十身中亦有菩萨身又五人说法中亦有菩萨说名经亦无妨然且依胜说三辩昔疑所以中言名义相滥者以梵云䟦捺啰此名为贤若言三曼多䟦捺啰此云普贤䟦捺啰(二字合呼)室哩(二字合呼)此云贤首皆有贤字故相滥也问前言贤吉祥此云贤首何故不同答以梵云室哩此有三名一名德二名首三名吉祥如曼殊室利此云妙德或云妙首或云妙吉祥此中亦尔故亦无妨又以西天频遭毁灭致令大部或断或连今梵本昭然文势连续故无疑也余意亦谓实是贤首菩萨于经中录出行愿之意述成赞文即前二译文意可尔然未故指南。

　　△又前二本并无长行故十行相不得显著。

　　第四可知也。

　　△今有长行条流各别孱然不差佛经无惑。

　　第五今有长行等者则条然流贯皆是显现分别条贯之义也。

　　△即贞元十二年岁次丙子诏罽宾三藏沙门般若于京师大崇福寺译成四十卷。

　　后别明今经中二初明翻译一品具诸胜缘后明别行一卷枢要可宝今初有四一正明翻译疏即贞元十二年六月五日起首翻译至十四年二月二十四日进上故云贞元等也言诏者天子宣令曰诏即宣诏也言罽宾者即北天竺界羯湿弥罗国之别名三藏般若金刚者具云般若智般若云慧即三藏名金刚智慧也于京师者即西京也公羊传云京者大也师者众也谓天子所居必以众大之辞言之故曰京师言大崇福寺古名西太原寺为唐家起自太原以报地恩造五所寺总名太原寺后因天后重修改名崇福此即翻译之处此三藏自代宗朝来至此国梵夹既至遂诏令翻译四十卷成部与义学大德利言超悟良秀良愿圆照兼疏主等八人同译谏议大夫孟简等润色余即可知。

　　△即旧经入法界一品。

　　二会通新旧旧经等者即古译两本皆名入法界品也晋本十四卷唐本二十一卷今展此文为四十卷也。

　　△其经梵本即南天竺乌茶国王吉祥自在之所进也。

　　三明得梵本之来处者疏其经梵本下是言乌茶等者即彼表云南天竺乌茶国深信最胜善逝法者修行最胜大乘行者吉祥自在作清净师子王上献摩诃支那大唐国大吉祥天子大自在师子王中大王手自书写大方广佛华严经百千偈中所说善财童子亲近承事佛刹极微尘数善知识行中五十五圣者善知识入不思议解脱境界普贤行愿品谨奉进上伏愿大国圣王福聚高大超须弥山智慧深广过四大海十方国土通为一家及书此经功德愿集彼无量福聚等虚空界一切世界海无尽众生界一切皆如善财童子得佛正见具足智慧见不思议真善知识咸生欢喜得佛广大普光明照离诸贪着成就无垢普贤菩萨最胜行愿伏愿书此大乘经典进奉功德慈氏如来成佛之时龙华会中早得奉觐大圣天王获宿命智瞻见便识同受佛记尽虚空遍法界广度未来一切众生速得成佛。

　　△然自古译经或三藏持来或遣使迎请。

　　△未有如今彼国帝王亲贡梵文越十万之烟波逾千日之险阻纡彼御札献我圣君。

　　△若非德合乾坤道光三古威临八极化洽万方孰能有此光大休烈难思圆极再阐神州。

　　四正明胜缘疏然自古译经下是文中分三初明得梵本之希奇次辨翻译之缘备后校量今昔之具阙初中分二初彰昔劣疏自古至迎请者言或三藏持来者即腾兰世高等也遣使迎请者如罗什和尚等后明今胜有二初明彼帝心诚疏未有如今下是言越十万之烟波者谓经南海也言纡者回也曲也屈也亦萦纡也后明我皇德感疏若非德合下是言乾者天也坤者地也谓圣人与天地合其德也道光三古者上古谓三皇(一伏羲二神农三黄帝)中古谓五帝(一少昊二颛顼三高辛四唐尧五虞舜)下古谓三王(一夏后二殷汤三周姬)即帝道光绝前代也言八极者亦曰八宏或云八荒即总指方隅也言化洽者惬洽也谓皇帝圣化惬洽万邦也言孰者谁也休烈者休者王也喜庆之事烈即是位又王即是盛也即广大盛事也神州者即唐国也神者灵也总指唐国以为神州也。

　　△然夫教流非一缘矣。

　　二辨翻译之缘备有三初标也。

　　△要在时清道泰正化可行。

　　△大国中华皇城凤阙。

　　△明王圣帝崇重法门。

　　△辅佐贤良翊赞玄化。

　　△人多聪敏道器可持。

　　△方有圣灵潜运冥卫。

　　△不惮劳苦传译中华音善两方义兼权实。

　　△明贤高识启发赞扬。

　　△内外悉心。

　　△潜显兼卫。

　　二列有十缘也一时清二处胜疏大国中华皇城凤阙言中华者草盛曰华谓此中国触事荣盛故曰中华三君圣四臣贤五器感疏人多聪敏道器可持者即译场诸德及通此方传持之人六圣应若无圣力译必不成七内护即译主三藏八外护即窦霍二中尉九结内外十结隐显也配文可知。

　　△方令圆教流通未闻。

　　三结也。

　　△缅想昔传事多阙略具斯胜事莫盛当朝。

　　三校量今昔之具阙疏缅想昔传等缅者远也即远想也。

　　△今此一经即彼四十卷中第四十也。

　　后明别行一卷枢要可宝分三一标经属当。

　　△而为华严关键修行枢机文约义丰功高益广能简能易唯远唯深可赞可传可行可宝。

　　二赞重劝修疏而为华严至可行可宝言关键者即门之横关竖键枢即门枢机即弩机故知言语是君子之枢机枢机一发荣辱之主又有千钧之弩不为鼷鼠发机君子之谈明人间津要之际也此一卷经于大部亦然约者少也丰者多也功高益广者如下显经胜德分中经文广明可取彼文而于此说能简等者以简略易入之门令到至远至深之境岂不妙哉诸教或有文繁义隐趣入之门即难及乎穷极宗源法乃未圆妙其犹棘针头上雕刻胡孙三年方成虽为难事成乃无用则何益矣故疏云可赞可传等也。

　　△三藏持命。

　　△国德专精。

　　△勉竭愚诚以副诏旨略其广疏为此别行。

　　三应请别行疏三藏者即译主也国德者译场诸德也勉竭愚诚等疏主谦也。

　　大方广佛华严经普贤行愿品别行疏钞卷第二
卍新纂续藏经第 05 册 No. 0229 华严经行愿品疏钞


　　大方广佛华严经普贤行愿品别行疏钞卷第三

　　敕太原府大崇福寺沙门澄观撰别行疏

　　圭峰草堂寺沙门宗密述随疏钞

　　大方广佛华严经入不思议解脱境界普贤行愿品别行一卷

　　△第四释经名题大方广佛至一卷于中二先解总题后明品目总题即无尽修多罗之总名品目即所宗之玄妙以总该别故存总名。

　　○钞第四释经名题者疏即无尽修多罗之总名者问此经龙树菩萨(此菩萨是如来在楞伽会中已曾悬记佛灭后七百年方出世造智度论中观论楞伽经云吾灭度后七百年时有大名称沙门厥号龙树子广破有无宗往生安乐国)至于龙宫见上本有十个三千大千世界微尘数偈一四天下微尘数品此亦是有尽之名何故此中言无尽耶答准大经疏中自狭至宽总有十类一略本经即今大部八十卷等二下本经有十万偈四十八品三中本经有四十九万八千八百偈一千二百品四上本经有十个三千大千世界微尘数偈一四天下微尘数品五普眼经即海云所持以大海量墨须弥聚笔书此普眼法门一品中一门一门中一法一法中一义一义中一句一句中不得少分何况能尽但是深入法界菩萨陀罗尼力之所能持六同说经谓一类须弥山形世界遍于虚空容毛端处以言声说无有穷尽如不思议法品云如一佛身以神通力转如是等差别法轮一切世界法无能喻如是尽虚空界一一毛端分量之处乃至一一化身皆如是说音声文字句义一一充满法界等七异说经谓树形等世界世界既异其中众生根类亦别如来于彼现身立教施设不同不可定其色与非色言与非言等则部类难量八主伴经谓遮那所说虽遍法界然与诸佛互为主伴九眷属经为余根器各各不同不能闻此通方之语随其说教令入此门皆为此经胜方便故名眷属经十圆满经谓此上诸本总融为一无尽大修多罗海随一会一品一句一文皆摄一切无有分限也然此十类皆是华严望前四类即有尽限望普眼等即是无尽故云无尽等总名也言修多罗者梵语或云修妒路或云素怛囕或云素怛𡃤古译翻为契经契谓契理契机经谓贯穿摄化即契根契理之经若契理不契机非经也或即说虽善巧动发人心不契真理亦不名经必须契合真理合于人心方名说经正翻名线线能贯华经能持纬此方不贵线称故存于经印土呼线及席经井索圣教皆曰修多罗即经自属于席经敌对应云圣教故梁摄论译为圣教故彼论云有阿毗达摩非是圣教为成圣教与修多罗名又古德见此方儒墨皆称为经遂借彼经名以目圣教则双含二义俱顺两方借义助名更加契字简异席经甚为允当虽即一名通呼四物疏主亦将杂心五义和会四名涌泉出生义同井索有汲引义故显示一义正属圣教显事理故绳墨刊定正邪亦是绳之为经能持于纬义同席经结鬘同线线能贯华以成鬘故若准梵意但显线经以贯摄为业克体名线就用翻经离线无别贯摄能贯即线贯穿持纬名经能所合目故云经也品目即所宗等者此品是修证返源之意故入不思议解脱等是所宗也以总该别等者七字既该广略略中亦具七字之义故存之也。

　　△疏总名七字略为四门第一总显得名第二对辨开合第三具彰义类第四展卷难思。

　　△今初经题七字即为七义大体也方相也广用也佛果也华因也严总相也经能诠也。

　　△故人法双题法喻齐举体用无碍因果周圆。

　　△故无尽法门不离此摄。

　　○钞今初经题七字至不离此摄者总显得名也梵云摩诃毗佛略勃陀(或云佛陀此云觉者若言菩提即云觉)健拏骠诃欲底修多罗此云大方广觉者杂华严饰契经即十一字今略却杂饰契三字又去觉者两字存佛之一字即成七字疏中但显得名今即具彰名义(皆有二义)大以当体得名常遍为义(常即竖无初际遍则横该无外不同法相简小为义)方以就法得名(疏云相者配三大也由体大绝一切用大但明应起相大正当法之总相故偏受方名也)轨持为义(双持性相永无损减漏失轨生物解照立则智圆也)广以从用得名包博为义(包则广容博则广遍)佛以就果得名觉照为义(觉则悟大夜之重昏照即朗万法之幽邃也)华以从喻得名感果严身为义(感果则万行圆成严身则众德备体)严以功用为名(疏云总相者以能严所严皆云严也)资庄为义(资广大之体用庄真应之佛身)经以能诠得名摄持为义(持性相之义摄众生归源如别释中)故人法至齐举等者明七字得名圆备也如诸经得名有其多种或以人为目或以法为名人有请说等殊(一从请人得名如思益梵天所问经等二就能说人得名如无尽意菩萨经维摩经等三就所为人得名如须达拏经优田王经等四依所说人得名如金色童子经等)法有法喻等别(喻即大云宝积经等法有多种次下明之)或体(般若经等)或用(神足等是)或果(涅槃经等)或因(因行则正恭敬经等因位则十住经等)乍复乍单其类繁广单即可知复有四双一法喻如法华金刚经等二人法如胜天王般若经等三体用如十住断结经等四因果如渐备一切智德经等也设有名非全阙者亦不过一双今经悉具如上等故为周备也言人法双题者大方广法也佛华严人也法喻齐举者华即是喻余皆法也体用无碍者大体也方广用也因果周圆者佛果也华因也故结云无尽法门不离此摄也。

　　△疏第二对辨开合者总为十事五对。

　　△一经为能诠上六所诠即教义一对二严为总相上五别相即总别一对三华为能严上四所严即能所一对四佛为能证之人大方广所证之法即人法一对五方广者用也大方体也即体用一对方字两用。

　　△第三具彰义类者七字各有十义。

　　○钞第三具彰义类者七字各有十义者谓大有十义方有十义等又七字中一一各有七字义谓大即七字皆大方即七字皆方等七字即为七节解释。

　　△疏一释大字十义者一体大若性若相皆同真性而常遍故二相大恒沙性德遍于体故三用大业用周普如体包遍故四果大智断依正周法界故五因大称性德修无不行故六智大谓大智为主运于万行严法身故七教大一文一句结通十方称法性故上七如次是上七字八义大无法不诠穷法源故总上七字九境大无尽众生为所缘故十业大穷三际时常将此法利含识故故上七字皆名为大。

　　○钞一大十义一中即经题大字也一体大若相若性皆同真性而常遍者上句性字是诸法无性之性下句性字是本觉真性之性上句性相相对但明真俗二谛下句真性即第一义谛故摄性相全同真性而常遍也如镜摄影及空全同明也以常遍释大常者涅槃经云所言大者名之为常此明法界体不变易如人最长故名为大无有一法先之唯此先于诸法故释名义中云常则竖无初际遍者涅槃又云其性广博犹如虚空此明体遍故名为大释名义中云遍即横该无外也二中即方字云恒沙性德遍于体者前则于德之相不言存坏但泯合不分全同于体而遍此则不坏无边之相遍布于体故异于前也故七祖云体上本具恒沙功德犹如真金本具千种之器如摩尼珠本具千般万般非色之色若不本具作亦不成对亦不同以成时无一尘之法从外入故三中即广字言周普包遍者即前无边之相以遍于体一一如体故成大用一一能包能遍一入一切为遍一切入一为包交参涉入互相无碍重重无尽也周即周遍普即普包四中即佛字由证于三大故名佛也烦恼本空智慧本显自他皆尔方周法界故成正觉见他皆成如偈云菩提菩提断俱名为菩提说智及智处二俱名般若亦同此意然由未兼自他依正者如前序中身刹无碍六句所明也五中即华字以称性故一行即一切行也如前教起因缘第六宣说胜行中明之六中即严字若无大智纵修万行则行行住于自相无由融合严于法身故须智也严法身者喻如描画彩色喻万行画师喻大智也问明品云于佛法中智为上首则智为正道万行为助道故此云为主也七中即经字诸宗能诠非所诠故文有分限此宗教即义故故同法界一一无边故每说一会或一位义终皆结通云十方亦如是说由是有海墨书一句不尽之说(上如次是经题七字也)八中云无法不诠者重重无尽固不在言随相门中亦委细备说深浅之法二地中广明十恶十善即该人天乘也四谛品及五地十重四谛即该声闻乘也六地十重十二因缘即该缘觉乘也八部般若不出三天偈文涅槃法华出现品中一两门说尽如斯事类不可具陈九中义如教起因缘遂通物感中广明所被机也八即经之贯穿义九即经之摄持义十中义亦如十因一法尔二酬因十利益中广明也。

　　△疏二释方字十义者方者法也即上十大当体轨持即十法故。

　　○钞第二释方字十义方者法也如言药方即是药法应云体法相法用法果法乃至业法言当体轨持者谓十皆具此二故。

　　△疏三释广字十义者一广绝义非是心识思量所能知故二广超义无有诸法能比类故三广摄义通摄无边异类法故四广知义具足种智破邪见故五广破义破一切障无有余故六广治义具摄无边对治法故七广生义能生无量广大果故八广德义具足二严诸功德故九广依义言教繁广为生依故十广说义宣说广大甚深法故则七字皆广也。

　　○钞三释广字十义总相而言广者多也用多繁兴包无不尽故即前十皆多一遍一切为大一摄一切为广一中即大字若但绝妄想分别及下地智此未为广直至等觉照寂微细之智亦不当情故云广绝以本性照体独立不可以智知不可以识识故拟心即差故二中即方字然性德无边之相虽不离世间法要且世法无一能比言广超者有二意一德相于世间法法法超过为广二德相之法法法皆超世间为广上云法法是所超之世法下云法法是能超之德相如摩尼珠所现之物无一外物可能比之如胜鬘经云如来妙色身世间无与等此指色相即世无等亦分同此意三中即正当广字如诸宗佛境界中便无众生乃至因不摄果等皆未为广今举一必摄一切同类异类全收故广也四中即佛字以智收之一切皆智故出现品明佛智遍于一切众生身中又成佛时见众生亦成如此方名具足智外更不见邪名破邪见此即以全法之智而知全智之法故云广知也五六七三义皆华字以三皆因故五中然此宗之法必该横竖竖者觉无始烦恼本是菩提破过去障也此菩提从今日尽未来际毕竟不生烦恼破现未障也横者十方六道四生本来清净也六中无量义经说喻云如有一人诣良医所学医多年艺成欲去师云且与吾觅非药之草得乃任汝去此人经年天下遍求所见之草皆堪为药即求不遂却来白师师云汝医术成矣故相试也若实解医无草非药故知若实解对治断障无一心而非智故云具摄无边七中可知八即严字九十皆经字义亦皆易然上十中二五九十即杂集论中四义余六即入大乘论中六义彼论皆释十二分中方广部故有此文也。

　　△疏四释佛字十义者即是十佛一法界佛二本性佛三涅槃佛四随乐佛五成正觉佛六愿佛七三昧佛八业报佛九住持佛十心佛则七字皆佛。

　　○钞四释佛字十义今便配七字并配佛身上自有十身简非融三世间十身参而释之即佛身十德一体性真常名法界佛即若心若境法法皆佛即是法身当大字也二本性佛即智慧身玄鉴深远故即众生本觉智慧心性之佛即当方字三涅槃佛即是化身化用自在故化毕归寂名涅槃佛谓应化涅槃也四随乐佛即意生身感而遂通故上二皆广字五成正觉佛即是菩提身觉树道成故即当佛字六愿佛即是愿身愿周法界故七三昧佛即是福德身福即是定由依大定积福圆满故此二皆华字八业报佛即庄严身报德相好微妙难思用严法身皆因善业故即当严字九住持佛即力持身流益无穷故即当经字十心佛即威势身万法由心回转威势威容映夺故此总标七字十佛齐融为斯教主示物等有证必玄同。

　　△疏五释华字十义者一者含实义表于法界含性德故二光净义本智明显无不照故三微妙义一一诸行同法界故四适悦义顺物机宜令欢喜故五引果义行为生因起正觉故六端正义行与愿俱无所缺故七无染义一一行门三昧俱故八巧成义所修德业善巧成故九芬馥义众德住持流馨弥远故十开敷义众行敷荣令心开故此之十华如次对前为十佛因故亦不离题中七字。

　　○钞五释华字十义者华有二种一草木华喻万行感果或与果俱即喻圆融如莲华等或与果不俱即喻行布如桃李华等二金玉华喻万德严身一向与果俱十义如次一一对前十佛以配七字释之一含实等者即体含真实名含实义即当大字对法界佛二光净等者即智光明净名光净义即当方字对前本性佛三微妙等者即微妙映夺名微妙义即对前涅槃佛四适悦等者即适悦物心名适悦义对上随乐佛此二即当广字五引果等者即引果酬因名引果义即当佛字对上成正觉佛六端正等者即端严可观名端正义对上愿佛七无染等者即尘水不染名无染义对前三昧佛此二即当华字八巧成等者即愿巧成就名巧成义即当严字对上业报佛九芬馥等者即芬馥流馨名芬馥义即当经字对上住持佛十开敷等者即开敷菡萏名开敷义对上心佛即总上七字于十华中一五九十局于草木余通二华也。

　　△疏六释严字十义者。

　　△即上十华同严一佛为严不同即是十义又此十华如次严前十佛即是十义。

　　△故以华为能严严前法界成于十佛故严为总相。

　　○钞六释严字十义分三先标次释后结释中有两解初解十华严一佛后解十华严十佛初中疏云即上十华同严等者谓前十华亦即十度一含实当般若二光净即智度三微妙即方便度四适悦即戒度五引果即当忍度六端正即愿度七无染即禅度八巧成即檀度九芬馥即力度十开敷即精进度以上十度同严一佛余九皆然又因既圆修果亦圆证云何圆修以定慧双流静无遗照动不离寂一念相应十度便满故十地经云发心回向是布施灭惑为戒不害忍求善无厌斯进策于道不动即修禅忍受无生名般若回向方便希求愿无能摧力善了智如是一切皆成满故一念皆悉顿严诸德故至果位无德不圆备也次十华如次严十佛者如上十华以配十度谓财法无畏悦物令喜成庄严身即业报佛二戒净普周随心离过成意生身即随乐佛三忍可谛理成菩提身即成正觉佛四进策万行成威势身即前心佛五定引功德成福德身即三昧佛六慧鉴心体彰于法身即法界佛七方便巧应成化身即涅槃佛八愿巧成就成愿身即是愿佛九力不可动成力持身即住持佛十智鉴于理成于智身即本性佛十华如次严前十身而总别无碍更有十义一以因严果以成人是华严果由因得故二以果严因以显胜成果之后令一一因行皆无际故即佛华严三字也三以人严法以显用谓佛旷劫修因方显法之体用四以法严人以显圆若不得法之体用因果不能圆妙故总上六字五以体严用令周遍谓用不得体不周遍故六以用严体而知本若无大用不显体本之广故即大方广三字七以体严相而知妙谓相若有体便即入重重故八以相严体以明玄无相不显体深玄故即大方二字也九以义严教超言念由所诠难思能诠言离故十诸用互严以融摄如禅非智无以穷其寂智非禅无以深其照等此互严中皆有相资相即四句恐繁不叙如上疏中但有三句谓十华严一佛十华次第严十佛十华更互严十佛在初句中亦可一华严十佛以足四句以成无尽也故以华为等者结也言严前法界者谓法界本含佛智但假于行德严之即显著有佛之用也。

　　△疏七释经字十义者一曰涌泉二曰出生三曰显示四曰绳墨五曰贯穿六曰摄持七曰常也八曰法也九曰典也十曰径也。

　　○钞七释经字十义中分二先标后释释十义者一涌泉则注而无竭二出生则展转资多三显示则显示事理四绳墨则揩定正邪木随绳而正直心随教而离邪五贯穿则贯穿所说性相之义六摄持则摄持所化众生归于本源不令攀缘六尘轮回五道此二即佛地论中解经字义故彼论第一云能贯能摄故名为经以佛圣教贯穿摄持所应说义所化生故或可贯穿摄持俱通所说所化贯穿法相摄持所化即此中义或贯穿所化摄持所说即贯彼心华摄兹义味也七常也者则万古常规八法也者则千叶真轨此二是梁昭明太子所出感法师以此法常二义解绳墨涌泉故彼云法则举直以错枉绳墨以譬之常则汲引而无竭涌泉以况之此亦别是一意九典者则正理无邪十径者则出死之径路上十中前四即杂心五义中四余结鬘同贯摄五六即明贯摄依佛地论后四即依此方训释以圆十义也。

　　△疏第四展卷难思者。

　　△谓本于清净法界初开理智二门。

　　△次理开体用为大方广智分因果为佛华严经诠上六即题中七字。

　　△次展此七字为此一经所证法界即大方广能证普贤行愿即佛华严。

　　△若更展此以为一部则五周因果皆佛华严因果所证皆大方广。

　　△乃至无尽皆自此生。

　　○钞第四展卷难思先标牒后正释分四一展二卷三展卷无碍四结归经题初中五一展真界至理智二次理开下展理智至总题三次展此下展总题至此卷四若更下展此卷至一部五乃至下展一部至无尽也。

　　△疏收无尽法界以为九会。

　　△复摄九会为此一经。

　　△复摄此经以为总题。

　　△更摄总题以为理智。

　　△融此理智为真法界能所两亡事理双寂故。

　　○钞收无尽下第二卷也文五一卷无尽至一部疏云收无尽法者即总指大经以为九会者谓此一经约七处说三会普光故有九也第一菩提场会第二普光明殿会第三忉利天宫会第四夜摩天宫会第五兜率天宫会第六他化天宫会第七重会普光明殿会第八三会普光明殿会第九逝多园林会是为九会二复摄下卷一部至此一卷三复摄此下卷此一卷至总题四更摄下卷总题至理智五融此下卷理智归真界也。

　　△疏舒则弥纶法界卷则足迹难寻即舒恒卷即卷恒舒即展卷无碍。

　　△若展若卷若广若略皆为大方广佛华严经矣。

　　○钞舒则下第三展卷无碍言即舒恒卷者经云无量无边法门海一言演说尽无余即卷恒舒者经云如来于一语言中演说无边契经海若展若卷下四结归经题也文并可知。

　　△疏第二释品名者略为三节一不思议解脱境界即所入也二普贤行愿为能入也三入之一字通能所也。

　　○钞第二释品目中二初正解品目后品摄经圆今初也然通释得名者心智契合为入心言不及为不思议作用离障为解脱智造分域为境界德用善顺为普贤造修悕求为行愿是此一类之义为品品中略出弘宣为别行不接前次故但为一卷文中二初分品开章。

　　△疏第一释所入者。

　　△何名不思议心言罔及故。

　　○钞后第一下随章牒释文三初释所入次释能入后释入字初中四翻征释一显得不思议名二指不思议体三释不思议之由四辨不思议之意今初也心言罔及罔犹无也不也法无名故言不及法无相故思不及于所缘境界非定名相故于心口不可思不可议也故云口欲谈而词丧心将缘而虑息也复有三义故不思议一于人谓超世间越权小也二于心谓非闻思修及报生识智之境三显法自体此即亦超佛及上位菩萨所谓非智不能思盖是法体本来不可思非辩不可议盖是法体本来不可议故肇公云非谓无辩辩所不能言也。

　　△疏何法不思议谓即解脱境界。

　　△解脱有二。

　　△一作用解脱作用自在脱拘碍故。

　　△二离障解脱具足二智脱二障故。

　　△由内离障外用无羁二义相成总名解脱。

　　○钞何法下二指不思议体文中三初直指次解释后结成二中二初释解脱后释境界今初也一作用等者即如净名所得也故彼经云有解脱名不可思议若菩萨住是解脱者以须弥之高广内芥子中等二离障中云二智者即如理智如量智也二障者即理障事障也言由内等者然一切诸法本自融通无碍但由内心情执累劫缠绵故感辩外境妄相阻碍如平坦长川露地而睡而梦见四边拥塞或险山深水无由过得若梦心觉寤即触向解脱也即知迷情若悟障尽智开即万境之中作用自在故云外用无羁也愚者欲求神通不解于心除妄如何得也净名云诸佛解脱当于众生心行中求也。

　　△疏境界有二。

　　△一分齐境如国疆域各有分齐佛及普贤德用分齐无能及故。

　　△二所知境事理无边唯佛普贤方究尽故。

　　△由证所知无边之境故成德用无有边涯二亦相成总为境界。

　　△即于二境得二解脱此二不二故不思议。

　　○钞境界下后释境界也言分齐境横论从狭至宽等所知境竖论从劣至胜等言由证所知等者先以智缘无边境境无边故智亦称境无边故德用同佛及普贤之分齐也即于二境下后结成也。

　　△疏何故不思议略有四义一事无边故二理深远故三此二无碍故四以性融相重重无尽故。

　　○钞何故下三释不思议之由言略有四义者一事多无碍广不思议二理无相状深不思议三此二不二故不思议谓诸法全空故不可作事思性空缘起故不可作理思四重重无尽故难思议也。

　　△疏何用不思议显法超情令亡言故。

　　△已知所入。

　　○钞何用下四辨不思议之意征意云假名引导尚恐难入今泯绝纵迹于生何益而说不思议耶释意云法体实离思议之境若令思议永不能入今说离言超情众生即亡言绝虑自然入也故六祖七祖皆云若欲入者一切善恶都莫思量等也。

　　△疏第二释能入者总即普贤行愿也略唯此二。

　　△行之与愿如鸟二翼如车二轮具足方能翔空致远。

　　△然人与法俱称普贤若约人者普贤菩萨之行愿故。

　　△若约法者是普法故贤谓至顺调善故又贤谓真善善契理故法界之善为普贤法故。

　　○钞第二释能入中文三一总指行愿二行之下喻明行愿之要三然人下约人法以释普贤于中二一总指二解释今初法普贤有二一约体二约用初约体者即本觉心体也即诸法本源一真法界也谓此法界周遍一切四生六趣无不有之在圣在凡用即有别体即无异即诸佛所师群生自体万物资始众行所依也问此真法界何名普贤耶答以体性周遍曰普随缘成德曰贤言随缘成德者由真理不守自性妙能随缘成诸事法若随染缘而居生死若随净缘而至涅槃虽则随缘染净而真性不变改也故如来藏经疏悟达国师云在一尘而广大悉备随万有而独立不改此言随缘者约能起诸法义边得名也二约用者谓以体上本有尘沙万德德相妙用谓此妙用一一随体普周互相融摄问此何得名普贤耶答一即一切曰普一切即一曰贤也二人普贤者有三位一位前普贤即以地前资加二位菩萨是也以曲济无遗曰普事未必尔意乐常然邻极亚圣曰贤将至见道二当位普贤即十地菩萨及等妙觉位已来总是如初地菩萨具证二空真如遍满法界名遍行真如谓一一行中皆遍法界了一切法皆二空故准摄论云菩萨入初地时证十百明门一即一刹那顷证百三摩地二以净天眼见百佛国土三以神通力能动百佛世界四能往百佛世界教化众生五能以一身化百类身形令有情见六能成就百类所化有情七若为利益能留身住世百劫八能知前后际百劫事九能以智慧入百法明门洞达晓了十能以一身现百类眷属余地培培增胜问何名普贤耶答以德周法界曰普至顺调善曰贤三位后普贤则是得果不舍因门菩萨是也谓已成佛竟行德周备障累永袪自利已圆上无求进也为不舍悲愿唯务济生隐实德而现权形示居因而号菩萨即普贤文殊等是也问此何名普贤耶答果无不极曰普不舍因门曰贤也二解释于中二初约人若约人下是也后约法于中二初若约法下通释普贤也。

　　△疏若别说者略有十普一所求普谓要求一切诸佛所证故。

　　○钞后若别说下别释十普一所求普者即法门无边誓愿学及无上菩提誓愿成谓修行人力虽未及须常运此心念念相续不得自轻而生退屈则欲求一切智应起胜悕望故。

　　△疏二所化普要化无尽众生界故。

　　○钞二所化普等者即众生无边誓愿度也即第九门恒顺众生中四生九类尽未来际恒常救济也。

　　△疏三所断普无边烦恼一断便能一切断故。

　　○钞三所断普等者即烦恼无边誓愿断也上三门中第一第三是智即自利行第二是悲即利他行也。

　　△疏四事行普八万度门无边行海无不行故。

　　○钞四事行普等者即事门随相行八万度门等者即八万四千波罗蜜门亦云八万四千法门依贤愚经度无极品说八万四千法门者时有菩萨名曰喜王问佛佛为喜王菩萨说言吾从成道终至涅槃都三百五十度大会说法度者遍也始从第一修习度第二名光曜度乃至第三百五十名分布舍利度每遍说法具足六度即三百度每度有六三六十八成一千八百更有五十度成三百将此三百合前一千八百成二千一百将此二千一百对治四种众生谓多贪多瞋多痴等分众生也多贪者于境多生染着多瞋者于境多生憎恚多痴者于境多生愚暗等分者有二解一云一切有情平等有贪瞋痴三法名等分二云贪瞋痴中一一有三类一多贪二等分三薄尘众生于三境上作法何名多贪众生于下品劣境上起上上品贪心名多贪于中品境上起中品贪心名等分若于上上品境上起下品贪心名薄尘也瞋痴准此而知谓此四类有情各有二千一百成八千四百又将此八千四百向四大六尘上配四大者地水火风六尘者色声香味触法谓此十法上各有八千四百成八万四千也此八万四千法门据能对治药说若所对治病亦有八万四千名八万四千尘劳门于十个根本烦恼上作法谓贪瞋痴慢疑身见边见见取戒禁取邪见此十烦恼互相资助一个为头余九来助十十相资成百此通三世过去未来现在各有一百成三百又过去一百一一为头资成一千未来亦尔二世共成二千现在一百更不相资计二千一百便于多贪多瞋多痴等分四种众生上各有二千一百成八千四百又将此配四大六尘上即十个八千成八万十个四百成四千即成八万四千尘劳根病也。

　　△疏五理行普随所修行深入无际彻理原故。

　　○钞五理行普等者即理门离相行也。

　　△疏六无碍行普事理二行相交彻故。

　　○钞六无碍行普等者即事理无碍行。

　　△疏七融通行普随一一行摄一切故。

　　○钞七融通行普等者即事事无碍行以随修一行必摄法性性融摄故令此一行如性普收无行不具也应云不异理之一行具摄理时令彼不异理之多行随所依理皆于一行中现一行既尔余行皆然即一中一切一切中一等。

　　△疏八所起大用普无有一用不周遍故。

　　○钞八所起大用普等者即起用周遍行上第四门事法界五理法界六事理无碍法界七事事无碍法界今此第八门则普该四也。

　　△疏九所行处普上之八门遍帝网刹而修行故。

　　○钞九所行处普等者即修行处如下偈云普尽十方诸刹海一一毛端三世海佛海及与国土海我遍修行经劫海皆修行处也言上之八门遍帝网刹而修行故者谓前八门皆显所修胜行今此第九门并收八门之行于帝网刹而修行也即一一刹中凡修一行具一切行也。

　　△疏十修行时普穷三际时念念圆融无竟期故。

　　○钞十修行时普等者此即圆教所诠称性之修也夫心冥至道浑一古今法界无生本亡时分以无时之时况尽三际念劫圆融一念入劫劫入一念一念入过去未来现在三世各一切劫一念既尔念念皆然故下文云我能深入于未来尽一切劫为一念三世所有一切劫为一念际我皆入即念念圆融无竟期也。

　　△疏上之十普参而不杂为普贤行文皆具之。

　　△第三释入者即能所契合泯绝无寄方为真入广如宗中。

　　○钞第三下释入字指在前文。

　　△疏然此一品即是一经亦犹楞伽佛语心品。

　　△又于一品之内分之别行故无次第之异。

　　○钞然此下后明品摄经圆文中二初引例明备成一经后释不题次第之所以今初楞伽四卷属大部略出一品得名为经此四十卷属大部别行一品全是一经又于下释不题次第之所以帙中对上三十九题云四十成次第今此别行无对待但云一卷无次第也。

　　△疏五随文解释。

　　○钞自下第五随文解释文中二初会通前后开列科段后正依经文次第解释今初也。

　　△疏此经既属大经望贞元所译乃是五相之中第五显因广大相之中第五重示普因故则三分之中但有后二。

　　○钞五相者此品初三卷明本会竟从第四经已后即文殊大士出善住楼阁行化南方文分四一六千比丘会二诸龙会三三乘会四明渐证所表即善财历事善友遍求法门名为末会遇五十五圣者所得法门摄为五相文殊等四十一人名寄位修行相谓文殊一人寄十信余四十人寄三贤十地也四十人者谓德云比丘海云比丘善住比丘弥伽大士解脱长者海幢比丘休舍优婆夷毗目瞿沙仙人胜热婆罗门慈行童女已上十人寄十住善见比丘自在主童子具足优婆夷明智长者法宝髻长者普眼长者无厌足王大光王不动优婆夷遍行外道已上十人寄十行鬻香长者船师婆陀罗无上胜长者师子频申比丘婆须蜜女鞞瑟胝罗长者观自在菩萨正趣菩萨大天神安住地神已上十人寄十回向婆珊那演底主夜神普德净光主夜神喜目观察众生主夜神普救众生主夜神寂静海音主夜神守护一切众生主夜神开敷一切树华主夜神大愿精进力救护一切众生主夜神妙德圆满主夜神释种女瞿波等已上十人寄十地已上共四十一人兼文殊名寄位修行相也第二遇摩耶夫人等一十一人名会缘入实相谓摩耶夫人正念光女遍友童子师善知众艺童子坚固长者贤胜优婆夷妙月长者胜军长者最寂静婆罗门德生童子有德童女遇此十一人名会缘入实相者谓会前次位差别之缘同入实相理寄等觉位亲生妙觉为佛母故也第三遇弥勒一人名摄德成因相谓摄前会差别缘归一实之德明一生补处以为正因第四再见文殊一人名智照无二相谓初遇文殊表信智再遇文殊表证智既与本智相应冥合无二离能所相离分别相照体独立故不见文殊身相但摩顶得法也第五遇普贤一人名显因广大相谓由前智极心冥词亡虑绝故触物皆道法法全真依正浑融重重无尽故随举一法即是圆因一切皆尔由是善财于普贤一毛孔中所得法门过前佛刹微尘数倍一切皆然大疏序云寄位南求因圆不逾于毛孔既一切无非圆因无不包遍故云显因广大相也疏第五显因广大相中第五重示普因者谓此第五相中经有五分一依教趣求分二闻睹前相分三见闻亲证分四闻佛胜德分五重示普因分前四分在三十八后一半及第三十九卷中第五分即此别行一卷是。

　　△疏序分在于四十卷中第一卷故。

　　○钞序分在于四十卷中第一卷故者即初卷经云如是我闻一时佛在室罗筏城逝多林给孤独园与菩萨摩诃萨五千人俱普贤菩萨文殊师利菩萨而为上首及普贤胜智菩萨智慧胜智菩萨无著胜智菩萨如是等上首菩萨摩诃萨一切皆从普贤行愿所生乃至智慧普遍犹如虚空以大光网照法界故复与五百声闻众俱是诸声闻有大威势悉觉真谛皆成实际深入法性等复与无量诸世主俱已曾供养无量诸佛常勤利乐一切众生为不请友乃至云从行愿力生如来家专求如来一切智智尽此已来都有三纸经文总名序分故云在四十卷初也。

　　△疏今经别行亦为三分。

　　△初明序分即结前所说第二若欲成就此功德下以为正宗第三尔时世尊与诸圣者菩萨摩诃萨演说如是不可思议解脱境界胜法门时下辩其流通。

　　△三分之义不异常谈。

　　○钞今经别行亦为三分初明序分即结前所说者此即发起序非是证信序诸经之首皆有证信序及发起序证信序即如是我闻乃至与大众若干人俱等发起序即每经不同如法华毫光远照净名宝积献盖各发扬生起说法之由序也今证信序在品之初故文中但有发起序也发起序者谓指前所叹如来殊胜果德说无穷尽生起意势云修何因行证得如斯之果便说普贤行愿示以普因为正宗也故以结前已说而为序分三分之义不异常谈者自弥天即道安和尚时人号宝印手菩萨辩摧凿齿智达百升科经合远于亲光立姓果同于增一高判经无大小例开三分序正流通以圣人说教必有其渐将演微言先彰由致故云序分由致既彰当机授法故曰正宗正宗既陈务于开济近益当时之会远益未来之机使千古洪规传芳不绝故曰流通。

　　△疏初文二一结前广偈。

　　尔时普贤菩萨摩诃萨称叹如来胜功德已。

　　称叹如来下指前广偈。

　　△二结说不尽。

　　告诸菩萨及善财言善男子如来功德假使十方一切诸佛经不可说不可说佛刹极微尘数劫相续演说不可穷尽。

　　△疏以前文云无能尽说佛功德者犹谓通于因人难说。

　　△今明果人胜而且多历劫长久相续无间说尚不尽况于凡小而能说耶以是究竟无尽法故。

　　○钞今此中序分经云尔时普贤菩萨者标能赞人称叹等者举所作业言菩萨等者即是通称即凡是修行菩提行者总名菩萨有五一所求所度解谓常求菩提度有情故即因谈果得菩提名以他同己彰萨埵号此有财释二内有悲智解又菩谓菩提显有深智一切皆以智为前导故萨谓萨埵显有大悲所化皆以大悲为首故三勇进上求解又菩提名智萨埵云勇是人为求菩提智故发生大勇猛心即求菩提之萨埵故依主释也四愚智对待解又萨埵云有情总有三种一愚二智三金刚是智非愚故名菩提萨埵五丈夫十号解离世间品中明十种萨埵一菩提萨埵智所生故二摩诃萨埵安住大乘故三第一萨埵证第一法故四名胜萨埵觉悟胜法故五最胜萨埵智慧最胜故六上萨埵起上精进故七无上萨埵开示无上法故八力萨埵广知十力故九无等萨埵世间无比故十不思议萨埵一念成佛故是为十也经言摩诃萨者大般若三十六云菩萨于大有情众中定为上首名摩诃萨地上菩萨皆得此名况今普贤是得果不舍因门菩萨也上明能赞人竟言告诸等者告示令知也言善财者谓此童子初入胎时于其宅内自然而出七宝楼阁其楼阁下有七伏藏于其藏上生七宝芽所谓金银琉璃玻璃赤珠砗磲码瑙善财童子处胎十月然后诞生形体端正支分具足其七伏藏纵广高下量各七肘忽自开现光明照耀内外家族视之无厌复于宅中自然而有五百宝器珍奇杂宝各各盈满所谓金刚器中盛满诸香于香器中盛种种衣美玉器中盛满饮食摩尼器中盛满杂宝黄金器中盛满银粟白银器中盛满金粟金银器中盛满琉璃琉璃器中盛满金银及摩尼宝玻璃器中盛满砗磲砗磲器中盛满玻璃码瑙器中盛满赤珠赤珠器中盛满码瑙星幢摩尼器中盛满水晶摩尼水晶摩尼器中盛满星幢摩尼如是等五百宝器自然出现复于宅中遍雨种种珍宝财物及诸资具一切库藏悉皆充满以此事故父母亲属及善相师共名此儿名曰善财领五百童子于福城东古佛庙前参礼文殊最后参见普贤即菩提场如来会中为说显因广大相也又以大圣知此童子已曾供养过去诸佛深种善根信缘广大常乐亲近诸善知识身语意业皆无过失勇猛精进净菩萨道求一切智成佛法器其心清净犹如虚空以是当机诚宜授法故偏告也赞所经时中经言不可说不可说者如大经阿僧祇品明法数有一百二十四谓十万为一洛叉百洛叉为一俱胝俱胝俱胝为一阿庾多此下倍倍数至一百二十名不可量转不可量转不可量转名一不可说不可说不可说名一不可说转不可说转不可说转为一不可说不可说也又以此倍倍数名一不可说不可说转今言不可说不可说者即当第一百二十三数理实但是超过言说之数名不可说不可说也所言劫者梵云劫波此云分别时分有其多种始自年月日时总得名劫又五年两闰为一双数至无数亦名劫又一增一减亦名为劫二十增减亦名为劫又成住坏空各二十数亦名为劫此为火灾劫又七火一水亦名为劫又至七水亦名为劫谓风灾劫又菩萨修行三大僧祇亦名为劫谓拂石滴泪芥城等劫皆名为劫今举大数但是多时亦不定其是何等劫设经大劫亦不可尽意取世界无竟期故可知疏指前广偈者第三十九品半卷经广以偈赞佛德末后结云刹尘心念可数知大海中水可饮尽虚空可量风可系无能尽说佛功德若有闻斯功德海能生欢喜信解心如所称扬悉当获慎勿于此怀疑念疏以前文云无能尽说至而能说耶者此对前偈赞说无尽有三种过倍之胜一前因此果二前一此多三前时短此时长谓前因位菩萨位劣又只是一人但一时间说之无尽尚未为奇今明是果佛已胜故数又总包十方一切之多时又刹尘长久之劫如是而说亦无穷尽方为不思议玄妙之极也。

　　△疏二正宗分谓正示普因即广说能证普贤行愿令入法界则成如来胜功德故。

　　△若不依此普贤行修设经多劫亦不成故。

　　○钞广说能证普贤行愿等者贤首大师华严玄义章十五门第十明入道方便门有三一简心二简境三造修胜行一简心之中有药有病病有粗细粗谓二种巧伪修行一内实破戒外现威仪二内虽持戒为他知故求名利故细谓二种情计不破一虽真心而计我修行二虽不执我而计有法药中有别有通别谓随前病粗细对治通谓但观诸法平等诸病自尽二简境之中有倒有真倒谓情计之境对前心病故境颠倒真谓三乘空有不二境及一乘无尽境对前药治故见真境三造修胜行者于中有始有终一始中有三种一舍缘门有六一舍作恶业二舍亲属三舍名闻利养四舍身命五舍心念六舍能所二随缘门有四种一还于前六事中守心不染二凡于顺情境下至微细皆应觉知不受三于违情境乃至断命等怨皆应守心欢喜忍受四凡所有作远离巧伪虚诈乃至一念亦不令有三成行门谓得前二门成万行也二终者亦三种一舍缘门即止也唯观诸法平等一相诸缘皆绝二随缘门即观也还就事中起悲愿行三成行门即止观双运此科正标能证行愿又是十种之初故用入道义章令知总相行体审详文意勿厌其繁耳若不依此普贤行修等者则积行菩萨曝腮鳞之意也文在出现品序中已具引若更要说即寻彼文故须离念亡情而本智自照则所行之行一一皆成普贤行也。

　　△疏文二一正陈所说二一长行三一正示普因四一标示所应二一指前佛德。

　　若欲成就此功德门。

　　指上佛德。

　　△二正示普因。

　　应修十种广大行愿。

　　正示普因也。

　　△希欲为愿造修为行寄圆说十。

　　○钞希欲为愿等者谓心心希望佛果不得高推圣境念念欲乐悲济不得退屈自欺造修者谓造极调身莹心不得怀增上慢造真改恶修善不得说食数宝也。

　　△疏二微列名数。

　　何等为十一者礼敬诸佛二者称赞如来三者广修供养四者忏除业障五者随喜功德六者请转法轮七者请佛住世八者常随佛学九者恒顺众生十者普皆回向。

　　然此即是长行礼忏诸经论中开合不同。

　　△若离垢慧菩萨所问礼佛法经总有八种一供养二赞佛德三礼佛四忏悔五劝请六随喜七回向八发愿。

　　○钞若离垢慧经至八种者此经唯一卷钞释八种之益即非彼经恐错指注其八种之益若通说则俱离诸障俱至菩提若别说则供养除悭贪障得大财富赞佛除恶口障得无碍辩礼佛除我慢障得尊贵身忏悔除三障得依正具足劝请除慢法障得多闻智慧随喜除嫉妒障得大眷属回向除狭劣障成广大善发愿除退屈障总持诸行速得妙果其八种释名辩相具在下文。

　　[△@△]疏或但为七合礼赞故或但为六略供养故或但为五以发愿回向但总别异故。

　　○钞发愿回向等者回向是总发愿是别以回向则必兼发愿发愿则未必回向谓回向必须先有所修善根方以愿回此善根向于三处故必兼愿若发愿则未必有善根亦可自发要期或但愿自利之事故不必有回向也总别虽异大意不殊故大疏释回向以大愿为体由是合回向愿为一也。

　　[△@△]疏如十住毗婆沙第五回向亦同有五或但有四除礼拜故或但为三。

　　○钞十住毗婆沙至亦同有五者此论第三第四所明也其文即今晨朝忏悔等文是唯除发愿发愿是涅槃经阇王发愿之文后人安之以从礼拜至随喜已有四重次回向当其第五故云第五回向也。

　　[△@△]疏故智度论云菩萨昼夜三时各行三事谓忏悔劝请随喜行此三事功德无尽转得近佛若善戒经但有二事谓忏悔回向皆随时广略。

　　○钞随时广略者有二意一佛本对机随宜而说二即今礼忏看当时之宜也。

　　△疏今文具十以表无尽六七二事俱是劝请八九二事回向开出余至文显。

　　○钞六七二事俱是劝请者如晨朝劝请文云十方诸如来现身成道者众请转法轮安乐诸众生即第六也又云十方一切佛若欲舍寿命我今头面礼劝请令久住即第七也八九二事回向开出者八即回向菩提九即回向众生十正云回向即总该三处而十种为行愿故发愿一种更不别标则于前八中增三减一成圆十也。

　　△疏三牒名别释二一总征。

　　善财白言大圣云何礼敬乃至回向。

　　△二别释即为十段。

　　△段各有三一牒名二释相三总结无尽。

　　△第一礼敬诸佛三一牒名。

　　普贤菩萨告善财言善男子言礼敬诸佛者。

　　由心恭敬运于身口而遍礼故除我慢障起敬信善。

　　○钞言除我慢障者谓由有我故于他起慢慢因我起名为我慢唯识论云云何为慢恃己于他高举为性能障不慢生苦为业谓若有慢于德有德心不谦下由此生死轮转无穷受诸苦故名为我慢我即是慢名为我慢我慢即障名我慢障此礼敬行能对治之由斯生起敬信善业故云除我慢等也。

　　△疏勒那三藏说七种礼。

　　○钞言勒那三藏等者准大经疏中具云勒那摩提高僧传中名勒那漫提此翻宝意本天竺人也元魏时来至洛京住永宁寺学善五明兼攻道术常讲华严经抑扬众教说斯礼敬有其七种疏主七外更加三种以圆十礼也其十门礼今约贤首大师五教料拣二非仪故非五教三即通第一第二教四亦第二教五六第三教七第四教八九十合为第五教。

　　△疏今加为十谓一我慢礼如碓上下无恭敬心。

　　○钞一谓我慢礼者此兼下第二令知非仪而不用也如碓上下者志公云行道犹如推硙礼拜恰似客舂正呵此也今禅学人不得此意者每用此语一向毁于礼忏甚为失也。

　　[△@△]疏二唱和礼高声喧杂辞句浑乱此二非仪三恭敬礼五轮着地捧足殷重。

　　○钞三恭敬礼等者此通人天及二乘并权教大乘六度菩萨等礼五教中即第一愚法声闻教及第二教中分教义也五轮者两手两膝兼顶也离垢慧经一一发愿初总者我今五轮于佛作礼为断于五道离于五盖令诸众生常得安住五通具足五眼若别者愿我右膝着地之时令诸众生得正觉道愿我左膝着地之时令诸众生于外道法中不起邪见愿我右手着地之时犹如世尊坐金刚座右手指地之时震动现瑞证大菩提愿我左手着地之时于诸外道以四摄法而摄取之令入正道愿我头顶着地之时令诸众生离憍慢心悉得成就无见顶相也疏云捧足者谓所礼者之足也即此段能所具矣三业备矣谓以最尊之顶鸣捧三宝最卑之足敬之至也故云殷重殷重意业也发愿及称名赞叹即语业也五轮即身业也故三业备也。

　　[△@△]疏四无相礼深入法性离能所相。

　　○钞四无相礼等者正当第二始教礼也谓空是大乘之初门故中论云以有空义故一切法得成既顺于空故是始教。

　　[△@△]疏五起用礼虽无能所普运身心如影普遍礼不可礼。

　　○钞五起用礼等者第三终教礼也是从空入假依体起用之菩萨也由前空观悟法无能无所故此知法无性不计定相故观能礼所礼皆如影像一一全是性之缘起故得普遍也。

　　[△@△]疏六内观礼但礼身内法身真佛不向外求。

　　○钞六内观礼等者第三教中实教礼也谓显实宗不计空假直见本觉真性故云法身真佛故起信论云离念相者等虚空界即是如来平等法身依此法身说名本觉言离念相者离空假之念也背觉合尘攀缘外境为不礼敬心不攀缘外境背尘合觉为归依礼敬也亦可第四空观礼真谛佛第五假观礼俗谛佛第六中观礼第一义谛佛也。

　　[△@△]疏七实相礼若内若外同一实相。

　　○钞七实相礼者第四顿教礼也前无相礼但是初教空理不名为顿今非空非不空非礼非不礼非取内真佛非弃外假佛内外无寄泯绝栖托但得如此不住于法自然常冥法界常礼诸佛故云实相礼也故仁王经说佛问波斯匿王言汝以何相而观如来波斯匿王言观身实相观佛亦然无前际无后际无中际不住三际不离三际不住五蕴不离五蕴乃至云非相非无相非取非舍非大非小非见非闻非觉非知心行处灭言语道断同真际等法性我以此相而观如来佛言善男子如汝所说诸佛如来力无畏等恒沙功德诸不共法悉皆如是修般若波罗蜜多者应如是观若他观者名为邪观疏言若内者收前第四及第六门也言若外者收前第三第五门也又若内者即当一心三观也若外者即当一境三谛也。

　　[△@△]疏八大悲礼随一一礼普代众生。

　　○钞八大悲礼者此下三门总为第五一乘圆教之礼也然此第八一门犹是同教一乘同于终教约能礼人一具一切故属圆教未显事事无碍事事融摄故非圆中之别教九十二门方全是别教一乘也大悲礼者谓前虽观智圆明未显大悲利物岂名菩提萨埵之礼乎谓上之四门观智圆明但有菩提之义未具萨埵之义故次第八明大悲礼普代众生也故此明以同体大悲物我无二我既礼也即众生皆礼我离慢也即众生皆离故名大悲礼也。

　　[△@△]疏九总摄礼摄前六门以为一观。

　　○钞九总摄礼者谓融前六门深浅之礼而为一观即事事无碍也但摄六者一二非仪故谓夫欲礼敬者先须五轮着地捧足殷重(三也)深入法性离能所相(四也)普运身心礼不可礼(五也)但礼内佛不向外求(六也)若内若外同一实相(七也)随一一礼普代众生(八也)方称普贤行愿礼也故云总摄也。

　　[△@△]疏十无尽礼入帝网境若佛若礼重重无尽。

　　○钞十无尽礼者重重无尽之义如前后所明大经云一毛孔中悉明见不思议数无量佛一切毛孔皆如是普礼一切世间灯亦以言词普称赞穷尽未来一切劫一如来所供养具其数无量等众生此亦兼证赞叹供养又晋经云于一微尘中见一切诸佛菩萨众围绕法界尘亦然一一如来所一切刹尘礼若依此礼则一一礼无尽功德岂可量哉不入斯观徒自疲劳也。

　　△疏文中正辨第五九十实通后八对文可知。

　　○钞文中正辨第五九十等者以第五起用礼虽无能所而普运身心如影普遍礼不可礼此普贤行愿亦须如此普运身心第九第十正同此华严宗故云正辨也言实通后八者以前第九中总摄前六故知此中实通后八也。

　　△疏二释相三一所礼境。

　　所有尽法界虚空界十方三世一切佛刹极微尘数诸佛世尊。

　　谓横竖普周尽帝网境。

　　○钞横竖普周者经中微细周遍及众会围绕具如第二称赞第三供养门中文相备足请互用之下诸门中兼有海会菩萨及声闻众等。

　　△疏二能礼因。

　　我以普贤行愿力故。

　　略有二因一以普贤行愿力。

　　△此即法力不依行愿不能遍故。

　　△深心信解如对目前。

　　二深信解力。

　　△此即自力谓印持诸佛遍于时处如对目前。

　　○钞以普贤行愿至如对目前者谓以普贤愿力见一切境皆是诸佛而为所缘名为法力以深信解之智决定印可摄持如上佛境令现在前名为自力是则于所见境不取生灭一多等定相之境则融通佛境于能见心依智不依识心则见佛之心故大经云一切法无生一切法无灭若能如是解诸佛常现前然心佛境智虽亦融通为约因缘亲疏故分法力自力法即缘也自即因也若以缘夺因即法力故融通普遍若以因夺缘则自力故融通普遍今以因缘双明故齐举法力自力也。

　　△疏三能礼相二一总明。

　　悉以清净身语意业常修礼敬。

　　谓三业皆遍常无间故。

　　○钞能礼相中经言悉以清净等者悉者皆也咸也尽也以者用也清净三业者简异染业也谓身无三恶口离四过意三业净故云清净等也由染业故恶道转回今成佛因须凭净业也三业敬者有其所表大小乘各别大乘三业敬者表佛有三种通故一为显大师有天眼通以身业敬可见故二为显大师有天耳通以语业敬可闻故三为显大师有他心通以意业敬可知故二小乘瞿波论说师三业敬一在明而远须身业敬以可见故二在暗而近须语业敬以可闻故三在暗复远须意业敬不见不闻故故三业敬为因果中感得三轮身感神通轮语感教诫轮意感记心轮。

　　△疏二别显。

　　一一佛所皆现不可说不可说佛刹极微尘数身。

　　谓一佛之前顿现多身。

　　○钞一佛之前顿现多身等者谓依前二力故得于境能见多佛于自能现多身乍观经文若以一一佛所皆现多身则似身多佛少若以一一自身皆礼多佛则似身少佛多据其义理身佛齐等经文欲明一多无碍故于身佛互举一多若令相对义足应作四句一一身礼多佛即经后句二多身礼一佛即经前句三一身礼一佛如前十重礼中第三礼四多身礼多佛如前第十帝网礼也第一第三句诸宗容有第二第四句唯此华严所明言身佛数同者出现品云如来成正觉时以一相方便入善觉智三昧(觉不滞寂故名善觉彼一相故用为方便也)入已于一成正觉广大身现一切众生数等身住于身中(既以一相为方便则物物皆一相故故一即现多)是故应知如来所现身无有量以无量故说如来身为无量界等众生界佛子菩萨摩诃萨应如是知如来身一毛孔中有一切众生数等诸佛身何以故如来成正觉身究竟无生灭故如一毛孔遍法界一切毛孔悉亦如是当知无有少许处空无佛身佛子菩萨摩诃萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉释曰引此佛身与众生数等者证前能礼之身所礼之佛数齐同也又既佛有等众生数之身住于生界众生心中又念念有佛成正觉故知佛前本有多身身前本有多佛但以执境迷心致令都不见耳佛以善觉三昧而现之即果门入也今以普贤观行而见之即因门入也因果之相虽异所入之境无差故得因该果海果彻因源也。

　　△一一身遍礼不可说不可说佛刹极微尘数佛。

　　一身之礼等刹尘数是周遍相。

　　△三总结无尽二一显无尽准十地经有十无尽界。

　　△今此有二谓虚空众生。

　　△于众生中开出业惑故成其四众生无尽一一众生有多业惑弥显无尽。

　　○钞准十地经有十无尽界至故成其四者即经初地说大愿已后结云佛子此十大愿以十尽句而得成就何等为十所谓众生界尽世界尽虚空界尽法界尽涅槃界尽佛出现界尽如来智界尽心所缘界尽佛智所入境界尽世间转法转智转界尽晋经云不可尽法下经亦云不可尽十言十尽者穷尽彼无尽之愿令无有余故云尽也若众生界尽我愿乃尽若世界乃至世间转法转智转界尽我愿乃尽而众生界不可尽乃至世间转法转智转界不可尽故我此大愿善根无有穷尽释云彼是成就大作用之愿故以无穷化生十尽句而结无尽也论释十界云初一是总皆为化生故余九是别是别集成度生义故此经所说二种是观能趣入行愿故略余八但明众生及虚空界又以观行是对治门故故众生开出业及烦恼也。

　　△疏文二一别明虚空二一反显。

　　虚空界尽我礼乃尽。

　　△二顺释。

　　以虚空界不可尽故我此礼敬无有穷尽。

　　△二总例余三。

　　如是乃至众生界尽众生业尽众生烦恼尽我礼乃尽而众生界乃至烦恼无有尽故我此礼敬无有穷尽。

　　△疏二彰无间。

　　念念相续无有间断身语意业无有疲厌。

　　疲谓疲倦厌谓厌足下之九门无尽例此。

　　○钞二念念相续至例此者若不以普贤观行之力如何得念念不断愿智者审思此文无以生灭之心取相之礼而为礼例下九门亦无以生灭取相之赞叹供养乃至回向等而为普贤行愿也。

　　△疏第二称赞如来三一牒名。

　　复次善男子言称赞如来者。

　　钞第二称赞行先标名称谓称述赞即赞扬称述圣德赞扬其美又称谓称扬赞即赞叹如来者于十号中即仿同先迹号金刚经云如来者即诸法如义又云无所从来亦无所去故名如来涅槃经云如过去佛所说不变从六波罗蜜来至大涅槃故名如来成实论云乘如实道来成正觉故名如来。

　　△疏二释相三一所赞境。

　　所有尽法界虚空界十方三世一切刹土所有极微一一尘中皆有一切世间极微尘数佛一一佛所皆有菩萨海会围绕。

　　钞所赞境中三重无尽疏所赞境者观此及供养中经文明多多之佛微细所在兼及众会无不皆遍具足于前礼敬之中文应影略也。

　　△疏二能赞因。

　　我当悉以甚深胜解现前知见。

　　钞能赞因者乍看经文似阙法力既言悉以即亦含在其中也。

　　△疏三能赞相。

　　各以出过辩才天女微妙舌根一一舌根出无尽音声海一一音声海出一切言辞海。

　　△称扬赞叹一切如来诸功德海。

　　△穷未来际相续不断。

　　△尽于法界无不周遍。

　　钞赞相中云各以出过等者辨能赞相有四义句初标能赞相二正辨称赞三赞所经时四明其周遍初中辩才天女者如最胜王经说有大功德能满众愿能施辩才经云有受持经者我当益其智慧具足庄严言说之辩若于文字句义有所忘失皆令忆持能善开悟复与陀罗尼总持无碍又如下偈赞云聪明勇进辩才天人天供养悉应受名闻世间遍充满能与一切众生愿又云吉祥成就心安隐聪明惭愧有名闻为母能生于世间勇猛常行大精进又云大婆罗门四明法幻化咒等悉皆通于天仙中得自在能为种子及大地诸天女等集会时如大海潮必来应于诸龙神药叉众咸为上首能调伏于诸女中最梵行发言犹如世间王辩才胜出若高峰念者皆与为洲渚众生若有希求事悉能令彼速得成亦令聪辩具闻持于大地中为第一于此十方世界中如大灯明常普照乃至神鬼诸禽兽咸皆遂彼所求心向下因明有求愿者乃至佛辩亦能满足即知位次多是得果不舍因门菩萨此上经文逐略引来非其次第广如经说问经说天女有求辩者能施与佛辩既彼有佛辩则无更胜者何言出过耶答彼虽至极更无超越之者此是普贤方便令修行者起最胜意乐作其观想生不足之心故言出过理亦无爽或彼有佛辩佛辩即合法界法界即是无尽不可超也即取出现品中有一天女有妙舌根念想胜彼故言出过彼经云譬如自在天王有天彩女名曰善口于其口中出一音声其声则与百千种乐而共相应一一乐中复有百千差别音声有似辩才如彼天女所有舌根出妙音声但合众乐今以胜解力故所出音声遍合法界故言出过也言辩才者总有四种一法无碍解于一切法无不通达故二义无碍解于所诠道理无壅塞故三词无碍解以智慧力普应一切众生心行差别四辩说无碍解此复有七一应辩一刹那间应得一切众生三乘五乘根性乐广乐略者总能应得也二捷辩谓言说迅捷而无蹇讷也三峻辩如悬河建瓴四无疏谬辩谓一一句义称理合机无疏谬之失也五无断尽辩说经长时无间断故六丰义味辩凡所演说丰足义味此具五义一甚深如雷二清彻远闻三谛了易解四人心敬爱五听者无厌七一切世间最上妙辩更无过者总此七种得名辩说无碍解或此七辩亦通前三中开出也然诸经论中或说辩才有多种者皆是随义展转开出根本不过四辩也此四辩第九地菩萨方具得之已前得者非胜也若穷理尽相朗照无遗者佛及普贤方称穷极具足辩也经言微妙舌根者如大经说菩萨摩诃萨有十种舌所谓开示演说无尽众生行舌开示演说无尽法门舌赞叹诸佛无尽功德舌演畅词辩无尽舌开阐大乘助道舌遍覆十方虚空舌普照一切佛刹舌普使众生悟解舌悉令诸佛欢喜舌降伏一切诸魔外道舌除灭一切生死烦恼令到涅槃舌若诸菩萨成就此法则得如来遍覆一切诸国土舌相也。

　　△疏三总结无尽。

　　如是虚空界尽众生界尽众生业尽众生烦恼尽我赞乃尽而虚空界乃至烦恼无有尽故我此赞叹无有穷尽念念相续无有间断身语意业无有疲厌。

　　疏文少略前若具说者皆如初段。

　　○钞第三总结无尽疏云文少略前者礼敬总结无尽有二先显无尽后彰无间就前显中先别明虚空后总例余三今称赞中但有总举四法无先别明虚空之异故云略也今此文有二义句初结无尽后彰无间前文中有二义句如是虚空界下反显无尽而虚空下顺成无尽也。

　　△疏第三广修供养三一牒名。

　　复次善男子言广修供养者。

　　△疏二释相二一正明供行四一所供境。

　　所有尽法界虚空界十方三世一切佛刹极微尘中一一各有一切世界极微尘数佛一一佛所种种菩萨海会围绕。

　　△疏二能供因。

　　我以普贤行愿力故起深信解现前知见。

　　△疏三列所供具。

　　悉以上妙诸供养具而为供养。

　　△所谓华云鬘云天音乐云天伞盖云天衣服云。

　　△天种种香涂香烧香末香如是等云一一量如须弥山王。

　　△然种种灯酥灯油灯诸香油灯一一灯炷如须弥山一一灯油如大海水。

　　钞第三列所供具于中有二先总标后别显今初一切诸佛皆修供养如释迦世尊然灯佛前得值八百四千万亿那由他诸佛悉皆供养承事无空过者买华布发等又诸菩萨常以种种涂香烧香华鬘璎珞宝瓶劫树饮食灯明宝山宝类宝幢幡盖铃佩珠璎宫殿宝帐天男天女水陆诸华一切受用一一皆成广大云海为作事业故供养诸如来如是供养一一皆有广大果报谓奉嬉常受悦献笑佛怜悯奏歌得法音供舞得神通奉瓶得宝瓶进宝获觉分亦感宝庄严由供庄严树得庄严觉树奉幢得雨宝能遍济贫乏供幡超胜幡献铃众归敬奉璎获严具进鬘得宝冠上华得佛容如是一一皆获胜报今此文中略标少分广如大经罥索回向轮大云轮请雨等经广明供具皆云天者表法界中法尔自然有如是不思议德用也天者自然义皆言云者是随缘义表由行愿力故法如是故也大经每欲说天地征祥皆标云法如是故佛神力故法如是者即法尔也同此云天佛神力者即缘起也同此云云行愿以义例之此亦应云法如是故行愿力故为缘起者谓此供具色相显然智鉴无性从法性空无生法起能现所现能现即行愿所现即供具迥无所依应用而来来无所从用谢而去去无所至而能含悲润注法雨益济万物重重无尽故有云像焉菩萨修行如是供养之时不碍上供养诸佛炽然下济含识先作是念无边有情漂沦六趣由自心虚妄感种种果报内怀佛性而不自知实可愍伤云何当救即作是念由我献华鬘得佛殊胜相愿回此功德成妙觉华台舒光遍照触警觉人天耽着欲境报尽寿终众苦缠逼愿彼诸天菩提心敷荣获普贤常乐供鬘得宝冠由献音乐得佛法音献盖得覆阴供衣得佛衣愿以此等福令一切安乐是为菩萨修供养行也次明香供养义分为三先总标次别显后分量初中云种种香者谓沉檀薝卜龙脑郁金及诸华香须曼那华香阇提华香末利华香及天上所有波利质多罗树香拘鞞陀罗树香及人天本体之香和合变易之香一一皆成广大云海而为供养次别列中云涂香者谓和合诸香用涂身手供养之时当作是念我献涂香愿从此等流五无漏涂香磨莹热恼者脱彼诸地狱一切极炎蒸献焚香时当作是念由我献焚香得佛无碍智悦怿具端严愿回此香云氛馥寒冰苦末香可知后明分量者如须弥山须弥山者取人间目睹高大无过又四宝所成而具十德表供具一一具德相妙用也十德在须弥品疏文然亦不繁具引也下明灯供文分为三总标别列分量二别列者菩萨修灯供养时当作是念由我献灯明获智慧光明及清净五眼愿为般若灯照曜阿修罗永改矫诳心恚痴好斗诤傍生鞭挞逼互相害食啖愿得慈慧心常生人天路色无色界天耽着三昧味愿脱此惑缠也三分量中言如大海水者以表供养称理故深称事故广以深广故喻之如海也。

　　△疏四正明供养。

　　以如是等诸供养具常为供养。

　　钞以如是至供养者如何办得如是等多多供具如何常供如上多多佛耶准藏和上述缘起章第三供养门中云菩萨凡所施设乃至一香一华一衣一盖一供养具无不称于真理等虚空界即以全法之身游诣佛刹称真之物供养于佛是故菩萨不虚行于所修常值诸佛恒不失时一切供具常称理而成就何以故法施于佛称真理故释曰准此云一香一华等又云常称理而成就者即知经中所列皆以称理即一之多等也修行者但安心观行物物自多皆遍佛也故寻常云愿此香华云遍满十方界供养一切佛。

　　△疏二校量显胜二一校量二一举所校量二一总指。

　　善男子诸供养中法供养最。

　　△疏二别明。

　　所谓如说修行供养利益众生供养摄受众生供养代众生苦供养勤修善根供养不舍菩萨业供养不离菩提心供养。

　　疏别明七行皆法供养。

　　○钞举所校量中先总后别别明所校量中云如说修行供养者智度论云能行说为正不行何所说若说不修行不名为智者故如说行方得佛法不以口言而可清净也又如大法句经云虽诵千言不行何益不如一闻勤修得益虽诵千言句义不正不如一要闻可灭意虽诵千言不义何益不如一义闻行得度虽诵千言不敬何益不如一行欣乐奉修虽诵千言我心不灭不如一句舍憍慢逸虽诵千言求名愈着不如一说弃执离着虽诵千言不欲舍罪不如一闻去离生死虽言千言色情愈固不如一解心境忘怀虽诵千言不求出世不如一悟绝离三界虽诵千言不存悲智不如一听自他两利又文殊章云如说修行如行而说若不能尔是亦不能利乐众生自疾不能救等又云善男子如来从修行中来若能修行是则成就供养如来利益众生供养者如十地品云所修善根皆为救护一切众生又云诸佛出世本为利乐一切众生故所以利益名真供养摄受众生供养者彼名以慈悲心随顺摄取又云诸佛出世为以慈悲摄众生故如净名居士以善方便居毗耶离资财无量摄诸贫民奉戒清净摄诸毁禁以忍调行摄诸恚怒以大精进摄懈怠以禅定摄乱意以智慧摄愚痴乃至入诸酒肆能立其志等又一切菩萨皆以普门示现等皆为摄取一切众生安置佛道故代众生苦供养者以代众生上契佛意故勤修善根供养者彼云不舍勤修一切善法若不勤修一切善法是亦不能利乐一切众生不舍菩萨业供养者彼名不舍一切菩萨事业何以故若舍菩萨所修事业是亦不能利乐众生故不离菩提心供养者彼名常不舍离大菩提心离世间品中有十种退失善根法所谓舍菩提心凡所修善魔所摄持前章又云若暂舍菩提心者是亦不能利乐众生何以故善男子夫为菩萨为欲利乐诸众生故勤求阿耨多罗三藐三菩提若无众生一切菩萨不成正觉善男子汝应如是解法供养则得成就供养如来非以世间财宝饮食名为供养也。

　　△疏二正明校量。

　　善男子如前供养无量功德比法供养一念功德百分不及一千分不及一百千俱胝那由他分迦罗分算分数分喻分优波尼沙陀分亦不及一。

　　准先经文以前本行校量法供养。

　　△然法供养胜财供养诸经论中无不此说。

　　△文殊章中已广解释法供养胜。

　　○钞后善男子下正明能校量准先经文下于中二先释义后销经文初中二一叙先译差错二申详审正初中二一标先译之意二立理核破今初也准先译意以本行观想供养为劣以校量法供养为胜也然法供养下立理核破文中四一指余文以明二正斥其失三借净名对辨四核此文无端今初诸经论中无不此说者彰其易知也文殊章中者即善财再遇文殊智照无二相之文也彼经云复次善男子菩萨有十种法具足圆满修真供养一切如来何等为十一者以法供养二者修行诸行乃至如说能行如行能说九者长时遍修心无疲厌十者常不舍离大菩提心随要引之不能繁具若诸菩萨具此十法能成就供养如来非以财宝饮食衣服名真供养何以故如来恭敬尊重法故犹如孝子尊重父母承顺颜色心无暂舍若复有人敬其父母其子倍复尊重是人诸佛如来亦复如是若诸众生供养法者是真成就供养如来以诸如来尊重法故释曰法供养最故名为真若通相说于佛深经难见妙理起十法行皆名法供养以财供养资养四大受持读诵解说修行增于法身又全其理供养义也今疏意云善财再见文殊已曾广释法胜故知此中更有深旨不可以此观行之供还同前财食供也。

　　△疏但先文意将前本行观想供养为财供养校量于法则抑其本行。

　　○钞二但先下正斥其失也校量本为褒扬行愿之妙如何却抑之耶。

　　△疏何者如净名等先明法供养后以财供养校量显胜理则昭然。

　　○钞三何者下借净名对辨言等者等于诸经也且就净名即善德章多取意引不具写文佛命长者善德问疾善德白佛言我不堪任诣彼问疾便自说言我于往昔自于父舍设大施会供养一切沙门婆罗门外道贫穷下贱孤独乞人期满七日时维摩诘来入会中云夫大施会不当如汝所设当为法施之会何用是财施会我言居士何谓法施之会法施会者无前无后一时供养一切众生是名法施之会谓以菩提起于慈心以救众生起大悲心以持正法起于喜心以摄智慧行于舍心以摄悭贪起檀波罗蜜以化犯戒起尸波罗蜜以无我法起羼提波罗蜜以离身心相起毗梨耶波罗蜜以菩提相起禅波罗蜜以一切智起般若波罗蜜乃至下文结云善男子是为法施之会若菩萨住是法施会者为大施主亦为一切世间福田此先明法供养我时心得清净叹未曾有稽首礼维摩诘足即解璎珞价值百千上之不肯取我言唯愿受之随意所与维摩诘即受璎珞分作二分持一分施此会中最下乞人持一分奉彼难胜如来一切众会皆见光明国土难胜如来又见璎珞在彼佛上变成四柱宝台四面严饰不相障蔽时维摩诘现神变已作是言若施主等心施一最下乞人犹如如来福田之相无所分别等于大悲不求果报是则名曰具足法施(此上经文是校量财供养也)释曰此中但取维摩诘诫劝之意即维摩诘为施主乞人难胜如来是受施之人璎珞为所施物谓运心宽广平等普缘莫分高下之殊无执物我之别智鉴皆同于真际悲救不碍于随缘悲智双流即度而无度施而无施也若如此者其功大焉即净名教于善德何不如是而作若能尔者财施即法施也所以经云若施主等心施一最下乞人犹如如来福田之相等于大悲不求果报是则名为具足法施此则净名先说法供养胜已后自施璎珞之财平等布施亦成法施更无异也疏主意说净名起行皆得名法供养即知普贤深妙观行固得名为法供养也岂可唯此七行不兼前耶问未审善德长者有何过失被净名呵之耶答为有三局谓自于父舍即处局施七种人即人局期满七日即时局又财施有限法施无穷财施世间果报法是出世果报以财不及法是以呵之也。

　　△疏今先明本行后以法供养抑前供养本说劣行为何所益。

　　○钞四今先明下核此文无端也疏抑前等者言抑者按也厌伏之义今义训抑者屈也谓屈于本行也余亦谓此七种法行但是所标之心经言如说修行者即如前所说观行如是而行名如说修行也言利益众生等者即修观行之时一一与此利益等心相应是则名为真法供养也若尔即不必诤论也然且依疏。

　　△疏下偈之中更无校量但举本行为胜供养明知校量欲显本行供养为胜。

　　○钞下偈下申详审正文中有五一按定本文。

　　△疏故梵本云复次善男子彼彼一切最胜供养及法供养修行供养乃至不离菩提心供养一念中以彼彼供养如来以得最胜善根增长积集过去供养善根百分不及一等。

　　△此中意云上来观行名最胜善根及法供养此上二类一念善根是所校量过去供养为能校量。

　　△以未修普贤行愿供养不及今修普贤观行供养故。

　　○钞二故梵本下引梵本证成有三一标举梵文言以彼彼至最胜善根皆是所比之胜福从增长积集即是能比之劣福也二此中下释上梵文三彰胜劣所以疏以未修普贤下是。

　　△疏又法供养通十法行修行最胜修行通于万行依观供养正是修行故。

　　○钞三又法下重释前二胜供言十法行者谓一书写二供养乃至九思惟十修习如下显经胜德分中所明言依观供养正是修行者以所引文殊章十法供养中多明修行为供养故。

　　△疏法华中喜见烧身名法供养。

　　△净名教于善德行施无前无后一时等施名法供养。

　　○钞四双引二经明法施差别有二初引法华经即第六卷中药王菩萨本事品说过去日月净明德佛为一切众生喜见菩萨说法华经喜见乐修苦行满万二千岁已得现一切色身三昧欢喜即念我得三昧皆是得闻法华经力即入三昧从空雨种种华香以供养佛起定念言不如以身供养即服诸香满千二百岁以香油涂身于佛前以天宝衣而自缠身灌诸香油以神通力愿而自然身光明遍照八千亿恒河沙世界其中诸佛同声赞言善哉善哉善男子是真精进是名真法供养如来若以华香璎珞乃至国城妻子亦所不及善男子是名第一之施于诸施中最尊最上以法供养诸如来故所以引云名法供养也上但取意引不具书文也二引净名经疏净名教于下即前所引法施会者无前无后一时供养一切众生之文罗什法师云若起慈心则十方同缘施中之等莫先于此故曰无前无后也僧肇云夫以方会人不可一息期以财资物不可一时周是以会通无隅者弥纶而不漏法泽冥被者不易时而普覆。

　　△疏是财施若能称法皆法供养况于深观非法供养智者应思。

　　○钞是财下重释前意以理结成也。

　　△疏言迦罗者此云竖折人身一毛以为百分言优波尼沙陀者此云近少亦云近对谓少分相近比对之分。

　　△二征释。

　　何以故。

　　征意云何以过去财供养不及今供。

　　△以诸如来尊重法故以如说行出生诸佛故。

　　△若诸菩萨行法供养则得成就供养如来如是修行是真供养故。

　　释意云佛尊重法行法供养故校量不及前文殊章已有此意。

　　○钞征释所以中有二义句谓征释也释中又二先标举所以若诸下后结归胜供也。

　　△疏三总结无尽。

　　此广大最胜供养虚空界尽众生界尽众生业尽众生烦恼尽我供乃尽而虚空界乃至烦恼不可尽故我此供养亦无有尽念念相续无有间断身语意业无有疲厌。

　　此最胜供养即前观行。

　　△若此最胜不及法者何以无尽。

　　○钞后结无尽中并同称赞行也疏若此最胜至何以无尽者承此文便重成前义也。

　　大方广佛华严经普贤行愿品别行疏钞卷第三
卍新纂续藏经第 05 册 No. 0229 华严经行愿品疏钞


　　大方广佛华严经普贤行愿品别行疏钞卷第四

　　敕太原府大崇福寺沙门澄观撰别行疏

　　圭峰草堂寺沙门宗密述随疏钞

　　△疏第四忏除业障三一牒名。

　　复次善男子言忏除业障者。

　　忏者梵音具云忏摩此云悔过。

　　△若别说者忏名陈露先罪悔名改往修来。

　　○钞忏摩此云悔过者据此解则翻忏为悔也若别说者下即同大经疏钞中半梵半唐释也谓忏摩是梵语此翻云请忍悔是唐言体即百法中恶作也厌先过失故谓请三宝忍受悔过然此一向厌罪定是善法不同彼是不定所摄若准佛名经则忏是忏谢之名悔以悔责为义若相部律疏解则兴善罚恶为忏追变往𠍴为悔也。

　　△疏除恶业障成净戒善。

　　△是故文中偏名忏业。

　　△实则三障四障无不皆忏。

　　○钞除恶业障至忏业者此即忏意及忏益也然准小乘宗及大乘中事忏则所造恶业是现生后三报中时定或报不定遇缘可转者尔乃得除如造重恶定在生报中受但报是可转今忏悔上善之业必感善报亦在生时但善业强故夺恶不受以时定故同是一时故得相排以报不定一差永差终即不受若圆宗忏必须理事具足故一时清净又忏业有三一伏业忏伏令不生二转业忏愿于今身常不入恶道受三灭业忏罪如暗室忏悔如灯不以暗多时能拒灯也于中一二事也第三理也又忏除罪与智断惑对治品类不同谓忏与罪递相抑伏要须敌对相当方能除遣若上品恶下品善心忏非敌对强者先牵故还要上品善方除上恶中下相对亦然若智断惑即不尔谓下智断上惑上智断下惑由粗惑障理浅还以鉴浅理之智遣之微惑障理深非胜智无以排断若就防未起之罪则类断惑谓下品善心能防上品重罪若下品恶微细难防须要上品善心也疏三障者佛名经云然其罪相虽复无量大而为语不出有三一者烦恼二者是业三者果报此三种障能障圣道及以人天胜妙好事是故经中目为三障所以诸佛菩萨教作忏悔此三灭者则六根十恶乃至八万四千尘劳皆悉清净又云此三障者更相由藉因烦恼故以起恶业恶业因缘故得苦果是故今日先忏烦恼然此烦恼诸佛菩萨入理圣人种种呵责铭此烦恼以为怨家能断众生慧命根故亦铭此烦恼以为劫贼能劫众生诸善法故亦铭此烦恼以为瀑河能漂众生入于生死大苦海故亦铭此烦恼以为羁锁能系众生于生死狱不得出故所以六道牵连四生不绝恶业无穷苦果不息当知皆是烦恼过患次忏业障总云所以六道感报不同当知皆是业力所作别者先忏身三次忏口四其余诸障次第而忏言者三身谓杀盗淫言口四者谓妄言两舌恶口绮语及意业三谓贪欲瞋恚邪见此三业十支能感当报十恶业道教有明文若不忏除轮回难止如十地品云十不善业道上者地狱因中者畜生因下者饿鬼因于中杀生之罪能令众生堕于地狱畜生饿鬼若生人中得二种果报一者短命二者多病偷盗之罪亦令众生堕三恶道若生人中得二种果报一者贫穷二者共财不得自在邪淫之罪亦令众生堕三恶道若生人中得二种果报一者妻不贞良二者不得随意眷属妄语之罪亦令众生堕三恶道若生人中得二种果报一者常被诽谤二者为他所诳两舌之罪亦令众生堕三恶道若生人中得二种果报一者眷属乖离二者亲族弊恶恶口之罪亦令众生堕三恶道若生人中得二种果报一者常闻恶声二者言多诤讼绮语之罪亦令众生堕三恶道若生人中得二种果报一者无人信受二者语不明了贪欲之罪亦令众生堕三恶道若生人中得二种果报一者心不知足二者多欲无厌瞋恚之罪亦令众生堕三恶道若生人中得二种果报一者常被他人求其长短二者恒被他人之所恼害邪见之罪亦令众生堕三恶道若生人中得二种果报一者生邪见家二者其心谄曲佛子十不善业道能生此等无量无边众大苦聚是故菩萨作如是念我当远离十不善道以十善道为法园苑爱乐安住其中亦劝他人令住其中既报应若斯皆由业感欲免所感之果先须断却能感之因是故须忏也次忏业报总云业报至时非空非海中非入山石间无有地方所脱之不受报唯有忏悔力乃能得除灭何以故然释提洹因五衰相现恐惧切心归诚三宝五衰相灭得延天年善住亦尔别者先忏地狱次忏饿鬼后忏畜生初辩地狱者有八热八寒近边孤独等准俱舍论云等活等上六那洛迦其次则八热地狱与欲界六天从下向上岁数寿量亦同如人间五十年是四天王天一日夜彼天还以三十日为月十二月为年定寿五百岁始比等活地狱一日夜等活地狱乘此三十日为月十二月为年定寿五百岁言等活者生死等故彼地狱中业感两角狱主以刀剑割为千段万段受苦死已又拨聚一处以铁义按云活活活罪人依前还活又复治罚如是受苦定经五百岁又人间一百年是忉利天一日夜彼天还以三十日为月十二月为年定寿一千岁始等众合地狱一日夜众合乘此三十日为月十二月为年定寿一千岁言众合者罪人立在中心四边有众山来合罪人碎为微尘如是受苦满一千岁又人间二百年为夜摩天一日夜彼天还以三十日为月十二月为年定寿二千岁始等墨绳地狱一日夜此地狱乘此三十日为月十二月为年定寿二千岁言墨绳者如世间木作人以墨绳端直此罪人身上作几道然后铁叶夹以锯解之又人间四百年是兜率天一日夜彼天以三十日为月十二月为年定寿四千岁始比号叫地狱一日夜彼地狱乘此三十日为月十二月为年定寿四千岁又人间八百年等化乐天一日夜化乐天还以三十日为月十二月为年定寿八千岁始等大号叫地狱一日夜彼地狱乘此三十日为月十二月为年定寿八千岁又人间一千六百年等他化自在天一日夜彼天三十日为月十二月为年定寿一万六千岁始比炎热地狱一日夜彼地狱还以三十日为月十二月为年定寿一万六千岁又极炎热地狱寿命半中劫从人寿八万四千岁时百年减一年减至十岁时名半中劫是极炎热地狱寿量时也余意此取地狱长处算半中劫若取人间半中劫者则此地狱寿限劫少如前炎热大号叫地狱思之思之则兼后一中劫亦尔也阿鼻地狱寿命一增减名一中劫从十岁百年增一年增至八万四千岁却从八万四千岁百年减一年减至十岁名一中劫始是阿鼻地狱寿命也言阿鼻者是梵语此云无间有五一作业无间约治罚有情二受报无间约果说三受苦无间约楚痛说四寿命无间命不中夭五身量无间以身遍满狱此地狱东西南北上下各二万由旬乌门千仞黑壁万寻上火彻下下火彻上造五逆十恶者堕此地狱若依普贤行愿力志诚忏悔皆得除灭所以下文云往昔由无智慧力所造极恶五无间诵此普贤大愿王一念速疾皆消灭诵即忏也次八寒地狱者寿量更长且第一按部陀地狱寿命不知其数世尊指喻如摩竭提国一婆诃麻即二十石篅油麻满中有人百年捻却一颗捻尽二十石油麻即是地狱寿量余七地狱倍倍增数八寒一疱形如疮疱也二疱裂(此二约相立名)三蝎哳沾四唬唬凡五吓吓凡(此三地狱约受苦声立名)六青莲华(此约罪人被大寒触身变色如青莲华也)七红莲华八大红莲华(罪人被大寒苦触身至极犹如红赤莲华色也)上小乘解若准大乘瑜伽论说八寒寿量校八热地狱次第减一半谓第一寒校第一热一半乃至第八寒校第八热一半准此八寒却轻于八热地狱也三近边地狱者八热地狱四门外各有四个地狱一者煻煨地狱灰火齐膝令罪人履下脚即烂举足还生如是多劫方出地狱二尸粪地狱尸粪为泥齐膝已来泥中有虫号狼炬吒长一尺余角白头黑口齿如锥坚硬锋利罪人下足总被食尽举足还生如是受苦罪毕方出三锋刃地狱刀剑等刃以为道路下足千段万段举足还生受苦多劫罪毕方出四灰河地狱沸热灰汁满河或煎煮罪人皮肉皆烂更有铁床铁狗铁蛇等吞啖如是无量苦报如余处说四孤独地狱处所不定或山间树下旷野城隍等处也准瑜伽论说近边地狱及孤独地狱寿命不定随业短长也次辩饿鬼者轻重不同有其九种一炬口谓于口中常出猛炎火炬二针咽头腹如山其咽如针三臭口谓于口中如臭死尸此三种永不得食名无财鬼四大瘿鬼项中有瘿以饥虚苦故自手决破取中脓血食啖五针毛鬼其毛如针逆风行时毛刺其身出血而食六臭毛鬼嫌毛臭故以手拔毛出血自食此三种少得饮食名少财鬼七得弃鬼常得祭祀之食八得失鬼常得巷陌所遗之食九多财鬼此有三种一夜叉二罗刹三毗舍阇此等常得饮食名曰多财鬼或云虽得饮食以业力故化为脓血常受是苦此上诸鬼寿命以人间三十日为彼一日夜彼以三十日为月十二月为年具足五百岁即俱舍论说也有处鬼界寿命不定极长者寿七万岁后辩畜生者谓飞者走者居空居地居水其类繁广于中最有福德者即龙王金翅鸟等畜趣寿命不等有极长者寿一中劫如经说有龙王住世一中劫能持大地如上三恶道报罪苦无量既预知者固合远避志求善本摄心在道心若不住缘诸恶法当自责之念老病死甚为切近苦海波深都无际畔汝无始轮溺苦恼万端今偶获人身幸逢佛法不修白业更造恶因再落三涂复受诸苦如是悔责摄心不乱安住于普贤广大行愿精勤修习一切罪报无不得免故下经云悉能破坏一切恶趣也疏四障者如随好品所列业障烦恼障报障见障业报二障约因果分异烦恼及见于烦恼中约利钝分异故成四也又所知障亦名见障也。

　　△疏二释相然忏有二种若犯遮罪先当依教作法忏之。

　　○钞释相文中二一叙义二释文初中三一明作法事忏二明起行理事忏三广明逆顺用心忏今初遮即佛之遮制违制成罪性则法尔犯之有罪十重是性余皆遮也准小乘宗四重八重不通忏悔如斫头破石等僧残已下四篇方许故此但云遮罪也相部律疏云大乘灭重者一理深药妙二对治行胜三果胜小乘理浅行劣果非是妙非是妙者但灭轻也作法者小乘忏要请大比丘为证对大具五一偏袒右肩二右膝着地三合掌殷重四称名说罪五礼足对小即阙无礼足也若僧残罪须请二十僧令六夜行摩那埵供给承事七日满僧为羯磨除罪还令戒净如本所受尼则四十若轻罪即一日承事不必集僧也若大乘作法如下所明。

　　△疏若犯性罪复须起行起行有二种一事二理。

　　△事如方等佛名经等通于万行。

　　△理如净名观罪性空不在内外等。

　　○钞若犯性罪下二明起行事理双忏也于中有三一双标事理二广释事理三双结事理二中三一引佛名等经释事忏二引净名经释理忏三引二经双明理事二忏今初方等经令先严道场香泥涂地及室内作圆坛彩画悬五色幡烧海岸香然灯敷高座请二十四尊像多亦无妨设诸肴膳尽力用心着新净衣服鞋履若无新净洗故亦得出入脱著令无参杂七日长斋每日三时洗浴初日供养僧随意多小别请一明了内外律者为受二十四戒及陀罗尼对师说罪要八日至十五日当以七日为期此不可减若能更延随意任情十日已还不得出此俗人亦得须办单缝三幅帔佛前结界旋绕一百二十匝却坐思惟等广如经说佛名经者方等多期作法亦兼起行然唯事也佛名多明起行少说作法又兼理也经云夫欲忏悔必须先敬三宝所以然者三宝即是众生良友福田若能归敬者灭无量罪长无量福能令行者离生死苦得解脱乐先当兴七种心以为方便一者惭愧二者恐怖三者厌离四者发菩提心五者怨亲平等六者念报佛恩七者观罪性空生如是等七种心已缘想十方诸佛圣贤擎拳合掌披陈至祷惭愧改革疏理如净名至内外等者二引净名释理忏也即优波离章经云佛告优波离汝行诣维摩诘问疾优波离白佛言世尊我不堪任诣彼问疾所以者何忆念昔者有二比丘犯律行以为耻不敢问佛来问我言云云愿解疑悔得免斯咎我即为其如法解说时维摩诘来谓我言唯优波离无重增此二比丘罪当直除灭勿扰其心所以者何彼罪性不在内不在外不在中间如佛所说心垢故众生垢心净故众生净心亦不在内外中间如其心然罪垢亦然诸法亦然不出于如如优波离以心相得解脱时宁有垢不我言不也维摩诘言一切众生心相无垢亦复如是唯优波离妄想是垢无妄想是净颠倒是垢无颠倒是净取我是垢不取我是净诸法皆妄见如梦如𦦨如水中月如镜中像以妄想生其知此者是名奉律其知此者是名善解于是二比丘言上智哉是优波离所不能及持律之上而不能说云云时二比丘疑悔即除发阿耨多罗三藐三菩提心云云关中释云持律有二一法身性净之律二阴身身口之律今优波离持身口之律见罪生灭坏法身无相之律故为呵也天台云菩萨法三一戒门依律法忏是(如前作法)二功德门谓礼佛诵经般舟方等道场是(如前方等经也)三无生门令悟罪性空是(即此段也)问若见罪无性即罪灭者亦可见福无性时福亦应灭关键见实罪灭中答云不也罪违无性见无性时罪即灭福顺无性见无性时福不灭何者罪对无性无性是能治罪是所治故见无性时罪即灭福对无性无性是能生福是所生故见无性时福广大也以能生见前故故金刚经云无住相布施福德如虚空等。

　　△普贤观经及随好品具二种忏。

　　△观经中明昼夜精勤礼十方佛即是事忏。

　　△观心无心从颠倒想起若欲忏悔者端坐念实相斯则理忏。

　　○钞普贤观经下二引二经双明二忏于中二一双标二经具二忏二各别引文证成文中又二一引普贤观经二引随好品今初也此经令昼夜六时对十方佛普贤菩萨遍忏六根即事也后令观心(如疏)即理也今常用者一切业障海皆从妄想生若欲忏悔者端坐念实相(理也)众罪如霜露慧日能消除(通明一忏之功用也)是故应至心勤忏六根罪(事也)即此经后总偈也皆事理双明。

　　△随好品中等众生界善身语意业悔除诸障即是事忏。

　　△观诸业性非十方来止住于心从颠倒生无有住处等即是理忏。

　　○钞随好下引随好品也此品经文叹随好功德明佛为菩萨时足下有随好放光照亿那由他佛刹微尘数诸世界阿鼻众生遇之生兜率天天鼓发声令彼忏悔文有四段一令发阿耨菩提心为忏行之本二令净三业为能忏体三明所灭之罪即列四障前已具引四正明忏相即今疏引具足文云以尽法界众生数等身以尽法界众生数等头以尽法界众生数等舌以尽法界众生数等身业语业意业悔除所有诸障过恶既运三业而忏即当事也然是全理之事以皆云尽法界等故疏观诸业性至理忏者连次经云时诸天子生大欢喜而问之言云何忏除一切过恶(先已教忏而复问者意明理忏为用心也)天鼓告言菩萨知诸业不从东方来不从南方来不从西方北方四维上下来而共积集止住于心(非先有体从十方来显空义也)但从颠倒生无有住处(释空所以)菩萨如是决定明见无有疑惑(上皆别观业空也业为报障亲因也)后有经文对业观报云诸天子如有颇梨镜名为能照清净鉴彻与十方世界其量正等诸国土中一切山川一切众生所有影像皆于中现彼诸影像可得说言来入镜中从镜去否答言不也诸天子一切诸业亦复如是虽能出生诸业果报无来无去喻虽有而无也谓像依镜现像非去来报从业生何有来去。

　　△事忏除末理忏拔根。

　　○钞事忏除末等者三双结事理也因迷理而起惑业故理忏为根源双除之妙固不在言若难具者必须先访善友令解理忏何者根拔枝存容渐枯朽若枝尽而根在千回斫而还生智者详焉。

　　△若具足忏应须善达逆顺十心。

　　○钞若具足忏下三广明逆顺用心忏即天台止观第四所说也于中三一总标二谓先下别释三对别品料简。

　　△疏谓先忏十种顺生死心以为所治一妄计人我起于身见二内具烦恼外遇恶缘我心增盛三内外既具灭善心事不喜他善四纵恣三业无恶不为五事虽不广恶心遍布六恶心相续昼夜不断七覆讳过失不欲人知八虏扈抵突不畏恶道九无惭无愧不惧凡圣十拨无因果作一阐提。

　　△从无始来若自及他无不皆尔。

　　○钞二中二一明所治顺生死十心二明能治逆生死十心今初也一妄计人我起于身见者从无始来颠倒昏迷烦恼所醉妄计人我故起于身见既执认四大为自身相即不了是虚幻常生爱着欲以润之因兹造诸过失也二由内具烦恼外值恶友扇惑我心倍加隆盛三内外恶缘既具能内灭善心外灭善事故于他善都无随喜四不喜他善则乐恶也五如好猎者于万般禽兽总带杀心悭贪之者举世资财无一不要事未必遂而心常然也六前横此竖七才修一善则表白再三积岁过非未曾上纸也八虏扈虏者掠也粗也扈者䟦扈皆是不尊敬之貌也九无惭无愧者谓不顾自法轻拒贤善目为无惭谓于自法无所顾者轻拒贤善不耻过恶能障碍惭生长诸恶故以为名不顾世间崇重暴恶名为无愧谓于世间无所顾者崇重暴恶不耻过罪能障碍愧生长诸恶故以为名十拨无因果作一阐提言一阐提者是梵语具足应云一颠底迦此云断善根庄严论说阐提有二一时边即暂时也以断善根故无暂时入圆寂之法二毕竟阐提即毕竟无有入涅槃法断善根已久处恶道若得人身值遇善友但以人天善根而成熟之正是五性宗中无种性有情也二从无始下结显生皆具谓诸有情与此十种顺生死流相应昏倒造恶如厕虫乐厕不觉不知积集重累不可称计四重五逆极恶阐提生死浩然而无际畔但是凡流总皆如是故疏云若自及他无不皆尔。

　　△次起十种逆生死心从后翻破一明信因果二自愧克责三怖畏恶道四不覆瑕玼五断相续心六发菩提心七修功补过八守护正法九念十方佛十观罪性空。

　　○钞二次起下显能治逆生死十心也有二疏次起下初标也彼云今欲忏悔应当逆此罪流用十种心翻除恶法次释一明信因果者谓先须分明信有因果决定孱然业种虽久久不败亡所以经云假使满百劫所作业不亡因缘会遇时果报还自受终无自作他人受果精识善恶不生疑惑是为深信翻破第十作一阐提心也二自愧克责者若欲放逸当自责之鄙恶罪人无羞无耻习畜生法弃舍白净天见我屏处造罪是故惭天人见我显处造罪是故愧人以自翻破第九无惭无愧心三怖畏恶道者行者当自思惟人命无常过于转烛一息不还千载长往幽途绵邈无有资粮苦海波深船筏安寄圣贤呵责无所恃怙年事稍去风力不奢岂可安然坐待酸痛又佛名经云若不忏悔者大命将尽地狱恶相皆现在前当尔之时悔惧交至不预修善悔何及乎当尔之时欲求一礼一忏岂可更得众等莫自恃盛年财宝势力放逸自恣死苦一至不令人知盛年壮色无得免者怖心起时如履汤火六尘五欲不暇贪染如佛灭度一百年后波吒梨城有王名阿输柯(亦名阿育此云无忧)此王位当铁轮深信佛法毁诸外道集佛舍利遍阎浮提中起八万四千宝塔设广大会供养阿罗汉三十万余有学圣人数复倍此精进凡夫无量无数其诸所作不可称计其王有弟名毗多输(此云除忧)深着邪见见诸外道梵志于山林中修诸苦行五热炙身等便生仰敬复问梵志汝起烦恼不梵志答云我见诸染境时内发欲火烧我身心王弟闻已心生疑惑如此苦行尚起情欲佛之弟子常修乐行何能于欲生厌离耶又言释迦弟子诳阿育王令作功德后王闻已为愍弟故遂设方便语大臣言我弟于外道生信当以方便令其得入佛法中大臣答言作何方便王言我今洗浴入彼浴室应脱天冠及衣服等汝当以我服饰庄严我弟令登王座臣依王教王入浴室已其大臣等语王弟言若阿育王无后汝当作王今者试戴天冠被天衣服及登王座语已即便与著令登王座大臣令登王座已密往白王王出见弟戴冠登座王语弟言我今未灭汝已作王即命行杀之人身着青衣被发执铃至王王语杀者云我舍此弟汝可杀之是时便有多人执法器杖而围绕之大臣白王言是王亲弟愿王息怒舍过王言缘是我弟于七日中暂与国事令其作王待七日满即当杀之即以种种伎乐及诸婇女供给侍卫一切臣民皆往问讯行杀之人执刀门立日日白王今一日已过六日当死如是乃至六日已过余一日在至第七日竟大臣诸人将王弟共往阿育王所王问弟言汝七日为王百种伎乐皆恣汝意无数众人日日问讯咒愿于汝汝好见闻否弟答云我为畏死心怖惧故都不见闻复以偈答。

　　我于七日中不见不闻声不嗅不尝味亦不觉诸触我身庄严具及诸婇女等思惟惧死故不知如此事伎女歌舞声宫殿及卧具大地诸珍宝初无欢喜心以见行杀者执刀在门立又闻摇铃声令我怀死畏死镢钉我心不知妙五欲既着畏死病不得安隐眠思惟死将至不觉夜已过。

　　是时阿育王语其弟言汝于七日思畏死苦虽得上妙五欲而不生爱出家之人于十二入思惟无量生死无常云何而得起烦恼耶又复思惟诸地狱苦及诸畜生更相残害饿鬼饥渴众苦所逼思惟人中四方驰走初无安乐思惟天上坏败之苦如是五道身心之苦无有乐处观此五阴无常苦空无我不实譬如空村无有居民如是五阴皆空无我以无常火烧诸世间佛诸弟子常作此观云何而得起烦恼耶复说偈言。

　　汝于七日中思惟生死畏而无有欢乐不起贪爱心佛诸弟子等日日观生死云何观欢乐而起烦恼心于饮食衣服及以卧具等思惟解脱法而不起着心观身如怨家三有如火宅思惟何方便而得解脱之深乐解脱法不贪于五欲其心如莲华处水而不着王以如是善巧方便教化其弟弟因回心合掌向王言我于今者归敬如来及以法僧而说偈言。

　　我今归依佛佛面如莲华天人所归依无漏法及僧时王见弟回心归向三宝心大欢喜种种软语安存其弟其弟因兹供养三宝听闻正法后得悟已辞王出家得罗汉果谓此王弟于七日中虽有五欲及诸玩好之事为怖王故都不味着唯专忧死是故行者功德资粮未办莫着五欲怖惧当来恶道如彼怖王如是方便调心进求善本以此翻破第八不畏恶道也四不覆瑕玼者根露枝枯源干流竭若覆藏罪是不良人迦叶头陀令大众中发露方等令向一人发露其余行法但以实心向佛像前改革如隐处有痈若覆讳不治则致于死以此翻破第七覆藏罪心五断相续心者若忏已更作如王法初犯得恕更作则重初入道场罪则易灭更作难除已能吐了云何再啖以此翻破第六恶心相续昼夜不断六发菩提心者谓菩提是所求果德即无上菩提心是现在能求之心以发是求菩提之心故名发菩提心也或可菩提名觉即觉察觉悟也谓了诸烦恼过患不起放逸达本心源慧光内烛也以起是心故名发菩提心昔由不觉恶心遍布于一切境起贪瞋痴今起觉心照之则知一切境本空即不起过失也又瑜伽论云菩提心者大悲为体成佛正因智慧根本能破无明业报等往昔为无智慧故遍恼有情今有慧兼济遍虚空界利益一切发此心故翻破前来第五一切处起恶心也七修功补过者昔因三业造诸过罪不计昼夜今以善身口意策励不休匪移山岳岂填沟壑以此翻破第四纵恣三业心也八守护正法者此中分二先释所护后明能护言所护者即是正法正法即教理行果俱名正法教谓十二分教理即二空真如及三性三无性等言行者总指万行果即三乘圣果菩提涅槃众生流转无有始终盖为不护当来果法况二转依果理极真常凡厥修行必须坚护将护果法先须护行果因行克故须护之将欲护行必须护其教理若迷正理其行必邪理因教显故须护教若存正理凭教可寻教法隳张都无可托故须护也下明能护者即守护二字守即是护坚守正法故名守护然人能弘道法假人传人在法存人亡法灭故须得人护也此有其二一内护二外护内谓三乘圣贤出家内众皆能弘阐皆能护持外谓国王大臣等然内众但能弘教护行无力匡持外有王威方能护法如仁王经说佛告波斯匿王我以是经不付比丘比丘尼优婆塞优婆夷所以者何无王威力不能建立是故汝等常当受持此令守正法者为昔自灭善亦灭他善不自随喜亦不喜他令人守护诸善方便增广令不断绝胜鬘经云守护正法摄受正法最为第一以此翻破第三无随喜心也九念十方佛者昔因亲狎恶友信受其言令念十方佛念无等慈作不请友念无等智信大导师欲违生死之恶缘须顺菩提之正路故须念佛然念佛一门修行之要津摄心之关键因此略明念佛之义言念者明记不忘为义体即是慧今名念者即邻近彰名也然念佛不同总有四种一称名念二观像念三观想念四实相念且称名念者如文殊般若经云复有一行三昧若善男子善女人修是三昧者速得佛菩提欲入三昧应处空闲舍诸乱意不取相貌系心一佛专称名字随佛方所端坐正向能于一佛念念相续即是念中能见去来现在诸佛念一佛功德无量无边与一切佛功德无二如是尽知恒沙诸佛法界无差别相阿难总持多闻辩才百千等分不及其一等二观像念谓观如来塑画等像如大宝积经说佛本因中为大精进菩萨因见比丘画佛形像发心出家持画㲲像入山观察观察此画像不异如来成就五通得普光三昧见十方佛等三观想念于中有二一明一相于三十二相中随观一相皆灭重罪如观佛三昧海经说佛为父王说白毫观但观眉间白毫之相右旋婉转犹如秋月十棱成就内外通明如白琉璃筒亦如暗夜中明星观成不成皆灭九十亿那由他恒河沙微尘数劫生死重罪常蒙摄授也二明全身者如坐禅三昧经云若求佛道入禅先当系心念佛生身莫念地水火风山树草木天地万类及诸余法但念佛身处在虚空如大海清时有金山王相好圆满出无量清净光明于此虚空青色之中常念佛身便得十方三世诸佛悉在目前若心余缘还摄令住除无量劫罪四实相念亦名法身谓观自身及一切法真实自性文殊般若云不生不灭不来不去非名非相是名为佛如自观身实相观佛亦然等又云系缘法界一相是名一行三昧又智度论云不以色身及相好念以佛身自无所有故以无忆故是为念佛又占察经云思惟诸法平等法身一切善根中其业最胜又大经云一切诸佛身唯是一法身念一佛时即一切佛此之四等各随根器从浅至深最后为妙以是济要是故略明于善友中最胜无过于佛由是翻前顺生死中第二外遇恶缘也十观罪性空者如前理忏也若不解此十心全不识是非云何忏悔设入道场徒为劳苦涅槃经云若言勤修苦行是大涅槃因缘者无有是处即斯意也。

　　△若具此者无罪不灭。

　　△随好品中具有能治今文之中含有不具。

　　○钞随好下对他品料简也言含有不具者缺观罪性空发菩提心二也所以阙此者以菩提心是十种行愿之本此修行愿菩萨必先已发菩提心故性空是缘起之体行愿必是无性之缘起故故此经文不更别标也余八有者如下文配。

　　△文二一举所忏二一正举。

　　菩萨自念我于过去无始劫中由贪瞋痴。

　　是恶业因。

　　△发身口意。

　　是造业具三业十支皆由三毒。

　　△作诸恶业。

　　即是业体有二三种。

　　○钞发身口意是造业具者唯识论云大乘三业皆思为体动身之思发语之思及思当体皆言业也故知身等非即是业动身等思方名三业故梵行品云身身业语语业意意业行相各别身即浑浊臭恶死尸虫聚等也身业即行住坐卧屈伸俯仰等也语即风息吐纳高低清浊语业即起居问讯赞叹毁说等意即觉观思惟等意业即忧喜等所以身等但是造业之具如工巧之业而锥刀等器不是业也疏有二三种者有两般三种也谓善恶不动是一般也现报生报后报是二般也。

　　△一善恶不动今唯取恶。

　　△二现生后今通此三。

　　○钞善恶不动者此三即入六地中罪等三行也彼经先说凡夫执我常求有无次明三行之过云不正思惟起于妄计后辩三行体相云罪行福行不动行彼疏释云谓由迷异熟果愚违正信解起感三涂恶业及人天别报苦业皆名罪行由迷真实义愚不知三界皆苦妄谓为乐起欲界业名福行四禅净业名不动行故论云真乐本有失而不知也彼经罪福之行即此善恶之业疏今唯取恶者谓善不动但以迷心取相求有者故成过患若离其病不除其法故此不忏若恶业背理一向须改故此忏令灭也所以超公关键中明性起缘起不同缘起法界通于善恶染净性起唯净释性起文云性者真如本性起者起于诸法诸法者谓善法也善法顺真所以约性而显恶法违理是故下明也问上言性起一切皆具如何但约善说答以违顺不同亲疏不等故使言教有殊何者以善调柔还同于性以性有力令所生之果似因非异善既亲从性生是故名为性起恶法粗犷既无明所熏以属疏故故名缘起以缘有力能令果法似缘不别其犹谷芽假土生已土肥芽肥土瘦芽瘦相状容仪随缘自类终无改转因缘同时位别亲疏悬隔各殊是故果属因缘故有似不似也由此诸义故此经文但悔恶业此义亦如前所引六地中明起三行之过经文意也疏二现生后有者第二三种业也佛名经云六道形类不同皆是业力所作凡夫之人多于此中好起疑惑何以故现见世间行善之者触向轗轲行恶之人是事谐偶致使愚人谓言善恶无分我经中说言有三种报一者现报二者生报三者后报且现报者现世作善恶即现身受苦乐报生报者今生作善恶次一生受报后报者次二三生乃至未来多生受报疏今通此三者三报皆忏也。

　　△三三合九种从三烦恼起即其义也。

　　○钞三三至烦恼起者三三者身等三具善等三业现等三报也言合九者前后不相舍离也从三起者本由贪等三毒起也。

　　△二显多。

　　无量无边若此恶业有体相者尽虚空界不能容受。

　　显其广多也以无形故不见相貌有则溢空。

　　○钞无形至溢空者佛名经云独头无明为烦恼种无始受身已来经无量劫则劫不可数一一劫中受种种身则身不可数于一一身造种种业则业不可数故此云若有体相者尽虚空界不可容受据理而言若忏此业清净者所获功德亦尽虚空界不能容受以敌对相翻一一即真功德故故婆沙论说忏悔功德云此一念善有形色者大千世界不能容受彼论但指一化之境且以大千为量量虽通局意不胜此也故以一念忏悔功德便与无量劫所造之业分量齐等如一暗室中须臾灯光之明所遍分量便与此室千年之暗分量齐等。

　　△此即通说顺流十心。

　　△二辩忏相二一正释其相。

　　我今悉以清净三业。

　　明忏业具也。

　　△昔因三业无恶不为今以三业一时齐忏。

　　△谓虔恭胡跪口陈辞句。

　　△二明所对境。

　　遍于法界。

　　遍者略有二意一昔所造罪心事遍布故今忏悔亦须周遍。

　　△二称法性故何罪不除下正辩所对。

　　△极微尘刹一切诸佛菩萨众前。

　　即念十方佛翻昔恶友。

　　○钞即念佛者指前第九心也。

　　△诚心忏悔。

　　简不至心缓纵情虑罪不灭故。

　　○钞缓纵情虑罪不灭者佛名经云生如是七种心已缘想十方诸佛贤圣擎拳合掌披陈至到惭愧改革舒历心肝洗荡肠胃如此忏者亦何罪而不灭亦何障而不除若复不尔悠悠缓纵情虑徒自劳形事将何益。

　　△忏悔即含自愧克责怖畏恶道不覆瑕玼。

　　△后不复造。

　　即断相续心。

　　○钞即断者指前第五心。

　　△恒住净戒一切功德。

　　即修功补过匪移山岳岂填沟壑。

　　○钞即修功者指前第七心。

　　△总此忏者以明识因果善恶影响故亦即守护正法。

　　○钞明识因果者指前第一心疏亦即守护正法者指前第八心智度论云言正法灭者谓修行灭今意云若不忏悔即修行灭是不护正法今忏悔业清净则修行不灭为守护正法也。

　　△三总结无尽。

　　如是虚空界尽众生界尽众生业尽众生烦恼尽我忏乃尽而虚空界乃至众生烦恼不可尽故我此忏悔无有穷尽念念相续无有间断身语意业无有疲厌。

　　△第五随喜功德三一牒名。

　　复次善男子言随喜功德者。

　　疏由昔不喜他善故今随喜为庆悦彼。

　　△除嫉妒障起平等善。

　　○钞第五随喜行者随所见善而欢喜也十住婆沙云所有布施福持戒修禅慧从身口意生去来今所有习学三乘人具足一乘者无量人天福皆随而欢喜别果报中得大眷属翻嫉妒障故也。

　　△然余处随喜在劝请后谓先涤身器次欣法雨后摄他同己回向三处故为此次。

　　△今明随喜是忏中别义事势相连故先明之平等广大方堪闻法。

　　○钞然余至闻法者对十住婆沙料简次第不同也文中二初举彼次之意初两句标次谓先涤下四句列一忏悔二劝请三随喜四回向故为此次者结成也后今明下明此次之意言忏中别义者忏除嫉妒故广大者自他无二故。

　　△二释相文四一喜如来善。

　　所有尽法界虚空界十方三世一切佛刹极微尘数诸佛如来。

　　△从初发心为一切智勤修福聚不惜身命。

　　△经不可说不可说佛刹极微尘数劫。

　　△一一劫中舍不可说不可说佛刹极微尘数头目手足如是一切难行苦行。

　　△圆满种种波罗蜜门。

　　△证入种种菩萨智地。

　　△成就诸佛无上菩提。

　　○钞从因至果为一切智者为智修福方是佛因舍不可至手足者举内财之难尚舍则身外财可知也如心地观经说佛于往昔行难行苦行为凡夫时作雪山童子为求半偈弃舍全身萨埵王子舍身救虎为六牙象王自投猎者作圆满福智王施眼睛为金色鹿王舍身求道作慈力王施五夜叉作庄严王施妻无吝为最上身菩萨施头目髓脑如是一切难行苦行等广如菩萨本行经等说也又法华经云观三千大千世界乃至无有如芥子许非菩萨舍身命处言圆满种种波罗蜜门者六度十度乃至八万四千波罗蜜门也诸度尚圆况檀那中岂不兼于内身乎故知上且偏举难者也证入种种菩萨智地者即十地也亦前明福此明智二严具备也。

　　△及般涅槃分布舍利。

　　○钞遗形普济言般涅槃古译云入灭总有四种如下所引此即应灭谓众生无感应尽还源大悲熏修分布舍利普使群情灭罪生福也言分布舍利者如西域记说如来寂灭人天悲感盛七宝棺千氎缠身设香华建幡盖末罗之众奉舆发引前后道从北度连河盛满香油积多香木纵火以焚二氎不烧为诸众生分散舍利唯有发爪俨然无损八国之王备四兵至遣直性婆罗门谓拘尸力士曰天人导师此国寂灭故自远来请分舍利力士曰如来涅槃甚为苦事灭世间明导丧众生慈父如来舍利自当供养徒疲道路终无得获时诸大王逊辞以求既不相允重谓之曰礼请不从兵威非远直性婆罗门扬言曰念哉大悲世尊忍修福善弥历旷劫想所具闻今欲相凌此非宜也今舍利在此当均八分各得供养何至兴兵诸力士依其言即时均量欲作八分帝释谓诸王曰天当有分勿得力竞阿那婆答多龙王文邻龙王医那钵罗龙王复作是议言无遗我曹若以力者众非敌矣直性婆罗门曰勿喧诤也宜共分之即作三分一诸天二龙王三人间八国重分天龙人王莫不悲感人间天上各将归于本处建塔供养后因无忧王位当铁轮使诸鬼神分之以为八万四千宝塔大唐国内除佛牙外有十九塔如是分布皆为利益一切众生如无上依经说若得如来身分如芥子许一瞻一礼千返生于大梵天上受诸快乐广如阇维经说故云分布等也。

　　△所有善根我皆随喜。

　　△二喜诸趣善。

　　及彼十方一切世界六趣四生一切种类所有功德我皆随喜。

　　○钞二明六趣四生善中言六趣者趣谓趣向求生者所趣向处也言六者数义一地狱二畜生三饿鬼四修罗五人六天言地狱者以多在下故故圣义名为地狱梵云那落迦正理论云那落云人迦名为恶人多造恶堕落其中由是之故名那落迦趣即是增上苦处也言畜生者正理论云傍生以傍行故故以为名今言畜者自人畜养摄不尽故言饿鬼者多希求故又性多怯劣形体瘦悴故言阿修罗者正云阿苏落正理释云素落名天是自在义无天实德名阿素落言人者心多增上慢或多思虑故名为人天者威德尊高神用自在名之为天等也四生者如下自明。

　　△三喜二乘善。

　　十方三世一切声闻及辟支佛有学无学所有功德我皆随喜。

　　○钞三明二乘善中言声闻者声谓声教因闻声教悟四谛理起七方便谓五停心观别相念观总相念观燸顶忍世第一是为七经说资加二位道火现前得入见道断三界四谛下八十八使分别惑尽得须陀洹果次断三界九地俱生四惑谓贪瞋痴慢上二界除瞋三界共有十使分九地断每地九品共有八十一品三界共断欲界九品断至五品名二果向第六品尽名一来果谓一往天上一来人间或反于此断下二品名三果向断三品尽名不还果更不来于欲界故次断上二界八地七十二品修惑断至七十一品名阿罗汉向断七十二品尽阿罗汉果此上四果皆因闻教故总曰声闻三果四向皆名有学阿罗汉果名为无学此有三种一声闻声闻因果俱同故二缘觉声闻因是缘觉果成声闻三菩萨声闻因是菩萨果成声闻也言及辟支佛者此云独觉独一觉故亦名缘觉从缘生觉故此有二种一麟喻二部行谓观外物因生觉解自得道果犹如麒麟独一角故故名麟喻出无佛世以神通化物也若部行者即因闻解生悟解无性或于十二因缘作四谛观四十四智而得菩提或因观老死推因审因三世观之及一法住共成七智约十一支作七十七智观而得菩提名为缘觉唯一果向名为有学辟支佛果名为无学此有三种一缘觉缘觉因果俱同故二声闻缘觉因是声闻果成缘觉三菩萨缘觉因是菩萨果成缘觉此上二乘与佛如来同证解脱有大功德能与众生作大福田故令随喜也。

　　△四喜菩萨善。

　　一切菩萨所修无量难行苦行志求无上正等菩提广大功德我皆随喜。

　　△疏谓随喜四类以摄诸善佛为最胜所以先明余之三类从劣向胜。

　　○钞后校量胜德文中三一会四类次第胜劣合宜佛为下是华严宗中诠法次第例多如此初发心时便成正觉直造最胜然却从十住乃至十地等觉即从劣渐胜也意显顿悟渐修之相也二显自益深引他为证有二初引大品经。

　　△大品经中随喜品明大千海水一毛破为百分渧取海水可知其数随喜之福不可知数故结无尽等虚空界。

　　△法华随喜展转至于第五十人尚难校量何况最初。

　　○钞大品下经云复次憍尸迦三千大千国土满中海水取一发破为百分以一分发滴取海水可知滴数是随喜福终不可数知故结无尽下指自当经益深也二引法华证即第六卷中随喜功德品第十八也经云尔时弥勒菩萨白佛言世尊若有闻是法华随喜者得几所福佛答云从会中闻随喜至于余处转说至第五十人其第五十人闻已随喜功德今当说之若四百万亿阿僧祇世界六趣四生充满其中有人求福一一众生与阎浮提金银七宝乃至象马车乘奴婢人民宫殿楼阁等如是布施经八十年后以佛法而训导之总令得四沙门果是大施主所得功德宁为多不弥勒云若是施主但施众生一切乐具功德无量何况能令得阿罗汉果佛答云如上功德不如是第五十人闻法华经一偈随喜功德百分不及一乃至算数譬喻所不能知何况最初于会中闻而随喜者其福复胜无量无边阿僧祇不可得比彼既如此有广大益今此随喜亦复如是。

　　△此随喜如来权实功德故佛最胜。

　　○钞三彰自所喜重明佛胜此随喜如来等者即简异大品法华随喜法也言权实者诸佛功德不出权实二位摄尽也且通途论之佛身及佛所修因行皆有权实如佛三身中法报二身是实变化身是权又佛所证菩提涅槃亦通权实法报二身菩提是实化身菩提是权又涅槃有三种性净圆净涅槃是实方便净涅槃权假此唯就佛所证果论若约佛从凡至圣所起功用自利利他门中亦有权实且如凡夫初悟时始自十信初心终妙觉位于其中间经不可说不可说佛刹极微尘数劫施为种种难行苦行自利利他等则权实俱有何以谓六度十度有为万行一一真修故则是其实若为度众生随根诱接亦有权假也何以不施方便权巧诱之彼难回故若约示生王宫从初发心逾城学道种种苦行乃至树下成大菩提说法利生等则是权也若言分布舍利者唯是权假也此意说从因至果始终相收该罗本末都来总指也故经云从初发心等斯乃佛之功德若深若浅若实若权凡所施为皆难可测唯佛与佛余无知也又况华严经所说真应相即分圆全收体用无碍者也故宜佛为最胜也。

　　△三总结无尽。

　　如是虚空界尽众生界尽众生业尽众生烦恼尽我此随喜无有穷尽念念相续无有间断身语意业无有疲厌。

　　△第六请转法轮三一牒名。

　　复次善男子言请转法轮者。

　　疏即是劝请除谤法障起慈善根。

　　○钞第六法轮行门中分三先标名中略明转法轮义通途要知先明所转法轮略以八门分别一释名义二辩体性三种类四转相五分齐六转处七转时八转主今初释名义者于中有二一约所转二就能转且初言法者轨持义通教理行果轮者所成义大小乘别且小乘二部通明五义一速疾义如轮王轮有速疾转义今圣智起时一刹那间有速疾之用也二有取舍义如轮王轮舍东洲取南洲等圣智亦尔舍苦谛取灭谛等三降伏义如轮王轮若未伏者即能伏之圣智若生能断烦恼等四镇已伏义如轮王轮尽皆归伏轮亦常行镇之今明见道虽断尽分别烦恼更作观智令障转远如覆障法五上下转义如轮王轮有上下转义今明圣智三界上下断烦恼也即苦法智忍苦法智断欲界惑苦类智忍苦类智断上界惑证无为理具此五义名为法轮若约大乘轮有四义一圆满义具毂辐辋三故二摧坏义螗螂拒辙轮能摧之圣道现前能摧烦恼也三镇遏义即相见道更作观行镇伏烦恼仿法假施设也四不定义即从见道入修道修道入无学自既证已即起慈心度诸众生令同所证也二就能转即展转传授义谓过去佛传至现在未来佛等能所合故名转法轮也二明体性者大小乘通以八圣道为体(言八圣道者一正见二正思惟三正语四正业五正命六正精进七正念八正定等)具毂辐辋三故而配法即别小乘以正语正业正命三法为毂(又小乘以戒为先由持戒故能引生善法)即以正见正思惟正念正精进四法为辐将正定一法为辋(即定能摄缘诸法故)大乘即以正见正思惟二法为毂(缘大乘以正见为先)即将正语正业正命三法为辐(以有正见故能持于戒也)即将正念正定正精进三法为辋(念是定学迹以有正念故能引生定也精进即能遍策诸行也具上功德故以为辋也)大小乘配属虽别然同以八圣道为体也三明种类有三小乘四谛若约能知亦四谓眼智明觉眼即总观余三如次别观过去未来现在苦等又一一转中皆生六益谓眼智明觉通生慧生如婆沙云一一转时各别发生眼智明觉俱舍疏中引此论释彼以见道十五心中法忍名眼法智名智类忍名明类智名觉如彼疏亦引婆沙但名义释眼是观见义智是决断义明者显了义觉者警察义更加通生慧生通是除障义慧是简择义此即各就一说也二三乘中三转四谛通三机约初教也三一乘准下文有十谛差别然尽总以无尽法界为一大法轮海常无休息也四明转相有二一为自三转一印相转在见道印者不错谬义谓此是苦如实了知此苦圣谛乍可令日轮冷月轮热不可转易此苦圣谛令成于乐即如实了知是苦不虚也余三准此二应作转亦名应修转在修道既知已即须修也作法者谓此是苦须厌此是集须断此是道须修此是灭须证由未遍知应遍知苦圣谛余三例然三已作转在无学道谓此是苦我已厌此是集我已断此是道我已修此是灭我已证也二为他三转者一示相转即指示四谛法相令知谓此是苦等令入见道也二劝修转亦名劝知转既知已即劝令修谓此是苦汝应知等令入修道三名引证转亦名作证转谓此是苦汝已知等令入无学道故净名云三转法轮于大千其轮本来常清净天人得道此为证三宝于是现世间三乘皆同此说但义理差别准大品经既言鹿园转法轮时无量众生发菩提心无量众生得初地等无量一生菩萨一时成佛此亦应同彼三转是通非别不可别配若依一乘转无尽称法界法轮与所被机同一法界无二无别法尔常恒无断遍益五明法轮分齐若小乘中佛说四谛名为法轮若说世语即非法轮若三乘中佛一切语及身威仪皆入法轮无不益生故若一乘中通三世间俱入法轮一切众生语言亦如法轮经云能令三界所有声闻者皆是如来音六转处小乘唯一娑婆百亿鹿苑等处三乘或百亿或千百亿或恒沙为一化境一乘遍通树形乃至华藏及一切尘中帝网重重具足主伴七转时小乘三乘或二七三七或六七或七七或一年等此并是末教随机见闻耳一乘本教要在初时第二七日更无异说仍摄前后若无量劫念念无间亦各摄彼前后际劫重重无尽八转人小乘主为释迦生身及化身佛伴谓声闻弟子唯益小机等三乘主即三身伴声闻菩萨弟子通被三机一乘主即十身伴即普贤等亦重重无尽唯被圆机或通一切即五种所为如前机感中已辩。

　　△声闻自度但忏而已菩萨愍众故须劝请请佛普雨必自他沾洽。

　　△二释相二一举所请境。

　　所有尽法界虚空界十方三世一切佛刹极微尘中一一各有不可说不可说佛刹极微尘数广大佛刹一一刹中念念有不可说不可说佛刹极微尘数一切诸佛成等正觉一切菩萨海会围绕。

　　○钞所请境中经文分二先标所遍处后举所请人处中有两重无尽言一一各有不可说等者此中具有二种无碍一一多无碍二小大无碍所以然者谓以性融相故尔二人中有果人因人诸佛即果菩萨即因言念念有不可说等者意在境宽能请无边故其所现身应如第一门中说一念尚然况经多劫。

　　△二正明请法。

　　而我悉以身口意业种种方便殷勤劝请转妙法轮。

　　○钞正明请法中经言种种方便殷勤劝请者如我释迦世尊初成正觉住多演林独坐入定观察世间思惟所证甚深难解唯佛乃知若为人说彼不能达徒施无益而默然住复念诸佛常得梵王劝请方转法轮念是事已放白毫光远照三千大千世界时娑婆世界主螺髻梵王承佛威神作念往请即告梵众言世间有情善减恶增佛成正觉默然无所说故我宜往请即与六十八拘胝天众往诣佛所作礼旋绕住立具以损益白佛唯愿哀愍为转法轮后以偈赞殷勤劝请时佛默然梵供养已忽然不现是时如来欲令世间尊重法故甚深妙法得开显故思惟我法深妙非分别能解不如不说是故默然梵知圣止诣憍尸迦劝令同请时梵释天众共至林中礼已三绕住立一面说偈重请世尊降伏诸魔冤其心清净如满月愿为众生从定起以智慧光照世间如来犹默时大梵王即从坐起偏袒右肩胡跪合掌以偈重请如来今已降魔怨智慧光明照一切世间根熟有堪度唯愿世尊从定起佛告大梵王我法深妙穷极寂静若为人说彼不能解梵释闻已忽然不现梵于异时忽念世间魔界增剧重诣劝请即说偈云摩伽陀国多诸异道因邪见故种种筹量唯愿牟尼为开甘露最清净法令其得闻佛所证法清净离垢至于彼岸无增无减于三界中超然特尊如须弥山显于大海常于众生起哀愍心而救济之云何弃舍幸以法光除诸暗冥唯佛大慈不舍本愿如师子吼如天雷震为众生故转于法轮尔时世尊以佛眼观见诸有情上中下根定不定聚如来尔时观不定聚众生起大悲心作如是言我本欲为此等众生转于法轮故出现于世又为梵王请故即以偈颂告梵王言我今为汝请当雨于甘露一切诸世间天人龙神等若有清净者听受如是法梵王闻已欢喜礼足绕无数匝忽然不现尔时地神告空神言佛受梵请欲转法轮哀愍利益安乐无量诸众生故念顷转至有顶皆知时有四护菩提树神一名爱法二名光明三名乐法四名法行礼足白佛当于何处转于法轮如来告彼言于波罗奈仙人堕处鹿野苑中天白佛言彼地非胜何于彼转佛言举要言之往昔九万一千俱胝诸佛皆往是处转正法轮一切甚深微妙之法皆从中出故此常为天龙守护是故于彼转正法轮时佛作念谁应先度即念二仙彼又已灭即念五俱轮合先得度即入定观察乃见此五人在鹿野苑如来即往波罗奈城至鹿野苑五人共议悉达狂人无有志耐若来此处不应兴起及佛至已奔速来迎如来见已即为说法转大法轮于是三转四谛十二行法轮时憍陈如最先领解相次五人皆得道果于是三宝出现世间皆申劝请一切诸佛悉皆如是也问既约圆宗一切无非法轮念念常转今要请者盖以情迷起念滞于色声既五音令人耳聋即不闻圆音遍演故须请也有随缘请有称性请随缘可知称性请者须恒悟一切声如空谷响缘起无性非断非常一一全真无非法界既闻无所闻即终日闻法心观如此是请转法轮故出现品法轮章中云知声如响而请转法轮了于诸法真实性故于一音中出一切音而转法轮毕竟无主故又云欲知如来所转法轮应知如是法轮所出生处佛子如来随一切众生心行欲乐无量出若干音声而转法轮释曰既随众生之心即知愿请转法轮须令自心称法心若不称亦不闻故故藏和尚缘起章第六请转法轮门中云由一切诸佛唯智唯德菩萨即以穷法界之智而请佛说法是故一切诸佛无不雨大法雨然菩萨唯愿唯行诸佛即以甚深愿力而加所请是故菩萨无不获于大益当知菩萨常请诸佛常说未曾失时也。

　　△三总结无尽。

　　如是虚空界尽众生界尽众生业尽众生烦恼尽我常劝请一切诸佛转正法轮无有穷尽念念相续无有间断身语意业无有疲厌。

　　△第七请佛住世三一牒名。

　　复次善男子言请佛住世者。

　　即是劝请中别义。

　　○钞偈云十方一切佛若欲舍寿命我今头面礼劝请令久住释曰众生心净见佛常住众生心垢见佛舍命佛无生灭随机见殊故知心净观佛佛则常住为真劝也。

　　△二释相。

　　所有尽法界虚空界十方三世一切佛刹极微尘数诸佛如来。

　　△将欲示现般涅槃者。

　　△及诸菩萨声闻缘觉有学无学。

　　△乃至一切诸善知识。

　　△我悉劝请莫入涅槃。

　　△经于一切佛刹极微尘数劫为欲利乐一切众生。

　　○钞初别标如来中先释涅槃后明示般言涅槃者具云般涅槃那古译为入灭息息即是灭故但云入灭或云灭度即灭障度苦也准涅槃疏中灭义有四一事灭二德灭二应灭四理灭言事灭者事谓生死因果事相灭生死故名为事灭言德灭者此有其二一若以缘修名德至果舍修名为德灭灭彼缘修故二真德为德即无性可取无相可舍以佛真德离性相故言应灭者随化世间示灭有因现亡身智以应尽还源名为应灭言理灭者此亦有二一是相空妄相诸法空无有实妄心所取体相俱无二是真空如来藏中恒沙佛法离相离性名之为空此体有相无真即不空空即不有不空不有即是涅槃总名理灭灭义虽众要唯此四四灭之中理灭为本由见相空成前事灭由见真空成前德灭依体起用便有应灭由此理灭具二种空故以理灭为三灭本具四灭故名为涅槃广如彼说新云波利匿嚩喃翻为圆寂谓义充法界德备尘沙故称圆体穷真性妙绝相累故云寂又法尔无缺故称圆体自真常故称寂(此约性净涅槃也)又万德成满故称圆众类永寂故云寂(此约方便净涅槃)又化用周普故称圆用而常寂故云寂(此约应化涅槃也)然此涅槃有其多义或云一种谓大般涅槃或有其二谓性净方便净或有三种谓性净圆净方便净又有三种一性净二方便净三应化或说有四即前四灭此上诸义总曰涅槃若依唯识论等通说涅槃有其四种一自性清净涅槃谓真如之性无始时来本自清净虽有客尘而不能染故曰性净在有情身即名佛性在无情界即名法性以本性清净故以为名二有余依涅槃谓诸圣人断尽烦恼止有余残苦依身在由证无为烦恼障尽离诸嚣动寂静安乐故号涅槃唯识论云谓即真如出烦恼障虽有微细苦依未尽而障永寂故名涅槃三无余依涅槃谓诸圣人厌苦欣寂灰身灭智余迹既泯故名涅槃唯识论云谓即真如出生死苦烦恼既尽余依亦灭二障永寂故号涅槃四无住处涅槃谓即真如出所知障大悲般若常相辅翼由斯不住生死涅槃利乐有情穷未来际用而常寂故名涅槃初一通凡及圣次二通三乘后一局大乘广如诸论所说也后明示般于中先解般字后明示现今初言般者名入涅槃经疏解入义有三一就真以论息妄归真从因趣果故名为入此解通因果二据化辩入示灭有因现亡身智名之为入三就真应相对以辩入息化归真故名为入此解在果也言示现等者问诸佛何故示现入于涅槃耶答如大经离世间品云作佛事已观十种义示般涅槃所谓示一切行实无常故示一切有非安隐故示大涅槃是安隐处无怖畏故以诸人天乐着色身为现色是无常法令其愿住净身故示无常力不可转故示一切有为不随心住不自在故示一切三有皆如幻化不坚牢故示涅槃性究竟坚牢不可坏故示一切法无起而有聚集散坏相故佛子诸佛世尊作佛事已所愿满已转法轮已应化度者皆化度已有诸菩萨应受尊号咸记别已法应如是入于不变大般涅槃言善知识者离世间品中明十种善知识经言佛子菩萨摩诃萨有十种善知识何等为十所谓令住菩提心善知识令生善根善知识令行诸波罗蜜善知识令解脱一切法善知识令成熟一切众生善知识令得决定辩才善知识令不着一切世间善知识令于一切劫修行无厌倦善知识令安住普贤行善知识令入一切佛智所入善知识等也言我悉劝请等者如涅槃经说我佛世尊临涅槃时以佛神力出大音声随其类音遍告一切今日如来应正偏知怜愍众生覆护众生等视众生如罗睺罗为作归依屋舍室宅大觉世尊将欲涅槃一切众生若有疑者今悉可问为最后问尔时世尊于晨朝时从其面门放种种光其光杂色遍照大千佛之世界乃至十方其中众生遇斯光者罪垢烦恼一切消除是诸众生见闻是已心大忧愁同时举声悲啼号哭鸣呼慈父痛哉苦哉举手拍头捶胸叫唤涕泣哽咽大地山海皆悉震动时诸众生共相谓言且各裁抑莫大愁苦当即往诣拘尸那城力士生地到如来所头面礼敬劝请如来莫般涅槃住世一劫若减一劫互相执手复作是言世间空虚众生福尽不善诸业增长出生仁等今当速往速往如来不久必入涅槃是时便有四十八众各赍供具来诣双林时娑罗树间吉祥福地纵广三十二由旬大众充满无空缺处作大供养佛皆不受五色口光出已复没天人大众见地大动又见光没身毛皆竖同声哀泣说偈劝请。

　　稽首礼调御我等今劝请远离于人仙故无有救护今见佛涅槃我等没苦海愁忧怀悲恼犹如犊失母贫穷无救护犹如困病人无医随自心食所不应食众生烦恼病常为诸见害远离法医师服食邪毒药是故佛世尊不应见舍离如国无君主人民皆饥饿我等亦如是失阴及法味今闻佛涅槃我等心迷乱如彼大地动迷失于法力大仙入涅槃佛日坠于地法水悉枯涸我等定当死如来般涅槃众生极苦恼譬如长者子新丧于父母如来入涅槃如其不还者我等及众生悉无有救护如来入涅槃乃至诸众生一切皆愁怖苦恼集其心我等于今者云何不愁恼如来见放舍犹如弃涕唾譬如日初出光明甚晖焰既能还自照亦灭一切暗如来神通光能除我苦恼处在大众中譬如须弥山。

　　复以种种譬喻殷勤劝请佛亦安慰而为说法法应如是也问诸佛菩萨利物为心住世益多故须劝请声闻缘觉不能利他自求涅槃何须劝请答亲断烦恼证生空如住持佛法利益弥广且声闻益物者如空生鹙子处处请问大乘思胜满慈所在激扬妙理饮光及与庆喜结集三藏遗文宾头卢等应真住持能多利物既有斯胜益故须请也又缘觉利物者出无佛世以神通摄生供养者现世他身获果无尽且如善住天子昔曾供养辟支佛得生忉利天宫因感空声来报由斯得免七返恶道之身又金色王十二年大旱国人罄尽粮储因供养缘觉一餐现世满殊常之愿皆能利物尽有益生功德尤多故须劝请也问二乘圣者断惑证如益物功高故须劝请诸善知识复是何人有何功能亦令劝请答如涅槃经德王品说善知识者谓佛辟支佛声闻人中信方等者何故名为善知识耶善知识者能教众生远离十恶修行十善以是义故名善知识又复如法而说如说而行自远十恶亦令他离自行菩提亦令他行名善知识又自行施戒闻慧亦令他行名善知识又不能自乐常为众生不讼他短常说善事名善知识如大船师善渡人故诸佛菩萨亦复如是度尽众生出生死海名善知识故须劝请问诸佛如来法尔常现无尽身云遍说遍益即佛本住世云何更言请佛住世耶答然佛出世及般涅槃相对辩者有其二意一约实义二约对机实义有三谓圆宗中三谛释也一缘性即空之真谛则非出非般故大品偈云如来不出世亦无有涅槃二法界缘起之俗谛则念念处处而出现念念处处而入灭出现品成正觉章中云佛子应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉又云得一切智大悲相续救度众生即念念出现也又云当知无有少许处空无佛身何以故如来成正觉无处不至故即处处出现也入灭者即上遍一切处出现之佛身约随相有为义边念念即生即灭四相同时今谓以生即灭为念念处处而入涅槃也三约法界实体第一义谛即常住世或常涅槃寂而常照为住世照而常寂为涅槃也二约对机者机缘感则菩提树下而出现机缘尽则双林树间而入灭故出现品涅槃章中云佛子诸佛如来为令众生生欣乐故出现于世欲令众生生恋慕故示现涅槃今既要菩萨行愿劝请令住世即当第二对机门也佛本常住而云请住世者众生心垢业恶不见如来设有心开解发曾得见佛而情识昧习气忽起还不现前故今劝请者但依智离识常作佛观心清智明即常见佛不曾涅槃若瞥尔起心尘劳相续观智间断即不见佛名佛灭度也故出现品涅槃章中云如来常住清净法界随众生心示现涅槃佛子譬如日出普现世间于一切净水器中影无不现或一处器破则不现影佛子于汝意云何彼影不现为日咎否答云不也但由器坏非日有咎佛子如来智日亦复如是普现法界无前无后一切众生净心器中佛无不现心器常净常见佛身若心浊器破则不得见释曰法身无像故无器而不形圣智无心故无感而不应像非我有自彼器之亏盈心非我生岂普现之前后持戒器破定水无依菩提器破智水宁止无信清珠故心水浑浊何由见佛又解缘起章中明佛出世间门中云非是佛身潜隐而不出现或无智者则云佛不出世当知未曾有世间而佛不现者此现与不现由有智与无智非佛行藏而有出没但常照一真法界则一切诸佛常现在前故知请佛当净其心也即同维摩经欲得净土当净其心又心净即佛土净云云。

　　△标从胜说但请如来。

　　△释从通意三乘皆请。

　　△三总结无尽。

　　如是虚空界尽众生界尽众生业尽众生烦恼尽我此劝请无有穷尽念念相续无有间断身语意业无有疲厌。

　　大方广佛华严经普贤行愿品别行疏钞卷第四
卍新纂续藏经第 05 册 No. 0229 华严经行愿品疏钞


　　大方广佛华严经普贤行愿品别行疏钞卷第五

　　敕太原府大崇福寺沙门澄观撰别行疏

　　圭峰草堂寺沙门宗密述随疏钞

　　△疏第八常随佛学者此下三段皆是回向前二即回向中别义。

　　○钞三段皆回向者如前征列名数中已明开合。

　　△故下偈中第七行竟便标回向欲收此二属回向故。

　　△若别说者即是所修二利行体。

　　△亦是别说所回向善根。

　　○钞二利行体者常随佛学自利恒顺众生利他也别说所回善根者即第十门将此二利功德及一切福回向三处也。

　　△文三一牒名。

　　复次善男子言常随佛学者。

　　义同等一切佛回向。

　　△亦自利行。

　　○钞常随佛学者谓托佛从因至果所历之行所为之事以为所缘之境引得心智随而学之谓以观智融己身心令常在如此之境勿执身心定相致令在悭贪瞋恚六尘五欲颠倒境也若令佛所历苦行境常为自己心观者则遇诸苦事乃称本愿而无怨恼遇诸乐事自无耽染以非常时心观之所愿故智者善思勉旃而学疏义同等一切佛回向者十回向中第三回向也此亦回向中别义故指同也第七等随顺一切众生回向即当下第九恒顺众生也。

　　△二释相二一学本师二一明所学二一明因行。

　　如此娑婆世界毗卢遮那如来。

　　△从初发心精进不退。

　　△以不可说不可说身命而为布施。

　　△剥皮为纸析骨为笔刺血为墨书写经典积如须弥。

　　△为重法故不惜身命。

　　△何况王位城邑聚落宫殿园林一切所有。

　　△及余种种难行苦行。

　　○钞娑婆世界毗卢等者虽华藏世界正是十身之依报而娑婆界不相离即最中香水海二十重中第十三重是此娑婆也意明即此秽土众生可以造观修习又佛本不离秽土修证故界举娑婆而所归之佛便须称实圆见故佛举光明遍照即依正中真应影略耳言从初发心等者发心者所谓发大菩提心也璎珞本业经云具缚凡夫未识三宝善恶因果未于佛法起一念信乃至从此住佛菩提正教法中发菩提心起一念信尔时便名信相菩萨瑜伽唯识要具大乘二种种性本性住种性习所成种性方于五位渐次悟入智度论中辩发心相云若有人言愿我当来作佛度脱一切众生苦恼是名发菩提心发心住经云云何为菩萨发心住此菩萨见佛世尊形貌端严色相圆满人所乐见难可值遇有大威德或现神足或闻记莂或听教诫或见众生处诸剧苦或闻如来广大佛智发菩提心求一切智等此发心相有其十种一亲近善友二供养诸佛三修习善根四志求胜法五心常柔和六遭苦能忍七慈悲深厚八深心平等九爱乐大乘十求佛智慧以此十事皆是发心求大菩提之相也又有十心一者信心以心净为义然有四种一信根本谓乐念真如法故二者信佛有无量功德常念亲近供养恭敬发起善根愿求一切智故三者信法有大利益常念修行诸波罗蜜行故四者信僧能正修行自利利他常乐亲近诸菩萨众学如实行故二者进心谓成前信心令其坚固是故勇猛发勤精进远离众苦故云进心三者念心谓由精进力故正念现前所谓六念一念佛谓三身种智无边功德二念法谓教理行果能利益故三念僧所谓菩萨理事和合四念戒谓诸菩萨三聚净戒五念施财法无畏施众生故六念天第一义天常乐我净是名念天也四者慧心谓由不妄分别开悟决择唯识道理慧解现前正观诸法故五者定心修正行也起信云修行者止一切境界相随顺奢摩他义摄心定也六者戒心依地持论菩萨住三聚净戒是名戒心也七者回向心菩萨所修善根回向大菩提果名回向心也八者说法心谓于恶世法欲灭时发心受持如来正法策励修行广为人说令法广布普使人知名说法心也九者舍心于身命财及烦恼业普皆舍故名舍心也十者愿心谓愿求佛果大菩提故云愿心也具足十心便入贤位名发心住也言精进不退者简非懒惰懈怠谓勇捍无退名之为进万行无杂目之为精此亦有三一被甲精进二善法精进三利乐精进具如下明也又言不退者谓不退堕即不退转也有其四种谓信位证行一信不退者十信第六名不退心不退于外道家故二位不退者十住第七名不退住不退二乘家故三证不退谓初地菩萨出过凡位证圣法故更不退转名证不退不退于凡位故四行不退者第八地中得无生忍已必当作佛更不退转一切法中行一切行不被相用之所动转名行不退故云从初等也剥皮为纸等者有二一随相释二观智释且初或诸缘阙必要记持圣言故不惜身命剥皮析骨或虽竹帛纸墨不少要须重法苦身以展诚敬之志所以如此也如集一切福德三昧经云昔过去久远阿僧祇劫有一仙人名曰最胜住山林中见诸神仙常行慈心复作是念非但慈心能济众生唯集多闻灭众生烦恼邪见能生正见念已便诣城邑聚落处处推求说法之师时有天魔来语仙人言我今有佛所说一偈汝今若能剥皮为纸刺血为墨析骨为笔书写此偈当为汝说最胜仙人闻已念言我于无量百千劫中常以无事为他割截受苦无量都无利益我今当舍不坚之身易得妙法欢喜踊跃即以利刀剥皮为纸刺血为墨析骨为笔合掌向天请说佛偈时魔见已愁忧憔悴即便隐去仙人见已作如是言我今为法不惜身命剥皮为纸刺血为墨析骨为笔为众生故志诚不虚余方世界有大慈悲能说法者当现我前作是语时东方去此三十二刹有佛国土名普无垢国中有佛号净名王忽住其前放大光明照最胜身苦痛即除平复如故佛即广说集一切福德三昧最胜闻法得无碍辩佛说法已还复不现最胜仙人得辩才已为诸众生广说妙法令无量众生住三乘道经千岁后尔乃命终生净名王佛普无垢国由敬法故今得成佛佛告净威昔最胜者今我身是是以当知若有人能恭敬求法佛于其人不入涅槃法亦不灭虽在异土常面见佛得闻正法故云剥皮为纸等也二观智释者谓观察此身若皮若骨都无定实举体全空无我我所虽目睹似有之相而乃如聚沫如泡如𦦨如芭蕉既无自体元同法界如是一一推征三谛具足成空假中之三观诠此义时生得此解契合圆机便是写经经是诠表生解义不观不推即心迷取相是无经也。

　　△疏二辩果用。

　　乃至树下成大菩提。

　　△示种种神通。

　　△起种种变化。

　　△现种种佛身。

　　△处种种众会。

　　△或处一切诸大菩萨众会道场。

　　△或处声闻及辟支佛众会道场。

　　△或处转轮圣王小王眷属众会道场。

　　△或处刹利及婆罗门长者居士众会道场。

　　△乃至或处天龙八部人非人等众会道场。

　　△处于如是种种众会。

　　△以圆满音如大雷震随其乐欲成熟众生。

　　△乃至示现入于涅槃。

　　○钞明果用中示种种神通者或云神足或云神境具足应云神境智作证通或云运身通谓身轻举自在无壅故以为名或曰神足者阴阳不测谓之神足谓举动即智能运身如是名神足通也言种种者或可总举果中六通也谓此六种智境无壅故名为通故言种种也起种种变化者转换旧质名变无而忽有名化此变之与化佛及菩萨皆能为之即十八变也言十八变者一者震动震动大地谓佛菩萨定自在力普能震动或动一房一院一寺一县一州一国小千界中千界大千界乃至无数世界皆令东涌西没等也二者炽然盛谓身相明显也由佛菩萨定自在力于自身上出其猛𦦨举身洞然出种种光青黄赤白等如底沙如来入火光定名炽然也三者流布佛与菩萨定自在力令教法施行也如法华经中普贤菩萨言我当以神通力守护是经于阎浮提广宣流布令无断绝即然灯之义也四者示现变变异类形相依定自在力示现种种身化一切众生也五者转变变谓大小不定由佛菩萨定自在力起胜解通变身大小不定或变大地为黄金搅长河为酥酪变砖瓦为金玉变草木为饮食变一切物皆令随心转于旧质也六者往来变或去或来山河石壁无有滞碍上至梵天旁互十方皆随心便至如普贤从宝威德上王佛国来于此土也七者卷由佛菩萨定自在力令须弥山入芥子中无量世界在一尘内等八者舒展小令大令一尘一毛皆遍法界也九者众像入身身内包容一切形像如摩耶夫人含容无边世界大菩萨众集会听法又普贤身内佛佛无尽佛毛孔内菩萨重重也十者往同类趣由定自在力能现身于六道受生同其形类以彼言音说法教化十一隐是从有现无谓佛菩萨定自在力于大众前忽然不现如文殊师利于灵山会上答弥勒了大众不见早已隐身到于龙宫十二显是从无现有如灵山会上从地涌出无量菩萨一一菩萨百福严相十三所作自在即无有壅滞也由定自在力于一切世界行住坐卧所作所为随自意乐利益自在十四制他神通谓佛菩萨定自在力能制一切邪通也十五能施辩才谓有志心于佛及菩萨求聪慧者悉能施与如利涉和尚求观音菩萨乞无碍辩得过人辩十六能施忆念令知过去事谓佛菩萨加被有情令自忆过去久远劫事悉得也十七能施安乐名所化离苦佛及菩萨大慈悲力拔苦与乐也十八放大光明或放光明照一切世界如经言照东方万八千世界乃至遍照十方无数世界皆得也谓佛变化有此十八种故所以言起种种变化也现种种佛身者谓即两重十身融三世间十身中有众生身国土身业报身声闻身缘觉身菩萨身如来身法身智身虚空身即善财所遇诸善知识皆不离佛身故云种种又统论佛身有其多种或说一身即一法界身或说二身谓真身亦名法界身二应身亦名生身或说三身谓法报化身或说四身开报为二一自受用身二他受用身或说五身一坚固自性身二福德庄严聚身三受用智慧身四作变化身五净法界身或说十身如前所明乃至法界无尽身云若束而言之不过体相用三体即法身相即报身用即化身佛身功德虽有无量摄之不出于三身今言种种者即可知也或处转轮圣王等者转轮圣王人中第一千子围绕七宝随身统摄四洲大弘十善相圆百福足蹈千轮言七宝者一轮宝二珠宝三女宝四马宝五象宝六主藏臣宝七主兵臣宝净名经云王有千子端正勇健能伏怨敌也余有银轮铜轮铁轮等名为小王如菩萨璎珞本业说银轮五百辐王三洲铜轮一百辐王二洲铁轮五十辐唯王南洲法华经说名小转轮王也又诸刹利非轮王者大粟散等皆名小王或作彼王处于众会化彼眷属或现诸身在彼众中说法教化故云处等也或处刹利婆罗门等者此举四种族姓也西域记云若夫族姓殊者有四流焉一曰婆罗门净行也守道居贫洁白其操二曰刹帝利王种也旧云刹利略也后人讹也奕世君临仁恕为志三曰吠奢旧云毗舍讹也商贾也货迁有无逐利远近四曰戍陀罗农人也旧云首陀讹也肆力畴垄勤身稼穑凡兹四姓清浊殊流婚取通亲飞伏异路内外宗枝姻媾不杂妇人一娉终无再醮自余杂姓寔繁种族各随类聚难以详载君王奕世唯刹帝利余文可知乃至示现入于涅槃者后明归真益物也如我佛涅槃时以佛神力出声普告今日如来欲入涅槃若有疑者今悉可问为最后问即于晨朝面门放于种种色光普照世界遇斯光者罪垢消灭有闻声者举声悲哀呜呼慈父苦哉痛哉举手拍头捶胸号唤大地山河皆悉震动天人大众皆来集会娑罗林间礼佛闷绝遍体血现如波罗奢华尔时世尊出八种声普告大众莫大号哭犹如婴儿各相裁抑勿自乱心即为说法我今于此显难思议现方便力入大涅槃示同世法欲令众生知身如电生恋慕善生死瀑河漂流速疾诸行轮转法应如是汝等当知此大涅槃乃是诸佛金刚宝藏常乐我净周圆无缺诸佛于此而般涅槃最后究竟理极无遗诸佛于此放舍身命故名涅槃如是为说略教诫已告语阿难说茶毗法已以金手却僧伽梨显出紫磨黄金师子之臆上升虚空七多罗树二十四返告诸大众我欲涅槃汝等深心看我金刚坚固不坏紫磨黄金无畏色身如优昙华难可值遇大众应当深心瞻仰我涅槃后应疾修行早出三有勿复懈怠散心放逸说是语已出入诸禅三返示诲已于七宝床右胁而卧头北足南面西背东即于中夜入第四禅寂然无声入于涅槃佛涅槃已时娑罗双树东西二双合为一树南北二双亦合为一树垂覆宝床盖如来身自然变白枝茎皮干自然爆裂摧折无余是时大地诸山悉皆崩裂大海涌沸江河枯竭日月无光黑风鼓怒吹扇砂尘诸树草木摧碎堕地皆各有声叹佛入灭世无依怙诸天哀恸震大千界哀哉哀哉奈何奈何何期今日人天之师为事究竟无能留者于是阿难闷绝遱逗慰喻水洒乃苏人天闷绝皆大号哭不能自制各各相抑互相劝喻然后各办广大供养依法茶毗如转轮王法千氎缠身灌诸香油多积香木然后以火焚而烧之收拾遗形起塔安置等广如经说。

　　△疏二辨能学。

　　如是一切我皆随学。

　　△疏二例一切。

　　如今世尊毗卢遮那如是尽法界虚空界十方三世一切佛刹所有尘中一切如来皆亦如是于念念中我皆随学。

　　△疏三总结无尽。

　　如是虚空界尽众生界尽众生业尽众生烦恼尽我此随学无有穷尽念念相续无有间断身语意业无有疲厌。

　　△疏第九恒顺众生三一牒名。

　　复次善男子言恒顺众生者。

　　谓随顺众生种类根性饶益成就。

　　△疏即利他行。

　　○钞第九恒顺众生行佛言随学生云恒顺者诸佛因果之行可宗可慕顺于真理故须运心仿学众生善恶之行不离迷心粗犷乖道非可轨持等故不言学然不坏假名不灭假相法无自性一切皆如常以同体大悲融通物我故云恒顺如何顺耶先释不顺反明顺义若见众生是定有定有则体异真性则阻隔难化故名非顺也若见众生是定无定无即断灭断灭亦异真性还成阻隔亦非顺也今以普贤行愿力故普见众生无非性之缘起既托真性而现故无自体既云现也则幻相历然非断非灭如镜现面像但云面无骨肉之自体岂不现面像耶如此普见众生是为恒顺也故缘起章以普贤行入佛界众生界门中云由众生寂灭本来自尽时即是法身界法身随缘成有时即众生界今以寂灭非无之众生恒不异真而成立又以随缘非有之法身恒不异事而显现是故菩萨入众生界时即是入佛界入佛界时即是入众生界也问义理既尔何得复云众生乖道非可学耶答众生虽举体全真且不如是知乖背此理所作颠倒不可仿学故缘起章约众生门中所见佛及众生皆是生灭善恶境界良以情计不破故所见佛亦同情计当知众生所见未曾有一佛清净解脱者是故识倒佛亦倒情迷佛亦迷故此云不可学也问既尔何必随顺耶答如有贤人具足信义忠孝忽然梦见杀害父母造诸非法众人闻已岂以梦造非法而弃之耶然虽不可弃岂可复欲仿其梦事造非法耶若有弃者效者二皆痴狂是知学众生迷心之行者或隔众生全云是妄者二亦皆痴狂所以不可学但言顺也然虽不学必须旷荡虚心物我无二自觉真性凡圣不差上合十方如来下合六道含识如斯见解如是用心方名普贤行愿故前门令合诸佛此门令合众生也妙哉必尔智者详焉谓随顺至他行者顺种类根性者则不坏随缘假相饶益成就者则顺理观之令其称真一一离也如下文中为作光明贫得伏藏等此义类例如下七种代众生苦中六七二义利他行也故前随佛学中标云自利也亦可前智此悲也。

　　△疏二释相二一正明二一所顺众生。

　　谓尽法界虚空界十方刹海所有众生种种差别。

　　○钞先标所顺众生后正明随顺初中分二初别销经文后会释疏意初中二初总标方处可知后显所顺生有二先总标经言众生者如大法鼓经云一切法和合施设名为众生谓以四大五蕴十二处及十八界十二因缘等合成假名为人号曰众生又般若灯论云谓有情者数数生故名为众生又不增不减经云此法身本性清净但为恒沙烦恼所缠随顺世间往来生死即名众生。

　　△所谓卵生胎生湿生化生。

　　○钞后别释有二先显四生后明余五初中分二先别显四生义如下释。

　　△或有依于地水火风而生住者或有依空及诸卉木而生住者。

　　○钞后依义别显又二先约差别后摄所余前中三一明依止差别二明种类差别三明受用差别初文可知。

　　△种种生类种种色身种种形状种种相貌种种寿量种种族类种种名号种种心性种种知见种种欲乐种种意行种种威仪。

　　○钞次种类中一一差别故云种种言寿量者谓短长不等分限差殊如北洲千岁东西半减南洲不定等余文可知。

　　△种种衣服种种饮食处于种种村营聚落城邑宫殿。

　　○钞后种种衣服下即受用差别也。

　　△乃至一切天龙八部人非人等无足二足四足多足。

　　△有色无色有想无想非有想非无想。

　　四生九类义见普救夜神。

　　○钞乃至下摄所余类中言天龙等者具如经末所明有色无色下后明余五义如下辩后会释疏意疏四生至夜神者四生即卵胎湿化更加有色无色有想无想非有想非无想等都成九类也普救夜神即前寄十地中之善友也具足应言普救众生妙德主夜神住菩提场寄𦦨慧地得菩萨普现一切世间调伏众生解脱门彼亦有九类之文疏释云九类略有二种差别初明四生则依止差别报之所托故余三可依化生依何依业染生也地持论但云业染即俱舍世间品意偈云倒心趣欲境湿化染香处天首上三横地狱头归下论曰如是中有往至所生先起倒心驰趣欲境彼由业力所起眼根虽住远方能见生处父母交会而起倒心若男缘母起于男欲若女缘父起于女欲翻此二缘俱起瞋心若湿生者染香故生谓远嗅知生处香气便生爱染往彼受生随业所应香有净秽若化生者染处故生谓远观知当所生处便生爱染往彼受生随业所应处有净秽又天中有首正上升如从座起人鬼傍生中有行相还如人等地狱中有头下足上蹎坠其中云余五类则粗细差别此明报相下二界有色为粗无色为细于有色中有想为粗无想为细非有想非无想则无色界中唯举其细对余为粗以义对之应云有想无想为粗非有想非无想为细故此指云义也然经文所列有多种统之不出九类故疏但指九类然彼解但配所依及粗细未配五道今此更明天及地狱化生鬼具胎化人畜各通于四鬼胎化者地行罗刹夜叉及鬼母儿皆是胎生余皆是化人具四者卵如毗舍佉母卵生三十二子胎如常人湿如奈女从庵萝树湿气而生即庵萝女也化如劫初之人从二禅下生人间畜具四者如龙与金翅鸟各有四生故正法念经云化生金翅鸟能食四生龙如次湿胎卵能食三二一等余鸟皆卵余兽皆胎着地飞空若水若陆微细蠢动或化或湿或卵或胎不可具分品类又杂心云谓生摄趣非趣摄生以中阴化生趣不摄故问化生最强何不为首答有二一约境释二约心释约境释者具缘多者而为首故如卵生必具胎湿化胎生但具湿化湿生唯兼于化化生唯一更不兼余此即前前具后后后后不具前前故为此次也二约心释者从本至末为次无明卵生无明者取第八识心三细最初业相也此初起之念能所未分浑沌如卵既是根本故首明之无明发业蕴在藏识之中为胎也爱水流注润之方能受生为湿也化生则无而忽有为化也有色者下二界皆有色阴即有漏五根也无色者则四空处但以四蕴为身无色阴之五根也有想者除无想天及有顶余皆此摄无想者即无想天非有想非无想者即有顶天也若以九类配三界即化生遍三界三生唯欲界有色遍下二界有想该三界而不遍余二天故无想则色界中一天也非有想非无想则无色界中一天也恐有力者要说故具叙之不说又虑阙用。

　　△疏二正明随顺。

　　如是等类我皆于彼随顺而转。

　　△种种承事种种供养。

　　△如敬父母如奉师长及阿罗汉乃至如来等无有异。

　　△于诸病苦为作良医于失道者示其正路于暗夜中为作光明于贫穷者令得伏藏。

　　△菩萨如是平等饶益一切众生。

　　钞随顺而转者随如上彼彼众生生起观智故云转也言如敬父母者如本生心地观中说父有慈恩母有悲恩长养之恩弥于普天怜愍之德广大无比世间所高莫过山岳悲母之恩逾于须弥世间之重大地为先悲母之恩亦过于彼若背恩不顺令其怨念父母发恶子即随堕世间之疾莫过猛风怨念之征复过于彼以百千种上妙供具供养一百五通神仙一百净行一百善友不如以微少物供养父母校量其福不可为比如须阇提太子自割身肉供养父母行菩萨道涅槃亦云供养父母得无量福广如经说言如奉师长者生我者父母成我者朋友生我法身皆由师长乃至教诲引导直至菩提阿罗汉者梵语翻就唐言有其数义今取三义真谛三藏解云阿罗汉者此云不生谓不于三界烦恼之中更受生死之报故云不生二名应教谓自学已满将己所证堪应教人故名应教三名应供善见律云是人智断具足是胜福田堪销物供能生大利故名应供具此等义故以名焉今言恒顺还同于此也如来可知但以普贤行愿之力令观行遍法界于如上种类众生中念念如此以彼彼众生有解会者自沾如上之益言平等者称性普观普益也。

　　△疏二征释二一令佛喜二一征。

　　何以故。

　　征意云但应顺佛何要顺生。

　　△疏二释。

　　菩萨若能随顺众生则为随顺供养诸佛。

　　△若于众生尊重承事则为尊重承事如来。

　　△若令众生生欢喜者则令一切如来欢喜。

　　疏释意云若顺众生则为顺佛若不顺生佛不欢喜。

　　○钞顺生则为顺佛者此文既略更以海印之喻以明如香水海澄淳须弥日月四天下中种种众生种种国土居处屋宅皆于中现若执此像是有命之众生有质之世界是乖像也非唯乖像亦乖海也必须定知此像一一具咸湿之体及不宿死尸等十种之德华严经三十九卷说海有十德以况十地一次第渐深如初地出生大愿渐深故二不受死尸如二地不受破戒死尸故三余水入中没名如三地离世假名故四普同一味如四地与佛德同一味故五有无量珍宝如五地出生方便神通宝故六无能至底如六地观察缘生甚深理故七广大无量如七地广大觉慧善观察故八大身所居如八地示广大庄严事故九潮不过限如九地深解行世实而不过限故十普受大雨如十地能受一切如来大法明雨无厌足故始名顺像既顺像也始得名为顺海海即如来像即众生余义昭然可见故出现品云佛子譬如大海普能印现四天下中一切众生色身形像是故共说以为大海诸佛菩提亦复如是普现一切众生心念根性欲乐而无所现是故经云顺生即是顺佛乃至尊重承事欢喜等是故说名诸佛菩提也。

　　△疏二增大悲二一征。

　　何以故。

　　疏征意云生佛悬隔何以顺生诸佛欢喜。

　　△二释意云佛以大悲而为体性若不顺生不合佛体。

　　○钞大悲而为体性者诸佛从因至果所作无不为生大悲般若常相辅翼方名无住涅槃故悲是体也。

　　△疏文三一法说。

　　诸佛如来以大悲心而为体故因于众生而起大悲因于大悲生菩提心因菩提心成等正觉。

　　疏即标示同体大悲。

　　○钞因于众生至成等正觉者大悲欲化众生须学化生之智智既圆矣自名成佛而菩提心必具大悲大愿大智等也所以言诸佛如来以大悲而为体也谓佛普贤摄化门中普解一切弥纶而不漏称之为大见诸众生恒处生死五趣轮回造众恶因受诸苦楚如来愍伤深加恻怆是故名悲也即世间之悲不得名大出世之悲方名为大出世中二乘之悲不名为大佛菩萨悲方名为大也谓此大悲是众行之首也故理趣六波罗蜜经云佛告慈氏菩萨摩诃萨修行静虑波罗蜜多应当修习大悲无量谓此大悲于诸善业而为导首譬如命根于出入息而为其先轮王七宝为先大乘万行大悲为先譬如长者唯有一子父母怜念彻于骨髓菩萨大悲亦复如是于诸有情住于极爱一子之地又此大悲能作方便成办一切助菩提法故又此大悲能悟无师自然智故又此大悲能除一切自心热恼随顺有情为饶益故是故如来以此为体也初标指经文中疏同体大悲者如向所引海中万像与海同体佛菩提中众生与菩提同体法喻备矣。

　　△疏故出现品云如来成正觉时普见一切众生成正觉乃至普见一切众生入涅槃皆同一性。

　　△疏以了众生皆无性故大悲相续救护一切。

　　○钞二引教证成疏出现品云至一切者此简要而引也具云成正觉时于其身中普见等次则如疏文所引此但以佛为门故云于其身中若以众生为门即佛于众生中成故出现品次下云菩萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成等正觉广大周遍无有休息更引此文对前者以此门意明生佛交彻之义故今文具也。

　　△疏二喻明。

　　譬如旷野沙碛之中有大树王若根得水枝叶华果悉皆繁茂。

　　疏生死悬绝迥无所依名为旷野不生善根喻以沙碛佛菩提法如大树王智慧禅定犹如枝叶菩萨依学况之以华诸佛证此目之为果一切众生以为其根以大慈悲而为其水。

　　△疏水滋树根叶果繁茂悲念万类成佛果因。

　　△疏合文备矣。

　　○钞譬如至备矣者问经言譬如旷野法中如何疏生死悬绝迥无所依名为旷野如何是沙碛疏不生善根喻以沙碛如何是旷野沙碛中树疏佛菩提法如大树佛王言菩提法者别指一切众生本觉智体也谓以真性随诸妄缘成诸染法被烦恼覆蔽无佛菩提之力用故比沙碛中树此乃树虽未生华果而树身非无众生虽未有佛菩提之力用而本觉常在也问树若生长众生悟修法中如何疏智慧禅定犹如枝叶喻则从树生枝枝生于叶法则从本觉起于始觉始觉是慧故如枝既心初起心无初相则冥合一如一如是定故如其叶则因慧成定慧先定后也此约实教所说故净名经云智慧是菩萨净土菩萨成佛时正定众生来生其国不同小教权乘先定然后发慧然以入道由智故云因慧成定理实定慧齐修无前无后谓定能拔沉滞慧能遏嚣浮慧能决断简择二法相扶能持万行最为要极也所以问明品云譬如有力王率土咸戴仰定慧亦如是菩萨所依赖虽定慧最妙要须顿达本源方起定慧也又须以定慧运于万行方能证果问树有枝叶以况定慧于此枝叶转生其华以况何等疏菩萨依学况之以华即依于定慧而修万行之华也谓诸菩萨定慧既备洞达本源顺理益生须行万行所以依其定慧运于万行之华也问树有华也后必有果万行华敷以何为果疏诸佛证此目之为果即喻如华熟方能结果法中万行周圆方可证入成妙觉之尊也问前文有大树王若根得水枝叶华果悉皆繁茂如上所说总是枝叶华果法喻相对已竟如何是树根何者为水耶疏一切众生而为树根以大慈悲而为其水谓诸众生虽皆各具有菩提树根而不能发生者但以树根恒时埋在粗涩生死烦恼砂中砂性干燥都无沃润之功何能令树根发生滋荣是以诸佛菩萨起种种方便令诸众生远离粗恶烦恼砂中安住三宝最胜良田之内广兴慈悲之密云普雨甘露之法雨方能滋润菩提树根令渐敷荣成熟大果也问将众生以况树根指大慈悲犹如其水未审水益树根有何功用慈悲摄生有何胜能耶疏水滋树根华果繁茂悲念万类成佛果因言成佛果因者意说慈悲是成佛果之因也如水滋树根是华果之因故前经云因于大悲生菩提心因菩提心成等正觉此因者若说因位中所起悲愿则通与自他作其果因具二利故若于佛及得果不舍因门菩萨则但与他为因何以自果已满唯利他故若从喻至法委细推之者应当先须分明见旷野中之树身就树根而灌水先须分明悟生死中之觉体就觉心而起悲若不见树也遍旷野而虚灌但益疲劳毕竟不生华果若不悟觉体也遍生死而起悲但益爱见毕竟不证菩提或见树根而不灌亦华果不生或悟觉体而不修亦菩提不证勉旃求悟不得徒自劳形努力修行不得拨无因果斯文圆妙谛而思之。

　　△疏三法合四一正合法。

　　生死旷野菩提树王亦复如是一切众生而为树根诸佛菩萨而为华果以大悲水饶益众生则能成就诸佛菩萨智慧华果。

　　△疏略不合枝叶。

　　○钞一正合经云一切众生而为树根者一切诸佛无不从迷而悟从妄而真净名经云烦恼即菩提又云诸佛解脱当于一切众生心行中求法句经云尘劳诸佛种也。

　　△疏二重征释。

　　何以故若诸菩萨以大悲水饶益众生则能成就阿耨多罗三藐三菩提故。

　　○钞重征释者征意云何以益生而成佛菩提智岂不似与他饮食而自己空口饱耶无此理也答意难见略更分别如何难见以前文云大悲益生成就佛智此还云大悲益生成就菩提但似结前义不似通难今此再出经意令其显然经意通云夫智慧圆满成就者必须自他无异物我同如见一切众生皆是我觉心所现故益他即是益我生圆我智方圆故却牒前语生起义势云以大悲水饶益众生即能成就阿耨菩提故也更详连次下两节经文斯意转显也上释同体之文虽具明此义缘要出此节经意须更用之言阿耨多罗者此云无上也言三者此云正对邪立名所言藐者此云等齐等义故又言三者此亦云正圆满义故言菩提者此云觉可贯上四处应云无上觉正觉等觉正觉并有所简所言正觉者简凡夫外道彼邪觉故言等觉者简二乘圣者彼偏觉生空故又云正觉者简十地圣人分觉二空非正满觉故初言无上觉者增胜而言偏在法身若通相论三身如来并无上觉故具上四义故得阿耨多罗三藐三菩提名也。

　　△疏三反结成。

　　是故菩提属于众生若无众生一切菩萨终不能成无上正觉。

　　○钞是故至正觉者意明菩提属于众生伤念滞权教执文字之流皆讥顿宗云是佛境界何关汝事苦哉苦哉今释此一节有二义一对缘释二观心释对缘者如前文云因于众生而起大悲乃至成正觉等二观心者自有二意一攀缘妄想即是众生妄起即不觉觉即无妄合于本觉名为成佛二思惟观察法义此心念念生起亦是众生必因此心念念推察方见正理成智方证菩提故云尔也。

　　△疏四结示令知。

　　善男子汝于此义应如是解以于众生心平等故则能成就圆满大悲以大悲心随众生故则能成就供养如来。

　　△疏三总结无尽。

　　菩萨如是随顺众生虚空界尽众生界尽众生业尽众生烦恼尽我此随顺无有穷尽念念相续无有间断身语意业无有疲厌。

　　△疏第十普皆回向三一牒名。

　　复次善男子言普皆回向者。

　　△疏回谓回转向谓趣向回己修善向于三处谓实际菩提及与众生。

　　△疏除狭劣障生广大善。

　　○钞回己修善至及与众生者然随所向义有众多以类通收不出此三处也或开为十一回自向他二回少向多三回自因行向他因行四回因向果五回劣向胜六回比向证七回事向理八回行布行向圆融行九回世间向出世间十回顺理事向理所成事十中初三众生次三及第九菩提七八实际第十通三虽然开为十又合为二谓随相离相众生菩提随相实际离相或众生随相菩提离相实际非随非离然虽开合多端此二阙一不可故光明觉品云若于一切智发生回向心随相也见心无所生离相也当获大名称回向也若阙随相则堕二乘若阙离相则堕凡夫随相护二乘离相护烦恼据十回向品即有十名一救护众生离众生相回向谓此菩萨修行六波罗蜜四无量心以此善根令一切众生悉皆除灭三恶道苦常以慈悲眼观诸众生以此善根回向菩提实际众生心无所著是名救护众生离众生相回向也二不坏回向谓此菩萨于诸佛法得不坏信深入实义集功德藏行大惠施心无所坏是名不坏回向也三等诸佛回向谓此菩萨学过去未来现在一切诸佛回向见好恶色心无憎爱诸根清净此得如是回向诸佛故云等诸佛回向也四至一切处回向谓此菩萨修诸善根令此善根功德之力遍至三世诸如来所及诸大众以为庄严于一念中充满无边世界譬如实际遍满一切是名至一切处回向也五无尽功德藏回向谓此菩萨得无尽法善根力回趣萨婆若海心净如虚空不动如大地故云无尽功德藏回向也六随顺大果坚固善根回向此菩萨以四摄法四无量心善化众生坚固不退以此善根回求大果是名坚固回向也七等心随顺一切众生回向此菩萨增长善根不可测量闭恶趣门得心自在以此善根常求惠施譬如有人尽未来劫常来求索菩萨以平等心而惠施之心无厌倦是名等心随顺一切众生回向也八如相回向者此菩萨成就念智安住不动令诸众生皆得安住诸功德法菩萨如是心无所依以此善根同真如相回向利益一切众生是名如相回向也九无缚无著回向者此菩萨不舍一切善根恭敬合掌礼拜诸佛请转法轮菩萨以此无缚无著心回向大菩提果是名无缚无著回向也十法界无尽回向者此菩萨具足慈悲能广惠施饶益众生未曾休息以此善根回求法界无量佛刹是名法界无尽回向也此十回向总以无边行海随顺大愿为宗成就普贤法界德用为趣也疏除狭劣障成广大善者显益及所为也心不回向即为狭劣以回向心一毫之善皆遍法界故云广大如回声入角则远闻。

　　△疏二释相二一明所回善根。

　　从初礼拜乃至随顺所有功德。

　　即前九门。

　　△疏二正明回向此中正明回向众生令成菩提即向菩提尽于法界义同实际。

　　○钞正明回向者释此一段文为二初广释义后略销文初中二先配三回向后出要三所以今初疏正明等者正明向生此经文显也言令成等者出经意含三也所向众生必愿成菩提尽法界下配实际疏文亦显。

　　△疏所以要此三者凡是菩萨必大悲下化大智上求而离众生及菩提相。

　　○钞后所以下出要三所以也于中三一具悲智离相故二互相资故三别开十类初中下化故向众生上求故向菩提离此二种相故向实际又以菩萨善根必由众生而成是生之分故还向彼善根必是菩提分法故亦向彼二必离相故向实际也。

　　△疏又此三者其必相资一即具三方成其一谓证实相须向众生以化众生成其自利断障证真故亦向菩提速证菩提具一切智断于二障方穷实际故。

　　△疏余二准思。

　　○钞又此下互相资也谓证实等者离色证空非真实际故以化生成自证也亦向菩提者得菩提智方穷实际故以展转相资也。

　　○余二准思者二为救众生须向实际于惑自在方能化故净名云若自有缚能解彼缚无有是处亦向菩提有智方能广利故故佛地经云欲度众生不离无障碍解脱智三为得菩提故回向众生不向众生不证果故亦向实际不证实际岂得菩提。

　　△疏更以类取略有十意谓依三法故灭三道故净三聚故显三佛性故成三宝会三身具三德得三菩提证三涅槃安住三种秘密藏故。

　　△疏言三法者即体相用亦三般若。

　　△疏谓向实际者依于体法向菩提者依于相法向众生者依于用法。

　　△疏余九三法次第准知。

　　○钞更以下别开十类于中二初标列后牒释释中分二先会释初门后例显余九初文有二先标后释且初标疏言三法者即体相用亦三般若言三般若者谓真性般若观照般若资成般若此三名五般若中真性即实相观照名同资成即摄境界眷属文字等三般若开即为五合即成三后释疏谓向实际下可知二例显余九疏余九三法次第准知者即准初三配向实际菩提众生也谓二云灭三道故者见实际方能灭苦照烦恼空即得菩提回结缚业为利生业等三净三聚者谓向实际故律仪离过向菩提故广摄众善向众生故即是饶益有情也四显三佛性者谓向实际正因向菩提了因向众生者即是缘因五成三宝者向实际成法宝向菩提成佛宝向众生成同体僧宝六会三身者谓法报化七具三德者谓向实际成断德向菩提成智德向众生成恩德八得三菩提者谓向实际得实相菩提向菩提得实智菩提向众生得方便菩提菩提树下示成佛故九证三涅槃者谓性净涅槃圆净涅槃方便净涅槃薪尽火灭是也十安住三种秘密藏者由向实际则住法身佛以法为身清净如虚空故由向菩提能成般若菩提朗鉴居然照极故由向众生能成解脱自既无缚令他解缚随机应现亦无碍解脱也又此十内举一为首展转相由也。

　　△疏文二一离苦成善。

　　皆悉回向尽法界虚空界一切众生。

　　△愿令众生常得安乐无诸病苦。

　　△欲行恶法皆悉不成。

　　△所修善业皆速成就。

　　△关闭一切诸恶趣门。

　　△开示人天涅槃正路。

　　疏愿离苦成善乃至涅槃。

　　○钞皆悉回向至涅槃正路等者既普法界一时皆愿则横遍十方也言常得等者则竖穷三际也。

　　△疏二发心代苦。

　　若诸众生因其集积诸恶业故所感一切极重苦果。

　　△我皆代受。

　　△令彼众生悉得解脱。

　　△究竟成就无上菩提。

　　△疏苦由业生何能代之。

　　△疏略有七意。

　　△疏一起悲意乐自居凡境事未必能。

　　△疏二修诸苦行后能与物为增上缘即名为代。

　　△疏三留惑润生受有苦身为物说法令不造恶因亡果丧即名为代。

　　△疏四若见众生造无间业当受大苦无异方便要须断命自堕地狱令彼脱苦即名为代。

　　△疏五由初发心常处恶趣乃至饥世身为大鱼即名为代。

　　△疏六大愿与苦皆同真性今以即真之大愿潜至即真之苦。

　　△疏七法界为身自他无异众生受苦即是菩萨。

　　○钞若诸下发心代苦文中二一正明二苦下征释于中三一征起二略有下别释三上七下料简二中云一起悲等者瑜伽四十九云菩萨于世间修习哀愍意乐及非意乐为利恶趣有情誓处恶道如己舍宅愿身代受令彼恶业永不现行由此悲愿力故一切恶趣诸烦恼品所有粗重于自所依皆得除遣入初地故等第一回向经云佛子菩萨摩诃萨见诸众生造作恶业受诸重苦以是障故不见佛不闻法不识僧便作是念我当于彼诸恶道中代诸众生受种种苦令其解脱菩萨如是受苦毒时转更精勤不舍不避不惊不怖不退不怯无有疲厌何以故如其所愿决欲荷负一切众生令解脱故复作是念我所修行欲令众生皆悉得成无上智王不为自身而求解脱何以故我愿救度一切众生发菩提心不为自身求无上道亦不为求五欲境界及三有中种种乐故修菩萨行何以故世间之乐无非是苦也二修诸苦行等者菩萨本为利生求法苦行已名为代况因修行获胜妙三业与物为增上缘故名为代也三留惑润生受有苦身者留烦恼种润生令受分段有苦身也谓二障中分别起者地前伏现行初地刹那断种子其俱生中所知障随地分断烦恼则初地已去自在能断留故不断润生摄化故不堕二乘故为断所知障故为得大菩提故梁摄论云留惑至惑尽证佛一切智然凡夫即以现惑润业受生圣人不尔但留惑种用以受生以智御用成胜行故不起过患犹如毒蛇以咒力御既不令死亦不起过而成胜用然分段变易二种身五教不同小乘但有分段至究竟位佛亦同然是实非化始教七地已还有分段八地已上有变易终教则初地永断一切烦恼使种少分分别俱生于智障中亦从一分地上受变易身问若不留惑云何大悲同事摄生答始教愿智劣故留惑助愿终教菩萨愿智胜故分留受生顿教行位既不可说所依身分亦然若圆教不说变易但分段以至于十地离垢定前至彼位得普见肉眼故知是分段也又善财以分段身穷于因位故也问何故此中不说变易答以此教不分生死粗细之相总就过患以为一际若信满称性顿翻彼际即分段便无障碍亦不易粗为细故不说也故还源观云众生受执五蕴念念迁流名之为苦菩萨教令了蕴空寂业从妄生止观二门心无暂舍因亡果丧苦无由生但令不入三涂名为普代受苦也四若见等者梁摄论第十一云若菩萨由如是方便胜智行杀生等十事无染浊过失生无量福慧速得无上菩提胜果释论曰菩萨能知如此事有人心应作无间等恶业菩萨了知其心无别方便可令离此恶行唯有断命又知此人舍命必生善道若不舍命决行此业长时受苦菩萨念言我必堕地狱愿我为彼受此苦报当令彼人现世受少轻苦于未来世受大乐故如良医治病先加轻苦后除重疾行盗淫等亦然又报恩经云菩萨知恩报恩修大方便利益众生应识随宜显示方便说过去无畏王如来灭后正法之中有婆罗门子聪明黠慧受持五戒受持正法因有缘事远行余国五百人伴前至险路五百群贼欲劫行伴其中一人先与婆罗门子亲善先来告语于初夜时贼发汝密舍去勿令伴知婆罗门子闻已譬如人噎既不得咽又不得吐欲告语伴惧畏诸伴害此一人伴堕恶道若默然者贼当害伴贼堕恶道思惟是已即便持刀断此贼命三恶道报是我所宜众伴皆言卿是胜人云何作恶婆罗门子具说上事诸伴发菩提心群贼亦然五由初等者由菩萨初修正愿为生受苦至究竟位愿成自在常居恶趣救苦众生如地藏菩萨及现庄严王等乃至饥世身为大鱼皆其类也或放光照烛神力冥加类非一也。

　　△疏上七义中初唯意乐次二为缘次二实代后二理观。

　　△疏然约有缘方能代尔。

　　○钞上七义下第三料简言然约有缘下通伏难为有问云若依四五二义应能普代何故犹有众生受苦耶故此答云然约有缘方能代耳准大经钞更有二意一业有定不定故不定则可代二若受苦有益菩萨令受方能究竟得离故如父母教子付严师令治如是密意非凡小能知也。

　　△疏三总结无尽。

　　菩萨如是所修回向虚空界尽众生界尽众生业尽众生烦恼尽我此回向无有穷尽念念相续无有间断身语意业无有疲厌。

　　△疏四结益令知。

　　善男子是为菩萨摩诃萨十种大愿具足圆满。

　　△若诸菩萨于此大愿随顺趣入。

　　△则能成熟一切众生。

　　△则能随顺阿耨多罗三藐三菩提。

　　△则能成满普贤菩萨诸行愿海。

　　△是故善男子汝于此义应如是知。

　　△疏二显经胜德二一校量闻经德。

　　若有善男子善女人。

　　○钞第二显经胜德分中言善男子善女人者束而言之有九律仪言之有七即男三女四男三者在家有一即五戒近事男也出家有二即比丘及沙弥也女四者在家有一即五戒近事女也出家有三即比丘尼六法尼沙弥尼故有七也更兼有非受戒男子女人二般故成九也以此等九摄尽劫外劫内一切善男女也。

　　△以满十方无量无边不可说不可说佛刹极微尘数一切世界上妙七宝及诸天人最胜安乐。

　　○钞言七宝者真谛记中说诸宝类总有一百八种举胜而言七宝摄尽一金二银三珊瑚四赤真珠赤虫所出或体赤色五末尼珠即如意珠也六砗磲其体如石青白间色七码瑙此兴阿弥陀经少异可知。

　　△布施尔所一切世界所有众生。

　　△供养尔所一切世界诸佛菩萨。

　　△经尔所佛刹极微尘数劫相续不断所得功德。

　　△若复有人闻此愿王一经于耳所有功德。

　　△比前功德百分不及一千分不及一乃至优波尼沙陀分亦不及一。

　　△疏二显余众行德二一总明法行略说功德。

　　或复有人以深信心于此大愿受持读诵乃至书写一四句偈。

　　疏总明法行也总有十种一书写二供养三转施四听闻五披读六受持七开示八讽诵九思惟十修习。

　　△疏今但有四谓一受持二读三诵四书写兼前听闻唯举五行乃至二字义摄所余。

　　○钞言一四句偈者梵云钵陀正云跛那此翻为句准婆沙论有其五种今取五内处中句即八字为一句也即当此间五字或四字句等言偈者梵语伽他此翻为颂即四句为颂言一四句者取其最少不过一四句也又显义团圆目之为句一义圆足名一四句也各是一意今此意云若人受持此经一四句偈便能除灭五无间业等也先通明十种法行言法行者总有十种如疏列名一书写者有人为重法故常自书写经典二供养者有人常以香华供养经法三转施者有自解书写施与他人转读或自转念以此功德回施于他四听闻者有人常在法会听闻教法五披读者有人常披览教法对文而读六受持者有人受持经典恒不忘失七开示者有人自得义味恒时开演曲示他人八讽诵者有人记忆文句常自歌讽千遍万遍九思惟者有人闻教已思惟义理生得慧解十修习者有人自达教旨依法修行此亦名十法师于中一是人法师能解义理故法之师余九法即师此十法行辩中边论颂云书写及供养施他听披读受持及开演讽诵与思修则通而言之谓受持大乘教法入理之方便也贤首大师所制华严三昧观门第四简教门中假问云众生修行为要受持圣教耶为要舍教耶答有十类一者自有众生无识悬舍圣言师自愚心复随邪友违教修行巧伪诳惑此为恶人也二者又有众生亦背圣教以质直心谓为出要勤修苦行竟无所益此上二人俱舍圣教不依义理三者唯诵圣言不解义意依傍圣教求名求利违自所诵亦名恶人四者唯逐文句不知义理但以直心读诵虽无巧伪亦无所益此上二人俱不舍教不得义理如上四门皆不可依五者读诵圣言分知解行多读文句少有修行六者广寻圣教遍知解行渐略圣言取意专修七者受持得意唯在修行不复寻言八者寻教得旨知一切法无不称性是故于教亦不持舍即此言教称性约教修行九者常持称性之教不舍不着恒观绝言之理不弃不滞此上五门犹未究竟十者寻教得实理教无碍常观理而不碍教常持教而不碍理此即理教俱融合为一观方名究竟此上十门前四门全不可依次五门从浅至深随根悟入然但是革凡成圣之方便楢未究竟唯第十门方为究竟也又贤首大师云受持大乘经须知五法一须明其文有五谓善知分段起尽前后相属次第连合诠旨圆满无增无减二解其事亦五谓说处说主徒众请仪及知圆音所说三达其义亦五谓略标纲要广释除疑譬喻令解引事证成举益劝学四得其意亦五谓令发大心观真理伏烦恼慈悲救物勤修万行五顺其行自有五种一于前四门法行在身在心未曾暂息二历前四门以起胜心谓于前文教起难遭想于前事相起尊重心念佛难逢伤己薄祐于前义理起爱乐心于前意旨悲喜交集三受持正法谓于前文教书写流通图画形相表佛法会撮略意旨曲示行人四自行增谓亲近善友系念思惟五成无碍行谓得旨亡诠故不可守亡诠由教故不可舍是故于教生无守无舍行今此虽开为十法行但是众缘资成正助相兼总曰受持修习全依此者可为圆因精勤不退皆证满果自教至大唐古今有依法修学者灵通感瑞其类实繁具如华严传五卷纂灵记两卷所说略而言之谓一书写经辉五色即后魏王延明王元熙英明博达尝以香和金写经一百部每部五香为藏七宝函盛日夜清斋行道即放神光五色照烛庭宇众所咸睹因而发心者不可计数也楮香四达僧德圆妙统宗极修一净园种楮鲜华香草杂之每洗浴方入园溉以香水楮生三载香气四达后以为纸写经才书数行每字皆放光明也二供养瑞鸟㘅华僧法诚于盖谷造华严堂画七处九会变相兼写此经专精供养每有瑞鸟形色非常㘅华入室旋绕供养也三转施灌掌之水尚拯生灵僧弥伽多罗师子国第三果人因至西太原寺遇诸僧转华严经忽然改容云不知此处亦有此经合掌欢喜赞叹言曰此大方广经功德难思西域相传有人称赞此经以水灌掌水沾虫蚁而舍命者皆得生天何况受持读诵思惟观察等四听闻功齐种智金刚菩萨云闻此法门如一切智行所集福德五披读眇然履空隋朝禅定寺僧慧悟持华严经与持涅槃经僧同隐终南岩栖木食各专其业后有一人请斋二人相让请者云请华严悟尚即便随往乃是山神千罗汉皆推之令于上坐斋毕神呼一童令侍乃入悟口便得神通却归取经辞涅槃僧眇然履空而去莫知所往六受持焕若临境僧辩才事裕法师学华严经久而不悟净室专精三年乃梦普贤指授觉后悉通焕然犹如临镜也七开示华梵通韵宋朝三藏求那䟦陀罗天竺人精华严来至此土七百余人请讲恨以华言未通礼忏虔请乃梦一人执剑持一人头刎却䟦陀罗头安提来者遂通唐言讲数十遍故云通韵人天共遵魏朝勒那三藏中天竺人既至此土华音又通讲华严经次忽有一人执笏形如天官云天帝令请师讲华严经都讲维那梵呗咸须同去勒那曰待讲毕去得否使云可尔及讲终即与都讲等奄然卒于法座之上人皆叹仰神光入宇法藏和尚字贤首十七辞亲求法于太白山后母病归觐时俨和尚于云华寺讲华严经至中夜忽见神光照烛庭宇知有异人及明过俨和尚即敬事之深入华严旨趣也良以一文之妙摄义无遗故一偈之功能破地狱也京兆人姓王不得名死被二人引至地狱见一僧云是地藏令诵偈云若人欲了知三世一切佛应观法界性一切唯心造遂得解脱声所至处有受苦者悉脱其苦后一日却苏忆持此偈向道俗说诸德寻经方得知是华严经夜摩天偈也八讽诵每含舍利安定郡樊玄智依顺和尚诵华严经每因诵经口中频获舍利前后数百粒也适会神僧京兆苑律师贞观年初宿㶚桥店有一僧同主人别房安下饮酒啖肉律师持戒精洁勃然戒之其僧餐了以灰水嗽口诵华严经俄终一轴未满五更一部都毕其律师入房悲泣忏谢讫至明便乃分袂不告名字不知所至九思惟则无生入证偈赞排空即解脱和尚台山佛光寺立精舍读华严经依经作佛光观又求文殊得见云何须礼我可自悔责后因自求乃悟无生遂欲广礼诸佛证此因缘感诸佛现与说偈言诸佛寂灭甚深法旷劫修行今乃得若能开晓此法眼一切诸佛皆随喜又问寂灭之法若为可说教人佛即隐身但有声曰方便智为灯照见心境界欲究真实法一切无所见十修习海神听而时雨霶𩃰僧道英亳州人年至十二亲为之娶五年同居全无世事后因听讲华严经乃出家入太行山柏梯寺修止观时年天旱唯讲华严感二人云是海神来听讲经遂令下雨须臾霶𩃰也天童迎而大水弥漫隋朝灵干讲华严经住兴善寺常作兜率及华严观临终之日有天童来迎而不随去云吾志在华藏矣寻见大水弥漫莲华满中乃忻然曰此果吾愿遂与同住僧童真相别别讫奄然而逝也。

　　△速能除灭五无间业。

　　△所有世间身心等病种种苦恼乃至佛刹极微尘数一切恶业皆得消除。

　　○钞言五无间业者梵云半左阿难他哩(丁也反)哩野尼迦云五无间或云阿鼻旨或云阿毗古译云无择或云无间具其四义或五义也一受生无间二寿命无间以无中夭者三身量无间以身遍满故四受苦无间无等流处所故五受报无间以决定顺生故由具上五义故名无间随造一业便招此报所言五者即五逆罪谓杀父害母出佛身血杀阿罗汉破和合僧此五随犯一件皆得逆罪堕阿鼻狱经一中劫受无间苦故名五无间业又此五逆有小大之异上说五逆犹是小逆佛月藏经等名为大逆故彼第八云但出一佛身血得无间罪尚不可算堕阿鼻狱况出万亿佛身血者终无有人说彼罪报若有恼乱骂辱打缚为我剃发着袈裟片缕不受禁戒及破戒者得罪多彼况持戒者故名为大下偈中云极恶五无间也又四重罪名近无间其罪亦重故名为近除普贤愿王及陀罗尼法威德力无能除灭也言所有世间身心等病者依涅槃经说有二种一者身病二者心病身病有五一者因水二者因风三者因热四者杂病五者客病客病有四一者非分强作二者忘误堕落三者刀杖瓦石四者鬼魅所著二者心病亦有四种一者踊跃二者恐怖三者忧愁四者愚痴复次善男子身心之病凡有三种一者业报二者不得远离怨对三者时节代谢生如是等因缘名字受分别痛因缘者风等诸病名字者心闷肺胀上气咳逆心惊下痢受分别者头痛目痛手足等痛是名为病受所分别也言种种苦恼者此有二种一即直指诸病有种种苦恼二即兼摄余诸苦恼谓诸所有逼迫等事也。

　　△一切魔军夜叉罗刹若鸠槃茶若毗舍阇若部多等饮血啖肉诸恶鬼神皆悉远离。

　　△或时发心亲近守护。

　　疏略说功德也唯说离恶亦即现报。

　　○钞明魔鬼潜护中二义句初明魔鬼远离后显发心守护初言魔者梵语具云魔罗此云杀者杀修行人智慧命故此为生死之根本也略说有四一烦恼魔是生死因二天魔是生死缘三蕴魔四死魔是生死果今言魔军者即天魔也军者众也即下鬼神皆魔军众也言夜叉者此云猛捷即捷疾也罗刹者即食血肉之鬼类也海中有罗刹城人落其中多遭食啖也鸠槃茶者此云守宫神亦云冬瓜鬼以其阴囊似冬瓜也毗舍阇者啖精气鬼饿鬼中此稍胜也部多者此云大身鬼亦云自生鬼此类若从父母生者名曰夜叉若自生者名曰部多饮血等者总举诸类也皆悉远离者后结远离也亦即现报者对生报后报以满三也。

　　△疏二偏举一行广显众德二一举一行。

　　是故若人诵此愿者。

　　疏举一例余。

　　△疏二广辩德具多胜德不出五果。

　　○钞不出五果者俱舍显相云异熟无记法有情有记生但是无覆无记故不通余从善恶因所感名有情有记生又瑜伽云诸不善法于诸恶趣受异熟果善有漏法于诸善趣受异熟果等流似自因相似同类兼说自因又瑜伽三十八云习不善故乐住不善则不善法增长习善法故乐住善法则善法增长为等流果或似先业后果随转此有二义后义果似于因即此意也如杀生短命等前义即后果之报如前世乐于杀生今还好杀等也离系由慧尽离诸结缚名离系果慧者择也尽者灭也谓此择灭离系所显故将择灭释离系果瑜伽论云以道灭惑名离系果又诸异生以世俗道灭诸烦恼不究竟故非离系果若因彼力生是果名士用若法因彼力生如因下地加行力上地有漏定生然离系名为不生由道力证得亦得名为不生士用果也除前有为法有为增上果谓有为法生余法不障是增上果故增上果唯有为法除前已生有为之法非增上果谓果望因或俱或后必无前果后因故云除也除此前后余诸有为为增上果论云增上之果也又瑜伽云若眼识等是眼根增上果乃至意识是意根增上果众生身分不散不坏是命根增上果解云眼等诸根不障识生身分不坏不散令不断命根皆以不障义边名增上果也仔细详意用之问士用增上何别答士用唯对作者增上通对所余如匠所成对能成匠具得士用增上果名对余非匠非匠非造故非士用也然上所引是俱舍根品彼以六因成斯五果非今所要今但以诵普贤行愿一因自然具斯五果此与诸宗有因同果异如十地中同修五种十善感果各殊有因异果同如此因及六因也因果俱异可以意得也。

　　△疏文三一通明五果。

　　一增上果。

　　行于世间无有障碍如空中月出于云翳。

　　△诸佛菩萨之所称赞。

　　△一切人天皆应礼敬。

　　△一切众生悉应供养。

　　疏增上果有增上用故。

　　△疏二等流果。

　　此善男子善得人身圆满普贤所有功德。

　　△不久当如普贤菩萨速得成就微妙色身具三十二大丈夫相。

　　疏等流果亦满普贤功德行故。

　　○钞言三十二相者一足下平如奁底二足下千辐轮三足跟梵王顶四手指纤长五其身方直六手足网缦七手足柔软八节踝𦟛满九身毛上靡十鹿王腨十一其身圆满十二垂手过膝十三顶有肉髻十四无见顶十五马阴藏十六皮肤细滑十七身毛右旋十八身紫金色十九七处平满二十柔软声二十一缺骨充满二十二师子上身二十三臂肘𦟛纤二十四齿白齐密二十五四十齿二十六得二牙二十七师子颊二十八口中上味二十九广长舌三十梵螺声三十一目睫绀青三十二眉间白毫相等如是诸相下自三贤菩萨作转轮王虽圆明已有此相乃至等觉犹经百劫修佛相好应知皆自十善为因百福庄严方得成满言百福者谓十善法具起百思如一不杀有五思谓离杀思劝导思赞美思随喜思回向思如是乃至不邪见亦尔于一一相引布自身必须前起五十思乃引一相后起五十思以覆之前后合为百思名为百福百福具足方成一相此名共因如涅槃经师子吼品如是三十二相一一皆有别因如彼经云若有菩萨摩诃萨持戒不动施心不移安住实语如须弥山以是业缘得足下平如奁底相若于父母师长乃至畜生以如法财供养供给以是业缘得足下千辐轮相若不杀不盗于父母师长常生欢喜以是业缘得成三相一手指纤长二足跟长三身方直等若修四摄法摄取有情得网缦指如白鹅王父母师长若病疾时自手洗拭捉持按摩得手足柔软若持戒闻法惠施无厌得二相一节踝𦟛满二身毛上靡若专心听法演说正教得鹿王腨相于诸有情不生害心饮食知足常乐惠施瞻病给药得身圆满如尼俱律陀树立手过膝顶有肉髻及无见顶见怖畏者为作救护见裸跣者施与衣服得马阴藏相亲近智者远离愚人善喜问答扫治行路得皮肤细软身毛右旋若以衣服饮食卧具医药香华灯明施人得身金色常光照耀若行施时所珍之物能舍不吝不观福田及非福田得七处满于布施之时心不生疑得柔软声若如法求财以用布施得缺骨平满师子上身臂肘𦟛纤远离两舌恶口恚心得四十齿白齐密于诸众生修大慈悲得二牙相常作是愿有来求者随意给与得师子颊随诸所须之食悉皆与之得味中上味自修十善兼以化人得广长舌不颂彼短不谤正法得梵音声见彼怨憎生于喜心得目绀色不隐他德称扬其善得白毫相如斯一一各别修之方能满足三十二相今以普贤行愿一因即能感此三十二相也。

　　△疏三异熟果。

　　若生人天所在之处常居胜族。

　　疏异熟果乘因感果故。

　　△疏四士用果。

　　悉能破坏一切恶趣。

　　△悉能远离一切恶友。

　　△悉能制伏一切外道。

　　疏士用果有善菩萨用故。

　　△疏五离系果。

　　悉能解脱一切烦恼如师子王摧伏群兽。

　　△堪受一切众生供养。

　　疏离系果八支圣道灭烦恼故。

　　○钞言一切烦恼者谓根随烦恼也根本有六一贪二瞋三无明四慢五疑六不正见开即为十开不正见为五一身见二边见三邪见四见取五戒禁取故开为十即六通俱生十分别起是惑之根本故名根本烦恼二随烦恼有二十一忿二恨三恼四覆五诳六谄七憍八害九嫉十悭十一无惭十二无愧十三不信十四懈怠十五放逸十六昏沉十七掉举十八失念十九不正知二十散乱于中忿等十个名小随无惭愧二名中随不信等八名为大随以随根本惑势力而起故名随烦恼也亦通俱生分别分别起者行相粗浅入见即除俱生起者行相微细至果方尽总举诸惑故云一切也如师子王等者师子兽中之王一吼之时众兽潜伏行愿威神亦复如是由兹行愿正念现前乃至成佛永断诸恶故云如等言八支圣道者即八正道也谓正见正思惟正语正业正命正精进正念正定等八也鉴理无邪曰正见筹虑正义名正思惟无漏语业名正语无漏身业名正业身语无邪为正命如理策勤名正精进顺法录心名正念无漏三昧名正定八中正见是道亦支余之七法唯支非道所以通云正道者一则解翻八邪二则体是圣道故也。

　　△疏二别明净土果二一显法功能。

　　又复是人临命终时最后刹那一切诸根悉皆散坏一切亲属悉皆舍离一切威势悉皆退失辅相大臣宫城内外象马车乘珍宝伏藏如是一切无复相随。

　　○钞净土果中释文分二先显法功能后别明胜果前中经文义分为三先世果终失次此愿不离后引生净土今初如俱舍论通说临终之时有多般事或恶业缘厚者有断末摩苦然于身中有极少节解便致死是为末摩苦地水火风随一增减如利刀刃触彼末摩因此便生增上苦受业斯不久遂致命终又复人间复有多种死相或中他毒药或风病失音或鬼神所录或怀胎㛯难或大水漂溺或野火所烧或恶兽伤残或无辜诛戮或雷电霹雳或战阵败亡或王法临刑或冤家锋刃诸般舍寿难可具名乃至诸天命将终位亦先有五种小衰相现一者衣服出非法声二者自身光明忽然昧劣三者于沐浴位水滞着身四者本性嚣驰今滞一境五者眼本凝寂今数瞬动此五相现定死不疑也复有五种大衰相一衣染尘垢二华鬘萎萃三两腋汗出四臭气入身五不乐本座此五相现必定应死金光明经说人死之相云两眼白色变舌黑鼻梁欹耳竖项筋垂下唇垂向下又涅槃云于医人所不生恭敬心于诸亲友生荆棘心此是死相如宝积经说最后舍寿之际心极明了一切善恶皆悉现前畏喜心生即便往趣也此即通说一切死相今诵持人即不为彼如是恶相之所逼迫也二诸根散坏三亲属舍离四威势退失五一切不随文显可知。

　　△唯此愿王不相舍离。

　　△于一切时引导其前。

　　△一刹那中即得往生极乐世界。

　　○钞此愿不离义分为三一愿王不离二引导长时三得生极乐言极乐世界者谓其国众生无有众苦但受诸乐故名极乐或名安乐亦名安养即阿弥陀佛所依之国土其国乃地莹七珍池通八德风摇树响与天乐以齐鸣水激清波将法音而同韵是以六方调御金口称扬三世如来致心护念总斯多义故以为名也。

　　△疏谓报尽舍命一切不随唯此愿王引生净土。

　　△同无常经眷属皆舍去财货任他将但持自善根险道充食粮。

　　△疏二别明胜果二一正明化生。

　　到已即见阿弥陀佛文殊师利菩萨普贤菩萨观自在菩萨弥勒菩萨等。

　　△此诸菩萨色相端严功德具足所共围绕。

　　△其人自见生莲华中蒙佛授记。

　　疏亦异熟果乘此善因净土生故。

　　○钞后别明胜果分二先正明化生后得授记下显利生大用初中经文分三一得见圣众二显圣德相三见生蒙记初中言阿弥陀佛者此云无量寿由二义故名阿弥陀一光明无量故二寿命无量故故阿弥陀经云彼佛何故号阿弥陀彼佛光明无量无边照十方国无所障碍是故号为阿弥陀彼佛寿命及其人民无量无边阿僧祇劫故名阿弥陀由昔因中大愿光明与寿俱无量故故以名焉故大无量寿经云设我得佛光明有限下至不照百千亿那由他诸佛国者不取正觉又云若我成佛寿量有限下至亿那由他百千及算数劫者不取菩提璘云阿弥陀者六十万亿那庾多恒河沙由旬是其身无量无边不可思议阿僧祇劫是其寿目澄四海毫映五山光明无有涯眷属不知数足不行而十方遍口不言而万类闻左侍观音右翼势至国有十善土无三恶一称名字灭殃罪八十亿劫一礼形像获相好八万四千举手低头无非是益也文殊师利者总有四翻正法华名溥首有经名濡首正云妙德或云妙吉祥以其降生时有十种奇瑞故一光明满室二甘露盈庭三地涌七珍四神开伏藏五鸡生凤子六猪诞龙肫七马产骐驎八牛生白泽九仓盈金粟十象生六牙有斯征瑞名妙吉祥也又悲华经说过去宝藏佛时为无诤念王第三子名曰帝众佛前愿取妙净土佛言汝自发愿取妙净土我今号汝为文殊师利此表净土诸吉祥事其来久矣今助佛导化示生舍卫多罗聚落为梵德婆罗门子香山云德妙而十方普现道尊为诸佛所师昔度五百仙人韬光雪岭今与一万菩萨见住凉山广如大经等说也普贤可知言观自在菩萨者解释绝多嘉祥云谓于六根门中而得自在故以名焉慈恩就三业解三业归向必六通赴缘摄利难思名观自在也贤首就悲智解谓于理事无碍之境观达自在又观机往救自在无碍故以名焉又诸菩萨至八地中得十自在一命自在于不可说劫住寿命故二心自在智慧能入无数三昧故三资具自在能以无量庄严一切世界故四业自在随时受报故五受生自在于一切世界示现受生故六缘自在于一切世界见佛充满故七愿自在随欲随时受报故于诸刹中成正觉故八神力自在示现一切大神变故九法自在示现无边诸法门故十智自在于念念中示现如来十力无畏成正觉故第五十五说得是自在故以为名言弥勒者此云慈氏如慈心因缘经说乃往过去无量无边阿僧祇时有世界名胜华敷佛号弥勒恒以慈心四无量法教化一切时有婆罗门名一切智光具六十四能多知博达闻佛说经即生难诘不能屈伏便发信心而发愿言愿持此经必得成佛号曰弥勒即舍家入山经八千岁常持彼经常习慈行又于过去与释迦同于弗沙佛所发菩提心常习慈定自是已来常号弥勒亦名阿逸多此曰无能胜大慈善根无能胜故为波罗奈国辅相之子身紫金色有三十二相香山云庄严净国而度有情起道乃先于释迦降迹犹当于补处哀吾师遗法弟子恐更沉轮龙华三会之时皆垂度脱今即示居睹史引导阎浮深慈重恩永劫宁报善财遇之得解脱门名曰入三世一切境界不忘念智庄严藏也问生极乐国得见阿弥陀佛观自在菩萨其事必尔又普贤身即净法界身一切佛体得见无妨其文殊弥勒在此娑婆今言往彼又云得见为同异耶答此有二义一即体异名同如说寿经时西方亦有无量寿佛等同赞故知但是名同体别异也二云是同非异何以如文殊师利佛道父母大权应现助佛扬化遍周法界现种种身利乐群品如弥勒为善财说文殊师利最胜大愿非余无量百千那由他等菩萨之所能有又言文殊师利其行广大无量无边其愿无际相续不断常能出生一切菩萨最胜功德常为无量菩萨之师令其勤修深证入故普于十方常转法轮教化成熟一切众生常于十方一切世界为说法师常为不可说不可说一切诸佛大会众中之所赞叹也弥勒菩萨如大经说云成就一切遍趣行故于诸生处而得自在又言我身普生一切法界一切众生显示道相殊异言音种种名号种种欲乐种种威仪随顺世间教化调伏显示众生清净受生随顺趣入一切众生甚深胜解一切菩萨大愿受化如是等无量所显而现其身种种相貌种种威德充满法界为欲成熟往昔同行退失菩提者示现于此阎浮提中又为成熟兜率天中同行天故令知诸天盛必衰故为欲示现降生瑞相教化成熟释迦如来所遗来者令如莲华悉开悟故于此处没生兜率天等故知是同非异也或可名同体异亦无妨也言等者等取诸余新贤旧圣及常随侍诸菩萨等故阿弥陀经云其国中多有一生补处其数甚多非是算数所能知之但可以无量无边阿僧祇劫说等但生彼国无不皆见也二显圣德相三见生蒙记可知。

　　△疏二利生大用。

　　得授记已。

　　△经于无数百千万亿那由他劫。

　　△普于十方不可说不可说世界。

　　△以智慧力随众生心而为利益。

　　疏亦士用果。

　　○钞后明利生大用中二先明得记后显利生利生文中分三初标利生时次显利生处后正明利生上来有二先正明化生后显利生大用总是别明胜果前来有二先显法功能后别明胜果总是明净土果讫。

　　△疏三究竟成佛果。

　　不久当坐菩提道场降伏魔军成等正觉。

　　△转妙法轮能令佛刹极微尘数世界众生发菩提心随其根性教化成熟乃至尽于未来劫海广能利益一切众生。

　　△疏亦离系果究竟离故。

　　△然前段中初一现报果今此成佛即后报果中间诸果皆是生报。

　　△唯诵一行五果具足三报昭彰终至菩提于何不习。

　　○钞自下第三究竟成佛果有二先销经文后释疏文前文六一身坐道场二降魔成佛三传法利生四令众发心五随机成熟六广益无尽初中坐者如大经说菩萨摩诃萨有十种坐所谓转轮王坐兴十善道故四天王坐于一切世间自在安立佛法故帝释坐与一切众生为胜主故梵天坐于自他心得自在故师子坐能说法故正法坐以总持辩才力而开示故坚固坐誓愿究竟故大慈坐令恶众生悉欢喜故大悲坐忍一切苦不疲厌故金刚坐降伏众魔及外道故是为十坐若诸菩萨安住此法则得如来无上正觉坐余如下偈中述。

　　△疏三结劝受持三一结前胜德。

　　善男子彼诸众生若闻若信此大愿王受持读诵广为人说所有功德除佛世尊余无知者。

　　疏上犹略叹今说无尽。

　　△疏二正明劝持。

　　是故汝等闻此愿王莫生疑念应当谛受受已能读读已能诵诵已能持乃至书写广为人说。

　　疏通十法行。

　　△疏三重举胜德。

　　是诸人等于一念中所有行愿皆得成就。

　　△所获福聚无量无边。

　　△能于烦恼大苦海中拔济众生令其出离皆得往生阿弥陀佛极乐世界。

　　△疏殷勤颂德意在劝持。

　　△然此经一卷文少义丰实修行之玄枢乃华严之幽键功高德远何不修持西域王臣未有不习。

　　○钞大文第三善男子彼诸众生下结劝受持分文二先标分后释解三段如疏文显可知重举德中经言皆得往生等者自此诣彼名之为往也准十六观经说往生之人总有九品随其品类随其行业方得往生言九品者一上品上生发三种心谓菩提心等又有三种一者慈心不杀具诸戒行二者读诵大乘方等经典三者修行六念回向发愿具此一日乃至七日寿尊与二菩萨无数化佛声闻大众执金刚台至行者前授手迎接才生彼国即悟无生须臾至十方界名上品上生二上品中生谓于第一义心不惊动深信因果不谤大乘寿尊与二菩萨持紫金台至行者前与千化佛一时授手一念生彼大宝华中经宿即开七日便得菩提不退飞行十方名上品中生三上品下生亦信不谤但发大菩提心临终见佛与二菩萨持金莲华五百化佛一时授手一日一夜莲华乃开至七日后即得见佛三七日后游历十方蒙佛授记名上品下生四中品上生不造五逆持五八戒临终见佛赞叹出家得离众苦便坐华台未举头顷即生净土莲华寻开得阿罗汉果名中品上生五中品中生受持八戒若一昼夜持沙弥戒若具足戒威仪无缺临终见佛慰喻往生七日华开得预流果六中品下生孝养父母行世仁慈遇人为说佛土功德及法藏比丘四十八愿虽不见佛命终亦生七日华开亦得预流果七下品上生虽不谤经如此愚人多造恶业无有惭愧临终闻赞大乘十二部经文复称佛号化佛慰喻即得往生经七七日华开见圣闻甚深法八下品中生毁犯众戒偷僧祗物不净说法无有惭愧诸恶严身临命终时狱火俱至遇善知识为说如来十力威德光明神力及戒定慧解脱解脱知见闻已除灭八十亿劫生死重罪火变凉风化佛迎接一念往生六劫华开发无上道意九下品下生五逆十恶具诸不善应堕恶道受苦无穷临终苦逼不遑念佛但称名号令声不绝具足十念命终之后见金莲华一念往生满十二劫华开得闻诸法实相除灭罪行发无上道意是即九品往生各各须具多种功德方得往生也又如大藏中有百余本或经或论说修彼因莫非勤积方得生彼今唯诵经一行一刹那中便得往生蒙佛授记甚为奇妙也疏言丰者多也枢谓枢机键即关键余文可知也。

　　大方广佛华严经普贤行愿品别行疏钞卷第五
卍新纂续藏经第 05 册 No. 0229 华严经行愿品疏钞


　　大方广佛华严经普贤行愿品别行疏钞卷第六

　　敕太原府大崇福寺沙门澄观撰别行疏

　　圭峰草堂寺沙门宗密述随疏钞

　　△疏二偈颂二一标举。

　　尔时普贤菩萨摩诃萨欲重宣此义普观十方而说偈言。

　　○钞自下第二尔时普贤下后彰颂偈于中初言重宣者重颂之意总有其四一为后来不闻欲令得闻故二为未悟之者重闻令悟解故三为长行文略以偈广之令易晓会故四为结句受持文稍易故有斯四意故重颂之。

　　△疏二正颂三一颂正示普因二一别颂前十门文但有七后三合故文八一颂礼敬诸佛。

　　所有十方世界中三世一切人师子我以清净身语意一切遍礼尽无余普贤行愿威神力普现一切如来前一身复现刹尘身一一遍礼刹尘佛。

　　○钞初二句颂所礼次一句颂能礼次句明周遍次句辩遍因后三句别显礼相谓一一佛所各有多身一一己身能起多礼故晋经云一一如来所一切刹尘礼。

　　△疏二颂称赞如来。

　　于一尘中尘数佛各处菩萨众会中无尽法界尘亦然深信诸佛皆充满各以一切音声海普出无尽妙言辞尽于未来一切劫赞佛甚深功德海。

　　○钞称赞二偈中前偈明所赞唯深信二字属能赞因后偈全显能赞于中前半偈明赞相次一句明赞时末后一句正明称赞。

　　△疏三颂广修供养。

　　以诸最胜妙华鬘妓乐涂香及伞盖如是最胜庄严具我以供养诸如来最胜衣服最胜香末香烧香与灯烛一一皆如妙高聚我悉供养诸如来我以广大胜解心深信一切三世佛悉以普贤行愿力普遍供养诸如来。

　　疏此中唯说本行供养不颂校量法供养胜岂得唯举劣供养耶明知长行校量本行。

　　○钞供养中三偈初二偈前三句标所供具后一句正申供养后偈中除一切三世佛五字是所供境末后一句正申供养余皆能供因。

　　△疏四颂忏除业障。

　　我昔所造诸恶业皆由无始贪恚痴从身语意之所生一切我今皆忏悔。

　　○钞四忏悔偈中初句标所忏业次句明造业因次句指造业具末后句正申忏悔。

　　△疏五颂随喜功德。

　　十方一切诸众生二乘有学及无学一切如来与菩萨所有功德皆随喜。

　　○钞次随喜偈中前三句余四字明所随喜后三字明能随喜前中初句有情次句二乘后句大乘就初句中前四字通标一切后三字正显有情。

　　△疏六颂请转法轮。

　　十方所有世间灯最初成就菩提者我今一切皆劝请转于无上妙法轮。

　　○钞次请转法轮偈中前二句标所劝请次一句正明劝请后一句明所请事。

　　△疏七颂请佛住世。

　　诸佛若欲示涅槃我悉至诚而劝请惟愿久住刹尘劫利乐一切诸众生。

　　○钞请佛住世偈中初句标所请次句正明劝请下二句申劝请意于中初句明住所经时下句述所为事。

　　△疏八合颂后三。

　　△以后三行皆回向故八九但是回向别义。

　　△八随佛学是向菩提通于二利九顺众生是向众生一向利他。

　　△故此三门不相舍离。

　　△文二一合颂三门二颂愿生净土初中三一总标回向二别颂三门三结归回向弥显三门皆回向也。

　　△今初以该八九故不依前次。

　　△疏文三一总标回向。

　　所有礼赞供养佛请佛住世转法轮随喜忏悔诸善根。

　　△疏牒前所回善根也八九二门属回向故但牒前七。

　　△回向众生及佛道。

　　疏正明回向也。

　　△略举二处实际离相遍该于二在无尽中。

　　△疏二别颂三门即分为三虽同回向长行既开故略标别义。

　　△文三一颂随如来学。

　　我随一切如来学修习普贤圆满行供养过去诸如来及与现在十方佛未来一切天人师一切意乐皆圆满我愿普随三世学速得成就大菩提。

　　○钞颂随佛学中初句标示次四句正明随学次一句示随学所因次一句结成随学后一句随学意言天人师者天者名昼天上昼长夜短是故名天又天者名无愁恼常受快乐是故名天又天者名为灯明能破黑暗而为大明是故名天亦以能破恶业黑暗得于善业而生天上是故名天又天者名吉以吉祥故得名为天又天者名日日有光明故名曰为天以是义故名为天也人者名曰能多思虑又人者身口柔软又人者名有慢又人者能破慢善男子诸佛虽为一切众生无上大师然经中说为天人师何以故善男子诸众生中唯天与人能发阿耨多罗三藐三菩提心能修十善业道能得须陀洹果斯陀含果阿那含果阿罗汉果辟支佛道得阿耨多罗三藐三菩提等故号佛为天人师也。

　　△疏二颂恒顺众生。

　　所有十方一切刹广大清净妙庄严众会围绕诸如来悉在菩提树王下十方所有诸众生愿离忧患常安乐获得甚深正法利灭除烦恼尽无余。

　　疏以顺众生即顺诸佛故先举诸佛。

　　○钞颂顺生行中先经文后疏释前中初偈标能益之尊后偈显为生启愿前中初二句标所依净刹下二句显能依众会后偈中初句所顺生下三句申愿意于中初句离忧常安次句获深法利后句灭除烦恼也。

　　△疏又佛坐树下为化众生。

　　△故晋译云如来坐道场菩萨众充满令十方众生除灭诸烦恼明知不相违。

　　○钞疏文有二先释通外难后结归本意前中先释通后引证前中以有外难云本明顺生何先举佛故疏释云以顺众生即顺诸佛等。

　　△疏三颂前回向前略今广。

　　△此下大愿亦是伽陀。

　　△回向与愿大同小异异者谓回向要有所回善根发愿无善亦可要誓言大同者十回向位大愿为体总愿别愿皆回向故。

　　△今此即是回向大愿。

　　○钞三颂前回向者即我为菩提修行时下三十偈于中三一会通长行二会通初地三解释本文今初疏亦是伽陀者梵云祇夜此云重颂谓颂长行也如前偈等梵云伽陀此云讽诵谓孤起讽赞非颂前文然此十愿若以颂前回向则是祇夜若以长行文中无别十大愿之文即是伽陀故云亦也亦者非全一向疏总愿别愿者如愿成就佛菩提为总愿也于中自利利他不同为别愿也是回向大愿者十回向既是大愿之回向故知大愿是回向之大愿。

　　△疏文有十愿全同初地但次不同彼中次者一供养愿二受持愿三转法轮愿四修行二利五成熟众生六承事七净土八不离九利益十成正觉今次如经。

　　○钞文有十愿下二会通初地也即初地中金刚藏菩萨为解脱月菩萨说初地十愿第四校量胜德分三门之第一胜愿也今依彼疏文前以五对十门释之一名体对名者是总云愿者是希求义别有十名依经依梁摄论列与此名同但次第异今依彼次标列后释即依当文瑜伽及诸摄论名虽小异义亦全同体者克性即以信欲胜解三为自性若取所依悲智相导即后得智为体二修证对修者初七修始次二修熟后一修成也证者地前引发初地齐证三行位对行者初二自利次五利他八自利满九利他满十二利果若约通论十皆二利位者通论即初地所得也彼是初地之文故作此配若就此中十愿即初后圆融不局定位四因果对前九求因后一求果五立意圆融对立意者所以但说十者以摄二严二利因果行位无不周故又表无尽故故云一一皆摄阿僧祇愿圆融者以称性故一愿之中具一切愿即入重重如常所辨六相圆融正在此文也故世亲菩萨言六相者总相别相同相异相成相坏相总者是根本法以初一法无不摄故别者余九法别依止本满彼本故同者斯法同名法故异者增相故诸法渐增故成者略说故揽九缘以成一略也坏者广说故分一作九九外无一此九因缘各住自相不相成也犹如梁柱等共成一舍总则一舍别则诸缘同则互不相违异则诸缘不同成则诸缘办果坏则各住自法凡举一法皆六相圆融又华严第三祖康藏国师为则天皇帝指金师子说六相圆融如彼金师子章也彼经文有二别一正显十愿彰自勤行二明十尽句与众生共初中四一总标二别列三总结四摄眷属初中地经云佛子菩萨住此欢喜地能成就如是大誓愿如是大勇猛如是大作用释曰能成就言该下三句初句始起要期次句方便起行谓成彼一一愿中所作方便皆勇猛故后句愿道行成谓如供养佛便能供故余九例知此愿亦即行称愿行故非如凡夫空有要期是以总言能成就也以总该别十愿皆有此三也二别列十愿者一一愿中文各有四皆初四字总标起愿云又发大愿此四字九愿皆有唯初供养一愿以近标文故无也二显愿行相十愿各别然与此经文异义同下随文引之会释三彰愿德能十愿皆云广大遍法界究竟如虚空四明愿分齐十愿皆云一切劫数无有休息此段虽十愿文同而所作各异应云供养无有休息等不似第三段文义皆同也就初后二段文通义局第三德能文义俱通十愿皆有广大等德故三总结云佛子住此欢喜地发如是大誓愿等三句全同标文也四摄眷属云以此十愿为首满足百万阿僧祇大愿然此经但有第二别愿中之行相文义无余三段以此须知彼经中愿与此大同小异之意故略标释勿厌异端疏今次如经者依此经次第解释本文也但随义便会于彼经。

　　△疏文二一别发大愿十一受持愿。

　　我为菩提修行时一切趣中成宿命常得出家修净戒无垢无破无穿漏天龙夜叉鸠槃茶乃至人与非人等所有一切众生语悉以诸音而说法。

　　疏亦名护法愿故十地经云愿受一切佛法轮愿摄一切佛菩提愿护一切诸佛教愿持一切诸佛法。

　　△今文初句摄菩提。

　　△次句持佛法。

　　△次二句护佛教修行戒行为护行故。

　　△破穿之义已见上文妙住章中。

　　○钞第一我为下二偈明受持愿即彼第二愿也疏故十地云至一切诸佛法者此四句全写彼行相之文也彼释云但言释云即彼疏引论释也下皆准此四句皆通二利然若约能受持等说受谓领受摄谓摄属护谓防护持谓住持故胜鬘经云摄受正法护持正法若约所受持等即一教二果三行四理三云护教判为行法者论云谓修行教法于修行时有诸障难摄护救济故能受等文虽互举义实皆通言常得出家修净戒者家谓家宅以拘系为义离烦恼缚名曰出家又在家迫窄犹如牢狱出家宽旷犹如虚空又智度论云孔雀虽有色严身不如鸿鹤能远飞在家虽有五欲乐不如出家功德深又如心地观经佛为智光长者说出家在家二种胜劣佛言出家菩萨胜于在家无量无边不可为比何以故出家菩萨以正慧力微细观察在家所有种种过失所谓世间一切舍宅积聚其中不知满足犹如大海容受一切大小河水不知满足又云在家之人心恒起妄想执着外境不能了真无明昏醉颠倒触境亦常不住恶觉易起善心难生由妄想缘起诸烦恼因众烦恼造善恶业依善恶业感五趣果如是如是生死不断出家菩萨能如是观厌离世间名真出家偈云出家菩萨胜在家算分喻分莫能比在家迫窄如牢狱欲求解脱甚为难出家闭旷若虚空自在无为离系着等又云若有男子女人一日一夜出家受戒二百万劫不随恶道以是因缘故愿常得也疏破穿之义至妙住章中者即善财第四善友妙住比丘大经则名善住也此善友寄第三修行住也此章中说二十种戒彼疏将配回向品二十梵行于中第十二名不缺漏戒配第二不缺梵行又第二十无垢戒配第一不破梵行彼释云若破四重十重犹如破器无所复用最粗重故今经云无垢即无垢戒又云无破即不破梵行无穿漏即不缺漏戒虽加穿字无缺字而穿与缺义亦不殊故指彼释此意亦同涅槃经爱见罗刹乞浮囊之喻也。

　　△疏后偈愿受一切佛法轮即是如来以一切音而说诸法令能遍受持。

　　△故上经云能令三界所有声闻者皆是如来音。

　　△疏二修行二利愿。

　　勤修清净波罗蜜恒不忘失菩提心灭除障垢无有余一切妙行皆成就于诸惑业及魔境世间道中得解脱犹如莲华不着水亦如日月不住空。

　　疏于中一切妙行皆成就者此是总句谓广大无量世出世间种种行故亦行方便。

　　○钞第二勤修下二偈修行二利愿即彼第四也疏此是总句者文云一切故是总也以随义便故不依次释之下多仿此地谓广大无量至种种行故者彼经云愿一切菩萨行广大无量不坏不杂论释云广大无量是世间行意明俗智之行广从初地乃至六地大者七地无量者八地已上不坏不杂是出世间行不杂世间有漏法故不坏者冥同真性故疏亦行方便者彼经行中有四位行相行体行业行方便行方便中以六相圆融令一行具一切行为方便经云摄诸波罗蜜净治诸地总相别相同相异相成相坏相所有菩萨行皆如实说教化一切令其受行心得增长今云一切妙行皆成就者文含彼意故指云行方便也余三此配之在疏可见。

　　△疏余句为别初句行体即十波罗蜜除蔽清净。

　　○钞初句行体者前云广大无量者世出世间等正辩此十波罗蜜之相故此云体也明此十波罗蜜义略以三门分别一释名义二明体性三问答广略初中又二先释总名后释别名今初十即是数波罗蜜者此云到彼岸也以生死为此岸烦恼妄念为中流真空之际为彼岸也故贲疏云由无正智住生死岸溺烦恼流起惑造业轮回无极但令修无相慧照五蕴空名离此岸妄念永寂是越中流证法性如是到彼岸又唯识论以现起苦集为此岸未起苦集为河流菩提涅槃为彼岸六度为船筏以行人五蕴假者为所度又智度论中有三义一以生死为此岸菩提为彼岸一切如来皆从生死此岸越四流之大河到菩提之彼岸此约果解二以有相为此岸无相为彼岸此约心释三以六蔽为此岸六度为彼岸此约行释唯识第九要七最胜之所摄受方可建立波罗蜜名一安住最胜谓要安住菩萨种性二依止最胜谓要依止大菩提心三意乐最胜谓要悲愍一切有情四事业最胜谓要具行一切事业五巧便最胜谓要无相智所摄受六回向最胜谓要回向无上菩提七清净最胜谓要不为二障间杂若非此七所摄受者不得名为到彼岸也后释别名一布施者运心广大名之为布辍己惠人名之为施施有三种一财施二法施三无畏施财施者瑜伽论云又诸菩萨所有财物若多若少无不运心先施一切后来求者如取自财菩萨与时还如彼物见来求者终不嗤笑亦不轻弄亦不令其心生赧愧亦不颦蹙舒颜平施前笑先言终不稽留疾疾而施不积聚施谓诸菩萨不于长时渐渐积集聚多财物然后顿施见积集施其施有罪见随得施其施无罪无畏施者谓他有恐怖种种难事菩萨方便救脱令离怖畏或于禽兽等诸有情所不为恼害令离怖畏如是种种名无畏施言法施者谓以正法为人演说于诸施中法施为最也二净戒者防非止恶名之为戒于戒不犯名之为净此亦三种一摄律仪戒谓断一切恶法也二摄善法戒谓修一切善法也三饶益有情戒以无罪乐普利众生也如摄论说由摄律仪戒能建立菩萨行由摄善法戒能广集佛法由饶益有情戒能无罪利益也三忍辱者他人加恶名之为辱能安受之名之为忍此亦三种一耐怨害忍由大悲心不舍有情于怨害等忍受不恚二安受苦忍谓修行时若遇寒热饥渴等苦安住忍受不生退转三谛察法忍谓审谛观察一切诸法无灭无生而忍证也当知此忍能与前二为依止处由达诸法无生灭等方能堪忍怨害等苦也四精进者勇捍无退名之为进万行不杂名之为精此亦三种一被甲精进犹如猛将身被甲胄能摧怨敌无退屈心菩萨亦尔被精进甲积集万行降四魔怨二摄善精进谓修习善法进取无倦三利乐有情精进于饶益有情事不生疲厌五禅定者新译云静虑专注一境名禅摄心不乱名定念虑澄寂故名静虑亦有三种一安住静虑谓心住现法乐也安住此中轻安适悦受用法乐无厌倦故二引发静虑谓依此定引发六通诸所思事悉皆成满三办事静虑谓依此定成办利乐有情之事如以定力止息饥馑等六智慧者决断名智拣择名慧此亦三种一生空无分别慧谓证生空人无我理二法空无分别慧谓证法空法无我理也三俱空无分别慧谓证二空空无我理七方便者摄化自在应变随时善离过非名为方便此有二种一回向方便善巧以前六度所集善根共诸有情回求无上正等菩提二拔济方便善巧谓一一皆为拔济诸有情故前般若德后大悲德八愿者专心向乐乐求不退名愿此亦二种一求菩提愿二利乐他愿九力者有胜堪能不可屈伏名力此亦二种一思择力可作不可作等二修习力谓修万行时不退不屈由此二力令前六度无间无断长时现行十智者决断诸法能善了知名之为智此亦二种一受用法乐智由施等度成立此智后由此智成立施等如是自在名受用法乐二成就有情智由此妙智能正了知施戒忍等饶益有情也故摄论云由施能摄受有情由戒能不害有情不生瞋故由忍遭苦能受由勤能助他有情所作善事由定未定者令定也为未得定诸有情说行相方便令彼有情成办此定由慧为已得定者令解脱等为菩萨自己得出世间慧断障得解脱已广为一切已得定者说远离世间解脱功德不令依定求有忻上令依已得上地胜定远起加行引出世间慧即断障解脱故名成熟有情也上来略释十度别名竟二出十度体者初施以善十一中无贪及助成无贪者同时二十一法并三业总为施度体此即总相出体也若以克性相应眷属等子细出体广如论中也二戒度以遍行中善性无表思在大乘者为体若约同时相应者总二十一法及所起三业总为戒度体也三忍辱以无瞋精进审慧及同时二十一法三业为忍度体也若不得无瞋即遇怨害等时即便退屈不能忍也若无审慧遇诸境界不能忍可即便退屈故以审慧为体即三慧中思修二慧也闻慧行相粗劣无忍义故不取之也又若无精进在怀即遇寒热等苦亦不能忍受故忍约胜以无瞋审慧精进为其自体也四精进即以自名相应二十一法同时三业为体也五静虑即以别境中定数内等引定及同时二十一法为体此定及第六慧不通三业体也六后五度皆以本后二智及相应二十一法为体故唯识论云后五皆以择法为体说是本后智故问五中几是根本几是后得答第六唯根本摄后四皆后得智收此约十度解若说六度者即第六慧度通根本后得智也上来总是出十度体竟三明问答广略问有何所以但说十度不增不减耶答有三因也一者以菩萨所住地有十故二者以菩萨于十地中所对治重障有十种故所以能对治度亦有十也故此疏云以十度行净十种蔽蔽即障也三者菩萨所证有十真如故度亦有十也问诸教多说六度今此说十何故相违答亦不相违何以谓开合不同更无别义也若开即别说后四便成其十若合之即但有前六不说后四问若不说后四莫摄义不尽答以后四度助成前六故即摄在前六中亦摄法尽也故论云方便善巧助施等三愿助精进力助静虑智助般若令修满故言方便善巧助施等三者解深密经云于前三种波罗蜜多所摄有情以诸摄事方便善巧而摄受之安置善品是故我说方便善巧为施等助愿助精进者彼云若诸菩萨于现法中烦恼多故元于修习无间无有堪能由劣意乐故下界殊胜故于内心住无有堪能乃至未来轻微心生故正愿如是由此愿故微薄能进故愿助精进也力助静虑者解深密经云若诸菩萨亲近善士听闻正法如理作意为因缘故转劣意乐得胜意乐亦名上界胜解名力波罗蜜多由此力故于内心住有所堪能故说力度为定度助智助般若者经云若诸菩萨以能闻缘善修习故能发静虑如是名智由能闻故堪能引发出世间慧故说后智是慧度助问何以唯具六耶答如世舟船有六法故此略明问答也更有余义恐繁不述上来三段总是第一明行体中略说十度义竟也。

　　△疏第三句是行业以十度行净十种蔽助真如观净十种障故。

　　○钞第三句是行业下至十种障故言十度行可知也十种蔽者谓一悭贪二毁禁三瞋恚四懈怠五散乱六愚痴七耽滞八退屈九怯劣十昧事此十隐蔽妙行故以十度如次除之疏助真如观者智观真如为正道十波罗蜜为助道也故云助观以净十障十障十如义在玄谈钞中明也。

　　△疏后偈行相于诸惑业得解脱者即出世间行。

　　△及魔境界世间道中得解脱者即世间行。

　　△犹如莲华及日月喻双喻二行处于世界犹如虚空亦如莲华不着水故身心清净超彼岸故。

　　○钞后偈行相至超彼岸故者地经行相之文即前所引广大无量世出世间等也今此一偈前半法后半喻法中上句即出世间行下句即世间行解脱之言意兼上句出世解脱出世解脱即全超世间世间解脱即处之不染下半偈喻双喻二行也亦可日月喻出世解脱不住空故莲华喻世间解脱在水中故。

　　△疏上之七句皆是能增长行。

　　△第二句是所增长心由依此义此行亦名心增长行。

　　△故十地云令其受行心得增长。

　　○钞上之七句至心得增长者以地经于此愿相中科为两段一能增长行即前行相等四二所增长心即此全引也以有如上诸行相资故增菩提心令不忘失也以取地经地论文势故以诸行增长菩提心若直据此文亦可由菩提心而增长诸行即心是能增长行是所增长故离世间品云若忘失菩提心而修行诸善根者是为魔业又标在二千之行最初况此次云出魔境等义亦相扶彼文此一段文请以疏中所引地经及此经偈相对详之。

　　△疏三成熟众生愿。

　　悉除一切恶道苦等与一切群生乐如是经于刹尘劫十方利益恒无尽我常随顺诸众生尽于未来一切劫恒修普贤广大行圆满无上大菩提。

　　疏第五句为总余句为别初句离苦因果皆离次句得乐乃至涅槃第三竖长第四横遍后三句总结长时所成因果。

　　△即十地经令其安住一切智智道。

　　○钞第三悉除下二偈成熟众生愿即彼第五也疏初句离苦至涅槃者地经先举所化四生九类众生后明所为云如是等类我皆教化令入佛法令断一切世间恶趣令安住一切智智道文势全似金刚经也断世间趣即上句令入佛法即此下句也。

　　△疏四不离愿。

　　所有与我同行者于一切处同集会身口意业皆同等一切行愿同修学所有益我善知识为我显示普贤行常愿与我同集会于我常生欢喜心。

　　疏谓愿于一切生处恒不离佛及诸菩萨得同意行故亦名心行愿愿不离一乘故。

　　○钞第四所有下二偈明不离愿即彼第八也疏于一切生处恒不离佛及诸菩萨等者如不动优婆夷章中云其有修行善知识教诸佛世尊悉皆欢喜其有随顺善知识语则得近于一切智地其有能于善知识语无疑惑者则常值遇一切善友其有发心愿常不离善知识者则得具足一切义利也如德生童子有德童女章中有其十喻显善知识彼云复次善男子善知识者长诸善根譬如雪山长诸药草善知识者是佛法器譬如大海吞纳众流善知识者是功德净法生处譬如大海出生众宝善知识者能净菩提心譬如猛火能炼真金善知识者出过世法如须弥山出于大海善知识者不染世法譬如莲华不著于水善知识者不受诸恶譬如大海不宿死尸善知识者增长白法譬如白月色光圆明善知识者照明法界譬如盛日照四天下善知识者长菩萨身譬如父母养育儿子善男子以要言之菩萨摩诃萨若能随顺善知识教得十不可说百千亿那由他功德等是故愿面常同会总又如智度论三十二云如以少汤投冰池上虽消少处返更成冰菩萨未入法位若远离诸佛以少功德无方便力欲化众生虽小利益返更堕落以是新学菩萨不应远离诸佛也又念我未得佛眼如盲无异若不为佛所引导即无所趣菩萨见佛得种种利得大智慧随法修行而得解脱等又大品云菩萨渐近萨婆若渐得身清净心清净相清净是故不生贪瞋痴慢乃至邪见心故终不生母胎腹中常得化生从一佛国至于佛国成就众生乃至菩提不离见佛等疏亦名心行愿者以同心志在于一乘故即为心行愿也。

　　△疏初句为总同志一乘故。

　　△余句为别于中先三句自分行同意业同者平等一缘故身业同者同得如意神通故语业同者同说一味法故上即三轮同。

　　△一切行愿同者若福若智万行皆同。

　　△后一偈胜进同以更成益复显示故。

　　○钞初句为总同志一乘故者地经总相标云愿与一切菩萨同一志行释云同志一乘同修万行以此经但云同行故疏引彼文简之属一乘也一乘之义佛法大纲依香山胜鬘疏中聊为解释言一乘者统收不异谓之一运载含容谓之乘故名一乘即一佛乘谓教理行果总名为乘皆有运载义故彼明一义有其十门今明前七一简二名一佛乘第一非同余二二废二名一如法华经云正直舍方便但说无上道三破二名一谓破二乘执实之情为说究竟一乘之法四会二名一指小即大故如云汝等所行是菩萨道等又如大乘为本故五无二名一如说香积彼土无有二乘名字但有清净大菩萨众六不二名一不二法门泯绝无寄如无言世界外即无说无示内即无虑无思以为佛事一相平等寄理绝言故亦名一七不一名一谓一切即一一即一切一切非一切一亦非一一切诸法互相涉入事事无碍相入相即无不镕融同一法界皆如幻故故大经云一即是多多即一等总一切法都是一乘然此七义前前浅后后深今此所取即第七称经宗故平等一缘故者地经云一切菩萨平等一缘释曰亡缘照境也疏得如意神通者彼经云随意能现种种佛身故言同得如意神通者此即神境通具足应云神境智作证通也大论第六云如意通有三一能到二转变三圣如意能到有四一身能飞行如鸟无碍二移远令近不往而到三此没彼现四一念能至转变者大能作小一作多等改变外物自在能变圣如意者于不可爱不净等物观令可爱等自在通达唯佛独有今此即是一念能至瑜伽论说此通有二一能变二能化变谓十八变等化谓无而忽有谓化身化语化境等疏一味法者唯说一乘无二亦无三也疏后一偈胜进者前云同行故名自分此云益我故名胜进也。

　　△疏五供养愿。

　　愿常面见诸如来及诸佛子众围绕于彼皆兴广大供尽未来劫无疲厌愿持诸佛微妙法光显一切菩提行究竟清净普贤道尽未来劫常修习。

　　疏愿供胜田故。

　　○钞第五愿常下二偈供养愿彼第一也。

　　△疏第三句为总兴广大供故。

　　△大有六种。

　　△一心大无疲厌故二供具大财法正行皆具足故财供摄在总句正行即第五六句三福田大即初二句四摄功德大即第七句中究竟普贤道是胜功德故五因大即第七句中清净二字如空清净为无常爱果及常果之因故六时大即第八句。

　　○钞大有六种者彼经行相及德能中各有三义通成六大显初供养大愿之义行相中三大者经云所谓生广大清净决定胜解以一切供养具恭敬供养一切诸佛令无有余一心大二供具大三福田大然俱舍偈云由财田主异故施果差别今财田主三一切皆胜果即不差别也审详德能中三大者经云广大遍法界究竟如虚空尽未来际一摄功德大二因大无常爱果无量因故三时大此因得涅槃常果故以如上六大一一对今疏文六义即显也疏如虚空清净为无常爱果及常果之因故者即十地经六决定中第四因善决定也经云究竟如虚空尽未来际论云是因善决定此有二种一成无常爱果因如虚空依是生诸色色不尽故二常果因得涅槃道故故经云尽未来际上皆论文彼疏释云今明此智有其二能一寂而常用故为无常果因用虽亏盈智无起灭如所依空非无常故经明此智究竟如虚空二用而常寂故为常果因虽涅槃永寂而智体不无若不尔将何穷未来际若会三身者即用为化身寂为法身智为报身非无常矣不同法相宗报身是有为无漏论云无常爱果者用适机故此上皆十地地体中经文疏文也彼常果因在时大中已辩也。

　　△疏六利益愿。

　　我于一切诸有中所修福智恒无尽定慧方便及解脱获诸无尽功德藏一尘中有尘数刹一一刹有难思佛一一佛处众会中我见恒演菩提行。

　　疏愿于一切时恒作利益众生事业无空过故亦名三业不空愿。

　　○钞第六我于下二偈明利益愿彼第九也疏三业不空者彼经总相标云愿乘不退轮四不退中念不退也行菩萨行身语意业悉不唐捐。

　　△疏前偈修福智等为不空因获无尽藏是不空果。

　　○钞前偈至不空果者此一偈中三句是因一句是果。

　　△疏谓暂见身则必定佛法暂闻音声则得实智慧才生净信则永断烦恼。

　　△得如大药王树身得如如意宝身名功德藏。

　　○钞谓暂见身至如意宝身者除谓一字全是彼经文也论科为二一从见身至断烦恼名作业不空三业能安乐故谓见身行行知佛法真实故云必定闻口说法能生智慧念意实德诸惑不生此但增胜而说三业成益不同实则互有二谓得如大下名利益不空二喻皆喻拔苦也一切众生有二种苦一种种诸苦谓逼迫等若身若心药王治之出现品云譬如雪山有药王树名曰善见若有见者眼得清净若有闻者耳得清净若有嗅者鼻得清净若有尝者舌得清净若有触者身得清净若有众生取彼地土亦能为作除病利益佛子如来应正等觉无上药王亦复如是能作一切饶益众生若有得见如来色身眼得清净若有得闻如来名号耳得清净若有得嗅如来戒香鼻得清净若有得尝如来法味舌得清净具广长舌解语言法若有得触如来光者身得清净究竟获得无上法身若于如来生忆念者则得念佛三昧清净若有众生供养如来所经土地及塔庙者亦具善根灭除一切诸烦恼患得贤圣乐佛子我今告汝设有众生见闻于佛业障缠覆不生信乐亦种善根无空过者乃至究竟入于涅槃也二贫穷苦世财法财如意治之言得如意宝身者此即出现品明十身相中第十相名如如意宝身故彼经云复次佛子譬如大海有大如意摩尼宝王名一切世间庄严藏具足成就百万功德随所住处令诸众生灾患消除所愿满足然此如意摩尼宝王非少福众生所能得见如来身如意宝王亦复如是名为能令一切众生皆悉欢喜若有见身闻名赞德悉令永离生死苦患假使一切世界一切众生一时等心欲见如来悉令得见所愿皆满佛子佛身非是少福众生所能得见唯除如来自在神力所应调伏若有众生因见佛身便种善根乃至成熟为成熟故乃至得见如来身耳佛子是为如来身第十相即兼前如大药王树身并喻佛身以尘沙功德积集成故名功德藏论主对前安乐此为利益故作此释也实则药王喻三业舍恶离苦如意喻三业进善得乐疏名功德藏者疏和上经文结成此经获诸无尽功德藏之句也。

　　△疏后偈利益时处谓遍于时处求能益法利众生故。

　　△十地经云愿乘不退轮修菩萨行令见诸佛演菩提行即乘教诫轮修菩萨行故。

　　△疏七转法轮愿。

　　普尽十方诸刹海一一毛端三世海佛海及与国土海我遍修行经劫海一切如来语清净一言具众音声海随诸众生意乐音一一流佛辩才海三世一切诸如来于彼无尽语言海恒转理趣妙法轮我深智力普能入。

　　疏亦名摄法上首愿谓转佛法轮愿皆摄取而转授故。

　　○钞第七普尽下三偈转法轮愿彼第三愿也。

　　△疏文中初偈转法轮处若据有修行之言者合属前段为修行处。

　　△前已有处此中晋译及兴善本皆无修行故属此段。

　　○钞转法轮处者彼经有四节一转处二转时三摄法方便四转法顿周今即初也彼经云愿一切世界佛兴于世佛应现之世界则是转法轮处疏若据有修行至故属此段者通伏难也难云此偈虽标刹海而结云我遍修行应属前段云何判属法轮愿中通释如疏也。

　　△疏次一偈能转圆音。

　　○钞次一偈能转圆音者如香山国师通叙十解一云如来在日一音演畅随类解生二云或以随一方之音皆谓世尊同其己语三或云唯出随根一音闻者各闻称根别法四或云唯出随法一音闻者各得所闻别法五或云于佛胸中有净大种功德最胜能发清净梵音声相六或云有一无心之音若佛有心其音即定不能遍应一切众音如凡夫等以佛无心定出一音故能普应一切众音其犹谷响及众乐器但有心者出种种声七或云唯一圆遍之音都无宫商平上之异增上缘力随感成多其犹满月流影非一八或云佛有众多音声一切众生所有言音莫非如来法轮声摄但以无碍一即一切一切即一故大经云一切众生语言法一音演说尽无余九大师云言一音者乃无音也有即非一诸有体法皆非一故由佛无音乃曰一音佛若有音有音已定何能应一切音耶良为无音故能随感出种种音如钟声等随击大小佛音自一听者闻多随类各各自心现故无有自心亲取他境经说自心还取自心处处皆说唯有义故以此无音之音普应皆一色声功能于理无违十又一音即一切音一切音即一音若非一即一切者佛演一音众生不能各各领解又若非一切即一音者如来一音即不能普备也良以一多相即故佛演一音即普备也一切众生皆有领解。

　　△疏次二句转法轮时第十一一句所转法轮末后一句能摄方便。

　　○钞次二句转时者文有三世之言故判为时意在会地经第三节彼经即以八相成道为转法轮时疏能摄方便者彼经第三节也彼于八相文次后云皆悉往诣亲近供养为众上首受行正法释曰供养则集功德方便上首下则集智慧方便此二助菩提法故云方便也今云我深智力普能入正同彼也普入即皆悉往诣也若不以深智即不能悉往普入故云深智力也。

　　△疏八净土愿。

　　我能深入于未来尽一切劫为一念三世所有一切劫为一念际我皆入我于一念见三世所有一切人师子亦常入佛境界中如幻解脱及威力。

　　疏愿清净自土安立正法及能修行诸众生。

　　○钞第八我能下二偈净土愿彼第七也疏文分二先标释愿名后随文配释前中又二先正释愿名后会通具阙今初文中由有清净自土等言此须明三土今依诸论略释名义于中有二先释总名后明差别初中总言净土者世界皎洁名净即净可居名土又体离障染名净依止义边名土言差别者通论净土有其三种一常寂光土二常受用土三常变化土言常寂光土者亦名法性土即法身佛所依土也普贤观经云释迦牟尼佛名毗卢遮那其佛住处号常寂光谓法界真理不生不灭故名常无相无为故名寂性离垢染体常明照故名光依止义边名之为土故名常寂光土问法身如来遍一切处何有所依土耶答唯识论云虽此身土体无差别而属佛法相性异故此但约义强分以法界理有二种义一者觉照义即名为佛二者与尘沙万德为依止义即名为土属佛之处相义名身谓实相之相也属法之处性义名土即自性身假分身土也二常受用土者有二一自受用二他受用言自受用者谓大圆镜智净识所现周圆无际众宝庄严自受用身常依而住名自受用土问何以镜智现此土耶答以因中有漏第八识能变山河大地器世间等佛位无漏转成大圆镜智还能变起自受用土与自受用佛为依止故云镜智所现也言他受用土者由平等性智为他所变或小或大展转精严他受用身依止而住问由平等性智现他受土者何故佛地论说镜智所现耶彼论云诸佛为令地上菩萨受大法乐精进修行于后得智以大悲心镜智相应净识之上依菩萨业力如来与作增上缘随其根宜现清净土改转不定据此即由镜智所现即二论相违也答定不相违所以然者谓他受用佛身之与土皆是无垢第八识自证分中实定果色种子生起盖以平等性智起大悲心击发圆镜智中无漏定果色种子而起十重他受用身土亦须由菩萨善业力感佛现身如来与作增上缘变起身土令十地菩萨受用即二论并不相违也言变化土者由成事智大悲愿力为未登地菩萨二乘异生所变或净或秽大小不同三类化身依之而住问何故化土有净秽耶答此有二说一由佛本愿二由生感变由佛愿者如阿弥陀佛往昔曾为转轮圣王名无诤念于宝藏佛所发菩提心愿取净土利乐有情今既果满亦现净土释迦牟尼如来时为大臣名曰宝海愿摄秽土成熟有情故今果中亦处秽土言由生感变者由生心净感变净土故净名云欲得净土当净其心等由生心浊故感变秽土如释迦本愿十方佛土所不容受恶业众生悉生我国又心垢故众生垢心净故众生净即其义也余义极多缘疏文窄不敢繁叙也疏言清净自土者即自受用土如净名云欲得净土当净其心等也安立下即他受用土如净名云直心是菩萨净土菩萨成佛时不谄众生来生其国等也。

　　△疏略无净土之言以影在后段故。

　　△而具净土七种净义。

　　○钞七种净义者论判彼净土愿中为七种净今疏全依但次第少差耳亦不须会之。

　　△疏初偈即同体净以同法性故令一多互相即入。

　　○钞同体净至即入者彼经云愿一切国土入一国土一国土入一切国土彼释全是此疏文也既同法性性则融之故使一多相即相入相即者约体以明一即一切一切即一则诸法相即自在门也相入者约用以明一入一切一切入一则一多相容不同门也疏即入二字以摄十玄门之一门也言十玄门者准清凉国师四十二策问中具以法喻明之问云窃闻华严深义谓之十玄请列其名略申其义答云十表无尽一一造玄随举一法即具斯十谓一同时具足相应门如大海一滴含百川味二广狭自在无碍门如经尺之镜见千里之影三一多相容不同门若一室千灯光光涉入四诸法相即自在门如金与金色二不相离五秘密隐显俱成门如片月澄空晦明相并六微细相容安立门如琉璃瓶盛多芥子七因陀罗网境界门若两镜互照传耀相写递出无穷八托事显法生解门如立象竖臂触目皆道九十世隔法异成门如一夕之梦翔飞百年十主伴圆明具德门如北辰所居众星同拱十无前后举一全收斯为华严不共玄旨余义如大疏明与金师子章具列也。

　　△疏今文虽辩念劫圆融意取时中圆融之刹。

　　△二有半偈明自在净如摩尼珠美恶斯现自在圆通。

　　△是故文云于一念见举其佛者显是佛土。

　　○钞自在净者彼经云无量佛土普皆清净彼释全同此疏但加净秽圆通故云普皆疏举其佛者人师子即佛也佛是人中之师子故。

　　△疏三有一句亦常入佛境界中者即是因净。

　　○钞因净者彼经云普入广大诸佛境界彼释亦同此疏也。

　　△疏因有二种一者生因谓六度等如净名说。

　　○钞谓六度等如净名说者即佛国品初标云宝积众生之类是菩萨佛土所以者何菩萨随所化众生而取佛土乃至云布施是菩萨净土菩萨成佛时一切能舍众生来生其国一也持戒是菩萨净土菩萨成佛时行十善道满愿众生来生其国二也忍辱是菩萨净土菩萨成佛时三十二相庄严众生来生其国三也精进是菩萨净土菩萨成佛时勤修一切功德众生来生其国四也禅定是菩萨净土菩萨成佛时摄心不乱众生来生其国五也智慧是菩萨净土菩萨成佛时正定众生来生其国六也。

　　△疏二者依因此复有二一镜智净识为土所依二后智通慧为土所依。

　　○钞镜智净识为土所依者总论佛智有其四种一大圆镜智二平等性智三妙观察智四成所作智问何名大圆镜智答从喻为名谓此智性净圆明能鉴照万物故名大圆镜智即一切有情心行差别品类各异及菩萨影像三世诸佛之影像乃至五趣影像若事若理及有为无为万德无不朗鉴悉于中现故名大圆镜智即犹如大圆镜能照万物也故唯识论云大圆镜智相应心品纯净圆德现种依持能现能生身土智影无间无断穷未来际如大圆镜现众色像通持业及分取他名有财二释也言平等性智者平谓均平等即齐等谓缘一切境时自他平等以第七识在因位时执我执法有高有下起不平等今成无漏二执已除自他平等即约境得名也故唯识论云二平等性智相应心品谓此心品观一切法自他有情悉皆平等也言妙观察智者谓神用无方称之为妙具缘诸法自相共相等名为观察决断无碍名之为智谓此心品现通朗鉴说法利乐故名妙观察智即从用得名也故唯识论云妙观察智相应心品谓此心品善观诸法自相共相无碍而转于大众会能现无边作用差别皆得自在雨大法雨断一切疑网令诸有情皆获利乐也言成所作智者亦名成事智谓能成办所作利乐有情之事名成所作智即从境及用得名也故唯识论云成所作智相应心品谓此心品为欲利乐诸有情故普于十方示现种种变化三业成本愿力所应作事也此之四智唯佛具有转八识而成即转第八识成大圆镜智转第七识成平等性智转第六识成妙观察智转前五识成成所作智问既有八识如何转成四智等答理实合转成八智以前五名同故但立四开亦无失皆是决断为义总取别境慧及同时意二十一法为体也问八识是心王慧是心所如何转心王却为心所耶答言转者但转心所中慧成智非转识体也谓因中识强智劣但言八识即摄诸心所皆在其中若至果中即智强识劣但言四智即总摄八识皆在其中也即各转自识相应之慧也问若因中前七识有相应慧至果可言转第八既因中无至果如何转答第八因中虽无有漏慧相应至果即从无漏镜智种子中生现行亦无过失也因疏中云镜智净识为土所依镜智即四智中大圆镜智因兹略释四智也此疏中言镜智净识为土所依者唯识论云大圆镜智相应心品谓此心品离诸分别所缘行相微细难知不忘不愚一切境相性相清净离诸障染纯净圆明现种依持能现能生身土智影无间无断穷未来际如大圆镜现众色像言离诸分别者准佛地论云离我我所执一切所取能取分别所缘行相微细难知者说境及行相二皆叵测微细不忘者恒现前义由此故如来成就无忘失法不愚者不迷昧义由此故如来名一切种智及一切种妙智性相清净者自性增明名性相清净纯净圆明者无杂名约离过名净圆者满也又纯简因中劣无漏净简一切有漏圆简二乘无学功德现种依持者与纯净等现行功德作所依止起功德故与纯净等种子作能持持功能种故能现能生身土智影者即能现身土三智之影无间无断尽未来际者于一切时能现一切处影故不断绝于一身上现一切影也如大圆镜现众色像者佛地经云如来圆镜众像影现依佛智镜诸处境现众像影现皆平等故故以为喻今言为土所依者即说镜智净识与现行功德为依止也据此且约摄境从心明受用变化二土所依若摄相归性即须以真如为所依也言后智通慧等者后智即后得智也简非根本智也以根本智唯内证故若现身现土皆是后得智也然此通说三土所依虽身土种子在第八识中而现身现土要假诸智为能击发自受用土镜智后得他受用土平等后得变化土者即成所作此唯后得各由后智击发镜智净识内种子发生现行故也言通慧者即神通智慧也依此通慧现身现土故以此为身土所依佛地唯识据本末说别佛地论中三土皆从镜智现唯识论中诸智不同若作此和会即不相异也。

　　△疏此二皆是诸佛境界。

　　△又境界者即是相净谓七珍等。

　　△第八一句摄于三净。

　　△谓四以如幻二字即是果净果亦有二。

　　△一所生果即是相净略在境界广则影在后承事中。

　　△二示现果临机示现故云如幻。

　　△五解脱威力即受用净谓受用净土离过成德如用香饭得三昧等今解脱烦恼即是离过道力之能即是成德。

　　○钞如用香饭得三昧等者净名经香积品因日时欲至舍利弗念食时维摩诘令化菩萨往众香国香积如来所取佛所食之余来维摩诘告舍利弗云云大众食已至菩萨行品维摩诘文殊及诸大众共诣佛所阿难闻诸菩萨毛孔之香问佛佛语阿难从众香国取食食者一切毛孔皆香若此阿难问维摩诘香气久如维摩诘言若声闻人未入正位食此饭者得入正位然后乃消乃至得无生忍一生补处等释曰入正位得无生忍等即三昧也。

　　△疏故十地经云成就清净道。

　　△六梵本此句无及威力字有眷属字即住处众生净人宝为严故。

　　○钞无及威字有眷属字者此句应云如幻解脱眷属力故判为住处众生净也。

　　△疏七者相净已如前说。

　　○钞相净已如前说者即第三因净句中指境界二字为相净也。

　　△疏九承事愿。

　　于一毛端极微中出现三世庄严刹十方尘刹诸毛端我皆深入而严净所有未来照世灯成道转法悟群有究竟佛事示涅槃我皆往诣而亲近。

　　疏愿往诸佛土常见诸佛恒时敬事听受法故。

　　○钞第九于一毛下二偈承事愿彼第六也。

　　△疏第八句为总余皆是别。

　　○钞第八句为总者往诣亲近正是承事故。

　　△疏初之一偈即承事处。

　　△初二句通是真实义相互相涉入如帝网故。

　　○钞真实义相者彼经有三种相一一切相二真实义相三无量相今即第二也彼经云如帝网差别释云土土同体不守自性互相涉入故名真实。

　　△疏就中三世庄严刹即一切相净土体相有差别故。

　　○钞就中至差别故者就上两句中取不守自性为一切相净也彼经云广大无量粗细乱住倒住正住若入若行若去彼释后三句云入者摄他入己去则遍于他中行则往来不住。

　　△疏第三句即无量相谓前二相遍十方故。

　　○钞第三句即无量相者彼经云十方无量种种不同彼引菩萨藏经云虚空中世界重数多于大千所有微尘但由业力不相障碍一处重重尚尔况复横周。

　　△疏其第四句辩能知见故地经云智皆明了现前知见明为智知非识境故。

　　○钞辩能知见者以彼科为两段一所知即前三种相二能知即此所引两句是也彼释云真实义相但可智知余一切相可现眼见。

　　△疏梵本云我甚深入庄严刹。

　　△深入有二一智深入二身深入。

　　△入彼庄严刹中承事如来非严净彼。

　　△若去而字下加刹字理无违矣。

　　○钞若去而字上加刹字者此句应云我皆深入严净刹也。

　　△疏第五一句所承事佛所有佛故。

　　△六七二句即承事时八相故。

　　△地经中但列土相殊阙此经。

　　△疏十成正觉愿。

　　速疾周遍神通力普门遍入大乘力智行普修功德力威神普覆大慈力遍净庄严胜福力无著无依智慧力定慧方便诸威力普能积集菩提力清净一切善业力摧灭一切烦恼力降伏一切诸魔力圆满普贤诸行力。

　　疏愿与一切众生同时皆得无上菩提恒作佛事故。

　　△文有十二力。

　　△前九明业用后三结因成果前中九句有其七业前之六句力字居中。

　　○钞第十速疾周遍下三偈成正觉愿彼亦第十也文分为二先标释愿名二随文配释于中二先标举料二依次解释于中有二先明业用后结因成果初中又二先标指料简后随文解释今初疏有七业者以彼经有两段一成菩提体即自分已圆经云于一切世界成阿耨多罗三藐三菩提二作业即运他不息文有七业今疏全依彼但不次耳故云有其七业也次第不同亦不须会力字居中者以随义便且回经文释之令显如初应云神通力速疾周遍意云由神力故得速遍力字在中义则易见下五句准知。

　　△疏初一句即自在业以神通力普周遍故。

　　○钞自在业者彼经云以法智通神足通幻通自在变化充满一切法界。

　　△疏二一句示正觉业。

　　△不离一毛端处而于一切处八相成道故名普门。

　　○钞示正觉业至八相成道者彼经云不离一毛端处于一切毛端处悉皆示现初生出家往诣道场成正觉转法轮入涅槃一切诸佛示化门中多现八相但名目前后稍别义意大同或一升天相二降母胎三初生四出家五破魔六成正觉七转法轮八入涅槃相此是大庄严经中说也一升天相者一切诸佛将欲示生说法利物皆须先往兜率天于彼天中寿四千岁为十种自在业一为欲界诸天子说厌离法二为色界诸天说入出诸禅解脱三昧三入三昧名光明庄严常照三千随机说法众生闻已生兜率天勤发觉心乃至第十说无量无边如幻法门遍十方界示现种种形仪事业随机令喜又为成熟彼天同行天故令其闻法发菩提心是升天相也二降母胎者四千年满将欲下生现十种事一足下放安乐庄严光普照恶趣遇者获安皆知菩萨将欲出宫二者毫相中放觉悟普照光普照宿世同行菩萨令知下生各兴供养乃至第十于随好中放日明庄严光示现菩萨种种诸业菩萨如是放百万阿僧祇光明已从兜率天没下生人间十方菩萨咨嗟相送化作白象降神母胎如大经说处母胎时住离垢藏三昧以三昧力于母胎中现大宫殿种种庄严兜率天宫不可为比而令母胎安隐无患菩萨放光如明镜中见其面像也三初生者先辩初生时后明童子时如大庄严经说菩萨处胎满足十月将欲生时王宫先现三十二瑞尔时圣后以菩萨力知欲诞生初夜诣王说自所愿我今欲往龙毗尼园节物芳春林木荣茂堪可游玩愿王排比王闻即许严妙宝舆庄严园内广备受用令称所须龙天歌赞四兵防卫与众婇女同至园中见波叉树蓊郁敷荣众宝严持妙香芬馥百千诸天伎乐围绕即以右手攀树东枝颦呻欠呿欲天扶持梵释捧承即于右胁安庠而诞如涅槃说于十方面各行七步步步生华垂光普照地六震动唱言我于一切最为尊贵释梵诸天咸来亲奉又现微笑放百千光事毕还宫父王欢喜多令婇女给侍承奉后明童子时如无量寿经说又现习学书计算数声明伎巧医方养生符印及余博戏擅美过人如庄严等说父王令于頞顺那边学书算等太子发问彼不能酬乃至与难陀调达掷象射鼓及余博戏无能及者与执仗大臣等一一此试无不过人广如本行庄严等说此初生竟四明出家中先明出家缘后正明出家且初谓如悉达太子年十七时父王为纳三妃一耶输多罗二瞿夷三瞿比迦并嫔婇八万人菩萨见诸婇女如白骨宫殿如丘冢塌后因四门游观见老病死悟世非常捐舍国位逾城学道下正明出家者菩萨将欲出家先以七梦令父王知耶输梦中见二十种可畏之事菩萨得不忘念自忆阿私陀仙当相我时言若作轮王王四天下出家为道作三界尊菩萨自思烦恼旷野生死河中若不修行终难出离于众睡后即呼车匿被马去来车匿闻之彷徨不已诸天摧促帝释开门四王捧足释梵引路光照无边遇者解脱渐去宫远诣大仙林诸女觉来不见太子悲号闷绝水洒乃苏即奏王知闻已大怒何不谨之失我爱子即遣五族大臣各令一子寻之承事寻之不获山中而住菩萨即诣二仙学求真道彼仙被问堕质归成取剑自落绀发以衣贸易袈裟遣车匿将马却回令白父王知委然后六年苦行为破邪见制伏多心为降外道常为诸天龙鬼神供养令十二洛叉天人住三乘路广如经说五破魔六成道此二相如下究竟果中明七转法轮八入涅槃此二相如前劝请随喜中已明也以八相异教文繁广今缘疏中举着故略明之。

　　△疏合云以大乘力遍普门谓大乘称理互相即入而普遍故。

　　△三次三句即说实谛业谓说实谛令物悟故。

　　△文中通举说德及益谓一以智行力内满功德二以大慈力普覆而说。

　　△故梵本云以智行力功德满以大慈力覆一切。

　　△后句以福德力遍清净即是自他离障亦说之益。

　　○钞说实谛业至亦说之益者以彼经此一业中文有两段一明能说经云得佛境界大智慧力念念随众生心示现成佛二明说益经云令得寂灭故此云通举说德及益意配彼文全备也说德者即彼能说此中初句即彼佛境界智力次句即彼随机示现成佛后句疏云自他离障即彼令得寂灭之意也。

　　△疏四以第六句即证教化业说自所证以化物故。

　　△谓以菩提智契涅槃理故无所依。

　　○钞证教化业至无所依者彼经云以一三菩提知一切法界即涅槃相释云以一极无二之菩提契无差别之性净涅槃则不复更灭说此令物生信名教化业也今云智慧力即彼一三菩提云无著无依即彼涅槃相。

　　△疏梵本云以智慧力无所依。

　　△五一句种种说法业具足定慧方便等故。

　　○钞种种说法业者彼经云以一音说法令一切众生心皆欢喜即定慧方便也。

　　△疏六一句不断佛种业积集菩提佛种岂断。

　　○钞不断佛种业者彼经云示入涅槃而不断菩萨行。

　　△疏七一句法轮复住业依大智慧能净一切诸善根故。

　　○钞法轮复住业者彼经云示大智慧地安立一切法释曰唯一事实即是佛智能生万物故名为地而智慧门随机万差名安立一切前即涅槃能建大事此即于一佛乘分别说三对实施权故名复住。

　　△疏后三句结因成果。

　　△由内伏烦恼外降诸魔普贤行圆故成菩提。

　　△亦可后三复为三业以成圆十八摧灭烦恼业九降伏魔冤业十普圆胜因业上已别说十愿竟。

　　△疏二总结大愿二一总结十愿。

　　普能严净诸刹海解脱一切众生海善能分别诸法海能甚深入智慧海普能清净诸行海圆满一切诸愿海亲近供养诸佛海修行无倦经劫海三世一切诸如来最胜菩提诸行愿我皆供养圆满修以普贤行悟菩提。

　　疏前之八海结前九愿。

　　△谓一净土愿二成熟众生愿三转法轮愿四受持愿五修行二利愿六利益愿由愿圆故七有二愿亲近二字即承事愿供养二字即供养愿诸佛海言通上二愿八即不离愿同志行故长时无倦。

　　○钞不离至无倦者若离同见同志法缘眷属修行即厌倦也。

　　△疏后之一偈成正觉愿以三世因圆正觉果满故。

　　△疏二结归二圣及摄所余。

　　△归二圣者谓普贤文殊彰行所属亦即十成普贤行名法门主故。

　　△言摄所余者谓余不说一切大愿是故文云一切愿海。

　　△即同地经如是无量百千万亿阿僧祇大愿。

　　△疏文二一偏同普贤。

　　一切如来有长子彼名号曰普贤尊。

　　△我今回向诸善根。

　　△愿诸智行悉同彼。

　　△愿身口意恒清净。

　　△诸行刹土亦复然。

　　△如是智慧号普贤愿我与彼皆同等。

　　△疏偏同普贤也所以同者普贤行故称法界故。

　　△言长子者最尊胜故。

　　△出现品亦云谁是如来法长子故。

　　○钞出现品云长子者即此品初如来放出现光绕世界已入如来性起妙德菩萨顶便请出现之法末偈云谁是大仙深境界而能真实具开演谁是如来法长子世间尊导愿显示。

　　△疏若表法界者既表法界先万物生无过此故。

　　△如有偈云普贤真身遍法界能为世间自在主无始无终无生灭性相常住等虚空。

　　△既无有始即是长义不舍因行故为佛子。

　　○钞既表法界至故为佛子者三圣观中先明二圣三重表法初重普贤表所信法界即能生如来藏此是缘起法界非直指一真法界也以真法界但是根本于真界中就能起诸法义边为普贤能照法界义边为文殊其所信法界带能所故亦属缘起第二重理智契合者即会缘释归一真法界也故诸法相生千差万别莫不皆在能生普贤之后故知能生之主最初全以真界为体以合体故生即无生由是下偈云遍法界为世间主无始无终等此偈即金刚瑜伽顶经偈也所遍即一真法界也能遍即普贤也世间即一切缘起诸法也主即最初能生也无始终者全同真界也。

　　△疏但云同等非但无量阿僧祇愿如法界量无尽愿行皆悉愿同。

　　△疏二双同二圣。

　　我为遍净普贤行文殊师利诸大愿满彼事业尽无余未来际劫恒无倦。

　　△我所修行无有量。

　　△获得无量诸功德安住无量诸行中了达一切神通力。

　　△文殊师利勇猛智普贤慧行亦复然。

　　△我今回向诸善根随彼一切常修学。

　　疏双同二圣也。

　　△文殊表解解发愿故普贤表行解起行故故愿与行分属二圣理实皆通。

　　△又表理智一相契合。

　　△行愿相扶所以双同。

　　○钞故愿与行分属二圣者此意以解为愿而对行也余表法等义兼前段普贤等义广如归敬请加中具明。

　　△疏三结归回向。

　　三世诸佛所称叹如是最胜诸大愿我今回向诸善根为得普贤殊胜行。

　　疏上来诸愿皆属回向弥显三段皆属回向。

　　△疏二颂愿生净土。

　　愿我临欲命终时尽除一切诸障碍。

　　△面见彼佛阿弥陀即得往生安乐刹。

　　△我既往生彼国已现前成就此大愿一切圆满尽无余。

　　△利乐一切众生界。

　　△彼佛众会咸清净我时于胜莲华生。

　　△亲睹如来无量光现前授我菩提记。

　　△蒙彼如来授记已化身无数百俱胝智力广大遍十方普利一切众生界。

　　△疏全同长行显经胜德转生之益。

　　△此令起愿彼约说益为意不同。

　　△然准兴善三藏所译从文殊师利勇猛智下兼此四并在显经胜德之末末后三偈之前即颂长行。

　　△则此下十二偈皆颂显经胜德应分为四初五偈颂生净土次二偈颂校量闻经功德次四偈颂通显五果后一偈颂究竟果。

　　○钞应分为四者且依兴善科之以顺重颂长行成显经胜德之段故如此科至铺文处即不用之。

　　△疏即应改于愿我二字为是人二字则无惑矣。

　　△今且依文文则可知。

　　△不生华藏而生极乐略有四意一有缘故二欲使众生归凭情一故三不离华藏故四即本师故。

　　○钞略有四意者一弥陀愿重偏接娑婆界人二但闻十方皆妙此彼融通初心忙忙无所依托故方便引之三极乐去此但有十万亿佛土华藏中所有佛刹皆微尘数故不离也如大疏说华藏世界底布风轮须弥尘数普光摩尼海中出大莲华名种种光明蕊香幢不言其数安测其量华藏刹海处在莲台台面纯以金刚为座四周轮围金刚杂宝有十不可说佛刹微尘数香水海列在其中如天帝网安布而住一一香水海各以四天下微尘数香水河右旋围绕一海一种种所持刹各有不可说佛刹尘数自下而上列二十重一一相去各有佛刹尘数之刹一一种刹各有刹绕如经所引重数绕数渐增准其一一刹各有十刹微尘之刹而为围绕各摄眷属横竖交络一一相当递相连接成世界网故知阿弥陀佛国不离华藏界中也四即此第三十九偈赞品云或有见佛无量寿观自在等共围绕乃至贤首如来阿閦释迦等彼并判云赞本尊遮那之德也。

　　△疏二总颂结十门无尽。

　　乃至虚空世界尽众生及业烦恼尽如是一切无尽时我愿究竟恒无尽。

　　疏总颂十门总结无尽也亦别属十愿十无尽句。

　　○钞亦别属十愿十无尽句者具如礼敬诸佛门中所引今将此偈正则总结十门亦兼同十无尽句以结回向一门中之十愿也以偈文如世界之言不全依长行长行但有虚空烦恼及业等三故此总别皆取也。

　　△疏二颂显经胜德二一颂校量闻经益。

　　十方所有无边刹庄严众宝供如来最胜安乐施天人经一切刹微尘劫若人于此胜愿王一经于耳能生信求胜菩提心渴仰获胜功德过于彼。

　　△疏二通颂显众行益长行有三一通明五果二别明净土果三究竟成佛果其生净土在前愿中但颂初后文一一通颂五果。

　　即常远离恶知识永离一切诸恶道速见如来无量光具此普贤最胜愿此人善得胜寿命此人善来人中生此人不久当成就如彼普贤菩萨行往昔由无智慧力所造极恶五无间诵此普贤大愿王一念速疾皆消灭族姓种类及容色相好智慧咸圆满诸魔外道不能摧堪为三界所应供。

　　疏初偈增上果次偈等流果次偈离系果次半偈异熟果后半偈士用果。

　　○钞恶知识者如涅槃经德王品云菩萨摩诃萨观于恶象及恶知识等无有二何以故俱坏身故菩萨摩诃萨于恶象等心无恐怖于恶知识生畏惧心何以故是恶象等唯能坏身不能坏心恶知识者二俱坏故是恶象等唯坏一身恶知识者坏无量善身无量善心是恶象等唯能破坏不净臭身恶知识者能坏净身及以净心是恶象等能坏肉身恶知识者坏于法身为恶象等杀不至三恶趣为恶友杀必至三恶趣是恶象等但为身怨恶知识者为善法怨是故菩萨常当远离诸恶知识也言无量光者即阿弥陀佛名也言无量者超诸数量谓一一光各有眷属一一眷属有若干色不可数量也十六观经云无量寿佛有八万四千相一一相各有八万四千随形好一一好复有八万四千光明一一光明遍照十方世界念佛众生摄取不舍又阿弥陀经云彼佛光明无量照十方国无所障碍是故号为阿弥陀此皆由彼国中大愿之所致也无量寿经云若我成佛光明有限下至不照亿那由他百千及算数佛刹者不取菩提而诸佛行化莫先光明可以反愚成智拔苦与乐不言而化是故愿求也是故彼佛复有异名谓无边光等即十二光也十二光者无量无边无碍无对焰王清净欢喜智慧难思不断无称超日月等二明等流果者此人善得胜寿命者谓随前业力所感异熟一期寿限有短有长谓之寿命此寿命者若小乘有宗解云谓寿暖识三和合(三中寿暖体是假)命根异色心外别有实体性若大乘宗取第八识种子上建立命根不取现行谓种子是本能生现行复能持彼约斯胜义偏取种子故唯识论云然依亲生此识种子由业所引差别功能任持决定假立命根言依亲生者简业种也彼非亲故但依亲生本识内三分因缘名言种上立不依能感业增上缘种立谓业种既疏为缘非亲生种无力连持故非命根体也言生者简余不生现行之因缘种子彼未生现非命根体此者简余识也识者简彼相应五心所法种子者简此识现行劣于种子故以现行虽以能持种子然不能生于种子故不依现行而立命根也然此种子有二功能一谓总功能为能生现行用此用是实贯通诸法种子上皆有此用故名总也二差别功能为能连持色心不令断绝以此连持唯此有之名差别功能若命根唯依别功能上立不共余故体即是假有此所以唯约别功能立也此中意说依普贤行愿修行者各随前业住寿短长尽一报之身修习胜行不虚度时名胜寿命则反显纵恣不善三业之者靡恶不为不任调伏设住世间报命经劫转使恶因弥广苦果无穷善灭恶增非胜寿命故法句经云人寿百岁悭贪逾盛不如一日割舍财色人寿百岁乐不持戒不如一日净心守戒人寿百岁多忿不忍不如一日含喜不瞋人寿百岁怠惰不勤不如一日策励身心人寿百岁拙御身心不如一日巧便运致人寿百岁常怀怯弱不如一日勇猛慧力人寿百岁不起善愿不如一日发行四弘人寿百岁不生一智不如一日慧性聪利释曰百年纵恣过罪逾深一日修持便获大益所以不如也。

　　△疏二颂究竟果。

　　速诣菩提大树王坐已降伏诸魔众成等正觉转法轮普利一切诸含识。

　　○钞后究竟果者速诣菩提大树王等者谓诸佛示化临成正觉时皆坐菩提树也且如释迦因中未成佛前苦行六年知不究竟即思过去诸佛皆诣菩提树下降伏魔军成等正觉即离其处诣尼连河边将欲剃发沐浴时优娄频蠡聚落主名斯那钵底有十童女昔与五䟦陀罗常以麻麦供养菩萨其最小者名曰善生于菩萨苦行之时常以饮食供养八百梵志愿资菩萨速成菩提菩萨以知自饿非真道故于无光太子边换得袈裟至于晨朝入村乞食其聚落神告善生女汝之所为清净人者欲来乞食汝欲供养宜速办之善生闻已心大欢喜取十牛乳极令精纯煮以为糜欲将供养菩萨知已即于糜上现吉祥相善生极怪有仙语之若有食此糜者必成正觉即敷妙座令优多罗女如常先请诸梵志等奉教四望都不见之唯见菩萨却来归报善生告云此为最胜我本为彼宜速请之菩萨受请即诣其座善生欢喜以金钵盛粥授于菩萨菩萨思惟我食糜已定证菩提此钵付谁善生白言随意受用菩萨受已至泥连河置钵岸上剃发沐浴诸天以香华遍散河中浴已收水还天供养善生收发起窣堵波大备香华而申供养出岸思惟坐何坐食龙妃持座涌出供养菩萨坐已取食乳糜身体平复致钵河中龙收供养帝释化为金翅夺将归天起塔供养经说我佛世尊诣道树时无量菩萨并诸天众各各严饰菩提之树或有高显百千由旬纯华所成或纯旃檀或纯缯彩所成或纯珠宝所成或七宝成如是计有八万四千一一树下各随色类敷师子座其座或以纯华庄严或香或宝或纯或杂一一皆愿菩萨坐于树下得无上觉尔时菩萨澡浴身体复食乳糜气力平全欲往诣十六功德之地菩提树下为欲降伏诸魔怨故以大人相四面而行振动大地出大音声足下放光随所践处皆生莲华正念向彼菩提之树直视行时便有无量威仪时风天雨天从泥连河至菩提树周遍扫洒尽令严净又雨无量殊胜香华遍覆其地三千界内大小诸树皆悉低垂向菩提树大小诸山皆悉低垂向菩提树欲天散华一一华等一俱卢舍以为其台复现广路于路左右七宝栏楯量如七多罗树众宝幡盖处处庄严又化七宝多罗之树络以金绳绳上皆悬珍铎明珠琉璃间厕其树两间有七宝池金沙遍布香水盈满四华芬馥四面宝阶周匝庄严迦陵等鸟出和雅音有八万四千诸天婇女以众香水用洒于路复有上类散众天华一一树下复有众宝妙台其上各有八万四千天诸婇女皆捧宝器盛众妙香复有五千天诸婇女奏天妓乐歌舞颂叹出和雅音菩萨其身普放光明照诸佛刹复有无量百千诸天奏天妓乐于虚空中雨众天华又雨无量百千天妙衣服复有无量象马牛等围绕菩萨发声哮吼其音和畅无量众鸟翱翔围绕出和雅音菩萨往诣菩提场时有如是等无量希有吉祥之相令无边界有情皆得安乐离苦恼等菩萨尔时放大光明照无边界遇光之者苦恼皆除迦利龙王说偈赞叹龙妃金光围绕供养既到树下复自思惟往昔诸佛坐何等座证成菩提念昔诸佛皆坐净草时天帝释化为刈草之人于菩萨边持草而立菩萨徐问汝名字谁其人答言我名吉祥菩萨心喜我今必证无上菩提即以妙音从乞其草化人心喜持以上之菩萨受已以手自敷结跏趺坐立大誓言若不成佛终不起此也言坐等者即降魔相也菩萨既坐已思惟欲界波旬最尊最胜应召来此而降伏之即放白毫光照三千界波旬遇已梦三十二不吉祥事寤已心惊告诸臣佐云我闻空声悉达太子苦行圆满必成菩提空我境界如何摧伏大臣等及其千子皆共谏之波旬转怒即召诸女诣菩萨前各骋妖奸欲坏其净行菩萨哀念说偈化之令诸魔女皆知欲过而复报言汝等有福今得生天身不念无常造诸幻惑当堕恶道欲脱甚难是时诸女散以天华右旋菩萨却归天上于波旬所具述其由谏波旬言愿不为患时白部魔子名曰导师启父王言菩萨清净超过三界神通道力无有能当诸天龙神咸共称赞必非大王所能摧屈不须造恶自招过患波旬不受自往遣之不受轮王山间独处欲望佛道徒自劳形菩萨语言我今坐此决取菩提日月堕地须弥倾倒宁有是事我志不移波旬转怒吼声如雷唤诸夜叉率自徒属鄙恶丑形百千异类或布黑云雷电霹雳或雨砂石或擎大山或口吐毒蛇或身出猛𦦨弯弓挥剑舞槊盘枪无量亿魔军广为惊怖菩萨以慈定力砂石箭镞悉变成华恶龙吐毒皆为香气波旬执剑自欲害之魔子抱而谏之勿招罪咎菩提树神无量天众言词毁责赞菩萨德尔时菩萨语魔王言我今于此断汝怨仇灭汝恶业除汝嫉妒汝宜回心生大欢喜汝以微善今得天身我从无量劫来修习圣道魔言有何证据菩萨即以右手指地而说偈言诸物依何得生长大地能为平等因此应与我作证明汝今当观如实说时地神持华鬘涌现供养言我能证菩萨往昔多劫修行今得菩提酬前因行也然我此地是金刚脐余方悉转此地不动作是语已大千世界六种震动摇出大音声有十八相魔众见已愦乱身心颠倒狼籍踪横而走波旬惊怖闷绝顿躄有一地神以水洒之告言速去此有兵众欲来害汝是时魔众退散而走降魔相竟也言成等正觉者即成道相也随学果用中已说也。

　　△疏三颂结劝受持三一结前诸行。

　　若人于此普贤愿读诵受持及演说。

　　△疏二重显胜益。

　　果报唯佛能证知决定获胜菩提道若人诵此普贤愿我说少分之善根一念一切悉圆满成就众生清净愿。

　　△疏三结成回向。

　　我此普贤殊胜行无边胜福皆回向普愿沉溺诸众生速往无量光佛刹。

　　△疏二结说赞善。

　　尔时普贤菩萨摩诃萨于如来前说此普贤广大愿王清净偈已。

　　△善财童子踊跃无量。

　　△一切菩萨皆大欢喜。

　　△如来赞言善哉善哉。

　　疏结说赞善乃是义生此会入定未有佛说古德共立令众顿证。

　　○钞此会入定未有佛说者会初世尊入师子频申三昧便令逝多林忽然广博现种种庄严之事普贤开发文殊赞述大众顿证后文殊出至福城东教示善财展转求道乃至品末佛无自说之处故此云如来赞言者乃是义生也。

　　△疏二流通分二一指所说法。

　　尔时世尊与诸圣者菩萨摩诃萨演说如是不可思议解脱境界胜法门时。

　　疏向普贤说已是结义今云佛说亦是义生意欲总该亦有二意。

　　△一此之一会佛为会主虽诸善友以总该别亦属佛说。

　　△二遍该九会以皆不起菩提树王遍一切处一时顿说。

　　○钞此之一会至亦属佛说者谓初会来皆菩萨为主欲有所表谓初会普贤为主初会是九会之总表佛依正二果体是法界普贤主法界故二文殊为主主十信故足下放光三法慧为主十住是解位足指放光四功德林为主十行森耸如林故足趺放光五金刚幢为主回向高出故两膝放光六金刚藏为主入地能生无尽之功德故眉间放光七普贤为主位满还同法界故于一会中随品别有所表故有余菩萨等说者也八普慧普贤等为主托法进修慧能引行故普贤主行故九至此会初方是佛自为主表证入因果若不冥合佛心无由证入故此云佛为会主也则诸善友皆佛十身中余类身故以总该别纵前八会说主亦佛十身中菩萨身也故一一会初皆先标佛浅识不晓此意云华严多分非佛亲说未为极妙者浑是街巷之谈也疏二通该九会至一时顿说者谓不起菩提树而升忉利天等三天也皆不起而升之如升须弥品云尔时世尊不离一切菩提树下而升须弥向帝释殿法慧菩萨偈云佛子汝应观如来自在力一切阎浮提皆言佛在中我等今见佛住于须弥顶十方悉亦然如来自在力既三天皆尔故成四句一不起一切菩提树而升一天如前经文二不起一处而升一切处三不起一处而升一处四不起一切处而升一切处二四两句取其结例之文谓十方悉亦然取前一切阎浮提对忉利悉亦然则是第四句但取一阎浮提对一切忉利是第二句其第三句易知故无文义必合有是则不起法界菩提树遍升法界七处即第四句问动静相违去住悬隔既云不离何得言升答然佛得菩提智无不周体无不在无依无住无去无来然以自在即体之应应随体遍缘感前后有住有升阎浮有感见在道树天宫有感见升天上非移觉树之佛而升天宫故云不离觉树而升释殿故法慧云佛子汝应观等文理有据今更以喻显譬如朗月流影遍应且澄江一月三舟共观一舟停住二舟南北南者见月千里随南北者见月千里随北停舟之者见月不移是谓此月不离中流而往南北设百千共观八方各去则百千月各随其去诸有识者晓斯旨焉。

　　△疏向见普贤在菩提场摄末归本以本该末并为佛说。

　　○钞向见普贤至佛说者然第一会初是菩提场证道佛既不离菩提树而在逝多林文殊从佛会而出乃至福城东开发善财是从本起末善财求友展转南行并是末也从寄登地已后多不指方最后见普贤时在菩提场内是摄末归本也故云以本该末并为佛说也。

　　△疏二时众受持二一列能持众三一菩萨众。

　　文殊师利菩萨而为上首诸大菩萨及所成熟六千比丘弥勒菩萨而为上首贤劫一切诸大菩萨无垢普贤菩萨而为上首一生补处住灌顶位诸大菩萨及余十方种种世界普来集会一切刹海极微尘数诸菩萨摩诃萨众。

　　疏文有四类前之二类多在此会第三普贤义通常随则遍该九会第四种种世界普来集会亦通二义亦是前来远集新众二通九会集有远近而梵本无文。

　　○钞及所成熟六千比丘者即文殊辞佛往于南方舍利弗亦辞佛领自徒众六千比丘海觉比丘而为上首至于中路舍利弗劝令归依文殊文殊如象王回旋观诸比丘为说十种无疲厌心谓积集一切善根心无疲厌见一切佛承事供养心无疲厌求一切佛法心无疲厌行一切波罗蜜心无疲厌成就一切菩萨三昧心无疲厌次第入一切三世心无疲厌普严净十方佛刹心无疲厌教化调伏一切众生心无疲厌修一切劫中成就菩萨心无疲厌为成就一切众生故修行一切佛刹微尘数波罗蜜成就如来十力如是次第为成熟一切众生界成就如来一切力心无疲厌诸比丘得普照法界故大疏序云象王回旋六千道成于言下故此列之也言比丘者新云苾刍唐言具净西天有苾刍草有其五德以况佛弟子有其五种德也一体性柔软如比丘调伏三业制伏烦恼不起卒暴柔和善语不触于人二引蔓傍布此况比丘须传佛教劝化一切互相接引展转相化如一灯然百千灯三香气远腾觉香气者悦乐身心此况比丘戒香芬馥众人闻者皆生欢喜发其道意四触身安乐有患者此草拂着皆悉平复以况比丘自断烦恼以求无上菩提外则教化众生皆令断恶灭烦恼惑安住善品五不背日光犹如葵藿常随向日此况比丘行住坐卧四威仪中常向如来不曾外缘邪见是为五德也复有五义一曰怖魔初出家时魔宫震动此约净心出家者说二曰乞士谓上从诸佛乞法以资慧命下从檀越乞衣食以济色身求无上菩提三曰净持戒佛地论及婆沙论说具足六义名净持戒一具住净尸罗二能自防非别解脱戒三具足三千威仪八万细行四所行具足离五处不应行即处女寡女沽酒屠儿恶党等五于微细罪生广大怖故世尊言莫轻小罪以为无殃水滴虽微渐盈大器慎之妙矣六受之处须依胜师不现邪见如是六义名净持戒也四曰净命离四邪命及五邪命四邪命者一下口食谓种植树木耕田垦土二仰口食谓观瞻星象以求衣食三方口食谓四方通耗等及媒嫁事四维口食谓咒术推算禄命决疑用怖于人以求衣食五邪命者一为利养故诈现希奇二为利养故自说功德三为利养故占相吉凶为说令怖以求衣食四为利养故称得供养激动人心五为利养故广置徒弟高声现威令人怕怖恐动求财也若能离得四邪五邪所获资身名为净命食得名比丘也五曰破恶谓能降四魔也贤劫一切诸大菩萨者今此住劫应名善贤得名所因如大悲经说此三千大千世界初欲成时有大水聚净居天子观此大水见有千茎诸妙莲华各有千叶金色金光知有贤人一千同劫成佛故名贤劫则住二十介劫中今当第九弥勒于第十劫中成佛如余处说也言一生补处者谓唯有人中一遍受生名为一生当绍前佛之位名为补处此约化身成道也唯慈恩解一生补处总有三位一者一生所系二者最后之身三者坐道场身上生则一生所系唯有当来一遍受生为能系下生则局后二身如释迦初生时于东西南北各行七步说一偈云我生胎分尽是最末后身我已得漏尽当广度众生即名最后身也后于菩提树下坐时名坐道场身若成佛了非三位摄即名佛身也此化身未成佛前有三位身若自受用身及他受用身未成佛前亦有此三生身如弥勒疏述也又诸菩萨有五种生方便摄化导利群品一者除灾生由愿自在力为大鱼等济诸饥乏为大医王救诸疾病为大善巧善和斗诤为大国王如法息苦为大天神断邪见行为火为水为车为舟为种种物息除灾患故维摩经云或作日月天梵王世界主或时作地水或复作火风劫中有疾病现身作药草劫中有饥馑现身作饮食劫中有刀兵为之起慈悲等二者随类生以愿自在力于旁生等恶趣中生彼所行恶而自不行彼不行善而自行之如入诸酒肆能立其志入诸淫舍示欲之过为说正法除彼过失三者大势生禀性生时寿量形色种性富贵最为殊胜能断众生轻慢等过四者增上生受十王果自在化导随所应生五者最胜生此生资粮以极圆满如释迦等生刹帝利大国王家能现等觉作诸佛事今言一生补处者于五种生中通摄后四若下生已住最后身即第五生摄是一生补处也言住灌顶位等者亦名受职位大经第三十九说十地满心名受职位菩萨至此位末心得百万阿僧祇三昧其最后三昧名受一切智胜职位住此三昧已有大宝莲华忽然出生其华广大量等百千三千大千世界以众妙宝间错庄严超过一切世间境界出世善根之所生起微尘数莲华以为眷属尔时菩萨坐此华座身相大小正相称可无量菩萨以为眷属各坐其余莲华之上周匝围绕一一各得百万三昧向大菩萨一心瞻仰此大菩萨坐华座时光明言音皆遍法界一切世界咸悉震动恶趣休息国土严净同行菩萨靡不来集人天音乐同时发声所有众生悉得安乐从两足下放百万亿阿僧祇光明普照十方诸大地狱灭众生苦于两膝轮放光灭畜生苦于脐轮放光照阎浮提界灭饿鬼苦两胁放光灭人间苦两手放光普照天宫阿修罗宫两眉放光普照声闻项背放光普照缘觉口中放光照初发心乃至九地菩萨眉间放光普照十地菩萨令魔宫殿悉皆不现顶上放光普照诸佛道场众会右绕十匝住虚空中成光明网名炽然光明发起种种诸供养事供养于佛余诸菩萨从初发心乃至九地所有供养欲比于此算数譬喻不及其一若有众生见如此事皆悉于菩提得不退转此大光明作供养已复绕十方一一诸佛道场众会绕十匝已从诸如来足下而入尔时诸佛菩萨知某世界某菩萨行广大行到受职位乃至九地菩萨众皆围绕恭敬观察正观察时其诸菩萨即各获得十千三昧十方所有受职菩萨皆于金刚庄严臆德相中出大光明名能坏魔怨普照十方现神变已而来入此菩萨臆德相中其光入已令此菩萨智慧势力增长过百千倍尔时十方一切诸佛从眉间出清净光明无数光明以为眷属名增益一切智神通普照法界作佛事已而来至此菩萨会上周匝围绕示现种种庄严事已从大菩萨顶上而入其眷属光明亦各入此诸菩萨顶当入之时此菩萨得先所未得百万三昧名为已得受职之位入佛境界具足十力堕在佛数也疏前来远集新众者即此会列五百菩萨及声闻众世尊入定现相然后有十方菩萨云集故云新众也。

　　△疏二声闻众。

　　大智舍利弗摩诃目犍连等而为上首诸大声闻。

　　疏唯局此会。

　　○钞言大智舍利弗等者舍利弗本行名舍利弗多亦曰舍利子即鹙鹭子盖从母以呼也姓拘栗氏号优波提舍即王城提舍论师之子年才八岁名振四方与大目连少而为友形容短小事山阇耶外道知不究竟将期明脱后遇马胜闻法得初果与其徒众二百五十人投佛出家半月后得无学果阿含第三云我声闻中第一比丘智慧无穷舍利弗是杂阿含二十三云舍利弗是第二法王广如中阿含自果第四西域记第九等叙也言摩诃目犍连者新云摩诃没特伽罗子目犍连姓大般若四百七十八翻为大采菽氏瑜伽第四云菉豆子神仙之后名拘律陀或拘梨多王舍拘哩伽邑人大婆罗门种后因鹙子说偈悟道诣佛出家七日后得无学果常在佛左边鹙子在右边号双贤弟子增一云我声闻中第一比丘神足轻举飞到十方是大目连南山记说目连同名者有六人今言大者拣小滥也广如本行四十八第九西域记等叙也诸大声闻者声者所谓诸佛教声闻声悟道名声闻也通即大乘亦曰声闻以佛道声令一切闻故又言大者共有六义一智大尽无生故二断大见修尽故三相大佛威仪故四利大世应供故五用大具通明故六记大当作佛故。

　　△疏三杂类众。

　　并诸人天一切世主天龙夜叉乾闼婆阿修罗迦楼罗紧那罗摩睺罗伽人非人等一切大众。

　　○钞言天龙等者总举八部众也一天者有四一名天如世国王名为天子缘有福诸天减一分福与今天子二生天名天下从四天王天上至非想非非想天中有情三净天但于人中得圣果者名为净天有自在义故四生净天谓二十八天中诸圣人是也今言天者四中多取第二生天也二龙有四种一天龙持天宫殿不教堕落者二人龙人间兴云致雨者三地龙能持山河大地四王龙守护王之库藏等者复有四种一者虬龙虬龙有角二者鹰龙鹰龙有翼三者骊龙骊龙有珠四者蛟龙蛟龙有鳞又龙离五般障难方能降雨一火大增盛二风吹云散三阿修罗收云入海四风伯雨师放逸懈怠五者众生造诸恶业龙天瞋责雨亦不下五中随有一障雨即不下也三夜叉者新云药叉此云轻捷鬼唐三藏翻为暴恶神亦名勇健神雌者名可畏摄地行食啖生类雄者名药叉有翅而能飞空唯吃孩儿居下天守天城门也四乾闼婆者正云健闼嚩此云寻香行亦云食香神谓食气作乐求乞天帝须乐体有异相便往奏之西天呼一类音声人名健闼嚩谓不作生计寻食香气作乐求之五阿修罗者古翻不饮酒神谓海水咸苦酿酒不成因兹不得吃名不饮酒神新云阿素落此云非天谓无天实德故云非天也六迦楼罗此云金翅鸟正云羯路荼此云妙翅鸟身有四色黄金色白银色琉璃色颇胝迦色以有四般宝色翅羽严丽故名妙翅鸟此具四生如前已辩也七紧那罗者正云紧捺洛此云歌神有其四类法华经中呼为清歌雅乐众此乐神体是畜生形状似人面貌端正头上有一角人见生疑不委是人是畜亦名疑人也八摩睺罗伽正云莫呼洛迦此云大腹莫呼云大洛迦云腹即莽蛇虾䗫之类也此之八类于一一类中各有无量总在会中问此等何缘得至佛会答慈恩和尚云由佛慈悲广为引他有灵之类皆悉奔波希法雨以润萌芽冀智药而除众苦如归慈父若趣医王但由平等慈悲恩沾动植者也动者有情植者无情草木等类如来行处有情遇之便得超升无情枯木再生华结果也。

　　△疏二总显受持。

　　闻佛所说皆大欢喜信受奉行。

　　疏总显受持通前诸众然此流通偏通第九若通九会于理无违何必将斯要该九会又准前例说法之后尚阙现瑞及证成等但案梵文足有始终。

　　○钞闻佛所说至信受奉行者慈恩圆觉疏引文殊所问经说有三种义欢喜奉行一说者清净不为取著名利所染故二所说清净以如实知法体故三者得果清净即说益也亦陈事既周时众获益闻法者积善于胸怀受导者奉言以行学即各禀教习学流通未闻也疏何必将斯等者古德多云经来未尽故无流通即意悬指此文通于九会今不用之故云何必也尚阙现瑞等者诸会说竟皆有之也即知各自流通也。

　　△疏四偈辞述意回向。

　　我佛昔于大劫海修行苦行为众生。

　　△证此难思解脱门。

　　△何幸得闻能赞演。

　　△愿此胜因皆上荐宝祚长安帝道昌四恩百辟。

　　△及含生。

　　△同证玄门齐智海。

　　○钞第四庆赞回向文有二偈初偈庆遇申赞后偈举益回向前中初三句述所证难思后一句庆闻赞演于初中初二句标佛悲愿后一句显证难思初中上句标行愿时长下句正明行愿于中上四字正举修行下三字标行所为下一句显证难思中言难思等者即所入不思议解脱境界也门者即能入普贤行愿也此正举所赞也后偈中初四字举所回善根下三字等正申回向于中初即回向有情末后一句回余二处初中先明上报四恩下三字明下及含识上四恩中初别显王恩疏皆上荐宝祚等下通举四恩谓一王恩二三宝恩三父母恩四众生恩古云施主恩此上一一有大恩德故回向上报也广如本生心地观经所明言百辟者总举臣寮同上王恩也及含生者即有情之异名总有十种一名类生二名肤生三名群生四名怀生五名苍生六名众生七名含生八名异生九名缘生十名有情今即一数也末后一句回余二处者玄门二字即真如实际智海二字即无上菩提愿四恩三有同证斯道也此中及含生等是向众生即随相行齐智海是向菩提即离相行玄门是向实际实际即非随非离随相行是大悲下化离相行是大智上求即随相与离相二行阙一不可也何以随相若阙离相则成有漏离相若阙随相即堕偏空以离相得随相故观空而万行沸腾随相得离相故涉有而一道清净如此二行不阙方可观空不碍有涉有不碍空所以然者谓事即理故色即空故理由事显事藉理空理空即触目全真事显乃无非是佛又空即色而万别事事皆真色即空而一如相无不寂若如是解者无一心而不证念念道成无一事而非真尘尘佛土此乃圆宗所诠也所以此教圆无不妙广无不周玄而复深普而能遍迥异诸教凡小权乘之行成普贤圆融称性之行也良以根机有异性欲不同上哲之流叵成比况也。

　　大方广佛华严经普贤行愿品别行疏钞卷第六
