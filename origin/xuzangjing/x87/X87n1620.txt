卍新纂续藏经第 87 册 No. 1620 先觉宗乘


　　No. 1620

　　先觉宗乘

　　先觉宗乘目录

　　卷一维摩大士双林善慧大士傅翕庞蕴居士(嗣法马祖一)

　　卷二甘贽行者(嗣法南泉愿)刺史陆亘(嗣法南泉愿)相国裴休(嗣法黄檗运)常侍王敬初(嗣法沩山祐)尚书陈操(嗣法陈睦州)驸马李遵勖(嗣法谷隐聪)文公杨亿(嗣法广慧琏)侍郎杨杰(嗣法天衣怀)签判刘经臣(嗣法智海逸)清献公赵忭(嗣法蒋山泉)丞相张商英(嗣法兜率悦)侍郎李弥逊(嗣法昭觉勤)给事冯楫(嗣法龙门远)侍郎张九成(嗣法径山杲)知府葛郯(嗣法佛海远)放牛居士(嗣法无门开)

　　卷三侍郎白居易(嗣法佛光满)刺史李翱(嗣法药山俨)张拙秀才(嗣法石霜诸)相国陆希声(谒仰山寂)太傅王延彬(嗣法长庆棱)真人吕岩(嗣法黄龙机)丞相王随(嗣法首山念)英公夏竦(嗣法谷隐聪)节使李端愿(嗣法金山颖)太傅高世则(嗣法芙蓉楷)太守许式(嗣法洞山聪)修撰曾会(嗣法雪窦显)丞相富弼(嗣法投子颙)卫州王大夫(嗣法元丰满)太史黄廷坚(嗣法黄龙心)观文王韶(嗣法黄龙心)秘书吴恂(嗣法黄龙心)内翰苏轼(嗣法东林总)参政苏辙(嗣法上蓝顺)寺丞戴道纯(嗣法黄龙清)文定胡安国(嗣法上封秀)左丞范冲(嗣法圆通旻)谏议彭汝霖(嗣法圆通旻)左司都贶(嗣法圆通旻)比部孙居士(嗣法杨岐会)提刑郭祥正(嗣法白云端)郡王赵令衿(嗣法昭觉勤)枢密徐俯(嗣法昭觉勤)尚书莫将(嗣法大随静)龙图王萧(嗣法大随静)参政李邴(嗣法径山杲)宝学刘彦修(嗣法径山杲)提刑吴伟明(嗣法径山杲)门司黄彦节(嗣法径山杲)参政钱端礼(嗣法护国元)内翰曾开(嗣法灵隐远)侍制潘良贵(嗣法佛灯珣)侍郎李浩(嗣法天童华)吴十三道人(嗣法开善谦)

　　卷四(问法)太守杨炫之(问达磨)使者宋云(问达磨)向居士(问二祖)崔赵公(问国一钦)中使杨光庭(问本净禅师)相国杜鸿渐(问无住禅师)邺侯李泌(问懒残)张濆行者(问忠国师)鱼军容(问忠国师)刺史李渤(问归宗常)相国崔群(问东寺会)相国于頔(问紫玉通药山俨)文公韩愈(问大颠通)燕王(访赵州谂)赵王王镕(问赵州谂)马大夫(问赵州谂)周员外(问赵州谂)刘相公(问赵州谂)竺尚书(问长沙岑)李军容(参沩山祐)刘侍御(问仰山寂)朱行军(请际上座)尚书温造(问圭峰密)史山人(问圭峰密)相国宋齐丘(访慧觉禅师)闽王王审知(礼雪峰存玄沙备)王延钧(延罗山和尚梦笔和尚)陈尚书(问云门)韦监军(谒玄沙备)陈尚书(问洞山)节度使成汭(问云居膺)刘禹端(问云居膺)张霸迁(问疏山仁)刘翁(谒青林䖍)钟司徒(问安铁胡)给事陶谷(礼常觉禅师)李相公(问福岩承)李王(礼清凉益)宋令公(对大宁寺僧)相国冯延巳(问游钟山僧)枢密李崇矩(问圆明禅师)欧阳文忠公修(延浮山远)丞相吕许公(谒志言大士)王质(问法华言)助教徐岳(问法华言)相国王安石(礼吴山端)武昌刘居士(对云居舜)李端愿(礼宗本禅师)叶清臣蒋侍郎(礼政黄牛)陈瓘(问宗道者)太尉陈良弼(礼净因)李朝请(谒道场琳)相国钱象祖(参此庵元)

　　卷五(无名宰官居士)洪州廉使俗士问天堂地狱归宗因官人来问儒者问三教行者问即心即佛丹霞逢老人与童子丹霞会留守百丈政路逢官人赵州与官人游园官人问赵州官人问赵州烧木佛俗官问赵州秀才乞拄杖秀才问赵州俗士献袈裟赵州勘行者秀才问长沙岑普化见步使天使问睦州秀才访睦州睦州问秀才闽帅问寿山年多少有俗士举手俗士问杀牛仰山问推官行者问霍山洞山行脚遇官人官人问洞山投子赴檀越斋有官人问寿州闽王问雪峰存闽王封柑橘至雪峰广主请云门开堂常侍问云门官人问云门闽王送玄沙上船泉守请玄沙登楼闽帅请辨验声明三藏闽帅问鼓山晏行者至庵童子见镜清俗士问静上座俗士献画障子老人参桐峰儒者谒南院牧主请风穴升座提刑问琏三生工部问三交嵩提刑问杨岐会俗士投五祖出家居士往五祖斋僧俗士问云峰悦太守问九顶侍郎问九仙益州辞知府巡检问黄龙明俗士问归仁官人问兴阳居士官人问天平居士问东山云顶童子上经洪塘桥官人问僧卖盐翁骑牛公子跨驴人道流背佛而坐行者向佛而唾鱼浮水上佛殿鸽子广南国主出猎官人入镇州天王院官人作无鬼论官人问无拣僧

　　先觉宗乘目录(终)

　　先觉宗乘卷一

　　径山语风老人　圆信　较定

　　无地地主人　郭凝之　汇编

　　维摩大士

　　维摩会上。三十二菩萨。各说不二法门。文殊曰。我于一切法。无言无说。无示无识。离诸问答。是为菩萨入不二法门。于是文殊又问维摩。仁者当说。何等是菩萨入不二法门。维摩默然。文殊赞曰。乃至无有语言文字。是菩萨真入不二法门(雪窦举此。至仁者当说何等是菩萨入不二法门。不举维摩默然。便云。维摩道甚么。又云。勘破了也。复颂云。咄这维摩老。悲生空懊恼。卧疾毗耶离。全身太枯槁。七佛祖师来。一室且频扫。请问不二门。当时便靠倒。不靠倒。金毛狮子无处讨。圆悟勤云。如今禅和子。便道无语是靠倒。且莫错认定盘星　白云端颂云。一个两个百千万。屈指寻文数不办。暂时放在暗牕前。明日与君重计算)。

　　梁双林善慧大士傅翕

　　善慧大士者。婺州义乌县人也。齐明帝建武四年丁丑。五月八日。降于双林乡傅宣慈家。本名翕。年十六纳刘氏女。名妙光。生普建普成二子。梁普通元年。年二十四。与里人稽亭浦捷鱼。获已。沉笼水中。祝曰。去者适。止者留。人或谓之愚。会有天竺僧嵩头陀。引之临水观影。见圆光宝盖。法从甚盛。翕笑而悟。乃至松山顶。结庵双梼树间。自号双林善慧大士。种植蔬果。为人佣作。昼作夜归。与妻敷演佛法。苦行七年。大士欲导群品。令弟子奉书诣阙。称武帝为国主救世菩萨。帝预敕锁门。以观其意。大士袖出木槌一扣。诸门尽开。直入见帝于善言殿上。御榻对语。帝问师事从谁。答曰。从无所从。师无所师。事无所事。大士三至京师。以度道俗。不可数计。帝召见寿光殿。共论真谛。大士曰。息而不灭。帝请讲金刚经。大士才升座。以尺挥案一下。便下座。帝愕然。圣师曰。陛下还会么。帝曰。不会。圣师曰。大士讲经竟。又一日讲经次。帝至。众皆起。大士端坐不动。众报圣驾临此何不起。大士曰。法地若动。一切不安。大士一日披衲顶冠靸履朝见。帝问。是僧耶。大士以手指冠。是道耶。大士以手指履。是俗耶。大士以手指衲衣。陈宣帝大建元年入涅槃。寿七十三。尝着心王铭曰。观心空王。玄妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沉。诸佛菩萨。非此安心。明心大士。悟此玄音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性离空。能凡能圣。是故相劝。好生防慎。刹那造作。还复漂沉。清净心智。如世黄金。般若法藏。并在身心。无为法宝。非浅非深。诸佛菩萨。了此本心。有缘遇者。非去来今。有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇这语声是。(保宁勇云。大众。傅大士此颂。古今不坠。一切人知。向此瞥地者固多。错会者不少。玄沙云。大小傅大士。只认得个昭昭灵灵。洞山聪云。且道衲僧家。日里还曾睡也无。此两转语。谁言世上无仙客。须信壶中别有天。保宁亦有一颂。要眠时即眠。要起时即起。水洗面皮光。啜茶湿却嘴。大海红尘处。平地波涛起。呵呵阿呵呵。啰哩啰啰哩)又曰。空手把锄头。步行骑水牛。人从桥上过。桥流水不流。(断桥伦颂云。狗走抖擞口。猴愁楼搜头。瑞岩门外水。自古向西流)。

　　(张无尽见皓布裈举大士此颂。皓曰。此颂得法身边事。颂不得法身向上事。无尽曰。请和尚颂。皓遂应声颂曰。昨夜雨霶亨。打倒葡萄棚。知事普请。行者人力。拄底拄撑底撑。撑撑拄拄到天明。依旧可怜生)又曰。有物先天地。无形本寂寥。能为万象主。不逐四时凋。

　　唐庞蕴居士(嗣法马祖一)

　　囊州居士庞蕴。衡州衡阳县人也。字道玄。世本儒业。少悟尘劳。志求真谛。唐贞元初。谒石头迁禅师。问不与万法为侣者是甚么人。石头以手掩其口。豁然有省。后与丹霞为友。一日石头问曰。子见老僧以来。日用事作么生。居士曰。若问日用事。即无开口处。乃呈偈曰。日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。石头然之。曰子以缁邪素邪。居士曰。愿从所慕。遂不剃染。后参马祖。问不与万法为侣者。是甚么人。马祖曰。待汝一口吸尽西江水。即向汝道。居士于言下。顿领玄旨。(东林圭老颂云。大海波涛浅。小人方寸深。海枯终见底。人死不知心　云门杲颂云。一口吸尽西江水。甲乙丙丁庚戊己。咄咄咄。啰啰哩)。

　　(白云端颂云。一口吸尽西江水。万古千今无一滴。要须党理不党亲。马祖可惜口门窄)乃留驻。参承二载。居士一日问马祖曰。如水无筋骨。能胜万斛舟。此理如何。马祖曰。遮里无水亦无舟。说甚么筋骨。居士又问马祖曰。不昧本来人。请师高着眼。祖直下觑。居士曰。一种没弦琴。惟师弹得妙。祖直上觑。居士乃作礼。马祖归方丈。居士随后入曰。弄巧成拙。(妙喜曰。马师觑上觑下。即不无。争柰昧却本来人。居士虽然礼拜。浑仑吞个枣。马祖归方丈。士随后入云。弄巧成拙。救得一半)居士有偈曰。有男不婚。有女不嫁。大家团栾头。共说无生话。(径山杲示罗快然云。昔庞居士有言。有男不婚。有女不嫁。大家团栾头。共说无生话。后来元丰间。有个士人。谓之无为居士。姓杨。名杰。字次公。尝参前辈。于宗门中。有真实得力处。曾和庞公此偈云。男大须婚。女大须嫁。讨甚闲工夫。更说无生话。这两个俗汉子。将他十方常住一片田地。不向官中印契。各自分疆列界道。我知有。而时时向无佛处称尊。当时亦有个不平底。谓之海印信禅师。时住苏州定慧。因见无为此偈。亦有一偈曰。我无男婚。我无女嫁。困来便打眠。谁管无生话。这三个老汉。说此三偈。快然居士。开眼也着。合眼也着。不开不合也着。妙喜只得冷地看。看即不无。毕竟快然居士。向开眼处着到耶。合眼处着到耶。不开不合处着到耶。若向开眼处着到。则落在庞公圈䙡里。在合眼处着到。则落在杨无为圈䙡里。在不开不合处着到。则落在海印禅师圈䙡里。快然见恁么说。定道总不恁么。若总不恁么。又落在妙喜圈䙡里。要出三老圈䙡则易。要出妙喜圈䙡则难。快然毕竟如何出得。待归延平嫁了女。却缓缓地来。为你说破)自尔机辩迅捷。诸方向之。

　　因至药山。(药山和尚。石头法嗣)药山问曰。一乘中还着得这个事么。居士曰。某甲祇管日求升合。不知还着得么。药山曰。道居士不见石头得么。居士曰。拈一放一。未为好手。药山曰。老僧住持事繁。居士珍重便出。药山曰。拈一放一的是好手。居士曰。好个一乘问宗。今日失却也。药山曰。是是。因辞药山。药山命十禅客。相送至门首。居士乃指空中雪曰。好雪片片不落别处。有全禅客曰。落在甚处。居士遂与一掌。全曰。也不得草草。居士曰。恁么称禅客。阎罗老子未放你在。全曰。居士作么生。居士又掌曰。眼见如盲。口说如哑。

　　丹霞和尚。(法嗣石头)一日来访居士。见女子灵照洗菜次。霞问。居士在否。灵照放下菜篮。敛手而立。霞又问。居士在否。灵照提篮便行。归举似居士。居士曰。赤土搽牛奶。丹霞乃随后入见居士。居士见来。不起亦不言。霞乃竖起拂子。居士竖起槌子。霞曰。祇恁么。更别有。居士曰。这回见师不似于前。霞曰。不妨减人声价。居士曰。比来折你一下。霞曰。恁么则哑却天然口也。居士曰。你哑由本分。累我亦哑。霞便掷下拂子而去。居士召曰。然阇梨。然阇梨。霞不顾。居士曰。不惟患哑。兼更患聋。丹霞一日访居士曰。昨日相见。何似今日。居士曰。如法举昨日事来。作个宗眼。霞曰。祇如宗眼。还着得庞公么。居士曰。我在你眼里。霞曰。某甲眼窄。何处安身。居士曰。是眼何窄。是身何安。霞休去。居士曰。更道取一句。便得此话圆。霞亦不对。居士曰。就中这一句。无人道得。一日居士向丹霞前。叉手立。少时即出去。霞不顾。居士却来坐。霞却向居士前。叉手立。少时便入方丈。居士曰。汝入我出。未有事在。霞曰。这老翁出出入入。有甚了期。居士曰。却无些子慈悲心。霞曰。引得这汉。到这田地。居士曰。把甚么引。霞乃拈起居士幞头曰。却似一个老师僧。居士却将幞头安霞头上曰。一似个少年俗人。霞应喏三声。居士曰。犹有昔时气息在。霞乃抛下幞头曰。大似一个乌纱巾。居士乃应喏三声。霞曰。昔时气息争忘得。居士弹指三下曰。动天动地。一日丹霞见居士来。便作走势。居士曰。犹是抛身势。怎生是颦呻势。霞便坐。居士乃向前。以拄杖画地作七字。霞于下面。书个一字。居士曰。因七见一。见一忘七。霞曰。这里着语。居士乃哭三声而去。一日居士与丹霞出行。见江水澄碧。居士指水曰。得恁么也。还辨不出。霞曰。的个辨不出。居士以手戽水泼霞三遍。霞曰。莫恁么。莫恁么。却以水泼居士。居士曰。当恁么时。堪作个甚么。霞曰。无物外。居士曰。得便宜人少。得便宜人少。霞无对。居士曰。谁不落便宜。又一日访居士。至门首相见。乃问居士在不。居士曰。饥不择食。丹霞曰。庞老在否。居士曰。苍天苍天。便入宅去。丹霞曰。苍天苍天。便回。

　　居士一日访长髭和尚。(法嗣石头)师升座。众集定。居士出曰。各请自捡好。却于禅床右立。时有僧问。不触主人翁。请师答话。长髭曰。识庞公么。曰不识。居士便搊住曰。苦哉苦哉。僧无对。居士便拓开。师少间却问。适来这僧。还吃棒否。居士曰。待伊甘始得。长髭曰。居士祇见锥头利。不见凿头方。居士曰。恁么说话。某甲即得。外人闻之。要且不好。长髭曰。不好个甚么。居士曰。阿师祇见锥头尖。不见凿头利。(应庵华云。风行草偃。水到渠成。觌面提持。斩钉截铁。庞居士打开无尽宝藏。运出自己家珍。要且只解自家富贵。安能富贵别人。长髭久经阵敌。惯戴作家。至险至危处。愈见八面玲珑。归宗大众集定。其间设有一个半个。善能自捡。便与赶出。何故。家无白泽之图。岂有如是妖怪)大同普济和尚。(法嗣石头)一日问居士曰。是个言语。今古少人避得唇舌。只如翁避得么。居士应喏。普济再举前话。居士曰。甚么处去来。普济又举前话。居士曰。什么处去来。普济曰。非但如今。古人亦有此语句。居士作舞而去。普济曰。这风颠汉。自过教谁点捡。一日普济访居士。居士曰。忆在母胎时。有一则语。举似阿师。不得作道理主持。普济曰。犹是隔生也。居士曰。向道不得作道理。普济曰。惊人之句。争得不怕。居士曰。如师见解。可谓惊人。普济曰。不作道理。却成道理。居士曰。不但隔一生两生。普济曰。粥饭底僧。一任捡责。居士鸣指三下。普济一日见居士来。便掩却门曰。多知老翁。莫与相见。居士曰。独坐独语。过在阿谁。普济乃开门。居士把住曰。是师多知。是我多知。普济曰。多知且置。闭门与开门。卷舒争几许。居士曰。祇此一问。气急杀人。普济默然。居士曰。弄巧成拙。一日见普济。居士拈起手中笊篱曰。大同师。大同师。普济不应。居士曰。石头一宗。到师处冰消瓦解。普济曰。不得庞翁举灼然如此。居士抛下笊篱曰。宁知不直一文钱。普济曰。虽不直一文钱。欠他又争得。居士作舞而去。普济提起笊篱曰。居士。居士回首。普济作舞而去。居士抚掌曰。归去来。归去来。

　　大梅和尚。(法嗣马祖)居士闻之。欲验师实。特去相访。才相见。居士便问。久向大梅。未审梅子熟也未。大梅曰。熟也。你向甚么处下口。居士曰。百杂碎。大梅伸手曰。还我核子来。居士便去。

　　访芙蓉太毓。(法嗣马祖)因行食。到居士前。居士拟接。毓乃缩手曰。生心受施。净名蚤诃。去此一机。居士还甘否。居士曰。当时善现岂不作家。毓曰。非关他事。居士曰。食到口边。被他夺却。毓乃下食。居士曰。不消一句子。(圆悟勤云。善现作家。芙蓉奇特。尽被庞居士一时领过了也。只如庞居士道不消一句子。且道是那一句。端坐受供养。施主蒙安乐。颂云。净明呵善现。芙蓉勘庞老。彼此不相饶。峻机无处讨。云行雨施。雷奔电扫。杀虎陷虎。出草入草。毗婆尸佛早留心。直至如今不得妙)又问。马大师着实为人处。还分付吾师否。毓曰。某甲尚未见他。作么生知他着实处。居士曰。祇此见知。也无讨处。毓曰。居士也不得一向言说。居士曰。一向言说。师又失宗。若作两向三向。师还开得口否。毓曰。直是开口不得。可谓实也。居士抚掌而出。

　　本溪和尚。(法嗣马祖)因居士问。丹霞打侍者意在何所。本溪曰。大老翁见人长短在。居士曰。为我与师同参。方敢借问。本溪曰。若恁么。从头举来。共你商量。居士曰。老大翁不可共你说人是非。本溪曰。念翁年老。居士曰。罪过罪过。一日本溪见居士来。乃目示多时。居士乃将杖子。画一圆相。本豁便近前。以脚踏。居士曰。是甚么。是甚么。却于居士前。画一圆相。居士亦以脚踏却。本豁曰。来时有。去时无。居士抱杖子而立。本溪曰。来时有。去时无。居士曰。幸自圆成。徒劳目视。本溪拍手曰。奇时一无所得。居士拈杖子。点点而去。本溪曰。看路看路。居士曰。是甚么。是甚么。

　　石林和尚。(法嗣马祖)见居士来。乃竖起拂子曰。不落丹霞机。试道一句子。居士夺却拂子。却自竖起拳。石林曰。正是丹霞机。居士曰。与我不落看。石林曰。丹霞患哑。庞公患聋。居士曰。恰是。石林无语。居士曰。向道偶尔。又一日问居士。某甲有个借问。居士莫惜言语。居士曰。便请举来。石林曰。元来惜言语。居士曰。这个问讯。不觉落他便宜。石林乃掩耳。居士曰。作家作家。石林一日自下茶与居士。居士才接茶。石林乃抽身退后曰。何似生。居士曰。有口道不得。石林曰。须是恁么始得。居士拂袖而去曰。也大无端。石林曰。识得庞翁也。居士却回。石林曰。也大无端。居士无语。石林曰。也解无语去。

　　又访齐峰和尚。(法嗣马祖)齐峰曰。俗人频频入僧院。讨个甚么。居士回顾两边曰。谁恁么道。齐峰乃咄之。居士曰。在这里。齐峰曰。莫是当阳道么。居士曰。背后底聻。齐峰回首曰。看看。居士曰。草贼大败。齐峰无语。一日齐峰与居士并行。居士乃前行一步曰。我强如师一步。齐峰曰。无背向。老翁要争先在。居士曰。苦中苦。未是此一句。齐峰曰。怕翁不甘。居士曰。老翁若不堪。齐峰堪作个甚么。齐峰曰。若有棒在手。打不解倦。居士便行一掴曰。不多好。齐峰始拈棒。被居士把住曰。这贼今日一场败阙。齐峰笑曰。是我拙。是公巧。居士乃抚掌出曰。平交平交。居士又问。此去峰顶有几里。齐峰曰。甚么处去来。居士曰。可谓峻硬。不得问着。齐峰曰。是多少。居士曰。一二三。齐峰曰。四五六。居士曰。何不道七。齐峰曰。才道七。便有八。居士曰。住得也。齐峰曰。一任添取。居士喝便出去。齐峰随后亦喝。居士曰。不得堂堂道。齐峰曰。还我恁么时庞公主人翁来。居士曰。少神作么。齐峰曰。好个问讯。问不着人。居士曰。好来好来。(应庵华云。发大机。显大用。且非电光石火。疾焰过风。要须平地上险崖。孤峻处平坦。看他二老深入虎穴。透彻渊源。至于结角罗纹。游刃磅礴。得大自在。因甚么峰顶未曾到。只如齐峰云。还我恁么时庞老主人公来。士云。少神作么。归宗向这里。拟着个眼。也要诸人瞥地。良久云。竹影扫阶尘不动。月穿潭底水无痕)。

　　又访百灵和尚。(法嗣马祖)路次相逢。百灵便问。南岳得力句。还曾举向人也无。居士曰。曾举来。百灵曰。举向甚么人。居士以手自指曰。庞公。百灵曰。直是妙德空生。也赞叹不及。居士却问。阿师得力句。是谁得知。百灵戴笠子便行。居士曰。善为道路。百灵更不回首。(径山杲云。这个话端。若不是庞公。几乎错举似人。虽然如是。百灵输他庞老一着。何故。当时不得个破笠头。遮却髑髅。有甚面目。见他庞公。楚石琦云。百灵戴笠便去。得力句分明举似来。因甚么妙喜老人道。百灵有甚面目见他庞公。也是扶强不扶弱。有人与妙喜作主。要问作么生是得力句。速道速道。拟议不来。劈脊便棒)一日百灵问曰。道得道不得。俱未免。汝且道未免个甚么。居士以目瞬之。百灵曰。奇特更无此也。居士曰。师错许人。百灵曰。谁不恁么。谁不恁么。居士珍重而去。一日百灵在方丈内坐。居士入来。百灵把住曰。今人道。古人道。居士作么生道。居士打百灵一掴。百灵曰。不得不道。居士曰。道即有过。百灵曰。还我一掴来。居士近前曰。试下手看。百灵便珍重。一日居士问百灵曰。是这个眼目。免得人口么。百灵曰。作么免得。居士曰。情知情知。百灵曰。棒不打无事人。居士转身曰。打打。百灵方拈棒起。被居士把住曰。与我免看。百灵无语。

　　又访松山和尚。(法嗣马祖)同居士吃茶。居士举起橐子曰。人人尽有分。为甚么道不得。松山曰。祇为人人尽有。所以道不得。居士曰。阿兄为甚么却道得。松山曰。不可无言也。居士曰。灼然灼然。松山便吃茶。居士曰。阿兄吃茶。为甚么不揖客。松山曰谁。居士曰庞公。松山曰。何须更揖。后丹霞闻。乃曰。若不是松山。几被个老翁惑乱一上。居士闻之。乃令人传语丹霞曰。何不会取未举橐子时。一日松山与居士看耕牛。居士指牛曰。是伊时中更安乐。只是未知有。松山曰。若非庞公。又争识伊。居士曰。阿师道。渠未知有个甚么。松山曰。未见石头。不妨道不得。居士曰。见后作么生。松山抚掌三下。一日居士访松山。见松山携个杖子。便曰。手中是个甚么。松山曰。老僧年迈。阙伊一步不得。居士曰。虽然如是。壮力犹存。松山便打。居士曰。放却手中杖子。致将一问来。松山抛下杖子。居士曰。这老汉。前言不付后语。松山便喝。居士曰。苍天中更有怨苦。一日松山与居士行次。见僧择菜。松山曰。黄叶即去。青叶即留。居士曰。不落黄叶。又怎生。松山曰道取。居士曰。不为宾主大难。松山曰。只为强作主宰。居士曰。谁不恁么。松山曰。不是不是。居士曰。青黄不留处。就中难道。松山曰。也解恁么去。居士珍重大众。松山曰。大众放你落机处。居士便行。一日松山与居士话次。倏拈起案上尺子曰。还见这个么。居士曰见。松山曰。见个甚么。居士曰。松山松山。松山曰。不得不道。居士曰。争得松山。乃抛下尺子。居士曰。有头无尾得人憎。松山曰。不是公今日还道不及。居士曰。不及个甚么。松山曰。有头无尾。居士曰。强中得弱即有。弱中得强即无。松山抱住居士曰。这个老子。就中无话处。

　　又访则川和尚。(法嗣马祖)则川曰。还记得见石头时道理否。居士曰。犹得阿师重举在。则川曰。情知久参事慢。居士曰。阿师老耄。不啻庞公。则川曰。二彼同时。又争几许。居士曰。庞公鲜健。且胜阿师。则川曰。不是胜我。祇欠汝个幞头。居士拈卜幞头曰。恰与师相似。川大笑而已。川摘茶次。居士曰。法界不容身。师还见我否。则川曰。不是老僧。洎答公话。居士曰。有问有答。盖是寻常。则川乃摘茶不听。居士曰。莫怪适来容易借问。川亦不顾。居士喝曰。这无礼仪老汉。待我一一举向明眼人。则川乃抛却茶篮。便归方丈。(雪窦云。则川只解把定封疆。不能同生同死。当时好与捋下幞头。谁敢唤作庞居士)一日则川在方丈内坐。居士见曰。只知端坐方丈。不觉僧到参时。则川垂下一足。居士便出三两步却回。则川却收足。居士曰。可谓自由自在。则川曰。争柰主人何。居士曰。阿师只知有主。不知有客。则川唤侍者点茶。居士乃作舞而出。

　　居士到仰山。(法嗣沩山)问久向仰山。到来为甚么却覆。仰山竖起拂子。居士曰恰是。仰山曰。是仰是覆。居士乃打露柱曰。虽然无人。也要露柱证明。仰山掷下拂子曰。若到诸方。一任举似。(白云端颂云。两个八文为十六。从头数过犹不足。拿来乱撒向阶前。满地团团春藓绿)。

　　又访洛浦和尚。(法嗣夹山)居士拜起曰。仲夏毒热。孟冬薄寒。洛浦曰莫错。居士曰。庞翁年老。洛浦曰。何不寒时道寒。热时道热。居士曰。患聋作么。洛浦曰。放你二十棒。居士曰。哑却我口。塞却你眼。(应庵华云庞居士虽是煅了底金。要且未经本分钳锤。洛浦虽轻放过归宗。不免贼过后张弓。当时待他道。仲夏毒热。孟冬薄寒。便与赶出。何故。车不横推。理无曲断)。

　　居士一日访谷隐道者。谷隐问曰。谁。居士竖起杖子。谷隐曰。莫是上上机么。居士抛下杖子。谷隐无语。居士曰。只知上上机。不觉上上事。谷隐曰。作么生是上上事。居士拈起杖子。谷隐曰。不得草草。居士曰。可怜强作主宰。谷隐曰。有一机人。不要拈捶竖拂。亦不用对答言辞。居士若逢。如何则是。居士曰。何处逢。谷隐把住居士。乃曰莫这便是否。居士蓦面便唾。谷隐无语。居士与一颂曰。焰水无鱼下底钩。觅鱼无处笑君愁。可怜谷隐孜禅伯。被唾如今见亦羞。

　　居士尝游讲肆。随喜金刚经。至无我无人处。致问曰。座主既无我无人。是谁讲谁听。座主无对。居士曰。某甲虽是俗人。粗知信向。座主曰。祇如居士。意作么生。居士以偈答曰。无我复无人。作么有疏亲。劝君休历座。不似直求真。金刚般若性。外绝一纤尘。我闻并信受。总是假名陈。座主闻偈。欣然仰叹。

　　居士因在床上卧看经。有僧见云。居士看经。须具威仪。居士翘起一足。僧无语。

　　居士一日在洪州。市内卖笊篱。见一僧缘化。乃将一文钱问曰。不辜负信施道理。还道得么。若道得即舍。僧无语。居士曰。你问。我与你道。便问。不辜负信施道理作么生。居士曰。少人听。又曰会么。僧曰不会。居士曰。是谁不会。

　　居士一日见牧童。乃问。路从甚么处去。童曰。路也不识。居士曰。这看牛儿。童曰。这畜生。居士曰。今日甚么时也。童曰。插田时也。居士大笑。

　　居士所至之处。老宿多往复问酬。皆随机应响。非格量轨辙之可拘也。元和中。北游襄汉。随处而居。有女名灵照。常鬻竹漉篱。以供朝夕。居士尝有偈曰。十方同聚会。个个学无为。此是选佛场。心空及第归。

　　又曰。心如境亦如。无实亦无虚。有亦不管。无亦不拘。不是圣贤。了事凡夫。(妙喜拈云。白的的。清寥寥。水不能濡。火不能烧。是个甚么。切不得问着。问着则瞎却你眼。以拄杖击香台一下)。

　　(楚石琦拈云。要作了事凡夫。更须进前三步)。

　　易复易。即此五蕴有真智。十方世界一乘同。无相法身岂有二。若舍烦恼入菩提。不知何方有佛地。

　　护生须是杀。杀尽始安居。会得个中意。铁船水上浮。(圆悟勤举此偈云。且道杀个甚么。杀众生物命。凡夫见解。杀六贼烦恼。座主见解。杀佛杀祖。大阐提人见解。衲僧分上。毕竟杀个甚么。试定当看。僧问。未审杀个甚么。师曰。大有人疑着。曰学人到这里。直得步步绝行踪时如何。悟曰。未有金刚王宝剑在。圆悟又云。只如护生须用杀。且道杀个甚么。便有禅和子道。不是杀物命。只是杀无明贼。杀烦恼贼。杀六根六尘贼。杀争人争我贼。虽然一期也似。要且未梦见衲僧脚跟头。既是护生。须是明杀意。如何是杀意。险。若向个里辨得出。便可放一线道。浩浩之中。管取坐断天下人舌头。然后始杀得尽。然虽如是。释迦老子也杀不尽。迦叶也杀不尽。西天。二十八祖也杀不尽。唐土六祖也杀不尽。要明不尽底。须是放却从前已后见解。明暗玄妙理性。殊胜奇特。洁净刬除。不留毫末。也不到极尽处。只如正尽处。合作么生。还委悉么。深山大泽无人到。聚头正好共商量)。

　　(中峰本云。莫是杀生与护生。一念平等么。恁么商量。瞎人眼目)。

　　居士与行婆灵照坐次。居士曰。难难难。十石油麻树上摊。婆曰。易易易。百草头上祖师意。灵照曰。也不难。也不易。饥来吃饭困来睡。(妙喜云。此三人同行不同步。同得不同失。若以心意识。抟量卜度。非独不见三人落着处。十二时中。亦自昧却本地风光。不见本来面目。未免被难易不难易牵挽。不得自在。欲得自在。将此三人道底。作一句看。妙喜已是拖泥带水。下注脚了也)居士曰。祇如道明明百草头。明明祖师意。如何会。灵照曰。老老大大。作这个语话。居士曰。你作么生。灵照曰。明明百草头。明明祖师意。居士乃大笑。(径山杲云。庞居士先行不到。灵照女末后太过。直饶齐行齐到。若到云门。一坑埋却。且道过在甚么处。明明百草头。明明祖师意)。

　　(楚石琦云。明明百草头。明明祖师意。庞公只解抛砖。灵照何曾瞥地。从教千古万古黑漫漫。填沟塞壑没人会)偶同卖漉篱。下桥吃扑。灵照见亦倒地。居士曰。你作甚么。灵照曰。见爷倒地。某甲相扶。居士将入灭。谓灵照曰。视日早晚。及午以报。照遽报日已中矣。而有蚀也。居士出户观次。灵照即登父座。合掌坐亡。居士笑曰。我女锋捷矣。于是更延七日。州牧于公頔问疾次。居士谓之曰。但愿空诸所有。慎勿实诸所无。好住世间。皆如影响。言讫。枕于公膝而化。遗命焚弃。江湖缁白伤悼。谓禅门庞居士。即毗耶净名。有诗偈三百余篇。传于世(鉴咦氏云。余览居士临终偈。有空华落影。阳焰翻波等语。大都居士一门。皆再来人也。特以慈悲示现。为在家标榜故。尝抵襄过罐子滩。问状闻居士。有感驴自言债啇债事。便谓布施本欲集福。翻以贻祸。因弃家财云。则已入不住法门矣。乃居士迁化去。长子适往田间。婆急以告其子。应声未了。忽倚钁头而逝。岂惟女㨗于机哉。及婆收诸灵骨已。直向鹿门绝壁。震威一喝。谺然中开。遂投壁。与身俱隐。毕竟是所有空。为复是所无空。若也缁素得出。许伊把手庞公。其或不尔。且莫𥧌语)。

　　先觉宗乘卷一

　　双髻释顿让订阅
卍新纂续藏经第 87 册 No. 1620 先觉宗乘


　　先觉宗乘卷二

　　径山语风老人　圆信　较定

　　无地地主人　郭凝之　汇编

　　唐甘贽行者(嗣法南泉顺)

　　池州甘贽行者。一日入南泉设斋。黄檗为首座。行者请施财。黄檗曰。财法二施。等无差别。甘曰。恁么道。争消得某甲䞋。便将出去。须臾复入曰。请施财。黄檗曰。财法二施。等无差别。甘乃行䞋。(翠岩真云。甘贽行者。黠儿落节。黄檗施财。何曾梦见。妙喜举翠岩语云。一等是随邪逐恶。这云居罗汉。却较些子　楚石琦云。恁么恁么。扶起甘贽。推倒黄檗。不恁么。不恁么。扶起黄檗。推倒甘贽。只如恁么中不恁么。不恁么中却恁么。又作么生。师子咬人。韩獹逐块)又一日入寺设粥。仍请南泉念诵。南泉乃白椎曰。请大众。为狸奴白牯。念摩诃般若波罗蜜。甘拂袖便出。南泉粥后问典座。行者在甚处。典座曰。当时便去也。南泉便打破锅子。(妙喜云。心不负人。面无惭色)甘常接待往来。有僧问曰。行者接待不易。甘曰。譬如喂驴喂马。僧休去。有住庵僧。缘化什物。甘曰。有一问。若道得即施。乃书心字。问是甚么字。曰心字。又问妻。甚么字。妻曰心字。甘曰。某甲山妻。亦合住庵。其僧无语。甘亦无施。又问一僧。甚么处来。曰沩山来。甘曰。曾有僧问沩山。如何是西来意。沩山举起拂子。上座作么生会沩山意。曰借事明心。附物显理。甘曰。且归沩山去好。(保福闻之。乃仰手覆手)药山令供养主抄化甘行者。问甚处来。曰药山来。甘曰。来作么。曰教化。甘曰。将得药来么。曰行者有甚么病。甘便舍银两铤。意山中有人。此物却回。无人即休。主便归纳疏。药山问曰。子归何速。主曰。问佛法相当。得银两铤。药山令举其语。主举已。药山曰。速送还他。子着贼了也。主便送还。甘曰。繇来有人。遂添银施之(同安显云。早知行者恁么问。终不道药山来)。

　　唐刺史陆亘(嗣法南泉愿)

　　陆亘。字景山。苏州吴人。观察池州时。请南泉普愿禅师。入郡伸弟子礼。公问曰。古人瓶中养一鹅。鹅渐长大。出瓶不得。如今不得毁瓶。不得损鹅。和尚作么生出得。南泉召大夫。公应诺。南泉曰。出也。(高峰妙云。南泉潦倒。手脚不亲。纵饶出得。也是死货。高峰只向他道。大夫还曾示人么。才拟祇对。便与乱棒打出。非特为遮汉脱却鹘臭布衫。要使天下衲僧。个个解粘去缚。庆快平生)公从此开解。即礼谢问。弟子从六合来。彼中还更有身否。南泉曰。分明记取。举似作家。曰和尚不可思议。到处世界成就。南泉曰。适来总是大夫分上事。公异日谓南泉曰。弟子亦薄会佛法。南泉便问。大夫十二时中作么生。曰寸丝不挂。南泉曰。犹是阶下汉。又曰。不见道。有道君王不纳有智之臣。南泉一日上堂。公曰。请和尚为众说法。南泉曰。教老僧作么生说。曰和尚岂无方便。南泉曰。道他欠少甚么。曰为甚么有六道四生。南泉曰。老僧不教他。公与南泉见人双陆。指骰子曰。恁么不恁么。正恁么信彩去时如何。南泉拈起骰子曰。臭骨头十八。公问。弟子家中有一片石。或时坐。或时卧。如今拟镌作佛。还得否。南泉曰得。公曰。莫不得否。南泉曰。不得。(云岩云。坐即佛。不坐即非佛。洞山云。不坐即佛。坐即非佛)。

　　(天奇拈云。陆亘大夫向这石头上。坐卧不安。仔细捡点将来。皆是自不守分。不是南泉。争得风光遍界。恁么便恁么。不恁么便不恁么。若不具眼。总是泥里洗土块。灵岩证据。洞山交互。方见得打鼓弄琵琶。相逢两会家)公向南泉道。肇法师也甚奇怪。解道天地与我同根。万物与我一体。南泉指庭前牡丹花曰。大夫。时人见此一株花。如梦相似。(圆悟勤云。陆亘手攀金锁。南泉八字打开。直得七珍八宝罗列目前。乃竖起拂子云。天地一指。万物一马。通身是眼。分疏不下)。

　　(妙喜杲云。若向理上看。非但南泉谩他。陆亘大夫一点不得。亦未摸着他脚跟下一茎毛在。若向事上看。非但陆亘大夫谩他南泉一点不得。亦未梦见他汗臭气在。或有出来道。大小径山。说理说事。只向他道。但向理事上会取)。

　　(楚石琦云。大众还会么。你若向天地同根万物一体上会。落在肇法师圈䙡里。若向理事上会。又落在妙喜葛藤中。总无自由分。只如南泉指牡丹向陆亘道。大夫时人见此一株花。如梦相似。你毕竟如何会。天宁不惜眉毛。为你诸人。下个注脚。平芜尽处是青山。行人更在青山外)。

　　(妙喜颂云。天地同根伸一问。未曾抬步已亡家。无阴阳处华重发。玉本无瑕却有瑕)公又问。天王居何地位。曰若是天王。即非地位。曰弟子闻说。天王是居初地。曰应以天王身得度者。即现天王身而为说法。公辞归宣城治所。南泉问。大夫去彼。将何治民。公曰。以智慧治民。南泉曰。恁么则彼处生灵。尽遭涂炭去也。南泉入宣州。公出迎接。指城门曰。人人尽唤作瓮门。未审和尚唤作甚么门。曰老僧若道。恐辱大夫风化。曰忽然贼来时。作么生。南泉曰。王老师罪过。公又问。大悲菩萨。用许多手眼。作甚么。南泉曰。祇如国家。又用大夫。作甚么。(楚石琦代云。随家丰俭)暨南泉圆寂。院主问。大夫何不哭先师。公曰。院主道得即哭。院主无对(长庆代云。合哭不合哭)。

　　(密云悟代云。苍天苍天。虽似将哭代哭。也可救一半)。

　　唐相圆裴休(嗣法黄檗运)

　　相国裴休居士。字公美。河东闻喜人也。家世奉佛。儿时与兄弟偕隐。昼讲经。夜著书。经年不出户。中年后不食荤血。常斋戒。屏嗜欲。香炉贝典。不离左右。咏歌赞呗。以为法乐。刺洪州时。入龙兴寺。观𦘕壁乃问。是何图相。主事者对曰。高僧真仪。公曰。真仪可观。高僧何在。主事无对。公曰。此间有禅人否。曰近有一僧。投寺执役。颇似禅者。僧即黄檗运也。公延至。曰适有一问。诸德吝辞。今请上人。代酬一语。黄檗曰。第言之。公举前问。黄檗朗声曰。裴休。公应诺。黄檗曰。在甚么处。(径山杲禅师。因李参政到山。举此公案拈云。裴公将错就错。脱尽根尘。黄檗信口垂慈。不费心力。似地擎山。不知山之孤峻。如石含玉。不知玉之无瑕。虽然如是。黄檗只有杀人刀。且无活人剑。今日大资相公。或问云门。真仪可观。高僧在甚么处。云门亦召云相公。相公若应诺。云门即向道。今日堂中。特谢供养。楚石琦云。裴相国道。高僧在甚么处。分明换却眼睛。黄檗更召相公。刚把钵盂安柄。老妙喜与人错下注脚。便道似地擎山。不知山之孤峻。如石含玉。不知玉之无瑕。蹉过了也。天宁即不然。亦召相公。相公应诺。劈脊便棒。免教这汉向死水里淹杀)公当下知旨。如获髻珠。曰吾师真善知识也。遂延入府署。笃志内典。深入法会。既通彻祖意。复博综教相。诸方禅学咸谓。裴相不浪出黄檗之门也。一日公以所解一编示黄檗。黄檗接置于座。略不披阅良久曰。会么。公未测。黄檗曰。若便恁么会得。犹较些子。若也形于纸墨。何有吾宗。公一日拓一尊佛。于黄檗前跪曰。请师安名。黄檗召曰。裴休。公应诺。黄檗曰。与汝安名竟。公礼拜。(妙喜云。裴公黄檗。可谓如水入水。似金博金。虽然如是。捡点将来。不无渗漏。今日或有捧一尊像。请云门安名。即向道。清净法身毗卢遮那佛。若云谢师安名。即向道。下坡不走。快便难逢。楚石琦云。裴公捧像。黄檗安名。冷地看来。如大家教新妇相似。直是好笑。笑须三十年。妙喜既不能坐断。未免随例颠倒。唤作清净法身毗卢遮那佛。周人以柏。殷人以栗)。

　　公谒石霜诸禅师。石霜拈起笏问。在天子手中为圭。在官人手中为笏。在老僧手中。且道唤作甚么。公无对。石霜乃留下笏。(密云悟代云。和尚不打自招)公启建法会。问僧。看什么经。曰无言童子经。曰有几卷。曰两卷。曰既是无言。为甚么却有两卷。僧无对。(后龟山代云。若论无言。非惟两卷)。

　　公为观察。入山访华林觉禅师。问曰。还有侍者否。曰有一两个。祇是不可见客。公曰。在甚么处。华林乃唤大空小空。时二虎自庵后出。华林语二虎曰。有客且去。二虎哮吼而去。公问曰。师作何行业。感得如斯。华林良久曰。会么。曰不会。华林曰。山僧常念观音。(空音湛颂云。僧来展具已输筹。常念观音独不休。雕虎风生君未会。可怜空磕破钟楼)。

　　公尝与圭峰密禅师游。入其阃域。休居尝不御酒肉。着释氏文数万言。如作劝发菩提心文。圆觉经叙。法界观叙。禅源诠叙。原人论叙。世皆服其精要。

　　唐常侍王敬初(嗣法沩山祐)

　　王敬初。襄州人。为常侍。视事次。米和尚至。公乃举笔示之。米曰。还判得虚空否。公掷笔入宅。更不复出。米致疑。明日凭鼓山供养主。入探其意。米亦随至。潜在屏蔽间侦伺。供养主才坐。问曰。昨日米和尚有甚么言句。便不相见。公曰。狮子咬人。韩卢逐块。米闻此语。即省前谬。遽出朗笑曰。我会也。我会也。公曰。会即不无。你试道看。米曰。请常侍举。公乃竖起一只箸。米曰。这野狐精。公曰。这汉彻也。(大沩喆云。米胡虽然如是。且只得一橛。常待云。这汉彻去。大似看楼打楼。大沩即不然。常侍虽是个俗汉。笔下有生杀之权。米胡是一方善知识。要且出他圈䙡不得。当时待他掷下笔。但向道。我从来疑着这汉)。

　　问僧。一切众生。还有佛性也无。僧曰有。公指壁上𦘕狗子曰。这个还有也无。僧无对。公自代曰。看咬着汝。

　　鄂州无等禅师谒公。辞退将出门。公召曰和尚。无等回顾。公敲柱三下。无等以手作圆相。复三拨之便行。

　　公初见睦州。睦州问曰。今日何故入院迟。公曰。看打毬来。睦州曰。人打毬。马打毬。公曰。人打毬。睦州曰。人困么。曰困。睦州曰。马困么。曰困。睦州曰。露柱困么。公惘然无对。归至私第。中夜忽然有省。明日见睦州曰。某甲会得昨日事也。睦州曰。露柱困么。曰困。睦州许之。

　　临济与公到僧堂。公问。这一堂僧。还看经么。临济曰。不看经。曰还习禅么。临济曰。不习禅。曰既不看经。又不习禅。毕竟作个甚么。临济曰。总教伊成佛作祖去。曰金屑虽贵。落眼成翳。临济曰。我将谓你是个俗汉(楚石琦云。临济吹毛剑。什么处去也。若也拈出。有什么王常侍在。自出洞来无敌手。得饶人处且饶人)。

　　唐尚书陈操(嗣法陈睦州)

　　睦州刺史陈操。位至尚书。参睦州陈尊宿。一日睦州看经次。公问。和尚看什么经。睦州曰。金刚经。公曰。六朝翻译。此当第几译。睦州举起经曰。一切有为法。如梦幻泡影。

　　公与僧斋次。拈起糊饼。问僧。江西湖南。还有这个么。僧曰。尚书适来吃个甚么。公曰。敲钟谢响。又斋僧次。躬自行饼。一僧展手拟接。公却缩手。僧无语。公曰。果然果然。(楚石琦代云。久知尚书不吝)。

　　问僧。有个事。与上座商量得么。曰合取狗口。公自掴口曰。某甲罪过。曰知过必改。公曰。恁么则借上座口。吃饭得么。

　　又斋僧自行食次。至首座前曰。请施食。首座曰。三德六味。公曰错。首座无对。(楚石琦代首座。敲钵作声)又与僚属登楼次。见数僧行来。有一官人曰。来者总是行脚僧。公曰不是。曰焉知不是。公曰。待来勘过。须臾僧至楼前。公蓦唤上座。僧皆举首。公谓诸官曰。不信道。

　　公看资福禅师。资福见来。便画一圆相。公曰。弟子与么来。早是不着便。更画圆相。资福于中着一点。公曰。将谓是南番舶主。资福便归方丈。闭却门。(雪窦云。陈操止具一只眼。复颂云。团团珠绕玉珊珊。马载驴䭾上铁船。分付海山无事客。钩鳌时下一圈栾。复云。天下衲僧跳不出)。

　　(千岩颂云。吾家密事俗人知。月蚀卢同便有诗。只为慎初兼护末。不知失却两茎眉)又与禅者颂曰。禅者有玄机。机玄是复非。欲了机前旨。咸于句下违。

　　宋驸马李遵勖(嗣法谷隐聪)

　　李遵勖。存公武。举进士。大中祥符间。真宗召对便殿。尚万寿公主。后拜宁国军节度使。公探索宗要。无间寒暑。谒谷隐。问出家事。谷隐以崔赵公问径山公案答之。公于言下大悟。作偈曰。学道须是铁汉。着手心头便判。直趣无上菩提。一切是非莫管。(宗门武库云。李公得心要于石门聪禅师。尝作二句偈。寄发运朱正辞。时许式为淮南漕。朱以李颂示许。请赓之。朱曰。雨催樵子还家。许曰。风送渔舟到岸。又请浮山远禅师和之。浮山偈曰。学道须是铁汉。着手心头便判。通身虽是眼睛。也待红罏再煅。锄麑触树迷封。豫让藏身吞炭。鹭飞影落秋江。风送芦花两岸。诸公见大敬之。李后复续末二句。今所传惟李一颂而已)。

　　公一日与坚上座送别。公问。近离上党。得届中都。方接尘谈。遽回虎锡。指云屏之翠峤。访雪岭之清流。未审此处彼处的的事作么生。上座曰。利剑拂开天地静。霜刀才举斗牛寒。公曰。恰直今日耳聩。上座曰。一箭落双雕。公曰。上座为甚么。着草鞋睡。座以衣袖一拂。公低头曰。今日可谓降伏也。上座曰。普化出僧堂。慈明在杨大年所。大年朝中见公曰。近得一道人。真西河师子。公曰。我以拘文。不能就谒柰何。大年归语慈明曰。李公佛法中人。闻道风远至。有愿见之心。政以法不得与侍从过从。慈明于是黎明谒李公。公阅谒。使童子问曰。道得即与上座相见。慈明曰。今日特来相看。又令童子曰。碑文刻白字。当道种青松。慈明曰。不因今日节。余日定难逢。童又出曰。都尉言。与么则与上座相见去也。慈明曰。脚头脚底。公乃出。坐定。问曰。我闻西河有金毛师子是否。慈明曰。甚么处得者消息。公便喝。慈明曰。野干鸣。公又喝。慈明曰恰是。公大笑。慈明辞。公问。如何是上座临行一句。慈明曰。好将息。公曰。何异诸方。慈明曰。都尉又作么生。公曰。放上座二十棒。慈明曰。专为流通。公又喝。慈明曰瞎。公曰好去。慈明应喏喏。及还唐明。公遣两僧讯之。慈明于书尾画双足。写来僧名寄之。公作偈曰。黑毫千里余。金椁示双趺。人天浑莫测。珍重赤须胡。宝元戊寅。公遣使邀慈明曰。海内法友。惟师与杨大年耳。大年弃我而先。仆年来顿觉衰落。忍死以一见。公仍以书抵潭帅敦遣之。慈明恻然。与侍者舟而东下。舟中作偈曰。长江行不尽。帝里到何时。既得凉风便。休将橹棹施。至京师。与公相会月余。而公果没。公临终时。膈胃躁热。有尼道坚。谓曰。众生见劫尽大火所烧时。都尉切宜照管主人公。公曰。大师与我煎一服药来。坚无语。公曰。这师姑药也。不会煎得。时慈明来视。公画一圆相。又作偈献师曰。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。慈明曰。如何是本来佛性。公曰。今日热如昨日。随声便问。临行一句作么生。慈明曰。本来无挂碍。随处任方圆。公曰。晚来困倦。更不答话。慈明曰。无佛处作佛。公于是泊然而逝。二庙尤留神空宗。闻公化与慈明问答。嘉叹久之。慈明哭之恸。临圹乃别。

　　宋侍郎文公杨亿(嗣法广慧琏)

　　侍郎文公。杨亿居士。字大年。幼举神婴。壮负才名。未知有佛。一日过同僚。见读金刚经者。且笑之。彼诵自若。公窃疑曰。是岂出孔孟之右乎。何佞甚。因阅数板。懵然始少敬信。后会翰林李维。勉令参问。迨三十时。由秘书监。出守汝州。首谒广慧。公便问。布鼓当轩击。谁是知音者。广慧曰。来风深辩。公曰。恁么则禅客相逢。祇弹指也。广慧曰。君子可入。公应喏喏。广慧曰。草贼大败。夜语次。广慧曰。秘监曾与甚人道话来。公曰。曾问云岩谅监寺。两个大虫相咬时如何。谅曰。一合相。某曰。我祇管看。未审恁么道还得么。广慧曰。这里即不然。公曰。请和尚别一转语。广慧以手作拽鼻势曰。这畜生更𨁝跳在。公于言下脱然无疑。有偈曰。八角磨盘空里走。金毛狮子变作狗。拟欲将身北斗藏。应须合掌南辰后。公又问。天上无弥勒。地下无弥勒。未审在甚么处。广慧曰。敲砖打瓦。又问。风穴道。金沙滩头马郎妇。意旨如何。广慧曰。更道也不及。又问。承和尚有言。一切罪业。皆因财宝所生。劝人疏于财利。然南阎浮提众生。以财为命。邦国以财聚人。教中有财法二施。何得劝人疏财乎。广慧曰。幡竿尖上铁笼头。公曰。海坛马子似驴大。广慧曰。楚鸡不是丹山凤。公曰。佛灭二千岁。比丘少惭愧。公置一百问请答。广慧一一答回。详在洞山聪禅师语要中。

　　慈明依唐明嵩禅师。嵩谓慈明曰。杨大年内翰。知见高。入道稳。实子不可不见。慈明乃往见大年。公问曰。对面不相识。千里却同风。慈明曰。近奉山门请。公曰。真个脱空。慈明曰。前月离唐明。公曰。适来悔相问。慈明曰作家。公便喝。慈明曰却是。公复喝。慈明以手划一划。公吐舌曰。真是龙象。慈明曰。是何言欤。公唤客司点茶。元来是屋里人。慈明曰。也不消得茶罢。又问。如何是上座为人一句。慈明曰切。公曰。与么则长裙新妇拖泥走。慈明曰。谁得似内翰。公曰。作家作家。慈明曰。放你二十棒。公拊膝曰。这里是甚么所在。慈明拍掌曰。也不得放过。又问。记得唐明当时悟底因缘么。慈明曰。唐明问首山。如何是佛法的的大意。首山曰。楚王城畔。汝水东流。公曰。祇如此语意旨如何。慈明曰。水上挂灯毬。公曰。与么则孤负古人去也。慈明曰。内翰疑则别参。公曰。三脚虾蟆跳上天。慈明曰。一任𨁝跳。公乃馆于斋中。日夕质疑。恨见之晚。久之慈明辞还河东。公曰。有一语寄与唐明得么。慈明曰。明月照见夜行人。公曰。却不相当。慈明曰。更深犹自可。午后更愁人。公曰。开宝寺前金刚。近日因甚么汗出。慈明曰知。公曰。上座临行。岂无为人底句。慈明曰。重叠关山路。公曰。与么则随上座去也。慈明嘘一声。公曰。真师子儿。大师子吼。慈明曰。放去又收来。公曰。适来失脚踏倒。又得家童扶起。慈明曰。有甚么了期。公笑。尝问鹿门昭山主曰。入山不畏虎。当路却防人时如何。昭曰。君子坦荡荡。又问李都尉曰。释迦六年苦行。成得甚么事。都尉曰。担折知柴重。又与都尉唐明广慧汾阳问答次。都尉曰。弥陀演化于西方。达磨传心于东土。胡来汉现水到渠成。五岳镇静以峥嵘。百谷朝宗而浩渺。一灵之性。托境现形。三有之中。凭何立命。慈明曰。仙人无妇。玉女无夫。公曰。尼剃头不复生子。慈明曰。陕府铁牛能哮吼。嘉州大象念摩诃。都尉曰。侧跳上山巅。慈明曰。骑牛不着靴。(元叟端云。大小唐明。墙堑不坚。扄鐍不固。致令他俗人。有入室操戈之举。是你诸人。且作么生会。击拂子云。白鹭下田千点雪。黄鹂上树一枝花)广慧曰。进象倒戈。汾阳曰。端身裂面破。问玄沙不出岭。保福不渡河。善财参知识五十三员。慧远结黑白一十八士。雪峰三度上投子。智者九旬讲法华。这六个汉。为复野干鸣。为复师子吼。速道速道。慈明曰。水急鱼行涩。峰高鸟不栖。公曰。泗州大圣。慈明曰。土上加泥更一重。都尉曰。舌上覆金钱。明曰。半夜款乐动。谁人得知音。慧曰。歌谣满路人皆望。汾阳曰。看壁𦘕人笑。问风穴提印。南院传衣。昭公演化于西河。嵩师领徒于并垒。南宗之旨。北土大兴。且道二师承谁恩力。慈明曰。不入莲池浴。懒向雪山游。公曰。清凉山里万菩萨。慈明曰。维摩会中诸圣集。都尉曰。背负干薪遭野火。慈明曰。口是祸门。广慧曰。藏头白。海头黑。汾阳曰。告天手捺地嘘嘘问。忉利透日月之上。四禅无风火之灾。三交驾铁牛之车。临汝握全提之印。猕猴有一面古镜。狸奴有万里神光。直下承当。是何人也。慈明曰。朝看东南。暮看西北。公曰。狸奴白牯却知有。慈明曰。淹杀家头蒿。都尉曰。月里煮油铛。慈明曰。石人腰带。广慧曰。陈蒲鞋周金刚。汾阳曰。直裰又缝胡钉铰。问一切诸佛尽在里许。动即丧身失命。觑着两头俱瞎。拟议之时。千山万水。直下会得也。是炭库里坐地。有不惜眉毛者。通个消息来。慈明曰。百杂碎。公曰。平生不妄语。慈明曰。也要道过。都尉曰。出穴兔遭罥。慈明曰。东西无滞碍。南北得自由。广慧曰。振锡下犁泥。汾阳曰。穿山透石壁。鼻孔血淋淋。慈明复有颂曰。一言才出彻龙庭。搅动须弥帝释惊。三世诸佛齐坐了。杖头傀儡弄双睛。公答曰。今年桃李味甘香。一颗千金买得尝。贮药胡卢拖鼠味。穴门小窄转难藏。五台山里有文殊。罗汉天台洞内居。为问子湖一只狗。何如普化一头驴。再答曰。蜘蛛网中坐虫儿。不敢过昨夜三尺雪。百鸟尽遭饥。果熟树低垂。鹅肥甑箄破。借问末山尼。何如刘铁磨。慈明又作宗本颂。左顾右觑。黄昏莽卤。展手回来。早是彰露。且道作么生。是彰露底句。公曰。正杀人时𥅄出头。慈明曰。两脚捎空手叉胸。都尉曰。左须右发隐文章。慈明曰。维摩一默。文殊赞善。若遇老僧在彼。各与三十棒。且道这二老汉。过在甚么处。公曰。头破作七分。如阿梨树枝。慈明曰。迦叶不擎拳。阿难不合掌。都尉曰。似犊牛儿未用角时。慈明曰。忙屈拳打令。又曰。教有明文。佛身充满于法界。老僧今日充满于法界。侍郎即今在甚么处。公曰。布裙一截泥。努出膝盖子。慈明曰。宽口布裤三尺杖。都尉曰。河水一担直三文。慈明曰。只见鼻头宽。不见顶后湿。盖庶几龙象蹴踏。信非驴所堪矣。公因微恙。问环大师曰。某今日忽违和。大师慈悲。如何医疗。环曰。丁香汤一碗。公便作吐势。环曰。恩爱成烦恼。环为煎药次。公叫曰有贼。环下药于公前。叉手侧立。公瞠目视之曰。少丛林汉。环拂袖而出。又一日问曰。某四大将欲离散。大师如何相救。环乃槌胸三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公书偈。遗李都尉曰。沤生与沤灭。二法本来齐。欲识真归处。赵州东院西。都尉见。遂曰。泰山庙里卖纸钱。都尉即至。公已逝矣。公修景德传灯录。入大藏流通于世。

　　宋侍郎杨杰(嗣法天衣怀)

　　杨杰。字次公。无为人也。宋元祐中。为侍郎。自号无为子。公历参诸名宿。晚从天衣游。天衣每引庞居士机语。令研究深造。后奉祠泰山。一日闻鸡鸣。睹日如盘涌。忽大悟。遂别。有男不婚有女不嫁之偈曰。男大须婚。女大须嫁。讨甚闲工夫。更说无生话。书以寄天衣。天衣称善。时海印信禅师见之。亦有偈曰。我无男婚。亦无女嫁。困来便打眠。谁管无生话。其亘相提唱尔耳。公又问。本嵩律师。以宣律师所讲毗尼性体。本嵩以偈答曰。情智何尝异。犬吠蛇自行。终南的的意。日午打三更。公肯之。比提刑日。与果昌觉禅师。同游山次。公拈起大士饭石问。既是饭石。为甚么咬不碎。果昌曰。祇为太硬。公曰。犹涉繁词。果昌曰。未审提刑作么生。公曰硬。果昌曰。也是第二月。公为写七佛殿额。乃问。七佛重出世时如何。果昌曰。一回相见一回新。公领之而已。投子聪禅师。尝被人杀监寺。更押聪系狱。时公按行入州界。梦神人云。州有肉身菩萨。枉坐缧绁。公即访吏。以聪事告。公遽立释之。其赞投子青像曰。一只履两牛皮。金乌啼处木鸡飞。半夜卖油翁发笑。白头生得黑头儿。复赞五祖曰。人孰无父。祖独有母。其母为谁。周氏季女。浊港滔滔入大江。门前依旧长安路。及会芙蓉楷禅师。公曰。与师相别几年。芙蓉曰七年。公曰。学道来。参禅来。芙蓉曰。不打这鼓笛。公曰。恁么则空游山水。百无所能也。芙蓉曰。别来未久。善能高鉴。公大笑。公有辞世偈曰。生无可恋。死无可舍。太虚空中。之乎者也。将错就错。西方极乐。便奄然而终。公有辅道集。苏轼为序。传于代。

　　宋签判刘经臣(嗣法智海逸)

　　刘经臣。字兴朝。为签判。少以逸才登仕版。于佛法未之信。年三十二。会东林照觉总禅师。始醉心祖道。后抵京师。谒慧林冲禅师。于僧问雪窦。如何是诸佛本源。答曰。千峰寒色。语下有省。岁余官雒幕。就参韶山杲禅师。将去官辞韶山。韶山嘱曰。公如此用心。何愁不悟向。后或有非常境界。无量欢喜。宜急收拾。若收拾得去。便成法器。若收拾不得。则成失心之患。未几复至京师。趋智海。依正觉逸禅师。请问因缘。智海曰。古人道。平常心是道。尔十二时中。放光动地。不自觉知。向外驰求。转疏转远。公益疑不解。一夕入室。智海举传灯所载香至国王。问波罗提尊者。何者是佛。尊者曰。见性是佛。意旨如何。公不能对。疑甚。归就𥨊熟睡。至五更觉来。方追念间。见种种异相。表里洞彻。六根震动。天地回旋。如云开月现。喜不自胜。忽忆韶山临别所嘱之言。姑抑之。逗明。悉以所得告智海。为证据。智海曰。更须用得始得。公曰。莫要践履否。智海厉声曰。这个是甚么事。却说践履。公默契。(幻寄云。签判不能于千峰寒色瞥地。遂带累波罗提尊者。入无尾巴猢孙队中。轮转流浪悲夫)乃作发明心地颂八首。及着明道谕儒篇。以警世。(词曰。明道在乎见性。余之所悟者。见性而已。孟子曰。口之于味也。目之于色也。耳之于声也。鼻之于臭也。四肢之于安佚也。性也。杨子曰。视听言貌。思性所有也。有见于此。则能明乎道矣。当知道不远人。人之于道。犹鱼之于水。未尝须臾离也。唯其迷己逐物故。终身由之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道祇在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起坐镇相随。语默同居止。欲识佛去处。祇这语声是。此佛者之语道。为最亲者。立则见其参于前也。在兴则见其倚于衡也。瞻之在前。忽焉在后也。取之左右。逢其源也。此儒者之语道。为最迩者。柰何此道。唯可心传。不立文字故。世尊拈花。而妙心传于迦叶。达磨面壁。而宗旨付于神光。六叶既敷。千花竞秀。分宗列派。各有门庭故或瞬目杨眉。擎拳举指。或行棒行喝。竖拂拈槌。或持义张弓。辊毬舞笏。或拽石搬土。打鼓吹毛。或一默一言。一吁一笑。乃至种种方便。皆是亲切为人。然祇为太亲故。人多罔措。瞥然见者。不隔丝毫。其或沉吟。迢迢万里。欲明道者。宜无忽焉。祖祖相传。至今不绝。真得吾儒所谓忿而不发。开而弗违者矣。余之有得。实在此门。反思吾儒。自有其道。良哉孔子之言。默而识之。一以贯之。故目击而道存。指掌而意喻。凡若此者皆合宗门之妙旨。得教外之真机。然而孔子之道传之子思。子思传之孟子。孟子既没。不得其传。而所以传于世者。特文字耳。故余之学。必求自得而后已。幸余一夕开悟。凡目之所见。耳之所闻。心之所思。口之所谈。手足之所运动。无非妙者。得之既久。日益见前。每以与人。人不能受。然后知妙。道果不可以文字传也。呜呼是道也。有其人则传。无其人则绝。余既得之矣。谁其似之乎。终余之身。而有其人邪。无其人邪。所不可得而知也。故为记颂歌语。以流播其事。而又着此篇。以谕吾徒云)。

　　宋清献公赵抃(嗣法蒋山泉)

　　赵抃。字悦道。衢州西安人。号知非子。官至参政。年四十余。摈去声色。系心宗教。初从蒋山法泉禅师游。微有省。又从大名天钵寺重元禅师问心要。师曰。公立朝论政。崇化明伦。奚暇刻意于此。公曰。闻别传之旨。人人本有之事。岂抃不能。愿究明之。师乃令看狗子无佛性话。会佛慧居衢之南禅。公日亲之。慧未尝容措一辞。后典青州。政事之余。多宴坐。忽大雷震惊。即契悟。作偈曰。默坐公堂虚隐几。心澄不动湛如水。一声霹雳顶门开。唤起从前自家底。举头苍苍喜复喜。刹刹尘尘无不是。中下之人不得闻。妙用神通而已矣。佛慧闻笑曰。赵悦道撞彩耳。元丰初年。七十二。以太子少保告老。退居三衢。与山僧野老。往来无间。名所居为高斋。以诗自见曰。轩外长溪溪外山。卷帘空旷云水间。高斋有问如何答。清夜安眠白昼闲。又题偈见意曰。腰佩黄金已退藏。个中消息也寻常。世人欲识高斋老。祇是柯村赵四郎。复曰。切忌错认。公一日遍辞亲友。其子㞦问后事。公厉声叱之。遗佛慧书曰。非师平日警诲至此。必不得力矣。少顷语如平时。忽趺坐而化。年七十七。佛慧以偈赞曰。仕也邦为瑞。归欤世作程。人间金粟去。天上玉楼成。慧剑无纤缺。冰壶彻底清。春风瀫水路。孤月照云明。

　　宋丞相张商英(嗣法兜率悦)

　　丞相张商英居士。字天觉。号无尽。蜀人也。年十九。应举入京。道由向氏家。向预梦。神人报曰。明日接相公。凌晨公至。向异之。劳问勤腆。乃曰。秀才未娶。当以女奉洒扫。后果及第。乃娶之。初任主簿。因入僧寺。睹梵夹庄严甚。乃怫然曰。吾孔圣书。不及胡人教耶。夜坐书室。冯纸长吟。中夜不眠。向曰。官人夜深。何不睡去。公以前意白之。正此着无佛论。向应声曰。既是无佛。何论之有。当须著有佛论始得。公疑其言。遂止。后访一同列。见佛龛前经卷。乃问何书。云维摩诘所说经。公信手开。阅至此病非地大亦不离地大处。叹曰。胡语亦能尔乎。问此经几卷。曰三卷。乃借归。阅次向氏问。看何书。公曰。维摩诘所说经。向曰。可熟读此经。然后着无佛论。公繇是深信佛乘。留心祖道。因提刑至汾。谒大达国师塔。及梦国师接引。觉而阅其语。至国师问马祖西来心印。祖曰。大德正闹在且去。国师去。祖唤曰大德。国师回首。祖曰。是甚么。公乃有省。作偈曰。是甚么是甚么。罗睺殿前灯。是火不是阿祖唤。回洎被善财觑破。毗岚风急九天高。白鹭眼盲鱼走过。元祐六年。为江西漕。首谒东林照觉总禅师。觉诘其所见。与己合。乃印可曰。吾有得法弟子。住玉溪。乃慈古镜也。亦可与语。公复因按部。过分宁。诸禅迓之。公到先致敬玉溪慈。次及诸山。最后问兜率悦禅师。悦为人短小。公曾见龚德庄。说其聪明可人。乃曰。闻公善文章。悦大笑曰。运使失却一只眼了也。从悦临济九世孙。对运使。论文章。政如运使。对从悦论禅也。公不然其语。乃强屈指曰。是九世也。问玉溪去此多少。曰三十里。曰兜率聻。曰五里。公是夜乃至兜率。悦先一夜梦。日轮升天。被悦以手搏取。乃说与首座曰。日轮运转之义。闻张运使。非久过此。吾当深锥痛劄。若肯回头。则吾门幸事。首座曰。今士大夫。受人取奉惯。恐其恶发别生事也。悦曰。正使烦恼祇退得。我院也别无事。公与悦语次。称赏东林。悦未肯其说。公乃题寺后拟瀑轩诗曰。不向庐山寻落处。象王鼻孔谩辽天。意讥其不肯东林也。公与悦语。至更深论及宗门。事。悦曰。东林既印可运使。运使于佛祖言教。有少疑否。公曰有。悦曰。疑何等语。公曰。疑香严独脚颂德山拓钵话。悦曰。既于此有疑。其余安得无耶。祇如岩头言。末后句是有耶是无耶。公曰有悦。大笑。便归方丈。闲却门。公一夜睡不稳。至五更下床。触翻溺器。乃大彻。猛省前话。遂有颂曰。鼓寂钟沉拓钵回。岩头一拶语如雷。果然祇得三年活。莫是遭他授记来。遂叩方丈门曰。某已捉得贼了。悦曰。赃在甚处。公无语。悦曰。都运且去。来日相见。翌日公遂举前颂。悦乃谓曰。参禅祇为命根不断。依语生解。如是之说。公已深悟。然至极微细处。使人不觉不知。堕在区宇。乃作颂证之曰。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪涂。了无逆顺。不犯工夫。公邀悦至建昌。途中一一伺察。有十颂叙其事。悦亦有十颂酬之。时元祐八年八月也。悦又设三问。问学者。一曰。拨草参玄。只图见性。即今性在什么处。公颂曰。阴森夏木杜䳌鸣。日破浮云宇宙清莫对曾参问曾晢。从来孝子讳爷名。二曰。识得自性。方脱生死。眼光落地时。作么生脱。公颂曰。人间鬼使符来取。天下花冠色正萎。好个转身时节子。莫教阎老等闲知。三曰。脱得生死。便知去处。四大分离。向什么处去。公颂曰。鼓合东村李大妻。西风旷野泪沾衣。碧芦红蓼江南岸。却作张三坐钓矶。盖得悦炉韛为多。公尝问觉范洪禅师。汾阳临济五世嫡孙也。今其法派。皆谓三玄三要。一期建立语。但于诸法。不生异见。一切平常即是。祖意是否。慈明接人。亦多举汾阳十智同真话。愿遂闻其说。觉范曰。十智同真。与三玄三要。同一关棙。诸方祇爱平实见解。不信有悟门。使汾阳再生。亲为剖析。亦以为非矣。公嗟咨久之曰。然乃其旨趣。岂无方便。觉范答偈曰。十智同真面目全。于中一智是根源。若人欲见汾阳老。劈破三玄作两边。公又问。临济四种宾主法门。觉范答。文长不载。公尤喜接引尊宿。曾荐浩布裈。知大阳院事。未几复请浩。住玉泉。开堂日。众官毕集。浩顾视大众曰。君不见。又曰。君不见。公操蜀音曰。和尚见。浩应声曰。但得相公见便了。即下座。公又访玑道者于洪之翠岩。玑门迎。公问。如何是翠岩境。玑答曰。门近洪崖千尺井。石桥分水绕松杉。公握玑手曰。闻道者名素矣。何能作此祇对。玑曰。适然耳。公微笑。仍哦曰。野僧迎客下烟岚。试问如何是翠岩。后便以前二句足之。林下相传为盛事。先是公在慧林。一僧谈禅。不肯诸方公问蚬子答祖师西来意。乃曰。神前酒台槃意旨如何。其僧张目直视曰。神前酒台槃。公戏之曰。庙中是夕有灯则已。不然蚬子佛法。遂为虚施。其入游戏三昧。又皆此䫫。政和间。公被谪渚宫。会峨眉中峰。民师特过访之。议论教乘。公极叹赏。闻民充夹山座元。公致书佛果勤禅师曰。民座主舍义学。开宗眼如波。斯珍宝满船。遇风到岸矣。勤亦喜出峡。南游顺流下荆门。当是时公以道学自居。少见推许。勤舣舟谒之。剧谈华严旨要曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生。三无差别。卷舒自在。无碍圆融。此虽极则。终是无风匝匝之波。公于是不觉促榻。勤遂问曰。到此与祖师西来意。为同为别。公曰同矣。勤曰。且得没交涉。公色为之愠。勤曰。不见云门道。山河大地。无丝毫过患。犹是转句。直得。不见一色。始是半提。更须知有向上全提时节。彼德山临济。岂非全提乎。公乃首肯。翌日复举事法界理法界。至理事无碍法界。勤又问。此可说禅乎。公曰。正好说禅也。勤笑曰。不然。正是法界量里在。盖法界量未灭。若到事事无碍法界。法界量灭。始好说禅。如何是佛干屎橛。如何是佛麻三斤。是故真净偈曰。事事无碍。如意自在。手把猪头。口诵净戒。趁出淫坊。未还酒债。十字街头。解开布袋。公曰。美哉斯论夫。岂易闻乎。于是以师礼。留居碧岩。初泐潭准禅师示灭也。大慧求塔铭于公。相见次。公问。上人祇么着草鞋远来。曰某数千里行乞。来见相公。公曰。年多少。曰二十八。公曰。水牯牛年多少。曰两个。公曰。什么处学得遮虚头来。曰今日亲见相公。公笑曰。且坐吃茶。才坐复问。远来有何事。大慧趋前曰。准和尚示寂。茶毗。目睛牙齿数珠不坏。舍利无数。山中耆旧。皆欲相公大手笔作塔铭。激励后学。特特远来。公曰。有一问。上人若道得即做。若道不得。与钱五贯。褁足归兜率。参禅去。曰请相公问。公曰。闻准老眼睛不坏是否。曰是。公曰。我不问者个眼睛。曰问什么眼睛。公曰。问金刚眼睛。曰若是金刚眼睛。在相公笔头上。公曰。老夫为他点出光明。令照天照地去也。公又问。尔师准吾知之久矣。尔不远辛苦而来。于准亦有得乎。大慧曰。若有得则不来见大丞相也。公曰。咄者掠虚汉。异日语大慧曰。余阅雪窦拈古。至百丈再参马祖因缘曰。大冶精金。应无变色。投卷叹曰。审如是。岂得有临济今日耶。遂作颂曰。马师一喝大雄峰。深入髑髅三日聋。黄檗闻之惊吐舌。江西从此立宗风。后平禅师遣书求颂本。余作颂寄之曰。吐舌耳聋师已晓。捶胸祇得哭苍天。盘山会里翻筋斗。到此方知普化颠。诸方往往以余聪明博记。少知余者。师自江西法窟来。必辨优劣。试为老夫言之。大慧曰。居士见处。与真净死心合。真净颂曰。客情步步随人转。有大威光不能现。突然一喝双耳聋。那吒眼开黄檗面。死心拈曰。云岩要问雪窦。既是大冶精金。应无变色。为甚么却三日耳聋。诸人要知么。从前汗马无人识。祇要重论。盖代功公拊几曰。不因公语。争见真净死心用处。若非二大老。难显雪窦马师尔。且述偈曰。马师喝下立宗风。嗟我三人见处同。海上六鳌吞饵去。栖芦谁更问渔翁。公于宣和四年十一月黎明。口占遗表。命子弟书之。更作偈曰。幻质朝章八十一。沤生沤灭无人识。撞破虚空归去来。铁牛入海无消息。言讫。俄取枕。掷门窗上。声如雷震。众视之。已薨矣。公有颂古护法论。行于世(公见云岩。和忠道者牧牛颂曰。两角指天。四足踏地。拽断鼻绳。牧甚尿屁。甚为击节。公一日问大慧。佛具正遍知。亦有漏处。吾儒尚云。西方有圣人。尧舜禹汤皆圣人也。佛何故略不及之。大慧曰。佛且以梵王帝释为凡夫即余可知矣。公曰。何以知之。大慧曰。吾教备言。佛出世时。则梵王前引。帝释后随公大击节。以为高论。张文定谓王荆公曰。孔孟后岂无人。惟儒门淡薄。收拾不住。故独钟于马祖诸老耳。公曰。达者之言也。公注海眼经。其说八成就如是我闻一时云。事无不是之谓如。理无不如之谓是。三界独尊之谓我。心洞十方之谓闻。多之所宗之谓一。一之所起之谓时。大慧云。自来无人如此说)。

　　宋侍郎李弥逊(嗣法圆悟勤)

　　李弥逊。号普现居士。少时读书。五行俱下。年十八中。乡举登第。京师旋历华要。二十八岁。为中书舍人。常入圆悟室。一日早朝回至天津桥。马跃。忽有省。通身汗流。直造天宁。适悟出门。遥见便唤曰。居士且喜。大事了毕。公厉声曰。和尚眼花作甚么。悟便喝。公亦喝。于是机锋迅捷。凡与悟问答。当机不让。公后迁吏部。乞祠禄归闽连江。筑庵自娱。忽一日示微恙。遽索汤沐浴毕。遂趺坐。作偈曰。谩说从来牧护。今日分明呈露。虚空拶倒须弥。说甚向上一路。掷笔而逝。

　　宋给事冯楫(嗣法龙门远)

　　冯楫。字济川。蜀遂宁人。官给事。号不动居士。自壮扣诸名宿。虽在仕涂。不忘学佛。最后居龙门。从佛眼远禅师再岁。一日同远经行法堂。偶童子趋庭。吟曰。万象之中独露身。远拊公背曰。好聻。公于是契入。绍兴丁巳。除给事。会大慧禅师。就明庆开堂。大慧下座。公挽之曰。和尚每言于士大夫曰。此生决不作这虫豸。今日因甚却纳败关。大慧曰。尽大地是个杲上座。你向甚处见他。公拟对。大慧掌之。公曰。是我招得。(后白杨顺和尚闻之。代公擎起掌云。念你作新长老。又代大慧。提起袈裟云。几多人要不能得在)越月特丐祠。坐夏径山。榜其室曰不动轩。一日大慧升座。举药山问石头曰。三乘十二分教。某甲粗知。承闻南方直指人心见性成佛。实未明了。伏望慈悲示诲。石头曰。恁么也不得。不恁么也不得。恁么不恁么总不得。你作么生。药山罔措。石头曰。子缘不在此。可往江西见马大师去。药山至马祖处。亦如前问。马祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。药山大悟。大慧拈罢。公随至方丈曰。适来。和尚所举底因缘。某理会得了。大慧曰。你如何会。公曰。恁么也不得。苏嚧娑婆诃。不恁么也不得。㗭唎娑婆诃。恁么不恁么总不得。苏嚧㗭唎娑婆诃。大慧印之。以偈曰。梵语唐言。打成一块。咄哉俗人。得此三昧。大慧又举似尼妙总。妙总曰。曾见郭象注庄子。识者曰。却是庄子注郭象。大慧见其语异。复举岩头婆子话问之。妙总答偈曰。一叶扁舟泛渺茫。呈桡舞棹别宫商。云山海月都抛却。赢得庄周蝶梦长。大慧休去。以语公。公疑其所悟不根。后过无锡。招至舟中。问曰。婆生七子。六个不遇知音。祇这一个也不消得。便弃水中。大慧老师言。道人会得。且如何会。妙总曰。已上供通。并是诣实。公大惊。乌龙长老。访公说话次。公问。昔有官人。问泗州大圣曰。师何姓。大圣曰姓何。曰住何国。大圣曰。住何国此意如何。乌龙曰。大圣本不姓何。亦不是何国人。乃随缘化度耳。公笑曰。大圣决定姓何。住何国。如是往返数次。后致书于大慧。乞断此公案。大慧曰。有六十棒。将三十棒打大圣。不合道姓何。三十棒打济川。不合道大圣决定姓何若是。乌龙长老。教自领出去。其论遂定。大慧一日过明月庵。见壁间𦘕髑髅。公因有颂曰。尸在这里。其人何在。乃知一灵。不居皮袋。大慧不肯。别作颂曰。即此形骸。便是其人。一灵皮袋。皮袋一灵。公益叹服。公后知邛州。所至宴晦无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。绍兴二十三年秋。乞休致。预报亲知。期以十月三日。告终。至日令后厅置高座。见客如平时。至辰巳间。具衣冠降阶。望阙肃拜。请漕使摄邛事。着僧衣履。踞高座。嘱诸官吏及道俗。各宜向道。扶持教门。建立法幢。遂拈拄杖。按膝蜕然而化。漕使请曰。安抚去住。如此自由。何不留一颂。公张目索笔书曰。初三十一。中九下七。老人言尽。龟哥眼赤。书毕。竟尔长往。建炎后。名山巨刹。教藏多不存。公屡以己俸印施。凡一百二十八藏。门人蒲大聘。尝志其事。有语录颂古。行于世。

　　宋侍郎张九成(嗣法径山杲)

　　张九成。字子韶。杭州盐官人。号无垢居士。历官礼部侍郎。未第时。因客谈。杨文公吕微仲诸儒。皆由禅学。而至心慕之。闻宝印楚明禅师。道传大通。居净慈。请问入道之要。楚明曰。此事唯念念不舍。久久纯熟。时节到来。自然证入。复举赵州柏树之话。令时时提撕。久之无省。辞谒善权清禅师。问此事人人有分。个个圆成是否。清曰然。曰为甚某无入处。清于袖中出数珠曰。此是谁底。公俯仰无对。清复袖之曰。是汝底则拈取去。才涉思惟。即不是汝底。公悚然。未几留苏氏馆。一夕如厕。以柏树子话究之。闻蛙鸣。释然契入。有偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。届明谒法印一禅师。机语颇契。适私忌。就明静庵。供云水主僧惟尚。才见乃展手。公便喝。惟尚批公颊。公趋前。惟尚曰。张学录何得谤大般若。公曰。某见处祇如此。和尚又作么生。惟尚举马祖升堂百丈卷席话诘之。(马祖升堂。众才集。百丈出卷席。祖便下座)叙语未终。公推倒卓子。惟尚大呼张学录杀人。公跃起。问傍僧曰。汝又作么生。僧罔措。公殴之。顾惟尚曰。祖祢不了。殃及儿孙。惟尚大笑。公献偈曰。卷席因缘也大奇。诸方闻举尽攒眉。台盘趯倒人星散。直汉从来不受欺。惟尚答曰。从来高价不饶伊。百战场中奋两眉。夺角冲关君会也。丛林谁敢更相欺。绍兴癸丑。魁多士复谒惟尚于东庵。惟尚曰。浮山圆鉴曰。饶你入得汾阳室。始到浮山门。亦未见老僧在。公作么生。公叱侍僧曰。何不祇对。僧罔措。公打僧一掌曰。虾蟆窟里。果没蛟龙。丁巳秋。大慧董径山。学者仰如星斗。公阅其语要。叹曰。是知宗门有人。持以语惟尚。恨未一见。及为礼部侍郎。偶参政刘公。请大慧说法于天竺。公三往不值。暨大慧报谒。公见但寒暄而已。大慧亦默识之。寻奉祠还里。至径山。与冯给事诸公议格物。大慧曰。公祇知有格物。而不知有物格。公茫然。大慧大笑。公曰。师能开谕乎。大慧曰。不见小说载。唐人有与安禄山谋叛者。其人先为阆守。有𦘕像在焉。明皇幸蜀见之。怒令侍臣以剑击其像首。时阆守居陕西。首忽堕地。公闻顿领深旨。题不动轩壁曰。子韶格物。妙喜物格。欲识一贯。两个五百。大慧始许可。后守邵阳。丁父艰。过径山饭僧。秉钧者。诋大慧议及朝政。遂窜大慧于衡阳。令公居家守服。服除。安置南安。丙子春。蒙恩北还。道次新淦。而大慧适至。与联舟剧谈宗要。未尝语往事。于氏心传录曰。宪随舅氏。自岭下归新淦。因会大慧。舅氏令拜之。宪曰。素不拜僧。舅氏曰。汝姑叩之。宪知其尝执卷。遂举中庸天命之谓性三句以问。大慧曰。凡人既不知本命元辰下落处。又要牵好人入火坑如何。圣贤于打头一着不凿破。宪曰。吾师能为圣贤凿破否。大慧曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪以告舅氏。曰子拜何辞。继镇永嘉。丁丑秋。丐祠枉道。访大慧于育王。越明年。大慧得旨。复领径山。谒公于庆善院。公曰。某每于梦中。必诵语孟何如。大慧举圆觉曰。由寂静故。十方世界诸如来心。于中显现。如镜中像。公曰。非师莫闻此论也。其颂黄龙三关(黄龙尝问僧曰。人人尽有生缘。上座生缘在何处。正当问答。却复伸手曰。我手何似佛手。又问诸方参请所得。却复垂脚曰。我脚何似驴脚。示此三问。莫有契旨。丛林谓之黄龙三关)曰。我手何似佛手。天下衲僧无口。纵饶撩起便行。也是鬼窟里走。(讳不得)我脚何似驴脚。又被黐胶粘着。翻身直上兜率天。已是遭他老鼠药。(吐不出)人人有个生缘处。铁围山下几千年。三灾直到四禅天。这驴犹自在旁边。(煞得工夫)公设心六度。不为子孙计。因取华严善知识日供。其二回食。以饭缁流。尝供十六大天。而诸位茶杯。悉变为乳。书偈曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔。傥或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问此乳何处来。狐疑即尘尘即疑。终与佛天不相似。我今为汝扫狐疑。如汤沃雪火销冰。汝今微有疑与惑。鹞子便到新罗国。

　　宋知府葛郯(嗣法灵隐远)

　　葛郯。字谦问。官知府。少擢上第。玩意禅悦。首谒无庵全禅师问道。无庵令究即心即佛。久无所契。请曰。有何方便。使郯得入。无庵曰。居士太无厌生。已而佛海来居剑池。公因从游。乃举无庵所示语。请为众普说。佛海发挥之曰。即心即佛眉拖地。非心非佛双眼横。蝴蝶梦中家万里。杜䳌枝上月三更。留旬日而后返。一日举不是心不是佛不是物。炉然顿悟。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书呈佛海。佛海报曰。此事非纸笔可既。居士能过我。当有所闻。遂复至虎丘。佛海迎之曰。居士见处。止可入佛境界。入魔境界犹未得在。公加礼不已。佛海正容曰。何不道金毛跳入野狐窟。公乃痛领。公尝问诸禅曰。夫妇二人相打。通儿子作证。且道。证父即是。证母即是。或庵礼禅师着语曰。小出大遇。淳熙六年。守临川。八月感微疾。索笔大书曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生死如昼夜。无足怪者。若以道论。安得生死。若作生死会。去道远矣。语毕。端坐而化。

　　宋放牛居士余公(嗣法无门开)

　　放牛居士余公。杭州人。自幼遍参诸方。宋淳祐间。参无门开公佛眼禅师。凡开口。被无门劈面截住。连道不是不是。居士退而思曰。许多年下工夫。岂无欢喜处也。曾零零碎碎悟来。终不伏无门道不是不是。及见臭庵。遂扣之曰。吾师得无门甚么见解。敢对人天。颠倒是非。臭庵曰。我在无门座下。无法可得。无道可传。祇得两个字。居士问曰。两字如何说。臭庵曰。不是不是。居士遂彻悟。乃曰。今日始知。无门老人为人处。一点恶水。不曾轻洒着人。因述是非关。行于世。尝曰。大聪明人。才闻此事。便将心意识领解。所以认影为真。执空求实。无有悟处。腊月三十日。眼光欲落时。向阎罗老子道。待我澄心摄念。却来与你去。断不可也。须是急参急悟始得。又曰。应以居士身得度者。即现居士身。而为说法。是法平等。不离本心。十方三界。六道四生。万别千差。皆归当念。看经食素。布施消灾。不隔纤毫。临官治政。事主奉亲。有何不可。若乃妄谈般若。说法安身。诳惑人天。随业受报。色身与法身无异。我性与佛性一同。但要识得本心。便可出离生死。把揽放船。不是不是。臭庵赞曰。放牛居士述是非关。大似醉汉骂街。孰敢婴其锐。惟眼里闻声者。识是醒时语。

　　先觉宗乘卷二

　　双髻释顿让订阅
卍新纂续藏经第 87 册 No. 1620 先觉宗乘


　　先觉宗乘卷三

　　径山语风老人　圆信　较定

　　无地地主人　郭凝之　汇编

　　唐侍郎白居易(嗣法佛光满)

　　白居易。字乐天。久参佛光得心法。兼禀大乘金刚宝戒。元和四年。因兴善宽禅师至阙下。公问曰。禅师何以说法。宽曰。无上菩提者。被于身为律。说于口为法。行于心为禅。应用者三。其致一也。譬如江湖淮汉。在处立名。名虽不一。水性无二。律即是法。法不离禅。云何于中妄起分别。公曰。既无分别。何以修心。宽曰。心本无损伤。云何要修理。无论垢与净。一切勿念起。公曰。垢即不可念。净无念可乎。宽曰。如人眼睛上。一物不可住。金屑虽珍宝。在眼亦为病。公曰。无修无念。又何异凡夫耶。宽曰。凡夫无明。二乘执着。离此二病。是曰真修。真修者不得勤。不得忘。勤即近执着。忘即落无明。此为心要云尔。十五年。公牧杭州。入秦望山。访鸟窠和尚。问曰。禅师住处甚危险。鸟窠曰。太守危险尤甚。公曰。弟子位镇江山。何险之有。鸟窠曰。薪火相交。识性不停。得非险乎。又问。如何是佛法大意。鸟窠曰。诸恶莫作。众善奉行。公曰。三岁孩儿。也解恁么道。鸟窠曰。三岁孩儿虽道得。八十老人行不得。公作礼而退。尝致书于济法师。以佛无上大慧。演出教理。安有狥机高下。应病不同。与平等一味之说相反。援引维摩及金刚三昧等六经。辟二义而难之。又以五蕴十二缘说名色前后不类。立理而征之。并钩深索隐。通幽洞微。复受东都凝禅师八渐之目。各广一言而为一偈。释其旨趣。自浅之深。犹贯珠焉。凡守任处。多访祖道。学无常师。后为宾客。分司东都。罄己俸。修龙门香山寺。寺成。自撰记。凡为文。动关教化。无不赞美佛乘。见于本集。其历官次第。归全代祀。即史传存焉。

　　唐刺史李翱(嗣法药山俨)

　　李翱。字习之。赵郡人。刺史鼎州时。慕药山惟俨禅师道风。屡请。不赴。乃躬谒之。药山执经不顾。公遂拂袖行曰。见面不如闻名。药山却呼太守。公应诺。药山曰。何得贵耳贱目。公谢之。乃问。如何是道。药山以手指上下曰。会么。公曰不会。药山曰。云在青天。水在瓶。公欣然。乃呈偈曰。炼得身形似鹤形。千株松下两函经。我来问道无余说。云在青天水在瓶。(玄觉云。且道李太守。是赞他语明他语。须是行脚眼始得)又问。如何是戒定慧。药山曰。贫道这里无此闲家具。公莫测玄旨。药山曰。太守。欲得保任此事。直须向高高山顶立。深深海底行。闺阁中物舍不得。便为渗漏。(张无尽颂云。云在青天水在瓶。眼光随指落深坑。溪花不耐风霜苦。说甚深深海底行)公见老宿独坐。问曰。端居丈室。当何所务。宿曰。法身凝寂。无去无来。(法眼别云。汝作甚么来。法灯别云。非公境界)公问药山何姓。曰正是时。公不悉。却问院主。某甲适来问和尚姓。曰正是时。未审姓甚么。院主曰。恁么则姓韩也。药山闻乃曰。得恁么不识好恶。若是夏时对他。便是姓热。一夕师登山。忽云开见月。大啸一声。声落澧阳九十里许。公闻之。复赠诗曰。选得幽居惬野情。终年无送亦无迎。有时直上孤峰顶。月下披云啸一声。公尝问龙潭信禅师曰。如何是真如般若。龙潭曰。我无真如般若。公曰。幸遇和尚。龙潭曰。此犹是分外之言。公一日问僧。马大师有甚么言教。僧曰。大师或说即心即佛。或说非心非佛。公曰。总过这边。公却问西堂藏。马大师有甚么言教。藏呼李翱。公应喏。藏曰。鼓角动也。有一僧乞置塔。公问曰。教中不许将尸塔下过。又作么生。僧无对。僧却问鹅湖义禅师。义曰。他得大阐提。

　　唐张拙(嗣法石霜诸)

　　张拙秀才。因禅月大师指参石霜。石霜问。秀才何姓。曰姓张名拙。石霜曰。觅巧尚不可得。拙自何来。张忽有省。乃呈偈曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趋向真如亦是邪。随顺世缘无挂碍。涅槃生死等空花(云门问僧。光明寂照遍河沙。岂不是张拙秀才语。僧云是。云门云。堕话也。妙喜云。驴拣湿处尿)。

　　唐相国陆希声(谒仰山寂)

　　陆希声。苏州吴人。昭宗朝。拜同中书门下平章事。尝欲谒仰山慧寂禅师。先作此○相封呈。仰山开封。于相下书曰。不思而得。落第二头。思而得之。落第三首。遂封回。公见。遂入山。仰山乃门迎。公才入门。便问。三门俱开。从何门入。仰山曰。从信门入。公至法堂。又问。不出魔界。便入佛界时如何。仰山以拂子倒点三下。公便设礼。又问。和尚还持戒否。仰山曰。不持戒。还坐禅否。仰山曰。不坐禅。公良久。仰山曰。会么。曰不会。仰山曰。听老僧一颂。滔滔不持戒。兀兀不坐禅。酽茶三两碗。意在钁头边。仰山却问。承闻相公看经得悟是否。曰弟子因看涅槃经。有云不断烦恼而入涅槃。得个安乐处。仰山竖起拂子曰。祇如这个。作么生入。曰入之一字。也不消得。仰山曰。入之一字。不为相公。公便起去(法灯云。上座且道。入之一字为甚么人。又云。相公且莫烦恼)。

　　唐太傅王延彬(嗣法长庆棱)

　　太傅王延彬居士。请长庆住招庆。开堂日。公朝服趋隅曰。请师说法。长庆曰。还闻么。公设拜。长庆曰。虽然如此。恐有人不肯。一日入招庆佛殿。指钵盂问殿主。这个是甚么钵。殿主曰。药师钵。公曰。祇闻有降龙钵。殿主曰。待有龙即降。公曰。忽遇拏云㸕浪来时作么生。殿主曰。他亦不顾。公曰。话堕也。(玄沙云。尽你神力。走向甚么处去。保福云。归依佛法僧。百丈恒作覆钵势。云门云。他日生天。莫孤负老僧)一日公入院。见方丈门闭。问演侍者曰。有人敢道。太师在否。演曰。有人敢道。太师不在否。长庆谓太傅曰。雪峰竖拂子示僧。其僧便出去。若据此僧。合唤转痛与一顿。公曰。是甚么心行。长庆曰。洎合放过。公到招庆煎茶。朗上座与明招把铫。忽翻茶铫。公问。茶炉下是甚么。朗曰。捧炉神。公曰。既是捧炉神。为甚么翻却茶。朗曰。事官千日。失在一朝。公拂袖便出。明招曰。朗上座吃却招庆饭了。却向外边打野榸。朗曰。上座作么生。明招曰。非人得其便(雪窦显云。当时但踏倒茶炉。复颂云。来问若成风。应机非善巧。堪悲独眼龙。曾未呈牙爪。牙爪开呈云雷。逆水之波经几回)。

　　唐真人吕岩(嗣法黄龙机)

　　吕岩真人。字洞宾。京兆人也。唐末三举不第。偶于长安酒肆。遇钟离权。授以延命术。自尔人莫之究。尝游庐山归宗。书钟楼壁曰。一日清闲自在身。六神和合报平安。丹田有宝休寻道。对境无心莫问禅。未几道经黄龙山。睹紫云成盖。疑有异人。乃入谒。值黄龙击鼓升堂。黄龙见知是吕公也。欲诱而进。厉声曰。座傍有窃法者。吕毅然出问。一粒粟中藏世界。半升铛内煮山川。且道此意如何。黄龙指曰。这守尸鬼。吕曰。争奈囊有长生不死药。黄龙曰。饶经八万劫。终是落空亡。吕飞剑胁之。剑不能入。遂再拜求指归。黄龙诘曰。半升铛内煮山川即不问。如何是一粒粟中藏世界。吕于言下顿契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。龙嘱令加护。(别纪。吕真人遇黄龙禅师升座。师曰。会中有窃法者。岩出曰。云水道人。师曰。云尽水干时如何。岩无对。师代云。黄龙出现)后谒潭州智度觉禅师。有曰。余游韶郴。东下湘江。今见觉公。观其禅学精明。性源淳洁。促膝静坐。收光内照。一衲之外无余衣。一钵之外无余食。远生死岸。破烦恼壳。方今佛衣寂寂兮无传。禅理悬悬兮几绝。扶而兴者。其在吾师乎。聊作一绝奉记。达者推心方济物。圣贤传法不离真。请师开说西来意。七祖如今未有人。

　　宋丞相王随(嗣法首山念)

　　王随。字子正。河南人也。居尝慕裴休之为人。谒首山念禅师。得言外之旨。自尔履践。深明大法。公以御史中丞。出镇钱塘。往候兴教小寿禅师。至湖上去驺从。独步登寝室。寿方负暄毳衣自若。忽见之。问曰。官人何姓。公曰随姓。王即拜之。寿推蒲团藉地而坐。语笑终日而去。他日公复至。寺众横撞大钟。万指出迎。而寿前趋。立于松下。公望见。出舆握其手曰。何不如前日相见。而遽为此礼数耶。寿顾左右。且行且言曰。中丞即得。奈知事瞋何。公与杨大年。皆号参禅有得者。大年编次传灯录三十卷。公删去其繁。为十五卷。曰玉英集。公临终书偈曰。画堂灯已灭。弹指向谁说。去住本寻常。春风扫残雪。

　　宋夏竦(嗣法谷隐聪)

　　夏竦。字子乔。德安人。皇祐中。参知政事。公于谷隐聪禅师。因语契机。日与老衲游。偶上蓝溥禅师至。公问。百骸溃散时。那个是长老自家底。溥曰。前月二十离蕲阳。公休去。溥却问。百骸溃散时。那个是相公自家底。公便喝。溥曰。喝则不无。毕竟那个是相公自家底。公答偈曰。休认风前第一机。太空何处着思惟。山僧若要通消息。万里无云月上时。溥曰。也是弄精魂。

　　宋节使李端愿(嗣法金山颖)

　　节使李端愿居士。儿时在馆舍。常阅禅书。长虽婚宦。然笃志祖道。遂于后圃筑室。类兰若。邀达观处之。朝夕咨参。至忘寝食。达观一日视公曰。非示现力。岂致尔哉。奈无个所入何。公问曰。天堂地狱。毕竟是有是无。请师明说。达观曰。诸佛向无中说有。眼见空花。太尉就有里寻无。手揸水月。堪笑眼前见牢狱不避。心外闻天堂欲生。殊不知忻怖在心。善恶成境。太尉但了自心。自然无惑。公曰。心如何了。达观曰。善恶都莫思量。公曰。不思量后。心归何所。达观曰。且请太尉归宅。公曰。祇如人死后。心归何所。达观曰。未知生。焉知死。公曰。生则某已知之。达观曰。生从何来。公罔措。达观起揕其胸曰。祇在这里。更拟思量个甚么。公曰。会得也。达观曰。作么生会。公曰。祇知贪程。不觉蹉路。达观拓开曰。百年一梦。今朝方省。既而说偈曰。三十八岁。懵然无知。及其有知。何异无知。滔滔汴水。隐隐隋堤。师其归矣。箭浪东驰。

　　宋太傅高世则(嗣法芙蓉楷)

　　太傅高世则。字仲贻。号无功。初参芙蓉楷禅师。求指心要。芙蓉令去其所重。扣己而参。一日忽造微密。呈偈曰。悬崖撒手任纵横。大地虚空自坦平。照壑辉岩不借月。庵头别有一帘明。

　　宋太守许式(嗣法洞山聪)

　　许式。洪州太守。参洞山聪禅师。得正法眼。一日与泐潭澄。上蓝溥坐次。泐潭问曰。闻郎中道。夜坐连云石。春栽带雨松。当时答洞山甚么话。公曰。今日放衙蚤。泐潭曰。闻答泗州大圣在扬州出现底。是否。公曰。别点茶来。泐潭曰。名不虚传。公曰。和尚蚤晚回山。泐潭曰。今日被上蓝觑破。上蓝便喝。泐潭曰。须是你始得。公曰。不奈船何。打破戽斗。公入上蓝僧堂。问首座。年多少。曰六十八。公曰。僧腊多少。曰四十七夏。公曰。圣僧得几夏。曰与虚空齐受戒。公拍板头曰。下官吃饭。不似首座吃盐多(附记。许式。漕西蜀时。谒广慧琏。适接见于佛前。公曰。先拜佛。先拜长老。广慧曰。虾蟆吞大虫。公曰。恁么则总不拜去也。广慧曰。运使话堕。公曰。许长老具一只眼。广慧以衣袖便拂许曰。今日看破。便礼拜)。

　　宋修撰曾会(嗣法雪窦显)

　　曾会。字宗元。官翰林学士。公幼与明觉显禅师同舍。及冠异途。天禧间。公守池州。一旦会于景德寺。公遂引中庸大学。参以楞严。符宗门语句。质明觉。明觉曰。这个尚不与教乘合。况中庸大学耶。学士要径捷理会此事。乃弹指一下曰。但恁么荐取。公于言下领旨。天圣初。公守四明。以书币迎师。补雪窦。既至。公曰。某近与清长老。商量勘婆子话。未审端的有勘破处也无。明觉曰。清长老道个甚么。公曰。又恁么去也。明觉曰。清长老放过一着。学士还知天下衲僧。出这婆子圈䙡不得么。公曰。这里别有个道处。赵州若不勘破婆子。一生受屈。明觉曰。勘破了也。公大笑。

　　宋丞相富弼(嗣法投子颙)

　　丞相富弼居士。字彦国。初于宗门。未有所趣。赵清献公抃勉之曰。伏惟执事。富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。能专诚求所证悟。则他日为门下贺也。公自清献警励之后。不舍昼夜。力进此道。闻颙禅师主投子。法席冠淮甸。往质所疑。会颙为众登座。见其顾视如象王回旋。公微有得。因执弟子礼。趋函丈。命侍者。请为入室。颙见即曰。相公已入来。富弼犹在外。公闻。汗流浃背。即大悟。寻以偈寄圆照本曰。一见颙公悟入深。夤缘传得老师心。东南谩说江山远。目对灵光与妙音。后奏署颙师号。颙上堂谢语。有曰彼一期之误。我亦将错而就错。公作偈赞曰。万木千花欲向荣。卧龙犹未出沧溟。彤云彩雾呈嘉瑞。依旧南山一色青。

　　宋卫州王大夫(嗣法元丰满)

　　卫州王大夫。逸其名。以丧偶。厌世相。遂参元丰。于言下知归。元丰一日谓曰。子乃今之陆亘也。公便掩耳。既而回坛山之阳。缚茆自处者三载。偶歌曰。坛山里日何长。青松岭白云乡。吟鸟啼猿作道场。散发采薇歌又笑。从教人道野夫狂。

　　宋太史黄庭坚(嗣法黄龙心)

　　太史山谷居士。黄庭坚。字鲁直。以般若夙习。虽膴仕澹如也。出入宗门。未有所向。好作艳词。尝谒圆通秀禅师。秀呵曰。大丈夫。翰墨之妙。甘施于此乎。秀方戒李伯时画马事。公诮之曰。无乃复置我马腹中耶。秀曰。汝以艳语。动天下人淫心。不止马腹中。正恐生泥犁耳。公悚然悔谢。由是绝笔。惟孳孳于道。着发愿文。痛戒酒色。但朝粥午饭而已。往依晦堂。乞指径捷处。晦堂曰。祇如仲尼道。二三子以我为隐乎。吾无隐乎尔。太史居常如何理论。公拟对。晦堂曰。不是不是。公迷闷不已。一日山行次。时岩桂盛放。晦堂曰。闻木樨花香么。公曰闻。晦堂曰。吾无隐乎尔。公释然。即拜之曰。和尚得恁么老婆心切。晦堂笑曰。祇要公到家耳。时公初有所入。问晦堂。此中谁可与语。晦堂曰。漳州权。遂同晦堂往见。权方督役开田。公曰。直岁还知露柱生儿么。权曰。是男是女。公拟议。权挥之。晦堂谓曰。不得无礼。权曰。这木头。不打更待何时。公大笑。久之谒云岩死心新禅师。随众入室。死心见。张目问曰。新长老死。学士死。烧作两堆灰。向甚么处相见。公无语。死心约出曰。晦堂处参得底。使未着在。后左官黥南。道力愈胜。于无思念中。顿明死心所问。报以书曰。往年常蒙苦苦提撕。长如醉梦。依稀在光影中。盖疑情不尽。命根不断。故望崖而退耳。谪官在黥南道中。昼卧觉来。忽尔寻思。被天下老和尚谩却多少。唯有死心道人不肯。乃是第一相为也。后作晦堂塔铭曰。某夙承记莂。堪任大法。道眼未圆。而来瞻窣堵。实深宗仰之叹。乃勒坚珉。敬颂遗美。公复设苹蘩之供。祭之以文。吊之以偈曰。海风吹落楞伽山。四海禅徒着眼看。一把柳丝收不得。和烟搭在玉栏干。

　　宋观文王韶(嗣法黄龙心)

　　观文王韶居士。字子淳。出刺洪州。乃延晦堂禅师问道。默有所契。因述投机颂曰。昼曾忘食夜忘眠。捧得骊珠欲上天。却向自身都放下。四棱榻地恰团圆。晦堂深肯之。

　　宋秘书吴恂(嗣法黄龙心)

　　吴恂。字德夫。官至秘书。居晦堂入室次。晦堂谓曰。平生学解记忆多闻即不问。你父母未生已前。道将一句来。公拟议。晦堂以拂子击之。即领深旨。呈以偈曰。咄。这多知俗汉。咬尽古今公案。忽于狼籍堆头。拾得𧏙螂粪弹。明明不值分文。万两黄金不换。等闲拈出示人。祇为走盘难看。咦。晦堂答曰。水中得火世还稀。看著令人特地疑。自古不存师弟子。如今却许老胡知(觉范林间录云。有居士吴敦夫。才敏。锐意学道。自以多见知识。心地明净。偶阅邓隐峰传。见其倒卓化去。而衣亦顺身不褪。窃疑之曰。彼化之异固莫测。而衣亦顺之。何也。以问晦堂老人。晦堂曰。汝今衣顺垂于地。复疑之乎。曰无所疑也。晦堂笑曰。此既无疑。则彼倒化。衣亦顺体。何疑之有哉。敦夫言下了解。故其一时应机之辩。如雷如霆。开警昏垫者多矣)。

　　宋内翰苏轼(嗣法东林总)

　　苏轼。字子瞻。因宿东林。与照觉论无情话。有省。黎明献偈曰。溪声便是广长舌。山色岂非清净身。夜来八万四千偈。他日如何举示人。(天竺悟法师。谒此庵元禅师。夜语次。师举东坡宿东林偈曰。也不易到此田地。此庵曰。尚未见路径。何言到耶。曰祇如他道。溪声便是广长舌。山色岂非清净身。若不到此田地。如何有这个消息。此庵曰。是门外汉耳。曰和尚不吝。可为说破。此庵曰。却祇从这里。猛着精彩觑捕看。若觑捕得他破。则亦知本命元辰落着处。师通夕不寐。及晓钟鸣。去其秘畜。以前偈别曰。东坡居士太饶舌。声色关中欲透身。溪若是声山是色。无山无水好愁人。特以告此庵。此庵曰。向汝道是门外汉)又曰。横看成岭侧成峰。到处看山了不同。不识庐山真面目。只缘身在此山中。未几抵荆南。闻玉泉皓禅师机锋不可触。公拟抑之。即微服求见。玉泉问。尊官高姓。公曰。姓秤。乃秤天下长老底秤。玉泉喝曰。且道这一喝重多少。公无对。于是尊礼之。(楚石琦云。玉泉是作家宗匠。东坡是当世大儒。蓦札相逢。发挥此道。尽谓东坡休去。秤尾无星。殊不知八两半斤。总在自家手里。虽然如是。也扶起玉泉。只如他道。这一喝重多少。多少人道不得。直饶道得。更与一喝)公谪黄州。佛印住庐山归宗。为方外交。及佛印移住金山。公获释。知杭州。过金山。值佛印入室。公竟造之。佛印曰。此无坐处。公曰。暂借和尚四大作禅床。佛印曰。有一转语。若答得。当如所请。若拟议。即留所系玉带。公即置带几上。佛印曰。山僧四大本空。五蕴非有。内翰欲于何处坐。公拟议。佛印呼侍者曰。收取玉带。永镇山门。公过金山。时有写公照容者。公戏题曰。心似已灰之木。身如不系之舟。问汝平生功业。黄州惠州琼州。

　　宋参政苏辙(嗣法上蓝顺)

　　参政苏辙居士。字子由。元丰三年。以睢阳从事。左迁瑞州榷管之任。是时洪州上蓝顺禅师。与其父文安先生有契。因往访焉。相得欢甚。公咨以心法。顺示以搐鼻因缘。已而有省。作偈呈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。

　　宋寺丞戴道纯(嗣法黄龙清)

　　戴道纯。字孚中。官寺丞。咨扣灵源。一日有省。乃呈偈曰。杳冥源底全机处。一片心花露印纹。知是几生曾供养。时时微笑动香云。

　　宋文定胡安国(嗣法上封秀)

　　文定公胡安国。字康侯。别号草庵居士。久依上封秀禅师。得言外之旨。崇宁中。过药山。有禅人。举南泉斩猫话问公。公以偈答云。手握乾坤杀活机。纵横施设在临时。玉堂兔马非龙象。大用堂堂总不知。又寄上封有曰。祝融峰似杜城天。万古江山在目前。须信死心元不死。夜来秋月又同圆。

　　宋左丞范冲(嗣法圆通旻)

　　范冲。字谦叔。一字致虚。由翰苑守豫章。谒圆通旻禅师曰。某行将老矣。宿世作何行业。今生堕在金紫囊中。去此事稍远。圆通呼内翰。公应诺。圆通曰。何远之有。公跃然曰。乞师再垂指诲。圆通曰。此去洪都有四程。公伫思。圆通曰。见即便见。拟思即差。公乃豁然有省。

　　宋枢密吴居厚(嗣法圆通旻)

　　吴居厚。官枢密。拥节归钟陵。谒圆通旻禅师曰。某顷赴省试。到此过赵州关。因问前住讷老。透关底事如何。讷曰。且去做官。今不觉五十余年。圆通曰。曾明得透关底事么。公曰。八次经过。常存此念。然未甚脱洒在。圆通度扇与之曰。请使扇。公即挥扇。圆通曰。有甚不脱洒处。公忽有省曰。便请末后句。圆通乃挥扇两下。公曰。亲切亲切。圆通曰。吉獠舌头三千里。

　　宋谏议彭汝霖(嗣法圆通旻)

　　彭汝霖。官谏议。手写观音经施圆通。圆通拈起曰。这个是观音经。那个是谏议经。公曰。此是某亲写。圆通曰。写底是字。那个是经。公笑曰。却了不得也。圆通曰。即现宰官身。而为说法。公曰。人人有分。圆通曰。莫谤经好。公曰。如何即是。圆通举经示之。公拊掌大笑曰。嗄。圆通曰。又道了不得。公礼拜。

　　宋中丞卢航(嗣法圆通旻)

　　卢航。官至中丞。与圆通拥炉次。公问。诸家因缘。不劳拈出。直截一句。请师指示。圆通厉声指曰。看火。公急拨衣。忽大悟。谢曰。灼然佛法无多子。圆通喝曰。放下着。公应喏喏。

　　宋左司都贶(嗣法圆通旻)

　　都贶。官左司。问圆通曰。是法非思量分别之所能解。当如何凑泊。圆通曰。全身入火聚。公曰。毕竟如何晓会。圆通曰。蓦直去。公沉吟。圆通曰。可更吃茶么。公曰。不必。圆通曰。何不恁么会。公契旨。曰元来太近。圆通曰。十万八千。公占偈曰。不可思议。是大火聚。便恁么去。不离当处。圆通曰。咦。犹有这个在。公曰。乞师再垂指示。圆通曰。便恁么去。铛是铁铸。公顿首谢之。

　　宋比部孙居士(嗣法杨岐会)

　　比部孙居士。因杨岐会禅师来谒。值视断次。公曰。某为王事所牵。何由免离。杨岐指曰。委悉得么。公曰。望师点破。杨岐曰。此是比部弘愿深广。利济群生。公曰。未审如何。杨岐示以偈曰。应现宰官身。广弘悲愿深。为人重指处。棒下血淋淋。公于此有省。

　　宋提刑郭祥正(嗣法白云端)

　　郭祥正。字功甫。当涂人。号净空居士。官至殿中丞。弃去隐于青山。尝绝江。谒舒州白云端禅师。师上堂曰。夜来枕上。作得个山颂。谢功甫大儒庐山二十年之旧。今日远访白云之勤。当须举与大众请。已后分明举似诸方。此颂岂唯谢功甫大儒。直要与天下有鼻孔衲僧。脱却着肉汗衫。莫言不道。乃曰。上大人丘乙己。化三千七十士。尔小生八九子。佳作仁可知礼也。公切疑。后闻小儿颂之。忽有省。以书报白云。白云以偈答曰。藏身不用缩头。敛迹何须收脚。金乌半夜辽天。玉兔赶他不着。一日白云问曰。牛淳乎。公曰淳矣。白云叱之。公拱手而立。白云曰。淳乎淳乎。南泉大沩无异此也。乃赠偈曰。牛来山中。水足草足。牛出山去。东触西触。元祐中。往衢之南禅。谒泉万卷请升座。公趋前拈香曰。海边枯木。入手成香。爇向炉中。横穿香积如来鼻孔。作此大事。须是对众白过始得。云居老人。有个无缝布衫。分付南禅禅师。着得不长不短。进前则诸佛让位。退步则海水澄波。今日颦呻。六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得。崇宁初。到黄梅东山。请演禅师说法。公趋前拈香曰。此一瓣香。爇向炉中。供养我堂头法兄禅师。伏愿于方广座上。擘开面门。放出先师顶相。与诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。祖遂云。曩谟萨怛哆钵啰野。恁么恁么。几度白云溪上望。黄梅华向雪中开。不恁么不恁么。嫩柳垂金线。且要应时来。不见庞居士问马大师曰。不与万法为侣者。是甚么人。大师云。待汝一口吸尽西江水。即向汝道。大众。一口吸尽西江水。万丈深潭穷到底。掠彴不是赵州桥。明月清风安可比。后又到保宁。亦请升座。公拈香曰。法鼓既鸣。宝香初爇。杨岐顶𩕳门。请师重着楔。保宁卓拄杖一下曰。着楔已竟。大众证明。又卓一下。便下座。又到云居。请佛印升座。公拈香曰。觉地相逢一何蚤。鹘臭布衫今脱了。要识云居一句玄。珍重后园驴吃草。召大众曰。此一瓣香。薰天炙地去也。佛印曰。今日不着便。被这汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱便为霖。掷拄杖下座。公拜起。佛印曰。收得龙么。公曰。已在这里。佛印曰。作么生骑。公摆手作舞便行。佛印拊掌曰。祇有这汉。犹较些子(江州归宗可宣禅师。与郭功甫善。及师领归宗。时功甫任南昌尉。俄郡守恚师不为礼。［捃］甚。遂作书寄功甫曰。某世缘尚有六年。奈州主抑逼。当弃余喘托生公家。愿无见阻。功甫阅书惊喜。且领之。中夜其妻梦间。见师入其寝。失声曰。此不是和尚来处。功甫撼而问之。妻详以告。呼灯取书示之。相笑不已。遂孕。及生。乃名宣老。期年记问如昔。至三岁。白云端抵其家始见之曰。吾侄来也。白云曰。与和尚相别几年。宣倒指曰。四年矣。白云曰。甚处相别。曰白莲庄上。白云曰。以何为验。曰爹爹妈妈。明日请和尚斋。忽闻推车声。白云问门外是甚么声。宣以手作推车势。白云曰。过后如何。曰平地两条沟。果六周无疾而逝)。

　　宋郡王赵令衿(嗣法昭觉勤)

　　郡王赵令衿。字表之。号超然居士。太祖五世孙。任南康。政成事简。多与禅衲游。公堂间。为摩诘丈室。适圆悟禅师。奉旨来居瓯阜。公欣然就其炉锤。圆悟不少假。公固请。圆悟曰。此事要得相应。直须是死一回始得。公默契。尝自疏之。其略曰。家贫遭劫。谁知尽底不存。空室无人。几度贼来亦打。圆悟见。嘱令加护。绍兴庚申冬。公与汪内翰藻李参政邴曾侍郎开。诣径山谒大慧。大慧闻至。□令击鼓入室。公欣然袖香趋之。大慧曰。赵州洗钵盂话。居士作么生会。公曰。讨甚么碗。拂袖便出。大慧起搊住曰。古人向这里悟去。你因甚么却不悟。公拟对。大慧𢮁之曰。讨甚么碗。公曰。还这老汉始得。

　　宋枢密徐俯(嗣法昭觉勤)

　　徐俯。字师川。分宁人。号东湖居士。建炎中。累官佥书枢密院事。每侍先龙图。谒法昌灵源二禅师。语论终日。公闻之藐如也。及法昌归寂在笑谈间。公异之。始笃信此道。后丁父忧。念无以报罔极。命灵源至孝址说法。灵源登座。问答已。乃曰。诸仁者。祇如龙图平日读万卷书。如水传器。涓滴不遗。且道寻常着在甚么处。而今舍识之后。这着万卷书底。又却向甚么处去也。公闻洒然有得。遂曰。吾无憾矣。灵源下座。问曰。学士适来。见个甚么。便恁么道。公曰。若有所见。则钝置和尚去也。灵源曰。恁么则老僧不如。公曰。和尚是何心行。灵源大笑。靖康初。为尚书外郎。与朝士同志者。挂钵于天宁寺之择木堂。力参圆悟。圆悟亦喜其见地超迈。一日至书记寮。指圆悟顶相曰。这老汉。脚跟犹未点地在。圆悟䫌面曰。瓮里何曾走却鳖。公曰。且喜老汉脚跟点地。圆悟曰。莫谤他好。公休去。

　　宋尚书莫将(嗣法大随静)

　　莫将。字少虚。豫章人。官至尚书。因宦西蜀。谒南堂静禅师。咨决心要。南堂令向好处提撕。适如厕。俄闻秽气。急以手掩鼻。遂有省。即呈以偈曰。从来姿韵爱风流。几笑时人向外求。万别千差无觅处。得来元在鼻尖头。南堂答曰。一法才通法法周。纵横妙用更何求。青蛇出匣魔军伏。碧眼胡儿笑点头(语风信颂云。摸得黄金特地愁支离纵好漫风流。当时若作今时用。截断尚书臭鼻头)。

　　宋龙图王萧(嗣法大随静)

　　王萧。字观复。官为龙图。留昭觉日。闻开静板声有省。问南堂曰。某有个见处。才被人问却。开口不得。未审过在甚处。南堂曰。过在有个见处。南堂却问。朝旆几时到任。公曰。去年八月四日。南堂曰。自按察几时离衙。公曰。前月二十。南堂曰。为甚么道开口不得。公乃契悟。

　　宋参政李邴(嗣法径山杲)

　　李邴。字汉老。济州任城人。拜参知政事。公醉心祖道有年。闻大慧排默照为邪禅。疑怒相半。及见大慧示众举赵州庭柏垂语曰。庭前柏树子。今日重新举。打破赵州关。特地寻言语。敢问大众。既是打破赵州关。为甚么却特地寻言语。良久曰。当初祇道茆长短。烧了方知地不平。公领悟。谓天慧曰。无老师后语。几蹉。过。后以书咨决曰。邴近扣筹室。伏蒙激发蒙滞。忽有省入。顾惟根识暗钝。平生学解。尽落情见。一取一舍。如衣坏絮行草棘中。适自缠绕。今一笑顿释所疑。欣幸可量。非大宗匠委曲垂慈。何以致此。自到城中。着衣吃饭。抱子弄孙。色色仍旧。既无拘执之情。亦不作奇特之想。其余宿习旧障。亦稍轻微。临行叮咛之语不敢忘也。重念始得入门。而大法未明。应机接物。触事未能无碍。更望有以提诲。使卒有所至。庶无玷于法席矣。又书曰。比蒙诲答。备悉深旨。邴自验者三。一事无逆顺。随缘即应。不留胸中。二宿习浓厚。不加排遣。自尔轻微。三古人公案。旧所茫然。时复瞥地。此非自味者。前书大法未明之语。盖恐得少为足。当扩而充之。岂别求胜解耶。净胜现流。理则不无。敢不铭佩。

　　宋宝学刘彦修(嗣法径山杲)

　　刘彦修。字子羽。官为宝学。出知永嘉。问道于大慧禅师。大慧曰。僧问。赵州狗子。还有佛性也无。赵州道无。但恁么看。公后乃于柏树子上发明。有颂曰。赵州柏树太无端。境上追寻也大难。处处绿杨堪系马。家家门底透长安。

　　宋提刑吴伟明(嗣法径山杲)

　　吴伟明。字元昭。官提刑。久参真歇了禅师。得自受用三昧为极致。后访大慧于洋屿庵。随众入室。大慧举狗子无佛性话问之。公拟答。大慧以竹篦便打。公无对。遂留咨参。一日大慧谓曰。不须呈伎俩。直须啐地折嚗地断。方敌得生死。若祇呈伎俩。有甚了期。即辞去。道次延平。倏然契悟。连书数颂。寄大慧。皆室中所问者。有曰。不是心。不是佛。不是物。通身一具金锁骨。赵州亲见老南泉。解道镇州出萝卜。大慧即说偈证之曰。通身一具金锁骨。堪与人天为轨则。要识临济小厮儿。便是当年白拈贼。

　　宋门司黄彦节(嗣法径山杲)

　　门司黄彦节。字节夫。号妙德。于大慧一喝下。疑情顿脱。大慧以衣付之。尝举首山竹篦话。至叶县近前夺得拗折。掷向阶下曰。是甚么。首山曰瞎。公曰。妙德到这里。百色无能。但记得曾作腊梅绝句曰。拟嚼枝头蜡。馨香却肖兰。前村深雪里。莫作岭梅看。

　　宋参政钱端礼(嗣法护国元)

　　钱端礼。字处和。号松窗。任至参政。参护国元禅师。发明己事。后于宗门旨趣。一一极之。淳熙丙申冬。简堂归住平田。遂与往来。丁酉秋。示微疾。请简堂机。诣榻次。公起趺坐。言笑移时。即书曰。浮世虚幻。本无去来。四大五蕴。必归终尽。盖为地水风火暂时凑泊。不可错认为自己。从上诸圣。去住自由。今吾如是。岂不快哉。置笔顾简堂曰。坐去好。卧去好。简堂曰。相公去便了。理会甚坐与卧耶。公笑曰。法兄当为祖道自爱。遂敛目而逝。

　　宋内翰曾开(嗣法灵隐远)

　　曾开。字天游。官至礼部侍郎。久参圆悟。暨往来大慧之门。有年矣。绍圣辛未。佛海远禅师。住三衢。公与超然居士赵公访之。问曰。如何是善知识。佛海曰。灯笼露柱。猫儿狗子。公曰。为甚么赞即欢喜。毁即烦恼。佛海曰。侍郎曾见善知识否。公曰。某三十年参问。何言不见。佛海曰。向欢喜处见。烦恼处见。公拟议。佛海震声便喝。公拟对。佛海曰。开口底不是。公惘然。佛海召曰。侍郎向甚么处去也。公猛省。遂点头。说偈曰。咄这瞎驴。丛林妖孽。震地一声。天机漏泄。有人更问道如何。拈起拂子蓦口截。佛海曰。也祇得一橛(公又致书大慧曰。某自幼年发心。参礼知识。扣问此事。弱冠之后。即为婚宦所役。用工夫不纯。因循至今老矣。未有所闻。常自愧叹。今幸私家尘缘都毕。闲居无事。正在痛自鞭策。以偿初志。第恨未得亲炙教诲耳。一生败阙。已一一呈似。必能洞照此心。望委曲提警。日用当如何做工夫。庶几不涉他途。径与本地相契也。如此说话。败阙不少。但方投诚。自难隐逃。良可愍也。至扣。大慧答书曰。既为士人。科举婚宦。圣贤亦不能免。但时时于静胜中。切不得忘了。须弥山放下着两则语。但从脚下着实做将去。已过者不须怖畏。亦不必思量。思量怖畏。即障道矣)。

　　宋待制潘良贵(嗣法佛灯珣)

　　待制潘良贵居士。字义荣。金华人。年四十回心祖闱。所至挂钵。随众参扣。后依佛灯。久之不契。因诉曰。良贵祇欲死去时如何。佛灯曰。好个封皮。且留着使用。而今不了不当。忽被他换却封皮。卒无整理处。公又以南泉斩猫儿话。问曰。某看此甚久。终未透彻。告和尚慈悲。佛灯曰。你祇管理会别人家猫儿。不知走却自家狗子。公于言下如醉醒。

　　宋侍郎李浩(嗣法天童华)

　　侍郎李浩。字德远。号正信。幼阅首楞严经。如游旧国。志而不忘。持橐后。造明果。投诚入室。应庵堪其胸曰。侍郎死后。向甚么处去。公骇然汗下。应庵喝出。公退参。不旬日竟跻堂奥。以偈寄同参严康朝曰。门有孙膑铺。家存甘贽妻。夜眠还蚤起。谁悟复谁迷。应庵见称善。有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。透过古今圈䙡后。却来这里吃拳头。

　　宋吴十三道人(嗣法开善谦)

　　建宁府仙州山。吴十三道人。每以己事。扣诸禅。及开善归。结茅于其左。遂往给侍。绍兴庚申。三月八日夜。适然启悟。占偈呈开善曰。元来无缝罅。触着便光辉。既是千金宝。何须弹雀儿。开善答曰。啐地折时真庆快。死生凡圣尽平沉。仙州山下呵呵笑。不负相期宿昔心。

　　先觉宗乘卷三

　　双髻释顿让订阅
卍新纂续藏经第 87 册 No. 1620 先觉宗乘


　　先觉宗乘卷四

　　径山语风老人　圆信　较定

　　无地地主人　郭凝之　汇编

　　杨炫之

　　北魏杨炫之。为期城太守。早慕佛乘。达磨至魏。住禹门千圣寺。炫之问曰。弟子归心三宝。亦有年矣。而智慧昏蒙。尚迷真理。愿师慈悲开示宗旨。达磨说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。炫之悲喜交并。曰惟愿久住世间。化导群有。

　　宋云

　　宋云。北魏使者。胡太后使同比丘慧生。如西域求佛经。行四千里。至赤岭。始出魏境。又西行再期。至干罗国。得佛书百七十部而还。过[葸-十+夕]岭。见达磨只履翩翩独逝。云问。师何往。曰西天去。云归具说其事。时达磨先已死。门徒发其墓。但有只履而已。

　　向居士

　　向居士。幽栖林野。木食涧饮。北齐天保初。闻二祖盛化。乃致书曰。影由形起。响逐声来。弄影劳形。不识形为影本。扬声止响。不知声是响根。除烦恼而趋涅槃。喻去形而觅影。离众生而求佛果。喻默声而求响。故知迷悟一涂。愚智非别。无名作名。因其名则是非生矣。无理作理。因其理则争论起矣。幻化非真。谁是谁非。虚妄无实。何空何有。将知得无所得。失无所失。未及造谒。聊申此意。伏望答之。二祖回示曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅便无余。居士捧披祖偈。乃申礼觐。密承印记。

　　崔赵公

　　崔赵公。逸其名。问国一钦禅师曰。弟子今欲出家。得否。国一曰。出家乃大丈夫事。非将相之所能为。公于是有省。

　　杨光庭

　　唐天宝三年。玄宗遣中使杨光庭。入司空山。采常春藤。因造本净禅师丈室。礼问曰。弟子慕道斯久。愿和尚慈悲。略垂开示。净曰。天下禅宗硕学。咸会京师。天使归朝。足可咨决。贫道隈山傍水。无所用心。光庭泣拜。净曰。休礼贫道。天使为求佛邪。问道邪。曰弟子智识昏昧。未审佛之与道。其义云何。净曰。若欲求佛。即心是佛。若欲会道。无心是道。曰云何即心是佛。净曰。佛因心悟。心以佛彰。若悟无心。佛亦不有。曰云何无心是道。净曰。道本无心。无心名道。若了无心。无心即道。光庭作礼信受。

　　杜鸿渐

　　杜鸿渐。字子巽。濮州濮阳人。家世奉佛。为灵武定策功臣。后以宰相镇抚益州。遣使诣白崖山。请无住禅师入城问法。曰弟子闻和尚说无忆无念无妄三句法门。未审是一是三。无住曰。无忆名戒。无念名定。无妄名慧。一心不生。即具戒定慧。非一非三也。公曰。后句妄字。莫是从心之忘乎。曰从女者是。公曰。有据否曰法句经云。若起精进心。是妄非精进。若能心不妄。精进无有涯。公又问。师还以三句示人否。无住曰。初心学人。还令息念。澄停识浪。水清影现。悟无念体。寂灭现前。无念亦不立也。于时庭树鸦鸣。无住问。相公闻否。曰闻。鸦去又问。今闻否。曰鸦去无声。云何言闻。无住曰。闻与不闻。非关闻性。有声之时。是声尘自生。无声之时。是声尘自灭。而此闻性。不随声生。不随声灭。悟此闻性。即免声尘之所流转。乃至色香味触。亦复如之。公喜跃称善。又问。何名第一义。第一义者。从何次第得入。无住曰。第一义无有次第。亦无出入。世谛一切有。第一义即无。诸法无性性。说名第一义。佛言。有法名俗谛。无性第一义。公曰。如师开示。实不可思议。公又曰。弟子性识微浅。昔因公暇。撰得起信论章疏两卷。可得称佛法否。无住曰。一切法。从本以来。离言说相。离名字相。离心缘相。毕竟平等。无有变异。唯有一心。故名真如。今相公着言说相。著名字相。着心缘相。既着种种相。云何是佛法。公又问。云何不生。云何不灭。如何得解脱。无住曰。见境心不起。名不生。不生即不灭。既无生灭。即不被前尘所缚。当处解脱。不生名无念。无念即无灭。无念即无缚。无念即无脱。举要而言。识心即离念。见性即解脱。离识心见性外。更有法门证无上菩提者。无有是处。公曰。何名识心见性。无住曰。一切学道人。随念流浪。盖为不识真心。真心者。念生亦不顺生。念灭亦不依寂。不来不去。不定不乱。不取不舍。无为无相。活泼泼。平常自在。此心体毕竟不可得。无可知觉。触目皆如。无非见性也。公繇是益栖心禅悦。自蜀还。食千僧。大历四年。辞宰相。临终沐浴。命朝服加僧伽梨。剃须发。别众而逝。遗命依浮屠法焚躯。为塔以葬。不为封树。

　　邺侯李泌

　　邺侯李泌。微时在衡岳寺中读书。闻懒残禅师中宵梵唱。响彻山林。一夕公潜往道名瞻拜。残大诟曰。是将贼我。公拜益恭。残拨牛粪火中出一芋。以半授公啖之。公捧食再拜谢。残曰。慎勿多言。领取十年宰相。

　　张濆行者

　　南阳张濆行者。问于忠国师曰。承和尚说无情说法。某甲未体其事。乞和尚垂示。国师曰。汝若问无情说法。解他无情。方得闻我说法。汝但闻取无情说法去。

　　鱼军容

　　鱼军容。问于忠国师曰。师住白崖山。十二时中如何修道。国师唤童子来摩顶曰。惺惺直言惺惺。历历直言历历。已后莫受人谩。军容无语(密云悟代云。不问那知)。

　　李渤

　　李渤。字浚之。为江州刺史日。尝问归宗常禅师曰。须弥纳芥子即不问。如何是芥子纳须弥。归宗曰。人传使君读万卷书。是否。公曰然。归宗曰。摩顶至踵。如椰子大。万卷书向何处着。公有省。异日又问。一大藏教。明得个甚么边事。归宗举拳示之曰。还会么。曰不会。归宗曰。这个措大拳头也不识。曰请师指示。归宗曰。遇人即途中授与。不遇即世谛流布。

　　崔群

　　相国崔群。字敦诗。贝州武城人。被谗出为湖南观察使。至任。即访东寺如会禅师。问曰。师以何得。东寺曰。见性得。东寺方病眼。公曰。既云见性。其奈眼何。东寺曰。见性非眼。病眼何害。公稽首谢之。(法眼别云。是相公眼)公见鸟雀于佛头上放粪。乃问。鸟雀还有佛性也无。东寺曰有。公曰。为甚么向佛头上放粪。东寺曰。是伊为甚么不向鹞子头上放。

　　于頔

　　于頔。字允元。代人。宪宗朝。拜司空同平章事。初为襄州刺史。与居士庞道玄。相得甚欢。一日诣居士问疾。居士谓曰。但愿空诸所有。慎勿实诸所无。公尝问紫玉道通禅师。如何是黑风吹其船舫。漂堕罗刹鬼国。紫玉曰。于頔这客作汉。问恁么事作么。公失色。紫玉乃指曰。祇这便是漂堕罗刹鬼国也。公又问。如何是佛。紫玉唤相公。公应诺。紫玉曰。更莫别求。(天奇云。一呼一诺。宾主分明。因甚么却堕罗刹鬼国。皆因逐语随言。抛真弃觉。被这黑风扇鼓。万劫漂沈。焉得不为客作贱人。竖起拂子云。若向这里会得。顿出无明业海。免宿门前草庵)药山闻之曰。噫可惜于家汉。生埋向紫玉山中。公闻乃谒见药山。药山曰。闻相公在紫玉山中。大作佛事。是否。公曰不敢。承闻有语相救。今日特来。药山曰。有疑但问。公曰。如何是佛。药山召于頔。公应诺。药山曰。是甚么。公于此有省(招庆共罗山举次。招庆云。一等是道。甚是奇特。云泥有隔。罗山云。大师也不得草草。当时赖遇于相公。可中草窠里。若拨着个焦尾大虫何处有药山也。招庆云。作么生。罗山云。还知于相是锻了金么)。

　　韩愈

　　韩愈。字退之。贬潮州。后访灵山大颠宝通禅师。问曰。师春秋多少。大颠提起数珠曰。会么。公曰不会。大颠曰。昼夜一百八。公不晓。遂回。次日再来。至门前见首座。举前话问。意旨如何。首座扣齿三下。及见大颠理前问。大颠亦扣齿三下。公曰。原来佛法无两般。大颠曰。是何道理。公曰。适来问首座。亦如是。大颠乃召首座。是汝如此对否。首座曰是。大颠便打趁出院。(语风信拈云。大颠和尚。贼过后张弓。活埋他俗人。虽然如是。只救得一半。颂云。夜深贼被狗子咬。墙洞慌忙补得好。补不好。长安几个知天晓)公一日又问曰。弟子军州事繁。佛法省要处。乞师一语。大颠良久。公罔措。时三平为侍者。乃敲禅床三下。大颠曰。作么。三平曰。先以定动。后以智拔。公乃曰。和尚门风高峻。弟子于侍者边。得个入处。

　　燕王

　　燕王至观音院。访赵州从谂禅师。师乃端坐不起。燕王问曰。人王尊耶。法王尊耶。师曰。若在人王。人王中尊。若在法王。法王中尊。燕王唯然。

　　王镕

　　王镕。帅真定。自称赵王。尝入东院。访赵州谂禅师。赵州不起。以手拍膝曰。会么。镕曰不会。赵州曰。自小持斋身已老。见人无力下禅床。镕尤加礼重。翌日令客将传语。赵州下禅床受之。侍者曰。和尚见大王来。不下禅床。今日军将来。为甚么却下禅床。赵州曰。非汝所知。第一等人来。禅床上接。中等人来。下禅床接。末等人来。三门外接。因侍者报。大王来也。赵州曰。万福大王。侍者曰。未到在。赵州曰。又道来也。镕问曰。和尚尊年。有几个齿在。赵州曰。祇有一个。镕曰。争吃得物。赵州曰。虽然一个。下下咬着。时镕奏到命服。赵州坚让不受。左右曰。大王为禅师佛法故。坚请师着此衣。赵州曰。老僧为佛法故。所以不着此衣。后寄拂子与镕曰。若问何处得来。便说老僧平生用不尽者。镕赞师像曰。碧溪之月。清镜中头。我师我化。天下赵州。

　　马大夫

　　马大夫。问赵州曰。和尚还修行也无。赵州曰。老僧若修行即祸事。大夫曰。和尚即不修行。教甚么人修行。赵州曰。大夫是修行底人。曰某甲何名修行。赵州曰。若不修行。争得扑在人王位中。喂得来赤冻红地。无有解出期。大夫乃下泪拜谢。

　　周员外

　　赵州问周员外。你还梦见临济也无。员外竖起拳。赵州曰。那边见。员外曰。这边见。赵州曰。什么处见临济。员外无对。赵州又问。员外什么处来。曰非来非去。赵州曰。不是老鸦飞来飞去。

　　刘相公

　　刘相公。入东院。见赵州扫地。问曰。大善知识。为甚么却扫尘。赵州曰。从外来。

　　竺尚书

　　竺尚书。问于长沙岑曰。蚯蚓斩为两段。两头俱动。未审佛性在阿那头。长沙曰。莫妄想。曰争奈动何。长沙曰。会即风火未散。尚书无对。(又皓月供奉问师。蚯蚓断为两段。两头俱动。未审佛性在阿那头。师曰。动与不动。是何境界。曰言不干典。非智者之所谈。祇如和尚言。动与不动是何境界。出自何经。师曰。灼然言不干典。非智者之所谈。大德岂不见首楞严云。当知十方无边不动虚空。并其动摇地水火风。均名六大。性真圆融。皆如来藏。本无生灭。复示偈曰。最甚深最甚深。法界人身便是心。迷者迷心为众色。悟时刹境是真心。法界二尘为实相。分明达此是知音)又谒长沙。长沙召尚书。尚。书应诺。长沙曰。不是尚书本命。曰不可离却即今祇对。别有第二主人。长沙曰。唤尚书作至尊得么。曰恁么总不祇对时。莫是弟子主人否。曰非但祇对与不祇对时。无始劫来。是个生死根本。有偈曰。学道之人不识真。祇为从前认识神。无量劫来生死本。痴人唤作本来人(妙喜曰。即今祗对者。既不是本来人。却唤甚么作本来人。良久曰。我恁么道。且作死马医)。

　　李军容

　　李军容。具公裳入沩山。参灵祐禅师。值师泥壁次。李直至师背后。端笏而立。沩山回首见。便侧泥盘作接泥势。李便转笏作进泥势。沩山便抛下泥盘。同归方丈(又别记。白侍郎至庐山。谒归宗常禅师。值归宗泥壁次。归宗问云。君子儒小人儒。白云。君子儒。归宗打泥柘一下。白遂过泥。归宗接得便用。良久云。莫便是快俊底白侍郎么。白云不敢。归祭云。祇有过泥分)。

　　刘侍御

　　刘侍御。问仰山禅师。了心之旨。可得闻乎。仰山曰。若要了心。无心可了。无了之心。是名真了。

　　朱行军

　　朱行军。于洛京南禅设斋。入僧堂顾视曰。直下是。遂行香。口不住道。至际上座面前。上座便问。直下是。个甚么。行军便喝。上座曰。行军幸是会佛法底人。又恶发作甚么。行军曰。唤作恶发即不得。上座便喝。行军曰。钩在不疑之地。上座又喝。行军便休。斋退。入客司。请适来下喝僧来。上座至。便共行军言论。并不顾诸人。僧录曰。行军适来争容得这僧无礼。行军曰。若是你诸人喝。下官有剑。僧录曰。某等固是不会。须是他晖长老始得。行军曰。若是南禅长老。也未梦见在。

　　温造

　　温造。字简舆。并州祈人。官礼部尚书。尝问于圭峰密禅师曰。悟理息妄之人不结业。一期寿终之后。灵性何依。圭峰曰。一切众生。无不具有觉性。灵明空寂。与佛无殊。但以无始劫来未曾了悟。妄执身为我相。故生爱恶等情。随情造业。随业受报。生老病死。长劫轮回。然身中觉性。未尝生死。如梦被驱役。而身本安闲。如水作冰。而湿性不易。若能悟此性。即是法身。本自无生。何有依托。灵灵不昧。了了常知。无所从来。亦无所去。但多生妄执。习以性成。喜怒哀乐微细流注。难以卒除。须常觉察。但以空寂为自体。勿认色身。以灵知为自心。勿认妄念。妄念若起。都不随之。临命终时。自然业不能系。虽有中阴。所向自由。天上人间随意寄托。爱恶之念既泯。即不受分段之身。圆觉大智。朗然独存。名为佛矣。圭峰先有八句偈。显示此意。偈曰。作有义事。是惺悟心。作无义事。是狂乱心。狂乱随情念。临终被业牵。惺悟不由情。临终能转业。圭峰向公诵之。公奉命解释。

　　史山人

　　史山人者。逸其名。为十问问圭峰禅师。一问。如何是道。何以修之。为复必须修成。为复不假功用。答。无碍是道。觉妄是修。道虽本圆。妄起为累。妄念都尽。即是修成。二问。道若因修而成。即是造作。便同世间法。虚伪不实。成而复坏。何名出世。答。造作是结业。名虚伪世间。无作是修行。即真实出世。三问。其所修者。为顿为渐。渐则忘前失后。何以集合而成。顿则万行多方。岂得一时圆满。答。真理即悟而顿圆。妄情息之而渐尽。顿圆如初生孩子。一日而肢体已全。渐修如长养成人。多年而志气方立。四问。凡修心地之法。为当悟心即了。为当别有行门。若别有行门。何名南宗顿旨。若悟即同诸佛。何不发神通光明。答。识冰池而全水。藉阳气而镕消。悟凡夫而即真。资法力而修习。冰消则水流润。方呈溉涤之功。妄尽则心灵通。始发通光之应。修心之外。无别行门。五问。若但修心而得佛者。何故诸经复说。必须庄严佛土教化众生。方名成道。答。镜明而影像千差。心净而神通万应。影像类庄严佛国。神通则教化众生。庄严而即非庄严。影像而亦色非色。六问。诸经皆说度脱众生。且众生即非众生。何故更劳度脱。答。众生若是实。度之则为劳。既自云即非众生。何不例度而无度。七问。诸经说佛常住。或即说佛灭度。常即不灭。灭即非常。岂不相违。答。离一切相。即名诸佛。何有出世入灭之实乎。见出没者。在乎机缘。机缘应。则菩提树下而出现。机缘尽。则娑罗林间而涅槃。其犹净水无心。无像不现。像非我有。盖外质之去来。相非佛身。岂如来之出没。八问。云何佛化所生。吾如彼生。佛既无生。生是何义。若言心生法生。心灭法灭。何以得无生法忍耶。答。既云如化。化即是空。空即无生。何诘生义。生灭灭已。寂灭为真。忍可此法无生。名曰无生法忍。九问。诸佛成道说法。祇为度脱众生。众生既有六道。佛何但住在人中现化。又佛灭后。付法于迦叶。以心传心。乃至此方六祖。每代祇传一人。既云于一切众生皆得一子之地。何以传授不普。答。日月丽天。六合俱照。而盲者不见。盆下不知。非日月不普。是障隔之咎也。度与不度。义类如斯。非局人天拣于鬼畜。但人道能结集传授不绝故。祇知佛现人中也。灭度后委付迦叶。展转相承一人者。此亦概论当代为宗教主。如土无二王。非得度者唯尔数也。十问。和尚因何发心。慕何法而出家。今如何修行。得何法味。所行得至何处地位。今住心耶。修心耶。若住心。妨修心。若修心。则动念不安。云何名为学道。若安心一定。则何异定性之徒。伏愿次第为说。答。觉四大如坏幻。达六尘如空华。悟自心为佛心。见本性为法性。是发心也。知心无住。即是修行。无住而知。即为法味。住著于法。斯为动念故。如人入闇。则无所见。今无所住。不染不着故。如人有目。及日光明。见种种法。岂为定性之徒。既无所住着。何论处所。

　　宋齐丘

　　慧觉禅师。问相国宋齐丘曰。还会道么。宋曰。若是道。也着不得。慧觉曰。是有着不得。是无著不得。宋曰。总不恁么。慧觉曰。着不得底聻。宋无对。

　　王审知

　　王审知。字信通。光州人。梁封闽王。王尝延雪峰存。玄沙备二禅师入府。求示心法。乃曰。大王志心听取。幻化空身。是大王法身。知见觉了。是大王自性。观心无心。从妄想起。我心自空。即悟实相。已知本性。则一时放下。不得别生丝毫许也。王礼二师曰。吉生庆幸。得逢指示。王问玄沙曰。此一真心。本无生灭。今此一身。从何而有。玄沙曰。此本源真性。遍周法界。为妄想故。而一点识性。从父母妄缘而生。受千般苦。身有轮回。大王既知觉了。不落恶趣。但请大王。频省妄想。归真合道。王作礼喜受。

　　王延钧

　　王延钧。审知次子。素奉佛法。度僧一万人。由是闽中多僧。尝请罗山和尚。开堂说法。升座敛衣左右顾视。便下座。王近前执罗山手曰。灵山一会。何异今日。罗山曰。将谓你是个俗汉。又请梦笔和尚斋。问曰。和尚还将得笔来也无。梦笔曰。不是稽山绣管。惭非月里兔毫。大王既垂顾问。山僧敢不通呈。又问。如何是法王。曰不是梦笔家风。

　　陈尚书

　　云门到江州。有陈尚书者。请斋。才见便问。儒书中即不问。三乘十二分教。自有座主。作么生是衲僧行脚事。云门曰。曾问几人来。尚书曰。即今问上座。云门曰。即今且置。作么生是教意。尚书曰。黄卷赤轴。云门曰。这个是文字语言。作么生是教意。尚书曰。口欲谈而辞丧。心欲缘而虑忘。云门曰。口欲谈而辞丧。为对有言。心欲缘而虑忘。为对妄想。作么生是教意。尚书无语。云门曰。见说尚书看法华经。是否。尚书曰是。云门曰。经中道。一切治生产业。皆与实相不相违背。且道。非非想天。有几人退位。尚书无语。云门曰。尚书且莫草草。三经五论师僧抛却。特入丛林。十年二十年。尚不奈何。尚书又争得会。尚书礼拜曰。某甲罪过。

　　韦监军

　　韦监军。来谒玄沙。乃曰。曹山和尚甚奇怪。玄沙曰。抚州取曹山几里。韦指傍僧曰。上座曾到曹山否。曰曾到。韦曰。抚州取曹山几里。曰百二十里。韦曰。恁么则上座不到曹山。韦却起礼拜。玄沙曰。监军却须礼此僧。此僧却具惭愧。(云居锡云。甚么处是此僧具惭愧。若捡得出。许上座有行脚眼)玄沙一日与韦监军吃果子。韦问。如何是日用而不知。玄沙拈起果子曰。吃。韦吃果子了再问。玄沙曰。祇这是日用而不知。

　　陈尚书

　　陈尚书问洞山价。五十二位菩萨中。为甚么不见妙觉。洞山曰。尚书亲见妙觉。

　　节度使成汭

　　荆南节度使成汭。入山设供。问云居膺禅师曰。世尊有密语。迦叶不覆藏。如何是世尊密语。云居召尚书。尚书应诺。云居曰。会么。尚书曰。不会。云居曰。汝若不会。世尊有密语。汝若会。迦叶不覆藏。

　　刘禹端

　　刘禹端。问云居膺禅师曰。雨从何来。云居曰。从端公问处来。公欢喜赞叹。云居却问公。雨从何来。公无语(有老宿代云。适来道甚么。归宗柔别云。谢和尚再三)。

　　张霸迁

　　信士张霸迁。问疏山匡仁禅师曰。和尚有何言句。疏山示偈曰。吾有一宝琴。寄之在旷野。不是不解弹。未遇知音者。

　　刘翁

　　青林师䖍禅师。在洞山栽松次。有刘翁求偈。师作偈曰。长长三尺余。郁郁覆青草。不知何代人。得见此松老。刘得偈呈洞山。洞山谓曰。此是第三代洞山主人。

　　钟司徒

　　颖桥安铁胡。一日在风穴团炉内坐。有钟司徒来见。便问。三界焚烧。如何出得。安将火匙拨开火。钟拟议。安曰。司徒司徒。钟忽有省。

　　陶谷

　　给事中陶谷。入东京普净院。致礼常觉禅师。问曰。经云离一切相。则名诸佛。今目前诸相纷然。如何离得。觉曰。给事见个甚么。陶欣然仰重。

　　李相公

　　李相公。至南岳。问福岩审承禅师。如何是祖师西来意。师指庭前柏树。公如是三问。师如是三答。公欣然。乃有颂曰。出没云闲满太虚。元来真相一尘无。重重请问西来意。唯指庭前柏一株。

　　李王

　　清凉文益禅师。一日与李王论道罢。同观牡丹花。王命作偈。清凉即赋曰。拥毳对芳丛。由来趣不同。发从今日白。花是去年红。艳冶随朝露。馨香逐晚风。何须待零落。然后始知空。王顿悟其意。

　　宋令公

　　宋令公。为洪州太守。一日大宁寺僧陈乞。请第二座开堂。公曰。何不请第一座。众无语(法眼代云。不劳如此)。

　　冯延巳

　　冯延巳。为江南相。与数僧游钟山。至一人泉。问一人泉许多人争得足。一僧对曰。不教欠少。延巳不肯。乃别曰谁人欠少(法眼别云。谁是不足者)。

　　李崇矩

　　开宝中。枢密使李崇矩。巡护南方。因入院。睹地藏菩萨像。问僧。地藏何以展手。僧曰。手中珠被贼偷却也。李却问圆明禅师。既是地藏。为甚么遭贼。明曰。今日捉下也。李礼谢之。

　　欧阳修

　　欧阳修。谥文忠。闻浮山远禅师奇逸。造其室。未有以异之。与客棋。浮山坐其旁。文忠遽收局。请因棋说法。浮山即令挝鼓。升座曰。若论此事。如两家着棋相似。何谓也。敌手知音。当机不让。若是缀五饶三。又通一路始得。有一般底。祇解闭门作活。不会夺角冲关。硬节与虎口齐彰。局破后徒劳绰斡。所以道。肥边易得。瘦肚难求。思行则往往失粘。心粗而时时头撞。休夸国手。谩说神仙。赢局输筹即不问。且道。黑白未分时一着。落在甚么处。良久曰。从来十九路。迷悟几多人。文忠嘉叹。从容谓同僚曰。修初疑禅语为虚诞。今日见此老机缘。所得所造。非悟明于心地。安能有此妙旨哉。后官洛中。一日游嵩山。却去仆吏。放意而往。至一山寺。入门修竹满轩。霜清鸟啼。风物鲜明。文忠休于殿陛。旁有老僧。阅经自若。与语不甚顾答。文忠异之曰。道人住山久如。对曰。甚久也。又问。诵何经。对曰。法华经。文忠曰。古之高僧。临生死之际。类皆谈笑脱去。何道致之耶。对曰。定慧力耳。又问。今乃寂寥无有。何哉。老僧笑曰。古之人念念在定慧。临终安得乱。今之人念念在散乱。临终安得定。文忠大惊。不自知膝之屈也。谢希深。尝作文记其事。

　　吕许公

　　丞相吕许公。谒法华志言大士。问佛法大意。法华曰。本来无一物。一味却成真。

　　王质

　　集仙王质问。如何是祖师西来意。法华曰。青山影里泼蓝起。宝塔高吟撼晓风。又曰。请法华烧香。法华曰。未从斋戒觅。不向佛边求。

　　徐岳

　　国子助教徐岳。问祖师西来意。法华曰。街头东畔底。徐曰。某甲未会。法华曰。三般人会不得。

　　王安石

　　王安石。字介甫。相仁宗。封荆国公。时吴山端禅师。在京师。公请讲禅。就大相国寺设斋。公入院焚香毕。问诸方云。佛未出世时看甚么经。众无语。端曰。相公。周孔未出世时。读甚么书。公曰。伶俐衲僧。端又偈曰。南无观世音。说出种种法。众生业海深。所以难救拔。古今沉没者。声声怨菩萨。时公在朝。更新庶务。故作偈云云。公平时见端偈语。称赏之曰。有本者如是(洪觉范曰。王文公方大拜。贺客塞门。公默坐甚久。忽题于壁间曰。霜筠雪竹钟山寺。投老归欤寄此生。又元宵赐宴于相国寺。观俳优。坐客欢甚。公作偈曰。诸优戏场中。一贵复一贱。心知本是同。所以无欣怨。子尝谓同学曰。此老人通身是眼。满渠一点也不得)。

　　武昌刘居士

　　云居舜老夫。初参洞山。一日如武昌行乞。首谒刘居士。居士曰。老汉有一问。若相契。即请开疏。若不相契。即请还山。遂问。古镜未磨时如何。舜曰。黑似漆。磨后如何。舜曰。照天照地。居士长揖曰。且请上人还山。舜懡㦬而归。洞山问其故。舜述前语。洞山曰。汝问我。舜理前问。洞山曰。此去汉阳不远。进后语。洞山曰。黄鹤楼前鹦鹉洲。舜于言下大悟。

　　李端愿

　　李端愿居士。世以佛学名。慧林宗本禅师问曰。十方同聚会。个个学无为。既曰无为。作么生学。李无对。

　　叶清臣蒋侍郎

　　内翰叶清臣。牧金陵。迎惟正禅师语道。一日叶曰。明日府有燕饮。师固奉律。能为我少留一日款请话否。正诺之。翌日遣使邀。正留一偈而返曰。昨日曾将今日期。出门倚杖又思惟。为僧祗合居岩谷。国士筵中甚不宜。坐客皆仰其标致。杭守蒋侍郎。亦与正为方外交。每往谒。至郡庭下犊。谭笑终日而去。蒋有诗曰。禅客寻常入旧都。黄牛角上挂瓶盂。有时带雪穿云去。便好和云画作图。

　　陈瓘

　　陈瓘。字退夫。初赴省闱。问于宗道者曰。瓘此行欲作状元。得否。宗熟视曰。无时即得。退夫竟以第三名上第。而时彦者作魁。

　　宋太尉陈良弼

　　陈良弼。官太尉。请净因圆悟法真慈受。并十大法师。禅讲千僧。赴府斋会。时徽宗皇帝。私幸观之。太史鲁国公亦与焉。有善华严者。乃贤首宗之义虎也。对众问诸禅曰。吾佛设教。自小乘至于圆顿。扫除空有。独证真常。然后万德庄严。方名为佛。尝闻禅宗一喝。能转凡成圣。则与诸经论似相违背。今一喝若能入吾宗五教。是为正说。若不能入。是为邪说。诸禅视净因。净因曰。如法师所问。不足诸大禅师之酬。净因小长老。可以使法师无惑也。净因召善。善应诺。净因曰。法师所谓愚法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空义也。如我一喝。非唯能入五教。至于工巧技艺诸子百家。悉皆能入。净因乃震声一喝曰。闻么。善曰闻。净因曰。汝既闻。则此一喝是有。能入小乘教。须臾又问善曰。闻么。曰不闻。净因曰。汝既不闻。适来一喝是无。能入始教。遂顾善曰。我初一喝。汝既道有。喝久声销。汝复道无。道无则元初实有。道有则而今实无。不有不无。能入终教。我有喝之时。有非是有。因无故有。无喝之时。无非是无。因有故无。即有即无。能入顿教。须知我此一喝。不作一喝用。有无不及。情解俱忘。道有之时纤尘不立。道无之时横遍虚空。即此一喝。入百千万亿喝。百千万亿喝。入此一喝。是故能入圆教。善乃起再拜。净因复谓曰。非唯一喝为然。乃至一语一默。一动一静。从古至今。十方虚空。万象森罗。六道四生。三世诸佛。一切圣贤。八万四千法门。百千三昧。无量妙义。契理契机。与天地万物一体。谓之法身。三界唯心。万法唯识。四时八节。阴阳一致。谓之法性。是故华严经云。法性遍在一切处。有相无相。一声一色。全在一尘中含四义。事理无边。周遍无余。参而不杂。混而不一。于此一喝中。皆悉具足。犹是建化门庭随机方便。谓之小歇场。未至宝所。殊不知。吾祖师门下。以心传心。以法印法。不立文字。见性成佛。有千圣不传底向上一路在。善又问曰。如何是向上一路。净因曰汝且向下会取。善曰。如何是宝所。净因曰。非汝境界。善曰。望禅师慈悲。净因曰。任从沧海变。终不为君通。善胶口而退。闻者靡不叹仰。皇帝顾谓近臣曰。禅宗玄妙深极如此。净因才辩亦罕有也。近臣奏曰。此宗师之绪余。

　　李朝请

　　李朝请。与甥芗林居士向子諲。谒道场琳禅师。遂问。家贼恼人时如何。琳曰。谁是家贼。李竖起拳。琳曰。贼身已露。李曰。莫荼糊人好。琳曰。赃证见在。李无语。

　　钱象祖

　　钱象祖。字公相。钱塘人。相宁宗。守金陵日。尝问道于保宁无用禅师。又问道于护国此庵元禅师。此庵曰。欲究此事。须得心法两忘乃可。法执未忘。契理亦非悟也。公曰。才涉唇吻。便落意思如何。此庵曰。本自无疮。勿伤之也。公涣然有得。公尝于乡州。建接待十所。皆以净土极乐名之。创上庵高僧寮。为谈道处。自左相辞归。益修净业。偶得微疾。僧有问起居者。公曰。不贪生不怖死。不生天不生人。惟当往生净土耳。言讫。趺坐而化。

　　先觉宗乘卷四

　　双髻释顿让订阅
卍新纂续藏经第 87 册 No. 1620 先觉宗乘


　　先觉宗乘卷五

　　径山语风老人　圆信　较定

　　无地地主人　郭凝之　汇编

　　洪州廉使

　　洪州廉使。逸其名。问马祖曰。吃酒肉即是。不吃即是。马祖曰。若吃是中丞禄。不吃是中丞福。廉使有省。

　　俗士问天堂地狱

　　有一俗士。问西堂智藏禅师。有天堂地狱否。师曰有。曰有佛法僧宝否。师曰有。更有多问。尽答言有。曰和尚恁么道。莫错否。师曰。汝曾见尊宿来耶。曰某甲曾参径山和尚来。师曰。径山向汝作么生道。曰他道一切总无。师曰。汝有妻否。曰有。师曰。径山和尚有妻否。曰无。师曰。径山和尚道无即得。

　　归宗因官人来问

　　庐山归宗智常禅师。因官人来。乃拈起帽子两带曰还会么。曰不会。归宗曰。莫怪老僧头风。不卸帽子。

　　儒者问三教

　　有儒者。忘其名。问大珠海禅师。儒释道三教。同异如何。师曰。大量者用之则同。小机者执之即异。总从一性起用。机见差别成三。迷悟由人。不在教之同异也。

　　行者问即心即佛

　　有行者。问大珠曰。即心即佛。那个是佛。大珠曰。汝疑那个不是佛。指出看。行者无对。大珠曰。达即遍境是。不悟永乖疏。

　　丹霞逢老人与童子

　　丹霞因去马祖处。路逢一老人。与一童子。丹霞问。公住何处。老人曰。上是天。下是地。丹霞曰。忽遇天崩地陷。又作么生。老人曰。苍天苍天。童子嘘一声。丹霞曰。非父不生其子。老人便与童子入山去。

　　丹霞会留守

　　丹霞于天津桥横卧。会留守郑公出。呵之不起。吏问其故。丹霞徐曰。无事僧。留守异之。

　　百丈政路逢官人

　　洪州百丈山惟政禅师。因入京。路逢官人吃饭。忽见驴鸣。官人召曰。头陀。师举头。官人却指驴。师却指官人(法眼别云。但作驴鸣　天奇拈云。混俗和光。何妨异类横身。丝毫不挂。那容竖拂敲床。大丈夫汉。莫觑东鲁西晋。休谈北狄南蛮。方见得出岫灵云。然后却来。嘲三啰四。又且何如)。

　　赵州与官人游园

　　赵州与官人游园次。兔见乃惊走。遂问。和尚是大善知识。兔见为甚么走。赵州曰。老僧好杀。

　　官人问赵州

　　官人问赵州。和尚还入地狱否。赵州曰。老僧末上入。曰大善知识。为甚么入地狱。赵州曰。老僧若不入。阿谁教化汝。

　　官人问赵州烧木佛

　　官人问赵州曰。丹霞烧木佛。院主为甚么眉𩯭堕落。赵州曰。官人宅内变生作熟。是甚么人。官人曰。所使。赵州曰。却是他好手。

　　俗官问赵州

　　有俗官。问赵州。佛在日。一切众生归依佛。佛灭度后。一切众生归依什么处。赵州曰。未有众生。曰现问次。赵州曰。更觅什么佛。

　　秀才乞拄杖

　　有秀才。见赵州手中拄杖。乃曰。佛不夺众生愿。是否。赵州曰是。秀才曰。某甲就和尚。乞取手中拄杖。得否。赵州曰。君子不夺人所好。秀才曰。某甲不是君子。赵州曰。老僧亦不是佛。

　　秀才问赵州

　　有秀才。辞赵州曰。某甲在此括挠和尚多时。无可报答。待他日作一头驴来。报答和尚。赵州曰。教老僧争得鞍。又秀才见赵州。乃赞叹曰。和尚是古佛。赵州曰。秀才是新如来。

　　俗士献袈裟

　　有俗士。献袈裟。问曰。披与么衣服。莫辜负古人也无。赵州抛下拂子曰。是古是今。

　　赵州勘行者

　　赵州闻行者勘僧曰。我有十贯钱。若有人下得一转语。即舍此钱。有人下语。并不契。赵州遂往行者家。行者曰。若下得一转语。即舍此钱。赵州戴笠子便行(琅玡觉云。武帝求仙不得仙。王乔端坐却升天)。

　　秀才问长沙岑

　　有秀才。看千佛名经。问长沙岑禅师曰。百千诸佛。但见其名。未审居何国土。还化物也无。长沙曰。黄鹤楼崔颢题后。秀才还曾题也未。曰未曾。长沙曰。得闲题取一篇好(黄龙新颂云。黄鹤楼前法战时。百千诸佛竖降旗。问渠国土归何处。赢得多才一首诗　圆悟勤拈云。蓦刀劈面。解辨者何人。劈箭当胸。承当者有几。若能向奔流度刀。疾焰过风处。见长沙。横身为物去。不消一捏。其或随言诠入露布。便谓问东答西。裂转话头。且作么生是长沙端的处。还委悉么。杀人刀活人剑　语风信拈云。可惜一座黄鹤楼。被长沙和尚埋没杀。千佛名经里许。唤作注解得么。痴人面前。勿得说梦。颂云。塞雁一声睺舌冷。栖栖芦苗月明中。荒塘踪迹无渔火。徒有秋烟拂暗风)。

　　普化见步使

　　镇州普化和尚。见马步使出喝道。普化亦喝道。作相扑势。步使令人打五棒。普化曰。似即似。是即不是。

　　天使问睦州

　　有天使。问睦州。三门俱开。从那门入。睦州唤尚书。天使应诺。睦州曰。从信门入。天使又见画壁。问曰。二尊者对谭何事。睦州掴露柱曰。三身中。那个不说法。

　　秀才访睦州

　　一秀才访睦州。称会二十四家书。睦州以拄杖空中点一点曰。会么。秀才罔措。睦州曰。又道会二十四家书。永字八法也不识。

　　睦州问秀才

　　睦州问秀才。治甚经。曰治易。睦州曰。易中道。百姓日用而不知。且道不知个甚么。曰不知其道。睦州曰。作么生是道。秀才无对。睦州曰。果然不知(妙喜云。秀才虽然无语。默契睦州。只是少末后一着。径山当时若见睦州道果然不知。但抚掌呵呵大笑。管取睦州不相亏)。

　　闽帅问寿山年多少

　　闽帅问。寿山年多少。师曰。与虚空齐年。曰虚空年多少。师曰。与寿山齐年。

　　有俗士举手

　　益州西睦和尚。上堂。有俗士举手曰。和尚便是一头驴。师曰。老僧被汝骑。士无语去。后三日再来。白言。某甲三日前着贼。师拈杖趁出。

　　俗士问杀牛

　　有俗士。问慧觉。某甲平生杀牛。还有罪否。慧觉曰。无罪。曰为甚么无罪。慧觉曰。杀一个还一个。

　　仰山问推官

　　有官人。访仰山。仰山问。官居何位。曰推官。仰山竖起拂子曰。还推得这个么。官人无对。仰山令众下语。皆不契。时三圣不安。在涅槃堂内将息。仰山令侍者去请下语。三圣曰。但道和尚今日有事。仰山又令侍者问。未审有甚么事。三圣曰。再犯不容。

　　行者问霍山

　　有行者。问霍山景通禅师曰。如何是佛法大意。霍山乃礼拜。行者曰。和尚为甚么礼俗人。霍山曰。汝不见道尊重弟子。

　　洞山行脚遇官人

　　洞山行脚次。有官人问曰。我要注三祖信心铭。得否。洞山曰。只如才有是非纷然失心。作么生注(楚石琦代云。装香着)。

　　官人问洞山

　　官人问洞山。有人修行否。洞山曰。待公作男子即修行。

　　投子赴檀越斋

　　舒州投子山大同禅师。在京赴一檀越斋。檀越将一盘草来。师拳两手安头上。檀越便将斋来。后有僧问。和尚在京投斋。意旨何如。师曰。观世音菩萨。

　　有官人问寿州

　　寿州绍宗禅师。有官人谓师曰。见说江西不立宗。师曰。遇缘即立。曰遇缘立个甚么。师曰。江西不立宗。

　　闽王问雪峰存

　　闽王。问雪峰义存禅师曰。拟欲盖一所佛殿去时如何。雪峰曰。何不盖取一所空王殿。曰请师样子。雪峰展两手(云门云。一举四十九)。

　　闽王封柑橘至雪峰

　　雪峰因闽王封柑橘各一颗。遣使送至。柬问。既是一般颜色。为甚么名字不同。雪峰遂依旧封回。王复驰问玄沙。玄沙将一张纸盖却。

　　广主请云门开堂

　　广主。请云门出世灵树。开堂日。广主亲临曰。弟子请益。云门曰。目前无异路(法眼别云。不可无益于人)。

　　常侍问云门

　　云门。在文德殿赴斋。有常侍问。灵树果子熟也未。云门曰。甚么年中得信道生。

　　官人问云门

　　云门行脚时。有官人问。还有定乾坤底句么。云门曰。苏噜苏噜悉哩萨诃。

　　闽王送玄沙上船

　　闽王。送玄沙备禅师上船。师扣船召曰。大王争能出得这里去。王曰。在里许得多少时也(归宗柔别云。不因和尚。不得到这里)。

　　泉守请玄沙登楼

　　泉守王公。请玄沙登楼。先语客司曰。待我引大师到楼前。便舁却梯。客司禀旨。公曰。请大师登楼。玄沙视楼。复视其人。乃曰。佛法不是此道理。(法眼云。未舁梯时。日几度登楼)玄沙与泉守。在室中说话。有一沙弥。揭帘入见。却退步而出。玄沙曰。那沙弥好与二十拄杖。守曰。恁么即某甲罪过。(同安显别云。祖师来也)玄沙曰。佛法不是恁么(镜清云。不为打水。有僧问。不为打水。意作么生。镜清云。青山碾为尘。敢保没闲人)。

　　闽帅请辨验声明三藏

　　西天有声明三藏至。闽帅请玄沙辨验。玄沙以铁火箸。敲铜炉问。是甚么声。三藏曰。铜铁声。(法眼别云。请大师为大王。法灯别云。听和尚问)玄沙曰。大王莫受外国人谩。三藏无对(法眼代云。大师久受大王供养。法灯代云。却是和尚谩大王)。

　　闽帅问鼓山晏

　　闽帅入万岁寺。瞻仰佛像。指问鼓山曰。是甚么佛。鼓山曰。请大王鉴。帅曰。鉴即不是佛。鼓山曰。是甚么。帅无对(长庆代云。久承大师在众。何得造次)。

　　行者至庵

　　镜清怤禅师。住庵时。有行者至。徐徐近床。取拂子提起问。某甲唤这个作拂子。庵主唤作甚么。镜清曰。不可更安名立字也。行者乃掷却拂子曰。着甚死急。

　　童子见镜清

　　有僧引一童子。到镜清曰。此童子常爱问人佛法。请和尚验看。镜清乃令点茶。童子点茶来。师啜了。过盏橐与童子。童子近前接。镜清却缩手曰。还道得么。童子曰。问将来。(法眼别云。和尚更吃茶否)僧曰。此童子见解如何。镜清曰。也祇一两生持戒僧。

　　俗士问静上座

　　有俗士。失其名。问静上座曰。弟子每当夜坐。心念纷飞。未明摄伏之方。愿垂示诲。上座曰。如或夜间安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。又能照之智本空。所照之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二途俱泯。一性怡然。此乃还源之要道也。

　　俗士献𦘕障子

　　俗士献𦘕障子。法眼看了问曰。汝是心巧手巧。士曰。心巧。法眼曰。那个是汝心。士无对(归宗柔代云。某甲今日却成容易)。

　　老人参桐峰

　　有老人。入山参桐峰庵主。桐峰问曰。住在甚处。老人不语。桐峰曰。善能对机。老人地上拈一枝草示之。桐峰便喝。老人礼拜。桐峰便归庵。老人曰。与么疑杀一切人在。

　　儒者谒南院

　　有儒者。博览古今。时呼为张百会。来谒南院。南院问。莫是张百会么。曰不敢。南院以手于空画一画曰。会么。曰不会。南院曰。一尚不会。甚么处得百会来。

　　牧主请风穴升座

　　风穴沼禅师。于牧主衙内度夏。请升座。时有卢陂长老。出问。学人有铁牛之机。请师不搭印。风穴曰。惯钓鲸鲵澄巨浸。却嗟蛙步𩥇泥沙。陂伫思。风穴喝曰。长老何不进语。陂拟议。风穴便打一拂子曰。还记得话头么。试举看。陂拟开口。风穴又打一拂子。牧主曰。信知佛法与王法一般。风穴曰。见甚么道理。牧主曰。当断不断。反招其乱。风穴便下座。

　　提刑问琏三生

　　有提刑。问琏三生曰。某甲四十年为官。作么脱得此尘去。琏无对。(道吾真代曰。一任𨁝跳)又看上峰路。琏曰。这个是上峰路。提刑曰。寺在上头那。琏曰是。提刑曰。恁么则不去也。琏无语(道吾代曰。今日勘破)。

　　工部问三交嵩

　　有工部。问三交智嵩禅师曰。百尺竿头独打毬。万丈悬崖丝系腰时如何。三交曰。幽州着脚。广南厮扑。工部无语。三交曰。勘破这胡汉。工部曰。二十年江南界里。这回却见禅师。三交曰。瞎老婆吹火。

　　提刑问杨岐会

　　有提刑。问杨岐会曰。和尚法嗣何人。曰慈明。提刑曰。见个什么道理。便嗣他。杨岐曰。共钵盂吃饭。提刑曰。与么则不见也。杨岐捺膝曰。什么处是不见。提刑大笑。杨岐曰。须是提刑始得。又请入院烧香。提刑曰。却待回来。杨岐乃献茶信。提刑曰。这个却不消得。有甚干嚗嚗底禅。希见示些子。杨岐指茶信曰。这个尚不要。岂况干嚗嚗底禅。提刑拟议。杨岐乃有颂。示作王臣。佛祖罔措。为指迷源。杀人无数。提刑曰。和尚为什么就身打劫。杨岐曰。元来却是我家里人。提刑大笑。

　　俗士投五祖出家

　　有俗士。投五祖演出家。自曰舍缘。五祖曰。何谓舍缘。士曰。有妻子舍之。谓之舍缘。五祖曰。我也有个老婆。还信否。士默然。五祖乃颂曰。我有个老婆。出世无人见。昼夜共一处。自然有方便。

　　居士往五祖斋僧

　　舒州有一居士。常往五祖斋僧。一日问首座曰。某俗人参得禅么。首座云。你是俗人。如何参得禅。居士不会。举似五祖。五祖云。首座却有本分手段为人。居士方信。遂笃志参究。后见佛眼。佛眼展手曰。因甚么唤作手。居士忽大悟。

　　俗士问云峰悦

　　有俗士。问云峰文悦禅师曰。如何是佛。云峰曰。着衣吃饭量家道。曰恁么则退身三步。叉手当胸去也。云峰曰。醉后添杯不若无。

　　太守问九顶

　　太守吕公。瞻大像。问九顶清素禅师曰。既是大像。为甚么肩负两楹。九顶曰。船上无散工。至阁下睹观音像。又问。弥勒化境。观音何来。九顶曰。家富小儿娇。太守乃礼敬。

　　侍郎问九仙

　　侍郎曾公。问九仙法清禅师曰。上座山乡甚处。曰严州。曰与此间是同是别。九仙拽伽梨下地揖曰。官人曾到严州否。曾罔措。九仙曰。待官人到严州时。却向官人道。

　　益州辞知府

　　益州澄远禅师。将示寂。辞知府曰。老僧行脚去。通判曰。这僧风狂。八十岁行脚。那里去。知府曰。大善知识。去住自由。

　　巡检问黄龙明

　　黄龙同胡巡检。到公安二圣。巡检问曰。达磨对梁武帝云。廓然无圣。公安为甚么却有二圣。黄龙曰。一点水墨。两处成龙。

　　俗士问归仁

　　有俗士。问归仁禅师。俗人还许会佛法否。归仁曰。那个台无月。谁家树不春。

　　有官人问兴阳

　　有官人。问兴阳清剖禅师曰。和尚甚么时开堂。师曰。不历僧祇数。日月未生前。

　　居士官人问天平

　　有居士。问天平契愚禅师曰。法无动摇时如何。天平曰。你从潞府来。居士曰。一步也不曾蓦。天平曰。因甚得到这里。居士曰。和尚睡语作么。天平曰。放你二十棒。又官人问。无邻可隔。为甚么不相见。天平曰。怨阿谁。

　　居士问东山云顶

　　福州东山云顶禅师。有居士问曰。洞山道。有一物。上拄天。下拄地。未审是甚么物。师曰。担铁枷吃铁棒。曰天地黑山河走。师曰。阎老殿前添一鬼。北邙山下卧千年。士叫快活快活。师曰。也是野狐吞老鼠。

　　童子上经

　　有童子上经次。僧令持经着函内。童子曰。某甲念底。着向那里(法眼代云。汝念甚么经)。

　　洪塘桥官人问僧

　　福州洪塘桥上。有僧列坐。官人问。此中还有佛么。僧无对(法眼代云。汝是甚么人)。

　　卖盐翁

　　昔有一僧。去覆船。路逢一卖盐翁。僧问。覆船路向甚么处去。翁良久。僧再问。翁曰。你患聋那。僧曰。你向我道甚么。翁曰。向你道覆船路。僧曰。翁莫会禅么。翁曰。莫道会禅。佛法也会尽。僧曰。你试说看。翁挑起盐篮。僧曰难。翁曰。你唤这个作甚么。僧曰盐。翁曰。有甚么交涉。僧曰。你唤作甚么。曰不可更向你道是盐。

　　骑牛公子

　　公期和尚。因往罗汉。路逢一骑牛公子。师问。罗汉路向甚么处去。公拍牛曰。道道。师喝曰。这畜生。公曰。罗汉路向甚么处去。师却拍牛曰。道道。公曰。直饶恁么。犹少蹄角在。师便打。公拍牛便走。

　　跨驴人

　　昔有跨驴人。问众僧。何往。僧曰。道场去。其人曰。何处不是道场。僧殴之曰。这汉没道理。向道场里跨驴不下。

　　道流背佛而坐

　　昔有道流。在佛殿前。背佛而坐。僧曰。道士莫背佛。道流曰。大德本教中道。佛身充满于法界。向甚么处坐得。僧无对(法眼代云。识得汝)。

　　行者向佛而唾

　　有一行者。随法师入佛殿。行者向佛而唾。法师曰。行者少去就。何以唾佛。行者曰。将无佛处来。与某甲唾。法师无对(沩山云。仁者却不仁者。不仁者却仁者。仰山代法师云。但唾行者。又云。行者若有语。即向伊道。还我无行者处来)。

　　鱼浮水上

　　死鱼浮于水上。有人问僧。鱼岂不是以水为命。僧曰是。曰为甚么却向水中死。僧无对(杭州天龙机和尚代云。是伊为甚么不去岸上死)。

　　佛殿鸽子

　　鹞子趁鸽子。飞向佛殿栏干上颤。有人问僧。一切众生。在佛影中。常安常乐。鸽子见佛。为甚么却颤。僧无对(法灯代云。怕佛)。

　　广南国主出猎

　　广南有僧住庵。国主出猎。左右报庵主。大王来请起。庵主曰。非但大王来。佛来亦不起。王问。佛岂不是汝师。庵主曰是。王曰。见师为甚么不起(法眼代云。未足酬恩)。

　　官人入镇州天王院

　　昔有官人。入镇州天王院。睹神像。因问院主曰。此是甚么功德。曰护国天王。曰祇护此国。遍护余国。曰在秦为秦。在楚为楚。曰腊月二十九日。打破镇州城。天王向甚处去。院主无对(密云悟云。官人切莫造反。复云。今日得官人作证)。

　　官人作无鬼论

　　昔有官人。作无鬼论。中夜挥毫次。忽见一鬼出云。汝道无。我聻(五祖演云。老僧当时若见。便以手作鹁鸠嘴。向伊道。谷谷孤)。

　　官人问无拣僧

　　官人问僧。名甚么。曰无拣。官人曰。忽然将一碗沙与上座。又作么生。曰谢官人供养(法眼别云。此犹是拣底)。

　　先觉宗乘卷五(终)

　　双髻释顿让订阅
