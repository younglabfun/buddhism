卍新纂续藏经第 87 册 No. 1633 金刚经新异录


　　No. 1633-A 皇明金刚新异录序

　　金刚般若经以断疑破执为指。在大部五百七十七卷中。名能断品。原夫四生十二类。必尽者形壳。不尽者轮回。自非断疑破执。将生无了而死无休。然非信入此经即疑不断而执不破。以故觉皇慈悲。埒筏喻以说法。智人善巧。启津梁于受持。唐假太常鸠异。宋太宗广记备载感应。极谈果报。盖幽冥最重。此经天神咸加拥护。诵读解说则功德河沙。狐疑不信则罪愆山岳。载生居士胸无执着。悟因无所住生心。身系再来。种无量百千万善。捃摭　昭代。绍续前闻。意主新则有征异斯警醒。综其所录。如拘僧见塔。彰鬼神之敬恭。得佛长生。核仙宗之证悟。二字夹杂。卒魂阻度。四句牢持。畜业顿转。神风显护经之力。金刚现拯覆之形。听经鹅。伏雌卵。蜘蛛蜕。彼非众生非不众生。吴游冥。王回生。施完经。是一合相非一合相。念佛通天之广澈夺舍而游。织经坐脱之女人吉祥善逝。书经暗室放悲智之常光。劝亲听经着扶持之至孝。讼师渔户洗涤习心。邻老铺军感通灵异。伽蓝请而乩仙诵。示人间功德之最胜。非乎瞽得子而仆延年。觇先世罪业之消灭。信矣菩提证见。侔乎暑逝生香玉。

　　No. 1633-B 皇明金刚新异录序

　　大猛火聚中。无一物得存。所不能坏金刚耳。金刚生精金之中。类紫石英。色如麦麸。其坚利能坏一切。而一切不能坏。故曰金刚。乃金中之刚。非世刚也。我人妙精明心能破坏六尘而如如不动。取喻其最切耳。此则大雄氏与四生十二类毫发不殊。故如如不动处汇合。既真即志。壹气动间因果不爽。孰得拨之为无哉。金刚经为般若心髓。震旦诵持最盛。乃世所刊金刚证果报应。大都取诸鸠异广记。详于唐宋而略于我明。余谓凡人于沿习则玩忽。玩忽则恶心生。新异则警醒。警醒则善心生。往古之事已陈。晚季之天渐近。因果之说非百年间。或数十年间。或七八年。或五六年间。耳闻目击事未易使。厌婆经之借口。薄老生之常谈者。变动而转移也。余搜平时杂记。凡是经符应汇之一处强半余地事。及余传闻于里中故老事。汇成再四读之。亦复发悚汗。流盖皆火中之田单。非黄金横带之田单也。计他地所有与他人所记。必有彰明较著什百倍于此者。善巧传播。勿使泯灭。端有望于与人为善之君子。因名曰皇明金刚新异录。秀水载生居士王起隆序。

　　No. 1633-C 皇明金刚新异录又序

　　王子序竟。难者曰。金刚经般若最上。子盛辑因果。无乃著相求菩提乎。曰。持金刚经有三等人。第一等人如六祖大师。担柴过市。闻无住生心句。顿提祖印。中峰禅师读至三藐三菩提。便豁然全经。所谓言下不容拟议。全身般若即肩荷去是也。第二等人则读而解义寻思精求。夫依义不依语者。所谓言下别有理会。全身般若渐次印记是也。第三等人则循声持诵。专赖以感通灵应。抵敌散乱。鞭䇿昏顽。所谓因言而有醒发。全身般若随诸方便信受奉行是也。佛法末劫。第一等人如优昙钵花。绝世罕有。第二等人如青莲朱草。亦是稀逢。惟第三等人如常材凡卉。满目皆然。若而人不著相求菩提。不且著相造业乎。此编之辑专为第三等人说法。不为第一第二也。佛语因病发药。初无定执。当今而谭本来无物何处惹尘。于般若祇滋狂慧。若时时拂拭勿使惹尘。则于般若为揕胸刃顶门针。钻木出火通体光明显现者矣。善读金刚经人。必不以彼易此。王摩诰有言。法离言说。了言说即解脱者。终日可言。法无名相。知名相即真如者。何尝坏相。善哉数语。洞见般若至要。敢借和盘托出。免得狂禅轻把利器假人土苴此编也。秀水戴生居士王起隆又序。

　　皇明金刚新异录目拘僧见塔(弘治)得佛长生(正德)持经遐寿(正德)严江趺化(正德)夹杂二字(嘉靖)冯勤延年(嘉靖)神风护经(嘉靖)经题七字(隆庆)二祖敕还(隆庆)沙门广彻(万历)郡隍拯母(万历)万户子生(万历)双鹅立化(万历)渔户业除(万历)观亲听经(万历)持经得隽(万历)四句牢持(万历)伏雌度脱(万历)金刚拯覆(万历)讼师请经(万历)持经善逝(万历)邻老持经(万历)开瞽得子(万历)范仆持经(万历)蜘蛛脱化(万历)证见菩提(万历)奕德游冥(万历)二东苦厄(万历)王令回生(万历)携经随任(万历)天榜易名(万历)织经坐脱(万历)书经暗中(万历)伽蓝送请(泰昌)红铺老军(天启)乩仙假室(天启)玉箸双垂(天启)暑逝生香(天启)焚衣梵书(崇祯)放回完经(崇祯)

　　No. 1633

　　皇明金刚新异录

　　秀水载生居士　王起隆　辑着

　　同里补轩居士　金丽兼　参订

　　拘僧见塔

　　禾郡真如塔圮。大修于弘治间。于时一头陀僧名怀林。曳三丈长铁炼募二十余年。而塔工毕。即回首于塔中。今肖像祀焉。相传头陀其初为苏州承天寺僧。饮酒茹荤。蔑视戒律。于暑月乘凉。忽睹两冥卒入系其颈。则牌拘十余人。头陀名亦列焉。怀林计赂二卒楮锭各若干华。稍缓期七日。拘齐他人而来偕往。二卒欣然听许。头陀泣告徒众。市楮锭焚之。处分待尽。或告以真如某禅师道行高。舟行一日程。曷往求之。头陀如言来。痛哭陈乞。禅师曰。此间塔将颓矣。汝肯竭诚发心任募化修葺。我当授汝法门。保鬼不能拘耳。头陀即对佛发愿。禅师手数珠与之曰。汝七日内勿睡。但住我房转诵金刚。经中当知此处即为是塔。二句足矣。头陀如言转诵。逾七月。两冥卒踉跄至禅师处。抢地吁曰。有合死僧逃此间。求指示方便。禅师曰。渠在房中。任汝拘之。奚问焉。两卒入即惊出曰。房中止见一座宝塔。赫奕光明。目眯不能略开。禅师曰。渠诵最上乘法。又发勇猛大愿。虽天龙鬼神奈之何。汝但回覆冥君。某僧某师留之修塔。幽明功德分受。必不汝深罪也。两卒不得已泣拜去。头陀遂制此铁炼自锁。曳于道途。不惮隆冬酷暑道里之远。叩求善信。竟得以再生余年完满此大功德云。经言。障蔽魔王一千年中无觅金刚藏菩萨住处。观此修塔头陀。亶其然乎。

　　得佛长生

　　正德间。川西鹤鸣观道士陈玄。志求长生。精思日夜。忽梦见一神。形貌异常。自称执金刚神。告玄云。尔求长生。速往岷山礼智融和尚。当授汝长生法也。玄如言造。恳乞指示。融云。金刚经偈言。一切有为法。如梦幻泡影。如露亦如电。应作如是观。此是我佛长生。玄问。既如幻梦。何谓长生。融大喝云。诸相非相。三藐三菩提心不入断灭。玄于言下大悟。遂辞隐于瓦屋山虎踞岩之阳。不废玄摄而日必诵金刚经。凡满数藏。历春秋九十有八。一日遍集邻居隐者告曰。吾初求仙长生。今竟得佛长生。愿诸公得我所得。言讫瞑目而逝。近瓦屋山数百家共建祠肖像祀玄。谓仙宗佛果两得之焉。苕中许官任四川观察。亲纪其事。

　　持经遐寿

　　正德间。南岳有大德僧曰楚石。博通三藏而专持金刚经。人有礼之乞佛法者。无贤愚贵贱辄大声曰。好持金刚经去。年一百七十一岁始化。同时有白藤和尚．无极和尚亦专劝化持金刚经。白藤终一百三十岁。无极终一百二十四岁。祈寿命得寿命。祈大涅槃得大涅槃。岂虚语耶。

　　严江趺化

　　严江。相城皮工也。中年弃业。于佛寺担斋饭。在路专持金刚经并念阿弥陀佛不绝声。年六十余。忽绝粒饮水一月。乃言曰。我当以某月某日某时去。至期沐浴更衣跏趺而化。焚之得舍利数合。其舌坚如金石扣之有声。时正德十三年事也。载相城志。录出以告诚心持经念佛者。

　　夹杂二字

　　少保南塘戚公副总戎时。以倭乱提兵守御三江。公素䖍持金刚经。虽在行间不废。一夕梦阵亡亲兵某求诵经一卷资度脱。旦日兵妻来吁所梦如之。公晨起斋素。专诚为诵。是晚兵妻梦夫语之曰。感主师为我诵经。奈经文中夹杂不用二字。功德不全。尚未得脱苦耳。兵妻旦日复以梦吁。公大讶。因忆诵经时合婢以茶饼至。公手麾之。口虽不言而意中云不用也。公时以语幕客。事遂传焉。噫。一念之夹杂。幽冥即知。诵金刚者可以散乱心随口循诵反增鬼业乎。

　　冯勤延年

　　冯勤。嘉靖间人。归安茅鹿门家佣仆也。日者占其殃。问一老僧。何以延年。老僧曰。若为仆无力积德。惟洒扫字纸。并诵金刚经。庶免短折。勤乃置竹镊竹簏两事。日间遍历村巷。凡秽恶字纸悉镊簏中。涤以香水。曝干焚灰。包送清流。遇只字未尝遗。夜归则跪诵金刚经一卷回向。岁以为常。后渐知书通文义。鹿门亦礼貌之。家道丰裕。有二子四孙。寿九十五。无疾化。

　　神风获经

　　洞庭山某寺有唐白乐天所书金刚经全卷。为镇寺至宝。嘉靖四十三年东南饥荒。寺众馁主僧用经质山塘王宦米五十石为食。越岁王宦呼主僧至家。愿舍前米作斋僧用。以经还之。僧归过湖。对众称扬王官之德。舟众共求一看。展开之时天风大作。竟揭经前数幅飘空入云而去。僧懊恨不已。还寺置经原所。三年后忽上官有不肖者闻此经名。陷主僧以他事。禁而逼献焉。经至。以经不全不惬意。释僧。而仍以经还之。僧归舟。风又大作。昏黑𫇣舟入一深村避风。登岸索火。诣一老渔户家。则壁粘前经数幅。毫无伤损也。渔户姓姚。不识字。询之。但云前三年有火光一道堕田间。惊视之。是字纸。异之。因粘于壁。僧向数幅悲泪顶礼。呼护法韦䭾不休曰。非两番神风显异。此经见留权势。不得合浦重完矣。因为渔户备述颠末。渔户颇殷惊感。遂改业务农。又出赀重装此经。每岁遇得经还经之日。必往寺展礼。寿八十二。无疾终。噫。此视螺蛳千里送经还者不更神异也哉。

　　经题七字

　　隆庆己巳。绍兴天乐乡处士王德用。妻陶氏一日病笃。见二鬼使云。汝阳寿已绝。且平生毫无善事。当堕恶道。须臾果见地狱可畏相。谓夫曰。地狱现前。如何救我。忽忆邻寺端长老每日诵经。因曾记金刚般若波罗蜜七字。极力猛诵数千百遍。先所现地狱遂隐不见。床次侍疾家人忽见有五色光从陶氏口出。空中隐隐有声曰。陶善女已免堕地狱生善地矣。举乡之人皆传告。经题七字得脱沉沦。鲍性泉居士所录。

　　二祖敕还

　　钱唐李时英为南海钦州守。素诵金刚经。隆庆丁卯为分考官。于闱中病死三日。初见金甲神人欲锁去见泰山府君。城隍土地．咸在土地以李诵金刚经故。坚不肯押字。金甲神怒。袖出火钉长三尺余。从土地顶门钉入。立见焚烧尽。俄复本形。坚执不押如故。金甲神曰。当同锁汝往泰山。土地曰。见泰山。我自有奏。旋见数鬼称冤索命。呵时英前世为九江守。受赇杀人。正急怖间。忆诵金刚。忽见吕祖师乘云而下。鬼俱奔逝。时英伏地乞哀。吕祖曰。还我老君丹来。熟视又曰。业重业重。可惜丹俱坏尽矣。汝诵金刚可求救六祖。忽然间六祖至。睹时英伏地。亦曰业重业重。得我与五祖商量来。时英出一手曳六祖袈裟。片片飞金光也。少顷倏异香满鼻。闻空中五祖六祖敕曰。诵金刚经人可且放还。随见前金甲神复至。提时英一掷。汗下如雨而苏。时英出场即弃官。归于湖南净慈焚修。晨起必诵金刚超度冤鬼。后无疾终。

　　沙门广彻

　　杭城有野僧名广彻。号通天者。向金省吾中丞丐净地诵经念佛。张元洲尚书有家庙。名资福。颇净。省吾从丐得之。广彻日则诵金刚经。夜则携灯笼绕街念佛。省吾一夕送客出。遇之。为书其灯笼曰沙门广彻念佛通天。广彻于某年月日回首于庙中。湖广某王是夕梦一僧闯宫入曰。我抗州资福庙僧来为王子。王视其手执笼。则有八字了如。惊寤。后宫已报生世子矣。王特遣尉至杭物色其事。则僧逝之夜即王梦之辰。倘所称福因厚重夺舍以游者耶。因果之说讵曰诞妄。万历初事。

　　郡隍拯母

　　苏州枫桥盛在德。从讲师悬明受经。万历初病赴冥司。则被仇鬼盛之化告郡隍逮对也。在德理直。得纵观冥狱释还。经宿复绝。见郡隍降阶谕曰。我生前荆州人。姓曹氏。自登神箓。我母张大君转世三度矣。咸女身不育。若代我恳悬明师䖍诵金刚经．月上女经各五百部。拯我母转男。谕甚切。在德再生。礼请悬明诵满牒告。管东溟先生作序纪之。载惕若斋续集。

　　万户子生

　　万历初。吴中一万户无子。求祷历岁不获。叩于一老禅。老禅曰。未也。公已有子。系一道者。在某处跪诵金刚经一藏。募修一路。计其竣工尚须三祀。始来托生耳。万户遣人物色之。良然三年后经完路工竣。道者死而万户子生。询之则死生同其时日也。固知生而纡金衷猊。亦人天福大非细故。

　　双鹅立化

　　万历初。侍中钟公复秀．徐公遵寿俱住罗家巷。奉佛持金刚经。别洁净一佛室。二公联坐而诵。钟家有二白鹅。闻经闻念佛辄尾二公后作声而行。逐之不去。亦不近逼。其行其止皆随木鱼声。严寒行多。鹅掌冻裂。露骨强行益力。逾数年。二鹅并对经案立化。二公为瘗于净业寺后地。号听经鹅冢。

　　渔户业除

　　海盐渔户张元与弟张贞撒网夜归。舟至青松塘。见水面有异光掩映星月。疑下有蚌珠。遂没取焉。得石匣一枚。兄弟相庆。归家祷而后启。得金刚般若波罗蜜经一卷。金字所书。光彩异常。元亦索然置之家室。中夜梦金甲神语曰。汝前生为长水法师。讲坛作务人。因不坚固道心。退堕至此。然夙因未泯。赐汝大法。当精进持诵。元以不识字为辞。神令开口。以金丸投之。烨烨有光。香暖入腹。遂惊而觉。明日启诵。熟如久习矣。元叩达观大师。具陈其事。师更勉励以诵经必回向西方。越三年。元谓亲识曰。我杀业除。莲台现矣。无疾端坐而化。时万历丁丑孟秋事也。

　　劝亲听经

　　金坛王方麓先生。病笃时烦躁。其子损庵进曰。大人平日涵养。正须此际展舒。愿澄心听儿子转经何如。方麓首颔颐解。命损庵取金刚经朗诵。听至无我相无人相四句。辄笑曰。烦恼本无。我相谁恋。遂合掌而逝。方麓得手人。故一拨即转。而损庵于亲垂逝。能劝亲听经。固送死之孝。远过俗情什伯。

　　持经得隽

　　嘉禾沈公光华尝判两淮盐铁。归田日。偶与同郡运同吴公淞闲坐。从容递问日间所为。沈云。晨朝茹素持诵金刚经。积二十年。已谕二藏。吴亦漫然置之。居无何。吴忽晨起疾驰诣沈贺云。即君南闱必第矣。沈问何故。云。梦一人言。郡中一士夫以持金刚经功德。其子得隽。觉来唯忆公当酬是梦。是岁之秋。沈公叔子应明。果登应天。乡荐闻沈公持请金刚经最虔。而行住坐卧能自暗诵。尝从东郭季子家往还涂间。一心持诵。计所经屠门市肆及虚空一切沾经功德。超脱者不知凡几。又以无四相心修一切善法。累世积德。故子孙蝉联科第。为禾郡冠族。皆金刚经证验云。

　　四句牢持

　　昆山县民邹轨。卖腐营生。素不识字。一日闻僧诵金刚经。轨停腐担听之。但记得无我相无人相无众生相无寿者相四句。牢持之。万历十一年十月初十病死。为冥卒押至苏州李作坊家牛栏中。见有先在者二人。冥卒曰。汝阳数尽。奉冥君命。判汝此地受生十三年。轨知将入牛胎。但牢持四句不休。冥卒用力推轨。不能近也。俄闻人云。彼四句在心。且放还持诵全经。为阳世诵经者劝。轨遂得生。事遂传播。邻人到阊门李作坊家询访。则此日之夜牛生三犊。而一死也。轨惊感。投僧为师。教授全经。日夕诵持焉。逾十三年以无病卒于家。噫。非经四句。则轨之余生尽拖犁负重之日子矣。无病符期而卒。善地受生。何待言耶。金刚灵异能转定业。信夫。

　　伏雌度脱

　　万历庚寅。湖州华林镇一老者诵金刚经。日有常课。其家有伏雌抱十二卵。一夕老者梦男女十二人拜堂下曰。赖公经声。悉得度脱禽伦。故来致谢。老者梦觉。偶思十二鸡卵。出之。觉甚轻。劈视。空壳也。因呼众传视。劈之俱然。持经功德信乎不可思议。

　　金刚拯覆

　　嘉兴兆丽桥民沉济寰。开青果店。每晨朝起必持金刚经。或出外则一绢袋贮经悬胸前。不旷持诵。万历癸巳冬往洞庭山贩橘。大湖中流陡遇龙风。湖面昏黑。沉船漂荡如叶。橹楫尽失。巨浪如屋。高出于船丈余。已陷没水底矣。呼号间。忽若有巨力提船以起。㧞出波间。夹送如飞。顷刻达翁家嘴登岸。则岸人共见有两金甲神行水中。左右擎船而来也。一船人知为金刚拯救得免沉覆。共感沈之德。号为青果沉佛家。远近传播。

　　讼师请经

　　里中莫晴虹居士。于楞严经坊遇一常州人请经。口中喃喃诵金刚经。观其面目甚是可畏。因问公何因缘在路诵经。其人曰。我善刀笔。久为讼师。一日病死。至阎罗王所。究问生前过恶。我呈辨不服。王命狱卒带冤对某某至。质云。诸人被你状词累至死地。有乎。我无可抵饰。遂高声念金刚经。王肃然起立。我见起立。连声诵念。王即命且放回。某某呼号曰。受冤几载无繇相报。今日到此。决放他去不得。王曰。彼阳数尚未因其恶拿来。彼竟高声诵最上乘法。我亦无可如何。姑放回。尽彼阳数。彼是恶人。去必仍前作恶。不肯诵经。待彼不诵经时。我追捉未晚也。以此因缘再生阳世。故改行从善。且惧冤对之终逢也。故日诵金刚经回向以超度之。冀得消释耳。万历庚子秋九月晴虹笔记。

　　持经善逝

　　万历辛丑。顺城门内监张爱。晚年受持金刚经。届易篑。家人嘱之曰。莫忘持经念头。爱心然之。而口噤不能答。睹二青衣押之曰。汝当往山东投胎。其行若飞。月中已到山东。见彼土山水及受生父母。爱一心惟持经。随押至一殿宇。心疑是东岳而无牛头狱卒。殿上一人冠平顶冠。引爱使前。冠者起曰。汝合到此地投胎。爱称某一生持金刚经。但愿往生。不愿投胎。冠者曰。汝持经功少。爱云。曾闻十念成就。况某持经已历数年之久乎。冠者因顾两青衣曰。且送回持经。爱死已九日。心尚暖。未殓。复苏。遂离家往西山碧云寺专诵金刚经。又十一年。一日集众云。我以持经力。今西去矣。沐浴更衣端坐而逝。

　　邻老持经

　　归安茅封公惺海。讳一皋。长子光禄卿五芝公。讳瑞征。以名士援入成均。其未中时。有邻老赁茅屋以居。持斋诵金刚经。贫且无子。丁酉元旦正诵经次。忽见金刚披金甲持杵降前曰。茅一皋之子瑞征。今年北京乡试第八名尔。今日即可往密报。嘱茅勿泄。到期符验。管辨汝存时居食殁后丧葬也。感尔诵经至诚无嗣。特以此酬汝。为世劝耳。五芝秋闱名次果符。遂舍居与邻老。且供养之。终身而悉辨其后事焉。五芝平素不欲恒语人。此余读书苕溪。亲闻于其弟大学君房者。

　　开瞽得子

　　秀水庠生濮可重。妻王氏。有一子一女。相继痘殇。哭之过哀。双目成瞽。遂专心持诵金刚经。数岁不辍。一日诵经次。左目忽流水。痛割如裂。则豁然明矣。右目过数日复如之。因持诵愈虔。夜梦佛语之曰。汝本无子。以诵经故赐汝一子。王氏忽复娠生子。因名经赐。至今现存。

　　范仆诵经

　　报忠坊范氏仆。失记其姓名。余八九岁时睹其肩菜担行市。口中喃喃念诵不休。闻其蚤起营趁。必于佛前焚香膜拜。跪诵金刚数卷乃出。晚必赴金明寺佛殿礼佛回向。乃归途次遇生命。每减钱买放。逢丐乞病者。减口食施之。其作善俱真心实意也。家主予之妻。不愿。遂听出家。投三塔大乘禅师剃发为弟子。僧衣数年。辛勤作务。凡禅堂苦役悉以身任之。未尝告倦。忽一日示疾告众曰。我夙生以诵金刚经怠慢。故罚作人奴。今限满。当往善地受生矣。遽瞑。噫。人视人以贵贱分重轻。佛天视人正当以善恶分贵贱耳。如彼范仆怠而能勤慢而能肃。先世罪业则为消灭矣。经言岂欺我哉。

　　蜘蛛脱化

　　公安三袁。宗道会元。宏道．中道进士。三人同胞。俱母太夫人龚氏所生。袁世敬礼佛教。太夫人尤崇信金刚经。虽贵年高。日诵有常课。一日诵经将半。忽空梁直坠黄丝。悬一巨蛛。下绕经案循走数匝。对经蹲身而伏。太夫人祝之曰。尔听经来耶。我勿驱尔。幸竟听而去。乃依先击鱼子诵经。至六如偈。蛛忽若动身作礼。诵终卷。太夫人曰。尔可去矣。则不复蠕动。举视之。乃空蜕。肉已脱化无余矣。因为小龛以僧法葬之。为起小窣堵波。号蜘蛛塔。金仲栗述。

　　证见菩提

　　公安龚沩胪仲淳。妇祝夫人。即三袁舅娘也。精虔奉佛。诵金刚经。临终呼子妇咸集曰。见一须菩提佛。宝相庄严。金光烨烨。又见一接引佛。眉间白毫如银光。一道飘扬。宛转长数丈。夫人出手揽白毫。佛即接夫人置掌心。俄见须菩提佛化为百余佛。庄严一相不殊。闻耳傍有言曰。汝记之。经中凡有一百三十八须菩提。即此化现也。子妇咸焚香诵佛。夫人笑瞑。合中一九岁小婢。卧间见数金甲巨人。执幡幢为夫人引导。幢脚微拂婢面而过。呼痛惊醒。则面有伤。坟起逾月余。乃平而无损无血。夫人柩间数发异香。丧次人人闻之。盖直证见菩提矣。

　　奕德游冥

　　歙石桥吴奕德。万历甲寅年二月因游黄山。叩普门大师有省发。愿斋素亲书金刚经三十卷传施。五月二十九日浴琴溪。忽得暴疾。一夕气绝。只心头一片温暖。家人不敢盖棺。环之诵金刚经。越八日。忽复活起。傍皇视捧其腰。连呼跌痛不止。徐定气。询之则曰。我昨日浴溪中。忽两人押我去。腰间出冥府牌。则见我名。遂行。初初入径环绕往来者众。冥卒操铁棒笞其行。我生前曾诵金刚经。得不笞。渐达穷谷。天色惨闇。类秋冬状。复数十里行沟内。对峙皆童山色焦赤崩折破裂。不似人间。沟外沉沉黑气。尽为水波。波中出没似人似畜。不可数计。惟恐堕溺。远望围城迢迢难至。入城广若数十里。皆铁堵。以铜闸其门。市无居民。尽黑栅。若驿小舍。囚系诸人。皆引领外望。随见亡过亲属弟妹来乞其银分用。曰。家中为汝诵经送银。随后至矣。顷果得银。分与。又曰。汝多金刚经数十卷。并分与众。复入一小城。视城外益狼狈。血肉淋漓无有完人。又转入一小城。望署额曰森罗殿。左曰四生司。右曰四死司。一乌帽者责吴前世为将。误剿一百八十人命。随呼卒榜掠吴无数。吴但觉心忆金刚经。则痛可忍。随闻堂上命简原案。则见冤鬼百数。形极短小。各持其头向吴殴击索命。奕德辩曰。前世杀汝等。必因王事。非本心也。堂上震怒。闻呼取极刑。则划然地裂。有火面碧身者从中跃出。舁大铛沸滚油。束吴将烹之。忽闻诵金刚经声。殿中幽暗皆明。鬼卒惊走曰。西方到西方到。见空中二巨人举杵入铛。滚油俱化彩云而飞。奕德因发念得生还。当即偿书金刚经愿。又发念三十卷外更书一百八十卷资度冤对堕落。闻堂上呼两黄帻者送归。所行路皆异前。渐达光明。忽行一峻岭。两黄帻扑奕德下。觉跌腰大痛而起。游冥八日。但觉两日耳。奕德因全家茹素。专写施金刚经。终其身世焉。

　　二东苦厄

　　项兰斋左督自云。丙辰春梦谒至尊无歒大王。见带血菜色人弥万曰。此二东也。可识之。还劝人斋素念佛诵金刚经。可生免兵荒。死度苦厄。居无何。山东数府大饥死。亡略尽。而辽东随大坏。死更倍焉。梦之二东遂验。项虔持金刚未尝一日辍。

　　王令回生

　　临海孝廉王立毂。仕为新滏令。戊午上计。泊舟荻港。病陡死。赴见冥王。简算久尽。以持戒得尚延。适作官毁戒。故致勾摄也。立毂祈哀。傍有宰官起白冥王曰。此官戒虽毁。然为令多循政。行社仓法拯饥。兼平时书刻金刚经。好生编勇猛为善。是可还生。冥王覆善恶聚。果然。敕剜其双目。示阳世证明。立毂遂苏而目即盲。因乞休归里。日诵金刚．梵网．法华三经。与室俱弃家修净业。一夕梦大士以杨枝洒甘露点其瞳。晨起礼忏。豁然见物。复完光明。立毂有自着回生纪。瞿稼轩给谏刻于云栖印施。

　　天榜易名

　　项希宪宪副。初名德棻。梦己为辛卯卿科。以污两少婢被主科名籍神人乙去。遂力行种德事。损资恳友高松声精楷金刚经刊板。岁施之。凡十余年。梦至一所。见黄纸第八名为项姓。中字馍糊。下为原字。傍一人曰。审视此汝天榜名次也。因易名梦原。壬子中北京卿试第廿九名。己未会试第二名。共疑梦名次之爽。迨殿试为二甲第五名。方悟合鼎甲数之恰第八也。卿会榜纸俱白而殿榜独黄。尤为冥定云。北京邸中。希宪自语余者。

　　书经暗中

　　楚高衲寒灰于天皇寺。书金刚经至第十六分。一夕忘点灯。竟于暗中作楷书经直达子夜。偶腹饥。思食起。忆灯烛则眼前黑暗矣。惊呼同房僧钻火烛之。则字画庄严。非复平时手笔。慧光照耀佛炬破幽。可以意想测量之哉。

　　织经坐脱

　　里中钱永明居士元配张氏。素精诚奉佛。日织一布。于布机中诵金刚经十卷以为常课。一日正织间。诵至不于一佛二佛三四五佛而种善根。已于无量百千万佛所种诸善根。忽停梭合掌。诸家人妇女觉其有异。呼之则已瞑目坐脱矣。时万历庚申年七月初四事。曾无一日疾病之苦焉。载生子曰。正织布时一心念经。着其布者即浑身般若矣。岂惟着布者光明照身。并见闻此布者与异类众生触着一梭一缕者。俱种甚深般若因缘矣。或疑不信心之子着此布不增罪戾乎。要之著者即般若护体。罪福如幻。起亦灭。即不得以罪福论。如此织布实是织经矣。荐此何但织布。凡运水担柴经营技艺治世语言资生事业。曾有般若外法。金刚外心乎。此善女人之忽焉坐脱。称吉祥善逝灼矣。

　　携经随任

　　楚中槐庭蔡公为我禾守。洁己爱民。清苦无比。公长斋奉佛。自公之暇惟持金刚经。衙宇毫无长物。所有仅经卷绳床。萧然枯禅榻也。公体素羸。自言为诸生时遘危疾。贫无医药。已与死邻矣。发愿尽形诵持此经。渐次痊愈。得发科甲。今作官者俱余生。故莅任但携此经卷而来矢。去任仍携此经卷而往。比古人琴鹤自随已为多事。晨夕经案即同焚香告天耳。公竟任不畏强御。视民如伤。供给但菜腐。未尝市肉。衣但布袍。未尝市绢。公试士。每首金铺轩选长意气最契。亦以此经并戒杀文授令奉持。每详公自道如此。

　　伽蓝送请

　　京师摩诃庵。壁有各体篆书金刚经三十二分。每分之后各系正书一段。俱万历中海内名笔。如黄慎轩．焦弱侯．董思白．米友石．邢子愿诸公。妙楷精刻。妙极庄严。士绅敲折无虚日。碑遂漫漶。庵主僧募赀构石思乞名笔重刻之。泰昌九月季公湘洲以侍郎教习庶常。夜忽梦伽蓝神送一请启至。称摩诃庵有金刚经胜缘。从公乞及门弟子完成。翼日命驾之庵。则见精石二十板已磨砻在禅室矣。时馆中三十二人。如侯蒙泽．何象冈．刘蓬玄．陈居一．姚孟常．顾九畴．孔玉横．陈秋涛诸公。无不擅誉临池。湘洲特以梦语诸公。先后诣庵各就石朱书一分。又捐俸募善工精刻。移置壁间。遂焕然神明复还旧观。余客都门亲见。

　　红铺老军

　　正阳门红铺有一老军看守。鳏居无子。岁支粮十石。存四石为饔餐。以六石易钱为薪菜衣补。胸中遂无一事。日焚香诵金刚经。首揆韩公爌每乘大轿腰玉衣麟呼殿过其地。闻声辄叹曰。为我难。为彼易。而我无彼福也。老军七十三终于舡铺。六月尸不秽。飞蝇不集。京师贵人共异而买地殡之。噫。韩公贤宰相之言可谓真实不虚。太平无事不撄官爵得自繇身。乃是人间仙福。更加讽诵金刚修最上一乘出世正因。岂公卿富贵可得比乎。

　　乩仙假室

　　顺天府庠士邵园客家。佛室精洁。万历庚申春日偶扶乩。有慧珠子降[占*几]曰。愿假此室诵金刚经一载。期满一藏即去耳。邵素崇信仙佛。慨然诺之。即封缄不敢入。自此每静夜必闻鱼子及诵经声。但不见形耳。果竟年乃声息。方信神仙亦靡不归依三宝崇重此经。佛言十种大仙不修正觉。报终还来散入诸趣。此经离相见。忘能所。河沙功德不可比喻。可资度脱仙伦也。不然。即阅长年亦守尸鬼耳。鬼仙散荡又不出阴灵耳。何贵焉。

　　玉箸双垂

　　里中朱文恪公。清风师世。自奉至澹泊。居常每日必于内书室阖户阅一卷书。又静坐久之乃出。虽各嗣君。未尝知何书也。迨入相言归。则舟中人稍稍有得见者。乃是金刚经。临化之岁间语嗣君辈。我生平荣淹不较。顺逆一如。只得金刚经中无我相无人相两句之力。又时呼邻老解说经中大意。天启甲子十月廿五公无疾命酒自酌。端坐而逝。逝后鼻中玉箸双垂吞吐。历数时乃隐。咸疑公素不奉佛何显此异。不知公平素耽精上乘。妙契佛心。其状元宰相实果位中人再来者耳。

　　暑逝生香

　　谭梁生水部母严太夫人。持家有法。课诸子凛凛义方。虽以夫贵子贵。而布衣蔬食不尚纷华。笃信佛法。于金刚．妙法莲华晨夕礼诵。晚岁则持华严。日必一卷。凡数过能为子妇讲解大意。殁时示疾。正当崇祯壬申暑月。起更衣沐浴礼佛曰。某一生敬佛。果有佛缘。当令遗体气息不秽。随跏趺端坐合掌而逝。逝后七日颜色含笑如生。丧次无一飞蝇。时时香气飘拂。吊奠之众莫不见闻叹异。梁生自有传纪。余录其概。彰持经神异。

　　焚衣梵书

　　王季常孝廉。讳维新。历官延平太守。为
崇祯乙亥春。候勘于福州府之开元寺。悒郁遘疾而殁。季常自幼奉佛。虔诵金刚经并持准提咒。焚床衣过。时衣灰上遍显白文梵书。湾折精明。如豆大者指顶大者数万。俱有香气。寺众见之无不叹未曾有。大守一生诵持。临化显此神异。不得以其末路错做好人轻訾之也。季常甥钱平如。亲视含殓。暨其随身两仆归说如此。吊挽盈𠕋。存其家。

　　放回完经

　　嘉兴角里街施峄阳。与东塔寺僧有恒交契。峄阳年六十五。虽老病。跽诵金刚经。日必数卷。崇祯丙子正月初八。跽诵未终卷。遽革家人。开丧受吊已三日。将盖棺矣。峄阳忽还魂言曰。我死去。以诵金刚力不历冥王所。竟留地藏王菩萨处。适菩萨忽然谓我。有一卷经诵未完。放回急完此。可来。时虽能言。而气息奄奄欲绝。势不能自诵。复语家人。必请有恒上人来代我诵完。他人无用也。偶恒赴别请停一日须之。及恒至。峄阳自挣起。跽听终卷。举手谢恒已。笑化去。

　　皇明金刚新异录(终)
