卍新纂续藏经第 87 册 No. 1628 佛法金汤编


　　No. 1628-A 重刻佛法金汤编叙

　　苾刍众有白于非空子曰。真如本空乎。曰如是。虚空可坏乎。曰不也。虚空之体大于天地。真如之体大于虚空。盖䒶坠有尽虚空无尽。虚空可空真如寔无所空。唯无所空。是以不住于空。无相无名无成无坏。芥子须弥非戏论。石子渡海非希有事。鸿蒙剖而乾坤毁。非生灭相。奚以卫而金汤为。夫自性本空。因缘生有。尘根互影。薰习代幻。流浪沉沦。转入烦恼。于是西方有大圣人者出。哀愍而普度之。以般若为航。以菩提为果。以金刚为究竟。以经律论为调御。以最上凡夫小乘为阶级。自汉迄今弥漫震旦。无量善知识唱衍开悟。靡有遗矣。大藏充栋而庄严。像教充斥四天下矣。尽有情无情有漏无漏。悉演法音而归依。且遍恒沙界矣。奚以卫而金汤为。吁。嗟乎。此佛氏为人切而忧道深也。昔如来付法迦叶。密嘱受记。以断灭为戒。祖祖相传犹有热铁轮追之者。不得已而传衣。又不得止而付之国王大臣。吾儒所称说。无征不信。不信民弗从者。虑在兹乎。夫佛自竺干。历流沙万余里以入震旦。团虚空教人。人骤闻之非骇且惑。而欲其流通周洽。于是思以金汤之矣。古之防在外道。今之防在邪见。外衢逸而与佛角则法离。邪见窜而与佛溷则法亦离。弊且迷妄相导。登枝忘本。上者堕尊贵博名高。下者藉檀那陇什一。缁衣塞路而优钵昙华世不一见。毋怪乎疑谤纷起。法愈离而防愈密。金汤所由作也。其书爰稽上古。下逮胡元。搜栝数千年间帝王宰官名儒硕彦凡一事一言有裨慈氏教者。汇次成帙。是布金为城。不汤而池。是觉海醍醐所灌而输也。是舍利城耆阇崛清凉净土。龙象之所都而三乘之轨也。是示长者子之便门也。于人心世教宁无小补乎哉。天台惺上人重订刻之。以广其传。余嘉其志。首揭虚空真如之体以广其量。俾人知一切现成无余无欠。不金汤而究竟坚固者。旹

　　万历庚子初夏佛日非空居士华亭俞汝为撰

　　No. 1628-B 佛法金汤编叙

　　前越之东山住持岱宗泰公作佛法金汤编十卷。韫中瑄禅师为持过伯衡求叙。叙曰。佛法之行乎中国也。迩来一千三百二十有六年矣。虽毁之排之而昌炽犹一日。初伯衡莫知其所以然。窃意亦惟其说足以动人而已。今观此编。乃知固由历代明哲之君与夫公侯卿大夫士之贤者。罔不崇向之拥树之而为之外护也。崇向有若。而人故毁焉者莫能胜其口也。拥树有若。而人故排焉者莫能胜其力也。岂独莫能胜哉。因其崇向也而益知其不可毁。因其拥树也而益知其不可排。幡然悟曰。以此之势。卫彼之法。如之何与之角也。不折而归之者几希。是则佛法之所以弥久而弥昌者。岂非外护为之乎。然使身受付嘱而于其道不能深知而笃信人也。毁其以去伦理。率天下也能无骇乎。排其以祸福语。倾天下也能无惑乎。矧能出身拂天下而为之别白曰。尔之毁之排之也以迹。而吾之向之树之也以道。道其精而迹其粗也。其粗者有隙之可抵。其精者亦有间之可乘乎。则佛之法虽高大微妙。乌能保其不摧折陵替哉。其徒又乌能施施衎衎如此哉。是故不忘付嘱之意而锐于外护。甚于国家之有金城汤池也已。於戏。先王之设城池。非恃以为存也。且犹不可一日无。而况外护佛法之所恃以为存者也。而一日可无之乎。岱宗此编之作。可谓见之明矣。抑何用心之勤耶。虽然。城池者立国之具。若夫国势之尊安寔存乎人焉耳。精神折冲有其人。虽无金城汤池孰敢侮之。精神折冲无其人。虽有金城汤池亦将侮之。何独佛法而不然乎。然则为其徒者。勇猛精进以至于道明其旨趣于天下。使天下之人皆无能毁。亦无能排。尚安得不力乎。不然。外护虽固于金汤。其如入吾室操吾戈以伐我者何。伯衡不自揆。敢以是为叙。效绵力焉。洪武二十六年岁次癸丑春正月戊辰无闻居士眉山苏伯衡叙。

　　No. 1628-C 又

　　是编何为而作也。东山岱宗禅师虑大法之城失其防而作也。其书十卷。始于周昭。迄于元顺。凡若干人。取其言之足以护教者。系于其人之下。表而出之。仍题其编曰佛法金汤。诚可谓像世释徒之干城。千载法门之保障者矣。昔者韩欧二公尝为文以诋佛。其说累千万言。然其言愈繁而佛法愈盛者何哉。盖由吾佛之道。大而无外。尊而无对。仰之而不可及。赞之而无能名。帝王崇之。大人宗之。传之万世而无能易。讵可以一人之私。爱之而苟存。恶之而苟去者哉。柳子曰。退之好儒未能过扬子。况欧子好儒又未能过韩子。柰何二子以悻悻之愤。屑屑之词。而图攻圣人之教者。何乃自苦如此哉。予尝论李纯甫谓。佛者未尝为儒者害。儒者尝为佛者害。此其言之太过。佛固未尝为儒者害。则儒亦岂尝害于佛者哉。特以刘张朱吕辈猎取佛意笺注其书以欺时流。故有是说。殊不知吾佛之教。譬之巨家库藏珍贝充溢。虽有钻穴穿窬之失。亦何害于吾富哉。宋明教大师亦尝著书三编。名曰辅教。会儒老之小异。归释氏之大同。后学士子赖以为规。予以东山此编。文虽不出其己。其所以命编者亦辅教之遗意也。且予观编中诸君子愤世疾邪之辩。其论可谓公矣。然如法华所谓提婆达多是我善知识者。则毁亦金汤。誉亦金汤。其何损益于吾教哉。然则读是编者当于文字之外求之可也。洪武二十四年岁在辛未秋七月初吉僧录司左讲经天禧讲寺住持释守仁。

　　No. 1628-D 又

　　越有沙门岱宗泰公。幼习洙泗之业于乡校。稍长为释氏学。尝师事梦堂噩禅师于台之国清寺。而为其掌笺翰焉。其学赡而识达。气充而守约。其发为文章雄浑渊雅。惟务以弘宗树教为本。不以夸多斗靡为奇。尝出世说法郡之东山禅寺。而从之学者益众。洪武十有九年来　京师。间出所治佛法金汤编示予。俾为之序。予因言于岱宗曰。子之为书。盖将以明夫道也。夫道先天地而不为始。后天地而不为终。穷其微虽圣贤有不能造。极其幽虽鬼神有不能测。非声臭之可形。非言议之可辨。然则子之为是也。将奚以乎。岱宗曰。语道之极致。固有如子之言者。然道无异同而不能不有异同。道无爱恶而不能不有爱恶。有异同焉。不能不有抑扬之论。有爱恶焉。不能不有是非之辨。异同也。爱恶也。抑扬之论。是非之辨。固皆末也。本之曾奚悖于道乎。因其用而明其体。沿其流而得其源。则此书之作也。又恶可已乎。子亦尝知有迷而失道者乎。不有以为之先而导之。而欲至其所未至也。不亦难乎。予之为是也。盖将以考见夫古今之得失而从违之。其亦庶几乎至其所未至者之先导乎。予曰。岱宗盖得吾佛圣人所以设教之心也。予之言曾未至乎此。尝遍阅是编。其所载西乾竺而东震旦。上周秦而下宋元。其间圣君贤臣名儒钜公。有能抑扬佛化以为善治。有能推验神功以攘外侮。或开之于先。或承之于后。所谓抑扬之论。是非之辨。不能无之者。悉于是编汇而综之。使览之者有得乎此。反其所趋之邪小而一轨于正涂。息其他议之纷纭而终与夫至理。有不待辨而明。不待告而谕者。其名之金汤。岂无其所谓乎。噫。岱宗之用心其亦勤矣。其亦可谓能立功于吾佛之教者矣。时洪武二十四年岁在辛未五月望日僧录司左觉义灵谷禅寺住持沙门清浚序。

　　No. 1628-E 题佛法金汤编

　　自正法付王臣以来。至今二千余年。帝王公卿为法外护者代有其人。观此佛法金汤之编。概可见矣。护法之人既如金城汤池之固。使外侮不得而入。弘法之人又当力行而振起。以副护法之心。如是则教法乌有不兴者哉。虽然。金汤之设以备他𡨥。他𡨥外作犹可御之。至有窃比丘形服内坏教法者。是家寇也。家𡨥内作。虽有金汤外固。亦将无如之何矣。况末法之流。率多放逸。恬不知愧。由是教法渐至衰微。是知泰公是书不为夸耀于世。殆将有警于吾徒也。呜呼。为吾徒者。得不惧且省乎。洪武辛未夏僧录司右善世善世禅寺住山全室比丘宗泐识。

　　佛法金汤编目录

　　卷第一
　　　周
　昭王　　穆王　　孔子　　列子
　　　秦
　始皇
　　　西汉
　武帝　　哀帝　　霍去病　　刘向
　　　东汉
　明帝　　桓帝　　楚王　　牟子
　　　魏
　曹植　　朱士行
　　　蜀
　太祖　　乌程侯　　支谦　　阚泽
卷第二
　　　西晋
　武帝　　惠帝　　荀勖　　羊祜
　刘萨诃　　朱膺
　　　东晋
　元帝　　明帝　　成帝　　简文帝
　孝武帝　　王导　　谢安　　王羲之
　周玘　　陶侃　　高悝　　郗超
　王乔之(或云齐之)　　习凿齿　　许询　　何充　准
　王珣　珉　　王坦之　　孙绰　　戴逵　颙
　袁宏　　刘程之　　周续之　　雷次宗
　张野　诠　　宗炳　　孟顗　　陶潜
　罗含　　顾凯之　　范宁　　谢尚
　何无忌　　桓伊
　　　后赵
　石勒　　石虎
　　　后燕
　慕容垂
　　　南燕
　慕容德
　　　前秦
　苻坚
　　　后秦
　姚兴
　　　北凉
　沮渠蒙逊
卷第三
　　　宋
　武帝　　文帝　　孝武帝　　明帝
　何尚之　　王玄谟　　范泰　晔　　周颙
　谢灵运　　颜延之　　袁粲　何镇之
　　　齐
　高帝　　武帝　　明帝　　萧子良
　刘霁　　刘歊　讦　　刘虬　　明僧绍
　王巾　　孔稚圭
卷第四
　　　梁
　武帝　　简文帝　　元帝　　萧统
　邵陵王　　建安王　　陆倕　　傅翕
　刘勰　　何点　胤　　沈约　　陶弘景
　阮孝绪　　庾诜　　到溉　　江淹
　何敬叔
　　　后梁
　宣帝　　明帝
卷第五
　　　陈
　武帝　　文帝　　宣帝　　后主
　除陵　　陈伯智　渊　　江总
　　　北魏
　太祖　　明元　　太武　　文成
　献文　　孝文　　宣武　　孝明
　孝武　　高𠃔　　杨炫之
卷第六
　　　西魏
　文帝
　　　北齐
　文宣　　武成　　后主　　颜之推
　杜弼　　陆法和　　魏收
　　　后周
　阂帝　　明帝　　武帝　　宣帝
　靖帝
　　　隋
　高祖　　炀帝　　薛道衡　　李士谦
　费长房　　王通　　辛彦之　　杨素
卷第七
　　　唐
　高祖　　太宗　　高宗　　武后
　中宗　　睿宗　　玄宗　　肃宗
　代宗　　德宗　　顺宗　　宪宗
　穆宗　　敬宗　　文宗　　宣宗
　懿宗　　僖宗　　昭宗
卷第八
　萧璃　　裴寂　　李师政　　房玄龄
　杜如晦　　长孙无忌　　褚亮　　虞世南
　褚遂良　　李百药　　颜师古　　许敬宗
　朱子奢　　岑文本　　闾丘胤　　孙思邈
　杜行顗　　房融　管　　张说　　宋璟
　李华　观　　李通玄　　颜真卿　　齐浣
　王维　缙　　元德秀　　杜鸿渐　　元载
　令狐德芬　　王勃　　李白　　杜甫
　韦皋
卷第九
　韩愈　　权德舆　　李渤　　李泌
　孟简　　梁肃　　于頔　　李吉甫
　武元衡　　高崇文　　薛华　　郑余庆
　陆长源　　张仲素　　白居易　　庞蕴
　柳宗元　　李翱　　裴度　　庾承宣
　刘禹锡　　李德裕　　万敬儒　　吴道子
　杜荀鹤　　李舟　　陆亘　　李节
　裴肃　　裴休　　李商隐　　吕岩
卷第十
　　　梁
　太祖　　均王
　　　唐
　庄宗
　　　晋
　高祖　　出帝
　　　周
　太祖　　世宗
　　　南唐
　李昪　　李璟　　李煜
　　　楚
　马殷
　　　吴越
　铁镠　　钱弘佐　　钱弘俶
　　　闽
　王审知　　王延钧　　王延羲
　　　蜀
　王建
　　　南汉
　刘隐　龑　　赵王镕　　宋齐丘　　边镐
　刘煦
卷第十一
　　　宋
　太祖　　太宗　　真宗　　仁宗
　英宗　　神宗　　哲宗　　徽宗
　李昉　　范质　　王禹你　　吕蒙正
　王旦　　杨亿　　吕夷简　　范仲淹
　曾会　　李沆　　丁谓　　王随
　吕公着　　王安石　　司马光
卷第十二
　欧阳修　　赵抃　　夏竦　　张方平
　曾公亮　　文彦博　　苏洵　　周惇颐
　程颢　颐　　苏轼　　苏辙　　杨杰
　文同　　朱寿昌　　张伯端　　胡宿
　邵雍　　富弼
卷第十三
　杜衍　　王古　　李遵勖　　吕惠卿
　陈师道　　李觏　　陈瓘　　刘安世
　查道　　黄庭坚　　晁说之　　胡安国
　张商英　　徐俯　　蒋之奇　　郭祥正
　秦观　　林逋　　尹洙　　包拯
　江公望　　杨时　　游酢　　韩驹
　吕正己
卷第十四
　　　南宋
　高宗　　孝宗　　光宗　　宁宗
　理宗　　张浚　　胡寅　　张九成
　吕本中　　尤袤　　张栻　　李浩
　王十明　　会开　　李光　　李邴
　冯楫　　米友仁　　周必大　　钱端礼
　史浩　　钱象祖　　王日休
卷第十五
　朱熹　　陆游　　叶适　　真德秀
　刘克庄　　陈贵谦　　张镃　　林希逸
　郑清之　　吴潜　　刘谧
　　　金
　太宗　　熙宗　　世宗　　章宗
　东海侯　　李之纯　　移剌真卿
卷第十六
　　　元
　世祖　　成宗　　武宗　　仁宗
　英宗　　晋王　　文宗　　顺帝
　沈王　　刘秉忠　　王磐　　程文海
　赵孟俯　　袁桷　　虞集　　揭奚斯
　冯子振　　柳贯　　黄溍　　胡长孺
　韩性　　欧阳玄　　邓文原　　张翥
　杨维祯　　苏大年

　　佛法金汤编目录(终)

　　No. 1628

　　佛法金汤编卷第一

　　会稽沙门　心泰　编

　　天台沙门　真清　阅

　　切谓自昔弘教诸硕德。其嘉言善行。已有成书具载之矣。若高僧传．僧史传．灯录等书是也。独历代护教诸王臣之言行。虽杂著于他书而无全编可通考之。未尝不为之浩叹也。矧吾大觉圣人临终之时。有佛法付与国王大臣之言乎。自是受嘱外护者代有之矣。此佛法金汤编所由述也。抑又闻圣人降诞之日。当周之昭王二十六年甲寅。故此编之纪始于昭王而讫于元顺。凡若干人。皆名著青史。从事宗教。足为法门之重者。则于是编书之。岂惟金汤而已。於乎。予岂好为是哉。第欲使后之览是编者知先圣贤所以崇奉。且以启后人敬信之心。不致诋斥之咎。亦化人为善之一助云尔。

　　周

　　武王。姬姓。讳发。文王之子。都镐。平王东迁都洛。起武王己卯。尽赧王乙巳。三十七主。八百六十七年。

　　昭王

　　王讳瑕。康王之子。二十六年甲寅(有云九年甲寅。又廿四年甲寅。皆非)四月八日。大地宫殿震动。池井泛溢。日有重轮。五色祥光入贯太微。遍照西方。王问群臣。莫测其祥。太史苏由筮之。得干之九五。由曰。此西方圣人降诞之相。却后千年教法来此。王命镌石记之。置之南郊天祠前(周书异记及白马寺记)。

　　穆王

　　王讳满。昭王子。二十三年。数有光明来照王都。疑戎寇至。遣相国吕侯出师防之。乃西方圣人说法度人流光远及也。五十三年壬申(有云五十二年壬申者非)二月十五日。大地震动。狂风折木。江河鼓涛。池井沸涌。鸟兽悲鸣。日午有白虹十二道。南北通贯。王忧及社稷。召太史扈多筮之。曰。吉。愿王无忧。此西方圣人示灭异感也(周书异记．白马寺记)。

　　孔子

　　孔子讳丘。字仲尼。孔父嘉四世孙为叔梁纥。纥生夫子。以周灵王二十一年庚戌岁生。商太宰见孔子曰。丘。圣者欤。孔子曰。圣则丘何敢。然则丘博学多识者也。太宰曰。三王圣者欤。孔子曰。三王善任智勇者。圣则丘弗知。太宰曰。五帝圣者欤。孔子曰。五帝善任仁义者。圣则丘弗知。太宰曰。三皇圣者欤。孔子曰。三皇善任因时者。圣则丘弗知。太宰大骇曰。然别孰者为圣。孔子动容有间曰。丘闻西方之人有圣者焉。不治而不乱。不言而自信。不化而自行。荡荡乎民无能名焉(列子仲尼篇)。

　　列子

　　列子。讳御寇。郑人也。贞定王时隐居郑圃四十年。人无识者。国君卿大夫视之犹众庶也。尝著书八篇。有曰。周穆王时。西极之国有化人来(统纪云。化人即文殊．目连)。入水火。贯金石。反山川。移城邑。乘虚不坠。触实不碍。千变万化不可穷极。穆王敬之若神。事之若君。推路寝以居之。化人以为王之宫室卑陋而不可处。穆王乃为之改筑五府为虚而台始成。其高千仞。临终南之上。号曰中天之台(列子穆王篇)。

　　秦

　　始皇。嬴姓。讳政。七国争雄。正统不续凡三十四年。始皇灭六国。二十六年庚辰始称皇帝。都咸阳。起始皇庚辰。尽二世甲午。二主。一十五年。

　　始皇

　　帝。庄襄王子。三十年甲申。西域沙门室利防等十八人赍梵本经至咸阳。有司以闻。帝以其异俗囚之。利防等念摩诃般若波罗蜜多。光明照耀瑞气盘旋满于囹圄。须臾有金神长丈六。持杵扬威击碎其狱出之。帝惊悔。即厚礼之而去(白马寺记)。

　　西汉

　　高祖。刘姓。讳邦。字季沛。丰邑中阳里人。都长安。起高祖乙未。尽孺子婴丁卯。十四主。二百十四年。

　　武帝

　　帝讳彻。景帝中子。始立年号曰建元。元狩三年开昆明池。得黑灰。帝以问东方朔。朔曰可问西域胡道人。明帝时梵僧摩腾至。有以问之。腾曰。此劫灰也(汉书并北山录)。

　　哀帝

　　帝讳欣。定陶共王之子。宣帝之孙。元寿元年。景宪使大月氏国。得其王口授浮图经以还。是时稍有斋戒者(魏书佛老志)。

　　霍去病

　　去病。封冠军侯。加骠骑将军。元狩二年将万骑出陇西击丐奴。过居延山。收休屠王祭天金人(本传)。去病获金人长丈余。武帝以为大神。列于甘泉宫焚香礼敬(魏书佛老志)。

　　刘向

　　向。字子政。又名更生。成帝时为光禄大夫。鸿嘉二年校书天禄阁。往往见有佛经。向着列仙传云。吾披检藏书。缅寻太史。撰列仙图。自黄帝已下迄至于今。得仙道者一百四十九人。其七十四人乃见佛经(费长房三宝记并义楚六帖)。

　　东汉

　　光武。讳秀。字文叔。都洛阳。起光武乙酉。尽献帝己亥。十二主。一百九十五年。

　　明帝

　　帝讳庄。光武第四子。永平三年庚申四月八日。帝寝南宫。梦金人长丈六。项佩日光。胸题卍字。飞行殿庭去来无碍。旦问群臣。时太史傅毅进曰。臣闻西域有神。其名曰佛。陛下所梦将必是乎。国子博士王遵对曰。臣按周书异记云。周昭王二十六年甲寅四月八日。有圣人生于西方。今陛下所梦是也。帝以为然。即遣定远将军蔡愔。中郎将秦景。博士王遵等十八人。使西域。访求佛道。六年癸亥。蔡愔于天竺邻境月支国遇摩腾．竺法兰。得佛倚像并梵本经六十万言。载以白马相与东还。八年乙丑。蔡愔等达洛阳。摩腾入阙献经像。帝大悦。馆于鸿胪寺。法兰亦间行而后至。十年丁卯。敕于洛阳城西立白马寺以居之。以白马䭾经。遂名白马寺(佛寺始此)。是年腾兰译四十二章经。十一年戊辰帝幸白马寺。腾兰进曰。寺东何馆。帝曰。昔有阜。夷之复起。夜有异光。民呼圣冢。腾曰。昔阿育王藏佛舍利于天下。凡八万四千所。震旦之境有十九处。此其一也。帝与俱往礼拜。忽有圆光现冢上。光中有三佛。帝大悦曰。不遇二大士。安知大圣遗祐哉。诏塔其上。高二百尺。明年光又现。有金色手出塔顶。帝幸瞻拜。光随步武。十二年。诏以释迦佛像奉安显节陵．清凉台二处供养。十四年正月一日朝正之次。五岳并诸山道士褚善信等七百余人。表言佛法虚伪。腾．兰乃言佛法水火不能坏。请验之。帝乃敕尚书令宋庠以正月十五日大集白马寺。筑坛焚经。道士尽出奇经秘诀。与沙门所持来经像就焚之。道经俱烬。惟佛经像俨然。善信等皆自愧钦服。帝至是弥加崇敬。佛法自此兴焉(汉法本内传)。初帝闻西域有神。其名曰佛。因遣使之天竺求其道得其书。及沙门以来。其书大抵以虚无为宗。贵慈悲不杀。以为人死精神不灭。随复受形。生时所行善恶皆有报应。故所贵修炼精神以至为佛。精其道者号曰沙门。于是中国始传其术。图其形像。而王公贵人独楚王英先好之(汉书)。腾卒。兰自译十地断结等经。

　　桓帝

　　帝讳志。章帝曾孙。永兴二年。帝于宫中铸黄金浮图老子像。覆以百宝华盖。身奉祀之。由是百姓向化。事佛弥盛(汉书并三宝记。世铸金银像始此)。

　　楚王

　　王讳英。光武子。明帝弟。最先奉佛。喜为浮图斋戒。永平九年尝奉黄缣白纨诣相国曰。托在藩辅。过恶累积。奉送缣帛以赎罪愆。相国以闻。诏报曰。楚王诵黄老之微言。尚浮图之仁祠。何嫌何疑。其还之。以助伊蒲塞桑门之盛馔。王公贵人遂争效之(汉书)。

　　牟子

　　牟子。融之后。苍梧儒生。献帝兴平二年。因世乱无仕宦意。锐志佛道。乃制理惑论三十七篇。其文有问曰。何以正言佛。佛为何谓乎。牟子曰。佛者觉也。犹三皇神。五帝圣也。佛乃道德之元祖。神明之宗绪。佛之言觉者。恍惚变化。分身散体。或存或亡。能小能大。能圆能方。能老能少。能隐能彰。蹈火不烧。履刃不伤。在污不染。在祸不殃。不行而到。无作而光。故号为佛。问曰。夫至实不华。至词不饰。珠玉少而贵。瓦砾多而贱。圣人制七经之本。不过三万言。众事备焉。今佛经卷以万计。言以亿数。非一人力所能堪也。仆以为烦而不要。牟子曰。江海所以异于行潦者。以其深广也。五岳所以别于丘陵者。以其高大也。若高不绝山阜。跛羊凌其颠。深不绝涓流。孺子浴其渊。麒麟不处苑囿之中。吞舟之鱼不游数仞之溪。何者。小不能容大也。佛经前说亿载之事。却道万世之要。大素未起。太始未生。其微不可握。其纤不可入。佛悉弥纶其广大之外。剖析其窈妙之内。靡不纪之。故其经卷以万。计言以亿数。多多益具。众众益富。何不要之有。问曰。佛道至尊至大。尧舜周孔曷不修之乎。七经之中不见其辞。子既耽诗书悦礼乐。奚为复好佛道。窃为吾子不取。牟子曰。书不必孔子之言。药不必扁鹊之方。合义者从。愈病者良。君子博取众善以辅其身。子贡云。夫子何常师之有。尧事尹寿。舜事务成。旦学吕望。丘学老聃。亦不俱见于七经也。况佛身相好变化神力无方。焉能舍而不学乎。五经事义或有所缺。佛不见记。何足怪哉。问曰。佛有三十二相八十种好。何其异于人之甚也。殆富耳之语非实之云。牟子曰。少所见。多所怪。睹馲驼言马肿背。尧眉八采。舜目重瞳。皋陶鸟喙。文王四乳。禹耳三漏。周公背偻。伏羲龙鼻。仲尼反宇。老子日角目玄。鼻有双柱。手把十文。足踏二五。此非异于人乎。佛之相好奚疑哉。问曰。子以经传之辞华丽之说。褒赞佛行。称誉其德。高者凌青云。广者逾地圻。得无逾其本过其实乎。牟子曰。吁。吾之所褒。犹以尘埃附嵩岱。收朝露投沧海。子之所谤。犹握瓢觚欲减江海。操耕耒欲损昆仑。侧一拳以翳日光。举土块以塞河冲。吾所褒不能使佛高。子之毁不能令其下也(备弘明集)。

　　三国

　　魏

　　都邺。徙洛阳。曹姓。讳丕。操之子。沛国谯人。起文帝庚子。尽元帝甲申。五主。四十五年。

　　曹植

　　植。字子建。文帝弟。武帝第四子。封陈思王。精通书艺。邯郸淳称为天人。每读佛经辄留连嗟玩。以为至道之宗极。尝游渔山。闻空中梵天之响清扬哀婉。因仿其声写为梵呗。今法事有渔山梵。即其余奏也。尝着辨道论。言仙道虚妄(弘明集)。

　　朱士行

　　士行。颖川人。甘露二年弃俗出家。尝于洛阳讲道行经。义有不通。乃往于阗国得梵本。将遣弟子法饶送归洛阳。而于阗小乘众白王云。汉僧欲以婆罗门书惑乱正典。王若不禁。将以聋盲汉人也。王听之。士行愤慨曰。此佛经也。乃求烧经为证。士行誓曰。若大法当流汉地。经应不烬。言已投经火中。火灭经存。光明错发。王众骇服。遂与梵本。晋太康八年始达洛阳(道行经即放光般若)。

　　蜀

　　都益州。刘姓。讳备。中山靖王胜之后。起先主辛丑。尽后主癸未。二主。四十三年。

　　吴

　　都武昌。徙建康。起太祖壬寅。尽乌程侯庚子。四主。五十九年。

　　太祖

　　太祖。孙姓。讳权。字仲谋。孙武之后。坚次子。䇿之弟。吴郡富春人。魏文帝拜权为吴王。加九锡。黄武元年即位。赤乌四年。康居国三藏康僧会至金陵。立茆茨。设像行道。国人初见。咸惊异之。有司以闻。权召问之。会进曰。如来大师化已千年。然灵骨舍利神应无方。昔阿育王奉之为八万四千塔。此其遗化也。权以为夸诞曰。舍利可得。当为塔之。苟其无验。国有常刑。会乃以铜瓶置几上。请期七日。无验。乃展二七日。无验。权曰趣烹之。会默念佛名真慈岂违我哉。更请展期七日。五鼓矣。闻瓶中锵然有声。视之。乃舍利也。黎明进之。权与公卿聚观。叹曰希世之瑞也。会言。舍利威神无能坏者。权使力士槌之。无损而光自若。权为建塔于佛陀里。又造寺。奉会居。赐额曰建初(今天禧寺。江南寺塔始此。弘明集)。

　　乌程侯

　　侯。讳皓。字元宗。权之孙。和之子。即位改元元兴。皓不敬佛法。毁废寺宇。群臣谏曰。佛之威力不同余神。康会感灵大皇创寺。今若轻毁恐贻后殃。皓意未然。乃遣张昱诣寺诘会。机应锋出。昱还叹。会才辩非臣所测。伏愿天鉴亲检察之。皓以马车迎会至。问曰。佛言善恶报应。可得闻乎。会曰。明主以孝治天下。则赤乌翔。老人见。以仁慈育万物。则醴泉涌。嘉禾生。善既有征。恶亦如之。故为恶于隐。鬼得而诛之。为恶于显。人得而诛之。易称积善余庆。诗美求福不回。虽儒典之格言。即佛教之明训。皓曰。然则周孔既明安用佛教。会曰。周孔略示其迹。佛教详言其要。皓无以酬。(弘明集)

　　他日宿卫。治圃得金像。皓使置秽处以为笑乐。俄得肿疾。卜曰坐犯大神。皓祷诸庙不效。宫人曰何不请福于佛。皓悟吾以慢像致此耳。乃迎像薰沐供事之。仍请会说法悔罪。会为开示玄要。又授五戒。既而疾愈。奉会为师。崇饰寺塔(法苑珠林)。

　　支谦

　　谦。字恭明。月氏国人。为优婆塞。献帝末避地归吴。权召见。高其才。拜为博士。固辞不受。谦博览经籍。通六国语。为人颀瘠而黑。眼白瞳黄。时人语曰。支郎眼中黄。形躯虽小是智囊。谦受业于支亮字纪明。亮受业于支谶。世称之曰。天下博知。无出三支。谦译经八十八部(弘明集．释教录)。

　　阚泽

　　泽。字德润。会稽山阴人。好学居贫。为人佣书自给。所写既毕则能诵记。由是博览群籍。虞翻见而称之曰。阚生矫杰仲舒．子云流也。孙权辟之。补西曹掾。复拜太子太傅。为尚书令。封都乡侯。(吴志)尝舍宅为德润寺(今慈溪普济寺)。权尝问曰。孔子制述典训教化来叶。老庄修身自玩放浪山林归心澹泊。何事佛为。泽曰。孔老二教法天制用不敢违天。佛之设教诸天奉行不敢违佛。以此言之优劣可见也(弘明集并宗炳明佛论)。

　　佛法金汤编卷第一

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第二

　　会稽沙门　心泰　编

　　天台沙门　真清　阅

　　西晋

　　都洛阳。起武帝乙酉。尽愍帝丙子。四主。五十二年。

　　武帝

　　帝讳炎。司马姓。字安世。文帝昭之长子。河内温人也。帝大崇佛事广造伽蓝。(方志)

　　惠帝

　　帝讳衷。字正度。武帝第二子。元康元年。帝于洛下造兴圣寺。常供百僧(方志)。

　　荀勖

　　勖。字公曾。武帝朝领秘书监。得汲郡冢中竹书。撰次以为中经。列在秘书。泰始二年。于洛下造金像佛菩萨十二身。放大光明。都人竞集瞻礼(本传并统纪)。

　　羊祜

　　祜。字叔子。续之孙。累迁尚书仆射。方五岁。令乳母于邻家李氏园桑树下探取金环。李氏惊曰。此吾亡儿所失。乃知李氏子祜之前身也。武帝时祜为荆州都督。日供武当山寺。有问其故。祜曰。前身多过赖造此寺故获中济。所以供养之情偏重于此(本传并统纪)。

　　刘萨诃

　　萨诃。并州离石人也。家业弋猎。太康三年病死入冥。见梵僧指往会稽阿育王塔所忏悔。既苏。出家名慧达。至会稽遍求不见。偶一夜闻地下钟声。即恳求三日。忽从地涌出宝塔。高一尺四寸。广七寸。佛像悉具。达既见塔。精勤礼忏。瑞应颇多(阿育塔始此。　塔记)。

　　朱膺

　　膺。吴人。素奉正法。于吴淞江沪渎口见二石像浮江而至。背有铭曰。古维卫迦叶二佛。遂迎至通玄寺。后八年渔者得二青石钵于江上归。以盛荤物。俄见佛像在钵际。识者谓前二像钵也。遂送通玄寺。今苏州开元寺(法苑)。

　　东晋

　　都建康。起元帝丁丑。尽恭帝庚申。十一主。一百四年。

　　元帝

　　帝讳睿。字景文。宣帝曾孙。琅玡恭王觐之子。太兴元年诏沙门竺潜入内讲经。帝敬其德。令着屐登殿。二年帝造瓦棺．龙兴二寺。以集丹阳建业千僧(六帖并统纪)。

　　明帝

　　帝讳绍。字道畿。元帝长子。太宁元年手御丹青图释迦佛像。于大内乐贤堂造皇兴．道场二寺。集义学沙门百员讲论佛道(统纪)。

　　成帝

　　帝讳衍。字世根。明帝长子。咸和五年诏会稽宝山法义法师入禁中传授五戒。建中兴．鹿野二寺以居翻经义学千僧(六帖)。初吉友于石子冈行头陀行。既卒因葬于此。帝为树刹于冢所。后关右沙门即冢所起寺。谢混赞成曰高座寺。

　　简文帝

　　帝讳昱。字道方。元帝少子。咸安元年帝幸瓦官寺听竺法汰讲放光般若。二年来长干寺造塔。壮丽殊伟。毕工之日光照檐宇。帝每读佛经。以为陶炼精神则圣人可至(释监)。

　　孝武帝

　　帝讳曜。字昌明。简文帝第三子。宁康元年帝闻道安法师名。诏曰。法师以道德照临人天。使大法流行。为苍生依赖。宜日食王公禄。所司以时资给。二年。竺潜法师亡。诏曰。法师理悟虚远。风鉴清高。捐宰相之荣。袭缁衣之行。赖宣道以济苍生。奄从迁谢用痛于怀。可赐钱十万助建茔塔。太元六年帝于内殿立精舍奉佛。召沙门名德者居中讲道。造皇泰寺。仍舍旧第为本起寺(辨正论)。与泰山朗和尚书曰。承睿德光时。飞声东岳。有生蒙润。善翼匡时。旧京沦没。神州倾荡。苍生荼蓼。嗟悼朕心。思与和尚同养群生。至人通微。想明朕意。今遣使送五色珠像一躯。明光锦五十疋。象牙簟五领。金钵五枚。到愿纳受(弘明集)。

　　王导

　　导。字茂弘。琅玡人。拜司空录尚书事。位太保。封郡公。天竺尸利蜜多罗(此云吉友)游建康。止建初寺。善说法咒术梵呗。导见之曰。我辈人也。庾亮．周顗．谢鲲．桓彝皆造门结友。时呼为高座法师(今高座寺是)。吉友尝对导解带盘薄。卞壶适至。吉友正容肃然。人问其故。对曰。王公风鉴期人。卞令范度格物。吾政当以是应之耳(晋史并僧传)。

　　谢安

　　安。字安石。陈郡阳夏人。隐居越之东山。年四十出为征西司马。太元中录尚书事加太保。谥文靖。居东山时与支遁．许询为山水之游。尝诏遁入禁中讲经。多会宗遗文。为守文者所陋。安闻而叹曰。此九方歅之相马。略玄黄而取神骏也。太和二年遁辞阙还山。诏建沃洲寺以居之。时安守吴兴。以书抵遁。略曰。思君日积计辰。倾迟尤甚。知欲还剡自治。为之怆然。人生如寄耳顷。风流得意之事殆为都尽。终日戚戚惟迟。君一来以晤言消遣之。一日千载也(本传并高僧传)。

　　王羲之

　　羲之。字逸少。导从子也。起家秘书郎。后为右军将军。会稽内史。咸康六年于庐山建归宗寺。请西天达磨多罗居之。羲之在会稽闻支遁名。未之信。后遁还剡。羲之诣遁。观其风力。谓曰。逍遥可得闻乎。遁作数千言。羲之遂披襟解带留连不能已。乃请住灵嘉寺。意存相近。俄又投迹剡山(晋史并僧传)。

　　周玘

　　玘。字宣佩。义兴阳羡人。西晋平西将军处之子。家世奉佛。玘为吴兴太守日。家僮捕鱼。忽见金光溢川映流而上。网之得一金像高三尺许。举移不动。僮以白玘。玘之女事佛尤恳。玘以人船送女。往迎归家供事。女梦像左膝痛。旦视像膝果有穿缺。遂以金钗补之(大藏感通录)。

　　陶侃

　　侃。字士行。咸和中都督交广荆江等八州军事。封长沙公。赠左司马。谥桓公。侃镇南海日。有渔人每夕见海濵有光。因以白侃。遣人寻之。见金像凌波而至船侧。视其铭。乃阿育王所造文殊菩萨像也。侃初未深信因果。及得此像弥加尊敬。以像送寒溪寺。寺尝经火而像无恙。后侃镇武昌。使人迎像至镇。而舟没失其像焉。及惠远法师创寺庐山。远心祈之。于是像泠然自至(高僧传)。

　　高悝

　　悝。咸和中为丹阳尹。每见张侯桥浦内现光。乃遣吏觅之。获金像一躯。西域古制。光趺并缺。悝载像至长干寺。光发中宵。观拜者众。岁余临海人张系于海获金铜莲花趺。以置像足。俨然符合。是夕有光属天。久之有西域五僧振锡而至。诣悝云。昔得阿育王所造像。尝至邺。遭乱藏像河濵。寻觅失所。近感梦云。为高悝所得。欲瞻礼之。悝引至长干寺。五僧见像瞻拜歔欷涕泣。像为放光。后合浦采珠人董宗之得圆光于海。事闻简文。来施安像上。于是光趺始具(感通录)。

　　郗超

　　超。字景兴。一字嘉宾。山阳人。为桓温府掾。超问谢安曰。支遁所谈何如嵇中散。安曰。嵇尽力道。才得半耳。超着五戒文。略曰。不杀则长寿。不盗则常泰。不淫则清净。不欺则人常敬信。不醉则神理明治也。已行五戒。更修岁月斋戒。岁三斋者。正月五月九月。月六斋者。初八十四十五廿三廿九三十日。凡斋不得尝鱼肉。不御妻妾。迎中而食。既中之后。美味甘香一不得尝。洗心念道。归依三宝(弘明集)。

　　王乔之(或云齐之)

　　乔之。琅玡人。有念佛三昧诗曰。妙用有兹。涉有览无。神由昧微。识以照粗。积微自引。因功本虚。泯彼三观。忘此豪余。又曰。嘅自一生。夙乏慧识。托崇渊人。庶藉冥力。思转毫功。在深不测。至哉之念。注心西极(庐山集)。

　　习凿齿

　　凿齿。字彦威。襄阳人。少有志气。博学洽闻。以文章著称。累迁别驾。时有沙门释道安。俊辩有高才。北至荆州与习相见。道安曰。弥天释道安。习曰。四海习凿齿。时人以为佳对。后以脚疾废于里巷。及襄阳陷于苻坚。坚素闻其名。与道安俱舆而致焉。坚以其蹇疾。与诸镇书曰。昔晋氏平吴利在二陆。今破汉南获士才一人半耳(晋史)。习与道安书。略曰。承应真履正。明白内融。慈训兼照。道俗齐荫。宗虚者悟无常之旨。存有者达外身之权。弟子闻。不终朝而雨六合者。弥天之云也。弘渊源以润八极者。四大之流也。万物赖其泽。高下蒙其润。自大教东流四百余年。贤哲君子靡不归宗。道业之隆莫盛于今。老幼等愿道俗同怀。若庆云东徂摩尼回耀。一蹑七宝之座。暂视明哲之灯。雨甘露于丰草。植旃檀于江湄。则如来之教复崇于今日。玄波逸响重荡濯于一代矣(弘明集)。

　　许询

　　询。字玄度。高阳人。晋高士也。澡心学佛。江左公卿甚仰慕之。简文高其风。每月夜必造焉。清言妙理亹亹不已。帝为前席。与支遁讲维摩经。询为都讲。询发一问。众谓遁不能通。遁通一义。众谓询无以难。询尝以会稽永兴新居为崇化寺。建塔四层(本传互见萧𧦴传)。

　　何充　准

　　充。字次道。庐江潜人。成帝朝为尚书令。赠司空。成帝幼冲。庾冰以元舅辅政。议沙门尽敬王者。充等议曰。武皇以盛明革命。明帝以聪圣玄览。岂此时沙门不易屈膝。顾以不变其修善之法。所以通天下之志耳。䟽三上。冰议遂𥨊。充性好释典。崇修佛寺。供给沙门。费钜而不吝(本传统纪)。何准。字幼道。高尚寡欲。州府交辟不就。兄充居宰辅之重。权倾一时。而准散带衡门。不及人事。唯诵佛经而已(晋书)。

　　王珣　珉

　　珣。字元琳。导之孙。洽长子。为桓温主簿。太元中为散骑常侍。弟珉。字季琰。少有才艺。名出珣右。时有外国沙门提婆。妙解法理。为珣兄弟讲阿毗昙经。珉尚幼。讲未半便云已解。即与沙门法纲等自讲。纲叹曰。大义皆是。但小未精耳。珣与珉舍别业为虎丘寺(晋史并寺记)。

　　王坦之

　　坦之。字文度。述子也。太原人。仕至中书令。与沙门竺法度甚厚。每共论幽明报应。若先死者当报其事。后经年。师忽来云。贫道已死。罪福皆不虚。惟当勤修道德以升济神明耳。言讫不见。坦之寻亦卒。坦之尝舍园为安乐寺(本传并搜神记)。

　　孙绰

　　绰。字兴公。纂之子。与许询．支遁游放会稽山水。哀帝朝为著作郎。撰喻道论。略曰。或有疑至道者。喻之曰。夫六合遐邈庶类殷充。千变万化混然无端。是以有万之识各期所见。鳞介之物不达皋壤之事。毛羽之族不识流浪之势。自得于窞井者则怪游溟之量。翻翥于数仞者则疑冲天之力。缠束世教之内。肆观周孔之迹。谓至德穷于尧舜。微言尽于老易。奚复睹夫方外之妙趣。寰中之玄照乎。夫佛也者。体道者也。道也者。导物者也。应感顺通。无为而无不为者也。无为故虚寂自然。无不为故神化万物。或难曰。周孔适时而教。佛欲顿去杀。将何以惩暴止奸哉。答曰。不然。周孔即佛。佛即周孔。故在皇为皇。在王为王。佛者觉也。犹孟轲以圣人为先觉。其旨一也。周孔救弊。佛教明本。共为首尾。其致不殊。难曰。周孔以孝为首。而沙门之道弃亲即疏。利剔须发。生废色养。终绝血食。而云弘道敦仁广济群生。答曰。故孝之为贵。贵能立身行道永光厥亲。若匍匐怀橘日御三牲。而不能令万物尊己。非养亲之道。昔佛为太子弃国学道。乘条为宇藉草为茵。内思安般。一数二随三止四观五还六净。游志三四。出入十二门。神若寒灰形如槁木。端坐六年道成号佛。三十二相八十种好。游步三界之表。恣化无穷之境。天清地润品物咸亨。蠢蠕之生枯槁之赖改悴为荣。还照本国广敷法音。父王咸悟亦升道场。以此荣亲何孝如之。佛有十二部经。其四部专以劝孝为事。殷勤之旨可谓至矣。而俗人不详其源。便瞽言妄说辄生攻难。以萤烛之见疑三光之盛。芒隙之滴怪渊海之量。以诬罔为辩。以果敢为明。可谓狎大人而侮天命者也(弘明集)。

　　戴逵　颙

　　逵。字安道。谯郡人。欲造丈六无量寿佛像。以古制朴拙。乃密采众说。积思三年刻雕方就。迎置山阴灵宝寺。郗超见而作礼。撮香在手。忽勃然烟上极目云表。众皆叹其神感。逵子颙。字仲若。才巧如其父。江夷尝托颙造观音像。积年未成。夜梦神曰。江夷于观音无缘。可改为弥勒。颙即驰报。而夷书已至。俱于此夕感梦。及改弥勒。触手成妙。像在会稽龙华寺(统记)。

　　袁宏

　　宏。字彦伯。有逸才。尝着汉纪云。西域天竺有佛道焉。佛者觉也。将觉悟群生也。其教以修善慈悲为主。专务清净。其精者号沙门。汉言息心。盖息意去欲而归于无为也。又以为人死精灵不灭。随复受形。生时所行善恶皆有报应。故所贵行善修道以炼精神。以至为佛也。佛身长丈六。黄金色相。项佩日光。变化无所不入。故能化通万物而大济群生。汉明感梦乃遣使天竺问道。图其像而还。有经数千卷。以虚无为宗。包罗精粗无所不统。善为宏阔胜大之言。所求在一体之内。所明在视听之外。世俗之人或以为虚诞。然归于玄微深远难得而测。故王公大臣视死生报应之际。莫不矍然而自失焉(汉郊祀志)。

　　刘程之

　　程之。字仲思。彭城人。为宜昌柴桑二县令。后入庐山依惠远法师修念佛三昧。师曰。官禄巍巍。何以不为。程之曰。君臣相疑。吾何以为。居十五年。专志念佛。义熙六年八月见弥陀放光摩顶。即对像焚香祝曰。我以释迦遗教知有西方净土。愿以此香先当上奉释迦世尊。次用供养弥陀导师。愿赐摄取。第三奉供妙法华经。所以得生。由持此经。言已卧床西向而逝。程之有隐德。谢安．刘𥙿相推荐甚。力辞不屈。乃旌之曰遗民(本传)。

　　周续之

　　续之。字道祖。雁门人。年十二受业于范宁。通五经五纬。号十经。称为颜子。既而入庐山事沙门惠远。布衣蔬食终身不娶。与刘遗民．陶潜号为浔阳三隐(南史)。

　　雷次宗

　　次宗。字仲伦。豫章人。入庐山莲社。立馆东林之侧。及远公亡。与子侄书曰。吾托业于庐山。事释和尚卅年。渊匠既倾。良朋亦丧。及今未耄。尚可励志成西归之津梁。自今已往。勿以家务相闻(南史)。

　　张野　诠

　　野。字莱民。居浔阳柴桑。与渊明有婚姻之契。野学兼华梵。累征不就。入庐山依远公。与刘雷同修净业(本传)。

　　诠。字秀硕。野之族子。尚情高逸。酷嗜坟典。征为散骑常侍不起。庾悦以其贫。起为浔阳令。笑曰。古人以容膝为安。若屈志就禄何足为荣。乃入庐山。依远公研穷释典。深有悟入(本传)。

　　宗炳

　　炳。字少文。南阳人。刘𥙿领荆州牧。辟为主簿。答曰。吾栖丘饮谷三十年矣。岂可于王门折腰为吏耶。乃入庐山筑室。专修净业。尝着明佛论(本传)。

　　孟顗

　　顗。平昌人。事佛精恳。谢灵运谓顗曰。生天须在灵运前。成佛必在灵运后。义熙中顗为会稽太守。初昙翼法师东游会稽。入秦望山。诵法华经越二十年。有女子身披彩服携筠笼。盛一白豕两根大蒜至师前曰。妾入山采薇。日已夕矣。豺狼当道。归无生理。敢托一宿。师却之甚坚。女哀鸣不已。遂以草床居之。夜半号呼腹疼。告师按摩。以布裹锡杖遥为按之。翌日。女以彩服化祥云。豕化白象。蒜化双莲。凌云而上谓师曰。我普贤菩萨也。以汝不久当归我众。特来相试。观汝心中如水中月不可染污。既而天雨宝华地皆震动。乡人闻见莫不称叹。是日顗方晨起视事。忽见南方祥云光射庭际。隐然丝竹金石之音。访知普贤示化。遂以师道行闻于朝。来建法华寺(今天衣寺)。师亡。漆真身留山中(统纪)。

　　陶潜

　　潜。字渊明。浔阳柴桑人。大司马侃之曾孙。为彭泽令之官八十余日。乃解印去县。赋归去来辞。及宋受禅。居柴桑。常往来庐山。使一门生二儿舁以行。时远法师与诸贤结社。以书招渊明。渊明曰。若许饮则往。许之遂造焉。忽攒眉而去。尝着搜神录。多载佛之灵验(本传)。

　　罗含

　　含。字均彰。湘中人。尝昼梦彩鸟入口。自是藻思日新。为桓温别驾。征为尚书郎。致仕。着更生论。略曰。万物有数。天地无穷。万物不更生则天地有终。天地无终则更生可知矣。又神质冥期符契自合。世皆悲合之必离。而莫慰离之必合。皆知聚之必散。而莫识散之必聚。今谈者徒知向我非今。而不知今我即昔我耳。达观者所以齐死生。亦云死生为寤寐。诚哉是言(弘明集)。

　　顾凯之

　　凯之。字长康。小字虎头。工画。桓温引为大司马参军。时沙门慧力建瓦官寺。朝贤施者不过十万。长康素贫。诺钱百万。人皆笑之。一日于殿壁画维摩像。将点眸子曰。第一日见者责施十万。第二日见者五万。第三日任例责施。及开户。光明照寺。施者填塞。果得钱百万(金陵志)。

　　范宁

　　宁。字武子。累迁中书侍郎。出补豫章大守。尝请慧持法师讲法华经及毗昙论。四方云集。王珣与宁书云。远公．持公孰愈。宁答书曰。诚为贤兄贤弟也。珣重答书曰。但令如兄诚未易有。况弟复贤耶(慧持传)。

　　谢尚

　　尚。字仁祖。鲲之子。仕晋为镇西将军。尚尝梦其父告之曰。西南有气至。人当之必死。汝宜修福建塔造寺可禳之。若未暇建塔寺。可于杖头刻作塔形。见有气来可拟之。尚寤。遂刻小塔施之杖头。恒置左右。后果有异气从天而下。始如车轮而渐弥大直冲尚家。尚以杖头指之。气即回散。阖门获全。气所经处。数里无复孑遗。尚遂于永和四年舍宅造寺。名庄严寺(建康录)。

　　何无忌

　　无忌。东海人。义熙中迁江州刺史。与卢循战。握节而死。崇信佛法。造枳园寺。以安帝西还皇运凯泰。劝帝兴起释门修营功德(辨正论)。

　　桓伊

　　伊。字叔夏。小字野王。太元中以淮淝之功封永修县侯。惠远法师自襄阳至庐山。寓慧永之西林寺。欲于山东建寺。经营之际。山神降灵愿加资助。信宿风雷夜作云雨晦冥。明发就观。则有良木殊材骈罗委积。时伊为九江刺史。惊其神异奏立寺焉曰东林。殿曰神运(东林寺记)。

　　六朝僭伪十六国

　　汉

　　刘渊据平阳。至刘曜。国号赵。三主。二十六年。

　　后蜀

　　李特据成都。五主。四十五年。

　　前凉

　　张轨据凉州。八主。七十四年。

　　后赵

　　据襄国。六主。三十四年。

　　石勒

　　勒。字世龙。其先匈奴。刘渊以勒为辅汉将军。刘曜署为大司马加九锡进爵赵公。国号后赵。永嘉四年。天竺佛图澄来洛阳。妙通玄术。常服气自养积日不食。善诵神咒能役鬼神。会洛阳寇乱。时石勒屯兵葛陂专事杀戮。欲往化之。勒将郭黑略素奉佛法。澄即见之。略受五戒。崇弟子礼。略随勒战。澄皆预记胜负。勒以略有异。见问之。曰有澄也。勒召见之。问曰佛法何灵。澄以钵盛水咒之。须臾青莲现钵中。光色耀目。勒由此神敬之。及与刘曜战以访澄。澄曰。塔铃音云。秀支替戾冈。仆谷劬秃当。言军出捉得刘曜也。勒出战果生擒曜。奉澄弥敬。勒爱子斌暴卒。叹曰。吾闻虢太子死。扁鹊能生之。今可得效乎。澄取杨枝沾水洒之。执斌手曰可起矣。斌遂苏(晋书)。

　　石虎

　　虎。字季龙。勒之从子。迁都于邺。奉澄尤谨。衣以绫锦乘以雕辇。朝会引见太子。公卿扶翼升殿。使司空李农旦夕问起居。五日一朝。澄之所在。无敢向其处涕唾便旋者。国人化之。争造寺宇。削发出家率多事佛。澄知石氏将灭。先从化矣。虎为凿圹营坟。澄将卒。谓虎曰。国家存心佛法。当蒙福祉。布政猛虐。终无福祐。乃安坐而逝(晋史)。

　　前燕

　　慕容廆据辽东大棘城。五主。三十九年。

　　后燕

　　据中山。四主。二十六年。

　　慕容垂

　　垂。皝第五子。与泰山朗和尚书。略曰。澄神灵绪。慈荫百国。凡在含生。孰不蒙润。朕承籍纂统。元戎克兴。征扫暴乱。至人通灵。随权指化。愿不血刃。四海混伏。今遣使送官绢百疋。袈裟三领。绵五十斤。幸为咒愿(弘明集)。

　　南燕

　　据广固。二主。十三年。

　　慕容德

　　德。皝之少子。与泰山朗和尚书。略曰。遭家多难。灾祸屡臻。朕以无德。生在乱兵。和尚大恩。神祗盖护。今遣使送绢百疋。并假东齐王俸高山荏二县封给。书不尽意。称朕心焉(弘明集)。

　　北燕

　　慕容盛冯䟦据龙城。二主。二十八年。

　　前秦

　　据平阳。七主。四十五年。

　　苻坚

　　坚。字永固。雄之子。洪之孙。攻㧞襄阳。获道安．习凿齿。迎至长安。坚出东苑命安同载。仆射权翼谏曰。道安毁形。不可参乘。坚曰。安公道德所尊。乃令翼扶安登辇。时蓝田得古鼎。腹有篆文。朝无识之者。以问安。安曰。鲁襄公所铸也。坚来三馆学士有所疑皆以问安。国人语曰。学不师安。义不禁难。安貌侻而姿黑。喜谈论。故谚曰。漆道人。惊四邻。左臂有肉方寸。隆起如印。世号印手菩萨。坚与泰山朗和尚书。略曰。大圣应期。灵权超轶。荫盖十方。化融无外。若山海之养群生。等天地之育万物。今遣使安车相。请并送紫金数斤。奴子三人。可备洒扫。幸望纳受。坚闻鸠摩罗什居龟兹国。遣吕光等率兵西伐龟兹。谓光曰。若获罗什。即驰驿送之。光破龟兹。乃获罗什。还至凉州。闻坚为姚苌所害。光留什于凉(晋史并弘明集)。

　　后秦

　　姚苌据长安。凡三主。三十四年。苌。弋仲第二十四子也。

　　姚兴

　　兴。字子略。苌之长子。少崇三宝。锐志讲习。及吕光父子败。兴伐吕隆。隆降。乃迎罗什归秦。什雅好大乘。志在敷演。叹曰。吾若着笔作大乘阿毗昙。非迦旃子比也。今深识者寡。将何所论。惟为姚兴着实相论二卷。兴奉之若神。尝讲经于草堂寺。兴及朝臣大德沙门千余人肃容观听。兴如逍遥园。引诸沙门听什演说佛经。由是公卿以下皆奉佛法。州郡化之。事佛者十室而九(北史)。什弟子道[(丰*力)/石]。奉律精苦。兴重之。自什入关僧尼以万数。以䂮为僧正。诏曰。大法东流。于今为盛。僧尼𥨊多。宜设纲领。䂮法师早有学义。晚以德称。可为僧正。给舆吏力。秩比侍中。又以僧迁．禅慧为悦众。以法钦．慧斌为僧录。班秩有差。什寻览旧经多所舛谬。皆𨤲正之。乃译出金刚．仁王．大品般若．法华等经。兴着通三世论以示因果。王公钦赞(僧史．高僧传)。

　　西秦

　　乞伏国仁据陇右。四主。二十七年。

　　南凉

　　秃发乌孤据广武。三主。十八年。

　　后凉

　　吕光据姑臧。四主。十八年。

　　北凉

　　假业据张掖。三主。四十三年。

　　沮渠蒙逊

　　蒙逊。丐奴之种。杀假业。自立后徙姑臧。龟兹沙门昙无谶至。蒙逊留之。译大涅槃及悲华．光明等经。逊初于凉州之南百里许设五佛像。或以石刻或以土塑。千变万化。又为母造一石像。甚灵。逊因子亡。而有毁寺逐僧之心。像则泪下如泉。逊稽首礼谢。倍复精虔(感通录)。时拓䟦圭王中山。闻谶。思一瞻礼。遣使来迎。逊不许。圭再遣高平公李顺䇿拜逊凉王。加九锡。谕之曰。昙无谶道德广大。朕思一见。可驰驿送至。逊曰。臣奉事朝廷无所负也。前表乞留。今复来追。此臣师也。有死则已。欲往则不可。顺曰。朝廷钦王忠义。故显加殊礼。今以一道人亏损大功。不忍一朝之忿。吐所不当言。失朝廷待遇之意。切为大王不取。逊竟不遣。谶西归而逝(统纪)。

　　西凉

　　李皓据敦煌。三主。二十二年。

　　夏

　　赫连勃勃据朔方。三主。二十五年。

　　佛法金汤编卷第二

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第三

　　会稽沙门　心泰　编

　　天台沙门　真清　阅

　　宋(南朝)

　　都建业。起武帝庚申。尽顺帝戊午。凡八主。五十九年。

　　武帝

　　帝讳裕。姓刘。字德舆。彭城县绥里人。帝微时游京口竹林寺。独卧讲堂前。有五色龙章。众僧见之以白帝。帝喜曰。上人无妄言。帝为宋公时。以京口故宅为普照寺。永初元年设斋内殿。沙门道照陈词。至百年迅速苦乐俄顷。帝善之。别施䞋资三万。帝尝手写戒经口诵梵本。造灵根．法王等四寺。又建东山寺(帝纪．统纪．稽古略)。

　　文帝

　　帝讳义隆。高祖第三子。元嘉五年帝造禅灵寺。常供千僧。八年。帝问求那跋摩曰。朕欲斋戒不杀。迫于狥物。不获于志。跋摩对曰。帝王所修各异。匹夫身贱名劣。言令不威。若不克己将何以济。帝王以四海为家。兆民为子。出一嘉言士民咸悦。布一善政人神以和。则风雨应时百谷滋茂。如此持斋。德亦大矣。宁在辍半日之餐。全一禽之命。然后为弘济耶。帝叹曰。俗迷远理。僧滞近教。如师之言。可论天人之际矣(弘明集)。九年。竺道生还都。止清园寺。帝深嘉叹之。因幸大庄严寺设大会。帝亲同四众地坐。及斋。众以过午不食。帝曰日才午矣。生曰。白日丽天。何得非中。举钵便食。帝悦(宋史)。天竺求那跋陀罗(此云功德贤)至金陵。帝遣使郊迎。命居祇洹寺。累延入内供养。何尚之及诸王公并师事之(本传)。

　　孝武帝

　　帝讳骏。字休龙。文帝子。孝建元年文帝讳日。帝于中兴寺建八关斋戒。中食竟。从臣远敏孙等更进鱼肉。帝怒并与免官。二年。诏沙门道猷为新安镇寺法主。甚允时望。大明二年。帝诏法师昙宗忏罪。帝因曰。朕何罪而劳卿为忏。宗曰。舜称予违尔弼。禹曰万方有罪在予一人。陛下履道思冲。宁得独异。帝大悦。七年。沙门慧益欲焚身钟山。至云龙门辞帝。帝出门迎。益以佛法凭嘱。焚身之日道俗满山。帝亦临幸。益手自执烛以焚。口诵药王品。火及眼。声乃绝。帝夜梦益振锡而至。复嘱以佛法。帝明日为设会度僧。焚身之处建药王寺(僧传)。

　　明帝

　　帝讳彧。字休。景文帝第十一子。泰始三年诏于建阳门置兴皇寺。来沙门道猛为纲领。帝曰。人能弘道。道藉人弘。今得法师。非直道益苍生。亦乃有光世望。遂来猛讲成实论。公卿毕集。帝亲临听。诏曰。猛法师风道多济。朕所宾友。可给钱三万及吏与车。又诏僧瑾为天下僧正。赐法伎一部。月给钱三万及车与吏力(释监)。四年。帝造湘宫寺成。大开讲席。来法瑗为法主。帝临讲筵。公卿会坐。观者荣之(僧传)。帝尝问志公云。牛首山有何神圣。志曰。文殊领一万菩萨。夏居五台。冬居牛首。又辟支佛入定于此。由是称其寺曰佛窟(辟支佛塔记)。帝造丈八金像。旦常蔬食。日诵般若。感得舍利。造弘普寺(六帖)。

　　何尚之

　　元嘉十二年。文帝谓侍中尚之曰。范泰．谢灵运常言。六经本在济俗。若求性灵真要。则必以佛理为指南。近见颜延之折达性论。宗炳难黑白论。并明达至理开奖人意。若率土皆淳此化。则朕坐致太平矣。尚之曰。度江已来。王导．周顗．庾亮．谢安．戴逵．许询．王蒙．郗超．谢尚．王坦之。臣高祖兄弟(何充兄弟)。莫不禀志归依。夫百家之乡。十人持五戒则十人淳谨。千室之邑。百人修十善则百人和睦。人能行一善则去一恶。去一恶则息一刑。一刑息于家。万刑息于国。此明旨所谓坐致太平者也。故图澄适赵。二石减暴。灵塔放光。苻犍损虐。神道助化。昭然可观。至于土木之功。虽若钜费。然值福报恩不可顿绝。羊玄保进曰。此谈盖天人之际。岂臣所宜预。窃谓秦楚强兵。孙吴吞并。将无取于此也。尚之曰。夫礼隐逸则战士息。贵仁德则兵气销。以孙吴为志。动期吞并。则将无取乎尧舜之道。岂特释教而已哉。帝说曰。释门之有卿。犹孔门之有季路。恶言不入于耳也(宋史)。

　　王玄谟

　　玄谟。字彦德。太原祁人也。举兵伐魏。以玄谟为宁朔将军。受辅国将军。萧斌节度。玄谟失律。斌将斩之。沈庆之固谏曰。佛狸(魏太武)威震天下。岂玄谟所能当。且杀战将徒自弱耳。乃止。初玄谟将见杀。梦人告曰。诵观音经千遍可免。仍口授其经曰。观世音。南无佛。与佛有因。与佛有缘。佛法相缘。常乐我净。朝念观世音。暮念观世音。念念从心起。念念不离心。既觉。诵之不辍。忽唱停刑。后官至开府。年八十二卒(南史并统纪)。

　　范泰　晔

　　泰。字伯伦。顺阳人。博览篇籍。好为文章。暮年事佛甚精。于宅西建祇洹精舍。子晔。字蔚宗。撰东汉书。其西域论。略曰。佛道神化。兴自身毒。而西汉方志莫有称焉。张骞但着地多暑湿。乘象而战。班超惟列其奉浮屠。不杀伐。而精文善法导达之功靡所传述。予闻之后说也。其国则殷乎中土。玉烛和气。灵圣之所降集。贤懿之所挺生。神迹诡异则理绝人区。感验明显则事出天外。而骞超无闻者。岂其道闭往运数开叔叶乎(汉书)。

　　周颙

　　颙。字彦伦。汝南人。晋光禄顗十世孙。明帝颇好玄理。以颙有辞义。引入内殿亲近宿。直帝所为惨毒之事。颙不敢显谏。辄诵经中因缘罪福之事。帝亦为之小止。颙音辞辩丽。长于佛理。着三宗论。音空假义。太子问颙卿精进何如胤。颙曰。三途八难共所未免。然各有累。太子曰。累伊何。颙曰。周妻何肉。颙尝建山茨寺于钟山。命慧约居之。今草堂寺是也(南史)。颙尝遗书于胤。略曰。变之大者莫过死生。生之重者无逾性命。性命于彼甚切。滋味在我可轻。丈人于血味之类虽不身践。至于雁鲤宁不取备于屠门。而驺虞虽饥非自死之草不食。胤由此绝去血味(弘明集)。

　　谢灵运

　　灵运。安西将军瑍之子。奕之曾孙。灵运少好学。博览群书。文章之美与颜延之为江左第一。袭封康乐公。出为永嘉太守。灵运祖父并葬始宁(今上虞东山寺)。自永嘉还始宁。有始宁别墅诸诗。灵运负材傲物。至庐山见远公。肃然心服。乃即寺筑台译涅槃经三十六卷。凿池种莲。远公与诸贤同修净业。灵运求入社。远公以其心杂。止之。尝撰佛赞曰。惟此大觉。因心则灵。垢尽智照。教极慧明。三达非我。一援群生。理阻心行。道绝形声。菩萨赞曰。若人仰宗。发性遗虑。以定养慧。和理斯附。爰初四等。终然十住。涉求至矣。在外皆去。缘觉声闻合赞曰。厌苦情多。兼物志少。如彼化城。权可得宝。诱以涅槃。救尔生老。肇元三车。翻成一道。无量寿佛颂和从弟惠连曰。法藏长王宫。怀道出国城。愿言四十八。弘誓拯群生。净土一何妙。来者皆清英。颓年欲安寄。乘化必晨征。又有维摩诘经中譬赞八首。曰沫泡曰炎曰芭蕉曰幻曰梦曰影响曰浮云曰电(语备弘明集)。

　　颜延之

　　延之。字延年。文章冠绝当世。与灵运齐名。文帝尝召之不见。孝武加金紫光禄大夫。时有沙门慧琳。假服僧次而毁其法。著白黑论。衡阳太守何承天与琳比狎。雅相激扬。着达性论。拘滞一方。呵诋释教。延之折达性论。宗炳难白黑论明佛汪洋。尤为名理。并是开奖人意(弘明集)。

　　袁粲　何镇之

　　粲。字景倩。为尚书仆射。位司徒。逸士顾欢。虽同二教而意党道教。粲为论以驳之。谓孔老教俗为本。释氏出世为宗。发轸既殊。其归亦异。又仙道以变形为尚。泥洹以陶神为先。变形者白首穷玄而未能无死。陶神者尘惑日损而湛然常住。泥洹之道无死之地。陶神若此。何谓其同。时常侍何镇之睹劝夷夏论。大不平之。以书抵欢。略曰。故知天竺既中土于大千。斯感通于至圣。圣应既彼。声被则此。云行法教。雨施华夏。道者一也。形者二也。道者真也。形者俗也。灭俗归真必违其俗。是以孔子以全形守祀恩接六亲。老氏以摄生养性自我外物。乃为尽善。不为尽美。何得拟道菩提比圣牟尼哉(释监)。

　　齐

　　都建康。起高帝己未。尽和帝壬午。七主。廿三年。

　　高帝

　　帝讳道成。字绍伯。萧姓。兰陵人。汉相何二十四世孙。建元四年正月。帝幸庄严寺。听法师行远讲维摩经。公卿毕集。御座稍远不闻法音。中书令张绪请迁讲席以邻帝座。远不从。帝迁座近之听法。帝尝书法华。诵般若。四月八日常铸金像。七月十五日设盆普寺饭僧。造陟𡵆．正观二寺(方志并弘明集)。

　　武帝

　　帝讳颐。字宣远。高帝长子。永明二年正月。定林行远卒。帝致书于弟子法献曰。承远无常。弟子夜中已自冥知。远此去甚佳。迟见法师。可叙瑞梦也。七年。帝以大士宝志惑众收付建康。狱人见大士游行市井。及检点。仍在狱中。又语吏曰。门外两舆食金钵盛饭。汝可取之。果文惠太子竟陵王送供至。建康令吕文显以闻。帝悔谢。迎至禁中。馆于华林园。是年僧钟卒。钟尝见帝于干知殿。但称贫道。帝问仆射。王俭曰古之沙门何所称。对曰。晋宋以来多称贫道。而使预座。帝曰揖拜则太甚。称名亦无嫌。帝大崇教法。造招贤．游玄二寺(释监方志)。

　　明帝

　　帝讳鸾。字景栖。始安贞王道生之子。改元建武。帝尝持六斋修十善。诵法华．般若等经。建归依寺。造千佛金像(方志)。

　　萧子良

　　子良。封竟陵王。与文慧大子并精佛理。而子良每招致名僧讲论佛乘。尊法之盛江左未有。或亲为众僧赋食行水。子良尝梦东方普光世界天王如来说净住净行法门。因着净住子二十卷。净住者。即梵语布萨。谓净身口意如戒而住也。净行者。以诸业净则化行于世(文备弘明集)。

　　刘霁

　　霁。母明氏𥨊疾。霁诵观音菩萨圣号数万遍。夜梦僧曰夫人算尽矣。君精诚笃志。当为申延。后六十日乃亡。霁庐墓哀恸。常有白鹤双翔庐侧(南史)。

　　刘歊　訏

　　歊。字士光。平原人。隐居求志。事母兄以孝悌。母每病梦歊进药。翌日有间。弟刘訏。字彦度。常着谷皮巾。被衲衣。每游山泽留连忘返。訏善玄言。尤精释典。与兄歊听讲钟山诸寺。因共卜筑宋颐寺东涧。有终焉之志(南史)。

　　刘虬

　　虬。字灵预。南阳人。宋太始中为当阳令。后徙居江陵不仕。遂断谷。饵术麻衣草屦。长斋礼诵六时不缺。屏绝书艺唯研精佛理。注法华．华严二经。建元建武之初。征辟皆不就。建武二年冬移居江州。俄有白云徘徊櫩宇。异香入户。闻磬声而卒(南史)。

　　明僧绍

　　僧绍。字休烈。平原人。自号平原居士。其先吴太伯之裔。百里奚子。孟明以名为姓。僧绍其后也。僧绍闻沙门僧远夙德。往候之。时僧远居定林寺。齐高帝欲就寺见之。僧远问僧绍曰。天子若来。居士若为相对。僧绍曰。山薮之人。正当凿坯以遁。若辞不获。便当依戴公故事。宋泰始中尝游摄山。有终焉之志。野老谏曰。山多猛虎毒蛇。所以久绝行践。僧绍曰。毒中之毒无过三毒。忠信可蹈水火。猛兽亦何能为。乃结茅茨。廿许年不事人世。尝与法度禅师讲无量寿经。中夜忽见金光照室。光中有台馆形像。永明七年遂舍宅建寺。又梦岩有如来光彩。有怀创像。俄而物故。僧绍第二子仲璋为临沂令。遂与度师镌造无量寿佛像三丈一尺五寸并二菩萨(栖霞寺记．南史)。

　　王巾

　　巾。字简栖。琅玡人。有学业。为齐录事参军。作头陀寺碑。其文略曰。盖闻挹朝夕之池者无以测其浅深。仰苍苍之色者不足知其远近。况视听之外若存若亡。心行之表不生不灭者哉。是以掩室摩竭用启息言之津。杜口毗耶以通得意之路。然爻系所筌穷于此域。则称谓所绝形乎彼岸者矣。彼岸者。引之于有则高谢四流。推之于无则俯弘六度。不可以学地知。不可以意生及其涅槃之蕴也。况法身圆对规矩冥立。一音称物宫商潜运。是以如来利见迦维托生王室。凭五衍之轼拯济逝川。开八正之门大庇交丧。行不舍之檀。唱无缘之慈。演勿照之明。道忘机之权。于时义远矣。能事毕矣。然拂衣双树。脱屣金沙。莫系于去来。复归于无物无为之寂。不挠不尽之灵。无歇大矣哉。正法既没。象教陵夷。于是马鸣幽赞。龙树虚求。并振颓纲。俱维绝纽。荫法云于真际则火宅晨凉。曜慧日于康衢则重昏夜晓。故能使三十七品有樽俎之师。九十六种无藩篱之固。既而方广东被。教肄南移。周鲁二庄亲昭夜景之鉴。汉晋两明并勒丹青之饰。然后遗文间出列刹相望。澄什结辙于山西。林远肩随于江左矣。头陀寺者。沙门慧宗之所立也(文选。巾尝着僧史十卷)。

　　孔稚圭

　　圭。字德彰。会稽人。少有美誉。太守王僧䖍见而重之。引为主簿。与江淹对掌辞笔为尚书左丞。尝答萧子良䟽。略曰。民早奉提拂之仁。深蒙大慈弘引之训。至于大觉明教般若正源。民生平所崇。初不违背。仰禀明公之训。凭接明公之风。导之以正乘。引之以通戒。使民六滞顿祛。五情方勖。回心顶礼奉持。不期一朝霍然大悟。悟之所导。举自明公。不胜踊跃之至(本传．弘明集)。

　　佛法金汤编卷第三

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第四

　　会稽沙门　心泰　编

　　天台沙门　真清　阅

　　梁

　　都建康。起武帝壬午。尽敬帝丁丑。凡四主。五十六年。

　　武帝

　　帝讳衍。字叔达。南兰陵中里人。萧姓。帝登极。思与苍生同契等觉。共会遍知。垂拱临朝。盛敷经教(三宝记)。天监元年。宝志至阙。甚尊宠之。诏曰。迹居尘俗。神游冥寂。水火不能焚浸。蛇虎不能侵惧。语其佛理则声闻已上。谈其隐沦则遁仙高者。岂得以俗法常情空相拘制。自今随意行化。勿得禁止(本传)。二年。法云寺云光法师讲经。天雨宝花。帝意其证圣。夜于含光殿焚䟽请宝志偕云光斋。翌日志独赴。帝异之(僧史)。三年四月八日。帝率道俗二万余人升重云殿。舍道奉佛。亲制愿文。帝于本第立光宅寺。铸金铜大佛。九年。于钟山建大爱敬寺。供给千僧。四时讲论。十年。郝骞等往天竺迎旃檀像。其王模刻一像付骞。是年还。帝迎至太极殿。建斋度僧。大赦断杀。帝自是蔬饭屏欲(通鉴)。十三年。宝志将示寂。诣内殿别帝。帝大惊。因谓曰。朕寿几何。志不答。指头及颈而出。及入灭。帝为建塔钟山寺。曰开善。十八年四月八日。帝请慧约法师于等觉殿。屏衮服。衣田衣。受菩萨戒。普通庚子七月。菩提达磨至广州。刺史表闻。帝遣使迎。十一月至金陵。对旨不契。遂渡江入魏。大通元年造同泰寺成。帝幸寺舍身三日。中大通元年。幸同泰寺。设四部无遮大会。行清净大舍。为四众开涅槃经题(通鉴僧史)。大同四年。改造长干寺。设无碍法喜食。七年。帝幸华林园。讲金字般若三慧经(稽古略)。帝在位四十九年。奉佛遵法。断酒禁肉。虽居暗室。常理衣冠。暑月未尝褰袒。造光宅．同泰等五寺。常供千僧。制诸䟽论。妙理可观。有净业。赋年八十六卒(释监)。

　　简文帝

　　帝讳纲。字世缵。或云字六通。武帝第三子。大宝元年四月八日诏度人出家。亲制愿文。略云。弟子萧纲以此建斋度人功德。普度六道四生出离爱欲。永拔无明。修习般若。为真佛子(弘明集)。帝委心妙法。遍览玄章。撰法集记二百卷。法宝联璧四百余篇。造资敬．报恩二寺(辨正录)。

　　元帝

　　帝讳绎。字世诚。武帝第七子。为湘东王时。舍宫造天宫寺。请法聪居之。修崇佛事。即位于江陵。改元承圣。尝著书曰金楼子。

　　萧统

　　统。字德施。小字维摩。武帝长子。卒谥昭明。五岁遍诵五经。天性好佛。于东宫立慧义殿。招延天下名僧居之。谓之法集之所。凡释部经论披览略遍。撰次法事仪注及立三谛等义。自出宫二十年。不畜声乐。唯以法为乐。感疾而终。天下哭之如丧其亲(梁史)。

　　邵陵王

　　王。讳纶。武帝子。上启云。纶闻如来严相巍巍架于有顶。微妙色身荡荡显乎无际。假金轮而启物。托银粟以应凡。砥般若之利刀。收涅槃之妙果。泛生死之苦海。济常乐于彼岸。故能降慈悲云垂甘露雨。七处八会教化之义不穷。四谛四时利益之方无尽。使稠林邪见之人景法门而无倦。渴爱聋盲之士慕探颐而知回。道树始于迦维。德音盛于京洛。资此三明照迷途之失。凭兹七觉㧞长夜之苦。属值皇帝菩萨应天御物负扆临民。垂无碍辨以接黎庶。以本愿力摄受众生。故能随方逗药示权显因。崇一乘之旨。广十地之基。是以万邦回向俱禀正识。幽显灵祗皆蒙诱济。人兴等觉之愿。物起菩提之心。臣昔未达理源。禀承外道。如欲须甘果翻种苦㘽。今启迷方粗知归向。受菩萨大戒。戒节身心。舍老子之邪风。入法流之真教。伏愿天慈曲垂矜许(弘明集)。尝舍宫建寺(今武昌铁佛寺)。

　　建安王

　　王讳纬。武帝第八子。齐建武中有沙门僧护。于剡县石城山见崖间有光。于是镌为弥勒佛像。才成佛面。护亡。齐末沙门僧淑继其功亦未就。梁武帝举兵东下。以费用不给。建安王取襄阳铜佛毁以为钱。王刺江州。忽感恶疾。天监六年始丰令吴郡陆咸梦僧三人谓咸曰。建安王感疾未瘳。能治剡县石像必愈。咸经年稍忘。俄又遇僧谓曰。建安王事犹能忆否。僧忽然不见。咸大感悟。遂以白王。王即召定林寺僧祐律师。以金与之令任像事。天监十五年毕功。座高五丈。佛身十丈。像成之后王疾即瘳。初晋沙门昙光至剡山石室宴坐。有虎蟒造前。光为授戒而去。又有山神盛饰而来。光为说法。于是光建伽蓝曰隐岳。同学于兰复创寺其旁曰玄化。护又建刹曰石城。三寺鼎立(刘勰石像碑．高僧传)。

　　陆倕

　　倕仕至尚书吏部郎中。与兄僚佐并有美名。号三陆。天监初。与刘孝绰等为龙门之游。尝撰志法师塔铭。略曰。法师自说姓朱名宝志。混迹乱词。居无常所。衣服饮食舛驳不恒。宋泰始中出入钟山。往来都邑。未知其殊异。宋齐之交稍显灵迹。被发徒跣负杖挟镜。或征索酒肴。或数日不食。修短安危多所发擿。于是声驰远近。竞设祀供。其所居地士民成群。齐武帝谓其诳耀。收付建康狱。防守幽固。而旦日仍见游行市道。居肆咸惊传以相告。县即搜求而犹在员户。其夜又语狱吏。门外有两舆食来。汝可取之。既而文慧太子文宣王修供食。事闻武帝。深用悔服。迎入内苑。厚加尊遇。中大同丙寅十二月六日中夜化于华林园之佛堂。铭曰。欲化毗城。金粟降灵。将宾逾国。玉女托生。屈体申教。显用藏名。猗与大士。权迹帝京。绪胄莫详。邑居罕见。譬彼涌出。犹如空现。哀兹景象。愍此风电。将导舟梁。假我方便。言无成则。服匪恒伦。或标异众。乍显同人。坐亡立在。析体分神。有敦有化。无迹无津。形烦心寂。外荒内辨。观往测来。睹微知显。动足墙立。发言风偃。徒识灵奇。莫究深浅。业穷难绍。因谢弗援。慧云昼歇。慈灯夜昏。金棺未毁。合窟方存。吁嗟冥默。归此玄门。

　　傅翕

　　翕。字玄风。义乌人。以齐明帝建武四年五月八日生傅宣慈家。娶刘氏。生子曰普建．普成。西域沙门嵩头陀命翕临水观影。乃见圆光宝盖。翕笑而悟。乃至义乌松山结庵双梼树间。自号双林当来下生善慧大士。令弟子奉书诣阙。称武帝为国主救世菩萨。诏报曰。大士为度众生。欲来随意。帝预来锁门以观其意。大士袖出木槌。一扣诸门尽开。乃见帝于善言殿。谒者赞不拜。直上御榻对语。设斋食竟。出钟山。坐定林松下。大士东归建寺写经。三至京师。以度道俗不可数计。大士一日披衲顶冠靸履见上。上问曰是僧耶。大士以手指冠。是道耶。以手指履。是俗耶。以手指衲衣。大士于山中行道。常见七佛在前。维摩在后。唯释迦常与大士语。大士示寂七日。县令陈钟耆来礼敬。传香之次犹反掌众香。举众惊异。来徐陵撰碑山中。大士尝着心王铭行世(本传)。

　　刘勰

　　勰。字彦和。东菀人。为通事舍人。昭明重之。凡寺塔碑碣皆其所述。是年表求出家。赐名慧地。有文心雕龙五十篇。论古今文体(南史)。

　　何点　胤

　　点。字子晰。偃之子。尚之之孙。点明目秀眉容貌方雅。不以门户自矜。菜食不饮酒。宋泰始末征为太子洗马。齐初累征中书侍郎。并不就。梁武帝与点有旧。征为侍中。亦不起。与陈郡谢沦．吴国张融．会稽孔德璋为莫逆友。点门世信佛。弟胤。字子季。仕齐为建安太中。迁尚书令。入钟山定林寺听讲内典。其业皆通。胤以会稽山多灵异。往游焉。居若耶山云门寺。二兄求点并从栖遁。世号点为大山。胤为小山。求为东山。曰何氏三高。胤乃移还吴。至虎丘西寺讲经论学。常禁杀。有虞人逐鹿。鹿径趋胤所伏而不动。又有异鸟如鹤集讲堂驯狎。点胤并建大义。申明佛法(南史)。

　　沈约

　　约。字休文。吴郡武康人。不饮酒。少嗜欲。居处俭素。立宅郊阜。尝为郊居赋以序其事。仕至尚书仆射。谥曰隐。尝着忏悔文。略曰。弟子沈约。稽首上白诸佛众圣。约自今生以前。至于无始。罪业参差。固非词像所算。识昧往缘。莫由证举。爰始成童。有心嗜欲。不识慈悲。莫辨罪报。又追寻少年。血气方壮。习累所缠。迁怒过直。厉色严声。终朝纷扰。薄暮不休。前念甫谢。后念复兴。尺波不息。寸阴骤往。愧悔攒心。罔知云厝。今于十方三世诸佛前。现在众僧大众前。誓心克己。追自悔责。又着中食论一卷。谓一则势利荥名。二则妖妍靡曼。三则甘旨肥浓。皆使心神昏惑不能得道。故圣人禁此三事。有千僧会愿文．慈悲论．礼佛愿疏．舍身等文(弘明集)。

　　陶弘景

　　弘景。字通明。秣陵人。母霍氏。梦两天人手执香炉来至其家。已而有娠。生弘景。宋末为诸王侍读。齐永明中脱朝服挂神武门。上表辞禄。止句容句曲山华阳洞天。号华阳真人。与梁武有旧。国家每有大事无不咨询。时谓山中宰相。年八十五无病而逝。谥贞白先生。尝建菩提白塔于三茅山。又梦佛授记名胜力菩萨。乃诣酂县阿育王塔自誓受五大戒。临终不用沐浴。以大袈裟覆衾上蒙手足。弟子遵之。弘景撰书曰。真诰有云。清虚裴真人有弟子三十四人。其十八人学佛道。紫阳周真人弟子十五人四人解佛法。桐柏山王子乔弟子廿五人。八人学习佛法(梁书并三武论)。

　　阮孝绪

　　孝绪。陈留人。年十三通五经。十六丁家难。终丧入钟山听讲。尝以鹿林为精舍。环以林池杜绝交游。世罕得见。唯与裴子野交好。既卒。门人谥曰文贞处士。尝拟刘歆七略。遂着七录。载内外图书。其六曰佛法录(南史)。

　　庾诜

　　诜。字彦宝。新野人。幼聪警。通经史。性嗜林泉。蔬食布衣不治生业。武帝起兵诏为平西府记室。普通间诏为黄门侍郎。皆不就。晚年遵释教。宅内建道场。六时礼诵。忽于夜后见一道人自称愿公。呼诜为上行先生。授香而去。后四年。愿公复来云。不可久住。言终而亡。举室咸闻空中唱上行先生已生阿弥陀佛国矣。武帝敬之。称贞节先生(南史)。

　　到溉

　　溉。字茂灌。到彦之曾孙。为吏部尚书。家居蔬食。虚室草床。旁无姬侍。朝夕从僧礼诵。武帝为月致三净馔。所得俸禄皆充蒋山二寺。及卒。颜色如生。屈二指而逝(梁史)。

　　江淹

　　淹。字文通。齐武帝朝除侍郎。天监中迁金紫光禄大夫。封醴陵侯。着无为论。略曰。有奕叶公子造无为先生之门问曰。先生智德光融。道义清远。无学不窥。无事不达。至如释迦三藏之典。李君道德之书。宣尼六艺之文。百氏兼该之术。实万古之师范。一时之高士。先生乃嘉遁卷迹养德不仕。实缙绅之所鄙。先生笑而应之曰。吾闻大人降迹广树慈悲。破生死之樊笼。登涅槃之彼岸。阐三乘以诱物。去诸相以归真。有智者不见其去来。有心者莫知其终始。使得湛然常住。永绝殊途。无变无迁。长祛百虑。恬然养神。以安志为业。欲使自天祐之言无不利。舒卷随取。进退自然。遁逸无闷。幽居永贞。亦何荣乎。亦何鄙乎。子其得之吾何失之。公子恧然逡巡而退(弘明集)。

　　何敬叔

　　敬叔。东海人。仕梁为长城令。清廉不受礼遗。夏节至。忽榜门受饷。数日中得米一千斛。悉以代贫人输徂。尝得栴檀制为佛像。而无圆光。因梦沙门杖锡来曰。何家有桐盾可求。翌日买之。何曰。君胡得知。敬叔以梦告。何氏惊喜。遂与之(南史并感通录)。

　　后梁

　　都江陵。三主。三十三年。

　　宣帝

　　帝讳察。昭明太子第三子。即位改元大定。召僧迁为荆州大僧正。帝初封岳阳王。尝镇越州。重修砖木二塔。先是沙门昙彦与许询同造此塔。未就而询亡。至是彦年百二十岁。预告门人曰。许玄度来也。察至镇。便诣寺访塔。彦出召之曰。许玄度来何暮。昔日浮图今如故。彦遂以三昧力加之。察即悟前身为许玄度也。乃增广其故宇。为母宝林夫人祈福。故号宝林寺(寺记并释监)。

　　明帝

　　帝讳岿。即位改元天保。于荆州造天皇．陟屺．大明．宝光．四望等寺(辨正录)。

　　佛法金汤编卷第四

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第五

　　会稽沙门　心泰　编

　　天台沙门　真清　阅

　　陈

　　都建康。起武帝丁丑。尽后主己酉。凡五主。三十三年。

　　武帝

　　帝讳霸先。字兴国。姓陈。吴兴长兴人。其本甚微。自云汉太丘长寔之后。永定元年。诏迎佛牙于杜姥宅。设四部无遮大会。二年。于杨州造东安．兴皇．天宫等寺。五月。帝幸大庄严寺舍身。翌日表请还宫。设会供僧布施放生。金陵七百余寺侯景焚荡几尽。帝悉令修复。翻经讲道。诏写藏经。造金铜佛像。度僧尼各若干(辨正录)。

　　文帝

　　帝讳茜。字子华。武帝兄。昭烈王长子。天嘉元年来沙门宝璚为京邑大僧统。四年于大极殿设无碍大会行舍身法。修治故寺。写经度僧。倍于前朝(六帖)。尝制法华忏文。略曰。窃以前佛后佛种种因缘。已说当说各各方便。莫非真语。悉为妙法。理无二极。趣必同归。但品位分浅深。觉悟有迟速。法雨一味。得之者参差。法雷一音。闻之者差别。是以小乘顿教由此各名。声闻菩萨因斯分路。至如鹿苑初说羊车小乘。灰断涅槃。分段解脱。以诸佛之善巧。会众庶之根机。是曰半字。未称三点。及夫会三归一返本还源。说大乘经名无量义。灭化城于中路。驾宝车于四衢。衣里明珠隐而还现。髻中珍宝于焉始得。出宝塔于虚空。涌菩萨于大地。现希有事。证微妙法。最胜最尊。难逢难值。弟子以因地凡夫属符负荷。欲宪章古昔用拯黎元。所以凭心七觉。系念四勤。住菩萨乘。显无三之教。学如来行。开不二之门。汲引群迷。导示众惑。今谨于某处建如干僧藏法华忏。愿多宝如来从地涌出。普贤菩萨乘象空来。并入道场证明功德。总持性相同到无生(弘明集)。

　　宣帝

　　帝讳顼。字绍世。昭烈次子。大建元年于扬州建太皇寺。复造七级浮图。是年南岳九仙观道士欧阳正则等诬奏南岳思禅师。言其受齐赂。凿断岳心钉后兴妖。帝遣使追师。后七日师至京。四门关吏皆见师入。感惊悟其神。帝乃迎师入殿供养。一无所问。以道士欺罔当弃市。师为恳告乃免。三年诏国内僧受戒未满五夏者皆参律部。都邑大寺广置听律之场。来瑗律师总监。有司给衣食。七年又造七级大塔。帝在位造金铜佛像写藏经度僧尼盛拟先朝(释监)。

　　后主

　　后主。讳叔宝。字元秀。宣帝长子。至德元年来沙门慧暅为京邑大僧正。二年诏虎丘智聚法师赴太极殿讲金光明经。三年诏顗禅师入京居灵曜寺。四月赴太极殿讲大智论般若经题。久之迁居光宅寺。帝幸听讲仁王经。时朝议以僧尼类多无业欲令䇿经。不通者皆罢之。顗禅师谏曰。调达日诵万言未免沦坠。般特惟忆一偈乃证四果。笃论为道。岂关多诵。帝大悦。即停搜简。四年正月诏顗禅师赴崇正殿为皇太子授菩萨戒。设千僧斋(智者本传并统纪)。

　　徐陵

　　陵。字孝穆。为吏部尚书。年数岁。沙门宝志摩其顶曰。天上石麒麟也。尝听智者讲经。因立五愿。一临终正念。二不坠三涂。三人中托生。四童真出家。五不堕流俗之僧。后至唐贞观间生缙云朱家。年十八将纳妇。路逢梵僧谓曰。少年何意欲违昔誓。因示其五愿。少年闻已不复还家。即往天台国清寺投章安法师为师。咨受心要。证法华三昧。号智威禅师(僧传并统纪)。

　　陈伯智　渊

　　伯智。字䇿之。封永阳王。文帝第八子。至德初出为东阳刺史。请智者开讲。禀菩萨戒执弟子礼。昼聆讲说夜习坐禅。渊。后主子也。至德四年正月十五日于崇正殿设千僧斋。请智者授菩萨戒。其请戒文云。重道尊师由来尚矣。请世世结缘。遂其本愿(统纪)。

　　江总

　　总。字总持。茜之孙。少孤。依外氏。故杜诗云。江总外家养。仕陈为尚书。尝撰陈群臣请武帝忏文。略曰。皇帝菩萨。睿哲聪明。广渊齐圣。心若虚空。照穷般若。发弘大誓。荷负众生。神道会昌。膺兹景业。百王既季。运属艰难。五岳维尘。六军日动。劬劳在念。有切皇心。既而深悟苦空。极信无我。遂坐道场。静居禅室。坚固善本。具足檀那。石壁山河珍车象马头目髓脑妻子国城莫不肃然大舍。供养三尊。便欲拂衣崆峒。高步六合。到林间而宴坐。与释种以同游。紫微虚宫。黄屋旷位。上灵耸动。厚土怔惶。弟子等身缠爱惑。业构烦恼。天生蒸民树以司牧。惵惵黔首非后罔戴。岂容至尊居万乘而伸独往之情。应在帝王而为布衣之事。且蛮夷猾夏。𡨥贼奸轨。燧人警识日照甘泉之火。四郊多垒未肆楼船之威。若使七圣遂迷窅然汾水之上。八骏沃若方在瑶池之濵。则天下何依。群臣莫奉。谨舍如干钱如干物。仰嚫三宝大众奉赎皇帝及诸王。所舍悉还本位。伏愿十方三宝见前大德僧以慈悲力用无碍心。玉鸾回镳。金门洞启。百辟翘首。缙绅并列。慊慊丹愚。敢以死请(弘明集)。

　　北魏

　　都平城。起太祖丙戌。尽孝武甲寅。至孝文迁都洛阳。十三主。一百四十九年。

　　太祖

　　太祖讳圭。姓拓拔氏。昭成皇帝嫡孙。献明之子。皇始二年诏赵郡沙门法果为沙门统。初平中山所经郡国见沙门皆致敬。禁军旅无得有犯。天兴元年诏曰。佛法之兴。其来远矣。济益之功。冥及存亡。神踪遗法。信可依凭。其来有司于京城建饰容范。修整寺舍。令信向之人有所依止。于是京城建五级浮图须弥殿。耆阇山禅房讲堂悉务壮丽(魏史)。与泰山朗和尚书曰。上人德同海岳神算遐长。冀助威谋克宁荒服。今遣使送帛二十端。白㲲五十领。钵二枚。到愿纳受。帝生知信佛。于虞地造十五级浮图。又造开泰．定国二寺。写经造金像(弘明集并方志)。

　　明元

　　明元讳嗣。太祖道武长子。永兴元年诏封法果为辅国宜城子。神瑞元年加封法果为忠信侯(僧受俗官之始)。常泰元年加封法果安城公。年八十卒。帝三临其丧。追谥老寿将军。赵胡灵公来于京邑建立佛像。仍令沙门敷导民俗(北史)。

　　太武

　　太武。讳焘明。元之子。始光元年来天下寺改名招提。四月八日舆诸寺像行于广衢。帝御门楼临观。散花致礼。二年帝诞节于佛寺建祝寿道场。延和元年初。凉土沙门玄高妙善禅观。帝遣使迎入平城。甚加敬重。命太子晃师事之。帝惑崔浩𡨥谦之言。遂有毁教之举(北史)。正平元年初沙门昙始会帝灭法乃隐。至是知法将亨。振锡诣阙。吏白帝。帝趣斩之无伤。帝怒。抽佩刀自斩之亦不伤。投之虎槛。虎皆怖伏。帝惊乃延昙始上殿。再拜悔谢。许以复教(北山录)。

　　文成

　　文成。讳浚。景穆晃长子。太武孙。兴安元年群臣劝请兴复释教。乃下诏曰。夫为帝王者必祗奉明灵。显彰神道。其能惠着生民济益群品。虽在往古犹序风烈。况释迦如来功济大千惠流尘境。寻生死者叹其达观。览文义者贵其妙门。助王政之禁律。益仁智之善性。排拨群邪。开演正法。故前代以来莫不崇尚。亦我国家常所尊事。世祖太武德泽遐被。沙门道士往往成林。而寺舍之中致有㐫党。先朝按治录其有罪。所司失旨一切禁断。景穆皇帝每为慨然。朕承洪绪志隆圣道。其令天下郡县各建浮图一区。欲为沙门者听。于寺塔经像悉令修复。初罽宾沙门师贤五人来京。值罢佛法假医守道。复教之日。帝亲为五人下发。以师贤为沙门。统和平元年诏沙门统昙曜为昭玄沙门都统。待以师礼。帝兴复佛。教广度僧尼(魏书并僧史)。

　　献文

　　献文。讳弘文。成长子。天安元年来僧瑾为天下僧正。皇兴元年于长安北台起永宁寺七级浮图。高三十丈。又于天宫寺作大佛像。高四十三尺。用铜十万斤。黄金六百斤(通鉴)。帝雅好佛学。每引朝士沙门共谈玄理。有遗世之心。延兴元年六月诏传位太子。徙居崇光宫。称上皇。建鹿野寺于北苑。与禅僧居之。讲习玄要高允。作鹿苑赋(北史并释监)。

　　孝文

　　孝文。讳宏。献文长子。改姓元氏。延兴二年诏西天三藏吉迦夜(此云信何事)译杂宝经五部。刘孝标笔授。上皇来自今祭天地宗社勿用牲。唯荐以酒脯。承明元年帝造建明寺。太和四年诏以僧显为沙门都统。十六年诏每年四月八日七月十五日听大州一百人为僧。中州五十人。下州二十人。著令以为常(释监)。十七年诏懿德法师。听一月三入殿。俾朕餐禀道味。光饰朝延。又数幸王园寺与沙门谈论佛道。十九年幸徐州白塔寺。令道登法师讲成实论。谓左右曰。朕览此论可以释人深情登入寂。下诏伤悼施绢斋僧(北史)。二十一年诏四月八日迎洛京诸寺佛像入阊阖宫。散花礼敬。岁以为常。帝在位凡二十九年。手不释卷。暇则自讲。六宫侍女皆持六斋。度僧造寺甚众(释监)。

　　宣武

　　宣武。讳恪。孝文次子。永平元年诏中天竺勒那摩提(此云宝意)于太极殿译宝积论。菩提流支(此云觉希)于紫极殿译楞伽经。帝亲笔受。二年帝于式干殿为诸僧及朝臣讲维摩经。时魏朝专尚释氏不事经籍。中书侍郎裴延隽上疏。以为汉光武．魏武帝虽戎马间未尝废书。先帝行师还都手不释卷。良以学问多益不辍故也。陛下升法座亲讲大觉。凡在瞻听尘蔽俱开。伏愿经书互览孔释兼存。则内外俱周真俗斯畅矣(通鉴)。时洛阳中国之外自西域来者三千余人。帝别立永明寺千余间以处之。远近承风无不事佛(北史)。

　　孝明

　　孝明。讳诩。宣武第二子。神龟元年诏诸郡立五级浮图。是年胡太后来宋云与沙门慧生等往西天求经。四年宋云等使西域还。得佛经一百七十部。正光元年帝加元服。命沙门道士讲道禁中。帝曰。佛与老子同时否。道士姜斌曰。开天经云。老子定王三年生。年八十五。西入化胡。以佛为侍者。沙门昙谟最曰。吾佛以昭王二十六年生。穆王五十三年灭。自灭后至定王三年凡三百四十五年老子方生。而言化胡以佛为侍者。无乃谬甚。斌曰。佛生周昭有何文记。最曰。周书异记。汉法本内传并有明文。帝令群臣详定真伪。太尉萧综等劾奏。开天伪经罪当惑众。诏流斌于马邑(北史)。正光庚子达磨自梁入魏。至嵩山少林寺居焉。面壁而坐。帝闻师异迹。三诏不至。就赐摩衲袈裟金钵银水瓶缯帛。师不受。三返而后受之(正宗记)。

　　孝武

　　孝武。讳修。字孝则。广平武穆王怀第三子。永熙元年造陟屺寺。斋僧讲法(释监)。

　　高允

　　允。字伯恭。孝文即位拜中书令。帝尝幸其第。惟草屋数间。布被缊袍。厨中盐菜而已。帝曰。古之清贫有如此乎。赐帛五百匹粟千斛。年九十八。尝撰鹿苑赋。略曰。暨我皇之继统。诞天纵之明睿。追鹿苑之在昔。兴三转之高义。振幽宗于已永。旷千载而有寄。于是命匠选工刊兹西岭。注诚端思仰模神影。庶真容之仿佛。耀金辉而焕炳。即灵崖以构宇。竦百寻而直正。絙飞梁于浮柱。列荷花于绮井。若祇洹之瞪对。孰道场之途迥。嗟神功之所建。超终古而秀出。寔灵祗之协赞。故存贞而保吉。凿仙窟以居禅。辟重阶以通术。若乃研道之伦。行业贞简。慕德怀风。杖䇿来践。守应真之重禁。味三藏之渊典。或步林以经行。或寂坐而端晏。会众善以并臻。排五难而俱遣。道欲隐而弥彰。名欲毁而逾显。希缙云之上升。羡顶生之高蹈。思离尘而迈俗。涉玄门之幽奥。禅储宫以正位。受太上之尊号。既存亡而御有。亦执静以镇躁。一万国以从风。总群生而为导。正南面以无为。永措心于冲妙。又尝为昙始法师作传(弘明集)。

　　杨炫之

　　炫之。尝为期城太守。达磨至魏住禹门千圣寺。炫之问曰。弟子归心三宝亦有年矣。而智慧昏蒙。尚迷真理。愿师慈悲开示宗旨。师说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。炫之悲喜交并曰。愿久住世间。化导群有(传灯)。尝撰洛阳伽蓝记五卷。其序略曰。三坟五典之说。九流百氏之言。并理在人区而义兼天外。至于一乘二谛之源。六通三达之旨。西域备详。东土靡记。自顶日感梦。满月流光。阳门饰毫眉之像。夜台图绀发之形。皇魏受图。光宅嵩洛。笃信弥繁。法教逾盛。王侯贵臣去象马如脱屣。庶士豪家舍资财若遗迹。于是招提栉比。宝塔骈罗。争写天上之姿。竞摹山中之影。金刹与云台比高。讲殿共阿房等壮。岂直木衣绨绣土被朱紫而已哉。暨永熙多难。荆棘成林。京城内外一千余寺寥廓罕闻。恐后世无传。故撰斯记。然寺数众多不可遍写。今之所录止大伽蓝。其中小者取其祥异亦录之。凡为五篇(三宝记)。

　　佛法金汤编卷第五

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第六

　　会稽沙门　心泰　编

　　天台沙门　真清　阅

　　东魏

　　都洛阳。徙邺。帝讳善见。谥孝静。一主。十六年。

　　西魏

　　都长安。起文帝乙卯。尽恭帝丙子。凡三主。二十一年。

　　文帝

　　帝讳宝炬。孝文之孙。京兆王愉之子。大统元年来沙门道臻为沙门大统。是年造般若寺。帝每运慈悲。常行信舍。口诵法华。身持净戒。起七觉殿为四禅室(辨正论)。

　　北齐

　　都邺。起文宣帝庚午。尽幼主丁酉。凡六主。二十八年。

　　文宣

　　帝讳洋。字子进。高姓。欢第二子。文襄母弟。天保元年诏高僧法常入内讲涅槃经。拜为国师(国师始此)。二年诏僧稠入内敬受禅道。因从受菩萨戒法。稠留禁中四十余日。来于邺城建云门寺以居之。又诏置昭玄十统。以沙门法上为大统。置令史员五十余人。所部僧尼四百余万。咸禀风教。帝筑坛具礼。尊为国师。布发于地。令上统践之升座。后妃重臣皆受菩萨戒。六年初梁武下来舍道。道士陆修静不胜其愤遂奔魏。及文宣受东魏禅。尤崇佛教。静忌之。请与释子角法。静咒诸沙门衣钵皆飞。宫殿梁柱皆震。静乃夸曰。沙门现一我当现二。今薄示微术。沙门退屈。帝顾谓大统法上曰佛门岂无人哉。法上令末座昙显挫之。显以稠禅师衣钵置地。使咒不动。又以衣钵置梁上。亦不动。静等相顾失色。显又翘一足而立曰。吾已现一。卿可现二。静亦无对。群臣皆抃跃。诏曰。法门不二。真宗在一。求之正路。寂泊为本。祭酒道者。曲蘖是味。清虚焉在。朐脯斯甘。慈悲永隔。上异仁祠。下乖祭典。宜皆禁绝。不复尊事(高僧传)。七年帝以内藏梵经未译。命三藏那连耶舍于天平寺翻译。帝躬礼梵文。谓群臣曰。此三宝鸿基。礼宜偏敬。十年帝幸辽阳甘露寺。禅居深观。来非军国大事不得闻(统记)。

　　武成

　　帝讳湛。欢第九子。改元太宁。以三台宫为大兴圣寺。诏略曰。朕嗣膺宝祚。永为家祉。仰祗先志。尚竦玄门。可以三台宫为大兴圣寺。河清二年诏慧藏法师于太极殿讲华严经。是年帝筑坛于内。礼请上法师授戒。布发于地令上师践而升座。复创报德寺。来师主之。帝笃敬佛乘。创营宝塔。脱珍御服并入檀财。转大品经月盈数会。层台别观皆建伽蓝。璧玉珠玑咸充供具(释监．弘明集)。

　　后主

　　帝讳纬。字仁纲。武成长子。改元天统。隆化元年诏修邺都白马寺佛图澄所造塔。得舍利三颗。盛以宝瓶。广武王邕置水晶钵行道祈请。舍利忽浮水面(统记)。

　　颜之推

　　之推。武平中为黄门郎。仕至光禄大夫。举家蔬食深信佛教。有颜氏家训行于世。其归心篇曰。神仙之事有金玉之费。颇为虚放。纵使得仙。终当有死。不能出世。不劝汝曹学之。佛家三世之事信而有征。家素归心。勿轻慢也。其间妙旨具于经论。不复于此赞述。但惧汝曹犹未牢固。略重劝诱耳。其戒杀训曰。儒家君子。见其生不忍见其死。闻其声不忍食其肉。高柴曾晰未知内教皆能不杀。此皆仁者自然用心也。含生之类莫不爱命。去杀之事必勉行之。原夫四尘五阴剖析形有。六舟三驾运载群生。万行俱空千门入善。辨才智慧岂徒七经百氏之博哉。明非尧舜周孔老庄之所及也。内外两教本为一体。渐极为异深浅不同。内典初门设五种之禁。与外书五常符同。仁者不杀之禁。义者不盗之禁。礼者不邪之禁。智者不酒之禁。信者不妄之禁。归周孔而背释宗。何其迷也(颜氏家训)。

　　杜弼

　　弼。字辅玄。中山曲阳人。幼聪敏。家贫无书。寄郡学受业。长于笔札。为时辈所推。魏孝明帝孝昌初除大学博士。迁光州曲城令。为政清静。入北齐。为神武高欢奉使西魏。魏帝见之九龙殿曰。卿精学。聊有所问。经中佛性法性为同为异。弼曰止是一理。又问曰。说者妄皆言法性宽佛性狭如何。弼曰。在宽成宽。在狭成狭。若论性体非狭非宽。帝曰。既言成宽成狭。何得非狭非宽。弼曰。若言是宽则不能为狭。若定是狭亦不能为宽。以非宽非狭故能宽能狭。所成虽异能成恒一。帝称善(北史．本传)。

　　陆法和

　　法和。隐居江陵百里洲。衣食居处一与戒行沙门同。及侯景遣将任约击湘东王于江陵。法和乃诣湘东乞征。约召诸蛮弟子八百人在江津。湘东王遣胡僧祐领千余人同行。法和役神祠阴兵击败之。又尝至襄阳城北大树下。画地方二尺。令弟子掘之。得一龟长尺半。以杖扣之曰。汝欲出不能。已数百岁。不逢我者岂见天日乎。为授三归戒。龟乃入草。梁元帝(即湘东王)以法和为都督郢州刺史。封江乘县公。尝大聚兵舰欲袭襄阳入武关。元帝虑其为乱。使止之。法和曰。法和是求佛之人。尚不希释梵天王坐处。岂规王位耶。但于空手佛所与主上有香火因缘。见王应有报至。故救援耳。法和初于百里洲造寿王寺。既架佛殿更截梁柱曰。后四十许年佛法当遭雷雹。此寺幽僻可以免难。及魏平荆州。宫室焚尽。总管欲拆寿王佛殿。嫌其材短乃停。后周武灭佛法。此寺隔在陈境。故不及难。天保六年春。清江王岳进军临江。法和举州入北齐。文宣帝以法和为大都督十州诸军事太尉公。诣阙通名不称官爵。但云荆山居士。文宣赐法和钱百万。物万段。甲第一区。田一百顷。奴婢二百人。法和所得奴婢尽免之曰。各随缘。去钱帛散施。一时便尽。所赐宅营佛寺。自居一傍。与凡人无异。一旦无疾而告弟子死期至。时烧香礼拜坐绳床而终。文宣开棺视之。空棺而已(北史)。

　　魏收

　　收。字伯起。钜鹿人。河清中拜右仆射。撰魏书佛老志。略曰。生生之类。三世神识常不灭也。凡为善恶必有报应。渐积胜业陶冶粗鄙。经无数形澡炼神明。乃至无生而得佛道。其始修心则依佛法僧。谓之三归。若君子之三畏也。又有五戒。去杀盗淫妄言饮酒。大意与仁义礼智信同。又说六道受生。六度进行。及佛身真应不生不灭。舍利塔庙教法流广之义。最为深密(佛老志)。

　　后周

　　都长安。起闵帝丁丑。尽静帝庚子。凡五主。二十四年。　　宇文泰。字黑獭。代郡武川人。相西魏为大师。尝供百法师寻讨经论讲摩诃衍。命沙门昙显依大乘经撰菩萨藏众经要(内典录)。泰造追远．陟屺．大乘．魏国．安定．中兴．天宝．寿山．梵云．大福田等寺。度僧一千(辨正录)。泰追谥文帝。

　　闵帝

　　帝讳觉。字陀罗尼。文帝第三子。受西魏禅。元年来僧实禅师为周国三藏。诏以舍利藏蒲州常念寺。舍利光明自瓶而出。乃建浮图以表祥异。帝猎于檀山。遥指山上问群臣有所见乎。掌书记卢光独曰见一沙门。帝曰是矣。即解围而还。乃令光于见处造浮图。掘基一丈。得锡杖瓦钵(统纪)。

　　明帝

　　帝。讳毓。小名统万突。文帝长子。改元武成。帝建寺诏略曰。孝感通神。瞻天罔极。莫不布金而构祗桓。流银而成宝殿。方知鹿苑可期。鹤林无远。可令太师晋国公总监大陟岵．陟屺二寺(弘明集)。帝为先皇织卢舍那像并二菩萨。各高二丈六尺。檀像十二躯。及金刚狮子等(辨正录)。

　　武帝

　　帝讳邕。字祢罗突。文帝弟四子。保定三年诏曰。岁在昭阳(三阳春孟)。龙集天井(龙集者。东方苍龙为岁首也。天井。岁在申)。当令所司奉造一切经藏。始乎生灭之教。讫于泥洹之说(统记)。建德元年诏禅师僧玮至京。亲禀戒诲。来后妃公卿咸受十善。来住京城天保寺。帝奉佛。造寺建塔度僧。写经千余部。后为道士张宾之惑。遂有毁教之诏(方志)。

　　宣帝

　　帝讳斌。字干伯。武帝长子。大成元年先是沙门道林以学业进见。与武帝议论二十日。酬酢七十番。武帝不能屈。遂许以复教。会武帝殂。至是道林中请尤力。帝许之。遂下诏曰。先帝惑于异论。以释道为无益。故废而不行。然大教所系。讵宜罢黜。于是兴复二教(统纪)。

　　靖帝

　　帝讳衍。后改名阐。宣帝长子。大象元年诏天下复释道二教。复立佛像。丞相杨坚与陟[阿-可+古]寺僧智藏．灵干等再落发。度僧二百二十人(统纪)。

　　隋

　　都长安。起高祖辛丑。尽恭帝丁丑。凡三主。三十七年。

　　高祖

　　帝讳坚。姓杨。弘农华阴人。汉太尉震十四代孙。初有神尼曰智仙。来自河东。谓皇妣曰。此儿甚异。不可于俗间处之。尼躬自抚养。及长谓帝曰。像教将灭。一切鬼神皆西向。汝后当大贵。佛法暂废。赖汝而兴。及周武废教。尼隐帝家。未几而逝。至是为天子。大兴佛法(隋纪)。开皇元年三月诏于五岳之下各置僧寺一所(三宝记)。二年沙门昙延谒见。劝帝兴复佛法。乃下诏曰。周朝废寺咸与修营。境内之人任听出家。仍令计口出钱建立经像。由是民间佛经多于六艺之籍(通鉴)。三年诏以京城形胜之地安置伽蓝。有僧行处皆许立寺(辨正录)。四年帝来律师灵藏曰。弟子是俗人天子。律师是道人天子。有欲离俗者任师度之。由是度僧至数万。帝大悦曰。律师化人为善。弟子禁人为恶。意则一也(本传)。五年来曰。佛以正法付嘱国王。朕是人尊。受佛付嘱。自今以后每月常请二七僧于大兴善寺读一切经文(释监)。十三年十二月八日大隋皇帝佛弟子杨坚敬白十方三宝。周代乱常。侮灭圣迹。塔寺毁废。经像沦亡。致愚者无以导昏迷。智者无以寻圣灵。朕往籍三宝因缘。今膺昌运。作民父母思拯黎元。其废像遗经悉令雕撰。周室毁像残经慢僧破寺。如此重罪悉为忏悔(开皇纪)。仁寿元年六月初帝微时遇梵僧。以舍利一裹授之曰。檀越他日为普天慈父。此大觉遗灵与汝供养。及帝即位尝与法师昙迁置舍利掌中数之。或少或多不定。迁曰。诸佛法身过于数量。非世所测。帝始作七宝箱贮之。至是忽忆其事。于是以岐．雍．泰．华．嵩．衡等三十州各建舍利塔。诏曰。仰惟正觉。大慈大悲。救护众生。津梁庶品。归依三宝。重兴圣教。思与四海共修福业。永作善因同登妙果。其以沙门三十人谙解法相堪宣道者。各将侍者二人散官一人。薰陆香百二十斤。分送舍利往三十州建塔。期以十月十五日午时同入塔。后三十州表奏皆有瑞应。二年正月复来秦．陕．恒．杭等五十三州建塔。期以四月八日午时同入塔。并如前式。各有感验(弘明集王邵记)。帝在位二十四年。造寺建塔写藏经。造金银檀佛像。度僧设会。不可称计(释教录)。

　　炀帝

　　帝讳广。高祖第二子。开皇元年为晋王总镇扬州。时天台顗禅师憩锡庐山。十一年。王迎师至镇。为设千僧会。师授王以菩萨戒品。因谓王曰。大王纡遵圣禁。宜名总持。王曰。大师传佛法灯。宜称智者。久之复还庐山。十五年。师于天台石城而寂焉。王于乙丑即位。改元大业。建寺造像设会度僧各若干(智者传)。

　　薛道衡

　　道衡。字玄卿。河东汾阴人。高祖受禅。除内史舍人。炀帝嗣位。转潘州刺史。开皇十一年昙延亡。文帝辍朝。来王公已下往临道衡。为祭文。略曰。圣皇启运。像教再兴。卓尔缁衣郁为称首。屈宸极之重。申师资之仪。三宝由之弘护。二谛藉以宣扬。以诱人为善之德。为助国行仁之方。足以追踪澄什超迈安远。岂谓法柱忽倾。慈舟遽覆。匪直悲躔四众。固亦酸感一人(辨正录)。

　　李士谦

　　士谦。字士约。赵郡人。髫龀失父。事母以孝闻。伯父玚每称之曰。此儿吾家之颜子也。年十二。魏广平王赞辟开府参军。事隋有天下。毕志不仕。未尝饮酒食肉。口无杀害之言。善谈玄理。尝有一客在座。不信佛家报应之说。士谦谕之曰。积善余庆。积恶余殃。高门待封。扫墓望丧。岂非休咎之应耶。佛经曰。转轮五道。无复穷已。此则贾谊所言千变万化未始有极。忽然为人之谓也。佛道未东而贤者已知其然矣。至若鲧为能(奴来切。三足鳖)。杜宇为鶗鴂。褒君为龙。牛哀为虎。君子为鹄。小人为𤠔。彭生为豕。如意为犬。黄母为黿。宣武为鳖。邓艾为牛。徐伯为鱼。铃下为乌。书生为蛇。羊祐前身李氏之子。此非佛家变受异形之谓耶。客曰。邢子才云。岂有松柏后身化为樗栎。仆以为然。士谦曰。此不类之谈也。变化皆由心造。木岂有心乎。客又问三教优劣。士谦曰。佛日也。道月也。儒五星也。客亦不能难而止(隋书)。

　　费长房

　　长房。成都人。先为沙门。周武沙汰反俗。隋兴。入预译经。开皇十七年为翻经学士。进开皇三宝录十五卷(弘明集)。

　　王通

　　通。字仲淹。洛阳龙门人。大业十三年有疾。闻炀帝被害。泫然而兴曰。生民厌乱久矣。其或者将启尧舜之运。吾不与焉命也。通卒于家。门人谥曰文中子。弟子薛收等编集其言。名中说。其周公篇曰。诗书盛而秦世灭。非仲尼之罪也。虚玄长而晋室乱。非老庄之罪也。斋戒修而梁国亡。非释迦之罪也。或问佛。文中子曰。圣人也。其教何如。曰西方之教也。中国则泥。文中子读谠议曰。二教于是乎一矣。或问长生神仙之道。文中子曰。仁义不修。孝弟不立。奚为长生(文中子)。文中子之弟名绩。著书。号东皋子。

　　辛彦之

　　彦之。狄道人。博涉经史。与牛弘同志好学。后入关。遂家京兆。周文帝见而器之。拜中书侍郎。隋高祖受禅。除太常少卿。为潞州刺史。建浮屠十五层。州人张元暴卒复苏云。神游天上。见一堂极崇丽。天人曰。辛刺史有大功德。作此堂以待之(隋书)。

　　扬素

　　素。字处道。奇䇿高文。为一时之杰。累官上柱国。封越国公。尊重佛法。造光明寺。又于华岳造思觉寺。素尝行道观。见壁间画像。问道士曰此何图也。道士曰老子化胡成佛图。素曰。承闻老子化胡。胡人不受。老子变身作佛。胡人方受。是则佛能化胡。道不能化。何言老子化胡乎。老子安用化胡为佛。何不化胡为道。道流不能对(统纪)。

　　佛法金汤编卷第六

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第七

　　会稽沙门　心泰　编

　　天台沙门　真清　阅

　　唐

　　都长安。起高祖戊寅。尽哀帝丙寅。二十一主。二百八十九年。

　　高祖

　　帝讳渊。字叔德。李姓。陇西成纪人。祖虎。追谥景皇帝。父昞。谥仁公。生高祖于长安。武德元年帝于朱雀门南衢建道场设无遮大会。又命僧道各六十九人于太极殿七日行道设千僧斋。三年造灵仙．会昌．胜业．慈悲．证果五寺。尝舍晋阳旧第为兴圣寺。于并州造义兴寺。为太祖元皇帝造旃檀像三躯以荐冥福。四年太史令傅奕上疏毁教。法琳法师对诏论之。奕议遂𥨊(辨正论并旧唐史)。

　　太宗

　　帝讳世民。高祖次子。贞观元年正月诏在京德行沙门并各于当寺行道七日。斋供所须有司准给。二年诏。略曰。神道设教慈悲为先。玄化潜通亭育资始。朕恭膺大宝。抚爱黎元。矜愍之心触类而长。是用旁求冥贶幽赞明灵。所冀九功惟叙五福。斯应宜为普天亿兆仰祈加祐。可于京城及天下诸州寺观僧道等七日七夜转经行道(辨正录)。是年三月诏曰。自隋创义志存拯溺。壮征东伐所向平殄。凡所伤殪难可胜纪。手所诛剪将近一千。切以如来圣教深尚仁慈。禁戒之科杀害为重。爰命有司。京城诸寺皆为建斋行道七日七夜。竭诚礼忏。冀三途之难因期解脱。万劫之苦藉此弘济。灭冤障之心。趣菩提之路(旧唐史)。三年闰十二月诏曰。有隋失道。九服沸腾。朕亲总元戎。致兹明罚。切恐九泉之下尚沦鼎镬。八难之间永缠冰炭。所以树立福田济其营魄。可于建义以来交兵之处为义士囚徒殒身戎阵者各建寺刹。招延胜侣。望法鼓所震变炎火于青莲。清梵所闻易苦海于甘露。所司量定处所并立寺宇。具为事条以闻。称朕矜哀之意(旧唐史)。是年玄奘法师诣阙陈表往西域取未至经。帝不许。私遁而去。五年帝以庆善宫为慈德寺。于昭陵立瑶台寺。七年来禁堰寨取鱼者。并断屠杀。度僧尼三千人(辨正录)。九年十一月诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道。理叶至仁。妙果胜因。事符积善。朕钦若金轮。恭膺宝命。至德之训无远不思。大圣之规无幽不察。欲使人免盖缠家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁。良用怃然。其天下诸州有寺之处。宜度僧尼。数以三千为限。十四年五月杜顺法师卒。初为隋文帝所重。给月俸供之。至是帝愈敬之。常引入宫事之如佛。十五年五月帝幸弘福寺。召沙门道懿五人赐坐言创寺。专为追崇穆太后。言发涕零。自制䟽文。令回向罢。谓懿曰。顷以老子是朕先宗。故令道在前。卿等应有所恨。懿曰。陛下尊祖宗。降成式。懿等荷恩。讵敢有恨。帝曰。佛道大小。释老尊卑。朕已久知。岂以一时在上为胜耶。故先老子者。以别亲疏之序。非不留心于佛也。自有国以来。未尝创立道观。所在战场皆建佛寺。至于太原旧第亦以奉佛。朕存心如此。卿等想未谕也。朕意不述则人不知。十七年诏四祖信大师赴阙。使者四返。信坚卧不起。就赐珍缯以遂其志(释监)。十八年来曰。如来灭度以末代浇浮付嘱国王大臣护持佛法。遗教经者是佛涅槃所说。戒来弟子甚为详要。末俗缁素不知崇奉。永怀圣教用思弘阐。宜令有司多写经本。付京官刺史各一卷。若见僧尼业行与经不同者。公私劝勉必使遵行(旧唐史)。十九年正月玄奘还长安。留守房玄龄表闻。二月奘见帝于仪鸾殿。帝曰师去何不相报。奘曰去时表三上不蒙许可。乃辄私行。帝曰。师能委命求法。惠利苍生。朕甚嘉焉。奘因奏西域所获梵本经论六百五十七部。乞就嵩山少林寺宣译。帝曰。朕顷为穆太后创弘福寺。可就彼翻译。来房玄龄监护。资备所须一出天府(玄奘传)。二十二年六月帝幸坊州玉华宫。召奘至。帝曰。比日所译何经。奘曰近译瑜珈师地论。帝览之谓侍臣曰。佛教广大。犹瞻天瞰海莫极高深。九流典籍如汀潆方溟渤耳。世言三教齐致者。此妄谈也。因来有司写新译经论。颁赐十道总管。御制三藏圣教序以冠其首。赐奘百金磨衲宝刀。尝问奘曰。法门之益何所宜先。对曰。弘法须人。度僧为最。帝悦(旧唐史稽古略)。圣教序略曰。盖闻二仪有像。显覆载以含生。四时无形。潜寒暑以化物。是以窥天鉴地。庸愚皆识其端。明阴洞阳。贤喆罕穷其数。故知像显可征。虽愚不惑。形潜莫睹。在智犹述。况乎佛道崇虚。乘幽控寂。弘济万品。典御十方。大之则弥于宇宙。细之则摄于毫厘。妙道凝玄。遵之莫知其际。法流湛寂。挹之莫测其源。然则大教之兴基乎西土。腾汉庭而皎梦。照东域而流慈。于是征言广被。拯含类于三途。遗训遐宣。导群生于十地。有玄奘法师者。幼怀贞敏。早悟三空。长契神情。先包四忍。翘心净土。往游西域十有七年。询求正教凡六百五十七部。译布中夏。圣教缺而复全。苍生罪而还福。方冀兹经流施。将日月以无穷。斯福遐敷。与乾坤而永大。

　　高宗

　　帝讳治。字为善。太宗第九子。永徽元年诏天宫慧威禅师补四大师朝散大夫。五年特旨度沙弥窥基为大僧(基。尉迟敬德犹子。慈恩是也)。显庆元年五月来天下僧尼有犯国法者以僧律治之。不得与民同科。三年六月帝创西明寺成。出绣像长幡安奉西明。帝曰。佛道二教同归一善。释宗为于无为。道门德于不德。师等学道古今。业宗空有。可共谈名理以相启沃。沙门慧立．道士张惠元七人于百福殿共论名理。帝悦。补立为西明寺都维那(释监)。四年十月制以玉华宫为寺。追崇先帝。诏奘法师居之。麟德元年二月奘法师卒。帝哭之恸。罢朝五日。顾左右曰。国宝永失。可谓痛心。来准如来故事。敛以金棺银椁。塔于浐水之东原。干封二年十月道宣律师卒。有诏伤悼。来天下寺图形塑像以为轨范(旧唐史并二师塔铭)。帝在东宫日。制述圣记。略曰。夫显扬正教。非智无以广其文。崇阐微言。非贤莫能定其旨。盖真如圣教者诸法之玄宗。众经之轨躅也。综括宏远。奥旨遐深。极空有之精微。体生灭之机要。词茂道旷。寻之者不究其源。文显义幽。履之者莫测其际。故知圣慈所被。无善不臻无恶不剪。开法网之纲纪。弘六度之正教。拯群有之涂炭。启三藏之秘扃。伏惟皇帝陛下垂拱而治。八荒敛衽而朝万国。石室归贝叶之文。金匮流万说之偈。遂使阿耨达水通神甸之八川。耆阇崛山接嵩华之翠岭。岂谓重昏之夜烛慧矩之光。火宅之朝降法雨之泽。于是百川异流同会于海。万区分义总成乎实。玄奘法师者。远涉恒河。频登雪岭。问道往还十有七载。以贞观十九年二月六日来于弘福寺。译六百五十七部。御制众经序。理含金石之声。文抱风云之润。治辄以轻尘足岳坠露添流。略举大纲以为斯记。

　　武后

　　后讳曌。并州文水人。高宗后。垂拱三年。天竺沙门地婆诃罗(此云日照)在长安译密严等经。后制序。载初元年来沙门法朗等九人重译大云经。并封县公。赐紫袈裟银龟袋(赐紫始此)。证圣元年初。后以晋译华严经与会未备。遣使往于阗国迎实叉难陀。至是至东都大遍空寺。与菩提流志重译成八十卷。后制序。万岁通天元年遣使赐六祖能禅师水晶钵磨衲衣白㲲香茶。来韶州守臣安抚山门。圣历二年(稽古略云长安元年)来法藏法师于佛授记寺讲新译华严。至华藏世界品。讲堂及地皆为震动。即日引对长生殿宣敷玄义。后茫然未决。藏指殿隅金狮子为譬。后豁然领解。封师为贤首菩萨戒师。集其说曰金狮子章。学者尊称为贤首教云(高僧传并旧唐史)。

　　中宗

　　帝讳显。高宗第七子。母曰则天。神龙元年降御札召六祖入京。其辞曰。朕延安．秀二师宫中供养。二师云。南方能禅师密受忍大师衣法。可召至问法。今遣内侍薛简驰诏迎请。愿师慈念速赴上京。师表辞以疾。简还阙以奏。又遣使赐袈裟瓶钵以谕主上向慕之意(传灯)。诏义净三藏于内道场译孔雀等经。御制圣教序以冠经首。二年来造圣善寺成。命上庸公。慧范加银青光禄大夫。充寺主。沙门万岁加朝散大夫。封县公。充都维那。沙门广清检校殿中监。充功德使。八月诏天下试童行经义。挑通无滞者度之(试经度僧始此。唐史)。

　　景龙二年来高安令崔思亮往泗洲迎僧伽大师至京居荐福寺。帝及百僚皆称弟子。睿宗问万回禅师曰僧伽何人。曰观音化身也(统纪)。

　　睿宗

　　帝讳旦。高宗第八子。景云元年大赦天下。赐百官封爵。普度僧道万数(唐史)。二年三月三日僧伽示寂。敕就荐福寺塑像建塔。俄臭秽满城。诏许归泗即异香郁然。遂奉全身还普光王寺建塔(本传)。十月诏万回禅师入宫。馆于集贤院。十二月忽求阌乡河水左右不可得。回曰穴堂前地可得也。回饮水毕湛然而逝。赠司徒虢国公。来图形集贤院(本传)。帝复于北苑甘露亭来菩提流志同法藏．尘外等译大宝积经。宰相张说．右丞卢藏用．博士贺知章．中书侍郎陆象先．尚书郭元振．侍中魏知古润文监护。先天元年菩提流志等进新译宝积经百二十卷。御制圣教序(统纪)。

　　玄宗

　　帝讳隆基。睿宗第三子。开元元年来以𥨊殿材建安国寺弥勒佛殿。二年帝问左街僧录神光法师曰。佛于众生有何恩德。致舍君亲弃妻子而师事之。神光曰。佛于众生。恩过天地。明逾日月。德重父母。义过君臣。帝曰。天地日月具造化之功。父母君臣具生成之德。何以言佛并过此乎。神光曰。天只能盖不能载。地只能载不能盖。日则照昼不照夜。月则夜朗而昼昏。父只能生不能养。母只能养不能生。君有道则臣忠。君无道则臣佞。以此而推。德则不全。且佛于众生德则不尔。论盖则四生普覆。论载则六道俱承。论明则照耀十方。论朗则光辉三有。论慈则提拔苦海。论悲则度脱幽明。论圣则众圣中王。论神则六通自在。所以存亡普救贵贱皆携。惟愿陛下留心敬仰。帝悦曰。佛恩如此。非师莫宣。朕当生生敬仰(唐史)。三年诏一行禅师入见。访以安国抚民之道及出世法要。又尝问国祚何如。行曰銮舆有万里之行。社稷终吉。寻以金合进之。帝一日发视之。乃当归少许。禄山之乱。帝幸蜀至万里桥。未几果归。乃悟其谶。昭宗初封吉王。唐之社稷至昭宗遂灭。故云终吉(一行传)。四年无畏三藏至京。馆于西明。后因旱。帝遣高力士召畏祈雨。畏曰今旱数当然也。若苦召龙。致雨必暴。帝强之曰。人苦暑病。虽风雷亦足快意。畏乃盛水一钵。以小刀搅之。咒以梵言。须臾有物如龙。其大如指。矫首水面。复潜钵底。顷之有白气自钵而升直上数尺。畏谓力士曰亟去。雨至矣。既而大风震电骤雨如倾。树为之拔。第八年帝御花萼楼。召法师道氤．道士尹谦对辨四十余反。尹谦义负。有旨编其所论入藏。号曰开元佛道论衡(高僧传并唐史)。十九年。御注金刚经。颁行天下(经目)。廿六年。诏天下州郡各建一大寺。以纪年为额。皆号开元(唐史)。天宝五年诏不空三藏入内立坛。为帝灌顶。夏旱复令祷雨。大霔。赐紫袈裟。绢二百疋。是年制天下度僧尼。并令祠部给牒。十二年西蕃入寇安西。召不空入内诵仁皇护国密语。帝亲秉炉。有神介胄而至。帝问曰此何神也。空曰北方毗沙门天王长子也。空诵密语遣之。四月二十日西凉奏报。二月十一日城东北三十里许云雾间神兵长伟。城北门楼有光明。空中鼓角声震天地。西蕃畏惧卷甲遁去。帝览奏因来诸道城楼置天王像(不空传)。

　　肃宗

　　帝讳亨。玄宗第三子。即位于灵武。改元至德。时寇难方盛。或劝帝宜凭佛祐。乃诏沙门百人入宫行道。朝夕讽呗。至德二载诏令元皎于凤翔开元寺建药师道场。忽法会中生李树四十九茎。皎等表贺。来答曰。瑞李滋繁。国兴之兆。生处伽蓝之内。亦知觉树之荣。感此殊祥。与师同庆。乾元元年帝于禁中立内道场。讲诵赞呗。寻来五岳各建一寺。选高行沙门主之。二年诏天下诸州各置放生池。来升州刺史颜真卿撰碑。上元元年来中使往韶州曹溪迎六祖衣钵入内瞻礼。二年诏南阳慧忠禅师赴京。诏曰。朕闻调御上乘久安中土。大雄付嘱实在朕躬。良缘斯在勿以为劳。仗锡而来京师非远。斋心已久速副朕怀。师赴京。安置千福寺。待以师礼。帝问师在曹溪得何法。忠曰陛下还见空中一片云否。帝曰见。忠曰。钉钉着。悬挂着。帝一日斋沐致十问于师。师答之称旨。帝由是凝心玄理(旧唐史．传灯)。

　　代宗

　　帝讳豫。肃宗长子。广德元年十一月吐蕃陷京师。帝在幸阴五台。文殊出现以秘语授帝。及郭子仪克复京师驾还长安。诏修五台文殊殿。铸铜为瓦。涂以黄金(释监)。二年诏内道场三百僧讲诵仁王般若。永泰元年诏天下有司毋得捶辱僧尼。五月送六祖衣钵归曹溪。九月铸金铜佛像成。帝率百僚致拜。大历元年七月作盂兰盆会于禁中。设高祖太宗以下七圣位祗荐冥福。岁以为常。三年诏不空就于大兴善寺立坛。命近臣诸将令师灌顶。署大广智三藏。又诏径山法钦禅师入见。待以师礼。及乞归山。赐号国一。四年于大明宫建道场。感佛光现。宰相裴冕表贺。五年加不空开府仪同三司肃国公。九年帝梦建康牛首山辟支佛来见。来太子詹事古侁即山中建七级浮图。是年道士史华者以术得幸。因请立刃梯与沙门角法。来两街选僧应之。沙门崇慧表请挫之。帝帅百僚临观。华履刃而上。招慧登之。慧蹑而升。往复无伤。乃命薪烈火聚于庭。慧入以呼华。华惭汗。不敢正视。帝大悦。赐慧号护国三藏(旧史．稽古略．论衡)。

　　德宗

　　帝讳适。代宗长子。建中元年沙门圆照进新定四分律䟽。来赐紫衣。充内供奉检校鸿胪卿。食邑三百户(统纪)。贞元二年诏律师道澄入宫为妃嫔内侍授三归戒。赐号大圆律师。四年诏迎凤翔法门寺佛指骨入禁中供养。传至诸寺瞻礼。十五年四月帝诞节。来有司备仪辇迎教授和尚澄观入内殿。阐扬华严宗旨。观升座曰。大哉真界。万法资始。包空有而绝相。入言象而无迹。妙有不有。真空不空。我佛得之。妙践真觉。廓净尘习。寂寥于万化之域。动用于一虚之中。融身刹以相含。流声光而遐烛。我皇得之(云云)。帝顾谓群臣曰。朕之师。言雅而简。词典而富。能以圣法清凉朕心。乃以清凉赐为国师之号(清凉本传)。

　　顺宗

　　帝讳诵。德宗长子。在东宫时问佛光如满禅师曰。佛从何方来。灭向何方去。既言常住世。佛今在何处。满曰。佛从无为来。灭向无为去。法身等虚空。常在无心处。又问。佛向王宫生。灭向双林灭。住世四十九。又言无法说。满曰。佛体本无为。迷情妄分别。法身等虚空。未曾有生灭(云云)。帝大悦。永贞元年尝问清凉国师至道心法。师答曰。至道本乎其心。心法本乎无住。心体灵知不昧。性相寂然(云云)。又尝问尸利禅师。大地众生如何得见性成佛去。尸利曰。佛性如水中月。可见不可取。帝悟其意(传灯)。

　　宪宗

　　帝讳纯。顺宗长子。元和元年十月诏天下有道行僧赴京阐化。二年二月来沙门端甫录左街僧事。灵𨗉录右街僧事。诏信州鹅湖大义禅师入麟德殿。设斋召诸大德论道。帝临听论议。有法师问何谓四谛。义曰圣上一帝。三谛何在。又问如何是禅。义以指点空。法师无对。帝曰。法师讲无穷经论。只这一点尚不奈何。帝问义曰。何者是佛性。义曰不离陛下所问。帝默契。由是益重禅宗。四年五月来有司别铸金印加清凉国师。号僧统国师。主教门事(释监)。八年赐谥江西马祖曰大寂。塔曰大庄岩。九年来谥百丈怀海曰大智。塔曰大宝胜轮。十年岭南节度使马总以曹溪六祖未有称号䟽闻于上。诏谥大鉴禅师。塔曰灵照。十四年遣中使杜英奇迎凤翔法云寺护国真身塔内释迦文佛指骨入内。帝御安福门迎拜。留禁中供奉三日。五色光现。百僚称贺。历送诸寺而威仪音乐旌幡伟盛殊特。刑部侍郎韩愈上表极谏。帝大怒。贬潮州刺史(旧史并传灯)。

　　穆宗

　　帝讳恒。宪宗第三子。长庆元年三月卢龙节度使刘总举幽燕二十余郡归朝乞度为僧。诏赐僧衣。号大觉大师。署所居第为报恩寺(旧史)。二年遣左街僧录灵阜赍诏起汾州无业禅师赴阙。阜至宣诏毕稽首曰愿师起赴。师笑曰贫道何德。累烦人主。汝可先行。吾即往矣。遂沐浴端坐而逝。阜回奏其事。帝嘉叹。赐谥大达国师(传灯)。尝制南山宣律师赞曰。代有觉人。为如来使。龙鬼归降。天人奉事。声飞五天。辞惊万里。金乌西沉。佛日东举。稽首皈依。肇律宗主。

　　敬宗

　　帝讳湛。穆宗长子。宝历元年来两街建方等戒坛。左街安国寺。右街兴福寺。以中护军刘规充左右街功德使。择戒行者为大德。令试童子经得度(统纪)。

　　文宗

　　帝讳昂。穆宗次子。太和元年十月诞节。诏秘书监白居易．安国寺引驾大师义林．上清宫道士杨弘元于麟德殿谈论三教(乐天文集)。五年。帝好食蛤蜊。一日有菩萨现像于蛤中。诏太乙山惟政禅师问之。政曰。物无虚应。此盖广陛下信心耳。经云。应以此身得度者。即现此身而为说法。帝曰。大士已现。未闻说法。政曰。陛下睹此为常耶非常耶。信耶非信耶。帝曰。希有之事焉得不信。政曰。已说法竟。帝大悦。即诏天下寺院皆立观音圣像(释监)。开成三年三月。澄观卒。帝以祖圣宗仰。特辍朝三日。重臣缟素。奉全身塔于终南山。

　　宣宗

　　帝讳忱。宪宗第十三子。封光王。武宗忌之。拘于后苑。宦者仇士良潜令髡发为僧。乃周游天下。见盐官安禅师。安与帝曰。时至矣。无滞泥蟠。嘱以佛法。武宗崩。左神䇿军中尉杨公讽宰臣百官迎立之。即位改元。大中闰三月诏曰。会昌季年。并省寺宇。虽云异方之教。有资为理之源。中国之人久行其道。厘革过当。事体乖谬。其灵山圣境。应会昌五年所废寺宇。诸宿旧僧可仍旧修复住持(唐史)。二年。来上都．东都．荆．扬．汴．益等州建寺立方等戒坛。为僧尼再度者重受戒法。五台山建五寺。各度僧五十人。三年。来沙门灵晏为左右街僧录。四年。来杭州盐官安禅师所居院赐名齐丰寺。五年正月。诏弘辩禅师入内。帝问禅宗何有南北之名。师曰。禅门本无南北。至弘忍大师有二弟子。一慧能居岭南。一神秀在北扬化。得法虽一。而开导发悟有顿渐之异。故曰南顿北渐。帝曰何名戒定慧。师曰。防非止恶名戒。六根涉境心不随缘名定。心境俱空照览无惑名慧。何名方便。师曰。隐实覆相。权巧之门也。何为佛心。师曰。佛者言觉。心者佛之别名。有人念佛如何。师曰。中下之根。不能顿晓。佛开观门。令念佛生于极乐。是日弘辩奏对。漏下七刻。帝悦。赐号圆智禅师(旧史．五灯)。

　　懿宗

　　帝讳漼。宣宗长子。咸通三年四月。来两街四寺各建戒坛度僧。杭州大慈山寰中卒。僖宗赐谥性空大师。塔曰定慧。仍为赞曰。履践真实。心悟无际。南泉赵州。激扬酬对。居乏寒泉。虎跑以济。惟德斯馨。风清日丽。六年十二月三日。德山宣鉴坐化。来谥见性禅师。八年四月十日。临际义玄端坐说偈而逝。来谥慧照禅师。塔曰澄灵。十年三月洞山良价入寂。来谥悟本禅师。塔曰慧觉。十一年。赐终南山道宣律师澄照之号。十二年五月。帝幸安国寺。赐知玄沉檀宝座。高二丈余。十四年三月。造浮图宝帐彩幡花盖。来两街往凤翔迎佛骨。四月八日至京。帝御安福门。迎拜入内瞻礼。群臣有谏者至。言宪宗迎佛骨寻即晏驾。帝曰。朕生得之。死无所恨。帝每于禁中设讲席。自唱经旨。手录梵文而为赞呗(旧史．稽古略．虎跑寺记)。

　　僖宗

　　帝讳儇。懿宗第五子。广明元年。以黄巢入寇幸成都。诏知玄法师赴行在谈论。赐号悟达国师。留宫久之。辞归九陇(高僧传)。又赐谥永嘉玄觉曰无相大师。塔号净光。

　　昭宗

　　帝讳晔。懿宗第七子。龙纪元年诞节。来两街僧道入内殿讲论。乾宁三年。来于罗什法师译经处重建草堂寺。四年。敕谥赵州从谂曰真际大师(统纪)。

　　佛法金汤编卷第七

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第八

　　会稽沙门　心泰　编

　　天台沙门　真清　阅

　　萧瑀

　　瑀。字时文。后梁明帝子。相高祖。太史令傅奕七上书请除佛法。高祖以其书付群臣议。大臣皆曰。佛法兴自屡朝。弘善遏恶冥助国家。理无废弃。瑀曰。佛圣人也。而奕非之。非圣人者无法当治其罪。太宗谓曰。佛道微妙。圣迹可。师且报应显然。卿独不悟其理。何也。奕对忤旨。太宗恶之。自是终身不齿。瑀于蓝田造津梁寺。请法喜禅师居之(旧史并高僧传)。

　　裴寂

　　寂。字玄真。蒲州桑泉人。隋大业中为晋阳宫副监。高祖即位谓寂曰。使我至此者公也。拜尚书右仆射。高祖一日问群臣曰。傅奕每言佛教无用。卿等何如。寂对曰。陛下昔创义师。志冯三宝。言登九五。誓启玄门。今六合归仁。富有四海。而欲纳奕之言。岂不亏往德而彰今过乎(旧唐史)。

　　李师政

　　师政为秦王府典仪。高祖武德九年。述内德论以非传奕。其序略曰。若夫十力调御。运法舟于苦海。三乘汲引。坦夷途于火宅。劝善进德之广。六经所未逮。戒恶防患之深。九流莫之比。且佛惟弘善。不长恶于臣民。戒本防非。何损治于家国。若人人守善。家家奉戒。刑罚何得而广。祸乱无由而作矣(云云)。谨著论三篇。其辨惑篇明邪正之通蔽。其通命篇辨殃庆之倚伏。其空有篇破断常之执见。辨惑篇略曰。有辨聪书生谓忠正君子曰。释迦生于天竺。修多出有西胡。名位无俦于周孔。功德靡称于典谟。实远夷之尊敬。非中夏之师儒。忠正君子曰。夫由余出自西戎。辅秦穆公以开霸业。日磾生于北戎。侍汉武而除危害。何必取其同俗而舍于异方乎。若夫恕己及物。孰与佛之弘乎。睹末知本。孰与佛之远乎。劝善惩恶。孰与佛之广乎。明空析有。孰与佛之深乎。由此观之。其道妙矣。圣人之德无以加焉。岂得生于异域而贱其道乎(云云)。其通命．空有二篇兹不录(弘明集)。

　　房玄龄　杜如晦

　　玄龄。字乔年。太宗即位。以玄龄有决胜负定社稷之功。进左仆射。居相位十五年。封魏国公。谥文昭。沙门玄谟．玄奘翻译经论。来玄龄监护给事。如晦。字克明。太宗即位进右仆射。与玄龄共管朝政。封莱国公。尊元琬法师之道。常诟法要。临终召琬。愿为世世之师(僧史)。

　　长孙无忌

　　无忌。字辅机。佐太宗定天下。功居第一。封齐国公。贞观二十三年。太宗以玄奘新译经颁赐十道总管。展转流布。无忌与中书令褚遂良奏曰。佛教冲玄。天人莫测。陛下至道昭明。建立三宝。致法师陟险求经归国翻译。若庵摩之始说。犹金口之新开。皆陛下圣德所感。臣等愚瞽。预此见闻。苦海波澜舟航有寄。况天慈广远使布之九州。蠢蠢黔黎俱餐妙法。臣等亿劫欣逢。不胜感幸(旧唐史)。

　　褚亮

　　亮。字希明。杭州人。十八学士之一也。与暹律师书。略曰。弟子植生多幸。早预法缘。近于华岳。创立僧宇。此山蕴蓄奇秘。控接烟霞。贤哲之所同归。结构虽淹。禅诵犹寡。且栋梁三宝必资龙象之力。羽仪四众尤待鸳鹭之群。法师等学洞经典。誉宣真俗。仰愿俯从微请。降迹来仪。则释远禅居遥踪可拟。王珣精舍清尘不昧。是所愿也(弘明集)。

　　虞世南

　　世南。字伯施。越州余姚人。大业中累官至秘书郎。太宗时为弘文馆学士。后以银青光禄大夫致仕。图形凌烟阁。谥文懿。贞观八年。世南立疏曰。弟子早年忽遇重患。当时运心差愈之日。奉设千人斋。今谨于道场供千僧蔬食。以其愿力。希生生世世常无病恼。七世久远六道冤亲并同今愿(法帖)。帝王略论云。公子曰。梁武夷凶剪暴。克成帝业。南面君临。五十余载。盖有文武之道焉。至于留心释典。桑门比行。以万乘之君为匹夫之小善。熏修无染。危亡已及。岂其道非也。何福谦之无效乎。先生曰(世南也)。释教者出世之津梁。绝尘之轨躅。运于方寸之内。超于有无之表。尘累既尽。攀缘已息。然后入于解脱之门。至若化俗之法。则有布施持戒忍辱精进禅定智慧。与夫仁义礼智信亦何异焉。盖以所修为因。其报为果。人有修此六行。皆多不全。有一缺焉。果亦随灭。是以鬷明丑于貌而慧于心。赵壹高于才而下于位。罗褒富而不义。原宪贫而有道。其不同也如斯悬绝。兴丧得失咸必由之。下士庸夫见比干之剖心。以谓忠贞不可为也。闻偃王之亡国。以谓仁义不足法也。若然者。盗跖高枕于东陵。庄跷悬车于西蜀。考终厥命良足贵乎。公子曰。人君修道与匹庶殊乎。先生曰。人君者居尊高之地。执生死之榷。势疾风云。力摧山岳。其威德大矣。其运行速矣。夫修道宜以弘济为怀。仁恕为体。有一物失所。若己之纳于隍。推此一言以及万物。则得道之真也。若乃泽不及于行苇。化不沾于海外。区区一介之善亦无取焉(帝王略论。世南撰)。后世南卒。太宗梦见之。因诏曰。世南德行纯备。志存忠益。奄从物化。良用悲伤。昨因夜梦倏睹斯人。兼进谠言。有若平生之旧。可即其家造五百僧斋。佛像一躯。以资冥福。以申朕思旧之意(旧唐史)。太宗破薛举于豳州。立昭仁寺。世南撰碑。

　　褚遂良　李百药　颜师古　许敬宗　朱子奢　岑文本

　　遂良。字登善。亮之子。贞观中累迁起居郎。又迁谏议大夫兼知起居事。太宗破宋金刚于晋州。立慈云寺。命遂良撰碑。李百药。字重规。定州人。正观元年为中书舍人。上封建论。大宗纳其言。授太子右庶子。太宗破刘武周于汾州。立弘济寺。命百药撰碑。又尝撰大乘庄严论序。略曰。大小乘学悉以此论为本。于此不通。未可弘法(本传并大典录)。颜师古。字籀先。琅玡人。太宗尝叹五经𥨊讹。师古考定𨤲正。帝因班所定书于天下。俄拜秘书少监。大宗破窦建德于郑州。立等慈寺。命师古撰碑。许敬宗。不知何处人。太宗破霍老生于吕州。立普济寺。命敬宗撰碑。朱子奢。苏州人。贞观间累迁弘文馆学士。太宗破王世充于洛州。立昭觉寺。命子奢撰碑。岑文本。字景仁。邓州人。贞观元年除秘书郎迁中书令。太宗破刘黑闼于洺州(今广平府)。立昭福寺。命文本撰碑。文本少时常念法华普门品。曾乘舟吴江。舟覆人尽死。文本没水中。若有人曰。但念佛。必不死。既随波涌出。至岸获免。后于家设斋。一僧后去。谓曰。天下方乱。君幸不预灾。终逢太平致富贵。言讫不见。及文本就斋。复于碗得舍利二(旧唐史并统纪)。

　　闾丘胤

　　胤。贞观间为台州刺史。将之任。俄病头风。医治不瘥。丰干因游方偶至其家。自谓善疗此疾。胤令治之。师噀以水即愈。胤问师何来。曰天台国清来。又问天台有何贤士。曰见之不识。识之不见。若欲见之。不得取相。寒山文殊遁迹国清。拾得普贤状如贫子。胤至郡即诣国清。问丰干所居院。僧道翘引至空房。多见虎迹。云禅师在。日惟舂米供众。夜则唱歌自乐。又问寒山拾得。翘引至灶前。见二人向火大笑。胤前礼拜。二人喝曰。丰干饶舌。弥陀不识。礼我何为。二人即把手而笑。走向寒岩。更不反寺。胤乃令道翘于村墅人家屋壁竹石之上录歌诗三百首。辑之成编。胤为作序并赞行世(寒拾诗序)。

　　孙思邈

　　思邈。京兆人。上元元年高宗召见。拜谏议大夫。固辞。帝问佛经以何为大。邈曰无若华严。上曰近奘法师译般若经六百卷。何不为大。邈曰。华严法界是一切门。于一门中可演出大千经卷。般若乃华严中一门耳。于是帝始持华严。是岁。思邈求还山。乃入终南隐居。笃志佛典。手写华严。卢照邻称思邈云。高谈正一则古之蒙庄子。深入不二则今之维摩诘(华严经感应传及本传)。思邈居终南山。与宣律师善。时大旱。西域僧于昆明池结坛祈雨。七日水缩数尺。有老人夜诣师求救。自称池中龙神。师曰可往求孙先生。老人至其室。思邈曰。吾闻昆明龙宫有仙方三十首。汝能传之。吾当救汝。老人曰。此方上帝不许妄传。今事急矣。俄捧方至。思邈曰。汝还无虑。自是池涨溢。思邈着千金方三十卷。每卷置一方。世不得而别(酉阳杂俎)。

　　杜行顗

　　行顗。京兆人。为鸿胪寺典客署令。罽宾国沙门佛陀波利(此云觉护)至五台礼文殊。逢一老叟问波利曰。尔何为来。曰欲礼文。殊叟曰曾持佛顶尊胜咒来否。曰未也。叟曰此土众生犯罪者多。能回取咒以流此土作大利益。弟子当示师文殊所在。言已忽不见。波利乃还本国取咒。调露元年至长安。高宗命行顗及日照三藏同译尊胜经。遇国讳皆避之。以世尊为圣尊。救治为救除。高宗曰。佛经之言岂当避讳。乃来令改正。弘道元年波利又将梵本与西明寺僧顺贞共译。与行顗译者大同小异(高僧传．释监)。

　　房融　管

　　融。清河人。仕至中书门下平章事。神龙元年贬高州。至广州遇中印度沙门般剌密帝译楞严经于制止寺。融为笔受。管。字次律。融之子。宰桐庐县。道士邢和璞与之游。过夏口村入废寺坐古松下。使人掘地得瓮中所藏娄师德与永师书。谓管曰。颇忆此耶。管恍然悟前身为永禅师也(唐史)。神会禅师令画工图达磨至六祖。管作六叶图序(通论)。

　　张说

　　说。字道济。或字说之。洛阳人。武后䇿贤良方正。说对䇿第一。迁左补阙。开元中为中书令。封燕国公。谥文贞。说为文精壮。尤善释典。着般若心经序。略曰。万行起于心。心者人之主。三乘归于一。一者法之宗。知心无所得。是真得。见一无不通。是圆通。又制法地院法堂赞曰。是佛虚空相。是法微妙光。定慧不相离。是僧和合众。人空法亦空。二空亦复空。住心三空宝。是名三归处。见若不染色。知若不取识。是名真实见。亦名解脱知。佛观离生灭。诸法等如是。说尝寄香十斤附武平一至曹溪礼六祖。有诗曰。大师捐世去。空留法身在。愿寄无碍香。随心到南海(本传并高僧传)。

　　宋璟

　　璟。邢州南和人。耿介有大节。好学工文辞。举进士第。开元中与张说同日拜相。封广平公。谥文正。为广州节度日。入曹溪礼六祖塔。誓曰。弟子愿毕世外护大法。祈一祥瑞表信。言讫微香袭人。甘雨倾注。璟欣跃赋诗而去(本传并通论)。

　　李华　观

　　华。字遐叔。赵州人。天宝中迁监察御史。尝从荆溪然禅师学止观。荆溪为述止观大意一篇。包括大部。时同学者散骑常侍崔恭．谏议大夫田敦也。润州鹤林寺径山之师元素示寂。华撰碑文。略曰。师菩提位中六十一夏。父母之生八十五年。赴哀位者可思量否。至有浮江而奠。望寺而哭。十里花雨。四天香云。幡幢盖网。光蔽日月。奉全身建塔于黄鹤山西。原州伯邑宰执丧师之礼。故齐浣．张均．梁升．徐峤等皆菩萨戒弟子。道流人望莫盛于此。弟子尝闻道于径山。犹乐正子春之于夫子也(唐书并碑文)。观。字元宾。华从子。举宏辞连中授校书郎。卒。韩退之为作墓铭。观属文不旁沿前人。时谓与退之相上下。居父忧。刺血写金刚经。布诸其人。以资父冥。有奇香发其舍。郁然连日。香及其邻(本传并珠林)。

　　李通玄

　　通玄。太原人。宗室子也。当武后时隐居不仕。开元七年以华严疏义繁衍。乃持新译经至太原孟县高仙奴家。造论逾三年。日食十枣。柏叶饼一枚。世号枣柏大士。又迁马氏古佛堂。阅十年负经书而去。行二十里。偶一虎当途。长者抚之曰。吾将着华严论。能为择栖止处否。即以经囊负其背。随至神福山原下土龛之前蹲驻。长者乃于龛著论。每夕口出白光以代灯烛。有二女子日为长者汲泉炷香奉纸墨。每食时辄具净馔置长者前。斋毕撤器而去。如是五载。长者著论毕。遂灭迹不见。二十八年长者坐化于神福山。着华严论四十卷及决疑论。会释十门玄义缘生解迷十明等。十玄．六相．百门义海偈赞等。并传于世(本传)。

　　颜真卿

　　真卿。字清臣。师古五世从孙。博学工辞章。开元中举进士。累官尚书右丞。封鲁郡公。真卿尝受戒问道于湖州慧明。又问道于江西严峻。尝撰天下放生池碑。其略曰。乾元二年三月命史元琮．张廷玉奉命诏布德音。始于洋州之兴道。讫于升州之江宁。临江带郭上下五里。各置放生池八十一所。以宣皇明而广慈爱也。易曰。信及豚鱼。书曰。暨鸟兽鱼鳖咸。若古之聪明睿知神武而不杀者。非陛下而谁。昔殷汤克仁。犹存一面之网。汉武垂惠。才致含珠之报。虽流水救凅宝胜称名。盖事止于当时。尚介祉于中古。岂我今日动者植者水居涸居。举天下以为池。罄域中而蒙福。乘陀罗尼加持之力。竭烦恼海生死之津。揆之前古。曾何仿佛(唐书)。

　　齐浣

　　浣。字洗心。定州义丰人。武后圣历初及第。调蒲州司法。开元末为河南采访使。尝问道于鹤林素公。执弟子礼。又奏言。至道可尊。当从宗仰。未免鞭挞。有辱形仪。其僧道有过。欲望一准僧道格律处分。所由州县不得擅行决罚。奏可(旧唐史)。

　　王维　缙

　　维。字摩诘。太原人。开元中擢进士。累迁尚书右丞。与弟缙皆笃志奉佛。素衣蔬食。丧妻不娶。孤居三十年。有别墅在辋川。常游吟其间。母丧。并请以辋川第为佛寺。缙。字夏卿。少好学。与兄维俱以名闻登上第。禄山乱。擢太原少尹佐。李光弼后拜黄门侍郎。缙好佛尤甚。不食荤血。代宗尝问以佛言报应果为有无。缙奏曰。国家运祚灵长。非宿植福业何以致之。福报已定。虽时有小灾。终不为害。所以禄山．思明毒流方煽。而皆有子祸。仆固怀恩称兵内侮出门病死。回纥．吐蕃大举深入。不战而退。此皆非人力所及。岂得言无报应耶。帝由是深信之(唐史并本传)。

　　元德秀

　　德秀。字紫芝。河南人。少孤。事母孝。举进士。负母入京。既擢第。为鲁山令。母亡庐墓侧。刺血写佛经。绝笔感香芬馥弥日而息。卒谥文行先生。天下高其行。不名。谓之元鲁山。元结哭之曰。公生六十年。未尝识女色。未尝有十亩之地。未尝完布帛而衣。具五味而食。吾哀之者。以诫荒淫贪佞绮纨梁肉之徒耳(旧唐史)。

　　杜鸿渐

　　鸿渐与张镒．乔琳．陈少游．杜黄裳．高郢皆郭子仪幕中客。后俱拜相。鸿渐初抚巴蜀。至益州。遣使诣白崖请无住禅师入城问法。弟子闻金和尚说无忆无念莫妄三句法门。未审是一是三。无住曰。无忆名戒。无念名定。莫妄名慧。然一心不生则具戒定慧。非一非三也。时闻鸦鸣。公问师闻否。师曰。闻与不闻。非关闻性。有声之时是声尘自生。无声之时是声尘自灭。而此闻性不随声生。不随声灭。悟此闻性即免声尘流转。乃至色香味触亦复如之。公与僚属喜跃称善。公又问何谓识心见性。师曰。一切人随念流浪。盖谓不识真心。不见本性。真心者。念生不顺生。念灭亦不依寂。不定不乱。平常自在。触目皆如。无非见性也。鸿渐由是栖心禅悦。晚年入相。以疾辞退。临终沐浴。命朝服加僧伽梨。剃须发。别众而逝。依沙门法焚其躯(传灯)。

　　尝为金刚智撰纪德碑。

　　元载

　　载。字公辅。凤翔人。嗜学工属文。天宝初下诏举明庄老列文四子学者。载䇿入高第。累官同平章事。进中书侍郎。代宗喜祠祀而未重浮图法。每从容问所以然。载与王缙盛陈福业报应。帝意向之。由是禁中礼佛。夷狄入𡨥。必合众沙门诵护国仁王经为禳(旧唐史)。

　　令狐德芬

　　德芬。武德初为秘书丞。高宗龙朔二年诏释老致拜君亲。来群臣议之。德芬时为司成馆大司成。议曰。窃以释老二教慈敬弘深。有国因循。遂开崇尚。既久其法。须从其道。切谓拜伏。理恐未通。何者。削发。异冠带之仪。持钵。岂樽俎之礼。申恩方祈定慧。无劳拜跪严亲。报德有冀真如。何必屈膝慈后。山林既往。非无廊庙之宾。朝野裁殊。理宜高尚其事。今使责以名教。有亏其旨。臣等愚昧。请从不拜为宜。时众议请拜者三百余人。请不拜者五百余人。六月八日诏曰。朕商搉群议。沉研幽颐。然箕颖之风高尚其事。遐想前代固亦有之。今后不宜拜跪(弘明)。

　　王勃

　　勃。字子安。绛州龙门人。六岁善文辞。麟德初刘祥道巡行关内。勃上书自陈。祥道表于朝。对䇿高第。年未冠授朝散郎。数献颂阙下。沛王闻其名。召署府修撰。父福畤左迁交趾。令勃往省。渡海溺水而卒。兄勉剧并勃林易简称为三珠树(本传)。尝撰释迦𦘕像记。维摩𦘕像碑。释迦如来成道记。其成道记曰。观夫释迦如来之垂迹也。净法界身本无出没。大悲愿力示现受生。洎兜率陀天为护明菩萨。降迦毗罗国号一切义成。金团天子选其家。白净饭王为其父。玉象乘日。示现于大术胎中。金轮作王。创诞于无忧树下。八十种随形之妙好。粲若芬花。三十二大士之相仪。皎如满月。四方而各行七步。九水而共沐一身。现优昙花作狮子吼。言胎分之已尽。早证常身。为度生以还来。今垂化迹于是。还羁襁褓示类婴儿。为占相也。悲怅于阿私陀仙。往郊祠也。惊起于大自在庙。或为童子或学声明。为讲武也。箭塔箭井犹存。为角力也。象迹象坑仍在。受欲乐于十岁。现游观于四门。乐沙门身。厌老病死。于是澡瓶天子以警觉。彰妓女之丑容。净居夫人以捧持。跃车匿而严驾。逾春城于八夜。栖雪岭于六年。人辞怆恋主之心。马䑛落连珠之泪。挥宝刀而落绀发。塔起天宫。将衮服以贸皮衣。形参山鹿。扣林仙之所得。了世定之非真。食麦食麻降苦降乐。且瑶琴奏曲必自中而曲成。佛果圆因示假中而向果。由是择其处也过龙窟。浴其身也入连河。示其食也受难陀之乳麋。示其座也受吉祥之茆草。以最后之胜体。诣菩提之道场。圆解脱之深因。登金刚之宝座。一百四十功德不共二乘。八万四千法门高超十地。由是魔军威慑于慈力。愁怖旋归媚女。败毒于定心。𡟎嬴变质。于是坚牢地神踊跃而作证。虚空天子展转而报知。类莲花而出水。赫焕无方。若桂月以悬空。光明洞彻。经七日受提谓之麨蜜。警以少小之言。垂一音授贾客之戒归。赐与人天之福。既成佛已。观所化缘。悲二仙而不遇雷音。喜五人而堪从法化。然以尘根昧劣。圣智渊深。顺其法则法不应根。顺其根则根不达法。莫不为爱河之长溺。缘痴乐之所盲。苟不利于当闻。仍假言于入灭。于是忉利帝释云驱于三十三天。堪忍界主雾拥于一十八梵。头面作礼致敬专精。请转法轮劝随宜说。如来寻念善逝通规。顺古佛之嘉谟。应群机之鄙欲。于时十方佛现。同兴赞美之词。一法乘分。共创尘劳之域。由是起道树诣鹿林。三月调根。五人得度。憍陈如悟慈尊之首唱。创解标名。舍利弗逢马胜以传言。于途见。谛采菽氏继踵以师事。率门属以同归。迦叶氏汇迹以降心。领大徒而回席。莫不甘露洪澍。未尼普应。天界人界鹦林尸林。或鹭池或鹫岭。或海殿或庵园。或猕猴江或火龙窟。或住波罗柰或居摩竭提。或依坚固林或止音乐树。或海濵楞伽顶或山际补陀岩。或迦兰陁竹园或舍卫国金地。或应念而空现。或没山而出宫。或说法假于六方。或化身变为三尺。或掌覆而指变。或光流而佛来。或一身普集于多身。或此界便明于他界。或变净而以净覆秽。或随俗而即俗明真。若空谷之答响。洪钟之待扣矣。其间所说阿含四有。般若八空。蜜严华严佛藏地藏。思益天之请问。楞伽山之语心。万行首楞严。一乘无量义。大悲芬陀利。法炬陀罗尼。无垢称之说经。须达拿之瑞应。本事本生之别。讽颂重颂之殊。象马兔之三兽渡河。羊鹿牛之三车出宅。或谓之有空守中也。或谓之无转照持也。或谓之顿也渐也。或谓之半也满也。或无说而常说。或不闻而常闻。或保任而可凭。或加被而不忘。无小而不大。无边而不中。三乘同入一佛乘。三性同归一法性。真可谓父母孩孺导师险夷。悬日月于幽宵。布舟航于幻海。为云为雨。使枯槁心还滋。为救为归。指穷途于寿域。暨乎所作已办。功成不居。将返本以还源。类薪尽而火灭。由是指力地诣金河。光流面门。相惊尘刹。山摇地动。俱兴苦痛之声。异类变容。同现奢花之血。受纯陀之后供。纳毗耶之密言。唱四德以显三伊。指万有而归一性。酬多罗迦叶四十二请问已周。度须䟦陀罗八十一化缘将毕。破十仙之横计。使获朝闻。建四塔之崇规。遐滋末叶。将欲明有为之有灭。表无相以无生。上升金刚身。往复虚空界。日月其犹坠落。萤光如何久留。诫有常身使无放逸。于是还登玉座。首卧鹤林。遍游三昧之门。将复一真之性。逆入半入。全超半超。依四禅之等持。湛三点之圆寂。是时也。人天叫躄。鸟兽哀号。飘风骤云。山吼波逆。案轮王之古式。方俟葬仪。命力士以捧持。竟无能动。由是金棺自举。绕拘尸之大城。宝炬不然。驻阇维之盛礼。莫不未生怨在于王舍。创结梦于十号慈尊。大迦叶远下鸡峰。获瞻礼于千辐轮足。毕以兜罗致㲲。圣火自焚。爇王众栴檀之新注。帝释金瓶之水。彼愿力犹在悲心尚熏。碎金刚之胜身。为舍利之遗骨。于是八国严卫。四兵肃容。各自捧于金坛。竞归兴于宝塔。于是若牙若发。迦叶波礼于忉利天宫。或炭或灰。无忧王建于赡部洲界。若乃金言道在尘劫法存。象王去而象子随。一灯灭而一灯续。莫不大迦叶云迎千众。阿难陀雷吼三轮。商那表定于未来。鞠多化筹而盈室。始自瑰梁之感。终乎流乳之征。瓶器异而水必同。灯点殊而光终一。是以大乘之真空妙有。文殊弥勒异其宗。小乘而分㲲析金。上座大众元其部。或十支宏阐。或千部郁兴。马鸣龙树继其芳。无著天亲播其美。或提婆凿眸而作器。陈那吼石以飞声。或百偈齐祛于外宗。或十师翊赞于遗颂。或闻经而夜升兜率。或待佛而窟寄修罗。或剑誓首以要期。或象䭾金而请释。或赏能而食邑。或得胜以建幢。或论般若之理也名灯。或究俱舍之非也名雹。莫不殊途异辙。终会一源。自有及空咸归万德。自商周见虹贯。炎汉梦金人。教及神州。声流华夏。勃叨生季世。获奉真谭。虽录续而叙金言。在飘零而不逢玉相。见闻尽尔。宗致昭然。盖委遗文不复备而言也。乃为铭曰。化起从本源。功成应贤劫。万行显真宗。三祇积鸿业。为法出于世。降灵示分胁。眉横天帝弓。目带青莲叶。仙师相垂泪。天神争捧接。灌顶当在宫。飞轮化弥帖。宗承天日贵。象贯狮子颊。善教谁与传。抨弹独豪侠。游观惊老死。逾城弃臣妾。落发亲宝刀。贸衣遇群猎。寄迹狎麋鹿。苦身示羸怯。食麋人尽知。坐草魔方慑。洁若莲出水。明逾镜开匣。山海类高深。云雷等辞捷。三时教弥阐。万类根自惬。四问聊欲酬。千仙度相蹑。补处记慈氏。遗文嘱迦叶。卧树徒载春。香薪已焚㲲。悲心及绵远。舍利光炜烨。独我生后时。余波幸沾涉。

　　李白

　　白。字太白。兴圣皇帝九世孙。天宝初至长安。往见贺知章。知章见其文叹曰。子谪仙人也。言于玄宗。召见金銮殿。赐食。上亲为调羹。诏供奉翰林。白着金银泥𦘕西方净土变相赞并序曰。我闻金天之西。日没之所。去中华十万亿刹。有极乐世界焉。彼国之佛身长六十万亿那由他由旬。眉间白毫向右宛转。如五须弥山。目光清白若四海水。端坐说法湛然常存。沼明金沙。岸列珍树。栏楯弥覆。罗网周张。车渠琉璃为楼殿之饰。颇黎玛瑙耀阶砌之荣。皆诸佛所证无虚言者(云云)。赞曰。向西日没处。遥瞻大悲颜。目净四海水。身光紫金山。勤念必往生。是故称极乐。珠网珍宝树。天花散香阁。图画了在眼。愿托彼道场。以此功德海。冥祐为舟梁。八十亿劫罪。如风扫轻霜。庶观无量寿。长愿玉毫光。又为地藏菩萨赞曰。本心若虚空。清净无一物。焚荡淫怒痴。圆照了见佛。五彩图圣像。悟真非妄传。扫雪万病尽。爽然清凉天。赞此功德海。永为旷代宣。又制志公赞曰。水中之月。了不可取。虚空其口。寥廓无主。锦幪乌爪。独行绝侣。刀齐尺梁。扇迷陈语。丹青圣容。何住何所(本集)。

　　杜甫

　　甫。字子美。杜陵人。肃宗至德二载拜拾遗。后为工部侍郎。甫好为方外游。其诗有曰。漠漠世界黑。区区争夺繁。唯有摩尼珠。照耀浊水源。传灯无白日。布地有黄金。愿闻第一义。回向心地初。问法看诗妄。观身向酒慵。地灵步步雪山草。僧宝人人沧海珠。莲花交响共命鸟。金榜双回三足乌。重闻西方止观经。他日杖藜来细听等句(本集)。

　　韦皋

　　皋。字城武。京兆人。初生时。父饭僧。有应真至。斋毕。乳媪抱儿求咒愿。尊者谓众曰。此儿诸葛武侯也。他日有美政于蜀。宜以武字之。言讫不见。其后皋游宦。出处名节大概与武侯相类。治蜀二十一年。官至太尉中书令。封南康郡。王尝为嘉州弥勒如来石像记。略曰。身长三百六十尺。目广二丈。其余相好一一具足。覆阁九层。又撰鹦鹉记。略曰。元精以五气授万类。虽鳞介毛羽必有感清英纯粹者矣。或炳耀离火。或禀奇苍精。皆应乎人文。以奉若时政。则有革彼禽类。习乎能言。了空相于不念。留真骨于已毙。人有献鹦鹉者。何东裴氏谓此鸟名载梵经。智殊尝类。常狎而敬之。始告之六斋之禁。及午非时终夕不食。或教以持佛名号。则仰首奋翼若善承听。每清晨永夜发和雅音。阿弥陀佛声声相续。一日有憔悴容。训育者鸣磬而告曰。将去此而西归乎。每一击磬一称佛。十击磬而十念成。敛翼委足奄然而绝。按释典。十念成。往生西方。又云。得佛慧者。殁有舍利。遂命火焚之。得舍利十余粒。贞元十九年九月日记(本传)。

　　佛法金汤编卷第八

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第九

　　会稽沙门　心泰　编

　　天台沙门　真清　阅

　　韩愈

　　愈。字退之。邓州南阳人。父仲卿。愈三岁而孤。鞠于嫂郑氏。自知读书。日记数千百言。元和十四年诏迎凤翔法门寺塔佛指骨至京师。留禁中三日。五色光现。百僚称贺。历送诸寺。王公士民瞻奉舍施惟恐不及。时愈为刑部侍郎。上表极谏。帝大怒。将抵以死。裴度．崔群曰。愈言讦捂。罪之诚宜。然非内怀至忠。安能及此。愿少宽假。乃贬潮州刺史。既至潮。闻大颠禅师之名。致书请入郡问道。书曰。愈启。孟夏渐热。惟道体安和。愈弊劣。无谓坐事。贬官到此。久闻道德。窃思见颜。缘昨到来。未获参谒。已帖县令。具人船奉迎。日久伫瞻。愈白。又书曰。愈启。海上穷处。无与话言。侧承道高。思获披接。专辄有此咨屈。此旬晴明不甚热。倘能乘闲一访。实谓幸也。不宣。又书曰。愈启。慧匀至。辱答问。珍悚无已。所示广大深迥。非造次可量。传曰。书不尽言。言不尽意。然则圣人之意其终不可得而见耶。如此而论。读来一百遍。不如亲面对之。愈曰。道无凝滞。行无系缚。苟非所恋着。则山林间寂与城隍无异。大颠师论甚宏博。而必守山林不至州郭。自激修行。立空旷无累之地者。非通道也。劳于一来。安于所识。道故如是。不宣。于是大颠至郡。愈甚敬焉。留师旬日。愈因祀神海上。登灵山。造其居问道曰。如何是道。师良久。愈罔措(云云)。颠问愈曰。子之貌郁然。似有不怿。何耶。愈曰。愈用于朝。享禄厚矣。一旦以忠言不用。窜逐播越岭海。毒雾瘴气日少发作。其生讵可保。安能有怿乎。颠曰。子直言于朝也。忠于君而不顾其身耶。抑尚顾其身强言之以狥名耶。且子之遭黜所言何事。愈曰主上迎佛骨入大内。愈以佛者夷狄之法耳。三代无佛而年祚永久。晋宋梁魏事佛。不夭则乱。恐主上惑于此。是以不顾其身而斥之。颠曰。若是则子言谬矣。佛也者荫天人之大器。其道则妙万物而为言。其言尽性命之理。其教则舍恶而趋善去伪而归真。其视天下犹父之于子也。而子毁之。是犹子而刃父也。吾闻善观人者。观其道之所存而不较其所居之地。桀纣之居跖跷之徒皆中国人也。然不可法者。以其无道也。舜生东夷。文王生西夷。由余生于戎。季札出于蛮。彼二圣二贤岂可谓之夷狄而不法乎。以五帝三王之代未有佛而长寿。外丙二年仲壬四年何其夭耶。以事佛之人主夭且乱。则汉明为一代之英主。梁武寿至八十六。岂必皆夭且乱耶。且子诵佛书。其疑与先王异者可道之乎。愈曰何暇读彼之书。颠曰子以佛不道先王之法言。未尝读彼之书。安知不谈先王之法言耶。佛与人臣言必依于忠。与人子言必依于孝。及其言之至无方者也。无体者也。妙之又妙者也。愈曰师之言尽于此乎。颠曰。吾之所以告子者。盖就子之所能而为之言。非至乎至者也。愈曰幸闻其至者可乎。颠曰。诚尔心。尽尔性。穷物之理。极天之命。然后可闻也。愈量移袁州。复造颠庐施衣二袭。请别曰。愈也将去师矣。幸闻一言。颠曰。吾闻易信人者必其守易改。易誉人者必其谤易发。子闻吾言而易信之矣。庸知复闻他说不复以我为非哉(备稽古略)。

　　权德舆

　　德舆。字载之。秦州略阳人。元和初拜礼部尚书同平章事。尝着草衣禅师宴坐记。略曰。信州南岳有宴坐之地。而禅师在焉。师居三十年。州人以草衣号焉。足不蹈地。口不尝味。时无寒暑。一绳床而已。身及智慧二俱清净。微言软语有时而闻。涉其境之远近。随其根之上下。如雨润万物风行空中。履其门阈皆获趣入。若非斡玄机于无际。穷实相之源底。则四时攻于外。百疾生于内矣。古所谓遗物离人而立于独者。禅师得之。呜呼。世人感物以游心。心迁于物则利害生焉。吉凶形焉。牵縻羁锁荡而不复。而至人则返静于动。复性于情。夭寿仁鄙之殊由此作也。斯盖世谛之一说耳。于禅师之道其犹稊稗耶(统纪)。

　　李渤

　　渤。字浚之。初隐庐山。久之更徙少室。元和初。李巽．韦况交章荐之。以右拾遗召。不拜。穆宗召为考功员外郎。进谏议大夫。为江州刺史日尝问归宗常禅师曰。须弥纳芥子即不问。如何是芥子纳须弥。师曰。人传使君读万卷书是否。渤曰然。师曰。摩顶至踵如椰子大。万卷书何处着。渤有省(唐史并传灯)。

　　李泌

　　泌。字长源。初无妻。不食肉。代宗强诏食肉娶妻。德宗朝进礼部尚书同平章事。封邺侯。闻瓒禅师居南岳。人号懒残。泌往谒之。闻译经声先悲怆而后悦豫。知为隐者。候之良久。瓒拨火出芋食之曰。领取十年宰相。至是泌用事。为帝言其高行。诏征之。使者至石窟宣麻。瓒寒涕垂颐凝然而坐不以介意。使回以闻。德宗益嗟敬之(唐史并传灯)。

　　孟简

　　简。字几道。元和中为尚书。素好佛。韩愈与书有云。积善积恶殃庆自以类至。何有去圣人之道从夷狄之教(云云)。简答书云。来示云。积善积恶殃庆自以类至。若是则释氏辨之精详。尽欲人积善耳。故迦文为大士言六度。为中根言十二因缘。为小根言四圣谛。又云。依法不依人。假如飞廉恶来之所为者皆亡国灭身之道。故虽华夏其可从乎。夏禹文王之所作皆万世受赐。故虽戎狄其可斥乎。合下徒以夷狄之说辱圣贤之身。圣贤之身必能忍辱。圣贤之法其可辱乎。深所不取也。但合下不奉即已。区区毁黩。岂积善之云乎。彼杨墨老氏之书。其所述。作于理偏虚。非中道要切。释氏之教则不然。大明积恶之根源。核天下神道报应之微细。皎然言善恶之异路。为广其道。奈何韩君以愚人下俚翁妪之情见待之耶。然其法行于世。使人人自畏恶修善。岂不大助教化之防与(附见韩文公集)。

　　梁肃

　　肃。字敬之。安定人。以补阙修史侍皇太子。卒赠礼部郎中。学天台教于荆溪禅师。深得心要。以止观文义弘博。览者费日。乃删定为六卷。行于世。有天台禅林寺碑．天台止观统例．智者大师传论(统纪)。

　　于頔

　　頔。字允元。贞元十四年拜山南东道节度使。初为湖州刺史日。进沙门皎然杼山诗集藏于御书殿。頔尝问紫玉禅师。如何是黑风吹其船舫漂堕罗刹鬼国。师曰。于頔这客作汉。问恁么事作么。頔当时失色。师指云。祇这个便是漂堕罗刹鬼国也。頔闻已信受(传灯)。

　　李吉甫　武元衡　高崇文　薛华　郑余庆　陆长源

　　吉甫。字弘宪。元和二年擢中书侍郎同平章事。尝请清凉观师为述华严正要一卷。武元衡。字伯苍。元和中拜相。尝请清凉着法界观玄镜一卷。高崇文。其先自渤海徙幽州。七世不异居。开元中再表其闾。累官金吾将军。擒刘辟有功。封南平郡王。请清凉着镜灯说文一卷。薛华。为滑州节度使。与孟简．钱徽．白居易．杜羔等请清凉制七处九会华藏界图心镜说文十卷。郑余庆。字居业。郑州荥阳人。擢进士第。贞元中拜同平章事。请清凉造华严纲要三卷。陆长源。吴中人。为汝州刺史。尝撰华严经清凉疏序。略曰。大方广佛华严经者。西方谓之圆满修多罗也。大者如宇之覆。方者如地之载。广者笼万有而为义。佛者总十号而称首。华者行业之繁绘。严者庄敬之成饰。其功大。其德圆。法教之宗系。经论之泉薮。江河之归东海。星象之拱北辰。微妙甚深不可得而称也。又尝请清凉撰三圣圆融观一卷(清凉国师碑刻)。

　　张仲素

　　仲素。为翰林学士。元和十四年二月宪宗来仲素撰佛骨碑。略曰。岐阳法云寺鸣鸑阜有阿育王所造之塔。藏佛指节。太宗特建寺宇加之重塔。高宗迁之洛邑。天后荐以宝函。中宗记之国史。肃宗奉之内殿。德宗礼之法宫。据本传必三十年一开。则玉烛调。金镜朗。氛祲灭。稼穑丰(唐史)。

　　白居易

　　居易。字乐天。其先太原人。后徙居下邽。居易敏悟绝人。工文章。年十七登进士第。元和中对䇿乙等。仕至刑部尚书。居易于东都所居。疏沼种树。构石楼于香山。自号香山居士。又曰醉吟先生。尝问心要于凝禅师。得八言广为八偈。八言谓觉观定慧明通济舍。其观偈曰。以心中眼。观心外相。从何而有。从何而丧。观之又观。则辨真妄(八偈见长庆集)。元和四年诏惟宽禅师入见问禅要。来居易问师曰。既云禅师。何以说法。师曰。无上菩提者。被于身为律。说于口为法。行于心为禅。律即是法。法不离禅。长庆二年居易知杭州。往问道于鸟窠禅师。师曰。诸恶莫作。众善奉行。居易曰三岁孩儿也恁么道。师曰。三岁孩儿虽道得。八十老翁行不得。居易服其言。作礼而去。后至庐山谒归宗常禅师。值师泥壁。师问曰。君子儒。小人儒。居易曰君子儒。师打泥杇一下。居易遂过泥。师接得便用。良久云。莫便是快俊底白侍郎么。居易云不敢。师云祇有过泥分。尝劝一百四十八人结上生会。行念慈氏名。坐想慈氏容。愿当来世必生兜率。晚岁风痹。遂专志西方祈生安养。画西方变相一轴。为之愿曰。极乐世界清净土。无诸恶道及众苦。愿如我身病苦者。同生无量寿佛所。一夕念佛坐榻上。倏然而逝。居易尝于钵塔寺依如大师受八关斋戒者九度(旧唐史并传灯)。太和三年苏州重玄寺刊石壁经成。居易撰碑。略曰。夫开示悟入诸佛知见。以了义度无边。以圆教垂无穷。莫尊于法华经。证无生忍。造不二门。住不思议解脱。莫极于维摩经。摄四生九类入无余涅槃。实无得度者。莫先于金刚经。坏罪集福。净一切恶。莫急于尊胜陀罗尼经。应念随愿往生。莫切于弥陀经。用正见观真相。莫出于普贤行法经。诠自性。认本觉。莫深于实相法密经。空法尘。依佛智。莫过于般若心经。是八种经。具十二部三乘之要旨。万佛之秘藏尽矣(长庆集)。

　　庞蕴

　　蕴。字道玄。衡阳人。世本业儒。志求真谛。初谒石头迁禅师问。不与万法为侣者是甚么人。迁以手掩其口。豁然有省。一日迁问曰。日用作么生。蕴曰。若问日用事。即无开口处。乃以偈呈迁。迁然之。后参马祖。问曰不与万法为侣者是什么人。祖云。待汝一口吸尽西江水即向汝道。蕴顿领玄要。元和中北游襄汉。居郭西小舍。一女灵照常制竹漉篱卖以供朝夕。将逝令灵照出视早晚。及午以报。女遽曰。日已中矣。而有蚀也。蕴出户视之。女即登父座合掌坐亡。蕴笑曰。吾女锋捷。于是更留七日。州牧于頔问疾。蕴谓曰。但愿空诸所有。慎勿实诸所无。言讫枕頔膝而化(传灯)。

　　柳宗元

　　宗元。字子厚。河东人。少精敏绝伦。为文章卓伟精致。第进士博学宏辞科。贞元中拜监察御史。元和中为柳州刺史。后贬永州司马。因自放山泽间。其湮厄感郁一寓诸文。送浚上人归省序略曰。金仙氏之道本于孝敬。而后积以众德归于空无。其教曰禅曰法曰律。上人专于律行。恒久弥固。其仪刑后学者欤。诲于生灵。触类蒙福。其积众德者欤。觐于高堂。视远如迩。其本孝敬者欤。撰南岳般舟和尚碑。略曰。和尚心大行密。体卑道尊。以为由定发慧必用毗尼。师即崇岭作精室曰般舟台焉。呜呼。无得而修。故念为实相。不取于法。故律为大乘。万行方厉。一性恒如。寂用之涯不可得也。送浩初上人序略曰。儒者韩退之病予嗜浮图言。訾予与浮图游。且曰见送元生序不斥浮图。浮图诚有不可斥者。往往与易．论语合。诚乐之。其与性情𠁗然。不与孔子异道。退之好儒。未能过扬子。扬子之书于庄墨申韩皆有取焉。浮图者反不及庄墨申韩之怪僻险贼耶。曰以其夷也。果不信道而斥焉以夷。则将友恶来盗跖而贱季札由余乎。非所谓去名求实者矣。吾之所取者。与易．论语合。虽圣人复生。不可得而斥也。退之所罪者其迹也。撰净土院记。略曰。中州之西数万里。有国曰身毒。释迦如来示现之地。彼佛言曰。西方过十万亿佛土。有世界曰极乐。佛号无量寿如来。其国无三恶八难。众宝以为饰。其人无十缠九恼。群圣以为友。有能诚心大愿归心是土者。苟念力具足则生彼国。永出三界得不退转。其言无所欺也。晋时庐山远法师作念佛三昧咏。大劝于时。其后天台顗大师着释净土十疑论。宏宣其教。迷者赖焉。盖其留异迹而去者甚众。撰南岳大明律师碑。略曰。儒以礼立。仁义无之则坏。佛以律持。定慧去之则丧。是故离礼于仁义者。不可与言儒。异律于定慧者。不可与言佛。撰六祖能大师碑。略曰。自有生物则好斗夺丧其本实。悖乖淫流莫返于初。而浮图说后出推离还源合所。谓生而静者梁氏。好作有为。达磨讥之。空术益显。六传大鉴。其道以无为为有。以空洞为实。以广大不荡为归。其教人始以性善。终以性善。不假耘锄。本其静矣(全文并见本集)。

　　李翱

　　翱。字习之。后魏尚普左仆射冲十世孙。中进士第。元和初为国子博士史馆修撰。尝为朗州刺史。仰慕药山惟俨禅师道风。屡请不赴。乃特入山致敬。药山端然看经殊不顾视。翱乃云见面不如闻名。拂袖便行。药山却召翱。翱回首。何得贵耳贱目。遂顶拜。起问如何是道。药山以手指天。复指净瓶。翱曰不会。药山云。云在青天水在瓶。翱拜谢。乃呈偈云。炼得身形似鹤形。千株松下两函经。我来问道无余事。云在青天水在瓶。一夕师登山。忽云开见月。大啸一声。声落澧阳八九十里。翱闻之。复寄偈曰。选得幽居惬野情。终年无送亦无迎。有时直上孤峰顶。月下披云啸一声。翱尝着复性三篇。其一谓情昏则性匿忘情则复性。其二谓无思则寂照。其三谓昏而不思终不明道(传灯并本集)。

　　裴度

　　度。字中立。河东闻喜人。历四朝。文宗诏节度河东。二年拜中书令封晋国公。谥文忠。尝与三十余人问道于国一钦禅师。行门人礼。在河东时奏五台佛光寺庆云现。见文殊乘狮子于空中。从者万众。帝遣使供万菩萨。是日复有庆云见(镡津集)。

　　庾承宣

　　承宣。登贞元八年第。与韩愈．欧阳詹等同榜。号龙虎榜。尝撰福州净光塔铭。其序略曰。观察使柳公．监军使鱼公相与言曰。报君莫大于崇福。崇福莫大于树善。树善莫大于佛教。教之本其在浮图欤。夫浮图者。上参诸天。下镇三界。影之所荫如日月之照。破昏为明。铃之所响如金石之奏。闻声生善。如是之福尽归人主。谋之既臧。相顾踊跃。食王禄者乐于檀施。荷帝力者悦而献工。役无告劳。功用斯毕。皇帝嘉焉。赐额曰贞元无垢净光之塔(旧唐史)。

　　刘禹锡

　　禹锡字梦得。系出中山。擢进士第。登博学宏词科。终检校礼部郎中。尝撰六祖大鉴禅师第二碑曰。元和十年某月日。诏书追褒曹溪第六祖能公。谥曰大鉴。实广州牧马总以疏闻。由是可其奏。后三年有僧道琳。率其徒由曹溪来。且曰愿立第二碑。学者志也。维如来灭后中五百岁。而摩腾．竺法兰以经来华。人始闻其言。犹夫重昏之见曶爽。后五百岁而达磨以法来华。人始传其心。犹夫昧旦之睹白日。自达磨六传至大鉴。如贯意珠。有先后而无同异。世之言真宗者所谓顿门。初达磨与佛衣俱来。得道传付以为真印。至大鉴置而不传。岂以是为筌蹄耶。刍狗耶。将人人之莫己若。而不若置之耶。吾不得而知也。按大鉴生新州。三十出家。四十七年而殁。百有六年而谥。始自蕲之东山。从第五师得授记以归。高宗使中贵人再征。不奉诏。第以言为贵。上敬行之。铭曰。至人之生无有种类。同人者形。出人者智。蠢蠢南裔降生杰异。父干母坤独肖元气。一言顿悟不践初地。五叶相承授以宝器。宴坐曹溪世号南宗。学徒畟来如水之东。饮以妙药差其喑聋。诏不能致许为法雄。去佛日远群言积亿。着空执有各走其域。我立真筌扬起南国。无修而修无得而得。能使学者还其天职。如黑而迷仰见斗极。得之自然竟不可传。口传手付则碍于有。留衣中堂得者天授。又撰佛衣铭曰。佛言不行。佛衣乃争。忽近贵远。古今常情。尼父之生。土无一里。梦奠之后。履存千祀。惟昔有梁。如象之狂。达磨救世。来为医王。以言不痊。因物乃迁。如执符节。行乎复关。民不知官。望车而畏。俗不知佛。得衣为贵。坏色之衣。道不在兹。由之信道。所以为宝。六祖未彰。其出也微。既还狼荒。憬俗蚩蚩。不有信器。众生曷归。是开便门。非止传衣。初必有终。传岂无已。物必归尽。衣胡久恃。先终知终。用乃不穷。我道无朽。衣于何有。其用已陈。孰非刍狗。

　　李德裕

　　德裕。字文饶。吉甫子也。其先赞皇人。穆宗即位擢翰林学士。官至司徒同平章事。终崖州司户参军。懿宗追赠卫国公。宝历中。公以淮海书院及所居宅建甘露寺。以资穆宗冥福。时甘露降故名(本传并润州图经)。

　　万敬儒

　　敬儒。庐州人。三世同居。丧亲庐墓刺血写佛经。断手二指辄复生。宣宗表其家(唐书本传)。

　　吴道子

　　道子。阳翟人。初名道子。玄宗改名道玄。工𦘕。下笔有神。玄宗召入供奉。于景公寺画地狱变相。都人咸观。皆惧罪修善。两市屠沽不售(名𦘕记并统纪)。

　　杜荀鹤

　　荀鹤。字彦之。早有诗名。大中中登科。后迁主客员外郎。天祐初卒。自号九华山人。有诗集行世。其送僧诗曰。利门名路两无凭。百岁风前短焰灯。只恐为僧心不了。为僧心了总输僧。

　　李舟

　　舟。字公度。陇西人。岑之子也。有文章。高志气。杜甫有诗二十六韵送之。首云。代北有豪鹰。生子毛尽赤(云云)。舟尝云。释迦生中国。设教如周孔。周孔生西方。设教如释迦。天堂无则已。有则君子登。地狱无则已。有则小人入(李肇国史补)。

　　陆亘

　　亘观察池州时。普愿禅师居南泉三十年。亘请入郡伸弟子礼。亘曰。弟子亦薄会佛法。师曰大夫十二时中作么生。亘曰寸丝不挂。师曰阶下汉。亘见人双陆。拈起骰子。云恁么不恁么。祇恁么信彩去时如何。师拈起云。臭骨头。花十八(传灯)。

　　李节

　　节为河东节度巡官。大中八年潭州岳麓寺沙门疏言往太原求大藏经。河东节度使司空卢钧．副使韦宙以经施之。节饯之以序曰。业儒之人喜排释氏。其论必曰禹汤文武之代皆无有释。释氏之兴。源于汉。流于晋。弥漫于宋魏齐梁陈隋。此衰世之所奉也。宜一扫绝刬草之。使不得滋。论者之言粗矣。抑能知其然未知其所以然也。吾请精而言之。昔有一夫肤腯而色凝。气烈而神清。怡然保顺。医与祷无用也。复一夫而有风湿之疴。背癃而足躄。耳聩而目瞑。于是用攻熨焉。事禳禬焉。是二夫者胡相反耶。病与不病异耳。呜呼。三代之前世康人良。禹汤文武德义播之。周公孔子典教持之。道风虽微。渐渍犹存。诈不胜信。恶知避善。暨三代之季。世病矣。风俗大败。诈力相乘。善以柔退。恶以强用。上下相仇激为怨俗也。释氏之教以清净恬虚为禅定。以柔谦退让为忍辱。故怨争可得而息也。以菲薄勤苦为修行。以穷达寿夭为因果。故贵贱可得而安也。怨争息则干戈盗贼之不兴。贵贱安则君臣民庶之有别。此佛圣人所以救衰世之道也。不有释氏尚安救之哉。今论者不责衰世之俗为难移。而尤释氏之徒为无用。是不怜抱病之夫而诟医祷之为何人也。不思释氏救世行化之为大益。而且病其宫墙之丽。徒众之蕃。雕锼彩绘之费。吾故曰能知其然不知其所以然也。会昌季年。武宗大剪释氏。巾其徒。撤其居。容貌于土木者沉诸水。言论于纸素者投诸火。分命御史乘驷走天下察。敢隐匿者罪之。于是天下名蓝真宇毁去若扫。天子建号之初。雪释氏。不当废也。亟下诏复之。而自湖以南。远人畏法。体朝廷之严旨。焚撤经象殆无遗余故。今明命虽颁。莫能得其经籍。道林寺湘西之胜游也。有释疏言。独曰。太原府国家旧都佛祠最多。大帅司空卢公天下仁人。我第往求遗书。或可得。既上谒军门。公果诺之。四驰以求逸文。月未几得经律论五千四十八卷辇而归。嘻释氏救世之道既言之矣。向非我明君洞鉴理源。何能复行其道。非司空公克崇大法。何能复全其书。非沙门疏言深识法运。何能不惮远求以遂兹盛典。奉圣上之命兴释氏之宗。惠及后人。其功用有不可胜言者(通论)。

　　裴肃

　　肃。字中明。孟州济源人。尝任越州观察使。捐俸重修龙兴寺大佛殿(今宝林寺)。初殿隳坏。众请昙彦法师修之。彦曰非贫道缘力也。后三百年有绯衣功德主来兴此殿。寺众刻石记之。及肃赴任。施俸修殿。果应彦记(释鉴)。

　　裴休

　　休。字公美。肃子也。操守严正。昼讲经。夜著书。终年不出户。有馈鹿者。休不食。曰。蔬食犹不足。今一啖肉。后何以继。擢进士为监察御史同中书门下平章事。宣宗尝曰。休真儒者。然嗜浮图法。讲求其说。当世嘲之而所好不衰。休刺洪州。入龙兴寺。观画壁曰。容仪可观。高僧何在。众无对。休曰此间有禅僧否。或曰。有运禅师混迹洒扫。可问之。休延至。以前语问之。运朗声曰裴休。休曰诺。运曰在甚么处。休豁然契会。遂延入府朝夕问道。因师黄檗。休又尝与圭峰密禅师游。入其阃域。受其显诀。议者以圭峰为禅耶律耶经论耶。休论之曰。嘻。议者焉知大道之所趣哉。夫一心者万法之总也。分而为戒定慧。开而为六度。散而为万行。未尝非一心。一心未尝违万行。禅者六度之一耳。何能总诸法哉。且诸祖或广行法教。或专心禅寂。或蝉蜕而去。或火化而灭。而法必同。行不必同也。故密师之道以知见为妙门。以寂静为正味。慈忍为甲盾。慧断为剑矛。破内魔之高垒。陷外贼之坚阵。二乘不兴。四分不振。吾师耻之。忠孝不并化。荷担不胜往。吾师耻之。故皇皇于济拔。汲汲于开诱。其四依之人乎。其十地之人乎。议者又焉知大道之所趣哉(高僧传)。左街僧录内供奉三教谈论赐紫大达法师端甫卒。休制碑。略曰。为丈夫者。在家则张仁义礼乐。辅天子以扶世导俗。出家则运慈悲定慧。佐如来以阐教利生。舍此无以为丈夫。师年十七为比丘。自是经律论无敌于天下。德宗闻其名征之。一见大悦。顺宗仰其风。亲之若昆弟。宪宗幸其寺。待之若宾友。由是天子益知佛为大圣人也。当是时。朝廷方削平区夏。天子端拱无事。诏和尚。率缁属。迎真骨于灵山。开法场于秘殿。既而刑不残。兵不黩。赤子无愁声。江海无惊浪。盖参用真乘以毗大政之明效也。休平居不御酒肉。作劝发菩提心文。撰圆觉经序．法界观序．禅源诠序。世服其精要(旧唐史并传灯)。

　　李商隐

　　商隐。字义山。怀州人。诗文瑰迈奇古。号西昆体。其赞佛偈曰。吾儒之师。曰鲁仲尼。仲尼师聃。龙吾不知。聃师竺干。善入无为。稽首大觉。吾师师师。商隐慕悟达国师知玄之道。以弟子礼事之。尝苦眼疾。乞玄冥祷。玄寄天眼偈三章。读讫疾愈(僧传统纪)。

　　吕岩

　　吕岩真人。字洞宾。京兆人也。唐末三举不第。偶于长安酒肆遇钟离权授以延命术。自尔人莫之究。尝游庐山归宗书钟楼壁曰。一日清闲自在身。六神和合报平安。丹田有宝休寻道。对境无心莫问禅。未几道经黄龙山。睹紫云成盖。疑有异人。乃入谒。值龙击鼓升堂。龙见意必吕公也。欲诱而进。厉声曰。座傍有窃法者。吕毅然出问。一粒粟中藏世界。半升铛内煮山川。且道此意如何。龙指曰这守尸鬼。吕曰争奈囊有长生不死药。龙曰。饶经八万劫。终是落空亡。吕薄讶飞剑胁之。剑不能入。遂再拜求指归。龙诘曰。半升铛内煮山川即不问。如何是一粒粟中藏世界。吕于言下有契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。龙嘱令加护。后谒潭州智度觉禅师有曰。余游韶郴。东下湘江。今见觉公。观其禅学精明。性源淳洁。促膝静坐收光内照。一衲之外无余衣。一钵之外无余食。远生死岸。破烦恼壳。方今佛衣寂寂兮无传。禅理悬悬兮几绝。扶而兴者其在吾师乎。聊作一绝奉记。达者推心方济物。圣贤传法不离真。请师开说西来意。七祖如今未有人(五灯会元)。

　　佛法金汤编卷第九

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第十

　　会稽沙门　心泰　编

　　天台沙门　真清　阅

　　梁

　　都汴徙洛二主一十六年。

　　太祖

　　帝姓朱。讳温。宋州砀山午沟里人。父诚。以五经教授乡里。曰朱五经。黄巢起。温为先锋。后背巢归唐。僖宗赐名全忠。即位改元开平。诞节来百官诣寺行香祝寿。吴越王钱镠幼子令因为僧。赐紫衣。号无相大师。加同三十﨟(五代史并统纪)。

　　均王

　　王讳瑱。字友贞。太祖第三子。即位于大梁贞明元年。东塔院沙门归序进经论会要。编入大藏。赐号演教大师(五代史并统纪)。

　　唐

　　起太原入汴徙洛。四主。一十三年。

　　庄宗

　　帝讳存勖。姓李。其先沙陀人。自号朱耶。至其后世遂以朱耶为姓。唐懿宗以其祖赤心讨庞勋有功。赐姓名曰李国昌。国昌生克用。克用生存勖。存勖即位。改元同光。诞节来僧录慧江．道士程紫霄入内殿谈论。设千僧斋。二年来兴化奖禅师入内咨问禅法。帝曰。朕下大梁。收得一颗无价宝珠。未有人酬价。奖曰请陛下宝看。帝以手舒朴头角。奖曰帝王之宝谁敢酬价。帝悦。奖亡谥广济大师。通寂之塔(五代史并传灯)。

　　晋

　　起太原。都汴。二主。一十一年。

　　高祖

　　帝讳敬塘。姓石。明宗之婿。父枭捩鸡出于西夷。契丹主立敬塘为帝。改元天福。国忌来宰臣百僚诣寺行香饭僧。永以为式。汉中沙门可洪进大藏经音义四百八十卷。来入藏(五代史并统纪)。

　　出帝

　　帝讳重贵。高祖兄。敬儒之子。开运元年来为高祖写大藏经。奉安明圣寺以资冥福(统纪)。

　　汉

　　起太原。都汴。二主。四年。高祖讳知远。姓刘。其先沙陀部人。

　　周

　　都汴。三主。九年。

　　太祖

　　帝讳威。姓郭。刑州尧山人。即位改元广顺。诞节来宰臣百僚诣寺观建祝圣道场(五代史)。

　　世宗

　　帝讳荧。姓柴。邢州人。幼从姑长太祖家。以谨厚见称。太祖以为子。封晋王。寻即位。显德元年齐州开元寺义楚法师进所撰释氏六帖。来付史馆颁行。赐紫方袍仍加明教大师之号(高僧传)。

　　五代十国

　　吴

　　据庐州。统二十八州。四世。四十六年。王杨行密。字化源。庐州人。昭宗天复二年封吴王。

　　南唐

　　据金陵。统三十五州。三世。四十九年。

　　李昪

　　昪。字正伦。自称唐建安王恪之后。吴杨行密养为子。诸子不能容。乃乞徐温冒姓徐。名知诰。后受吴禅。国号南唐。复姓李。更名昪。即李先主。升元初改徐温所建兴教寺为清凉大道场。请抚州崇寿寺休复悟空禅师居之。升元二年改瓦官寺为升元寺。又改报先院为兴慈寺(刘宋元嘉二年。文帝为高祖建寺曰报恩。唐会昌末废之。杨吴太和六年毗陵郡公徐景运为亲重建曰报先院。宋政和中改能仁寺)。昪居建康作无遮大斋七会。天竺中印度沙门进贝叶书及舍利为贽。昪召僧智玄译其书并图李长者像。班之境内(五代史并金陵志)。

　　李璟

　　璟。昪长子。谥元宗。即李中主。保大中为先主造寺曰奉先(即保宁寺)。璟迁都南昌。以子从嘉守建康。璟造庐山开先寺。璟殂。从嘉嗣位(金陵志并纪载)。

　　李煜

　　煜。字重光。璟第六子。初名从嘉。及嗣位更名煜。即李后主。尝请文益禅师住报恩禅院。署号净慧禅师。迁住清凉寺。文益示寂。煜为建塔。奉全身葬于江宁县之丹阳。来谥大法眼。塔曰无相(纪载并传灯)。上元县民暴卒复苏云。至冥司。见先主曰。吾为宋齐丘所误杀。和州降者千余人。冤诉受苦。汝归可语嗣君。凡寺观鸣钟。吾苦暂休。可造一钟尤善。吾在位日曾以于阗国所进玉天王像藏于瓦官寺佛左膝。人无知者。汝以为验。煜遂诣寺取玉像。感泣无已。乃造钟于清凉寺。镌其上曰荐烈祖孝高皇帝脱幽出厄。以玉像建塔。葬蒋山(曾慥类说并珠林)。

　　楚

　　据潭州。统三十三州。六世。五十七年。

　　马殷

　　殷。字霸图。许州人。昭宗拜为潭州刺史。梁太祖封为楚王。石门蕴禅师迁住夹山。道由潭州。王出城延接。便问如何是祖师西来大道。师曰。御驾六龙千古秀。玉阶排仗出金门。王大喜。延入天册府供养(释监)。

　　吴越

　　据杭州。统十三州。四世。八十四年。

　　钱镠

　　镠。字具美。钱唐人。唐僖宗时镠率乡兵破走黄巢。昭宗拜为镇海镇东军节度使。天复二年封越王。梁太祖封吴越王。唐庄宗赐玉册金印。年八十一。谥武肃王(纪载)。尝遣沙门清外同王弟铧往四明阿育王山迎释迦舍利塔。舟还西陵。塔夜放光。浙江如昼。王躬迎至罗汉寺。广陈供养。王镇越时患目眚。梦素衣仙人言来自永嘉。明日果有永嘉僧以大士像献。言得之海潮。示梦欲归。越王见像而目即明。乃创庵曰兴福。以奉之(兴福。今圆通寺。像犹存。出统纪)。王请镜清道怤禅师住杭之天龙寺。又建龙册寺以居之。命沙门可周于天宝堂夜为冥司讲经。鬼神现形听法。赐可周金钵紫衣加精志通明之号(高僧传)。

　　钱弘佐

　　弘佐。文穆王元瓘子也。袭封吴越国王。谥忠献。尝遣僧慧龟往双林启善慧大士傅公塔得灵骨十六片。如紫金色。舍利无数。乃迎灵骨并净瓶香炉扣门槌诸物至钱塘安光册殿供养。建龙华寺。以灵骨塑大士像于寺(统纪)。

　　钱弘俶

　　弘俶。文穆第九子。袭封吴越国王。谥忠懿。尝慕阿育王造八万四千塔。中藏宝箧。箧中置印心咒。经十年讫功。布散部内(统纪)。王延衢州道潜禅师入府受菩萨戒。署号慈化。定慧禅师建大伽蓝于南山曰慧日。永明请潜居之。潜尝从王求塔下十六金铜罗汉像。王适梦十六人从潜而行。乃异而与之。此净慈所以有罗汉殿也。尝请雪窦延寿禅师开山灵隐新寺。明年迁住永明(净慈寺记)。福州支提山有天冠菩萨一千眷属。王施七宝铸天冠像一千尊。仍造寺宇(支提寺记)。王因览永嘉集有同除四住此处为齐。若伏无明三藏即劣之语。以问韶国师。师曰。此是教义。可问天台寂师。遂召以问。寂曰。此出智者妙玄。自唐末丧乱。教籍多出海外。于是遣使十人往日本取教典以回。为建寺螺溪。曰定慧(统纪)。王尝饭僧。问延寿曰。今日还有真僧降否。答曰长耳和尚乃定光佛化身也。此机一泄。即跏趺而逝。肉身犹存(法相寺记)。

　　闽

　　据福州。统五州。六世。五十五年。

　　王审知

　　审知。字信通。光州人。梁封闽王。王尝延雪峰存．玄沙备二禅师入府求示心法。乃云。大王志心听取。幻化空身是大王法身。知见觉了是大王自性。观心无心从妄想起。我心自空即悟实相。已知本性则一时放下。不得别生丝毫许也。王礼二师曰。吉生庆幸得逢指示。舍金二十锭。二师不受。王问玄沙曰。此一真心本无生灭。今此一身从何而有。师曰。此本源真性遍周法界。为妄想故而一点识性从父母妄缘而生。受千般苦。身有轮回。大王既知觉了。不落恶趣。但请大王频省妄念。归真合道。王作礼喜受(雪峰录)。尝建鼓山寺。请晏国师开山。玄沙示寂。为建塔。赐号宗一禅师。又请棱禅师居长乐府西院。奏额曰长庆。雪峰示疾。王命医诊视。师曰。吾非疾也。竟不服药。经月余游蓝田归。澡身。中夜入灭。初王雅隆师道。其住雪峰。为之增宇设像铸钟以严其山。优施以充其众(释监)。

　　王延钧

　　延钧。审知次子。素奉佛法。度僧一万人。由是闽中多僧。尝请罗山和尚开堂说法。升座敛衣左右顾视便下座。王近前执罗山手曰。灵山一会何异今日。师曰将谓你是个俗汉(传灯)。王请建州梦笔和尚斋。问云和尚还将得笔来也无。师曰。不是稽山绣管。亦非月里兔毫。

　　王延羲

　　延羲。审知少子。王度僧万一千人。尝于城南西阜建石塔七层。功未半。光发如盖者三夕。既成。光耀际天又三夕。王生慰幸。遂额其塔曰净光。又建寺其下(稽古略)。

　　南平

　　据创州。统三州。五世。五十七年。王高季兴。

　　东汉

　　据大原。统十一州。三世。□十□年。王刘旻。

　　蜀

　　据成都。统四十八州。二世。三十五年。

　　王建

　　王讳建。贯休入蜀。以诗谒建曰。一瓶一钵垂垂老。万水千山得得来。建待以殊礼。赐禅月大师之号(手鉴)。

　　后蜀

　　据成都。统四十六州。二世。四十一年。王孟知祥。

　　南汉

　　据广州。统四十七州。

　　刘隐　龑

　　隐。上蔡人。梁封南平王。立功岭南。遂有南海之地。既卒。弟岩袭位。更名龚。又改名曰龑。即帝位。乃改国号曰汉(纪载)。初龑将兴兵。命驾就灵树敏公决可否。敏前知之。手封奁子语侍者曰。王来出以似之。敏怡然坐化。王果至。闻敏已化大惊。侍者乃出奁子。王发奁得简曰。人天眼目。堂中上座。王乃请文偃继其法席。又迎至府开法(僧宝传)。

　　赵王镕

　　王讳镕。帅真定。自称赵王。尝入东院访从谂禅师。值师坐禅。镕礼拜讫。左右问师曰。列土主来。为甚么不起接。师云。你不会老僧意。这里下等人来出山门接。中等人来下禅堂接。上等人来禅床上接。不可唤大王作中下等人也。恐屈大王。王欢喜。请入内供养。师既届城门。阖城威仪迎之。入内。师才下宝辇。王乃设拜请师上殿正位而坐。师良久以手斫额云。阶下立者是何官长。左右云乃是诸院尊宿并大师德。师云他各是一方化主。若在阶下老僧亦起。王乃咸命上殿。是日斋筵将罢。各问佛法。师运慈悲一一开悟。一日王又入东院访师。师不起。以手拍膝云会么。王云不会。师云。自小持斋今已老。见人无力下禅床。王问师云。和尚尊年有几个齿在。师云只有一个。王云争吃得物。师云。虽然一个。下下咬着。王赞师像曰。碧溪之月。青镜中头。我师我化。天下赵州(禅林类聚)。

　　宋齐丘

　　齐丘。不知何许人。徐知诰为淮南节度行军副使。以齐丘为谋主。后相南唐。初隐士谭景升居终南山。与陈搏为友。着化书百十萹。尝游三茅山。见齐丘有仙风道骨。出书示之。属为序。齐丘乃窃以己名行世。其六十六萹有曰。梓潼帝君尝言于受业报为邛池龙。羁于积水之下。连年旱虐。水复为泥。身既广大。无穴可容。烈日上临。内外热恼。诸鳞甲中各生小虫。咂啮困苦。一日晨凉天光忽开。五色云气浮空而过。中有瑞相。绀发螺旋金容月莹。山灵河伯万众稽首。赞叹欢喜声动天地。天香缭绕随处生春。予乃仰首哀号乞垂救度万灵。诸圣咸谓予曰。此西方大圣正觉世尊释迦文也。今以教法流行东土。随教化身将往中国。尔既遭逢宿业可脱。予乃身自踊跃。入天光中具陈往昔报应之理。世尊答言。善哉。帝子。汝于向来孝忠家国。又复悯世生护持心。因果未周仇敌相争。以人我相肆兴残忍。迁怒于物。业债当偿。今复自悔欲求解脱。汝于此时复有冤亲之想。与夫嗔恚愚痴之念否。予闻至理。心地开朗。内外罄然。如虚空住。自顾其身随念消灭。复为男子得灌顶智。予归依焉(蜀有梓潼帝君庙)。

　　边镐

　　镐初生。父母梦谢灵运入室。故小名康乐。仕南唐以都虞侯。从查文徽克建州。凡所俘获皆全之。建人谓之边佛子。及克潭州。市不易肆。谓之边菩萨。既而为节度使。惟日设斋供盛修佛事。潭人谓之边和尚(五代史)。

　　刘煦

　　煦。字耀远。𣵠州归义人。唐昭宗天祐中为军事衙推。五代晋开运初授司空平章事。又监修国史。撰唐书。佛祖灵迹咸载之。尝撰神秀传。略曰。昔后魏末有僧达磨者。本天竺国王子。以护国出家。入南海。得禅宗妙法。自释迦相传有衣钵为记。世相付授。初来至梁。诣武帝。帝问以有为之事。不契。乃之魏。隐于嵩山少室寺而卒。其年魏使宋云于[葸-十+夕]岭见之。后门徒发其墓。但见衣履而已。达磨传慧可。可传僧璨。璨传道信。信传弘忍。忍传慧能云云(本传并正宗记)。

　　佛法金汤编卷第十

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第十一

　　会稽沙门　心泰　编

　　天台沙门　真清　阅

　　宋

　　都汴。起太祖庚申。尽钦宗丙午。九主。一百六十七年。

　　太祖

　　太祖讳匡胤。赵姓。其先𣵠人也。太祖生于洛阳。故为洛阳人。父弘殷。追谥宣祖。太祖仕周为归德军节度使。殿前都点检。受诏北征。宿陈桥驿。将士推戴以黄袍加身。建隆元年正月受周恭帝禅。诏以是年二月十六日圣诞为长春节。普度童行八千人(国朝会要)。十二月诏于广陵战地造寺曰建隆。赐田四顷。命沙门道晖主之(年录)。初太祖目击周世宗镕范镇州大悲菩萨铜像铸为钱。太祖密访麻衣和尚问曰。自古有毁佛天子乎。麻衣曰。何必问古事。请以柴官家目击可验。太祖曰。主上(世宗)神武聪明。善任人。日夜图治。以混一为心。有唐太宗之风不知天下何日定矣。麻衣曰甲子至将大定。太祖因问。古天子毁佛法。与大周何如。麻衣曰。魏太武毁寺焚经像坑沙门。故父子不得其死。周武帝毁佛寺籍僧归民。未五年遽萦风疹。北伐年三十六崩于乘舆。国亦寻灭。唐武宗毁天下佛寺。在位六年。年三十二神器再传。而黄巢群盗并起。太祖曰。天下久厌兵。毁佛法非社稷福。奈何。麻衣曰。白气已兆。不逾数月至申辰当有圣帝大兴。兴则佛法赖之亦兴。传世无穷。请太尉默记之。及即位。屡建佛寺。岁度僧人(欧阳外传)。二年圣诞日。京师及诸郡县咸令有德沙门升座祝圣。永为常准。三年诏每岁试童行。通妙法华经者祠部给牒披剃。乾德四年诏遣僧百人往西域求经。开宝元年九月诏成都府造金银字藏经各一藏。敕兵部刘熙古监视。五年敕刻佛经一藏。帝自用兵平列国。前后造金银字经数藏(稽古略)。八年上自洛阳回京。手书金刚经。常自读诵。赵普因奏事见之。上曰不欲甲胄之士知之。但言常读兵书可也(北山录)。

　　太宗

　　太宗讳匡乂。更名炅。宣祖第三子。太祖同母弟。太平兴国元年诏普度天下童子十七万人(国朝会要)。二年初。周世宗废龙兴寺以为官仓。国初寺僧击鼓求复。至是不已。帝遣使持剑诘之曰。前朝为仓日久。何为烦渎天庭。且密戒使者惧即斩之。僧词自若曰。前朝不道毁像废寺。正赖今日圣朝兴复之耳。贫道何畏一死。中使以闻。帝大感叹。敕复之。赐额曰太平兴国(宋朝事苑)。三年。沙门赞宁随吴越王入朝。赐号通慧大师。敕住左街天寿寺。令修僧史。四年诏赞宁乘驿往明州阿育山王迎取真身舍利塔入禁中供养。复得舍利一颗。造塔十一级于开宝寺。帝手自安奉。五年正月敕张廷训往五台山造金铜文殊万菩萨像。奉安真容院。来张仁赞往成都铸金铜普贤像高二丈。奉安娥眉山普贤寺之白水。建大阁以覆之。诏建开圣禅寺于诞生之地。奉优填王栴檀瑞像。敕卫钦往泗州修僧伽大师塔凡十三层。改普照王寺为太平兴国。七年诏立译经传法院于东京。如唐故事。以宰辅为译经润文使。七月天息灾上新译圣佛母经。法天上吉祥持世经。施护上如来庄严经。各一卷。十月敕赞宁编修高僧传。自唐贞观二十年至宋端拱元年。成三十卷。敕赐入藏。是年帝遣使钟山祭志公。赐号道林真觉菩萨。八年帝以新译经示宰臣曰。佛氏之教有裨政理。普利群生。达者自悟渊源。愚者妄生诬谤。朕于此道微识其宗。凡为君而正心无私。即自利行也。凡行一善以安天下。即利他行也。如梁武舍身为奴。此小乘偏见。非后代所宜法也(统纪)。御制圣教序略曰。大矣哉。我佛之教也。化导群迷阐扬宗性。义理幽玄真空莫测。包括万象譬喻无根。综法网之化纲。演无际之正教。拔四生于苦海。译三藏之秘言。大则说诸善恶。细则比于河沙。含识万端弗可尽述(全文见藏经)。

　　真宗

　　真宗讳元侃。更名恒。太宗第三子。咸平元年诏赞宁为右街僧录主管教门事。帝尝制崇释论。略曰。奉乃十力。辅兹五常。上法之以爱民。下遵之而迁善。诚可以庇藜庶而登仁寿也。又曰。释氏戒律之书。与周孔荀孟迹异而道同。大旨劝人为善。禁人为恶。不杀则仁矣。不盗则廉矣。不惑则信矣。不妄则正矣。不醉则庄矣。景德四年臣僚言。愚民无知。谓舍财可以邀福。修供可以灭罪。蠹害国政。宜加禁止。上谓宰臣曰。佛教使人迁善。诚有益。安可禁之。且佛法所至甚广。虽荒服诸国皆知信奉。唯道教中原有之。然不甚盛。王旦对曰。顷岁虏使登开宝塔。瞻礼甚䖍。誓当戒杀。及至上清宫。不复屈膝。是知四夷唯重佛而已。上曰然。大中祥符三年诏京师太平兴国寺立奉先甘露戒坛。天下诸路皆立戒坛。凡七十三所。天禧元年诏天下立放生池。二年敕江宁府长干寺曰天禧。塔曰圣感。四年宰相𡨥准．翰林杨亿以四明知礼法师行业及遗身事奏闻。帝曰。但传朕意。请留住世。特赐法智大师之号。帝注四十二章经入藏颁行(统纪并稽古略)。帝制圣教序。略曰。高明肇分。三辰方乃序其次。厚载初定。万汇于以发乎端。清浊之体既彰。善恶之源是显。然后以文物立其教。以正典化其俗。于是乎像法来于中国。真谛流于中夏。洞贯今古。真实之理无以穷。囊括九围。玄妙之门莫能究。言乎妄想则五蕴皆空。现乃真容则一毫圆满。广大之教岂能纪述者哉。

　　仁宗

　　仁宗。讳祯。真宗第六子。天圣元年帝常顶玉冠。冠上琢观音像。左右以玉重。请易之。帝曰。三公百官揖于下者皆天下英贤。岂朕所敢当。特君臣之分不得不尔。朕冠此冠。将令回礼于大士也(郑景重家集)。九年四月来韶州守臣诣宝林山南华寺。迎六祖衣钵入禁中清净堂供养。来兵部侍郎晏殊撰六祖衣钵记。景祐四年诏曰。朕荷祖宗之休。丕承洪业。未尝不虚怀逸士昃席幽人。雅闻天台之石桥。近接四明之雪窬。智觉之遗风具在。应真之灵迹俨存。慨想名山载形梦𥧌。今遣内侍张履信赍沉香山一座。龙茶二百斤。银五百两。御服一袭。表朕崇重之意。庆历三年六月诏迎相国寺佛牙。祷于禁中。初太祖疑宣律师佛牙非真。遣使取自洛。以火煆之。色不变。太祖敬其神异。御制发愿文。太宗复取验以火。御造偈赞申敬。因奉安相国法华院。真宗又迎供开宝寺。瞻拜之。夕神光洞发。御制偈赞。至是以佛牙三朝敬事。祖宗御封。帝手启之。灌以海上蔷薇水。忽得舍利一颗。五色映人。帝因为赞。皇祐元年内侍李允宁奏施汴宅一区建寺。赐额曰十方净因禅院。帝留意空宗。下三省定议。召有道者住持。欧阳修．程师孟奏请庐山圆通寺居讷。讷称疾不起。讷以怀琏应诏。召对化成殿。问佛法大意。奏对称旨。赐号大觉。至和二年大觉乞归老山中。帝曰。山即如如体也。将安归乎。不许。嘉祐三年契嵩进正宗记十二卷．辅教编三卷．定祖图等书。帝览其书。至谋道不谋名。为法不为身。叹爱其诚。赐其书入藏(僧宝传．统纪．雪窦寺记．宸奎阁记)。

　　英宗

　　英宗。讳宗寔。仁宗之兄。濮王第十三子。仁宗立为皇太子。赐名𥌓。治平二年杭守沈文通奏天竺观世音菩萨始自石晋。至今治平。福天下。泽生民。前后灵迹甚着。宰相曾公亮敷陈其事。遂赐额曰灵感观世音院。是年来大相国寺造三朝御制佛牙赞碑。翰林学士王圭撰文。左仆射魏国公贾昌朝书。右仆射兼译经润文使魏国公韩琦立石。太宗赞曰。功成积劫印文端。不是南山得恐难。眼睹数重金色润。手擎一片玉光寒。炼时百火精神透。藏处千年莹采完。定果薰修真秘密。正心莫作等闲看。真宗赞曰。西方大圣号迦文。接物垂慈世所尊。常愿进修增妙果。庶期饶益富黎元。仁宗赞曰。三皇掩质皆归土。五帝潜形已化尘。夫子域中𡘆是圣。老君世上亦言真。埋躯祇见遗空冢。何处将身示后人。唯有吾师金骨在。曾经百炼色长新。三年净因琏禅师乞归四明阿育王山。帝赐手诏曰。天下寺院任性住持。师遂建宸奎阁以奉先朝圣制(统纪)。

　　神宗

　　神宗。讳顼。英宗长子。熙宁二年诏衡州迎常宁资福寺玉塔入京。塔高一寻。累以玉石。阿育王所造第九塔也。十年夏旱。帝于禁中斋祷甚虔。夜梦神僧驰马空中口吐云雾。觉而雨大霔。敕求其像。得之相国寺第十三尊罗汉。诏迎入内供养。宰相王圭以诗称贺曰。良弼为霖孤宿望。神僧作雾应精求。参政元绛续曰。仙骥乘云穿仗下。佛花吹雨洒天流(东轩笔录)。元丰三年正月。敕大内设千僧斋。施袈裟金刚经。为慈圣太后追福。五年诏相国寺辟六十四院为八禅二律。以东西序为惠林．智海二巨刹。诏净慈宗本禅师住惠林。东林常总禅师住智海。总固辞。许之。本入对延和殿。山呼罢。即就榻跏趺。侍卫惊顾而师自若。赐茶至。举盏长吸。又荡撼之。帝问受业。对曰承天永安。帝喜。语论久之。既退。帝目送之。谓左右曰。真福慧僧也。侍者问主上何语。曰吃茶闲话耳(统纪稽古略)。

　　哲宗

　　哲宗。讳煦。神宗第六子。元祐元年四月诏法云秀禅师就先帝神御前说法。赐号圆通。高丽王子祐世僧统义天来朝。敕礼部苏轼馆伴。仍敕主客。杨杰送至钱唐受法。三年敕内侍赍黄金往东林装饰神运五殿佛像(统纪)。

　　徽宗

　　徽宗。讳佶。神宗第十子。建中靖国元年。汴京法云寺佛国禅师惟白撰续灯录三十卷进上。御制序。略曰。释迦如来之出世也。唱道鸡园。腾芳鹫岭。西被竺土。东流震旦。则正法眼藏独付于饮光。自达磨西来寔为初祖。至于曹溪。南岳青原而下分为五宗。各擅门风。应机酬对。虽建立不同。而会归则一。佛国禅师惟白探取上乘。了第一义。屡入中禁。三登高座。宣扬妙旨。良惬至怀。是录也直指性宗单传心印。可得于眉睫。可荐于言前。举手而擎妙喜世界。弹指而成庄严楼阁。神通妙用不可思议者也(普灯)。崇宁三年敕迎相国寺三朝御制释迦佛牙入内供养。隔水晶匣舍利出如雨点。因制赞曰。大圣释迦文。虚空等一尘。有求皆赴感。无刹不分身。玉莹千轮在。金刚百炼新。我今恭敬礼。普愿济群伦。政和三年诏沙门永道住左街崇先香积院。四月嘉州奏风折大树。有僧在定。帝令送至京师。八月入内译经院。金总持三藏鸣金磬出其定。僧曰。我东林远法师弟慧持也。西游峨眉。因入定于此。三藏徐曰。今欲何归。曰陈留。即复入定。帝令绘像颁行天下。仍制赞三首。其一曰。七百年来老古锥。定中消息许谁知。争如只履西归去。生死徒劳木作皮(普灯)。宣和元年帝惑于林灵素之说。诏改佛为大觉金仙。僧为德士。寺为宫观。左街大师永道上书曰。自古佛法未尝不与国运同盛衰。魏太武崔浩灭佛法未三四年。浩竟赤族。文成大兴之。周武卫元嵩灭佛法不五六年。元嵩贬死。隋文帝大兴之。唐武宗赵归真．李德裕灭佛法不一年。归真被诛。德裕窜死。宣宗大兴之。我国家太祖太宗列圣相承。译经试僧大兴佛法。成宪具在。虽万世可守也。陛下何忍一旦用奸人之言。为惊世之举。陛下不思大武见弑于阉人之手乎。周武为铁狱之囚乎。唐武夺寿去位之报乎。此皆前鉴可观者。陛下何为蹈恶君之祸而违祖宗之法乎。书奏。帝怒。敕流道州(本传)。二年九月诏大复天下僧尼。道州永道量移近处。七年六月得旨回敕住昭先禅院。赐名法道。以旌护法。

　　李昉

　　昉。字明远。深州铁阳人。仕周汉。归宋三入翰林。两入中书。谥文正。太平兴国间与徐铉等进太平广记五百卷。其间录佛法者三十卷。上自汉明。终于五代。古今悟心得道之众。神僧经论定慧之学。君臣信毁休咎之征。靡所不载。

　　范质

　　质。字文素。大名宋城人。建隆初拜相。封鲁国公。太祖诏以二月十六日圣诞为长春节。赐百官宴于相国寺。质尝撰圣斋疏曰。素虹纪瑞。表觉帝之下生。绀马效灵。应轮王之出世。非夫威震四天则不足感自然之宝。非夫位尊三界则孰能致希有之祥。寿命同百亿须弥。德泽被三千世界。恒沙可算。天禄难穷。墨海虽干。皇图益固(国朝会［典］)。

　　王禹偁

　　禹偁。字元之。济州钜野人。太宗闻其贤。召拜右拾遗。真宗除知制诰。咸平四年史馆修撰。左街僧录赞宁亡。禹偁序其文。略曰。师年八十二。视听不衰。历京师十四朝。吴越四世。终能受洪范享用之福。处浮图具瞻之地。所谓必得其寿。必得其位者乎。师所述内典录百五中卷。外集四十九卷。览其文知其道矣(本集)。初禹偁尝有僧辱之。故不喜僧。及守苏州。时虎丘住山雪堂净禅师自以诗僧通名谒之。禹偁曰。诗僧焉敢谒王侯。净即应之曰。大海终须纳细流。昨夜虎丘山上望。一轮明月照苏州。禹偁大悦。遂相与交好(赞宁本传虎丘板刻)。

　　吕蒙正

　　蒙正。字圣功。河南人。太宗淳化真宗咸平间两入相。封许国公。谥文穆。微时窭甚。尝谒人。有诗云。十谒朱扉九不开。满身风雪又归来。入门懒睹妻儿面。拨尽寒罏一夜灰。有僧怜且奇之。给其食。弥月又尽。乃令说居房廊。随僧粥饭。遂得安心读书。获荐。僧复备装遣之。竟魁多士。后执政十年。郊祀俸给皆不请。帝问其故。对以私恩未报。帝诘之。以实对。帝曰。僧中有若人耶。以恩俸与寄食之寺。以酬宿德。公尝晨兴礼佛祝曰。不信三宝者愿勿生我家。愿子孙世世食禄护持佛法。公之侄夷简。简之子公着。并封申公。皆知敬佛法。公居政府。焚疏请言法华斋。翼日言至坐公堂上。公将出。心思当拜不当拜。言大呼曰。吕老子快出来。拜亦得不拜亦得。公大惊。遽出拜之。斋毕。问未来休咎。言索笔书亳州二字。及罢相。知亳州。始悟前谶(武库)。

　　王旦

　　旦。字子明。大名莘人也。相真宗。谥文正。淳化二年杭州昭庆寺僧省常刺血书华严净行品。结社修净业。旦为之首。参政苏易。简一百三十二人。一时士大夫皆称净行社弟子。比丘预者千众。人谓庐山莲社莫如此日之盛也。天禧元年九月旦薨。先一日嘱翰林杨亿曰。吾深厌劳生。愿来世为僧。宴坐林间观心为乐。幸于死后为我请大德施戒。剃发须。着三衣。火葬勿以金宝置棺内。亿为诸孤议曰。公三公也。敛赠公衮岂可加于僧体。但以三衣置柩中。不藏宝玉(湘山野录)。

　　杨亿

　　亿。字大年。建州蒲城人。真宗朝拜正言。迁知制诰。谥文公。景德初沙门道原进禅宗传灯三十卷。诏亿裁定颁行。亿为序。尝自叙师承本末曰。自双林影灭。只履西归。中心浩然。罔知所旨。首蒙安公大师每垂诱导。又得云门谅公旨趣。正与安公同辙。并自庐山归宗云居而来。皆法眼之流裔。去年假守兹郡。适会广慧琏公。寔嗣南院念公。斋中务简退食多暇。或坐邀而至。或命驾从之。请叩无方。蒙滞俱释。半岁之后旷然弗疑。如忘忽记。如睡忽觉。平昔碍膺之物嚗然自落。积劫未明之事廓尔现前。固亦决择之洞分。应接之无蹇矣。今继绍之缘实属于广慧。而提激之自良出于鳌峰也。亿临终偈曰。沤生与沤灭。二法本来齐。欲识真归趣。赵州东院西(僧宝传并释监)。亿序清规。略曰。百丈大智禅师以禅宗肇自少室。至曹溪以来多居律寺。虽列别院。然于说法住持未合规度。于是别立禅居。凡具道眼者。有可尊之德。号曰长老。处于方丈。同净名之室。不立佛殿。唯树法堂者。表佛祖亲嘱受。当代为尊也。所裒学众无多少高下。尽入僧堂。设长连床。施椸架。挂搭道具。卧必斜枕床唇右胁吉祥睡者。以其坐禅既久偃息而已。具四威仪也。其阖院大众朝参夕聚。长老上堂升座。主寺徒众雁立侧聆。宾主问酬激扬宗要者。示依法而住也。斋粥二时均遍。表法食双运也。行普请法。上下均力。或有假号窃形混于清众。致喧扰之事。摈令出院者。贵安清众也。或有所犯。即以拄杖杖之。集众烧衣钵道具。遣逐从偏门而出者。示耻辱也。一不污清众。二不毁僧形。三不扰公门。四不泄于外。四来同居圣凡孰辨。且如来应世尚有六群之党。况今像末岂得全无。但见一僧有过便雷例讥诮。殊不知轻众坏法其损甚大。且立法防奸不为贤士。然宁可有格而无犯。不可有犯而无教。大智禅师护法之益其大矣哉。

　　吕夷简

　　夷简。字坦夫。其先来州人。后徙寿州。仁宗朝大拜在中书。二十年封许公。谥文靖。尝奉诏与宋绶续修法宝录。自祥符四年至景祐三年。编成一百六十一卷。御制序。

　　范仲淹

　　仲淹。字希文。汝南人。庆历中参大政。谥文正。庆历初宣抚河东。寓宿宝德传舍。获故经一卷。名十六罗汉因果识见颂。藏经所未录也。仲淹为之序。此颂文一尊者七首。皆悟本成佛之言也。余读之。一颂一悟。方知尘世有无边圣法。大藏遗落其文。因以传江陵沙门慧喆。俾行于世(郑氏家集)。公守吴日。琅玡觉禅师谒之。留数日。公于言下知归。与师偈曰。连朝共话释疑团。岂为浮生半日间。直欲与师闲到老。尽收识性入玄关(资监)。

　　曾会

　　修撰曾会居士。幼与明觉同舍。及冠异途。天禧间公守池州。一日会于景德寺。公遂引中庸．大学参以楞严符宗门语句质明觉。觉曰这个尚不与教乘合。况中庸．大学耶。学士要径捷理会此事。乃弹指一下曰。但恁么荐取。公于言下领旨。天圣初公守四明。以书币迎师补雪窦。述语录序云。夫指菩提之妙明。假言说之方便。立宗分祖多成胜负之争。执相滞名罕契圆常之理(云云)(五灯会元)。

　　李沆

　　沆。字太初。咸平初拜相。谥文靖。深通释典。尤厌荣利。尝言土木甲兵之事后皆有验。王旦叹曰。李文靖真圣人也。家人以所居第湫隘。劝治之。公曰。身食厚禄时有横赐。计亦可治。但念内典以此世界为缺陷。安得圆满如意自求称足耶。临终右胁而逝。时盛暑停尸七日。室无秽气。人谓履践之验也(名臣言行录)。

　　丁谓

　　谓。字公言。太宗朝登第。后相真宗。封晋国公。杭僧省常与公卿大夫结净行社。公作诗云。已悟何须傍水云。未休终是利名身。伊予冷笑陶彭泽。却作莲花社外人(资监)。有斋僧疏。略曰。佛垂遍知。道育群生。凡欲救于倾危。必预形于景贶。谓白衣干禄。叨冢宰之重权。丹陛宣恩。忝先皇之优渥。补仲山之衮。曲尽巧心。和传说之羹。难调众口。方知富贵难保始终。直饶鼎食之荣。岂若盂羹之美。特形归命。恭发精诚。虔施白金充修净供。饭苾刍之高德。答懒瓒之深慈。冀保此行。乞无他恙。伏愿天回南眷。泽赐下临。免置边夷。白日并同于鬼趣。赐归中夏。黄泉再感于天恩。虔罄丹诚。永依法力(云卧纪谈)。

　　王随

　　随。河阳人。相仁宗。封章惠公。慕裴休之为人。以御史中丞出镇钱唐。往兴教寺谒小寿禅师。机语契合。为方外之友。尝谒首山念禅师得言外之旨。自是履践益深。竟明大法。与杨大年皆号参禅有得者。先是大年编次传灯录三十卷。随删去其繁为十五卷。曰玉英集。胡致堂作序。随临终书偈曰。𦘕堂灯已灭。弹指向谁说。去住本寻常。春风扫残雪(东都事略并普灯)。

　　吕公着

　　公着。字晦叔。夷简之子。熙宁中起知河南尹。元祐中与温公并相。历事四朝。封申公。谥正献。晚年多读释典。益究禅理。温公不喜佛。公每劝之曰。佛学心术简要。掇其至要而识之。大率以正心无念为宗。温公然之(言行录)。

　　王安石

　　安石。字介甫。临川人。熙宁间拜相。封荆公。后罢相归建康。奏施旧第为禅寺。请沙门克文住持。来赐额曰报宁。赐文号曰真净。公尝参文。文谓公曰。日用是处力行之。非则固止之。不应以难易移其志。苟以今日之难掉头弗顾。安知他日不难于今日乎(宝训)。公问张方平曰。孔子去世百年生孟子。后绝无人。或有之而非醇儒。方平曰。岂为无人。亦有过孔孟者。公曰何人。方平曰。马祖一．汾汤无业．雪峰存．岩头奯．丹霞然．云门偃。王公意未解。方平曰。儒门淡薄。收拾不住。皆归释氏。公欣然叹服。后以语张商英。商英抚几赏之曰。至哉此论也(武库)。熙宁间公行青苗法。其子雱为崇政殿说书。阴为父佐务新法必行。雱卒。公亦罢相。宴间中一如梦寐。见一使领雱荷铁枷号泣公前。谓获谴由行青苗法。公问使者乞解脱。使曰建寺斋僧可免。由是舍宅建寺为荐冥福(言行录)。熙宁八年公复相。一日奏事退。上曰佛法于中国有补乎。公曰君子小人皆知畏而从善。岂小补哉(编年)。

　　司马光

　　光。字君实。陕州夏县人。元祐初拜相。赠太师。封温公。谥文正。号涑水先生。尝作解禅偈。其序曰。文中子以佛为西方圣人。信如文中子之言。则佛之心可知矣。今之言禅者。好为隐语以相迷。大言以相胜。使学者伥伥然益入于迷妄。故予广文中子之言而解之。作禅偈六首。若其果然。则虽中国行矣。其一曰。忿怒如烈火。利欲如铦锋。终朝常戚戚。是名阿鼻狱。其二曰。颜回安陋巷。孟轲养浩然。富贵如浮云。是名极乐国。其三曰。孝道通神明。忠信行蛮陌。积善来百祥。是名作因果。其四曰。言为百世师。行为天下法。久久不可掩。是名不坏身。其五曰。仁人之安宅。义人之正路。行之诚且久。是名光明藏。其六曰。道意修一身。功德被万物。为贤为大圣。是名佛菩萨。公尝书心经以赠僧。复题其后。略曰。退之排佛而称大颠外形骸以理自胜。要自胸中无滞碍。由是观之。于佛不为无得。而所排者迹耳。

　　佛法金汤编卷第十一

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第十二

　　会稽沙门　心泰　编

　　天台沙门　真清　阅

　　欧阳修

　　修。字永叔。吉州永丰人。嘉祐初参大政。以太子少师致仕。谥文忠。晚年卜居于颖。号六一居士。自谏院除河北都转运使。左迁滁州。明年得归庐陵。舟次九江。因游庐山。入东林圆通谒祖印禅师居讷。修初至。讷揖就坐。相与论辨。修慕韩子有攘斥佛老之言。讷因谓曰。退之以排佛为功。自比孟子之距杨墨。其好胜取名之甚。退之斥佛为夷鬼者。请略辨之。佛圣人也。降自兜率。托生中天圣王之家。何以夷称。佛之不生不灭。旷劫常存。人天宗仰。何以鬼称。此非大慢之语乎。退之七世祖讳耆当。后魏永兴自赫连屈丐来降于拓㧞氏。由西戎而归北狄。退之独不为祖讳。而敢讪佛圣人乎。退之畏修史褒贬之祸。而不知讪佛之过为尤可畏。退之唱排佛老。足下今又和之。将使后世好名之士援韩氏欧阳氏以为法。岂不为盛德之累。谚曰。善骂人者人亦善骂之。足下着本论。孳孳以毁佛为务。安得众口不毁公于天听之前乎。足下之言以搜狩丧祭乡社之礼为胜佛之本。是犹退之作原道论而寔未知道也。修惊赧谢曰。修胸中已释然。师将何以见教。讷曰。佛道以悟心为本。足下屡生体道。特以失念生东华为名儒。偏执世教故忘其本。诚运圣凡平等之心。默默体会。顿祛我慢。悉悔昨非。观荣辱之本空。了生死于一致。则净念常明天真独露。始可问津于此道耳。修自此有省发。及参大政。每誉讷于公卿之前。岁时书问未尝绝(欧外传)。韩琦以明教嵩禅师辅教编示公。公览其文谓韩公曰。不意僧中有此耶。即黎明当一识之。韩公同师往见。公与语终日大喜(护教编序)。公昔官洛中。游嵩山。却仆吏。放意而往至一寺。修竹满轩风物鲜明。公休于殿陛傍。有老僧阅经自若。与语不甚顾答。公异之曰住山久乎。僧曰甚久。又问诵何经。曰法华。公曰。古之高僧临死生之际类皆谈笑脱去。何道致之。曰定慧力耳。又问今乃寂寥无有何哉。老僧笑曰。古人念念在定慧。临终安得散乱。今人念念在散乱。临终安得定。公大叹服(资监)。

　　嘉祐六年闰八月。公为参政兼译经润文使。既登二府。多病。尝梦至一所。十人冠冕环坐。一人曰。参政安得至此。宜速返舍。公出门数步。复往问之。君等岂非释氏所谓十王者乎。曰然。因问世人饭僧诵经为亡人追福果有益乎。曰安得无益。既寤病已。自是深信佛法。丹阳葛胜仲得此说于简斋陈与义。与义得于公之孙恕昭然也(欧公状及韵语阳秋)。公居颖州。捐酒肉。彻声色。灰心默坐。令老兵往近寺借华严经。诵至八卷乃薨(出王性之言。性之名铚。汝阴人。其父从学于公。故得其实)。

　　赵抃

　　抃。字阅道。衢州西安人。自号知非子。为侍御史。弹劾不避贵势。京师号为铁面御史。官至参政。谥清献。初从蒋山法泉禅师游。有省。又从大名天钵寺重元禅师问心要。师曰。公立朝论政。崇化明伦。奚暇刻意于此。公曰。闻别传之旨人人本有之事。岂他能而抃不能耶。愿究明之。师乃令看狗子无佛性话。及知青州隐几公堂。闻雷声豁然大省。有偈曰。默坐公堂虚隐几。心源不动湛如水。一声霹雳顶门开。唤起从前自家底。公帅越。适亢旱大疫。久祷不应。时神智升法师住兴福。公请师迎观音像入府治。恳祷一夕。雨如霔。疫亦息。公奏于朝。赐师所住兴福曰圆通。锡号曰神智。元丰初告老退居衢州。常与山僧野老游。七年八月有大星陨于庭。公与子㞦语如平时。忽趺坐而化(神道碑并普灯)。

　　夏竦

　　竦。字子乔。皇祐中拜枢密副使。封郑国公。谥英。公为翰林时。同三藏惟净进新译经音义七十卷。公于谷隐聪禅师因语契机。尝问上蓝溥禅师曰。百骸溃散时。那个是长老自家底。溥曰前月二十离蕲阳。溥却问那个是相公自家底。公答偈曰。休认风前第一机。太虚何处着思惟。山僧若要通消息。万里无云月上时(普灯)。

　　张方平

　　方平。字安道。宋城人。熙宁初参大政。谥文定。尝为䟻州至一僧舍偶见楞伽经。入手恍然如获旧物。开卷未终。宿障冰释。细视笔画。手迹宛然。从是悟入。尝以经首四偈发明心要。苏轼为题经后(楞伽经序)。

　　曾公亮

　　公亮。字明仲。泉州晋江人。嘉祐中拜相。以太傅致仕。谥宪靖。封鲁公。尝丁母忧告归。有乡僧元达附舟至钱唐。入天竺礼大士。入门见素衣女谓曰。曾舍人五十七入中书。上座是年亦受师号。已而不见。公亮至五十七果拜相。元达以曾公恩补大师。初有僧曰。青草堂年九十余。曾氏妇入寺设斋。以衣物施之。青感其意。及妇生子。青正坐化。是知公亮前身为青草堂也(统纪)。

　　文彦博

　　彦博。字宽夫。汾州介休人。历事四朝。哲宗以为太师致仕。封潞国公。谥忠烈。守洛阳日尝致斋往龙安寺瞻礼圣像。忽见像坏堕地。略不加敬。但瞻视而出。傍有僧曰何不作礼。公曰像既坏矣。吾将何礼。僧曰譬如官路土人掘以为像。智者知是土。凡人谓像生。像本不生灭。路亦无新故。公闻之有省。由是慕道甚力。专念阿弥陀佛期生净土。晨香夜坐未尝少懈。每愿曰。愿我常精进。勤修一切善。愿我了心宗。广度诸含识。每见一切人则劝以念佛。誓结十万人缘同生净土。陈如如居士赞曰。知公瞻气大如天。愿结西方十万缘。不为一身求活计。大家齐上渡头船。公以使相镇魏府。时元禅师居天钵寺。一日言别。公曰。师老矣。复何往。师曰入灭去。公语其子及甫曰。元公道韵深密。言笑有味。非常僧也。往候之。果已坐化(宝鉴)。

　　苏洵

　　询。字明允。号老泉。眉山人。初举进士不中。至浔阳登庐山谒讷禅师问法。得其旨。嘉祐中。欧阳修上其所著权书论衡等二十二篇于朝。召试舍人院。除校书郎。尝撰彭州圆觉院记。略曰。人之居乎此也。必有乐乎此也。居而不乐。不乐而不去。是其心且不能驭其形。而况能以驭他人哉。自唐以来。士大夫争以排释老为言。故其徒之求知于吾士大夫之间者。往往自叛其师以求吾士大夫。而吾亦喜其来而接之以礼。灵彻文畅之徒。以自绝于其教也。呜呼。归尔父母。复尔室家。而后吾许尔以叛尔师。父子之不归。室家之不复。而师之叛是皆不可以一日立于天下。予在京师。彭州僧保聪求识予甚勤。及至蜀。闻其自京师归。布衣蔬食以为其徒先。凡若干年。而所居圆觉院大治。一日为予道其先师之事。与其院之所以得名者。请予为记。予嘉聪之不以叛其师。故为之记曰。彭州龙兴寺僧平润讲圆觉经。因以名其院。院始弊不葺。润之来。始得隙地以作堂宇。凡更二僧而至于聦。合其邻之僧屋若干于其院以成之。是为记(本集)。

　　周惇颐

　　惇颐。字茂叔。号濂溪。舂陵人。熙宁中除提刑。谥元公。舂陵有水曰濂溪。故号濂溪。后居庐山。乐其幽胜。筑室亦以濂名溪。不忘本也。时佛印寓鸾溪。公谒见。相与讲道。问曰。天命之谓性。率性之谓道。禅门何谓无心是道。师曰疑则别参。公曰。参则不无。毕竟以何为道。师曰。满目青山一任看。公有省。一日忽见窗前草生。乃曰。与自家意思一般。以偈呈师曰。昔本不迷今不悟。以融境会豁幽潜。草深窗外松当道。尽日令人看不厌。师和云。大道体宽无不在。何拘动植与蜚潜。行观坐看了无碍。色见声求心自厌。由是命师作青松社主。追[媲-囟+(色-巴+囚)]白莲故事(资鉴)。公传太极图於穆修。修传于种放。放传于陈搏。此其学之一师也。盖搏师麻衣。今正易心法是搏注。麻衣涯公之传。东林总公广之也。总公门人弘益有书曰纪闻。云性理之学寔起于东林．涯总二师。总以授周子。故刘后村诗云。濂溪学得自高僧。后虞伯生亦曰。宋儒惟濂溪．康节二公于佛书早有所得(公行状并性学指要)。公题留衣亭曰。退之自谓如夫子。原道深排释氏非。不识大颠何似者。数书珍重更留衣(性理群书)。

　　程颢　颐

　　颢。字伯淳。河南人。谥明道。神宗朝为监察御史。里行尝曰。佛说光明变现。初莫测其旨。近看华严论。恰说得分晓。尽是约喻应机破惑名之为光。心垢解脱名之为明。只是喻自心光明。便能教化得人光照无尽。世界只在圣人一心之明。所以诸经之先皆说放光一事(云盖寺石刻)。公每见释子读佛书端庄整肃。乃语学者曰。凡看经书必当如此。今之读书者形容先自怠惰了。如何存主得(性学旨要)。明道先生一日过定林寺。偶见众入堂。周旋步武威仪济济。伐鼓考钟外内肃静。一坐一起并准清规。公叹曰。三代礼乐尽在是矣(弘益纪闻)。弟颐。字正叔。号伊川。元丰末以通直郎授崇政殿说书。入侍经筵。尝致书于灵源清禅师叩问禅要。师答书略曰。妄承过听以知道者见期。虽未一奉目击之欢。闻公留心此道甚久。天下大宗匠历叩殆遍。乃犹以鄙人未见为不足。顷年间有者师言公见处。今览法要。后序深观。信入真实不虚也(灵源语录)。

　　苏轼

　　轼。字子瞻。号东坡居士。元祐初除翰林迁内翰。谥文忠。初参东林总禅师。与论无情话有省。遂献投机偈云。溪声便是广长舌。山色岂非清净身。夜来八万四千偈。他日如何举似人。公谪黄州。佛印住庐山。归宗为方外交。及佛印移住金山。公获释知杭州。过金山值印入室。公竟造之。师曰此无坐处。公曰暂借和尚四大作禅床。师曰。有一转语。若答得。当如所请。若拟议。即留所系玉带。公即置带几上。师曰。山僧四大本空五蕴非有。内翰欲于何处坐。公果拟议。师呼侍者曰。收取玉带。永镇山门。乃以衲裙为报。公有偈曰。病骨难堪玉带围。钝根仍落箭锋机。欲教乞食歌姬院。故与云山旧衲衣。此带阅人如传舍。流传到我亦悠哉。锦袍错落真相称。乞与佯狂老万回。公之子迨四岁不能行。及来杭。请辨才法师为迨落发摩顶。数日即能行。公赋诗为谢。有云。师来为摩顶。起步趁奔鹿。绍圣间谪惠州。韶阳南华寺重辨。师请公书柳宗元所撰六祖碑。复题其后云。释迦以文设教。其译于中国。必记于儒之能言者然后传远。故大乘诸经至楞严则委曲精尽。胜妙独出。以房融笔授故也。柳子厚南迁始究佛法。作曹溪南岳诸碑。妙绝古今。南华今无石刻。重辨师谓。自唐以来颂述祖师者多矣。未有通亮如子厚者。盖推本其言与孟子合。其可不使学者日见而常诵之。公在惠州。被命迁儋耳。南行之日携阿弥陀佛一轴。人问其故。公曰此往生西方公据也。公于建中靖国元年七月卒于毗陵。时钱济明侍旁曰。公平日学佛。此日如何。公曰此语亦不受。又径山惟琳长老问疾云。固先生履践至此。更须着力。公应声曰。着力即差。语绝而逝(本集．统纪)。公母程氏卒。以簪珥遗物命工画阿弥陀佛像追荐冥福。以偈赞曰。佛以大圆觉。充满十方界。我以颠倒想。出没生死中。云何以一念。得往生净土。我造无始业。一念便有余。既从一念生。还从一念灭。生灭灭尽处。则我与佛同。如投水海中。如风中鼓橐。虽有大圣智。亦不能分别。愿我先父母。及一切众生。在处为西方。所遇皆极乐。人人无量寿。无去亦无来。公书楞伽经后云。楞伽阿䟦多罗宝经。先佛所说微妙第一真实了义。故谓之佛语心品。达磨以付二祖曰。吾观震旦所有经教。惟楞伽四卷可以印心。祖祖相授以为心法。如医之难经。句句皆理字字皆法。后世达者神而明之。如槃走珠如珠走槃。无不可者。若出新意而弃旧学以为无用。非愚无知则狂而已。乐全先生张公安道。以广大心得清净觉。庆历中尝为滁州。至一僧舍偶见此经。恍如旧物。手迹宛然。悲喜太息。从是悟入。轼游于公之门三十年矣。公以为可教者。乃授此经。且以钱三十万使印施于江淮间。而金山长老佛印大师了元曰。印施有尽。若书而刻之则无尽。轼乃为书而刻之(经后)。

　　苏辙

　　辙。字子由。号栾城先生。又号东轩长老。元祐初起为中书舍人翰林学士门下侍郎。尝谒上蓝顺禅师咨以心法。顺示楞严经中畜鼻因缘有省。呈偈曰。中年闻道觉前非。邂逅相逢老顺师。畜鼻竟参真面目。掉头不受别钳锤。枯藤破衲师何事。白酒青盐我是谁。惭愧东轩残月上。一杯甘露滑如饴。佛印住金山。子由谒见。先以偈献曰。粗沙施佛佛欣受。怪石供僧僧不嫌。空手远来还要否。更无一物可增添。师答曰。空手持来放下难。三贤十圣聚头看。此般供养能歆享。木马泥牛亦喜欢。子由撰庐山栖贤僧堂记。略曰。栖贤据山之上游。右倚石壁。左俯流泉。石壁之趾僧堂在焉。长老智迁以六十年瓦败木朽。其徒慧迁力而新之。求道者来得饮食宴处之乐而无外扰。皆二迁之力而不懈也。夫士居尘垢之中。纷纭之变。日遘于前而中心未始忘道。而况深山之崖。野水之垠。有堂以居。有食以饱。是非宠辱不接于心耳。而忽焉不省也。何哉。孔子曰。朝闻道夕死可矣。今夫驱骛乎世故而不闻大道。虽劳没齿。吾知其无以死也。苟一日闻道。虽则死无余事矣。又撰三教论曰。易曰。形而上者谓之道。形而下者谓之器。自五帝三王以形器治天下。道之以礼乐。齐之以刑政。道行于其间而民莫知也。老子体道而不婴于物。孔子至以龙比之。东汉以来佛法始入中国。其道与老子相出入。皆易所谓形而上者。而汉之士大夫不能明也。魏晋以后略知之矣。好之䔍者则欲施之于世。疾之深者则欲绝之于世。二者皆非也。佛老之道与吾道同而欲绝之。佛老之教与吾教异而欲行之。皆失之矣。姚秦兴区区一隅。招延缁素译经谈妙。至者数千人。而姚氏之亡曾不旋踵。梁武江南佛事。前世所未尝见。至舍身为奴隶。父子皆陷于侯景。议者观秦梁之败。则以佛法不足赖矣。后魏太武深信崔浩。浩不信佛。劝帝斥去僧徒毁经坏寺。既灭佛法。而浩亦以非罪赤族。唐武宗求长生。狥道士之私。夷佛灭僧。不期年而以丹毒遽崩。议者观魏唐之祸。则以佛法为不可忤矣。二者皆见其一偏耳。佛老之道非一人私说也。自有天地而有此道矣。古之君子以之治气养心。其高不可婴。其洁不可溷。天地神人皆将望而敬之。圣人所以不疾而速。不行而至。用此道也。道之于物。无所不在。而尚可非乎。诚以形器治天下。道之以礼乐。齐之以刑政。道行于其间而民不知。万物并育而不相害。道并行而不相悖。泯然不见其际而天下化。不亦周孔之遗意也哉(本集传灯)。

　　杨杰

　　杰。字次公。无为人也。号无为子。官至尚书主客郎中提点两浙刑狱事。尝历参诸名宿。晚从天衣怀禅师游。怀每引庞居士机语令妍究深造。后奉祠泰山。一日闻鸡鸣。睹日如盘涌。忽大悟。杰以净土之道为自信。绘丈六阿弥陀佛随身观念。寿终之时感佛来迎。端坐而化。尝为褒禅师慧空禅院轮藏记。略曰。法界本无众生。众生缘乎妄见。如来本无言教。言教为乎有情。妄见者众生之病。言教者如来之药。以药治病则病无不治。以言觉妄则妄无不觉。此如来不得已而言。贤知不得已而述也。故阿难陀集而为经。优波罗结而为律。诸菩萨衍而为论。经律论虽分乎三藏。戒定慧盖本乎一心。藏以示其函容。心不可以凝滞。是以双林大士接物随机因权表实。聚言教而为藏。载宝藏而为轮。以教依轮则教流而无碍。以轮显教则轮运而无穷。使披其教者理悟变通。见其轮者必不退转。然后优游性海。解脱忘筌。无一物不转法轮。无一尘不归华藏。非有深智者其孰能与此哉。天台十疑论略曰。爱不重不生娑婆。念不一不生极乐。娑婆秽土也。极乐净土也。娑婆之寿有量。彼土之寿则无量。娑婆备诸苦。彼土则安乐无苦。娑婆随业轮转生死。彼土一往则永证无生法忍。其净秽寿量苦乐生死如是差别。而众生乃冥然不知。可不哀哉。又曰。夫弥陀光明遍照法界。念佛众生摄取不舍。圣凡一体机感相应。诸佛心内众生尘尘极乐。众生心中净土念念弥陀(本集)。

　　文同

　　同。字与可。东川梓潼人。少以文学知名。墨竹精妙。尝守洋湖二州。元丰三年八月沐浴冠带正坐而化。同馆崔公度闻之惊。谓人曰。昨别与可于州南。与可曰明日复来乎。予再往。与可徐曰。经言人不妄语者。舌覆面上。与可即吐舌引至眉上三叠之。公度大骇。今闻其亡。又异信得道人也(东都事略)。

　　朱寿昌

　　寿昌。字康叔。七岁不知母所在。及长弃官。刺血书金刚经。行四方求之。五十年入秦。得母于同州。年已七十。士大夫多歌诗美之。苏轼为序。

　　张伯端

　　伯端。一名用成。字平叔。天台人。少传混元之道。龙图陆诜守成都。伯端往依之。遇异人授金丹火候之诀。道成。着悟真篇传于世。尝遍参禅门大有省发。后读雪窬祖英集。顿明心地。作歌偈以申其旨。且曰。独修金丹而不悟佛理者。即同楞严十仙人诸趣之报。未几趺坐而化。炼其蜕。得舍利千百。绀碧色。既而殁后复有见之者(统纪)。

　　胡宿

　　宿。字武平。当州晋陵人。仁宗朝在翰林十年。位至枢副。谥文恭。治平三年由枢使出镇杭州。频谒净觉岳法师咨询妙道。执弟子礼。尝撰武林山天竺寺记。略曰。粤若能仁出现圆教。流通观音机缘。密契于中土。善财参礼遍历于南方。曹溪传于一心。天台宗于三观。度门迭启。丛林相望。异香栴檀居多于此岸。大乘气象兼茂于他邦。岂非离之明。巽之聪。性为般若。尤钟于东南者乎。天竺寺者。余杭之胜刹也。飞来峰者。武林之奇巘也。晋有梵僧慧理。指此山乃灵鹫之小岭耳。不知何年飞来至此。挂锡置院。初曰翻经。隋开皇中法师真观增广之。改为天竺寺。唐末盗起寺焚。吴越王镠建五百罗汉院。宋赐名曰灵山祥符。中州人请大士遵式领其众。演天台教观。天禧初文穆王冀公临州。为奏复旧额(云云)。佛以无生之心体。无边之行愿。应现三界拔济众生。殚土木之庄严未有以称其德。盛金石之篆刻不足以究其功。居之者当念承法荫绍续慧命。以三摩奢为净体。以六波罗蜜为妙用。渡河沙之众。图报佛恩。宣海潮之音。答扬帝力。绪余妙利。延彼有情(寺碑)。

　　邵雍

　　雍。字尧夫。居洛四十年。安贫乐道。冬不炉。夏不扇。夜不就席者数年名。所寝息处为安乐窝。自号安乐先生。有皇极经世书十二卷．击壤歌集行于世。程明道曰。圣道之传。邵先生继传于李挺之。挺之传於穆修。修传于种放。放传于陈抟。抟传于麻衣道者。推其源流远有端绪矣。公有学佛吟曰。饱食丰衣不易过。日长时节奈愁何。求名少日投宣圣。怕死老年亲释迦。妄欲断缘缘愈重。徼求去病病还多。长江一片常如练。幸自无风又起波。熙宁初以著作佐郎召。不至。既没。谥康节先生。朱晦庵赞曰。天挺人豪。英迈盖世。驾风鞭。霆历览无际。手探月窟。足蹑天根。闲中今古。静里乾坤(广记)。

　　富弼

　　弼。字彦国。河南人。庆历中除资政殿学士。相神宗。封郑国公。又封韩公。洛阳耆英会中人。年八十卒。谥文忠公。初于宗门未有所趣。赵清献公勉以书曰。伏惟执事。富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。能专诚求所证悟。则他日为门下贺也。公以清献警勉之。后不舍昼夜力进此道(统纪)。弼闻颙禅师主投子。法席冠淮甸。往质所疑。会颙为众升座。见其顾视如象王回旋。公微有得。因执弟子礼。趍函丈。命侍僧请为入室。颙见即曰。相公已入来。富弼犹在外。弼闻汗流浃背。即大悟。寻以偈寄圆照本禅师曰。一见颙公悟入深。夤缘传得老师心。东南谩说江山远。日对灵光与妙音(普灯)。尝与圆照书曰。弼留心祖道为日已久。常恨不遇明眼人开发蒙陋。虽久闻盛德。无因瞻谒。昨幸出守亳州。与颖川境连。因里人张比部请颙师下访。相聚几一月。以慈悲方便之力令有悟处。不期临老得闻极则事。天幸天幸。弼虽得法于颙师。然本源由老和尚而来。更望垂慈摄受。远赐接引。令至所未至。即与南岳下庞蕴。百丈下裴休。何以异哉(言行录)。

　　佛法金汤编卷第十二

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第十三

　　会稽沙门　心泰　编

　　天台沙门　真清　阅

　　杜衍

　　衍。字世昌。越州山阴人。庆历中拜相。时号清白宰相。封祁国公。以张方平好佛。常笑怪之。有医者朱生游二公间。一日公呼生诊脉。生谓使者曰。往白公言。看楞严经未了。及至。揖坐谓曰。老夫以君疏通不意。近亦阘茸。圣人微言无出孔孟。所谓楞严何等语耶。生曰。公未读此经。何知不及孔孟。因袖中出其卷。公观之不觉终轴。大惊曰。方平知之不以告我。即命驾见之。方平曰。譬如失物忽已得之。但当喜其得。不必悔其晚也(统纪)。

　　王古

　　古。字敏仲。东都人。三槐𧙖之曾孙也。古尝游黄龙翠岩。与晦堂杨岐辈同为禅侣。又悟弥陀净土法门。乃作直指净土决疑集三卷。又撰法宝录十卷。以藏经诸函随其次第为之目录。而释其因缘。凡佛会之先后。华译之异同。皆于是着之(通考)。

　　李遵勖

　　遵勖。字用和。探索宗要有年。闻慈照所举因缘。顿明大法。述偈曰。参禅须是铁汉。着手心头便判。直趣无上菩提。一切是非莫管。照结而印之。仁宗天圣中遵勖广传灯录三十卷。帝赐名天圣广灯录。御制序。遵勖赞佛诗云。仲尼推大圣。老氏称古皇。天上及天下。应更无比量(传灯)。

　　吕惠卿

　　惠卿。字吉甫。福建人。号铁船居士。仕至参政。于法界观研味已久。后看李长者华严合论。心地豁然。说偈曰。欲见文殊久。驰心向五台。谁知黄卷上。指出妙光来(普灯)。惠卿因戍边暇日游五台。至中台。忽云雾四合暴风雷雨声振林壑。斯须有物状如苍虬半出云雾间。惠卿骇甚。及稍霁。见一童子体黑被发。以蒲自足缠至肩。袒右膊。手执梵。夹问惠卿曰。卿何见而骇如此。曰夙有障缘。遇兹恶境。童子曰。卿何求而至此。曰愿见大士。童子曰欲见何为。曰尝览华严。欲望大士发启解心。庶几笺释流行。童子曰。诸佛妙意。简易明白。先德注意可解。如十地品释文不过数纸。今时注近百卷。破碎大道。惠卿曰。童子敢呵前辈乎。童子笑曰。卿谬矣。此间一草一木无非文殊。惠卿即顿首。拜起之间。童子现大士形。跨狮子。隐隐云中不见。惠卿悔过。期再见童子。忽现童子于香几上呵曰。胡为住相贪着之甚耶。惠卿曰。正欲世人咸见大士示化之真容耳。乃命画工图之。顷刻不见(华严感应传)。

　　陈师道

　　师道。字无己。号后山居士。彭城人。少刻苦好学。元祐中苏轼孙觉传尧俞荐于朝。授徐州教授。元符三年诏治泰陵。登封令娄异请因余力修少林道场。成曰面壁兰社。师道为记。略曰。孔氏之门。颜闵冉皆无传。仲弓之后有荀卿。曾参之后有孟轲。端木赐之后有庄休。而荀孟庄之后无闻焉。李氏之传关尹。尹之传复无闻焉。释自能仁二十八世而为达磨。又六世而为曹溪。至于今又十有五世矣。而儒老子之徒欲校源委。误矣(后山集)。

　　李觏

　　觏。字泰伯。盱江人。皇祐二年范文正公表荐之。就门除一官。复充太学说书。未几而卒。尝着潜书。力于排佛。明教嵩公携辅教编谒之。觏方留意读佛经。乃怅然曰。吾辈议论尚未及一卷心经。佛道岂易知耶。其门下士黄汉杰者。以书诘之。觏答之。略曰。民之欲善。盖其天性。古之儒者用于世。必有以教道之。民之耳目口鼻心智百骸皆有所主。其异端何暇及哉。后之儒者用于世。则无以教道之。民之耳目口鼻心智百骸皆无所主。舍浮屠何适哉(莹中文集)。

　　陈瓘

　　瓘。字莹中。号了翁。又号华严居士。南剑州沙县人。尝为司谏。谥忠肃公。立朝骨鲠。有古人风烈。尝谒灵源清禅师。执闻见以求解会。师曰。执解何宗。何日偶谐。离却心意识而参。绝却圣凡路而学。然后可也。公乃开悟。寄师偈曰。书堂兀坐万机休。日暖风柔草木幽。谁识二千年远事。如今只在眼睛头。宣和初奏议曰。儒与释迹异而道同。不善用者用其迹。如梁之用斋戒。汉之求神仙是也。善用者用其心。如我宋祖宗是也。用其迹则泥。泥则可得而攻。用其心则通。通则无得而议也。用老子之无为而斯民休息。用释氏之饶益而天下莫与争。老氏曰智者不言。释氏曰止止勿说。孔氏曰默而识之。此祖宗之所躬行。而非有言之士所能议哉(资监)。公撰三千有门颂曰。不思议假非偏假。此假本具一切法。真空不空非但空。圆中圆满非但中。是故四门之初门。即是不可思议假。凡夫心具即佛具。取着不圆则不具。惟一具字显今宗。入此宗者甚希有(光教志)。公尝曰。佛法之要不在文字。而亦不离于文字。不在多读。只金刚经一卷足矣。此经要处只九个字。阿耨多罗三藐三菩提。梵语九字。华言只一觉字耳。中庸诚字即此字也。此经于一切有名有相有觉有见皆扫为虚妄。其所建立者独此九字。其字一。其物一。是一以贯之之一。非一二三四之一也。是不诚无物之物。非万物散殊之物也。年过五十宜当留意。勿复因循。此与日用事百不相妨。独在心不忘耳。但日读一遍。读之千遍。其旨自明。早知则早得力也(文宪通考)。

　　刘安世

　　安世。字器之。大名人。号元城。元祐中为中书舍人。尝曰。孔子佛氏之言相为终始。孔子之言毋意毋必毋固无我。佛之言无我无人无众生无寿者。其言第若出一人。但孔子以三纲五常为道。故色色空空之说微开其端。令人自得耳。孔子之心佛心也。假若天下无三纲五常则祸乱又作。人无噍类矣。岂佛之心乎。故儒释道其心皆一。门庭施设不同耳。又曰。古今大儒著论毁佛法者。盖有说也。且彼尾重则此首轻。今为儒佛弟子者。各主其教。犹鼎足也。令一足失。可乎。则鼎必覆矣。彼世之小儒不知此理。见前辈或毁佛教。亦从而诋之。以谓佛法皆无足取。非也。士大夫多以禅为戏。此事乃佛究竟之法。岂可戏而为一笑之资乎。此亦宜戒。所谓禅之一字。于六经中亦有此理。佛易其名。达磨西来。此话大行。佛法到今果弊矣。只认色相。若渠不来。佛法之灭久矣。又上根聪悟多喜其说。故其说流通。某之南迁。虽平日于吾儒及老先生得力。然亦不可谓于此事不得力。世事有大于生死者乎。此事独一味理会生死有个见处。则贵贱祸福轻矣。老先生极通晓。但不言耳。又曰。温公著论诋释氏云。其妙不能出吾书。其诞吾不信也。某问如何是妙。曰无我。千经万论只辨一个我字。又问。如何是诞。曰其言天堂地狱不足信。曰佛之设此。俾人易恶向善耳。且邹衍谓天地之外如神州赤县者八九。庄子言六合之外圣人存而不论。凡人耳目所不及。安知其无。公曰。吾欲扶教耳(鸣道集)。

　　查道

　　道。字湛然。徙居海陵。性至孝。凿冰求鲤以养母。以文行称于时。擢贤良。仕至待制。守襄州日。聪禅师住石门请道为撰僧堂记。略曰。自佛法广被。达磨西来。具信根者求证本源。衣不御寒食不充腹。及正法渐漓。人法替怠。百丈禅师乃营栋宇以安老病。迩来禅刹竞构宏壮。少年初学恣卧其间。殊不知化缘者劳形苦骨。施财者徼福忏罪。明因果者如卧铁床。若当冤敌。自非朝夕密密增长圣胎。其次亲善知识者志求解脱。可以暂容其形。龙神攸护。其或心汩盖缠。身利温㬉。不察无明。不知命缩。惟记语言。自谓究竟。纪尽迁谢。堕彼恶趣。文夫猛利得不动心者哉。

　　黄庭坚

　　庭坚。字鲁直。号山谷道人。谪涪州别驾。因号涪翁。后谪黔州。寓开元寺。寺有摩围泉。又号摩围老人。元祐中为太史。尝参黄龙心禅师求入道捷径。师曰。只如仲尼道。二三子以我为隐乎。吾无隐乎尔。太史寻常如何理论。公拟对。师云不是不是。公迷闷不已。一日侍师山行。桂花盛开。师云闻桂花香么。公曰闻。师曰吾无隐乎尔。公遂有省。因访黄龙死心新禅师。新问云。死必死。学士死。彼此烧作灰堆。向什么处相见。公无语。新云。晦堂处参得底用未着在。后谪黔南。忽有省。乃云。寻常被天下老和尚谩却多少。唯有死心道人不肯。可谓真实相为。公在黔。止酒绝欲。读大藏经三年。常曰。利衰毁誉称讥苦乐。此之八风于四威仪中未尝相离。虽古之元圣大智。有立于八风之外者乎。非学道不知也。公有发愿文。略曰。我从昔来。因痴有爱。饮酒食肉。增长爱渴。入邪见林。不得解脱。今者对佛。发大誓愿。愿从今日。尽未来世。不复淫欲。愿从今日。尽未来世。不复饮酒。愿从今日。尽未来世。不复食肉。愿我以此。尽未来际。忍事誓愿。根尘清净。具足十忍。不由他教。入一切智。随顺如来。于无尽众生界中现作佛事。十方洞彻。万德庄严。于刹刹尘尘为我求证。开我迷云。稽首如空。等一痛切。公与胡少汲书曰。公道学颇得力。治病之方当深求禅悦。照破生死之根。则忧患淫怒无处安脚。疾既无根。枝叶不能为害。投子聪师．海会演师道行高重。不愧古人。皆可亲近。若从文章之士。学妄言绮语。只增无明种子也。撰荆南承天院记。略曰。儒者论一佛寺之费。盖中民百家之产。实生民谷帛之蠹。虽予亦谓之然也。然天下之善人少而恶人多。王者之刑赏以治其外。佛者之祸福以治其内。则于世教岂小补哉。而儒者尝欲合而轧之。是何理也。吉州慈恩寺仁寿塔记。略曰。隋文皇帝方隐约时。有异人以舍利一掬遗之曰。以此福苍生。因忽不见。后周失御。隋文受命。仁寿改元。诏分舍利三十。置浮图于天下高爽之地。皆发光现瑞。二年又以所余舍利五十有三。分置五十三州。皆选有德行僧调护。至其州卜吉地为浮图。吉州发蒙寺其一也(传灯并本集)。

　　晁说之

　　说之。字以道。济北人。自号景迁。官至待制。尝撰仁王般若经序。明智法师碑论。监明州盐场日。常往南湖访明智。闻三千境观之说。欣然愿学。通其旨。晚年日诵法华。自号天台教僧(统纪)。又从事禅学。故山谷有念公坐臞禅。守心如缚虎之句。说之尝答赵子和书。略曰。我释迦牟尼佛与阿弥陀佛悯此众生。乃同一愿力。于无量无边法门之外建立此法门。释迦宾之也。弥陀主之也。释迦生之也。弥陀家之也。释迦于病药之也。弥陀使之终身不死也。释迦之土犹逆旅也。弥陀之土犹乡间也。自西竺以望安乐国。与震旦之望安乐国一也。

　　胡安国

　　安国。字康侯。谥文定。绍圣中对䇿。词几万言。哲宗亲擢为第三。除太学录。建炎中除徽猷阁待制。后以宝文阁学士致仕。晚号草庵。久依上封才禅师。得言外之旨。禅人举斩猫儿话问公。公以偈答曰。手握乾坤杀活机。纵横施设在临时。满堂兔马非龙象。大用堂堂总不知。又寄上封有曰。祝融峰似杜城天。万古江山在目前。须信死心元不死。夜来秋月又同圆(普灯)。

　　张商英

　　商英。字天觉。号无尽居士。童儿日记万言。赵抃荐之。召赴阙。袖草茆忧国书以进徽宗。大观四年六月以公入相。时久旱。是夕大雨。御书商霖二字赐之。初因入僧寺见藏经严整。怫然曰。吾孔圣之教不如胡人之书耶。夜坐长思凭纸阁笔。妻向氏曰。何不睡去。公曰。吾正此着无佛论。向氏曰。既言无佛。何论之有。当著有佛论可耳。公默而止。后诣同列。见佛龛前维摩经。信手开视。有云。此病非地大。亦不离地大。倏然会心。因借归细读。向氏曰。读此经始可着无佛论。公由是深信佛道。初谒东林总禅师。遂蒙印可。公漕江西见兜率悦禅师。相与夜谈及宗门事。公曰。比看传灯尊宿机缘。惟疑德山托钵话。悦曰。若疑此话。其余则是心思意解。何曾至大安乐境界。公愤然。就榻屡起。夜将五鼓。不觉踢翻溺器。忽大有省发。即叩悦门谓悦曰。已捉得贼了也。悦曰赃在何处。公拟议。悦曰都运且寝。翼旦。公乃述偈曰。鼓寂钟沉托钵回。岩头一拶语如雷。果然只得三年活。莫是遭他授记来。公着护法论。首云。孔子曰朝闻道夕死可矣。以仁义忠信为道耶。则孔子固有仁义忠信矣。以长生久视为道耶。则曰夕死可矣。是果求闻何道哉。岂非大觉慈尊识心见性无上菩提之道也。不然则列子何以谓孔子曰。丘闻西方有大圣人。不治而不乱。不言而自信。不化而自行。荡荡乎民无能名焉。列子学孔子者也。而遽述此说。信不诬矣。孔子圣人也。尚尊其道。而今之学孔子者。未读百千卷之书。先以排佛为急务者。何也。

　　徐俯

　　俯。字师川。怀奇负气。七岁能诗。为其舅黄山谷所知。尝扣问灵源清禅师禅道。师答以书。略曰。古之达人所以鉴世间如影响。了圣道如蘧庐者。无他。自彻心源而已(云云)。俯靖康初为尚书员外郎。与朝士同志者挂钵于天宁之择木堂。力参圆悟。悟亦喜其见地超迈。一日至书记寮指悟顶相曰。这老汉脚根犹未点地在。悟䫌面曰。瓮里何曾走却鳖。俯曰且喜老汉脚根点地。悟曰莫谤他好(普灯)。俯䟦护法论曰。无尽居士护法之心可谓至矣。于三教中皆有劝戒。然苦口者是良药。逆耳者是忠言。其实指驱阳修之过者。余知无他。亦罚一诫百之谓也。览者宜悉焉。

　　蒋之奇

　　之奇。字颖叔。仁宗朝举贤良方正科。试六论。官至翰林学士同知枢密院事。尝作楞伽经序。略曰。之奇尝苦楞伽经难读。又难得善本。太子太保致政张公施此经。而眉山苏子瞻为书而刻之板。以为金山常住。金山长老佛印大师了元持以见寄。之奇为之言曰。佛之所说经总十二部。而其多至于五千卷。方其正法流通之时。人有闻半偈得一句而悟入者。盖不可为量数。至于像法末法之后。去圣既远。人始溺于文字。有入海算沙之困。于一真体乃慢不省解。于是有祖师出焉。直指人心见性成佛。以为教外别传。于动容发语之顷。而上根利器之人已目击而得之矣。之奇过南都谒张公。亲闻公说自三司使翰林学士出守滁州。一日入琅玡僧舍见一经函。发而视之。乃楞伽经也。恍然觉其前生之所书。笔画宛然。自以为宿习之缘矣。人之以是一真不灭之性。而生死去来于天地之间。其为世数。虽折天下之草木以为筹箸不能算之矣。然以沦于死生。神识疲耗不能复记。惟圆明不昧之人知焉。有如张公以高文大册再中制举。登侍从。秉钧轴。出入朝廷逾四十年。风烈事业。播人耳目。则其前身当为大善知识无足疑者。其能记忆前世之事。岂不谓信然哉。

　　郭祥正

　　祥正。字功甫。官至殿中丞。所居有醉吟庵。功甫自当涂绝江谒舒州白云端禅师。师问曰牛淳乎。功甫曰淳矣。师叱之。功甫拱手而立。师曰淳乎淳乎。南泉．大沩无异此也。乃赠偈曰。牛来山中。水足草足。牛出山去。东触西触。一日到黄梅东山请演禅师说法。乃于法座前拈香云。此一瓣香爇向炉中。为光明云遍满法界。供养我堂头师兄禅师。伏愿于此云中方广座上。擘开面门放出先师顶相与诸人描貌。何以如此。白云岩畔旧相逢。昨日今朝事不同。夜静水寒鱼不餐。一炉香散白莲风(资监并统纪)。

　　秦观

　　观。字少游。号太虚公。高邮人。元祐初东坡以贤良方正荐于朝。除太学博士。官至国子编修。东坡又尝荐于安石王公。安石曰。君奇秦君。口之而不置。我得其文。手之而不释。观门世事佛。闻端狮子道风。一日端至高邮。观请就广慧寺升座。端以手自指云。天上无双月。人间只一僧。一堂风冷淡。千古意分明。观肯之(僧传)。有五百罗汉图记。宝林．龙井等记(文具淮海集)。

　　林逋

　　逋。字君复。梅圣俞为逋撰诗序。略曰。天圣中。闻宁海西湖之上有林君。崭崭有声。若高峰瀑泉。望之可爱。即之逾清。挹之甘洁而不厌也。君咸平景德间会天子修封禅。未及诏聘。终老不及施用于时。及其殁矣。谥曰和靖先生。尝作诗送慈云忏主。谒金陵王安石曰。高牙熊轼隐铃斋。棠树阴浓长绿苔。丞相望尊宾谒少。清言应待道人来。天竺孱颜暂掩扉。讲香浮穗上行衣。白𤠔声里生公石。莫遣移文怨晚归。酬天竺慈云大师诗曰。林表飞来色。犹惭久卜邻。㳂回一水路。梦想五天人。谢绝空园草。沉冥满几尘。暮云如有得。宁谢寄声频(本集)。

　　尹洙

　　洙。字师鲁。深于春秋。庆历初迁起居舍人。贬均州监税而卒。其孙尹和靖也。初师鲁疾革。而范资政命朱炎夜往候之。师鲁谓炎曰。吾死生如何。炎曰脉不可也。师鲁曰。吾亦自知。因说素学佛于法昭禅师。吾今资此也。及其夕三鼓。屏人隐几而终。其神不乱(辅教编)。

　　包拯

　　拯。字希仁。庆历中为御史中丞。后拜枢密。谥孝肃。天性严厉。未尝有笑容。人谓包公笑比黄河清。公为京兆尹。民有自陈以白金百两寄我者亡矣。今还其家。其子不受。望公召其子还之。公叹异。即召其子语之。其子辞曰。先父存日无白金私寄他室。二人相让久之。公乃以金付在城寺院。修冥福以荐幽爽(本传)。

　　江公望

　　公望。字民表。钓台人。徽宗朝除左司谏。蔬食清修。述菩提文．念佛方便文以劝道俗。有子早亡。托梦舅氏曰。为禀吾父。乞就天宁寺看宝积经。庶归生善处。吾父修行功业已成。冥府有金字碑云。严州江公望身居言责。志慕苦空。躬事熏修。心无爱染。动静不忘。于佛法言谈罔失于宗风。名预脱于幽关。身必归于净土。宣和末知广德军。一旦无病面西而化。公望尝曰。利根之人。念念不生。心心无所。六根杳寂。诸识消落。法法全真。门门绝待。瞥尔遂成真如实观。初机后学唯除宾客寒温时。大小便利时。可暂停念。如或未免荤茹。睡卧未至昏瞑。乃至营办家事。种种作务。自不用舍。亦自不相妨碍。心口念念声声称诵圣号。更有甚邪思恶虑敢萌于心。自然纯一无杂。若能都摄六根净念相继。不过旬月便成三昧。所谓是心作佛。是心是佛。上根大器一念直超。平展之流善观方便。

　　杨时

　　时。字中立。号龟山先生。明道门人。学有本源。为一世儒宗。徽宗朝为国子祭酒。尝曰。微生高乞醯以与人。孔子不以为直。维摩经云。直心是大道场。儒佛至此实无二理。又曰。圆觉经云。作止任灭是四病。作即助长。止即不芸。任灭即无事(鸣道集)。时与东林总禅师友善。谓师曰。禅学虽高。却于儒学未有所得。师曰。儒学紧要处也记得些子。且道君子无入而不自得。得个甚么。时默然。师又与时言十识。第八庵摩罗识。此言白净无垢。第九阿赖耶识。此言善恶种子。白净无垢即孟子之言性善。性善则可谓探其本也。言善恶混。乃于善恶未萌处(资监)。时又问曰。孟子道性善是否。师曰是。时又问性何以善言。师曰。本然之性不与恶对。后朱子谓总老此语却是(西山读书记)。

　　游酢

　　酢。字定夫。与杨时同学于伊川之门。徽宗朝除监察御史。尝谒开福宁禅师乞指心要。师曰。道不在说与示也。说示者方便耳。须用就己知归。外求有相佛。与汝不相似也。酢默然。后致书于师曰。儒者执父子君臣夫妇兄弟朋友各尽其分。罔有不合道者。释氏谓世间虚幻。要人反常反道。旨殊用异。而声可入心可通哉。师答曰。人溺情尘爱网。昼思夜度无一息之停。须力与之决。愿收其心之放。死生乃可出。若只括其同异。尽分于父子数者之间。我习内熏。爱缘外染。于道何能造合。能反厥常则心自通。道自合。不然。难以口舌争也(资监)。

　　韩驹

　　驹。字子苍。政和初除正字终徽猷阁待制。江西诗派之一也。尝问道于草堂清禅师。致书云。近阅传灯。言通意料。颇合于心。但世缘万绪。情习千端。未易消释。须有切要明心处。毋吝指教。清答云。欲究此事。善恶二途皆勿萌于心。能障人智眼。文字亦不必多看。塞自悟之门。子苍得此指导。乃述意云。钟鼎山林无二致。闲中意趣静中身。都将闻见归虚照。养性存心不问人。

　　吕正己

　　正己。显谟阁学士。参长芦且庵仁禅师。尝问师曰。衣里藏珠是甚么人。师起抖擞曰一物也无。正己唯唯。师赠偈曰。君今亲切到长芦。抖擞衣衫一物无。此去逢人如有问。但言风急浪花粗。正己投机偈云。针芥相投夙有缘。千年孤立雪庭寒。禅人若问前程事。万里长安到不难。师可之(资监)。

　　佛法金汤编卷第十三

　　天台如惺重校
卍新纂续藏经第 87 册 No. 1628 佛法金汤编


　　佛法金汤编卷第十四

　　会稽沙门　心泰　编

　　天台沙门　真清　阅

　　南宋

　　都杭。起高宗丁未。尽幼主丙子。七主。一百五十年。

　　高宗

　　帝讳构。徽宗第九子。母韦氏。徽宗梦武肃钱王入室已而生帝。初封康王。即位于宋州。丁未改建炎元年。帝幸维扬。二年正月诏金山住持克勤入对行在。所遣八人。翊师升殿赐坐。朕素知师道高妙可得闻乎。师曰。陛下以仁孝治天下。率土生灵咸被光泽。虽草木昆虫各得其所。此佛祖所传之心也。此心之外无别有心。若别有心非佛祖之心矣。帝大悦。赐圆悟之号。师奉旨就扬州雍熙禅寺说法。上问师居金山如何。曰金山在大江之中。臣老且病。愿归山林以尽天年。乃来住江西云居。三年金人将至杨州。上渡江至镇江幸杭州。升杭为临安府。十二月至明州。四年至台之章安镇。正月三日入金鳌山寺。有僧祷于佛前。皆忧时保国之语。上问何典。僧曰护国金光明忏也。二月驻温之江心寺。闻僧祈祝甚虔。上悦。赐额曰龙翔。辛亥改元绍兴。二年驻跸临安。以法道法师随驾南巡。诏道入见。上从容谓曰。上皇为妖人所惑。毁师形服。朕为师去此黥涅。道曰。上皇御墨不忍毁除。上笑曰。此僧到老倔强。来道住东林太平禅寺。五年上幸上天竺。以万岁香山奉供观音大士。召住持应如对语称旨。赐金帛以勉修造。七年诏宗杲住径山能仁禅寺。八年诏赐天下僧尼来绫度牒。九年大赦天下。诏诸路军州建报恩光孝禅寺。为徽宗追荐之所。廿六年宗杲自梅阳回各。诏住明州育王广利禅寺。廿八年诏杲再住径山。三十年诏谥天竺慈云尊者曰忏主禅慧法师。塔曰瑞光。绍兴末年上因感梦迎请护国摩利支天像。奉安中天竺寺。以为雨旸祈祷。仍改寺额曰天宁万寿永祚禅寺。初政和六年元照律师示寂。塔全身于西湖之灵芝。至是光发塔所。上亲临视。加谥圆鉴戒光大智律师。上尝于禁中书金刚．圆觉．普门品．心经．七佛偈。暇日常自披览(稽古略．统纪．中竺碑)。

　　孝宗

　　帝讳慎。初名伯琮。秀王子偁之子。太祖七世孙。生伯琮于秀州。有嘉禾之瑞。高宗丧太子。选得伯琮鞠于宫中。封普安郡王。立为皇子。赐名玮。绍兴末赐名慎。立为皇太子。年三十六受内禅。改元隆兴(史略)。上在王邸。遣内都监黄彦节至径山命杲禅师就山中举扬般若。师说偈云。大根大器大力量。荷担大事不寻常。一毛头上通消息。遍界明明不覆藏。上嘉叹之。及封建王。又遣内知宾至径山供五百罗汉。赐妙喜庵三字及真赞。又赞布袋和尚。和高宗韵曰。袋贮乾坤。杖挑日月。藞藞苴苴。圣中之绝。憨憨痴痴。僧中之杰。令行兮一棒一条痕。逗机兮杀人须见血。别别。分明一点炉中雪。隆兴元年七月上御选德殿。制观音菩萨赞曰。猗欤大士。本自圆通。示有言说。为世之宗。明照无二。等观以慈。随感即应。妙不可思。九月诏杲禅师问佛法大意。师卧疾不起。特赐大慧之号。乾道三年二月上幸上天竺。展敬观音菩萨。问住持若讷。何故岁修金光明忏。讷曰。大梵尊天是娑婆世界主。释提桓因御三十三天以临下土。四镇天王共誓护国护民。故佛为诸天说金光明三昧。此帝王盛世之典也。故宜岁岁修之。上悦。擢讷右街僧录。四年四月八日宣讷领五十僧入内观堂行护国金光明三昧。斋罢命讷说法。上悦。进左街僧录。赐号慧光(稽古略)。六年十月诏杭州皋亭山崇先院住持瞎堂慧远住灵隐禅寺。一日上游下竺。见佛国山厨中漉水囊行道观音像。召远问曰。山既飞来。何不飞去。远曰动不如静。又问水中众生以囊漉之。火里众生将甚么漉。远曰他家自有通霄路。又问观音手拈数珠念个甚么。远曰求人不如求己。上大悦。赐号佛海(资监)。七年二月宣远入对选德殿。赐坐。上曰如何免得生死。远曰不悟大乘终不能免。上曰如何得悟。远曰。本有之性。究之无不悟者。上曰悟后如何。远曰始知脱体现前。了无毫发可见之相。上首肯之(稽古略)。淳熙二年三月上幸上竺。赐白云堂印及灵隐直指堂印各一颗。主管教门事(上竺碑)。三年春诏台州报恩光孝寺住持德光入见。光以二月渡江。上问古有浮笠而渡者可谓神通。光曰。宗门下不贵神通。只贵眼明。上悦。来住灵隐。继远之席。十一月召光入内观堂。上问朕心与佛心是同是别。光曰直下无第二人。上曰恁么则佛即是心。心即是佛。光曰。成一切相即心。离一切相即佛。又问释迦老子雪山六年所成何事。光曰将谓陛下忘却。皇情大悦。赐号佛照(资监)。七年秋召雪窦寺住持宝印入对选德殿。上曰三教圣人本同这个道理。印曰。譬如虚空。东西南北初无二也。上曰今时士大夫学孔子者多只工文字语言。不见夫子之道。不识夫子之心。唯释氏不以文字教人。直指心源。顿令悟入。不乱于死生之际。此为殊胜。印曰。非唯后世学者不见夫子之心。当时孔门颜子号为具体。尽力只道得个瞻之在前忽焉在后。如有所立卓尔。上曰庄老何如人。印曰。即是佛法中小乘声闻人也。盖小乘厌身如桎梏。弃智如杂毒。化火焚身。即如庄子所谓形固可使如槁木。心固可使如死灰。若大乘人。度众生尽方证菩提。正如伊尹所谓予天民之先觉者也。将以斯道觉斯民也。有一夫不被其泽者。若己推而内之沟中也。上大悦。诏印住径山。十年春上注圆觉经。命印刊行。印请老于退居庵。上赐其庵曰别峰(奏对录)。十六年上逊位。退居南华宫。制原道论。略曰。朕观韩愈原道言佛老之相混。三教之相绌。但文烦而理迂耳。揆圣人之用心则未昭然。何则。释氏专穷性命。弃外形骸。不著名相。又何与礼乐仁义哉。然犹立五戒。曰不杀仁也。不淫礼也。不盗义也。不酒智也。不妄信也。如此与仲尼何远乎。老子之书其所宝者三。曰慈。曰俭。曰不敢为天下先。孔门曰温良恭俭让。而与孔圣果相悖乎。盖三教末流昧者执之自为异耳。朕谓以佛修心。以老养生。以儒治世。斯可也(圣政录)。

　　光宗

　　帝讳惇。孝宗第五子。年四十四自东宫受禅。尊孝宗为太上皇。绍熙初上居重华宫。诏许若讷法师肩舆出入。注金刚经进呈。上制赞文。四年正月诏佛照德光禅师住径山。

　　宁宗

　　帝讳扩。光宗之子。初封嘉王。庆元元年诏许佛照还育王归老东庵。三年诏崇岳禅师住灵隐。

　　理宗

　　帝初讳与莒。荣王希瓐之子。太祖十世孙。宁宗之侄。后改名的。年二十即位。改宝庆元年。四年天旱。诏保宁寺慧开禅师入文德殿升座祈雨。获应。赐号佛眼。嘉熙元年太后王氏卒。诏径山师范禅师入对修政殿。赐金襕僧衣。宣诣慈明殿升座说法。上垂帘而听。赐号佛鉴。恭圣仁烈皇帝升遐。仍诏师范升座。既而乞归山林。复赐圆照之号。淳祐元年上梦观音坐于竹石间。及觉乃图形刻石。御赞曰。神通至妙兮隐显莫测。功德无边兮应感奚速。时和岁丰兮祐我生民。兵寝刑措兮康此王国。仍书广大灵感四大字加于观音圣号之上。又书心经一卷。赐上竺刻石。又赞千佛偈云。一佛不二。千佛奚别。如处处水。现在在月。无去无来。不生不灭。梅花开后。前村深雪。又书应梦名山四大字赐四明雪窬禅寺(资监并寺碑)。

　　张浚

　　浚。字德远。号紫岩。绍兴中拜相。封和国公。孝宗朝封魏国公。谥忠献。南轩之父也。圆悟勤公归蜀住昭觉寺。公问道于师。师曰。岩头云。却物为上。逐物为下。若能于物上转得疾。一切立在下风。师复示以偈曰。收光摄彩信天真。事事圆成物物新。内若有心还有物。何能移步出通津。公伏膺。投偈曰。教外单传佛祖机。本来无悟亦无迷。浮云散尽青天在。日出东方夜落西。师然之曰。公辅相之日毋忘护教。大慧禅师在泉州。云门庵公在蜀。圆悟亲以师嘱。谓真得法髓。公回朝遂以临安府径山延之。恐师痛事韬晦必欲致之。乃移书泉守刘公彦修趣其行。师番然而起。公居长沙。其母秦国夫人问道于大慧。夫人疾亟曰。妙喜老师此生无复见也。我有私恩未报。公三走介。往宜春趣师之行。由是兼程而至。夫人捐馆矣。公谓师曰。先妣愿供养和尚一年为德之报。今无复得浚。谨遵遗训。师幸少留。以九夏之期尽其敬奉。一慰先妣之愿。二伸人子之心。遂馆于光孝寺之东堂。以尽诚敬(资监并大慧年谱)。绍兴末。公判建康军府。尝撰宝志公行状。略曰。师讳宝志。金陵人。宋元嘉中示迹于东阳市古木鹰巢中。朱氏妇汲水闻婴儿啼。遂致育之。因以朱为姓。后施宅为寺。即今宝林寺是也。师镜容鹰爪。不类凡童。七龄入京师钟山道林寺。师事僧俭。修习禅业。至宋太始初忽离是寺。居止无定。持一锡杖。挂刀尺拂子镜帛之类。徒跣于阛阓间。发长数寸。饮啖不择。或数日不食而无饥容。或一日数食而无饱态。齐建元间异迹颇着。士庶恭事者不可胜数。梁武践祚。益加优礼。师尝求鱼脍于帝。帝虽从请。意颇恶之。师索水吐盆中。鱼活如故。有木浮江中溯流而上。帝与师及士庶观之。师举锡一招。木随至岸。乃紫檀也。帝来供奉俞僧绍刻师之像。既克肖矣。但少须发。师拔发插像两鬓。发即随长。帝敕张僧繇写师真容。竟不能就。师遂以爪划开面门。现十二面观音相曰。毗婆尸佛早留心。直至如今不得妙。徐陵三岁。其父携往见师。师抚其顶曰。此天上石麒麟也。中大同丙寅冬师移华林园金像于所住房。帝曰师将去我耶。未及旬日。是年十二月示疾。帝命奏乐昼夜不绝。至初六日而终于兴皇寺。葬全身于钟山。皇女永安公主为造塔五层。塔前建开善精舍。梁锡妙觉大师应世之塔。太平兴国七年赐额太平兴国禅寺。真宗朝诏天下避师讳。祇称宝公。乃改赐道林真觉之号。高宗加慈应慧感大师。赐其塔为感顺云。

　　胡寅

　　寅。字明仲。号致堂。建炎中拜起居郎。诸子尝侍坐。数杯之后歌孔明出师表。诵陈了翁奏章曰。可谓豪杰之士也。王随删传灯录改名玉英集。寅作序。

　　张九成

　　九成。字子韶。号无垢居士。学于杨时之门。绍兴中对䇿。上曰忠鲠可嘉。擢置第一。谪南安。又自号曰横浦居士。官至秘阁修撰。尝谒善权清禅师问曰。此事人人有分个个圆成是否。清云是。公曰为甚么却无个入处。清于袖中出数珠云此是谁底。公俯仰无对。清复袖珠云。是汝底则拈取去。才涉思惟即不是也。公悚然有省。遂看柏树子话。忽闻蛙声释然证入。说偈云。春天月下一声蛙。撞破乾坤共一家。正恁么时谁会得。岭头脚痛有玄沙。公与汪应辰登径山。问道于大慧。公与师谈格物之旨。师曰。公只知有格物。而不知有物格。顿领深旨。投偈曰。子韶格物。昙晦物格。欲识一贯。两个五百(传灯)。子韶尝曰。九成每闻径山老人所举因缘。豁然四达。如千门万户不消一踏而开。九成了末后大事。实在径山老人处。此一瓣香不敢孤负他也(年谱)。

　　吕本中

　　本中。字居仁。绍兴初赐进士第。除中书舍人。平生因诗以穷。耽禅而病。清臞如不胜衣。作江西传衣诗派图。推黄山谷为诗祖。列陈无已等凡二十五人为法嗣。本中尝致书问大慧禅要。慧答书。略曰。千疑万疑只是一疑。话头上疑破。则千疑万疑一时破。若一向问人。佛语又如何。祖语又如何。诸方老宿语又如何。永劫无有悟时也。本中自是有省。

　　尤袤

　　袤。字延之。自号遂初。绍兴中拟延之为秘书丞。张南轩得报曰此真秘丞矣。终礼部尚书。谥文简。闻释氏有出世之法。心向慕之。见庐山归宗禅师欲谋隐计。朱文公寄诗有逃禅公勿遽。且毕区中缘之句。出守台州。孝宗临轩亲遣曰。南台有何胜概。延之曰。太平洪福。国清万年。上曰。闻石桥应真是五百强汉。时忽出现。卿以何法处之。延之竖起拳曰。臣有金刚王宝剑在。上喜。乃书遂初老人四字赐之。延之到台。一以慈爱莅民(资监)。

　　张栻

　　栻。字敬夫。号南轩。官至秘阁修撰。见万庵颜禅师曰。道之所在。可以心寓。不可以力求。师谓如何。师曰会医少病。公曰。见即便见。拟思即差。又作么生。师曰知有还同不知有。公曰政当知有时如何。师曰闻声见色只如常。公豁然有省。乃留偈曰。闻声见色只如常。熟察精粗理自彰。脱似虚空藏碧落。曾无少剩一毫芒(资监)。

　　李浩

　　浩。字德远。绍兴末为光禄丞。常阅楞严经。谒应庵华禅师叩问禅道。不旬日而跻堂奥。以偈寄同僚康教授曰。门有孙宾铺。家存甘贽妻。夜眠还早起。谁悟复谁迷(资监)。

　　王十朋

　　十朋。字龟龄。永嘉人。绍兴中廷试第一。号梅溪先生。有梅溪集行于世。官至侍御史。公尝谒处州南明雪堂行禅师问曰。先佛说法。观根发言。依言立义。可以诵而习之。禅门乃拨去文字。谓至道不可以理求。真理不可以识解。要人见性成佛。既拨去文字。复刊藏经流通。何耶。师曰。经是佛语。以心为宗。心若不明。唯认佛语。欲以理求识解者。譬如说食终不能饱。要在立志坚确。行之精进。若不如此。要做圣贤事业。至圣贤地位。何可得哉(资监)。尝梦游天台石桥。神僧数百出迎。指公与众曰。彼前身严首座也。曾写此碑。后亲到石桥。与梦中所见之境无异。遂留诗云。石桥未到已先知。入眼端如入梦时。僧唤我为严首座。前身曾写石桥碑。梅溪集中有王荆公与佛慧泉禅师曰。世尊拈花出自何典。泉曰藏经所不载。公曰。顷在翰苑。偶见大梵王问佛决疑经三卷。有梵王在灵山会上以金色波罗花献佛。请佛说法。世尊登座拈花示众。人天百万悉皆罔措。独迦叶破颜微笑。世尊曰。吾有正法眼藏。涅槃妙心。分付摩诃迦叶。

　　会开

　　开。字天游。官至侍郎。绍兴辛未佛海远禅师住三衢光孝。开曰如何是善知识。远曰。灯笼露柱。猫儿狗子。遂有省。呈偈曰。咄这瞎驴。丛林妖孽。震地一声。天机漏泄。有人更问道如何。拈起拂子蓦口截。远曰也得一橛。又致书大慧曰。今幸私家尘缘都毕。闲居无事。正在痛自鞭䇿以偿初志。第恨未得亲炙教诲耳。一生败阙已一一呈似。必能洞照此心。望委曲提警。日用当如何做工夫。庶几不涉他途径。与本地相契也。如此说话败阙亦不少。但方投诚。自难隐逃。良可愍也。至叩。大慧答书曰。时时于静胜中。切不得忘了。须弥山放下着。两则语。但从脚下着实做将去。已过者不须怖畏。亦不必思量。思量怖畏即障道矣。但于诸佛前发大誓愿。愿此心坚固永不退失。仗诸佛加被。遇善知识。一言之下顿忘生死。悟证无上正等菩提。续佛慧命。以报诸佛莫大之恩。若如此则久久无有不悟之理(大慧书问)。

　　李光

　　光。字泰发。上虞人。绍兴中参大政。谥庄简。守宣城日。适彰教寺虚席。具䟽请隆禅师为住持(即虎丘隆)。尝致书大慧问禅要。慧答书曰。大参相公平昔所学已见于行事。临祸福之际如精金入火愈见明耀。又决定知华严重重法界断非虚语。则定不作他物想矣。其余七颠八倒或逆或顺或正或邪。亦非他物。愿公常作是观。妙喜亦在其中。异日相从于寂寞之濵。结当当来世香火因缘。成就重重法界以实其事。岂小补哉(书问)。

　　李邴

　　邴。字汉老。官至参政。醉心祖道。及见大慧举赵州庭柏话有省。后以书咨决曰。邴近叩筹室。伏蒙激发。蒙滞忽有省入。顾惟根识暗钝。平生学解尽落情见。一取一舍如衣坏絮行草棘中。适自缠绕。今一笑顿释所疑。欣幸可量。非大匠委曲垂慈。何以致此。自到城中着衣吃饭。抱子弄孙。色色仍旧。既无拘执之情。亦不作奇特之想。其余宿习旧障亦稍轻微。临行叮宁之语不敢忘也。重念始得入门。大法未明。应机接物触事未能无碍。更望有以提诲。使卒有所至。庶无玷于法席矣(书问)。大慧住径山。作千僧阁成。邴为记。略曰。师于临济为十二代孙。其道大故其摄者众。其门峻故其登者难。其旨的故其悟者亲。其论高故其听者惊。且疑四方学者肩摩袂属。师遇之未尝假词气接殷勤。拒之而不去。疏之而益亲。至于水洒挺逐而户外之屦常满。院去城百里。自唐国一禅师始斩蓬藋。驱龙蛇而居之。寺无常产。山之神龙实助其缘化。师至之始。众才三百。二年法席大兴。众将二千。院有僧堂二。不足以容。又于寺之东建层阁十楹。以卢舍那南向峣然居中。列千僧案位于左右。设连床。斋粥于其下。予尝问道于师。闻之而叹曰。非成是阁之难。致其众之难。非致其众之难。道行而不能使其众不至之难。一阁之成。在师何足道。而循袭龌龊之者。以为奇特。不亦陋甚矣哉(大慧年谱)。

　　冯楫

　　楫。字济川。蜀遂宁人。号不动居士。自壮叩诸名宿。最后居龙门。从佛眼远禅师。一日同远经行法堂偶。童子趋庭吟曰。万象之中独露身。远拊楫背曰好聻。楫于是契入。绍兴丁巳除给事。中会大慧就明庆开堂。慧下座。楫挽之曰。和尚每言于士大夫曰。此生不作这虫豸。今日因甚却纳败阙。慧曰。尽大地是个杲上座。你向甚处见他。楫拟对。慧掌之。楫曰是我招得。因坐夏径山。榜其室曰不动轩。后知泸州。所至于道无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。绍兴二十三年秋乞休。致报亲知期以十月三日报终。至日令后厅置高座。见客如平日。辰巳间降阶望阙肃拜。书偈曰。初三十一。中九下七。老人言尽。龟哥眼赤。书毕拈拄杖按膝而化。楫于建炎后。凡名山钜刹藏经残失。遂以己俸印施补之。足五千余卷者凡四十八藏。用祝君寿。以康兆民。门人蒲大聘尝志其事。有语录颂古行于世(传灯)。

　　米友仁

　　友仁。字元晖。芾之子。自号懒拙翁。文词书画深得家法。绍兴间为工部侍郎。权兵部尚书。尝游虎丘。手书曰。释云纵使百千劫。所作业不忘。因缘会遇时。果报还自受。吾观苦海一切众生。往往多造无重大业过日。鲜能知有善恶之报。如影之随形。响之应声。而不知怖者。只因衣食不足。爱缘迷迫。见利忘义。遂致于此。岂更顾堕地狱中轮回受苦也哉。我劝诸有情。莫作诸业。奉行众善。前人诗云。只恐为僧心不了。为僧心了总输僧。可谓名言。出家儿舍去爱缘。总未能超悟上乘。视尘世中造业深者。盖已云泥也。

　　周必大

　　必大。字子充。吉安庐陵人。绍兴中中博学弘词科。淳熙中拜右相。封益公。尝撰佛照光公塔铭曰。法不孤起。道不虚行。续佛慧命。必有其人。其人谓谁。佛照禅师是也。师讳德光。姓彭氏。临江军新喻县人(云云)。予闻时节因缘。针芥啐啄。从上诸圣不能强为。喻筏刻舟徒增我慢。又况对御法语世已流布。得道源流接物机要。丛林门弟各存语录。姑叙住世大略如此。铭曰。我闻万生。各具佛性。人有未见。见或未尽。伟哉光公。宿习戒定。顿入悟门。遂传心印。福慧两足。行解兼进。巍巍孝宗。见圣由圣。与师晤言。谓发深省。晚归东庵。不倦接引。八十三年。报缘已竟。勿云镜明。昔现今隐。一物本无。何用照映。勿云谷虚。有叩随应。十方皆空。何论销殒。摘叶拈花。系风捕影。持问塔中。解颜微哂。

　　钱端礼

　　端礼。字处和。号松窗。仕至参政。尝参护国元禅师。有悟入。淳熙间示微疾。请平田行机禅师入卧内趺坐谈笑。忽谓机曰。浮世虚幻本无去来。四大五蕴必归终尽。虽佛祖具大威德。亦不得免这一着子。盖为地水火风暂时凑泊。昧者认为自己。从上诸圣去住自在。今吾如是。岂不快哉。遂敛目而逝(传灯)。

　　史浩

　　浩。字直翁。四明人。孝宗朝拜相。封卫国公。又封越王。淳熙乙巳挂冠归四明。自号真隐居士。每从南湖智连法师问法要。乃于东湖创月波楼。仿补陀岩结洞室以安大士。浩过金山。览梁武仪范之盛。谓报恩度世之道在是。乃于月波山创殿。设十界像。与名僧讲究制仪。文四卷行于世。公之子弥远。相宁宗。封卫王。卫王之子宇之。观文殿大学士弥忠之子嵩之。相理宗。卫王建明州七山寺观。沿途接待。浩尝撰南湖法智大师像赞曰。灵山一席。俨在天台。后十三叶。复生奇材。唱道四明。讲肆宏开。溥海声闻。谹谹云雷。章圣在御。中使鼎来。得法大旨。皇皇恢恢。锡号法智。宸章昭回。祇今后学。咸仰崔嵬。兰馨菊芳。本一根荄。呜呼是为法宇之柱石。教鼎之盐梅。宜兹幻影经千古而无尘埃(宋史并统纪)。

　　钱象祖

　　象祖。相宁宗。守金陵日尝问道于保宁无用全禅师。又问道于护国此庵元禅师。师曰。欲究此事。须得心法两忘乃可。法执未忘。契理亦非悟也。公曰。才涉唇吻便落意思如何。师曰本自无疮勿伤之也。公涣然有得(资监)。公尝于乡州建接待十所。皆以净土极乐名之。创上庵高僧寮为谈道之处。自左相辞归。益修净业。偶得微疾。僧有问起居者。则曰。不贪生不怖死。不生天不生人。唯当往生净土耳。言讫趺坐而化。时天鼓震响。异香芬郁。未终之前郡人咸闻空中云。钱丞相当生西方净土。为慈济菩萨(净土传)。

　　王日休

　　日休。字虚中。龙舒人。为国学先生。作六经训传数十万言。一旦捐之曰。是皆业习。非究竟法。吾其为西方之归乎。自是一志念佛。日课千拜。一日厉声念佛。忽云佛来接我也。屹然立化。有净土文行于世。尝曰。参禅大悟超脱生死轮回固为上矣。然至此者恐少。若修西方则直截轮回万不漏一。故今劝参禅之人每日留顷刻之暇修于西方。若果大悟得超轮回。去佛地尚远。更往见阿弥陀佛。展礼致敬有何不可(净土文)。

　　佛法金汤编卷第十四

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第十五

　　会稽沙门　心泰　编

　　天台沙门　真清　阅

　　朱熹

　　熹。字元晦。号晦庵。新安人。绍熙中除焕章阁待制。理宗朝赠太师。封徽国公。谥文公。公少年不乐读时文。因听一尊宿说禅直指本心。遂悟昭昭灵灵一着。十八岁请举。时从刘屏山。屏山意其留心举业。暨搜其箧。只大慧禅师语录一帙耳。有久雨。斋居诵经。诗曰。端居独无事。聊披释氏书。暂息尘累牵。超然与道俱(云云)。公尝致书于开善道谦禅师云。向蒙妙喜开示。应是从前记持文字。心识计校。不得置丝毫许在胸中。但以狗子话时时提撕。愿受一语。警所不逮。师答曰。某二十年不能到无疑之地。后忽知非勇猛直前。便自一刀两断。把这一念提撕狗子话头。不要商量。不要穿凿。不要去知见。不要强承当。公有省。师卒。公祭以文。略曰。我昔从学读易．语．孟。究观古人之所以圣。既不自揆。欲造其风。道绝径塞。卒莫能通。下从长者问所当务。皆告之言要须契悟。开悟之说不出于禅。我于是时则愿学焉。师出仙洲。我寓潭上。一岭间之。但有瞻仰。丙寅之秋。师来拱辰。乃获从容。笑语日亲。一日焚香请问此事。师则有言。决定不是。始知平生浪自苦辛。去道日远。无所问津。未及一年。师以谤去。我以行役不得安住。往还之间见师者三。见必款留朝夕咨参。师亦喜我为说禅病。我亦感师恨不速证。别其三月。中秋一书已非手笔。知疾可虞。前日僧来为欲往见。我喜作书曰。此良。便书已遣矣。仆夫遄言。同舟之人告以讣传。我惊使呼问以何故。於乎痛哉。何夺之遽。恭惟我师。具正遍知。惟我未悟。一莫能窥。挥金办供。泣于灵位。稽首如空。超诸一切(资监)。或问朱子曰。今士大夫晚年都被禅家引去者何故。答曰是他高似你。你平生读许多书。记诵文章。所藉以取功名利禄之计者。到这里都靠不得。所以被他降下。他底且省力。人谁不悦而趋之乎。王介甫平生学许多道理。临了舍宅为寺。又云。只缘他打并得心下清洁。所以本朝李文靖公．王文正公．杨文公．刘元城．吕由公。都是甚么人。也都去学他。又云。佛书说六根六识。四大十二因缘生之类。皆极精妙。故前辈谓此孔孟所不及。又曰。四大即是魂魄。十二缘生出华严合论。佛说本言尽去世间万事。后却说出实际理地不受一尘。万事门头不舍一法。熹又曰。金刚经大意只在须菩提问云何住云何降伏其心两句上。故说不应住法生心。不应住色生心。应无所住而生其心。此是答云何住。又说若卵生胎生湿生化生。我皆令入无余涅槃而灭度之。此是答云何降伏其心。所谓降伏其心者。非谓欲遏伏此心。谓尽降伏世间一切众生之心。入无余涅槃只是一无字。自此以后只是这意。若见诸相非相即见如来。此谓离相即名为佛。又曰。释氏之学与吾儒有甚相似处。如有物先天地。无形本寂寥。能为万象主。不逐四时凋。又曰。扑落非他物。纵横不是尘。山河并大地。全露法王身。又曰。若人识得心。大地无寸土。看他是甚么见识。今区区小儒怎生出得他手。宜为他挥下也(朱子语录并易解)。

　　陆游

　　游。字务观。号放翁。佃之孙。越之山阴人。仕至秘监。尝问松源岳禅师云。心传之学可得闻乎。师云。既是心传。岂从闻得。公领解。献偈曰。几度驱车入帝城。逢僧一例眼双青。今朝始觉禅家别。说有谈空要眼听。公居镜湖时与涂毒䇿禅师往来寖厚。䇿住双径。受生祭七日。加趺而逝。公哭以诗曰。岌岌龙门万仞倾。翩翩只影又西行。尘侵白拂绳床冷。露滴青松卵塔成。遥想再来非四大。尚应相见话三生。放翁大欠修行在。未免人间怆别情(资监)。

　　叶适

　　适。号水心先生。有水心集行于世。适与石岩琏禅师帖云。尝谓佛入中国始为异教。而与圣人之道相乱。近究其书合其说。诚有合乎性命之言。但所说条项甚多。而相反处不少。既曰不可以有心求。又曰不可以无心得。孰可孰否。孰违孰从。无吝警发。师答曰。蒙谕佛书条项甚多。相反处不少。敢摅管见。佛以戒定慧为宗。境摄六根。不动心镜。诸缘不惑。日月明照雨露沾濡。水流花开鸢飞鱼跃。皆吾性具。要在千差一照。理事混融。日久月深。真空妙智自印本心矣。若能收视返听。心外元无别佛。不必问条项多言相反也。适由是知归。与朱文公书曰。适在荆州。无事读佛书。乃知世外环奇之说。本不与道相乱。良由读者不深考也(资监)。尝撰法明寺教藏序曰。西湖法明寺。昔讲师继忠居之。有行业。愿力强。果故虽焚荡草莽。百年间冠盖常走一郡。至子真建两序。师昶崇殿堂。院始落成。昶尤精苦。衣屦穿损食不累合。然诸生云赴应答泉涌。人谓东掖上天竺之盛不能过也。天台既立止观二义。承而为说者益以蔓衍。而忠与昶亦各有论述。故其徒妙真普济欲集诸家之学为教藏。置院中。率州士女修念佛三昧。以旌昶之迹而嗣忠之业。于无穷志甚远矣。夫浮图以身为旅泊。而严其宫室不已。以言为赘疣而传于文字愈久。固予所不解。尝以问昶。昶亦不能言也(本集)。

　　真德秀

　　德秀。字希元。本姓慎。避孝宗讳改姓真。端平间参大政。谥文忠。号西山先生。帅湖南潭人为立生祠。一夕有题于壁云。举世知公不爱名。湘人苦欲置丹青。西方又出一活佛。南极今添两寿星。几百年万钟间气。八千春愿祝修龄。不须更作生祠记。四海苍生口是铭。尝题杨文公所书遗教经曰。盖瞿昙氏最后教诸弟子语。今学佛者罕常诵而习之也。盖自禅教既分。学者往往以为不阶言语文字而佛可得。于是脱略经教而求所谓禅者。高则高矣。至其身心颠倒。有不堪检点者。则反不若诵经持律之徒。循循规矩中。犹不致大谬也。今观此经。以端心正念为首。而深言持戒为禅定智慧之本。至谓制心之道如牧牛。如御马。不使纵逸。去瞋止妄。息欲寡求。然后由远离以至精进。由禅定以造智慧。具有造次梯级。非如今之谈者以为一超可到如来地位也。宜学佛者患其迂而不若禅之捷欤。以吾儒观之。圣门教人以下学为本。然后可以上达。亦此理也。学佛者不由持戒而欲至定慧。亦犹吾儒舍离经辨志而急于大成。去洒扫应对而语性与天道之妙。其可得哉。余谓佛氏之有此经。犹儒之有论语。而金刚．楞严．圆觉等经则易．中庸之比。未有不先论语而可遽及易．中庸者也。儒释之教其趣固不同。而为学之序则有不可易者焉。䟦莲经普门品曰。予自少读普门品。虽未能深解其义。然尝以意测之曰。此佛氏之寓言也。昔唐李文公问药山俨禅师曰如何是恶风吹船飘落鬼国。师曰李翱小子问此何为。文公愓然怒形于色。师笑曰。发此嗔恚心。便是黑风吹船飘入鬼国也。吁药山可谓善启发人矣。以是推之。则知利欲炽燃即是火坑。贪爱沉溺便是苦海。一念清净烈焰成池。一念警觉舡到彼岸。灾患缠缚随处而安。我无怖畏如械自脱。恶人侵凌待他横逆。我无忿疾如兽自奔。读是经者作如是观。则知补陀大士真实为人。非浪语也。读楞严经曰。余读楞严。知六根源出于一外缘。六尘流而为六随物。沦逝不能自返。如来怜愍众生。为说方便。使知出门即是归路。故于此经指涅槃门初无隐蔽。若众生能洗心行法。使尘不相缘。根无所偶。返流全一。六用不行。昼夜中流入。与如来法流水接。则自其内身便可成佛。如来犹恐众生于六根中未知所从。乃使二十五弟子各说所证。而观世音以闻思修为圆通第一。其言曰。初于闻中。入流亡所。所入既寂。动静二相了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。若能如是。圆拔一根则诸根皆脱。于一弹指顷遍历三空。即与诸佛无异矣。又读金刚经至四果乃废经而叹曰。须陀洹所证则观世音所谓初于闻中入流亡所者耶。入流非有法也。唯不入六尘。安然常住。斯入流矣。至于斯陀含。名一往来。而实无往来。阿那含名为不来。而实无不来。盖往则入尘。来则返本。斯陀含虽能来矣。而未能无往。阿那含非徒不往。而亦无来。至阿罗汉则往来意尽。无法可得。然则所谓四果者。其实一法也。但历三空有浅深之异耳。予观二经之言本若符契。而世或不喻。故明言(文献通考)。三交嵩禅师住净慈。公入其室问曰。世人请僧诵经有据乎。师曰。佛书可以煆心炼性。定慧因之而生。金刚．楞严．圆觉．法华。先德诵之证道。闻见者俱获饶益。公于是遍阅诸经(资监)。

　　刘克庄

　　克庄。字潜夫。号后村。诗文闳肆瑰奇超迈。淳祐中除秘书少监兼崇政殿说书。迁秘阁修撰。有文集五十卷行于世。有十释咏。其瞿昙咏曰。世传汉明帝始梦见金身。曷不观列子西方有圣人。维摩咏曰。面色削瓜黄。眉毫覆雪长。安知四天下。只在一禅床。善财咏曰。放勋访吾叔。鲁叟问弘聃。所以此童子。诸方亦遍参。达磨咏曰。直以心为佛。西方说最高。始知周孔外。别自有英豪。六祖咏曰。明镜偷神秀。菩提犯卧轮。更将旧衣钵。占断不传人。图澄咏曰。值乱行何适。随缘住亦安。能将石虎辈。只作海鸥看。支遁咏曰。若以色见我。几于貌失人。林公少须发。澄观欠冠巾。志公咏曰。寺甲于江左。身迎入禁中。如何净居殿。饿杀老萧公。马祖咏曰。若非大气魄。只是小机锋。老子一声喝。学人三日聋。德山咏曰。此老手中棒。轻轻已有瘢。佛来与三十。某甲莫须餐(本集)。

　　陈贵谦

　　贵谦。官至枢密。真西山问禅门事。贵谦答书。略曰。承下问禅门事。即见虚怀乐善之意。頋浅漏何足以辱此。然敢不以管见陈白。所谓话头合看与否。以某观之。初无定说。若能一念无生。全体是佛。何处别有话头。只缘多生习气背觉合尘。刹那之间念念起灭。如猴狲拾栗相似。佛祖不得已权设方便。令咬嚼一个无滋味话头。意识有所不行。将蜜果换苦葫芦。淘汝业识都无实义。今时学者却于话头上强生穿凿。或至逐个解说。以当事业远之远矣。然禅门一着须彻见自己本地风光方为究竟。此地人人本有。但为客尘妄想所覆。若不痛加煅炼。终不明净。

　　张镃

　　镃。号约斋。官至直秘阁学士。见密庵杰禅师之后。以书告其悟由曰。镃曩造筹室。蒙垂示。归来应接外常以此鞭䇿。一日静坐。因举狗子话胸臆豁然如太虚空了无障碍。祖师言句是入道之门。守着不放舍为大病也。自此尘缘世念不着排遣。自此净尽。古人公案昔所茫然。今亦无疑矣(资监)。镃尝闻钟声悟道。有偈曰。钟一撞。耳根塞。赤肉团边去个贼。有人问我解何宗。舜若多神面门黑。后舍宅建寺曰慧云。请破庵先禅师开山疏曰。舍林居为阿兰若。夫岂小缘。请宗师据曲录床。只因大事。况开山作第一代。要为众说不二门。快便难逢。当仁不让。破庵禅师声传江海道重岷峨。几度遍参遭密庵打失鼻孔。一朝拈出。向冷泉捋下面皮。不谓馨香奚烦郑重。老居士偶然相遇。旧冤家果是难逃。不必多言。何劳远涉。辞青松于北涧。穿几重出岫之云。对绿水于南湖。祝万岁如山之寿。

　　林希逸

　　希逸。号鬳斋。仕至中大夫直宝谟阁提举成都府玉局观。有庄老列三子口义行于世。尝撰断桥伦禅师塔铭。略曰。余谓富郑公于颙华严。范文正于古荐福。张紫岩于杲大慧。皆以元勋大老敬向其人。故丛林至今以为法栋。今师之得魏公者又何逊哉。非公无以知师。而非师无以得公也。其大机大用具在语录。乃为铭曰。断桥之学不以言句传。所可传竹溪已序。师于丛林末法砥柱。我观其初信有异趣。麻矢何疑。楞伽何悟。无准室中不契何故。所闻何声。始得汗去。师今何故板鸣不住。是声何如必有落处。我为此铭来者转注。

　　郑清之

　　清之。相理宗。封魏国公。尝撰妙峰善公塔铭曰。西方心法难思惟。真净妙明无一丝。广长舌语包须弥。谁知认指为月非。九年面壁老古锥。传付不在钵与衣。非佛非法非事为。透地透天生光辉。余尘明极两若遗。悟者无有迷者谁。我识妙峰再见之。语真貌古无他奇。野鹤同往云与归。昭琴虽鼓何成𧇾。雪肥梅瘦扃泉扉。无边春意一枯枝。作死生观真游嬉。在旁知状惟穹碑。又建东山寺于鄞之横溪。仿谢安东山也。

　　吴潜

　　潜。号履斋。相理宗。因赴贬所宿枫亭接待寺。谓寺僧曰。昔文殊告世尊曰。我初入不思议三昧。系心一缘。若久习成就。更无他想。常与定俱。此系心一缘乃成佛作祖之阶梯也。所谓系心一缘。如日观月观眉间毫相与鼻准白之类。事虽浅近。理实幽微。如赵州云。老僧十二时惟粥饭二时是杂用心。沩山问懒安云。汝十二时当作何务。安云牧牛。沩云作么生牧。安曰一回入草去。蓦鼻拽将来。此皆系心一缘也。是后尊宿又生巧妙方便。令学人看个话头。如狗子佛性。麻三斤。干屎橛。青州布衫。镇州萝卜。庭前柏树子之类。都是理路不通处教人取次看一则。看来看去疑来疑去。十二时中常不放舍。忽然鼻孔喷地一下。即是当人安身立命处。此皆系心一缘之证据也。此寺僧徒或行严洁诵经礼佛胁不附席。盖禅教律刹之所希有。亦谓精进矣。有此镃基更能趱上一层。系心一缘习定生慧。则人人是佛自家现成公案。不用借他珍宝开张铺席。可惜只在有为法上过了一生。纵然以今世持戒福德来世不失人身。又重作家计。脱壳入壳何时休歇。万一有少蹉跌。永劫扶头不起。所谓此身不向今生度。更向何生度此身。此语最为悲切。履斋老子未能自度先愿度人。因书此以效法施云(资监)。

　　刘谧

　　谧。号静斋。着三教平心论。首云。尝观中国之有三教也。自伏羲画八卦而儒教始于此也。自老子着道德经而道教始于此。自汉明帝梦金人而佛教始于此。此中国有三教之序也。大抵儒以正设教。道以尊设教。佛以大设教。观其好生恶杀则同一仁也。视人犹己则同一公也。惩忿窒欲禁过防非则同一操修也。雷霆众聩日月群盲则同一风化也。由粗迹而论。则天下之理不过善恶二途。而三教之意无非欲人之归于善耳。儒教在中国使纲常以正人伦。以明礼乐刑政四达不悖。天地万物以位以育。其有功于天下也大矣。故秦皇欲去儒而儒终不可去。道教在中国使人清虚以自守。卑弱以自持。一洗纷纭胶轕之习。而归于静默无为之境。其有裨于世教也至矣。梁武帝欲除道而道终不可除。佛教在中国使人弃华而就实。背伪而归真。由力行而造于安行。由自利而至于利彼。其为生民之所依归者无以加矣。三武之君欲灭佛而佛终不可灭。隋李士谦之论三教也。谓佛日也。道月也。儒五星也。岂非三光在天缺一不可。而三教在世亦缺一不可。虽其优劣不同。要不容于偏废也(平心论)。

　　辽

　　都上京。国号契丹。太祖姓耶律。讳阿保机。太宗迁都辽。起太祖丙子。尽天祚甲辰。九主。二百九年。

　　金

　　都上京。国号女真。太祖姓完颜。讳阿骨打。扬割太师长子。十六年称帝。改国号金。至世宗都燕。起太祖戊戌。尽哀帝甲午。九主。一百十七年。

　　太宗

　　太安讳晟。杨割次子。改元天会。迎请旃檀瑞像到燕京。建水陆会七昼夜。安奉于闵忠寺供养。

　　熙宗

　　熙宗讳亶。太祖嫡孙。改元天眷。尝诏海慧大师于上京。宫侧创造大储庆寺。普度僧尼百万。大赦天下。又诏海慧．清慧二禅师住储庆寺。迎旃檀像于本寺积庆阁供养。海慧迁化。帝亲奉舍利五处立塔。特谥佛觉祐国大禅师。复赐清慧佛智护国大师号并金襕大衣。

　　世宗

　　世宗讳雍。太祖孙。改元大定。迁都燕。来建大庆寿寺。诏冥玄顗禅师为开山第一代。敕皇太子降香赐钱二万沃田二十顷。又诏顗禅师于东京创清安寺。度僧五百。作般瑟吒会。二十年敕建仰山栖隐禅寺于燕京之西山。仍诏顗禅师开山。赐田设会度僧。

　　章宗

　　章宗讳璟。显宗允恭之子。允恭未立而卒。章宗以皇太孙即位。改元明昌。四年诏万松禅师于禁庭升座。帝亲迎礼。闻未闻法。开悟感慨。亲奉锦绮大僧伽衣。诣座授施。内宫贵戚罗拜拱跪。各施珍爱以奉供养。建普度会佛事。连日祥云连绵天际。从此年丰讴歌满路。每岁设斋。常感祥瑞。帝驾幸燕之仰山。有金色界中兜率境。碧莲花里梵王宫之句。承安四年帝以太后遗命诏下和龙府建大明寺。造九级浮图。度僧三万。施以度牒。以荐冥福。

　　东海侯

　　侯讳允济。世宗第七子。章宗无嗣。群臣奉遗诏立之。改元大安。在位四年旃檀瑞像至金国。十三年此年迎置上京禁庭供养(已上金志)。

　　金国志曰。浮屠之教虽贵戚望族多舍男女为僧尼。禅多律少。在京曰国师。帅府曰僧录僧正。列郡曰都纲。县曰维那。披剃威仪与南宋等。所赐之号曰大师曰大德并赐紫国师。服真红袈裟。僧录僧正限三年为任。并服紫袈裟。都纲亦以三年为任。有师号者赐紫。无者如常。僧维那僧尼有讼者。杖以下决遣之。杖以上者并申解僧录都纲司。

　　李之纯

　　之纯。字纯甫。自号屏山居士。弘州人。章宗承安间进士。官至尚书右司都事。资性英迈。天下书无所不读。其于庄周．列御𡨥．左氏．战国䇿为尤长。文亦略能似之。三十岁后遍观佛书。既而取道学诸家之书读之。一旦有会于其心。乃合三家为一。取先儒之说笺其不相合者。着为成书。所谓鸣道集说是也(黄文献集)。其鸣道集说序曰。天地未生之前。圣人在道。天地既生之后。道在圣人。故自生民以来。未有不得道而为圣人者。伏羲神农黄帝之心见于大易。尧舜禹汤文武之心见于诗书。皆得道之大圣人也。圣人不王。道术将裂。有老子者游方之外。恐后世之人塞而无所入。高谈天地未生之前。而洗之以道德。有孔子者游方之内。恐后世之人眩而无所归。切论天地既生之后。而封之以仁义。故其言无不有少相龃龉者。虽然。或吹或嘘或挽或推。一首一尾一东一西。玄圣素王之志亦皆有归矣。其门弟子恐其不合。而遂至于支离也。庄周氏沿流而下。自天人至于圣人。孟轲氏溯流而上。自善人至于神人。如左右券。内圣外王之说备矣。惜夫四圣人殁。列御寇驳而失真。荀卿子杂而未醇。杨雄．王通氏僭而自圣。韩愈．欧阳氏荡而为文。圣人之道如线而不传者一千五百年矣。而浮屠氏之书从西方来。盖距中国数千万里。证之文字诘曲侏𠌯。重译而释之。至言妙理与吾古圣人之心魄然而合。顾其徒不能发明其旨趣耳。岂万古之下四海之外圣人之迹竟不能泯灭耶。诸儒阴取其说以证吾书。自李翱始。至于近代王介甫父子倡之于前。苏子瞻兄弟和之于后。大易诗书论孟老庄皆有所解。濂溪涑水横渠伊川之学踵而兴焉。上蔡龟山元城横浦之徒又从而翼之。东莱南轩晦庵之书蔓衍四出。其言遂大小。生何幸。见诸先生之议论。心知古圣人之不死。大道之将合也。恐将合而又离。笺其未合于古圣人者曰鸣道集说云(集说共二百十七篇)。

　　移剌真卿

　　真卿。字楚材。本姓耶律。及金灭辽。真卿归金。改姓移剌。自号湛然居士。尝撰鸣道集说后序。略曰。李屏山临终出鸣道集说付敬鼎臣曰。此吾末后绝交之作也。子其秘之。当有赏音者。鼎臣闻余购屏山书。以此稿因万松秀公转致于予。予览而感泣者累日。昔予尝见鸣道集而不平之。欲为书紏其芜谬而未暇。岂意屏山先我着鞭。遂为序引。以针江左书生膏肓之病。为中原士大夫有斯疾者亦可发药矣。

　　佛法金汤编卷第十五

　　天台释如惺重校
卍新纂续藏经第 87 册 No. 1628 佛法金汤编


　　佛法金汤编卷第十六

　　会稽沙门　心泰　编

　　天台沙门　真清　阅

　　元

　　都燕。起世祖。至顺帝。凡八主。□十□年。

　　世祖

　　世祖讳忽必烈。姓奇渥温氏。蒙古部人。睿宗第四子。庚申即位。改元中统元年。大赦。普度僧尼。十二月以梵僧八念思八为帝师。授以玉印。统释教事。二年五月赐僧子聦(刘太保也)怀孟刑州田各五十顷。赐庆寿寺海云大士陆地五百顷。三年十一月作大佛事于昊天寺七昼夜。赐银一万五千两(元史)。至元元年甲子都燕。设会度僧。诏国师扮弥达癹思八登座授秘密戒。八月拜刘秉中太保参领中书省事(通载)。二年诏谕总统所僧人通五大部经者为中选。以有德业者为州郡僧录。判正副都纲等官。仍于各路设三学。讲三禅会。三年正月来僧道祈福于中都寺观。诏以僧机为总统。居庆寿寺。六年十一月作佛事于太庙七昼夜。七年诏请胆巴金刚上师住持仁王寺。十二月建大护国仁王寺于高良河。来更定僧服色。八年五月修佛事于琼花岛。十一年建国号曰元。九年集都城僧诵大藏经九会。十四年建大圣万安寺。二月诏以僧亢吉祥．怜真加加瓦并为江南总摄掌释教。除僧租税。禁扰寺宇者(元史)。十五年正月旦设会斋僧。十八年诏除道德经外其余化胡等经悉烧毁之。敕翰林院臣唐方．王构．李谦．阎复．李铸．王盘等撰碑(文具通载)。二十五年正月十九日江淮释教都总统杨辇真迦集江南禅教至燕京问法。径山住持云峰妙高对扬称旨(事备通载)。帝尝问帝师曰。修寺建塔有何功德。师曰福荫大千。由是建仁王寺。命帝师斋竟。天雨金华。帝曰何故有此祥瑞。师曰。陛下心华内发。天雨金华赞叹。帝问蜀僧元一曰。孔老徒众何以至少。如来徒众何以至多。元一曰。富嫌千口少。贫恨一身多。帝设资戒大会随处放光。帝问帝师曰。光从何处来。师曰。感应道交。佛光应现。帝诏十高僧于内殿供养。帝端坐不动。诸大德亦复默然。帝乃曰此是真实功德。帝万机之暇自奉施食。持数珠课诵。帝召群臣曰。朕以本觉无二真心治天下。如观海东青取天鹅。心无二故。帝目有天下寺院田产二税尽复之。普令缁侣安心办道。世祖实录百余篇。字字句句以弘教为己任(弘教集)。在位三十五年。寿八十。国语曰薛禅皇帝。

　　成宗

　　成宗。讳铁木耳。世祖之孙。裕宗真金第三子。即位改元元贞。是年诏悦堂訚公至阙。入对称旨。赐号通慧禅师并金襕法衣。大德元年给钞千锭建临洮寺。世祖尝以五台绝境欲为佛寺而未果也。帝继志建寺。赐名万寿祐国寺。命真觉国师文才为住持。三年命弘济大禅师江浙释教总统。补陀僧宁一山赍诏使日本九年。辇真监藏卒。赙金五百两。银一千两。币帛万疋。钞三千锭。仍为建塔寺。国语曰完者笃皇帝(元史并通载)。

　　武宗

　　武宗。讳海山。顺宗答剌麻八剌长子。即位改至大。元年发军千五百人修五台山佛寺。帝幸上都。建佛寺于大都。又以银七百五十两。钞二千二百锭。币帛三百疋。施昊天寺为水陆大会。至大间特旨赐元叟端公师号曰慧文正辩并金襕袈裟(元史并塔铭)。国语曰曲律皇帝。

　　仁宗

　　仁宗。讳爱育黎㧞刀八达。顺宗次子。武宗弟也。壬子即位改元皇庆。元年以西僧藏不班八为国师。赐玉印。赐大普庆寺金千两。银五千两。钞万锭。修香山普安寺(元史)。延祐元年敕建旃檀瑞像殿。封普庵禅师加号。诏曰。朕闻佛氏以空寂为宗。凡学所遵者宁欲建名号殊称谓以示天下后世哉。而国家非此无以昭尊德乐道之意也。朕自即位以来。闻袁州路南泉山慈化禅寺普庵寂感妙济真觉昭贶大德慧庆禅师。绍临济之绪。超华严之境。德映当代。泽被方来。其道甚尊显。心切慕之。可加定光之塔曰定光灵瑞之塔(通载)。三年设水陆大会于金山。命元叟端公升座说法。竣事入观于便殿。从容奏对。深契上衷。加赐佛日普照之号并金襕袈裟(塔铭)。六年赐大兴教寺僧斋。食钞二万锭。乾元寺钞万锭。俾营子钱。供缮修之费(元史)。帝闻天目中峰明本之道。聘之不至。制金纹伽黎衣赐之。号之曰佛慈圆照广慧禅师。赐狮子院额曰正宗禅寺。来翰林学士承旨吴兴赵公撰碑以赐(广录)。国语曰普颜笃皇帝。

　　英宗

　　英宗。讳硕德八剌。仁宗嫡子。即位改至治。元年诏各路立帝师殿。来建帝师殿碑(通载)。作大佛事于宝慈殿。以西僧牙八剌里为元永延教三藏法师。授金印。又命拜住造寿安山寺。又作佛事于光天殿。铸铜为佛像。置玉德殿。又修佛事于文德殿。以僧洪为释源宗主。授荣禄大夫。帝幸上都。遣使赐撤思加地僧金二百五十两。银二千五百两。袈裟二万。币帛幡茶各有差遣。咒师朵儿只往牙济．班卜二国取佛经。作金塔于上都。藏佛舍利。来天下诸司命僧诵经十万部。来京师万安．庆寿．圣安．普庆四寺。杨子江金山寺。五台万圣佑国寺。作水陆胜会七昼夜。三年诏僧儒书金字藏经。是年召湛堂澄公至京入对明仁殿。被旨于青塔寺校正经律论三藏。特赐金襕袈裟。帝重天目中峰之道。封香制衣遣使即其居修敬。帝为格坚皇帝(元史．广录．塔铭)。

　　晋王(史称泰定帝)

　　王讳也孙铁木儿。显宗甘麻剌之长子。裕宗嫡孙。即位改泰定元年。帝次中都修佛事于昆刚殿。命僧作佛事于大内。以压雷塑马哈吃剌佛像于延春阁之徽清亭。修西番佛事于安山寺。六月癸亥作礼拜寺于上都。修黑牙蛮塔哥佛事于水晶殿。帝受佛戒于帝师。绘帝师八思巴像颁行各省俾塑祀之。二年命西僧作烧香坛佛事于延华阁。三年建殊祥寺于五台山。赐田三百顷。以西僧公哥为帝师。赐玉印。命帝师作佛事于天源延寿寺。致和元年命帝师修佛事于禁中。帝御兴圣殿受无量寿佛戒于帝师。命僧千人修胜会于镇国寺。诏帝师命僧修佛事于盐官州。仍造浮屠二百十六所以厌海溢(元史)。

　　文宗

　　文宗。讳脱脱帖睦耳。武宗次子。即位改天历元年。革行宣政院。立十六处广教总管府。命高昌作佛事于延春阁。二年命改集庆潜邸建龙翔集庆寺。建承天护圣寺(元史)。帝闻中峰高行。于是赐谥与碑。谥曰智觉。塔曰法云。召奎章阁学士虞集至便殿。命撰中峰塔铭(广录)。龙翔集庆寺成。妙拣硕德开山。笑隐欣禅师首膺其选。特升三品文阶。明年驿召赴阙入见奎章阁。赐坐。咨问法要。对扬称旨(塔铭)。诏以平江官田一百五十顷赐龙翔寺及崇禧寺。诏诸僧寺田自金宋所有及累朝赐予者悉除其租。其有当输租者仍免其役。僧还俗者听复为僧。武宗忌辰命高丽汉僧三百四十人诵经二藏于崇恩福元寺。至顺元年帝及皇后燕王受佛戒。以西僧旭你迭八答剌班的为三藏国师。赐金印。帝幸上都。命西僧作佛事于乘舆。命西僧于五台山及雾灵山作佛事各一月。为皇太子祈福。遣使召赵世延于集庆。以泥金畏兀寺书无量寿佛经千部。诏以泥金书佛经一藏。命西僧于万岁山闵忠阁作佛事(元史)。

　　顺帝

　　顺帝。讳妥欢贴睦尔。明宗长子。即位改元统元年。二年正月罢广教总管府。复立行宣政院。是年大普庆寺住持善达密的理表奏。以先师明本广录入藏。帝可其奏。加普应国师(广录)。至元三年征西域僧迦剌麻至京。号灌顶国师。赐玉印。至正元年十一月命永明寺写金字藏经一藏。免天下税粮。三年十二月诏写金字藏经。六年十二月诏复立护国仁王寺。七年二月兴圣宫作佛事。赐钞二千锭。二十八年国除。

　　大明皇帝以其知顺天命。退避而去。谥曰顺帝(元史)。

　　沈王

　　王姓王氏。讳章。号海印居士。高丽王子也。仁宗时为驸马太尉。闻天目中峰之道。尝使人从师问法要意。以为未足。请于仁宗亲往见之。于是万里函香登山拜礼。起谓人曰。吾阅人多矣。未有如师福德最胜者。获师开示。涕泪感发。王乃构亭岩前曰真际。表得法也(中峰塔铭)。王问法书曰。弟子太尉沈王章顿首百拜和南。天目中峰和尚大禅师座下。章眇德。叨预天姻。爵禄虽荣。常遵佛化。仰灵山之付嘱。怀觉树之潜辉。每对真容。诚切瞻恋。至于修崇胜事。听演教乘。颇尝及矣。而禅宗向上一着罔知所趣。伏审吾师。道传天目名简帝心。良以江山迢遥尚阻执侍。渴仰醍醐。思沾花雨。极悬悬也。缅想天人叶赞法候胜常。今专遣洪钥谨赍信香代伸礼敬。久向和尚养高泉石。他方多请住持。曾未垂诺。柰无相法身欲隐弥露。曷若出世度生广开利益。然闻江南灵迹圣境久欲游观。秋冬间倘得旨南来。首当参扣。愿兴悲济。先此布区区。幸祈法照(广录)。

　　刘秉忠

　　秉忠。字仲晦。因从释氏。又名子聪。拜官后始更今名。其先瑞州人也。世仕辽。曾大父仕金为刑州节度使。因家焉。遂为刑州人。父润为刑州录事。秉忠生而风骨秀异。志气英爽不羁。八岁入学。日诵数百言。年十三为质子于帅府。十七为刑台节度使府令史。以养其亲。居常郁郁不乐。一日投笔叹曰。吾家累世衣冠。乃汩没于刀笔吏乎。丈夫不遇于世。当隐居以求其志耳。即弃去。隐武安山中久之。天宁寺虚照禅师招致为僧。俾掌书记。复游云中。留居南堂寺。世祖在潜邸。海云禅师被召过云中。闻博学多艺。邀与俱行。既入见。应对称旨。屡承頋问。秉忠于书无所不窥。尤𨗉于易及邵氏经世书。至于天文地理律历三式六壬遁甲之属无不精通。论天下事如指诸掌。世祖大爱之。奔父丧。赐金百两为葬具。服除。复被召奉旨还和林。上书数千言。秉忠虽居帝左右。犹不改僧服。时人称为聪书记。世祖至元元年翰林承旨王鹗奏言。秉忠野服散号。深所未安。宜正其衣冠。崇以显秩。帝览奏即日拜光禄大夫位太保参预中书省事。以翰林侍读学士窦默之女妻之。十一年扈从至上都。其地有南屏山。尝筑精舍以居之。秋八月秉忠无疾端坐而卒。年五十九。十二年赠太傅。封赵国公。谥文贞。成宗赠太师。谥文正。仁宗又进封常山王。初世祖征云南伐宋。秉忠赞之。以天地好生为德。佛氏以慈悲济物为心。方便救护。所全活者不可胜计。秉忠自幼好学。至老不衰。虽位极人臣。而斋居蔬食终日淡然。不异平昔。自号藏春散人。以吟咏自适。其诗萧散闲澹。类其为人。有文集十卷。无子。以弟秉恕之子兰章为后(元史)。

　　王磐

　　磐。字文炳。广平永年人也。世业农。进资德大夫。致仕闲居不妄言笑。年九十卒。追封洺国公。谥文忠。世祖至元十八年十月二十日焚毁道藏伪经。来磐等撰碑文。略曰。昔在宪宗朝。道家者流出一书曰老君化胡成佛经。及八十一化图。镂板传布。其言鄙陋诞妄。意在轻篾释门而自重其教。罽宾大师兰麻总统．少林长老福𥙿奏闻。时世祖居潜邸。宪宗有旨。令僧道二家同诣上所辨析。二家自约。道胜则僧冠首而为道。僧胜则道削发而为僧。僧问道曰。汝书化胡成佛。且佛是何义。道对曰。佛者觉也。觉天觉地觉阴觉阳觉仁觉义之谓也。僧曰。是殆不然。所谓觉者。自觉觉他觉行圆满。三觉圆明故号佛陀。岂特觉天地阴阳仁义而已耶。上谓近侍曰。吾亦先知仁义是孔子之语。谓佛为觉仁义。其说非也。道士又持史记诸书以进而欲取胜。帝师板的达癹合师八问曰。史记有化胡之说否。道曰无。又问老子所传何经。曰道德经。曰道德经中有化胡事否。曰无。曰。史记中既无。道德经中又无。其为伪妄明矣。尚书姚枢曰。道者负矣。上命如约行罚。臣磐等闻老氏之为道也。以清净为宗。无为为本。谦冲以处己。损抑以下人。非有贪欲好胜之事。厥后支分派列。徒属䆮盛。袭讹成伪。夸诞百出。清净一变而为污秽。无为一变而无所不为。且夫释氏之教宏阔胜大。非他教所拟伦。历千百世圣帝明王莫不尊崇。东冒扶桑。西极昧谷。冰天桂海山河大地昆虫草木胎卵湿化有情无情百千万类皆依佛荫。生息动止于天地之间。故天上天下惟佛为尊。超出乎有生之表。归极乎无碍之真。智周三界。神妙诸方。泽及大千。功用不宰。其大有如此者。慈航所至无溺不援。法雨所沾有生皆润。臣磐等敬为之书。俾学老氏者有所警焉(通载)。

　　程文海

　　文海。字钜夫。避武宗讳。以字行。自号雪楼。特授光禄大夫。赠大司徒柱国。追封楚国公。谥文宪。仁宗建旃檀像殿。钜夫撰记。略曰。道非有像。作易者必拟诸形容。法本皆空。度世者暂资于色相。谓如指空为镜。不若以镜而喻空。即树占风。将使识风而忘树。是以双林付嘱舍利以凡圣而遍分。千辐经行足迹亘古今而常在。非眩神通于幻境。实开方便于迷津。所谓由自以会心。即心而即佛者也。栴檀瑞像者。佛之真像也。其犹万影沉江如如不异。孤光透隙一一皆圆。夫岂择地而容。盖以随缘而应。望梅林而止渴。靡不同瞻。泛竹叶以言归。谁堪共载。惟我圣天子道跻先圣。慈等觉皇。祝长乐之春秋恒游佛地。企如来之岁月坐阅人天。爰命集贤大学士李衎及教禅耆德叙其本末。乃云。释迦如来。净饭王太子。生于甲寅四月八日。为成周昭王二十六年。既生七日。佛母摩耶夫人往生忉利。太子出家进道。穆王三年癸未道成。八年辛卯思报母恩。遂升忉利天为母说法。优阗国王自以久失瞻仰。欲见无从。乃刻栴檀为像。目犍连虑有缺漏谬。躬以神力摄三十二匠升忉利天。谛观相好。三返乃得其真。既成。国王臣民奉之犹真佛焉。及佛自忉利天复至人间。王率臣庶同往迎佛。像腾步空中向佛稽首。佛为摩顶授记曰。我灭千年之后。汝从震旦广利人天。由是瑞像在西土一千二百八十五年。龟兹六十八年。凉州十四年。长安十七年。江南一百七十三年。淮南三百十七年。复至江南二十一年。汴梁一百七十六年。北至燕京居今圣安寺十二年。北至上京大储寺二十年。南还燕宫内殿五十四年。大元丁丑岁三月燕宫火。尚书石抹公迎还圣安寺。居今五十九年。当世祖至元十二年。遣大臣孛罗等四众备法驾仗卫音伎奏迎万寿山仁智殿。建大圣万安寺二十六年。自仁智殿奉迎于寺之后殿。世祖躬临大作佛事。计自优阗王造像之岁至今延祐三年。凡二千三百有七年矣(云云)。古之圣人教民追远报本之道。而于祭祀之礼。庙则木为之主。祭则孙为之尸。后也乃有像设焉。而不知其所由始。由斯观之。其原于西域之俗也欤。夫佛为世出世间之尊。又何俟于赞述。然欲知佛之为佛。固不在于色相。而况于其似色相者乎。然苟不自其似而求之。又将无所措其归向之心。是故法身无相必假相以表真。至道绝言亦因言而阶妙。若于粗者犹拳拳而不忘。则其进也殆庶几乎。夫以金石之捍坚犹未能必可久。今以一木之为而绵历若此。然而佛之自卫固甚周。而人之保之也抑岂一手足之功哉。嗟夫溯延二千年有奇。至于陛下然后发德音。纪洪烈。非缓也。熙明之治至是而始隆。虽典祀之外犹必以斯文文之也。然则化之渐被者广矣。不其盛欤(通载)。

　　赵孟俯

　　孟俯。字子昂。吴兴人。宋太祖子秦王德芳之后也。至元二十三年行台侍御史程钜夫奉诏搜访遗逸。于江南得孟俯。以之入见。孟俯才气英迈。神彩焕发。如神仙中人。世祖顾之喜。使坐右丞叶李之上。或言孟俯宋宗室子。不宜使近左右。帝不听。累官至翰林学士承旨。至治元年六月卒。年六十九。追封魏国公。谥文敏(元史)。孟俯四五岁时闻母丘夫人说临月梦一僧入𥨊室。觉而生孟俯。故十一二岁便好写金刚经。后但与僧语便若眷属。至于今六十有五矣。日扰扰人事。不能有所悟入。恒以自叹(公跋华严经合部)。孟俯重天目中峰之道。每受师书必焚香望拜。与师书必自称弟子。公提举江浙儒学。叩师心要。师为说防情复性之旨。公后入翰林。复遣问金刚般若大意。师答以略义一卷。公每见师所为文辄手书。又𦘕师像以遗同参(广录)。中峰有劝修净业偈一百八首。孟俯作赞曰。净土偈者。中峰和尚之所作也。偈一百八首。按数珠之一周也。悯众生之迷途。道佛境之极乐。或驱而纳之。或诱而进之。及其至焉一也。弟子赵孟俯欲重宣此义。而说偈言。三千大千世界中。恒河沙数之众生。一一众生一一佛。一一惟心一净土。而诸众生无始来。因痴有欲增爱浊。根尘缠染不自觉。流转生死堕恶趣。我师中峰大和尚。慈悲怜悯诸众生。殷勤为作百八偈。普告恒沙诸有情。如是受病等痛切。若人依师所教悔。一念念彼阿弥陀。一念念已复无念。自然往生安乐国。阿弥陀佛为接引。径坐金色莲华台。池中莲花如车轮。微风吹香遍法界。频伽并命及鹦鹉。白鹤孔雀播妙音。黄金界道七宝树。宴坐受兹胜妙乐。诸恶苦趣咸无有。悉皆吾师之所度。实无众生师度者。惟众生心净土故。是故我今稽首礼。重赞我师之弘愿(广录并本集)。

　　袁桷

　　桷。字伯长。四明人。大德初。阎复．程文海．王构荐为国史院检阅。累官至翰林侍讲学士。谥文清。有清容集行于世。撰禅林清规序。略曰。释氏之教为三宗。见于动作日用。不敢一有犯越者为律宗。达磨之学则不然。调伏于准绳之外。放形骸。黜边幅。守礼者莫能与之辩。而其从心不逾矩。卒有合于自然。是则缮性之效。略外以理内于斯。见之矣。淫欲嗔恚皆谓之道。大雄氏托言为喻。将以语夫上智。愚者不察。悉得以自恣。职教者忧之。于是为清规而曲为之防(云云)。华严寺碑有云。大雄氏曰。性本至善。迁以随欲。欲由妄生。性日益昏。故为物为变。至于摩荡轇轕生死靡分。于是有忏解之说焉。有追崇之说焉。使生得以断。死得以离。则本性湛空无有垢累。道奚病矣。华严说辞以富贵为喻。终之以返真复初。俾世之所景慕。由境以入。因境而悟。入于无相。其于喻也深有旨矣。书噩上人撰慈照师行述。略曰。佛氏之言汪洋浩博。译润有工拙。体制则一言。佛者三宗。而习禅学者必以悟入为证。将从其言耶。则质野不足以传远。引而删之。又惧其不与道合。梦堂噩上人示所为慈照师行述。泊焉若玄酒之致其诚。韬兮若絅衣之蒙其饰。逞奇阐幽大小委折。各当其职。合儒者之辞。传信永远为无疑也(清容集)。

　　虞集

　　集。字伯生。宋丞相允文五世孙。其先蜀人。父汲。宋黄岗尉。宋亡侨居临川之崇仁。大德初始至京师。以大臣荐授大都儒学教授。除国子助教。自将仕郎十二转为通奉大夫。封仁寿郡公。谥文靖。尝辟右室。书邵尧夫诗题曰。邵庵故世称邵庵先生接方外士。必扣击其说。以为圣人之教不明。为学者无所底止。苟于吾道异端疑似之间不能深知。而欲窃究夫性命之原。死生之故。其不折而归之者否矣(元史)。尝曰。佛以因果二法制服得天下人心。无智愚贤不肖。总出不得这两个字。撰北涧简公塔铭。有曰。自昔奇伟之士。或旷世一遇。其不恒见于天下者何也。盖尝闻之。岂无其人哉。自夫世务之沉冥。俗学之缠纠。有不足以挚而留之者。于是脱然自拔于浮沉起灭之表。以求其本初之极至者。皆其人也。晦机熙公塔铭有曰。闻佛氏之宗。禅者其度人也。以悟为则。必使自致于思虑之所不及。时至机应则决而启之。是以言发意解。解泯言忘。谓之不立文字。岂欺我哉。水陆缘起赞略曰。一切众生皆具佛性。如摩尼珠五色随应。如何累劫业识相因。无明展转生死根尘。我佛慈悲施方便力。如大医王救彼痼疾。饿者与饱渴者与浆。幽暗与明热恼与凉。况尔六道诸苦随业。不藉佛恩何由自洁。杭州报国寺钟铭曰。我以慈悲大愿力。运大音声作佛事。充满虚空体无碍。有间即觉成解脱。人天龙海无尽际。过去未来见在者。一音所摄悉平等同我报国如报佛。永住坚固宣妙法(邵庵集)。

　　揭奚斯

　　奚斯。字曼頋。龙兴富州人。大德初擢为授经郎。累官至翰林直学士侍讲学士同知经筵事阶中奉大夫。封豫章郡公。谥文安。尝撰中峰广录序。略曰。丛林㘽培滋植必以其道。苟不以其道而偷安利养贪欲嗔恚。是皆丛林斫伐之斧斤殒获之霜霰耳。至于推明其法。必使之断言语。绝依解。参则真参悟则实悟。乃始谓之传佛心宗。其煅炼之稳密。勘辩之明确。无假借。无回互。凛凛然烈日严霜可畏也已。至若提撕放扬。则如四渎百川。千盘万转冲山激石。不归于海不已也。其大机大用见于文字有如此也(广录并元史)。

　　冯子振

　　子振。攸州人。自号海粟居士。其豪俊与陈刚中略同。刚中敬畏之。子振于天下书无所不记。当其为文也。酒酣耳热。命侍史二三人润笔。以俟子振疾书。随纸多寡顷刻辄尽(元史)。尝撰梅花百咏呈中峰和尚。又为中峰撰净土偈赞并序曰。幻住道人净土偈。一百八首数等念珠。若人念念阿弥。如晋唐向上诸贤刘遗民．白香山辈同参净社。是人获福无量。即得净土现前。到他日持珠默坐时。一百八偈三千二十有四言。元不曾说一字尔。时发愿学人冯子振稽首作礼而作赞曰。我观幻住师。于幻无所住。虽不住于幻。能觉如幻人。幻人汝当知。垢与净相对。虽垢即净性。净土应现前。是故幻住师。演说净土偈。偈本不须说。说偈一已多。手提古佛机。数与念珠等。善知识观察。是偈非世间。假使古佛生。所说亦如是。悟即一偈了。百八偈亦然。凡夫一偈迷。何况百八偈。一偈偈四句。句句义毕彰。字数逾三千。其实无一字。偈迷念珠转。偈悟转念珠。若人于此中。一一总无念。于无念念佛。无念亦复无。红爪绀发螺。种种日毫相。有目具瞻仰。月面照日轮。花敷四色莲。出微妙香洁。所生皆净土。云何更西方。是人见弥陀。悉得安隐住。

　　柳贯

　　贯。字道传。东阳人。尝为太常博士。撰竺元道公语录序。略曰。禅有机而兵有法。故谈禅如用兵。必至于客主兼对迹用双泯。而后忘法证法忘机契机。胜妙圆明有不足言矣。少林初祖佩道东来。以为三世诸佛实无有法而实未尝忘法。道不累言。言累道矣。其曰不立文字见性成佛者。将以荡杂识之情尘。示明心之指要。非徒以矫夫造论称师枝辞蔓语之失而已也。

　　黄溍

　　溍。字晋卿。婺州义乌人。延祐二年第进士。授台州宁海丞。自将仕郎七转至中奉大夫。封江夏郡公。谥文献。有日损斋稿三十三卷。溍与抑贯．虞集．揭奚斯游。人号曰儒林四杰(元史)。尝撰虎丘寺记。略曰。自佛学行于中土。法幢所建必天下之名山。莫不侈为宝构华居以宅夫形胜。盖以表灵山之未散。作大众之依怙。俾来者睹相而生信也。丹青土木之事。虽若涉于有为。而事之于理不相留碍。推理而适于事。清净觉地即大伽蓝。混事而归于理。积土聚沙皆已成佛。一切世间成住坏空之相。固未有出于心境之外者。苟非乘方便力。游戏如幻。安能具大庄严为无上之胜因也哉。蒋山志公塔院记。结语云。若夫圣师为如来使。密赞化机。乘方便而示现有生。假神通而摄诱群品。不思议事固非凡情所能度量也(本集)。兹上人扁其庵曰息。公为之铭曰。谓庵非人。孰累于名。谓人非庵。名孰与婴。所息者境。能息者智。庵耶人耶。依正不二。刹那之顷。能所双忘。十刹何短。一息何长。勿生疲劳而止中路。出此草庵非汝住处。

　　胡长孺

　　长孺。字汲仲。号石塘。永康人。主宁海簿。晚寓武林坐逝。尝构斋曰颜乐。与赵孟俯．韩明善．段吉甫．郭斯道诸公论道斋中。汲仲尝着大同论。有曰。孟子没一千四百年。道潜统绝。子周子出。然后潜者复光。绝者复续。河南程氏二子得周子之传。周子之传出于壮固竹林寺寿涯禅师。程子四传而得朱氏文公。文公后得张钦夫讲究此道。方觉脱然处。曰。前日所闻于竹林而未之契者。皆不我欺矣。元来此事与禅学十分相似。学不知禅。禅不知学。互相排击。都不胸劄着病处。亦可笑也(大同论)。

　　韩性

　　性。字明善。山阴人。魏忠献公韩琦八世孙。隐居不仕。谥庄节公。淹贯经史。精通内典。尝曰。佛居西土。风教有异。然极能劝化得人。我观今人凡修佛事。未有不端心正念者。虽愚夫愚妇欲闻经礼像。必预斋戒持敬去欲。然后从事。虽吾圣人复生。劝人为善不过如此。正恐未能也。尝谓颜乐斋门人朱仲弘曰。佛去世已久。后人如此恭敬他。诵他的言语。你道佛要人如此耶。教人如此耶。若强人从己。谁人肯从。如今人一句言语要行于一乡亦不可得。且佛之言语奚翅数百万里。凡日月光照所及处无不信服。仲弘闻之默然(性学指要)。撰金刚助显序曰。世雄利见普拯群迷。随机立教。破我法之二执。遮种现之二疑。开摩诃衍之要门。示修多罗之总要。其惟金刚经乎。言密旨微。论说莫既。洪惟大士入日光之正定。奉睹史之密言转授天亲。辅传圣教。译八十行之偈。断二十七种之疑。内鉴泠然。若合一揆。若夫润文释疏而意明。因疏通经而理现。义必宗于二论。释每贯乎群言。其惟金刚助显乎。助显者。山阴定法师之所著也。迨今二百年。别峰同公流通教观。契悟此书。刻之宝林丈室。俾予志其后。嗟夫。因指见月。见月而忘指。因经见性。见性而忘经。经尚可忘。何况于疏。然文字不离于实相。演论岂外于真如。依福胜以较量。示受持之方轨。二空圆极。永超住相之愆。四众奉行。同受成佛之记。

　　欧阳玄

　　玄。字元功。冀郡人。累迁翰林学士承旨荣禄大夫知制诰兼修国史。谥文公。尝曰。程子平生爱看佛书。但不及朱子之博览而究极其异同也。撰昙芳忠公塔铭。略曰。至治辛酉。师住蒋山。泰定乙丑正月二十四日梁王至建康。是夕寺灾。明日王诣寺问师曰。兴复若何。师曰赖有大檀越在。明年范铜作钟。王以宝珠施入冶罏。既成而宝珠莹然在钟款。万岁上又问师曰。寺既毁矣。佛依何住。师曰。古佛过去。今佛再来。王大喜。王尝自举锄刺地开基施财。嘱师建梵宇。名曰崇禧。一日问师曰。衲子所谓蒋薄粥者何也。师曰将谓殿下忘却。又问曰。衲子所云三只袜者何也。师曰。国内山川俱踏遍。今朝亲到梵王家。致和元年王入登大宝。改元天历。遣使函香至蒋山谢宝公兼劳师。二年春遣使特授师大中大夫广慈圆悟大禅师。住持大崇禧万寿。兼领蒋山太平兴国禅寺。至正二年行宣政院使纳麟高公起师住径山。五年特旨命师住大龙翔集庆寺。六年三月退居广慈庵。七月寺灾。师惕然。念先皇厚恩而起。再主寺事。七年寺成。八年示寂。阇维舍利无算(铭不录)。

　　邓文原

　　文源。字善之。巴西人。为翰林待制兼国史院编修。谥康庄。撰石林巩公塔铭曰。佛氏之道。非有非空。非垢非净。是正法宗。俗昧原本。嚣昏荡潏。不有津筏。曷拯于溺。言为理筌。理得言忘。有泥言说。大道榛荒。惟石林师。祇园之杰。一念昭容。万法了彻。本无有法。为觉群迷。出方便慧。作诲导师。南山缭屏。慧日其顶。自师之亡。山空云冷。师亦不亡。空无生灭。勒铭山阿。昭示来哲。

　　张翥

　　翥。字仲举。号蜕庵。封潞国公。有衡山二十三题之诗。今止录若干首。般若寺曰。般若南朝寺。思公第一传。拓开方丈地。坐断再生禅。贝叶收经夹。昙华散法筵。山灵应夜夜。来礼佛灯前。一坐岩曰。初地灵峰下。重来为讲经。神应合掌受。石亦点头听。云鹤随飞钵。湖龙入净瓶。至今华雨处。长照一灯青。二生塔曰。塔寺前朝旧。山林宿业空。法身无幻坏。藏骨自神通。宝供珊瑚碧。珠光舍利红。无缘香一瓣。回向佛堂中。三生藏曰。神僧涅槃处。那有去来今。尚记三生石。难磨万古心。地埋禅刹古。山掩岳祠深。长日间钟梵。萧萧枫桂林。定心石曰。燕坐百念息。湛然方寸间。相无分彼我。空已判真顽。魑魅来相试。刍尼去不还。从人笑痴衲。长日此看山。砖镜亭曰。曹溪一祖后。衡岳世多贤。分得灯相续。提将密印传。法音风万籁。禅性月中天。珍重磨砖喻。微机要自诠。大慧塔曰。大慧谈经地。林园即给孤。凿云藏舍利。鞭石起浮图。风铎时喧寂。天灯忽有无。沙门每来此。三绕作南谟。

　　杨维祯

　　维祯。字廉夫。越之诸暨人。泰定间以宏辞奥学登高科。出令天台。累迁至江西提举学校通五经。晚年寓吴淞。筑蓬台玄阁于鹤城东门外。肆意文洒。傲兀于九峰三泖间。尝着大悲菩萨像志曰。车溪广福寺主僧竺隐道师。得灵木三尺有六寸。于古张骞祠下。质坚如石。色绀紫。文成金线。焚之馨如柏。师命刻工为大悲菩萨千手眼像。介其友训。求志于余。昔成都法师敏行。以大栴檀作千手眼像。求文于东坡道人。道人曰。其所以然。以一发一毛为言曰。举一发而头为之动。拔一毛而身为之变。发即毛尔。道人取喻过重。又以世人一手一足一目一耳不能兼运。而菩萨应之弗乱。则智人亦有五事俱用。伎人至有分面笑哭。使菩萨分手为执。于执伎中。又分器动静。势有必不可者。是伎人高佛法。则佛法岂为神也乎。今夫发一拔则头为之痛。焚一发则发未尝痛。甲一摇则指为之痛。剪一甲则甲未尝痛。何也。吾以质诸菩萨。菩萨亦不能喻于我。则道人能应之说穷矣。师慧于文。如古契嵩。必慧于道。吾敢申以问之。颂曰。禹不西流。稷不冬黍。有能不能。物有定所。蜾咒而螟。𧏙抱而蝉。物转如此。佛胡不然。犀以望月。角含月华。象以闻雷。牙生雷花。物感如此。我胡不尔。感物转物。佛大弟子。

　　苏大年

　　大年。字昌龄。号西涧居士。杨州人。尝撰仲芳伦公语录序。略曰。昔鹫岭拈花。迦叶微笑。少林面壁。二祖安心。莫非揭示顶𩕳上一着。所谓教外别传者也。自曹溪而下。枝分派别。或棒或喝。或擎叉或竖指。其机用虽各不同。然而指示学者密契直源则一而已。凤台仲芳禅师伦公。早岁遍参知识。履践稳密。证悟切当。至于得坐披衣。为四海衲子之所崇仰。观其提唱。识见明白。使夫学者死尽偷心。从上佛祖之道不坠。其于宗教岂曰小补哉。

　　佛法金汤编卷第十六

　　天台释如惺重校

　　No. 1628-F 重刻佛法金汤编后序

　　我师象先清和尚宴寂之余。尝于是编重加仇阅。一日出示惺曰。如来以正法眼藏付摩诃迦叶。以佛法付国王大臣。意非弟子内绍。则慧命安寄。非王臣外护。则教法凌夷。故汉明以来圣君贤臣不负所嘱。所以泰公有是编也。吾欲行之未逮。子盍图之。万历戊戌冬。予游云间。会陆宗伯．袁比部．俞佥宪及乡进士钱公．姜公议修
昭代金汤。以备通考。因念先志所存。遂谋梓原编为四方搜遗嚆矢。或者疑曰。韩朱孳孳排斥。世耳熟焉。今亦具载编中。何也。予曰。不然。窃闻五味相济为和。唐虞之道不废。吁咈苟求其是则排斥讪诋乃发明之深也。佛法巍巍。满乾坤亘今古。愈久愈光。固知护法者之力。乌知非呵法者之互为力耶。圣教序为金城。佛骨表亦金城。护法论为汤池。无佛论亦汤池。韩朱所以始非之。终必是之。阳左之。阴实右之。吾知其不能逃于佛性外也。呜呼。非三武孰知僧之不可灭。非韩朱又孰知教之不可废。至我明
太祖高皇帝。圣神天纵。弘广佛乘。二百年来猗欤盛矣。间有一二珍拾韩朱唾余。漫相诋𧭡。何异日月出矣而犹晦瞑莫辩。宁不长见笑于大方者乎。噫。泰公心亦勤矣。进可扩明哲之幽襟。退可销拘挛之口业。潜神贝叶。枯木龙吟。始知古皇宣圣无二舌头。毁不加损。誉不加隆。昔灵山八万开士誓愿护持。世尊辞云。吾有六万恒河沙菩萨。于我灭后护持我法。若编中圣君贤臣名儒硕彦。非沙众之示现耶。非乘愿力为如来使耶。庚子夏月
佛降生日工竣。原十卷。今分十六卷。僭勒简末用纪岁月云尔。

　　天台山慈云禅寺沙门如惺识
