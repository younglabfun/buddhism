卍新纂续藏经第 87 册 No. 1623 释氏蒙求


　　释氏蒙求标题卷上摩腾入汉　僧会来吴慧则石瓮　宝意铜壶僧稠被谤　慧思遭诬法喜画马　保志画乌僧瑜双桐　邵硕只履慧满息火　植相唾水敬脱誓笔　贾逸赠纸明度呼鸽　僧安唤雉北山二圣　西竺七贤法聪入定　慧宽坐禅明瓒转石　罗竭蹍泉僧祐集万　法建诵千史宗凭埭　抔度负圈乘师髭出　砺公齿全光宠两途　能秀二祖信行泣牛　昙猷扣虎慧持龙门　竺潜蓬户抱玉出云　涉公致雨昙遵泣师　䟦摩化母陀勒乞油　道冏采乳僧达白发　觉明赤髭宝琼法主　神迥论师灵润观烧　智凯誓池明恭食鹿　道丰啖罴僧实重瞳　法秀连眉慧迁白玉　辨相紫芝智藏踞座　道安登辇法开才华　昙延机辩道整出尘　智称入善南阳雉鸠　法朗猴犬道融少诵　知玄幼吟辨公鹤下　僧范雁临普瞚矌耳　静霭割心慧果掘钱　慧义取金元晓难歒　智诜可畏普明见形　慧侃出臂孝龙八达　法周十智慧超学士　安玄都尉智文峰落　法云华坠慧成掷箸　道生取匙惟俨大笑　昙凭雄声僧慧二杰　明琰三英法通多力　道开健行普化挟木　香公掘坑昙始足白　罗叉眼青僧洪铸像　士行烧经生融上首　观肇第一智顺持戒　道房授律道超□□　明彻□□道英卧冰　慧满坐雪藏母吞星　玄亲梦月慧隆松寒　朗公霜洁道常执志　亡名秉节僧可臂断　法愿齿折渊度兴西　基进北东弥天辨鼎　法安获钟超达伏草　难陀变筇法愿律虎　慧荣义龙法进施体　僧富划胸卷下琳祜会郊　可育面壁法开善医　昙迁妙易僧渊架桥　隐峰掷锡宁师食荷　僧喜啖石智岩能军　慧琎健敌世高化蟒　明琛变蛇法持白竹　道愻灵华童进饮酒　无著啜茶慧布论义　法汰破邪德素少达　慧棱幼悟僧慧渡河　安静登墓遂端生莲　耆域治树净度游猎　玄风张捕僧璨三国　道一九州真表虾䗫　檀特狝猴智润博瞻　昙影风流僧朗知盗　法通被囚道生领徒　慧远结社主公向驴　永师指马僧达□糕　世瑜受果法旷去妖　慧安防祸道光义虎　恭明智囊灵坦心印　玄畅目光道杰头大　温行眉长祗难异术　昙鸾仙方岑公养鼠　道判放羊宝琼龙瑞　慧哲象王明瞻直身　昙显翘足法兰辨灰　慧要刻木灵藏布衣　法云锦服慧约青牛　昙弘金鹿谛亲书镇　伦母神幡智炫出国　童寿入关无竭过岭　法和登山谛乘荷叶　相渡波澜善伏诫神　慧嵬问鬼昙籥四飞　法桥百里慧受青龙　道洪白雉慧安古杖　僧群灵水漫提指客　处寂候宾慧韶撤被　法向裂巾图澄洗肠　佛调现身玄尚入魏　帛远□□慧休吟云　道林放鹤法相滑稽　僧渊言谑崇慧登梯　通达入镬琳佛须生　翼像泪落东兴尚广　西化可知

　　(元本无标题。今为检寻者准余蒙求之例标之。元本蠹灭者检本传补之。为分元本文。细书之也。元本文字有疑误者于各条之终注之。又元本以异本校者注本文傍。今悉准校订疑误注各条终。此书二百一十有四句。用韵三十有二也。今为便检寻标于格上。又有叶韵者。于句下注其反切也)。

　　释氏蒙求标题(毕)

　　No. 1623

　　释氏蒙求(并序)　上册

　　霅水　讲学沙门　灵操　撰

　　余固览慧皎澄照通慧高僧传三本总八十卷。披其文睹其事。今古之异圣贤之迹。非周公之才董狐之笔无以能为也。然而义旨纵横卷轴繁广。览之者无强记而有忘。是故集其事类讨其异常。以偶对为文声律为韵。题曰释氏蒙求焉。后进童孺诵而明其文究其理。思继古贤之踪为五教之端者也。时己酉四月望日序。

　　(虞)摩腾入汉　僧会来吴

　　摄摩腾。本中天竺人。化彼诸国广有灵应。初与竺法兰将入汉土。遂感明皇帝夜梦金人飞空而至。明旦大集群臣以占所梦。通人傅毅曰。臣闻西域有神其名曰佛。陛下所梦将必是乎。闻之大悦。即遣郎中蔡愔博士秦景等使往天竺寻访佛法。愔等行至中途果见腾兰二僧携经像而来乃同回洛阳。明帝深加礼接。东土大兴教法自腾为始。

　　康僧会。康居国人也。以赤乌十年达于建邺设像行教。时吴国初见沙门疑为矫异。有司奏曰。有胡人入境自称沙门。容服非常事应检察。国主孙权召会诘问有何灵应。会曰。如来迁迹忽逾千载。遗骨舍利神曜无方。昔阿育王起塔乃八万四千。塔寺之兴以表遗化也。权曰。若得舍利当为起塔。如其虚妄国有常刑。会乃请期七日。至二七日无验。权曰此欺诳耳。欲加其罪。会更请七日。权又特听。至第七日忽闻铜瓶铿然有声。会往视之果得舍利乃呈权。举朝集览腾光五色。权执瓶泻于铜盘。舍利冲盘盘即破碎。乃以火鍜之置铁砧磓以击之。砧磓俱陷舍利无损。权肃然惊起扬声嗟伏。由此兴于塔寺。

　　慧则石瓮　宝意铜壶

　　慧则。为性奇逸善于言辩。晋永嘉年中天下疫病。则乃昼夜祈诚愿天神降药以愈万民。一日出寺见两石形如瓮疑是异物。取之果有神水在内。与天下病者饮之皆愈。

　　宝意者。天竺人。胡云阿那摩抵。来于此土树下安禅讲说经论又善神咒。为宋世祖礼重施以铜唾壶。高二尺许常在床前。忽有盗去。意乃取坐席一领空卷咒上。经三夕还见壶在于席上。

　　僧稠被谤　慧思遭诬

　　僧稠者。情度淳直孝信知名。征为大学博士。后乃出家大习禅观。住邺西龙山云门寺。齐文宣帝诏请入京供养钦重非常。后人以事谗稠以倨傲无礼者。帝大怒自来欲杀稠。稠即冥知之谓众曰。明日有大客至。多作供设。至夜半先备牛舆独往谷口。去寺二十余里独立道侧。至明。帝果然忽至。见稠怪问其故。稠曰恐身血不净秽污伽蓝。在此候尔。帝下马拜伏悔过。谓尚书令杨遵彦曰。如此真人何可谤毁。乃躬负稠归寺。稠磬折不受。帝曰弟子负师遍天下未足谢过。

　　慧思。幼乃慈和顿悟禅寂。陈光大年中至南岳值一林泉之所。谓众曰吾前身曾居于此。依言掘之果获房殿基墌僧用器皿。时有异道怀嫉者密告陈主诬思掘破衡山。陈主敕使至山捡察。见两虎咆愤居思之侧。惊惧而退。后乃更进又阻毒蜂。不久诬思之者暴死。陈主乃迎归京师举朝礼供。

　　法喜画马　保志画乌

　　法喜。南海人。形容丑陋神异莫测。居于岭表。耆老相传童幼时见。喜年可三百岁矣。在陈时马静为广州刺史。方上任喜直上厅以手指画地作马头以示。静多武略乃临郡也。每出行部将甲士数万多为威猛。人以奏于陈帝。即遣临汝候来。观其形势曰必有逆状。遂擒而斩之。马头之谶逾月乃应。

　　保志。初止道林寺修习教法。长擎一锡杖杖头挂照天剪刀。行化于时大有灵异。齐大尉司马殷齐之随陈显达镇江州辞志。志将纸画一乌在树上语曰急时可登此。后显达逆节。留齐之镇州。及败。齐之入庐山。追骑将及。齐之见一树上一乌。乌竟不去。追骑谓是无人。因而获免。其乌与树如志所画之状。

　　(纸)僧瑜双桐　邵硕只履

　　僧瑜幼入释门。誓欲焚身。以宋孝建中集薪为龛。请僧设斋辞别而入火中。经三日。瑜房内忽生双桐树。根枝丰茂。郁翠非常。遂成连理。道俗异之。号为双桐沙门。

　　邵硕者。始康之人。出入不择昼夜。俗姓邵。入道之后自称硕公。言谑于人皆有符谶。后卒于岷山寺。临亡语道人法进云。可露骸于道路。急系履着脚。既而依之出尸置寺。后经三日忽然不见。俄而有人从[郫-卑+((白-日+田)/廾)]县来。遇进云。昨见硕公在市中一脚着履。语云。小子无宜适。失我履一只。进惊曰。与硕脚系急。右脚系宽不好。所以致失也。(此中云字当作曰。遇进。疑当作过进)

　　慧满息火　植相唾水(数轨切)

　　慧满。博通经律。多著文疏。尝在鄜城行化。时寓居魏兵曹家别院讲羯磨法。所居草堂忽为火烧。风焰俱盛。满乃索水噀之。随便息焉。

　　植相。节行清苦人皆仰之。寓于巴西兴扬教法。行至弘农水侧。见垂钓化劝止之。不从其言。即唾水中。忽有大蛇擎头来趣。钓者惊而悔过。便投相出家。

　　敬脱誓笔(誓。疑当作担)　贾逸赠纸

　　敬脱。深通经义大有仪范。时共目之为僧中之杰。隋帝召入内讲说群经。赐大竹扇阔三尺余。令执用。出入宫中帝或目送之。曰诚为僧杰矣。常学习时每自负担。以母置于一头。笔及经书又置一头。若食时留母树下入村乞食。其笔管大于臂。长三尺。人有乞书者置大纸。但书一字耳。更欲求大。随笔而成。曾无修饰锋彩神异。观者不厌。

　　贾逸。未详何人。隋仁寿初来于安陆。凡言语皆有灵应。后人诸处一日俱见。方悟分身也。时方等寺慧皓法师。逸见而赠皓纸五十幅。曰法师由此得解耳。皓后因官事被禁狱中责问。而答纸尽。事毕获免。果应其语。

　　明度呼鸽　僧安唤雉

　　明度。长诵经为务。居于并州石壁寺。时有鸽巢于屋檐乳养二鶵。度每以粥饭就巢哺之。谓曰。承我经力速得生长。鸽忽飞。坠地俱殒。逾旬日。梦二小儿曰。儿等是二鸽。承上人经力生人间。寺东十里某家为儿。度乃往此家寻问。果㝈生二子。度入视呼曰鸽儿。一时回头应诺。岁余能言。(生长。元本中傍注云。一本作人身。可也)

　　僧安。不知何人。齐文宣时在王屋山聚徒讲涅槃经。始发题有雌雉来座前伏听。僧若食时出外饮啄。讲三倦毕。众咸怪不至。安曰。雉今生人道。不须怪也。武平中领徒至越。忽忆往年雌雉应生在此。经至一家遥唤雌雉。一女走出如旧相识。其家惊怪。引安入设食。安曰何故名雌雉耶。答曰。见初生时发如雉尾。既如是。女故。便名雌雉也。安即为述本缘。

　　(先)北山二圣　西竺七贤

　　魏法度．法绍。游学北土综习三藏。灵迹异事世皆见闻。时居于[山*聶]山栖霞寺。故世号曰北山二圣。

　　晋有西竺七僧。普通儒释。辩论适时。故孙绰撰道贤论云。此西竺七贤。比竹林七贤。以法护匹山巨源。法祖比嵇康。竺潜比刘伯伦。于法兰比阮嗣宗。竺法乘比王浚冲。于道䆳比阮咸。支遁比向子期。凡此七贤匹于七僧。皆察其气概较道量德。着其论文盛传于时。

　　法聪入定　慧宽坐禅

　　法聪。八岁出家。卓然神操以禅定为道。初至襄阳伞盖山建习定之室。梁晋安王来襄雍间。闻聪名因造禅室。乃见猛火炽然。良久忽变为水。经停水灭室现。以事相询乃知入水火定也。居近白马泉。聪于泉内取白龟就掌谓王曰。此是雄龙。又取五色鲤就手中。复曰此是雌龙。王及部从叹骇以闻高祖。

　　慧宽。姓杨氏。父母本崇道法不信释宗。乃生一女名曰信相。后又生一男名慧宽。与姊信相好乐幽寂。年登五岁与信相于静处坐禅。二亲怪问。答曰。佛来为说般若圣智界入等法门。乃共姊论其佛法。父是异道不解其言。附口录得二百余纸。时龙怀寺会禅师闻而往现。父示其文。会披而叹曰此语并合佛理。因与姊出家大扬法教。其姊为蜀王所重。时人号圣尼。故为立寺亦号圣尼。

　　明瓒转石　罗竭蹍泉

　　明瓒。游至嵩山栖息时久。盛行禅法而情性默然。后有刺史奉敕祭岳。先修道路直上岩顶。忽中夜风雷而一峰颓落其下缘山磴。道为大石所栏。乃以牛十头縻绊而挽之。又以千余人鼓噪以推之。力竭石愈固。瓒曰。奚用如许多人力。我与去之。众大笑。瓒遂履石而动忽转盘而下。声如雷震。刺史道俗叹曰斯大圣人也。(笑。本传作惊)

　　诃罗竭。诵二百万言。后入娄至山石室中坐禅。此室去水既远。信士欲开涧。竭曰不假相劳。乃出定以左脚蹍室西石壁。口陷没投足出。泉已从中涌出。其味香洁。饮者受乐。

　　僧祐集万　法建诵千

　　僧祐。少入释门。专精律藏大遵仪则。居于建邺讲演律宗。常有学徒一万余人传持教法。

　　法建。入道以来常勤诵习。居止益州五层寺侍。武陵王弟规守益州。魏遣将军尉迟回来伐规。规降。城中僧道皆被拘禁。至夜忽有光明。回乃寻光所在。见诸僧皆睡。唯建端坐诵经光从口出。回乃问建诵何经也。答曰贫道诵华严经下帙。回曰何不从头诵之。答诵到此尔。回曰法师诵得几许。答曰。贫道发心欲诵一藏。今始诵得一千卷尔。回惊嗟不信。欲试。请诵一遍。莫有劳乎。建曰诵经常事。乃设座请诵经。七日七夜声不暂息焉。

　　史宗凭埭　杯渡负圈

　　史宗。不知何来。常着麻衣。世号麻衣道人。在广陵白土埭凭埭讴唱自乐。或幽或显无定其踪。时有商人海行于孤洲上。遇一沙门寄书于宗。书在船中商欲看。书着船不脱。及至白土埭。书自飞起就宗掌中。陶渊明杂传云。白土埭有二异法师。宗为其一也。

　　杯渡者不知姓名。常乘木杯渡水。莫测其神。带索蓝缕殆不蔽身。言语无定。或加冰洗浴。或着木履登山。唯负一芦圈子别无余物。行向广陵。遇村舍一家持八关斋。先不相识。直往而坐。置圈子于庭中。其家见渡容陋劣不生重敬。欲移圈子举而不起。乃招十人举之亦乃不起。复观其中见四小儿并长数寸形容端严。其家即大惊骇焉。

　　乘师髭出　砺公齿全

　　元魏世乘禅师者。不知上字。生而自陈前生之事。父母恐其出家逼以纳室。执志无改。入京师被命作阉官。却奏乞入山毁形修道。赉一部华严经昼夜诵念。逾月髭须复出。

　　法砺。生时牙齿全具坚白璨然。迄于终老中无毁落。入道以来深穷大教。名闻四海。道俗仰之。果有异于常矣。

　　(虞)光竉两途　能秀二祖

　　魏邺下勒那三藏训于慧光。光领徒传其教法在于道南。菩提三藏训于道竉。竉领徒传其教法在于道北。故邺下有南北两途大称于时。复有四宗五宗之说从此而起。

　　慧能居于双峰曹溪。神秀栖于江陵当阳山。同传达磨之法。盛行于天下。并德行相高。于是教兴南北。以能为南宗。以秀为北宗。二宗之称自兹为盛矣。

　　信行泣牛　昙猷扣虎

　　信行。才生之后便乐经像。似知空门之道。乃令出家。时年四岁。于路见牛车没泥牵引不停。乃悲泣无已。人问其故。曰悯其疲苦如是。

　　昙猷。以修学禅道隐于上剡之石城山。后移赤城山石室坐禅。常有虎数十头蹲在猷前。猷诵经次。中有一虎困睡。猷乃以竹如意扣虎头曰何不听经。于是俱听。须臾有蛇竞出。大数十围。共来听法而去。

　　慧持龙门　竺潜蓬户

　　慧持。即慧远之弟也。性格清隽解行俱高。亦事道安为师。与远共止庐山。领徒三千余人。持居其首。时豫章太守范宁请持讲法华．毗昙。于时学者竞集。王殉与范宁书云。远公持公孰愈。范宁答曰诚为贤兄贤弟也。持后届于蜀都大扬教法。时有沙门慧岩．僧恭者皆先在蜀。俱有才名。一时之英杰也。及持至。皆望风推服。其有升持堂入持室者。号为登龙门焉。

　　竺潜。字法深。大有才器。晋哀帝频请入内讲演。时简文作相。与潜交知。时诣简文所。遇沛国刘[怡-台+炭]。[怡-台+炭]嘲曰道人何以游朱门。潜曰君自睹其朱门。贫道见为蓬户耳。还剡之仰山遂隐其迹。于时支遁遣使求买仰山之侧沃州小岭。潜答曰。欲来辄给。岂闻巢由买山而隐遁欤。([怡-台+炭]疑当作恢字)

　　抱玉出云　涉公致雨

　　抱玉。行业高奇。人事罕接。谓来事如目击焉。每夕独处一室。常有邻僧见玉口中出云色彩五般。人皆往视。每夕如是。

　　涉公。西竺人也。不食五谷。日行五百里。以苻坚建元中来长安。于时天旱。坚请咒龙。俄而致雨。凡大旱。请必致雨。涉卒。经年不雨。坚祈之不致。谓大臣朱彤曰。涉公若在。朕岂燋心于云汉若是哉。此道人者其大圣乎。

　　昙遵泣师　䟦摩化母

　　昙遵。解行高深。诵经论备晓。事保光为师。初在齐州讲演。闻师保光终后。不觉大恸。从床掷身于地。口中血流。其孝义若是。乃游化齐楚晋魏。遇丞相王肱知见。遂举为国统。

　　求那䟦摩。此云功德铠。大有道行慧解过人。本居刹利。有母常食野肉。令跋摩辨之。摩启母曰。有命之类莫不贪生。害彼之命非仁矣。母怒曰。设令得罪。吾当代汝。摩他日煮油设浇其指。谓母曰代儿忍痛。母曰痛在汝身吾何能代。摩曰。眼前之苦尚不能代。况三途耶。母即礼拜悔过。终身不杀。因兹信重于摩。

　　陀勒乞油　道冏采乳(橤生切音汝)

　　犍陀勒者。西域人。来至洛阳。人莫能识。一日谓众曰。洛东有盘鸱山。有古寺基存焉。众则不信。乃往掘之深方见石基。乃共立寺而居。寺去洛城一百余里。勒朝朝至洛诸寺赴中。暮则乞油一钵归寺烛灯。以此为常。有人健行者欲随勒观其迟疾。奔走不及。勒令执衣角。唯闻励风之响。不觉须臾而至彼寺。

　　道冏。事道懿为师。懿病。遣同寺四人至河南霍山采钟乳入穴。数跨木渡水。三人溺死。炬火又灭。到无济理。冏乃唯诵法华经。忽见一光如萤火。追之不及。照穴分明。遂得出穴。

　　(支)僧达白发　觉明赤髭

　　伪魏僧达。学通内外时尽称扬。性刚忓物。被摈居于长沙。达少而发白。故世皆号为白头达。

　　佛陀耶舍。此云觉明。幼在释门诵大小乘经数百万言。兼解义理。罗什事之为师。大晓毗婆沙论。少有赤髭。时号曰赤髭毗婆沙。(觉明。本传作觉名)

　　宝琼法主　神迥论师

　　宝琼。才生之后便入空门。年虽少小大通经论。始从光宅寺云法师习学。后移听南涧仙法师讲。仙深加赏叹。年登五岁举为法主。与仙师更相敷演。及长。身长八尺背皮龙文。口三十九齿。异常之相不一。

　　神迥。幼龄隽敏神异非常。深穷内外。凡撰疏文铭论共四十余卷。故四海英贤为之谚曰。大论师释迦。迥法界多罗一时领。

　　灵润观烧　智凯誓池

　　灵润。节操孤真博通典教。因与同学数游山。复观野烧烧火。四合众并走避。唯润安行如常。火虽逼身。顾下语诸同学曰。心外无火。火实自心。谓火自逃。无由免火。及火至润身忽然散灭。

　　智凯。姓𠗦。父早亡。六岁听吉藏法师讲法华火宅品。夜告母曰。经明火宅者。只我身尔。是我火宅我应烧。人既其不烧。明知无我。终夜达晓诣藏出家。身相黑色。时号为乌凯。年十三便讲经论。胁不亲席。不受信施虚斋度日。佛殿之后忽涌开一池。凯便誓曰。只饮此池中水以过此生。

　　明恭食鹿　道丰啖罴

　　明恭。昔在俗时为隋高祖下犳骑。与伴一人膂力相似。时皆猜忌。帝欲除之作饼两裹。一饼内生鹿角一具。一饼内盐五升。俱赐食之并尽。食盐者腹裂而死。恭食鹿角全无所妨。因乃悟而出家。住会善寺。尝与超化寺争地。彼多召无赖者百余人来夺会善秋苗。众咸忧愁。恭曰勿愁。乃取一大石可三十人得转。恭独拈之。远掷如小土块。彼徒一时奔走。(犳音豹。即豹字省也。又音勺。兽豹文也○伴一人者。本传作三人。传文疑误欤)

　　道丰。世称得道之流也。为齐高祖仰重。帝命酒及一蒸罴置于殿上。敕丰上殿赐食之。聊无辞让。极意饱啖。帝大笑归。谓弟子曰。除却床头物。及撤床。见向者帝赐蒸肫宛然而在。都无啖嚼之处。弟子大惊怪也。(置于殿上之置字疑写倒当作帝命置酒及一蒸罴于殿上)

　　僧实重瞳　法秀连眉

　　僧实。生而目有重瞳。光明外射。口绕黑子欹若斗形。腋怀凤卵。七处俱平。人皆异之。果于释教入明理性。周太祖文帝诏实曰。师目有重瞳。偏同虞舜。背隆伛偻。分若周公。可谓世宝矣。

　　昙摩蜜多。此云法秀。西竺人。来于汉土。年登七岁。大有节操善解众经。生而连眉。相状奇异。故此方人号之为连眉禅师。(来于。准本传疑当作来游欤)

　　慧迁白玉　辨相紫芝

　　慧迁。讲说才能振名天下。敕送舍利。于海州安和寺起塔掘地之际。忽感一白玉阔一尺余。光彩明皎。人皆异之。

　　辨相。幼习经论兼晓儒宗。敕送舍利。于吴州大禹寺忽腾光五色。建塔之所获紫芝枝。长三尺余。光色殊异。(吴州。本传作越州。又三尺余作二尺三寸)

　　(铣)智藏踞座　道安登辇

　　智藏。少而神气。长乃晓释宗。武帝重之。频请入内讲演。敕升御座。群臣议曰。御座唯天子所升。沙门不可沾预。藏闻之。勃然作色。上正殿。踞法座曰。贫道昔为吴中俗官。尚不惭御榻。况复乃祖定光金轮释子耶。檀越若杀贫道即杀。不虑无受生之处。帝乃罢敕。依前升座。

　　道安。性行高明而形貌陋黑。时人语曰漆道人。惊四邻。秦苻坚深加礼重。坚与诸小国书云。晋氏伐吴。利在二陆。今朕破汉南。获士一人有半尔。仆射权翼曰。未审谁耶。坚曰。安法师一人。习凿齿半人。后坚出游东苑。命安法师升辇同载。权翼谏曰。臣闻天子法驾侍中陪乘。安师毁形。不可参厕。坚勃然作色曰。安师道冥至境。德为时尊。朕举天下之重未足以易之。非卿辈举之荣。是朕之显也。仍敕权翼扶法师登辇。

　　法开才华　昙延机辩

　　于法开。以义解才能知名天下。与谢安．王文度等为文学之友。故孙绰目之曰。深通内外。才华瞻逸。其在开公乎。晋哀帝累请讲唱。

　　昙延。身长九尺五寸。手垂过膝。大晓三藏。机辩非常。为周大祖礼重。后入秦境。时陈有使周弘正者。深穷释教兼晓儒宗。机辩过人游说三国。以周建德中衘命入秦。秦王见其机辩。朝堂大臣无敢对者。敕境内能言之士不限道俗与弘正对论。时刺史中山公宇文氏上表奏延入京。秦王乃大集贤能观其辩论。延直上座。秦主问曰。何不礼三宝。延曰自力兼微不假圣贤加助。遂与弘正论议三教。正被延数问不通。机辩不捷。便乃下座扬声叹伏。礼拜为师。旦夕亲近。目之曰昙延菩萨。

　　道整出尘　智称入善

　　道整。在俗姓赵名正。字文业。伪秦位至武威大守。性好讥谏。苻坚末年。坚宠鲜卑。正见坚及鲜卑。便乃歌曰。昔闻孟津河。千里作一曲。此水本自清。是谁搅令浊。坚动容曰是朕也。又曰。北园有一枣。布叶垂重荫。外虽饶棘刺。内实怀赤心。坚曰非赵文业耶。正因而忽悟释教。便乃出尘改名道整。与昙摩大三藏游于襄阳大传教法。(讥谏。疑当作规谏)。

　　智称。俗姓裴。幼乃性好弓马。十七便为武官。后北讨猃狁。每至交兵心怀慈悯。因乃叹曰。害人自济。非仁之志矣。便解甲投师出家。从南涧宗法师学习。大晓解群经。其名远振。后集学徒一万余人。

　　南阳雉鸠　法朗猴犬

　　有僧不出姓名。来于㔁州。日食二雉鸠。僧俗尽皆嫌恶。每馔羞之。次有贫士求乞。其僧乃分其二足与之共食。僧食讫。命水盥洗嗽。忽见向者雉鸠从口飞出。一则能行。一则匍匐在地。贫士大惊。不觉亦出二雉鸠。足生全。道俗异之。号为南阳雉鸠和尚。

　　法朗。入道后居于鄂州。饮啖同俗。时共非之。常养一猴一犬。其状伟大。与朗行坐相随。若至食时。猴与犬将木盂来受食。与朗同食。食讫。猴戴木盂于顶。骑犬背上与俱行。朗若诵念。猴犬伏听。朗声发如雷。唇吻不动。其神怪莫测。

　　(侵)道融少诵　知玄幼吟

　　道融。年十二便勤学习。师令先读外书。乃往村借论语。至暮方归其书。竟不借。归室。师问其故。答曰彼已诵毕。师更借本覆之。不遗一字。众乃大惊而异之。后果深穷三藏天下振名。(天下振名。疑当作振名天下)

　　知玄。字后觉。姓陈。祖父皆仕。玄虽在襁褓中。见佛僧长含喜色。年及五岁。祖父见其聪敏。因见花开令玄咏之。不数步间偶成诗曰。花开满树红。花落万枝空。唯余一朵在。明日定随风。祖父惊叹曰。吾望此子入仕荣家。今见其志定入空门矣。不逾年果求出家。备晓经论大有殊异。时共传扬。

　　辨公鹤下　僧范雁临

　　晋僧辨。受业于迁．畅二师。深穷经义。有大声相。时新亭刘绍请读经教。其声清雅。遂感群鹤飞下喈前伏听。卷终而去。

　　齐鄞东僧范。幼学儒宗。后晓释教。时胶州刺史杜弼请于显义寺讲演。忽有群雁飞临法座伏听。讲终而去。后又感群雀来座前伏听。灵异至多。

　　普旷刵耳　静霭割心

　　普旷。勤苦为怀。多栖林野。后住樊州自静。夜宿寒林。有人索其首者。旷乃引刀将断。乞者止之。乃从索耳。旷乃便刵与。隋高祖时释氏大兴。黄巾生谤。旷乃争论。立理既平。又刵一耳。后两耳俱无。

　　静霭。学道以来遁于太一山。梁武帝知霭名。下诏以车舆从衡到山迎霭。欲位以上卿。霭乃不就。谓弟子曰。吾见大法沦废。吾无益于教。欲舍身命以答佛恩。众皆不许。学者慕恋。乃更撰三宝集二十卷示与学徒。帝又下诏劝请。欲自到山。霭潜往岩顶磐石之上。自割身肉段段布于石上。引肠挂松枝。自余筋肉手足头面脔折尽皆分散。唯见骨及心藏。乃割心捧之而卒。学徒惊骇。(舆。音豫。舁土器也。今文恐写误。疑当作辇舆之字。又从衡疑当作从卫)

　　慧果掘钱　慧义取金

　　慧果。习诵为务。忽于圊厕见一鬼致礼于果曰。昔为僧。作维那。多不如法。堕在啖[米/鬼]鬼中。知法师高明。愿为度脱。有钱三千埋在柹树根下。可为福因。果遂告众。因共掘之。得钱三千。为鬼作善。逾日复见。鬼曰已得脱苦矣。

　　慧义。久学佛乘。深通大义。为宋帝礼重。时冀州有法称道人。临终语弟子普严曰。嵩灵神曰。江东有将军刘。应受天命。吾以三十二璧镇金一鉼为信。人以其事闻帝。帝诏义谓曰。非常之事也。朕欲取之。亦须非常之人。然可致自。非法师亲行恐无获此。义遂行至嵩山。寻觅未得。乃烧香祝之。至七日。夜梦一长须老翁拄杖将义往璧处。指示曰在此石下。及明旦。周行山下至一处。似梦中所见之处。即于庙所石下果获璧大小三十二枝。镇金一鉼。此事书于宋史矣。

　　(未)元晓难敌　智诜可畏

　　元晓。新罗人。居于彼土。以解行云高明。居民无不礼重。深洞佛乘广撰文疏。或勇击义团。或雄布文陈。彼国谓之曰。虽有万人莫能敌晓。后入中华。大扬道誉。智诜。字慧成。少而明悟。大有节操。而多有严忌。深明律乘。侍蜀王秀请诣法聚寺集徒讲演。有僧道恢。为人凶猃刚猛非常。遥见诜乃走避。人曰。公从来不畏一人。何故畏见诜律师耶。恢曰。此人佛法中王。那得不畏。人曰。以恢公勇。可不敌一律师耶。恢曰。纵力敌千人。遥见诜公。百脉已沈四支不举。何敌之乎。时共语曰诜律师真可畏也。

　　(置)普明见形　慧侃出臂

　　普明。栖于天台山。习定为务。初建禅室狭小。欲毁而广之。共顶禅师商议。顶劝勿改。时有括州刺史周孝节遥闻。施杉木浮海送来。于时明在赤城。顶亦在彼。顶忽见明身形长十丈余高。杉松之上翼徒亦众。孝节方来。与顶同见。惊叹其神。

　　慧侃。游心教典深造其源。住栖霞寺。时来杨都访偲法师。偲素知侃神异无方。因请侃见神力。侃曰。法师许。复何难。侃即从窗中出臂长二十余丈。解齐熙寺佛殿上额将归室中。侃谓偲曰。世人无远识。见多惊骇。所以不现尔。法师高明。敢如是。(二十余丈。本传作数十丈也)

　　孝龙八达　法周十智

　　晋支孝龙。晓悟群经兼精外典。与阮瞻之徒并为知己。时以龙达悟非常。呼为八达。时谚嘲于龙曰。大晋龙兴。天下为家。沙门何不全发肤。去袈裟。释胡服。被绫罗。龙曰。抱一以逍遥。唯寂以致诚。剪发毁容改服变形。彼谓我辱。我弃彼荣。故无心于贵而愈贵。无心于足而愈足矣。

　　法周。大有文名。亦解本业。住曲池静觉寺。其寺林本繁郁池曲清澄。多于佳致。周乃狎十人解行相应者。同于此习学儒释。赋咏风月。时即号之为曲池十智。

　　(未)慧超学士　安玄都尉

　　慧超。幼投智藏出家。听习经论明解焕然。与生徒有异。武帝闻而异之。敕为寿光学士。

　　安玄者。初优婆塞。后乃为僧。博综三教无不明解。汉灵之末游于洛阳。以功敕为骑都尉。渐通汉言。能宣典教。与沙门讲演义理。世所谓都尉者也。

　　(置)智文峰落　法云华坠

　　智文。母怀之时。梦一梵僧把松枝曰。尔后生男以为麈尾。当大扬我教。及文生后。隽异不群。乃令入道。备晓律藏日夕讲说。乃梦二龙泛海而来。及在东安寺开讲。麈尾才振不觉两个山峰俱落。学徒惊怪。以询建初琼法师。琼曰。斯吉之先兆。有二龙传公讲法。文有学徒甚多。唯道志．法成二人继其师道。

　　法云。母吴氏。初生云时。忽见云气满室光色莹彻。因名法云。出家之后不更易之。时梁武钦重同若志公。志亦重于云。号为大林法师。云长讲次。时有天华散坠。举众咸见。叹异非常。

　　(支)慧成掷箸　道生取匙

　　慧成。即智诜之字也。为炫法师之弟。时蜀王秀于法聚寺为诜设大会。诜忽捉箸问炫师曰。此处护净否。炫曰。初还未检校。承道不护净。诜掷箸而起曰。宁啖屠儿食。此洋铜何得啖也。时会中僧徒五千余人。一时尽散。其诜公持律严忌如此。

　　竺道生。即竺法汰之弟子也。初栖止庐山。讲演经教慧解传名。宋太祖文帝请入京师礼重。为设大斋一万余人。帝亦赴会。众咸疑日𣆶未下食馔。帝曰始可中尔。生曰。白日丽天。天言始中。何得非中。生遂取匙索食便斋。于是大众从之。其持衷若此。(持衷。疑当作折衷)

　　(庚)惟俨大笑　昙凭雄声

　　惟俨。幼栖止朗州药山修习禅观。一夜月明上彼山顶大笑一声。声应澧阳九十余里。夜澧阳东人家长幼皆闻此大笑声。尽惊怪。明旦展转寻问推检。直至药山。徒侣各曰。和尚昨夜月明之时。上于山顶大笑。此必是欤。

　　昙凭。善于唱导。其声雄大无以比方。一声发时。便象马悲鸣。行途驻步矣。

　　僧慧二杰　明琰三英(明。疑当作智。本传亦尔)

　　僧慧。少有隽才。大撰义疏。而辨说纵横。长讲三藏教典。与玄畅法师同时振誉。世号黑衣二杰。

　　智琰。在家朝宰。弃荣求寂。兴扬教法。琰常与陈临海国王弟道安法师及遍知三藏法师结交游处。世以其三僧道行慧解相敌。故号三英。传名四海。

　　法通多力　道开健行

　　法通。少入空门。极尪弱。随风偃仆。同侣轻之。通垂泪即观音像前发愿曰。通闻菩萨圣鉴。乞垂念诱。免斯轻侮。因乃诵持不息。一日归觐老母。假寐母家。庭中树下忽见通睡。口中涎沫流出将有三升。母惊呼。觉问曰何事如此。通曰。梦有人遣三驴䭾筋与通。啖姑一驴。闻呼觉。从是有大箸力人。谓是圣。时南山有一大石臼。重石百余斤。通去负归京都法海寺后。复见牛车。通倒曳走。于时天下壮士叹通天力士也。(姑一驴。疑当作茹一驴。或又姑一驴者姑且之义欤)

　　单道开。长隐山林。诵经四十余万言。在山中唯食柏实。后服细石子。时有阜陵太守遣马迎开。开辞乃步行三百余里一日早至。又以石虎建武中从西平来至南安。路有七百余里。开一日行至。度一童子为沙弥。年十四。亦传师教法。兼能远行。与开相继。

　　普化挟木　香公堀坑

　　普化。不知何许人。千变万化略无常度。时居真定府。一日忽擎挟棺木巡街告曰。化明日死去。人皆莫测。相率随送。出城东门。扬声告曰。今日葬不合青乌。经二日出城南门。亦随之。又曰明日方吉。至明旦。化乃自坐于郊野如入定者。乃已卒。

　　香阇梨。梁初至益州青城山飞赴寺。时俗每至三月三日夕将酒肉游山取药。香劝之不断。后年三月又如前至。时俗坐已。香令人于座穿坑方丈余。莫测其意。香谓曰。檀越常自饮啖。未尝与香。今日为众。须一顿。人争奉肴酒。随得随尽。若填巨壑。识者怪之。至𣆶曰。我大醉饱。扶我就坑。及至坑所。张口大吐。鸡肉自口出即能飞。羊肉自口出即能走。乃至鱼䱉鹅鸭尽皆生活。众大惊走。誓断酒肉。山上永绝杀生之人。

　　(青)昙始足白　罗叉眼青

　　昙始。入道之后大有外迹。游化关中。始足白于面。跣涉泥水未尝沾污。天下咸呼白足和尚。时赫连勃勃斩戮关中。始后遇害。连遭数刃尽不能伤。于是隐遁山林。后拓䟦焘入关中。有博陵崔浩猜忌佛法。乃信天师寇谦之。焘与浩遂于伪魏大平七年尽灭佛法。军兵烧掠寺院。僧尼罢道。有窜者追捕得必枭斩。始闻下山。杖锡宫门。有司奏曰。有一道人足白于面。今到宫门。焘令斩之。不伤。遂以奏焘。焘大怒。自以所佩剑斫之数下。俱无伤损。时北园养虎。以始喂虎。虎皆潜伏不近。试以天师近之。虎大吼而来。焘知佛法殊胜乃退。上殿礼悔。后兴佛法。(入关中之上。一有再字。减佛法。一作灭佛教)

　　卑摩罗叉。此云无垢眼。罗什礼为师。偏以律藏。精究戒之兴。叉为始。道场慧观新括宗旨记所判内禁轻重。大行京师。僧尼书写。于时长安纸价增长。复行天下。叉为人眼青。时皆呼为青眼律师。

　　僧洪铸像　士行烧经

　　僧洪。住于京师。造丈六金像。镕铸告毕未及开摸。时晋末铜禁大严。犯者皆死。洪被囚禁于相府。心唯念佛。夜梦愿铸像来以手摩洪顶曰。无忧。明当免。及旦果闻欲行刑戮。府参军监杀而牛奔车坏。因更克日。须臾有令免罪。

　　朱士行。出家之后。专务经论义解洞明。后入流沙至于阗国。遂获禁本大乘经九十章。遣弟子将归洛阳。之时于阗诸僧并学小乘不晓大乘。遂白国王曰。汉地沙门欲以婆罗门书惑乱正法。王为地主。若不禁之聋盲汉地。王之咎也。王即不许赍经入汉。士行深怀痛心。乃求烧大乘经为证。王即许之。于是积薪殿前以火焚经。士行誓曰。若大法应汉地。经当不燃。乃投经火中。火即俱灭不损一字。遂得将归洛阳。此烧经事即汉末也。明帝时腾．兰与道法较胜烧经。与此不同矣。

　　(质)生融上首　观肇第一

　　宋道生．道融。皆通儒释义理纵横。复有慧观．僧肇。亦穷内外辨论难敌。故当代英贤称曰。通情则生融上首。精难则观肇第一。其誉广传。

　　智顺持戒　道房授律

　　智顺。入道之后居于钟山退贤寺。幼乃专持戒法严忌非常。集徒称唱长有千余人。后卧病至甚。弟子昙和见师绝食日久。潜以蜜和少许米煮以进顺。顺食而吐之。索水洗𠻳。语弟子昙和曰。汝速出山门。不得还此。非我弟子。其秉戒如此。(山门传中作云门)

　　道房。性行清贞。少精律藏。勤苦讲诱。学者多至。尽令改恶。中有不改者。房辄为悲泣。授其律典。后终年至一百二十岁。人皆叹之。

　　道超□□　明彻□□

　　道超。姓少以勤笃居习学。内外尘埃。虫声聒耳。尘土埋膝而无忤耶。超答。时闻虫声。足代箫管。尘土虽防。我未暇扫。其刚学若是。

　　明彻。六岁出家。教立志守操勤苦知名。与同学数僧师旧本朽坏。忽风雨吹屋欹倒。无物支持。数僧皆走。彻居其屋学业如故。人或问之。屋崩何不避耶。彻答曰。寸阴难废尔。

　　(已上蠹灭。才残此一百一十九字。今私依残文并本传。取意私补之云)

　　(道超尘埋　明彻梁绝)

　　(道超。姓陆。吴郡之人也。少以勤笃知名。超处独房。屏绝宾伴居习学。内外尘埃满室。蟋蟀鸣壁。中书郎张率谓曰。虫声聒耳。尘土埋膝。安能对此而无忤耶。超答。时闻虫声。足代箫管。尘土虽㤃。我未暇扫。其刚学若是)

　　(明彻。六岁出家学教。立志守操勤苦知名。与同学数僧住师旧房。其房本朽坏。忽风雨吹屋欹倒。无物支持。数僧皆走。彻居其屋学业如故。或问之。屋崩何不避之耶。彻答曰。寸阴难废尔)

　　道英卧冰　慧满坐雪

　　道英。习禅为业。神异累陈。因行至龙台泽池侧。令弟子持衣。脱衣入水。经于六宿而出。告曰。虽在水中唯獘土坌我尔。后又属严冬冰雪厚壮。乃曰如此平地可不得眠。遂脱衣卧于冰雪。三宿乃起曰。几被火炙杀。

　　慧满。初来相州遇那禅师。禅师授与禅法。因而大悟。唯着一衣复蓄二针。夏便通舍。冬则乞补。别无生计。后于洛州南会善寺侧宿于柏墓中。遇雪深三尺。乃入寺见昙旷法师。旷怪问何来。满曰法友来耶。旷遣寻坐处四边。雪拥其身可积五六尺。(法友来。未详)

　　(月)藏母吞星　玄亲梦月

　　智藏。姓顾。祖父皆仕于梁。父早亡。其母居于吴中。尝出绕吴城一匝。忽见密云四布而中天开朗。众星坠地。乃取一而吞之。因而有娠。及生藏。聪敏非常。出家兴教。

　　知玄。姓陈。眉州人。祖父皆仕。母魏氏因梦月入于怀乃有孕。生于玄。幼便聪慧深悟释宗。乃求入道。后三藏俱晓。化行岷蜀。蜀人归信。不忍呼名。唯呼为陈菩萨焉。

　　(屑)慧隆松寒　朗公霜洁

　　慧隆。幼学佛乘深解义理。宋明帝请隆于湘宫寺讲说。学徒一千余人。宋代名流多为交结。而节操容貌有若寒松。故汝南周颙目之曰。隆法师萧散森疏。若霜下之松竹。(一千余人。传作八百余人)

　　慧朗。广学内外。擅名梁代。而肥貌洁白宛若雪霜。故时语云霜洁白朗。

　　道常执志　亡名秉节

　　道常。与道标同学。大有才器。三藏备明。时秦主姚兴见此二人。神气隽朗有经国之量。乃令尚书令姚显逼此二人罢道助振王业。又作诏与常．标云。卿等皎然之操实在可嘉。但君临四海。治急须才。欲令夺卿法服。助翼赞时世。苟心存道味。宁系白黑。望察此怀。不以守志为辞也。常等各有答云云。兴又致书于什．[(丰*力)/石]。二师求免此二人罢道。常等被逼无已。执志不遑。乃投身岩谷而卒。(道常。传作道恒。投身作遁身)

　　亡名。世袭衣冠。弃荣求道。性好吟啸。偏赏丘林。名满天下。梁元帝加礼重。帝见名器宇非常。有经济之才。帝与朝省议之。欲以爵禄荣之。乃辞而不就。愈秉其节。帝谓之此高节道人也。乃作绝学箴文行于世矣。

　　僧可臂断　法愿齿折

　　僧可。以禅为务。初达磨以楞伽法始传于可。可于林野之间习学。遭贼斫断其臂。不令人知亦不觉痛苦。后有法林者。亦遭贼斫臂。号叫通夕。可为治裹。乞食供林。林怪可手臂不便怒之。可曰。我亦无臂。师何怪怒。于是世人方觉可禅师臂断。

　　法愿。深学习儒释。独步江西。人以道行之声闻于宋孝武帝。帝一日忽问愿何故作菜食。愿曰。贫道受戒以来。一斋度日食菜饭。帝强逼以肉食。愿执志不回。被逼无已。遂折两齿而免。

　　(东)渊度兴西　基进化东

　　宋僧渊与昙度。俱晓教乘。义解相继。其道兴于江西。人称为宝。

　　慧基．超进。行解相高。内外洞达。俱在江东大兴佛法。人民遵化重之若神。

　　(冬)弥天辨鼎　法安获钟

　　道安。晋习凿齿初访于安。安问曰子何人也。齿曰四海习凿齿。已问安曰法师何名。安曰弥天释道安。因此时皆呼为弥天。时秦王苻坚于蓝田获大鼎。容三十七斛。边有篆文。朝庭莫有识者。以示于安。安曰此古篆书。云鲁襄公所铸。又于市得一铜斛。其形正圆。下向为斗。横梁昴者为升。低者为合梁。一头为籥籥。同黄钟容半合。边有篆文。坚又问安。安曰此王莽自言出自帝舜。龙集戊辰改正即位。以同律量。布之四方。欲小大器均。令天下取平。坚大赏之。敕三馆学士有疑事皆师问于安法师。(昴当作昂也。昴星名。从日卯。昂者升也。从日卬也)

　　法安。慧远之弟子也。精专经律。特持守戒行。于新阳县寄居。此县多虎。安为息人民建寺。后欲画像。须得铜青。困不能得。夜梦神人指安床前曰。此下有铜钟。旦即掘之果获二口。因以成像。复一口助远师铸像。一口武昌太守借看留之。

　　超达伏草　难陀变筇

　　魏超达。多于学问。大有知见。时魏武帝禁图谶尤急。有人诬达有之。乃禁达。荣阳狱令崔浩检勘。达以实告浩。浩即大怒。以车轮系头。严防卫之。自知无路。专念观音。至夜忽不觉车轮所守者。皆大困睡。而狱门忽开。达因走出。及晓追骑四出。达伏草中。骑不蹋草。达在草中并无伤损。而得免祸。

　　难陀。西域人。诡异不伦。恭慢无定。入于蜀境。将三少尼同行。或大醉狂歌。或聚众说法。蜀境戍将深恶。捉陀苦责。陀曰。此三尼者妙于歌舞。戍将乃悦。遂夜留宿置酒同饮。乃假衣衫与三尼。又施粉黛列坐同欢。娇态笑调世施其容。饮欲半酣。陀曰可请三尼舞乎。尼乃遂舞并皆妙绝。陀曰妇人风邪。乃取戍将刀斫三尼头落。血流数丈。戍将大惊。左右缚之。陀曰无草草也。看三尼乃筇杖也。血即向者所饮酒也。(世施其容。疑当作世绝其容。酉阳杂俎载此事云。三尼及坐。含㖒调笑。逸态绝世)

　　法愿律虎　慧荣义龙

　　法愿。即隋朝人。非与前宋时法愿同。愿大明律藏。东夏盛传而义解洞晓。词辨高高憉惇难敌。时号为律虎焉。

　　慧荣。陈时住禹穴庄严寺。讲说纵横三藏奥达。世称义龙。时智者顗禅师说法。荣故来设问。数开征引难问泉流。顗师解答锋起事理焕然。荣自矜舞扇。扇便堕地。顗谓荣曰。禅定之力不可难也。当时大众嘲荣曰。从来义龙今成伏鹿。扇既堕地何以遮羞。荣大惭而退。

　　法进施体　僧富划胸

　　法进。以习诵为业。属宋代饥荒国蓄稍竭。进屡屡求乞以救饥饿。后无处可求。乃净浴取刀及盐至饿人所聚之处。次第授与法言。挂衣着树投身饿者前曰。施汝共食。众虽饿困犹义不忍。进即自割肉拄盐与啖之。皮都尽。语饿者。若国王来。可以我骸骨奉之。果不逾时宋帝闻而来看。君民号泣。乃施麦三百斛以救饿者。(为业下。一有时字。若国王。上有曰字)

　　僧富。高阳人。少在俗将。家贫。常勤学业。采薪为烛以照读书。后与习凿齿同诣道安讲。席因而大悟。为僧之后潜形野外。时村中有群劫得一小儿。欲取心肝解神。富于路遇劫。具问其事。因脱衣以易小儿。群劫不许。富曰大人五脏可用否。劫曰亦好。富曰。会须一死。死济于人。虽死犹生。即取劫刀划胸至脐。群劫大惊。即送小儿还其家。路人见富如此。以针缝其肠。用药封。久后得差也。

　　释氏蒙求
卍新纂续藏经第 87 册 No. 1623 释氏蒙求


　　释氏蒙求　下册

　　霅水　讲学沙门　灵操　撰

　　(锡)琳祜会郊　可育面壁

　　慧琳。武德年中潜伏草野。一日忽逢杨祜。师相见之后。坐于郊野言笑如旧。各曰与师别来经于八百年矣。于时人皆传说。莫测其神。

　　慧可．道育。随达磨禅师居于少室山。七八年间供侍达磨。磨乃授与可．育二师面壁之观。世皆云少林面壁七年。禅法东兴达磨为始。(七八年。传作四五年)

　　(易)法开善医　昙迁妙易

　　法开。善诸经律。义解过人。又能医术。常乞食京师。值一家妇人在草危急。众治无验。开曰此易治尔。主人正杀羊已毕。欲以淫祀。开取少羊膜作羹进竟。因气针之。须臾儿出。又晋升平中孝宗有疾。诏开医治。开候脉不肯进药。康后令曰。帝小有不安。开公辞惮不进药饵。宜收付廷尉。俄而帝崩。方验甚妙也。

　　昙迁。世家贵重。十三随舅氏齐中散大夫权会。博学典坟而妙达周易。会乃授迁易象。时有一妪失物。就会作卦。得之无象。令迁辨之。迁应声曰。若如卦判。定失金钗。妪惊喜曰实如所辨。迁曰。兑是金位。字脚两垂。似金钗尔。会曰更审盗者。迁曰。失者是西家白色女子。奉口总角。可年十五六者盗。妪便推觅乃得。果如所言。会问其故。迁曰。兑是西方少女之位。五色分方西为白也。兑字上两点表总角之象。尖形表奉口之相也。会乃重之。(奉口。疑当作唪口。音奉。口之高貌也。或分唪字以为奉口之字欤)

　　(锡)僧渊架桥　隐峰掷锡

　　僧渊。家本巨富。渊初生时。天雨钱于渊家内。蜀人怪之。渊及长立。神气异常。乃令入道。大习禅法。渊见蜀绵水波涛莫测。没溺者众。欲于南路架起飞桥。才出此言。机事盛集。昔诸葛武侯指江内架七星桥。造三铁錞以打桥柱。用讫投江。渊架桥次。欲打其柱。铁錞自然浮水而至。及桥成。忽然而溺。

　　隐峰。幼修道行。居止五台。后因出山路接淮西。值吴元济兵戈违拒王命。官军与贼交战未决胜负。峰谓众曰。我去解其杀戮。乃掷锡空中飞身而去。届两陈之上。战士各观空中神僧飞腾。尽乃抽戈匣刃。惊怪而退焉。

　　(陌)宁师食荷　僧喜啖石(翻译集作僧善)

　　宁师者。亡其名。以姓呼之。常居山野学道。一日忽死。经三日而苏。众惊怪问之。答曰。我入冥间见诸地狱相状。有一判官谓吾曰。和尚有寿而无禄。乃令使者引入诸司。有一吏检核曰。和尚只有干荷叶三石在。因书于簿。乃放归山。从此还魂后。唯食干荷乃度旦夕。秦陇之人号入冥和尚。频请入冥观其善恶。

　　僧喜。住马头山修习禅观。后忽疾笃。告弟子曰。吾患肠中冷结。昔少年时居山学习。粮食都尽唯啖小石子用充旦夕。因而成病。吾死后可破腹看之。验吾啖石尔也。

　　(锡)智岩能军　慧琎健敌

　　智岩。姓华氏。少有武略。威猛难敌。大业中。伪郑诸国兵锋竞起。大将军黄国公以行征伐。公曰非华将军无以御之。时伪郑人马具全。按辔扬鞭以枪剟地。厉声曰。若能㧞得。方共决焉。岩乃跨马以腋挟枪而走。表与之交刃尽。生破岩。擒之。须臾乃放。因此感悟出家。大晓三藏之教。

　　慧琎。七岁出家。偏明律部。时大业中居野外禅定寺。夕有贼军竞来劫。琎乃集众设战楼以防拟之。于时军兵张旗十里。村落尽劫。杀者众。琎乃入陈。其贼群莫敢当锋。贼各执琎手曰健道人也。善能战敌也。(偏明。疑当作从彳普遍之字)

　　(［麻］)世高化蟒　明琛变蛇

　　安清。字世高。安息王之太子。广集坟典。大有知见。王薨便当嗣位。清乃潜形出家。备晓经论。前身之事一一自知。晋灵之末洛阳兵乱。乃过庐山谓众曰。吾去度昔年同学。行至䢼亭湖庙。大有灵圣。商旅往祷之。神乃降祝曰。舫有沙门。可更请上。清乃造庙。神曰。吾昔与师俱出家学道。多行布施而多嗔怒。今为䢼亭神。周𢌞千里皆吾所治。此身复蟒蛇。灭后当入地狱。清曰何不现形。蟒遂忽现。下泪如雨。谓清曰。愿师化度。吾有绢千匹并杂宝等可为造寺。令生善处。清即取物引去。其蟒登山而望。欲归豫章造寺。至晚有一少年上舫跪清前曰。䢼亭神已离恶形矣。其庙即无灵应。人于山西见死蟒一条。长十里余。今浔阳蛇村是也。(晋灵。当作汉灵也)。

　　魏明琛。大有学问。辩说宏博。初着蛇势法大行东州。其法若葛亮阵图也。时潞州上邑欲弘法华。乃往岩州林虑县请一讲僧归讲法华。琛与其旧识闻而往难之。此僧见琛义辩纵横中心战灼。乃以情礼告于琛曰。此邑初信佛经。诸士倾心。愿大法师共相成赞。敢上献法师绢十匹。琛受之。明日高座欲听一讲。其僧弥怖。及讲次。琛束绢入堂谓众曰。昨日高座法师以绢相赠请不论义。然佛法宏奥须分邪正。遂与论义。琛辩说不如其僧。兼义解不通。众皆大笑。琛即出邑。共伴二人心愤气噎。累日羞吒。遂登一山树下谓伴曰。我今烦热。恐变作蛇。便解衣露身。长展两足。忽变蛇形。一伴上树避之。乃谓二伴曰。悔作蛇论。果至如此。其伴大骇。走至邺下说之。(一伴。疑当作二伴)。

　　法持白竹　道愻灵华

　　法持。少入空门。调明禅理。后临终之日。令众可露我骸于松下喂诸鸟兽。终后忽见空中神幡数首从西来迎。其院竹林周𢌞郁翠。于时色皆变白。

　　道愻。落发以来大明经论。后居山野习学佛典。年老乃终于山。陈死在于峰顶经夕。忽有灵华周匝其侧。从地涌出茎长二尺。色相鲜荣。时有猎人不信。求见此华。其华已灭。乃哭曰。生不蒙开信。死不蒙华瑞。一何无感。若神道有征。愿重现灵相。言讫。复地发灵华。猎人乃发信出家也。

　　童进饮酒　无著啜茶

　　童进。幼出家。不拘法则。唯爱饮酒。谓人曰。酒可以灌等身也。动上酣醉。遗尿臭秽。人尽轻之。会周武东征爱毒药。敕泸州营造毒药酒。监吏力采蝮头铁猩鬵根大蜂野葛鸩羽等数十般。酿以铁瓮。药成后。着皮衣琉璃障眼方得近之。不尔气冲致死。药着人。肉穿坏。进闻之。往监官处求饮。官曰能饮一杯岂非酒士。进曰任多亦饮。便取铁杓于药瓮中累取饮之。道俗惊怪皆来看。进连取十余杓饮。都无易色。自叹曰。今始得一醉尔。人走避之。须臾卧方石上。忽遗尿。所著石皆裂碎。进睡觉如故。

　　无著。听习之余。因游五台山欲观圣迹。遂于金刚窟前望中礼拜。乃于石上坐寐。忽闻叱牛三声云饮水。乃见一翁古貌。形状粗丑。短褐曳屦。乃执其手曰。吾从山外。来此求粮。师睡此困邪。着曰否。翁曰。既不困。何辄睡乎。着曰凡夫昏沉胡可怪哉。翁曰。师若昏沉。可去啜茶乎。乃指精舍。着乃蹑躅而随。至寺门。翁唤均提三声。有一童子应诺。年可十四五。垂发齐肩。衣褐。其寺地皆琉璃。堂舍金色。翁踞白牙床。置锦墩令着坐。须臾童子捧二瓯茶。对啜毕。擎玳瑁器。满中酥酪。各与一匙。着啜而咽之。如有所证。因而明悟豁然矣。(乎乃。疑当作手乃。着乃。一本无乃字)。

　　慧布论义　法汰破邪

　　慧布。少投琼法师出家学师道业解行高明而辩说难敌。后与邈禅师争论教法。经于三日。在座辨论不绝。邈乃降之。布又来下。时侯景作乱。饥荒累年。布三日不食。至第四日。人以饭微着肉汁覆之遗。而虽腹如火燃。执志不食。

　　法汰。少与道安同学。大有明悟。身长八尺。风姿端雅。时有沙门道常。颇有才力。常执心无义大行荆土。法汰曰此是邪说应须破之。乃大集名僧令昙一难之。一据经引理辩说纵横。常乃伏之。明日更集慧远就席。改难数番。关贵锋起。常又觉义途差异。将麈尾扣案即未有答。远曰。不疾而速。杼轴何为。坐者大笑。心无之义从此息焉。(改难。当作攻难。关贵。疑当作问责。道常。传中作道恒。杼轴。传中作杼柚。音相通。杼音处。机之行纬者也。俗曰梭者也。与轴字相关。若柚字。橘之类。但音同。当以今文为正也)

　　(遇)德素少达　慧棱幼悟

　　慧约。字德素。姓楼。东阳人。母刘氏。因梦人擎金像使吞之。又见紫光绕身。因而有孕。乃生。约年七岁便通书史。乃求出俗。性好幽宗。遍访名师学习教典。大有明悟。东境谣曰。少达妙理楼居士。

　　慧棱。姓申。屠氏。西阴人。胎中父亡。母乃鞠育。年及三岁。谓母曰儿思愿闻法。母氏怜其孤苦。相从来听襄阳润法师讲三论。听后。于文义之间深有解悟。众乃惊叹。唯求出家。母孤独。不许。及登八岁。母亡。乃投诞律师出家。大明三藏。

　　僧慧渡河　安静登墓

　　僧慧。在荆州。南阳刘虬立陟屺寺。请慧居之。慧频至江边津吏求渡。渡吏迫以舟小未及过之。须臾飞空而过。已见在彼两岸。津吏大惊。知其圣也。(渡吏。一无渡字也)。

　　安静。东游之次。行达定陶。直问曰。丁居士何在。乡众咸曰。终已三载。葬在郊外。静曰此在家菩萨也。遂往登其墓所。自掘之。于时墓上五色云起。祥瑞可观。及取其骨。皆作金色。连环若锁。可五丈许。铿然向高。静乃持挂杖头。别乡人而去。(向。当作响字)

　　遂端生莲　耆域治树(殊遇切)

　　遂端。不知何来。为人质直。常诵法华经为业。至于老齿曾无暂罢。后忽跏趺坐而卒。须臾口中出青莲华七茎。

　　耆域。天竺人也。至于洛阳大扬教法。朋衡阳大守南阳滕永文。在洛寄居满水寺。此寺中有思惟树数十株枯死。域问永文曰树死几时。永文答曰积年矣。域即向之咒之。寻便荣发扶郁茂非常。自此人皆叹异也。

　　净度游猎　玄风张捕

　　净度。少游猎为务。一日射孕鹿堕胎。鹿母衘痛就地䑛子。度因此心悟。便摧弓折矢出家学道。修习禅观。兼于群经洞达深义。(一日下。有忽字)

　　傅翕。字玄风。及七岁志性贞坚。一日谓二亲曰。数梦升空而行。多诸仆从共无量人争战。我常获胜。后与里人在稽亭张捕为业。笼沉水中祝曰。去者适。止者留。时人以为愚。因遇天竺僧达磨嵩曰。我曾同汝向毗婆尸佛会发誓度生。今兜率宫中衣钵见在。何日当还。不信试临水观形状何如。果见圆光宝盖满身。遂辨前因。乃问嵩修道之方。嵩指松山顶曰此可栖身矣。翕后有殊迹。

　　(尤)僧璨三国　道一九州

　　僧璨。幼年尚道。游学为先。天下灵迹无不参寻。时入齐陈周三国。凡有法肆无虚践。以三藏教典或演说训授。或问难征引。而又博达儒宗。振名四海。自号为三国论师。

　　道一。少便出尘。贞介不群。神气宏瞻。从法汰习学。深究内外。后东适山阴讲诸经论。于时九州僧尼咸来习听。时人号曰小一。师为九州都维那。

　　真表虾蟆　檀特猕猴

　　真表。家在金山。世为游猎。一日逐兽之余息于田野间。折条柳贯虾蟆成串置于水中。拟作食调。复入山逐兽。忘其所贯虾䗫。至明年春猎次。闻虾䗫鸣。忽见去年所贯三十许虾蟆犹活。表于时叹惋责身曰。苦哉。何为口腹令彼经年受苦。乃解贯放之。便发誓出家入山修道。以身扑地悔前罪。遂剃染为僧。感弥勒菩萨自身授于戒法。地藏菩萨亲与䇿发。慈氏躬授三衣道具等。

　　后魏檀特。身虽出家。而饮酒食肉宛同俗士。狂逸非常。凡言往事皆合人情。周文闻之。降书诏特问事。于时齐神武来寇玉壁。特曰狗岂至龙门耶。果不至龙门而返。又侯景未叛时。特忽提一杖。杖头刻作猕猴形。令面向西日夜弄之。又索一角弓牵挽。俄而景叛寻复归梁。时谓作猕猴乃景之兆。

　　智润博瞻　昙影风流

　　智润。在于襄阳讲演。大有声望。而内外深穷。词辨宏逸。时人皆称曰润法师。博瞻之莫有加之矣。

　　昙影。神气爽隽。形貌奇特。于诸教乘解义第一。为秦主姚兴礼重。兴见影超拔群士。每谓罗什曰。影法师真为此国风流标表之道人矣。

　　僧朗知盗　法通被囚

　　晋僧朗。游方学道。备晓佛乘。兼宗儒典。后与伴共行至于中途。忽告于伴侣曰。公等寺中衣钵。必有盗者将去。同侣不信。共归寺寻觅。果如其言。

　　法通。龙泉石楼人。在家之日独怀异操。唯信释教。一日忽为二男并二女及妻俱剃发。勉之入道。便往山寺栖息。然后自剃头为僧。人问其故。答曰。我舍枷□锁。志欲大法兴扬尔。后行至本邑。邑长问之。答曰。山客。邑长怒乃囚于狱。不许游方。通便绝粒。绕狱行道。至夜闻野狐满邑号叫。人皆不安。邑长怪之曰。狱中必异僧尔。乃放之。通曰。行道正得佛味。如何见放。须臾狐鸣便止。邑人乃安也。(舍枷下一字蠹灭。未知何等字。见文势。或脱字欤)。

　　(马)道生领徒　慧远结社

　　竺道生。初入庐山。幽栖十年以求其志。钻寻经论深究义理。于是名满天下。宋太祖文帝深加礼重。后领徒千余人来于吴之虎丘山讲授教典。或说曰。生讲之次。其山有怪石。听生之讲亦点头焉。世虽谓生公虎丘点头之石。而传文未见尔。

　　慧远。幼学经书。神气隽朗。及年十三游方学业。内穷三藏外达九经。兼善庄老。与弟慧持皆师安公。后止庐山。时四海名士臻山门。时有刘遗民．豫章．雷次宗．雁门周续之．毕颖之．宗炳．张莱民．张季硕等凡一百二十三人。并弃荣尚寂依止远公。投习内外。仍于龙泉寺弥陀堂前栽白莲结净社。刘遗民等皆着铭记记其事迹。从晋迄今。天下咸传远公莲社。

　　主公向驴　永师指马

　　慧主。六岁受具。大悟教典。偏持戒律。住始州香林寺。武德之初。陵阳公来临益州。公少信。心将百余驮物行至香林。命于寺内佛殿僧堂讲堂安置驴驮等物。无敢违者。主见斯秽杂。即入房中叹惋。乃取锡杖三衣誓曰。死活今日。唯凭戒神之力以去之。寻举锡向诸驴。驴忽然一时倒卧如死。主以两手各擎一驮掷于空中。公见斯之异。乃悔归信。(空中。传文作坑中)

　　慧永。息于庐山。亲依慧远。深穷律藏。兼达外书。一日出邑至晚还山。至乌桥。有一营主醉骑恶马当道遮永。不许永过。日既将夕。永以锡杖指马。马走。营主掷地。永捧慰还营。营主至明日来寺悔过。永曰。非贫道本意使然。恐戒神所为尔。

　　僧达□糕(达下蠹灭。疑却字欤)　世瑜受果

　　僧达。游学诸方。习禅传法。齿长过寸。奇相莫同。为魏孝文礼重。后居林虑华黄岭。时有山神频来听法。忽一夜有推户者而入曰。山神妻。白日无暇礼拜禅师。今故来参礼。兼奉献米糕一筐。愿为礼佛之时呼弟子名目。达曰。糕可将还。况山僧不食。当为礼佛一拜兼唱。山神妻遂礼拜辞去。

　　世瑜。身长八尺五寸。形貌奇特。居于益州响应山习学经论。忽一夜梦四龙飞入心眼。既觉而大悟佛旨。常在山绝粒修行。唯四猕猴二时采山果来供。瑜长受之。(八尺五寸。传作八尺三寸)

　　法旷去妖　慧安防祸

　　竺法旷。以内外之学受谢安知重。旷常居山林。安往礼觐。居处俭僻。车马不通。安陵峰步往。晋简文作相。闻旷道行。遣堂邑大守等请入京供养。时有妖星累现。晋帝请旷斋忏以禳之。旷曰。陛下可修盛德。贫道当竭志诚。遂入忏逾日。有司奏曰妖星已灭矣。

　　慧安。游于京兆。见相国休璟有功边上。贵盛无比。安往谒之焉。谓璟曰。相公美则美矣。奈不数月间将有大祸。虽然。早可防拟。璟知安之道德。知其兆。拜而告安与去禳之。安曰。可求二大犬。身高数尺。有狞恶者。既得犬已。安复来曰。事在今夕。夜与璟同坐。安命十人执弧操矢立于座侧。至夜深笑曰。相公之祸已免矣。及旦。呼璟同至园中。见一贼持刀剑已卒。血流其颈。又见二犬在大木下仰吠一贼。亦持大刀。见璟叫曰。某与彼等俱怨相国。故来欲害。彼蹲守。进不可得。璟大惊谓安曰。非吾师先知。不然死于二夫之手也。

　　(阳)道光义虎　恭明智囊

　　道光。在于江东穷研经论。义理纵横时皆知重。故东南目之为义虎。

　　支谦。字恭明。月支人也。来游汉地。大扬教法。博达经书。为人细长黑质。眼多白而睛黄。时人谓曰。支郎眼中黄。形躯虽细是智囊。汉时人也。

　　灵坦心印　玄畅目光

　　灵坦。七岁诵通书史。兼解文章。应童子举中第。及至年长官高。舍荣入道勋习禅法。行化于时。后因适维杨行至六合道中。忽叹大法陵夷生不遇佛。须臾闻空中有声曰。开心地即见菩萨如妙文殊之形状。令坦举项。以掌按之。寻观四指赤痕。其印常现。坦曰必是大圣授我心印也。

　　玄畅。少时在俗。举家被胡虏所灭。将欲害畅。虏帅见而止之曰。此儿目光射。非凡童也。遂获免。后乃出家。广通内外。往于凉州遇虐虏。除灭佛法。尽害僧人。唯畅得走发。自岱郡山谷路跨大行南转孟津。唯把一束杨枝。一扼葱叶。虏骑将及。以葱叶安鼻孔中入渡孟津免。宋文帝知畅道行。征之。位以太子大师。免而不受也。(虏帅之帅。音衰。将也。若音率。是所领兵也○岱郡。当作代郡)

　　道杰头大　温行眉长

　　道杰。姓杨。汉大尉震之后。形貌伟清。应对有方。兼大通经论博学文辞。白丑而头大。故并州谓曰。大头杰。难人杀。然其深义。一征一责能令流汗。

　　温行。齐国僧也。行化于牟州拒神山。卒后人异其居处。号行公堆。行眉长一尺余。垂散于面。若欲视物。以手攓。

　　祇难异术　昙鸾仙方

　　维祇难。世奉异术。事火为业。时有沙门到。寄一宿。难不许。沙门乃坐门外露地而宿。密加神咒。所事之火歘然变灭。举家迎归悔过。方信释氏之法灵应。乃投沙门出家。入汉境。广译经律。

　　昙鸾。住在五台。因感心气疾。言曰。命惟危脆。不定其常。欲求仙方以益寿。果克既已。方崇佛法。不亦善乎。乃往江南陶隐居处求其仙方。果见隐居。授与鸾仙方十卷。以为添寿之术。鸾将至洛下。逢中国三藏菩提留支。鸾往启曰。佛法中有此长生不死之法。胜此土仙方者乎。留支唾地曰。是何言欤。非相比也。此方何处有长生不死之门。纵益年光。轮回不绝。即以观经授鸾曰。此大仙方。依之修行。当得解脱生死也。峦乃焚仙方十卷。因而大悟佛乘。于时魏都解义之僧峦为第一。魏主重之。号神鸾。(传云昙鸾。亦作峦。字无定也)。

　　岑公养鼠　道判放羊

　　岑阇梨者。特具戒律。兼诵通经文五百余卷。俗士呼之也。居于伞盖山。衣帛乞食为常。余之馔。饲房中鼠。鼠数百来。显皆驯熟。亲依于岑。鼠有他之斗啮者。岑即责之而改。鼠有疾病者。岑即以手摩之而愈。

　　道判。博达儒释。显举当时。以齐乾明元年结侣二十余人发趾邺都。将入西方。周武敕给国书并资行调达。于突厥国。又请国书。至西可寒国。彼不识沙门。将加祸害。增人卫守不给粮食。但令饿死。时有周使在彼谏可寒曰。此佛弟子也。本国天子大兴其教。可寒乃信重。日给羊四口以充判等常食。判乃引出。因地放之。虽至饥饿之甚。日唯自采野草及菜食之。

　　宝琼龙瑞　慧哲象王

　　宝琼。受具已来。甚彰殊迹。讲说纵横义理洞达。梁高祖请于京都礼供。后于建安寺训授学徒。一旦老少相喧。竞曰建安精舍白龙出现。尽奔走到寺。唯见琼在座讲说。臣寮士庶咸曰。建安龙瑞飞腾。琼法师道行所感也欤。乃号为白琼法师。(龙瑞上。一有之字)

　　慧哲。习学众经。精究奥义。振名天下。天下仰之。又行步庠序。瞻视不眄。似象王之仪形。世共目之为象王哲。

　　(沃)明瞻直身　昙显翘足

　　明瞻。少有异操。内外俱通。时隋大业初。帝南郊毕还京。时有滥僧。帝怒召令释李二门致拜。瞻闻而往谏。帝大怒。李门便辞。帝欲以刑宪及瞻。竟直身而对。帝知是瞿昙之教深严。明瞻之志高直。寻便罢敕。

　　昙显。初游邺中。栖处无定。凡有法席。必陟讲座以说经。齐文宣嗣位。释李竞其优劣。道士陆修静妄加穿凿。帝遂敕沙门道士对校法术。于时道士咒诸沙门衣钵飞腾横竖。道士自伐神力如是。言白。沙门现一我当现二。帝令上统法师与修静角试。上统曰。方术不足试之。亦令最末位一僧上座论义。显居末位。酒醉酣盛。扶移上座。众皆笑之。显语李宗曰。向者所夸现术一之与二。深有其旨。即于座上翘一足而立曰。吾已现一矣。卿当现二。各无言对。显曰。向咒诸衣钵飞举。试卿术尔。命取稠禅师衣钵与之。咒皆无移动。敕十人举之亦不起。加之军士移之。愈是定。

　　(屋)法兰辨灰　慧要刻木

　　法兰。同摩腾来于此土。初汉武帝穿昆明池。至地底得黑灰。至明帝遂问东方朔。朔曰。不知。可问西域沙门。后果兰至。汉追以问之。兰曰。世界终尽时。劫火洞烧。皆为煨烬。此灰是也。(至明帝三字。衍文也。沙门本传作胡人为正。今文写误欤)

　　慧要。即远公之弟子也。居于庐。亦明内外。尤长巧思。山中无漏刻。乃刻木于泉水中。立十二叶芙蓉。因流波转。以定十二时。晷影无差。又刻木作鹅。飞数百步焉。(鹅。传中作鸢字)

　　灵藏布衣　法云锦服

　　灵藏。入道之后深律藏。大有节操。与隋高祖为布衣知友。高祖复致师事之礼。开皇初。当其亢旱。帝引人民至洛州祈请。帝与藏同行。见民归向于藏极多。告曰。弟子俗人天子。律师为道人天子。(同行下。一有帝字)

　　法云。即万回之号。敕为法云公也。幼便愚痴。东西狂走。邻里笑之。因自呼为万回。自尔成名。年十岁。见兄戍辽阳久无消息。父母忧之。为设斋祷祈。回忽白母曰。兄极易知尔。奚用忧之。因僧斋时。回别母出门径去。际晚方回。执兄书信与母。问回所由并无所对。从虢州阌乡去辽阳。来去一万余里。其兄他日归。备言其日与言语。取饼共食而去。父母大惊奇异。人知乃求为僧。敕赐锦绣衣服。官人供持焉。(见兄犹言见在兄者也。或见字是其字写误欤。自尔。传作因尔)。

　　慧约青牛　昙弘金鹿

　　慧约。少有节操。经论博达。解义称最。齐周颙．沈约．褚渊．王俭等皆知重之。结为道友。后终。天子临丧。诸侯大来。欲葬之夕。以所乘青牛驾函以牵之。其青牛忽鸣吼。下泪如雨。鞭之不行。至明日。其牛复来葬所。悲鸣下泪。须臾有一双白鹤下绕坟鸣唳。

　　昙弘。精专律部。多居山林。后于黄龙山积薪自焚。山下人民将救。已见半身燋烂。有顷复烧身。道俗咸见弘身皆金色。乘一金鹿西走。

　　谛亲书镇　伦母神幡

　　支昙谛。本康居人。汉灵帝时移止中国。谛父为冀州别驾。母黄氏。昼寝梦一僧呼黄氏。乃与一麈尾并铁书镇二牧。睡觉。两物俱存。因有孕生谛。谛年五岁。母以麈尾等物示之。谛曰昔秦王赠儿。母曰汝置何处。答曰不忆。至十岁出家。自悟佛教。随母之关中。见僧䂮道人。忽唤䂮名。䂮曰童子何以呼宿老名。谛曰。向者忽言和尚是谛沙弥。谛为僧众采菜。被野猪伤。䂮初不忆之。乃诣谛父母处问。父具说本末。并示书镇麈尾。䂮乃泣曰。即先师弘觉大师也。师为姚苌讲法华经。䂮为都讲。苌赠师二物。今此是也。师舍命之时。正是寄物之日。复忆采菜之事。(汉灵下。一无帝字。又此是举其先祖事也)

　　僧伦。姓吕。卫州人。父询。为穆陵太守。未孕之时。二亲坐。忽有胡僧秀眉皓首。二侍持幡在其左右曰。愿为母子。未审如何。忽然不见。因尔有娠。及至四月八日四更时生伦。还有二幡翊其左右。兼满室异香。生讫不见。及年五岁。与父至云门寺见僧贤统师．珉禅师。便求出家。二师问之。具述殊异之相。二师叹曰。此儿真可度。

　　(删)智炫出国　童寿入关

　　智炫。少时出家。学习经教。会周武灭于佛教。炫乃抗对非常。欲重兴盛。帝怒。逼以婚姻。炫与诸僧徒执志无改。仍诏炫共治国政。走出国城。欲赴齐都。时因齐之境皆被枪布棘。莫之能通。齐有富姥。姓张。见炫高奇。铺毡三十里。令炫踏过至齐。重兴大教。

　　鸠摩罗什。此云童寿。天竺人。家世国相。父鸠摩罗炎。后亦出家。母即龟兹王妹。什在母胎时。母忽慧解倍常。及什生后还忘前言。什年九岁。大有机辨。佛教自明。王甚礼重。于是名振东土。时苻坚闻之曰。朕闻龟兹有鸠摩罗什。襄阳有释道安。朕甚思之。此大贤哲之僧乃国之宝也。遂率兵七万西伐龟兹。获于罗什。坚与大臣迎入关中。大扬教法。(坚与大臣。当作后秦姚兴也)。

　　无竭过岭　法和登山

　　昙无竭。此云法勇。初与昙朗寺二十五人迹离此土。远适西天。过于葱岭。冰雪凉冽。瘴气昏黑。下有大江水急如箭。复涑东西两山之胁。系索为桥。十人到彼以举烟为号。后又见烟如已前过。如不见烟即知黑风吹落江中。后复过大雪山。悬崖壁立无安足处。壁上皆有故杙。孔孔处处相对。各执四杙。先拔下杙。手攀上杙。展转相代。三日方过。赍石蜜为粮。同侣皆死于路。唯竭取经得还此土。

　　法和。与道安同学。后明佛理。因石虎之乱率众入蜀。与安师过金舆谷相别。登其山极目而悲曰。此山高耸。游者甚多。一从此别。竟测何之。安曰。师持心有在。何惧后生。若慧不萌。斯可悲矣。(别竟。传作化竟)

　　(寒)谛乘荷叶　相渡波澜

　　拘那罗陀。陈言亲依。或译云真谛。本西竺人。来住南海岸。时有刺史欧阳穆公。深知重之。请住制旨寺。谛或居别墅。四绝水洲。穆公世子纥欲往礼觐。其洲波涛正起。未敢陵犯。谛乃铺舒坐具于水。飘然而渡。达岸既已。其座具不湿。谛时欲过岸。唯乘荷叶。莫测其神。

　　无相者。不知何来。住涪州山寺。上流大江。波澜长起。无船不可过其寺。相唯芭蕉叶置于水上。乃蹈而过。时或以钵安水中。令人踏上。飘然达岸也。

　　(尾)善伏诫神　慧嵬问鬼

　　善伏。一名等照。入道之后。于桑梓山修习禅观。山神求伏受戒。伏诫山神令莫啖肉。巫者杀生祀神。神见形以杖打之。吾已于伏阇梨处受戒。誓不啖肉。巫者将死。神曰。愍汝愚痴。且放汝命。自后无啖。无后敢肉祭。(无后。疑当作无复)

　　慧嵬。以习禅为常。居止山谷。至夜有一无头鬼来嵬静室。嵬乃谓鬼曰。汝既无头。无头苦痛之患。一何快哉。鬼便隐形作无腹鬼来。但有手足。嵬曰。汝既无腹。便无五脏之忧。一何乐。须臾作大黑形鬼来。大怖于嵬。嵬神色不动。侍者惊走。(须臾下。一有复字)

　　(纸)昙籥四飞　法桥百里

　　支昙籥。少有妙声。善唱导。常梦天神授其声梵。觉莫有比之。其声一发。空中清靡。四飞却转。(空中。传之文无此字)

　　帛法桥。中山人。幼好转读而乏声梵。后绝粒忏礼求之。经七日七夜。忽觉喉内豁然。寻索水洗𠻳曰。有应感矣。遂发三唱导声。其响彻百余里。道俗盛闻。

　　慧受青龙　道洪白雉

　　慧受。习诵为务。常行达王坦之园。欲求立寺。后遂得立。每夕亦梦见青龙从南方来化为刹枉。受一日忽至新亭江寻觅。得一长木随流而下。受曰必是青龙之应矣。遂牵上立刹。

　　道洪。事昙延为师。学通内外。志行清高。后于宝昌寺讲涅槃经。时一白雉每来伏听。驯狎随人。忽终讲次。

　　慧安古杖　僧群灵水(数轨切)

　　慧安。未详何许人。止于庐山。学徒凑集。讲说群经。安常卓一杖曰是西域僧施。其杖光色莹彻。颇有异香。上有胡书。人莫能识。后入关诣罗什。捉杖而自随。什大惊曰。此杖乃在此间耶。自译出胡书。始知殊异。

　　僧群。居止罗江县之霍山。构立茅室。此孤在海中。上有石盂。径数十丈余。水深数丈。传曰是群仙之所宅。群曰。吾唯饮此水。永绝粮粒。晋安大守陶夔闻而索之。此水出山则臭。夔自来取饮。愈臭于前。夔叹曰。盖凡夫与圣贤不同也。其盂水与一小涧相隔。常以一木为梁。由之汲水以免饥渴。忽有一折翔鸭舒翼当梁。群欲拨之取水。虑伤其鸭。因此不饮。七日而终也。(水深数丈。传作木深六七尺。愈臭于前。作数日不得至)

　　(真)漫提指客　处寂候宾

　　魏洛京勒那漫提。住永宁寺。大明道术。时信州刺史綦母怀文。算术玄妙。天情博综。敕令修理其寺。见提有异术。常送饷祇承。时洛南玄武馆有一蠕蠕客。曾与提西域旧识。常与提言笑。怀文轻之。提曰。尔勿轻他。纵使读万卷书。事用未必相过也。怀文曰。此何所知。当角伎赌马。提曰尔有耶。答曰算术之能。时庭前有一枣极大。实皆繁。提仰视曰尔知其上可有几许子乎。怀文怪而笑曰。算者所知必依标准。则天地理亦可推测。草木繁茂有何形兆。计斯实谩言也。提指蠕蠕曰。此即知之。怀文愤气不信承之。怀文要几许成核。几许瘀死无核断约已。蠕蠕客腰间皮袋内出一物。穿五色线。线贯白珠。以约树。或上或下周。良久向提撼头笑。述其数目。乃令人采下。怀文一一自看校量。子数并不余欠。因得马而归。

　　处寂。居天台山。宴坐四十余年。时无相大师自新罗将来谒问于说禅师。寂预告众僧曰。外来之宾。明日当至。可洒扫堂室以候之。至明日果有海东宾至也。

　　慧韶撤被　法向裂巾

　　慧韶。栖息丹阳之田里。出家之后。长勤听习。初受学于藏公。后复禀于绰公。于时讲席学者既众。阙其论本。制不许住。韶众中独吟。贫唯有一被。又属严冬。便乃撤之。用充写录论文。忍寒速噤。方具听习。听乃晓文义。其苦学如是。

　　法向。形相奇特。幼便受具。听习精专。贞观初。有常州人往幽州见一女子。问海陵向法师健否。又问识耶。答曰不识。其以如乌丝布头巾寄于向师。后人将至。向令弟子迎之。恰至门首相值。人以巾付向。向得巾执玩咨嗟。向破付弟子等。人得一片。有不得者。同二年。天下括义军。私度不出者斩。闻此咸畏。得巾者并依还俗。不得者再令出家。众皆悲之。果验向之先兆。

　　图澄洗肠　佛调现身

　　邺中竺佛图澄。诵经数百万言。善解章义。入晋境游化。与朝中诸学士论义。其词辩纵横。无不降之。寻值帝京丧乱。乃潜形草野。时石勒屯兵葛陂。专以杀戮。时沙门遇害者众。澄乃杖锡军门。欲化于石勒。勒召澄问曰。佛法有何灵验。澄知勒不深大教。乃以近事为化。令取应器盛水咒之。须臾生青莲华。勒由此信重。后石虎立。亦以浅近之事化之。澄左乳傍有一孔。围四寸。通彻肠。有时或肠从中出。或以絮塞孔。夜欲读书时辄拔絮。则一室洞明。又斋时至水边引肠出洗。还内其中。后年一百九岁终。

　　竺佛调。事图澄为师。常居山林。修行为务。终于山所。经数年后。调白衣弟子八人入山伐木。忽见调在高岩之上。衣服鲜洁。姿容悦畅。皆惊喜礼拜曰和尚在耶。调曰吾常在耳。良久不见。八人乃苦发塳开棺看。不见尸。唯衣屦存焉。

　　玄高入魏　帛远□□(二字𧏋灭。疑是死秦二字)

　　秦玄高。居河北林阳堂山。深穷教典。学徒千有余人。时魏虏拓䟦焘。据平城。焘闻高之名请入魏都。后焘害高而卒。举国悲恸。高弟子玄畅在云中。去魏都六百里。卒到。悲恸无已。因与同学泣请和尚再起。示与一言。须臾眼开。颜色如故。语诸弟子曰。大法应化。随缘盛衰。汝等不久复应如我尔。汝等死后。大法当兴。言绝又卒。

　　帛远。字法祖。少以儒学知名。长乃为僧。明解经论。兼善翻译。后见干戈交争。欲潜于秦陇。会张辅为秦州刺史镇秦陇。与远俱行。辅以远名行显。着欲令反服为之僚友。远志固不移。由是结憾。欲便害之。行死于途。远忽语诸道人及弟子曰。我数日当有对至。便辞别。分布经像及衣盂等讫。明晨诣辅处共语。辅令收之行鞭。忽然而卒。须臾陇上道俗闻而悲恸。率兵以伐于张辅。辅兵败亦卒。孙绰道贤论中。以帛远比于晋嵇康。(镇下。一有于字)

　　(药)慧休吟云　道林放鹤

　　慧休。姓汤氏。善于风雅。有名天下。故有诗曰。日暮碧云合。佳人殊未来。从古迄今皆称扬休碧云之句。梁昭明编入文选书。为江淹之诗。未可知也。

　　支遁。字道林。入山阴讲演维摩经。于时许询作都讲。林通一义。众咸谓询不能解。询设一难。众咸谓林无以酬。其辩说问难终无以止。时剡山人有遗林马者。受而养之。时或讥之。林曰。好其神骏尔。有遗林鹤者。林曰。汝是冲天之物也。宁为耳目之玩乎。遂开笼放之。

　　法相滑稽　僧渊言谑

　　法相。诵习为务。后渡江南山越城寺。游纵放荡。或时裸袒干冒朝达。唯以言笑滑稽相谑。时晋镇北将军司马恬恶其不节。招而鸩之。频倾三大钟。相饮之。神色无易。因兹礼重。

　　康僧渊。来于长安。貌杂胡人。语变中国。时遇殷浩。浩问渊佛经深远之理。僧渊却辨俗书性情之义。自昼至昏浩不能屈。由是改观。琅玡王茂弘以渊鼻高眼深之言戏之。渊复以言谑于王曰。贫道鼻高者。面之山。眼深者。面之渊。山不高则不灵。渊不深则不清。其急辩言谑如是。

　　崇慧登梯　通达入镬

　　崇慧。少有大量。复振雄名。后挂锡章信寺。大历初有道士史华上表乞与释门角教法。遂于东明观坛前架刀成梯。史华登蹑其上如磴道焉。释崇慧乃于章信寺大树刀梯。增高百尺。东明之梯极为低小。以刀横架锋刃若霜雪之色。慧跣足登陟坦若平道。复蹈烈火作探油汤。口餐铁叶。史华掩袂而退。

　　通达。幼晓教。其栖止无定。乃入大白山不食。饥则食草而息依树端坐。后有大将军薛万均闻而异之。迎归私第供养百有余日。不违正軏。忽于一夜后索食欲食。苦求方得。从行亦僻。欲求入内夜宿。将军兄弟大怒。打之几死。仰而告曰。卿已打我身肉都损。血污不净。可作汤洗却。待涌沸便脱衣入镬。状如冷水。傍人怪之。犹索加火。遂合宅大惊。

　　琳佛须生　翼像泪落

　　慧琳。住建明寺。寺有塑佛一体。琳尝供养。日日唯勤礼拜兹佛。忽一日见佛生三十茎须。琳乃召寺僧问。尽叹灵感。

　　昙翼。学通三藏。为世推称。后游经蜀。郡刺史毛据依重之。忽获得阿育王瑞像一躯。日夕供养其像。每遇饥荒之时。辄见泪落如雨。似哭泣之状。

　　(支)东兴尚广　西化可知

　　操曰。教法东兴后汉以来。迄今几于二千载。其有人隐迹林野。于高僧传中尚不能广录。况佛西化天竺诸国。始于鹿野终至鹤林。圣贤赞助事繁广。其可知也。今于东土高僧传中。略采灵异之事。撰为蒙求。志欲勉诱后进童儒。继圣贤之踪者也。

　　释氏蒙求(终)

　　大僧都释　义空四择　校订
