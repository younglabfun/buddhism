卍新纂续藏经第 87 册 No. 1613 枯崖漫录


　　No. 1613-A 枯崖和尚漫录序

　　石溪偃溪爱人物。崇风教。贤于端嘉诸老。暮年灵径于余尤亲密。评商述作。一语无讳。尝道。枯崖．仲简于二老。厥后俱掌记径山。简富于文。惜早世。而枯崖清苦愤发。正宗有闻。余居喝石嵓。夹路玉簪花一开。秋风骚然。或笑曰。禅和子才见此花。则忧御寒。无计东驰西骛。独枯崖坐破囱怡然。每携被嵓上同宿。月凉登阁。雪霁看山。相与胸中耿耿。余出锦溪报慈。归延平含清数年。稍睽间。闻枯崖集古成录。偃溪喜其所取机缘。皆有控人入处。后村谓。何时煮茗为重论。竹溪谓。它时共入僧宝传。枯崖南归。携录相访。适余迁光孝。率尔过目而别。今枯崖瑞世泉南兴福。而起藏主为之刊梓欲叙。夫参方正眼。为人峻机。逸致高标。激贪立懦。备见乎此。因思石溪闲居太白。欲刻仲宣孚．非庵光．艮嵓沂．胜叟定诸人旧作。及捧黄住山。酬应不韵亦不果。枯崖当搜抉其遗。继继汇集。俾五灯之后。复见一灯光明烛天下。岂漫录云乎哉。枯崖。名悟。福之福清人。咸淳八年仲春北山(绍隆)书于鼓山老禅庵。

　　No. 1613-B

　　昔偃溪佛智禅师住灵隐。予客临安。相与往来。神交道契非一日。知枯崖之名久矣。未曾眉毛厮结。偶寓于泉。因过兴福寺。一见。元是屋里人。恬淡寡言。真脱偃溪印子来。顷闻枯崖癸亥岁归径山蒙堂。裒集平昔所闻见宗宿入道机缘．示众法语。及残编短碣。名字未上于灯者。随所笔。名曰漫录。其志有在。呈似偃溪。被叱撇下无事合里。是岁夏五。忽谓曰。将谓所述者。效纪谈杂录。资谈柄耳。今阅之则异是。所收机语。皆有控人入处。已用笔点下。余则刬却。且嘱宜珍藏之。予虽欲见是录。而未暇扣。忽得起座元携元藁过我。欲为锓梓。请信庵一转语。予详复数四。虽枯崖得之所闻所见。然编集成传。或赞或拈。或着语。或纪实。一一自胸襟流出。岂是依本葫芦。则知枯崖和尚所集者。皆发蕴椟之美玉。而非鼠璞。佛智禅师所点者。皆选走盘之遗珠。而非鱼目。予更赘语。恐反生玉之瑕。而为珠之颣矣。起兄请之力。不获已。再垂一足。助彼𦘕蛇。噫。漫录一出。何异扬雄之草玄取讥于人。虽然。后世必有子虚者出。

　　咸淳壬申夏　　清漳信庵陈　(叔震)　序

　　No. 1613

　　枯崖和尚漫录卷上

　　圆通宗照庵主

　　因木庵初到泉南。馆是庵。一日。具威仪问曰。某甲愚钝。乞师指个见处。木庵指面前香炉曰。见么。照曰。见。庵曰。见处如何。照曰。某甲不会。庵曰。又道见也。照悚悟。流汗浃背。自此杜门四不出。一衲百结。韵致高古。莫能亲疏之。

　　慈慧祖派禅师

　　温陵张氏子。祝发于开元罗汉寺。参文关西之嗣宗岱余。宗举。僧问云门。如何是正法眼。答曰。普。又僧问。如何是正法眼。答曰。瞎。子作么生会。派罔措。由此焦虑忘饥寝。一夜坐至子刻。闻山禽叫一声。省悟。黎明。求宗印证。才入门。便唤曰。和尚。宗曰。子来作么。派曰。东家杓柄长。西家杓柄短。宗曰。子夜来发颠耶。派曰。是和尚颠。是某甲颠。宗下禅床擒住曰。见什么道理。派曰。伏惟和尚尊候万福。宗托开曰。还我前日话头来。派作女人拜。复呈颂曰。问正法眼。答曰普瞎。万里清风。一溪明月。今香泥像留于里之四松。为缁素钦仰焉。

　　黄庄定公祖舜

　　晚尤淡薄。留心禅宗。因观传灯悟入。述偈曰。六载留心读释书。几回纸上被模糊。今朝放下都无事。只是从前个老夫。仕至执政。为绍兴名臣。且能证彻此道。朱许裴李专美于前矣。

　　浙翁佛心禅师

　　初到双径。见大慧之嗣仁公。扣以当时千七百众咨决之要。得狗子无佛性话。默领去。过台之报恩。求决于佛照。夜参。闻举世尊鞭影语曰。见鞭影而行。非良马也。言下省悟。旦日入室。问。不思善。不思恶。正恁么时。如何是琰上座本来面目。曰。佛手遮不得。复随侍证老衲于番阳。闻旁僧商量云门话堕话云。那里是这僧话堕处。豁然洞见佛照从前机用。佛照每语人曰。我握拂柄以来。的契吾机者。惟琰尔。后佛照．佛心接武住凌霄。法席俱盛。如佛日犹在时也。佛心塔在涧东。详见志铭。

　　兴化军瑞香烈庵主

　　本郡人。号幻住叟。妙年奇逸。饱丛林。久参等庵。后得东庵。发明心要。归乡居虎丘岩余十年。有山居小咏。其一曰。客来询秘密。幽鸟语声喧。此意分明甚。何消我再言。嘉定间。郡守以东塔招之。不出。及移锡瑞香。得东庵讣。举哀拈香云。向来信辨游江外。业风吹到明州界。𡎺着聱头老拙庵。蓦遭毒手相殃害。猛虎出林不足威。蚖蛇当路未为怪。虚空激拶火星飞。流布丛林恶声在。死中得活复归来。冷地思量真叵耐。近闻筋斗已倒翻。且喜升平吾道泰。炷香聊以表殷勤。偿却拳头竹篦债。大众。只如佛照和尚既然与么。且道只今是雪屈耶。是酬恩耶。说着虽非直半文。谁知却有通人爱。瑞香得处分明。确守其志。不肯应世。伽梨勃窣于水光林影中。想见其高风逸韵。令人意消。

　　铁鞭韶禅师

　　因密庵开堂。直趋前曰。个是选佛场。心空及第归。今日相见处。大地起风雷。作么生是相见底事。庵不答。又曰。十二时中有个汉。把剑来截将你头去。争奈渠何。亦不答。遂摵一坐具曰。遇这冤家。不打更待何时。亦不答。退身唱三声喏。曰。捉得贼头袁达．李磨到。请钧旨。庵方竖一拳示之曰。领钧旨。翻筋斗便出。庵入室罢。告众曰。适来有个汉。牙如剑树。口似血盆。手把一条垂绦。如铁鞭相似。老僧亲遭一下。汝等诸人。切须照顾。自此号曰铁鞭。六年为不厘务侍者。

　　万庵柔禅师

　　示众云。有句无句。如藤倚树。荆棘林中开活路。树倒藤枯。句归何处。生铁秤锤被虫炷。泥盘放下笑呵呵。杀人剑与活人刀。若是金毛狮子子。三千里外见誵讹。佛生日。云。周行七步。已入邪路。目顾四方。开眼尿床。指天指地。有甚巴鼻。唯我独尊。犹是儿孙。毕竟浴他。图个什么。良久。云。珊瑚枕上千行泪。半是思君半恨君。阅此数语。履霜知冰。践露知暑矣。密庵虽门户严紧。而接人甚盛。岂有吞舟之鳞能漏网耶。

　　芥堂璁禅师

　　预木庵室。一日。侍次。忽逢其怒曰。你在此作什么。夏制将满。西来意作么生会。才拟答。被劈口打一掌。且厉声曰。速道。速道。才拟答。又被打一掌。忽省发汗下。礼谢而去。自此诸方号弘法道者莫不往参激。晚住吴门圣因。益驰声誉。白发垂肩。丛林呼为璁白头云。

　　真源慧日禅师

　　字明可。方峻超卓。颂黄龙三关云。我手佛手。粪箕扫帚。拈起便行。谁分先后。我脚驴脚。步步踏着。踏破虚空。一任卜度。人人有个生缘。屋漏望见青天。昨夜泥牛勃跳。带庵金刚发颠。应庵见之。叹曰。真黄龙的骨孙也。颂竹篦子云。半载出师当古塞。将军疋马意峥嵘。不知打破重城了。空把牢关不放行。大慧闻。曰。此黄龙儿孙。亦解我杨岐下说话。真源尝问僧曰。佛以一大事因缘出见于世。如何是一大事因缘。僧无语。复引谕而谓之曰。如一颗明珠顿在朝天门㶚头市里。千人万人行过不见。忽有一个汉遇着。便叫云。我快活。只是这个道理。会么。初住杭之多福。后住升之兴教．明之香山。乃天台万年雪巢一村僧嗣。语言宗旨。木水之有本原也。雪巢别帖云。专介之来收书。且喜被临安命。遴选出世。仍审。别后新领住持。道体康安。深以为慰。中间赴长芦。欲得相见。知已入院。人言多福政在於潜新城深山中。只成怅然而已。我身畔别无人。甚望汝归来。奈何已出佩空王印。事要两全则难矣。且勉力向前行道。不可恣纵自己令厚。却薄他人。软暖淡薄。汝亦深悉之。今之住院。多如此。可相信也。若到秋间。我定要归天台万年观音别院。必作长往计。无因见汝。且自保顺世间人情。使祖道光显。至祝。普灯只载其嗣法法常首座。

　　爱堂妙湛禅师

　　依水庵于杭之净慈。为水头．净头。一日。于寺前举扇化钱。忽然猛省。因忘缩臂。旁僧诃曰。呆子。扇上有钱了。通身汗出。掖归白水庵而印可之。亦有颂示之云。一堆屎上一尊佛。放出毫光照天地。镬汤炉炭里生莲。只因洗面摸着鼻。为肯堂首众日。新福帅王公度游山。与论契合。到福以黄檗招之。后赴吴门守赵公彦橚承天之请。方顺寂。爱堂。安吉人。朴野绝文饰。间发语言如枯柴。人不及见。惜哉。

　　临安府径山少林佛行崧禅师

　　生于建之浦城徐氏。受业于梦笔峰等觉。瑞世于安吉报本。嗣东庵。道声四驰。未几。起住杭之净慈。上堂。举。僧问盐官。如何是本身卢舍那。官云。与我过净瓶来。僧提净瓶至。官云。复安旧处着。拈云。盐官八万四千毛窍。窍窍俱开。三百六十骨节。节节欲断。可惜这僧如梦相似。上堂。举。洞山云。初秋夏末。兄弟东去西去。直向万里无寸草处去。后来浏阳庵主道。出门便是草。大阳云。不出门亦漫漫地。拈云。同声相应。同气相求。则不无三大老。子细检点将来。总是藤蛇绕足。且利害在什么处。谁知云外千峰顶。别有灵松带雨寒。上堂云。是法不可示。言辞相寂灭。春葩千万丛。春山千万叠。正与么时。释迦老子打失鼻孔。是汝诸人还知么。喝一喝。下座。上堂云。欲得大用见前。直须顿忘诸见。诸见若尽。昏雾不生。大智洞明。更非他物。遂举拂子云。看看。若道见。头上安头。若道不见。斩头觅活。毕竟如何。良久。云。洎合错下注脚。喝一喝。下座。既退席。过武康宴山接待寺　宁庙尤重佛法。嘉定间。再得旨董南山。即诏延和殿登对。赐号佛行禅师．金襕袈裟。宠荣至矣。

　　临安府净慈肯堂充禅师

　　余杭人。嗣颜万庵。风规肃整。望尊一时。颂即心即佛云。美如西子离金阙。娇似杨妃下玉楼。终日与君花下醉。更嫌何处不风流。曹山吃酒云。贩海波斯入大唐。先将珍宝暗埋藏。却来伸手从人觅。争奈难瞒有当行。举。万庵先师有语云。坐佛床。斫佛脚。不敬东家孔夫子。却向他乡习礼乐。拈云。入泥入水。则不无先师。争奈寒蝉抱枯木。泣尽不回头。卓拄杖云。灼然有不回头底。肯堂向升子里礼你三拜。昔大沩佛性谓。颂古．拈古要奢俭得所。如人解使钱。不必多也。善读肯堂语者。当自知之。

　　宝峰端庵主

　　久侍佛照。见其颂女子出定因缘。有悟入处。一日。造丈室。于座左侧叉手而立。少顷。便出。照呼来前曰。有什么辨白。端又于右侧叉手而立。照喝。端趋出。照颔之。端恂恂如鄙人。居小庵无宿给。户外之屦常满。同门如权孤云．印铁牛。致书招之不出。

　　安吉州乌回月林观禅师

　　性纯诚无矫饰。福之候官黄氏子。初为牧童。鞭叱牛有省。屏荤血。投雪峰忠道者出家。谒荆南二圣戒准得度。见澧州证老衲获其法。初造室。闻举话云。若能转物。即是如来。面前香台作么生转。曰。筑着磕着。被叱去。复随侍过饶之荐福。看云门话堕。又十年。一日。绕莲池行。自诵云。那里是这僧话堕处。忽大彻。涂毒在径山。遁庵在华藏。皆有书致之分座。颂洞山麻三斤云。唇上碧斑宾豹博。舌头当的帝都丁。频呼小玉元无事。只要檀郎认得声。嘉泰间。瑞世吴门圣因。迁承天万寿。学者辐凑。住乌回。示疾日。犹再鼓入室。且曰。桂花开时。吾将行。俾其徒预结夏制。已而桂花盛开。嘉定丁丑四月十三日也。参前入室。再鸣鼓普说。众集定。拈拄杖云。有拄杖与拄杖。无拄杖夺拄杖。众中莫有会底。出来道看。众无对。掷下拄杖。危坐书偈而寂。阅世七十五。坐夏五十一。阇维。舍利不可计。乌乎。命世宗师。处死生如云行鸟飞。初无留碍。乌回夏中入灭。桂盛开如其言。此尤见其超绝奇瑞明验处。非荷负大法精一力乎。

　　曹源生禅师

　　在信之龟峰。示众云。从朝至莫。钟鱼鼓板为诸人发上上机了也。若信得及。尘沙诸佛在诸人脚跟下𨁝跳。若信不及。龟峰拾得口吃饭。拍禅床。下座。真黄龙所谓如数世富人。一钱不虚用耳。

　　松源岳禅师

　　初入闽见乾元木庵。久之。辞去。木庵举。有句无句。如藤倚树。源曰。裂破。曰。琅邪道。好一堆烂柴聻。曰。矢上加尖。曰。吾兄下语。老僧不能过。其如未在。他日拂柄在手。为人不得。验人不得。曰。为人者。使博地凡夫一超入圣域。固难矣。验人者。打向面前过。不待开口。已知渠骨髓。何难之有。庵举手曰。明明向汝道。开口不在舌头上。后当自知。逾年。源见密庵于衢州西山。随问即答。庵笑曰。黄杨禅。尔后。在径山闻庵问旁僧。不是心。不是佛。不是物。忽大彻。乃曰。今日方知木庵道。开口不在舌头上。源生处之龙泉吴氏。开法苏台澄照。庆元间。被　旨住灵隐。门庭高峻。入者鲜不为大器。乌乎。松源．破庵．曹源．万庵。岂非起中峰之道者耶。

　　大梅止翁祥禅师

　　无用嗣子。示众云。瑞岩示众绝支离。栗棘金圈劈面挥。直下有人吞透得。更须来吃顶门锤。语言质直如其人。住山规模尤过人。

　　月林观禅师

　　会中有一杜多行。明得俱胝一指话。且曰。吾老矣。须再来。归寂后三十余年。月林在湖之报本。夜梦开室举俱胝话。见杜多行造室竖一指。明旦。室内举前话。孤峰秀公时在旦过中。趋入亦竖一指。月林曰。杜多行再来矣。

　　福唐明首座

　　号寂照。饱参聪敏。久侍空叟于四明玉几。叟感风疾累年。左右相继辞去。照服劳益勤。叟常嘱以福鲜。不宜出世为人。归里。为鉴绝照首众鼓山。帅李公俊以大云峰招之。辞以偈云。个是皇朝无事僧。谈禅说道总无能。颓然送日犹嫌赘。敢把虚名玷祖灯。绝照勉其出。复曰。愿做闲人。述偈云。恰露半头原畔立。故人底事又相逢。柴门去此无关钥。佛若来时却弗容。即日遁去。后寓闽清白云。学者景向。又数年。帅赵公希净尽礼以雪峰迎请。照以书授小师圆庵主。辞谢不赴。帅封沉香为供。将以四句云。道人高卧挽不来。凛凛清风起懦颓。太守无由亲问道。瓣香聊寄小师回。寂照三十余年守一破纸被。见地明白。遵记莂而耻表襮。依林薮而安寂寥。始卒不易。使争竞名位。贩卖佛祖者。闻其风。亦可以少愧矣。

　　浙翁佛心禅师

　　示如璨法语云。本色道流。十二时中。六根门头。空牢牢地。如一面轩辕宝鉴。胡来胡现。汉来汉现。选甚真如涅槃．菩提烦恼。以至世间虚幻情欲。逆顺是非。一一照破。直是污染不得。若也六根门头才有纤毫异念。便被许多为障为碍。为冤为对。使得七颠八倒。凡圣之岐。由此而分。然凡圣初无两种。只是一个了事人。了底唤作圣。不了便是凡夫。庞居士云。不是圣人。了事凡夫。此之谓也。既知得了。更须子细。不可目前轻结褁着。个里方要见人。咬定牙关且崖将去。蓦然崖到悬崖撒手处。正好入人炉鞴。受人钳锤。称个本色道流。不为分外。忽尔时缘所迫。出来与人解粘去缚。内亦无愧。自然绰绰有余裕也。阅此。真临济宗骨髓耳。

　　常州华藏明极祚禅师

　　嗣晖自得。尝举保寿开堂语。拈云。保寿开堂。为众竭力。三圣推出。故园春色。保寿便打。可知礼也。瞎却镇州一城人眼。三圣重重露肝胆。保寿下座。便归方丈。千古丛林为榜样。喝云。唤作榜样。得么。明极以大父事宏智。拈提如山涛论兵。闇合孙吴。亦可为丛林榜样。

　　安吉州凤山资福破庵先禅师

　　王氏。蜀广安新明人也。参密庵于乌巨。随众入室。见其为旁僧举。不是风动。不是幡动。忽然朗悟。复随侍过蒋山。五载不自炫鬻。亦未尝得其许可。遂辞归蜀。密庵潜乘小肩舆。前诣五里。袖中出语饯之曰。万里南来川藞苴。奔流度刃扣玄关。顶门[翟*支]瞎摩醯眼。去住还同珠走盘。破庵住夔府卧龙。始通法嗣书。时密庵在天童。谓育王佛照曰。元来川僧有道义。佛照曰。待你知得。迟了。盖密庵平生怕川僧。不肯挂塔。而佛照喜川僧。堂中大半是也。

　　妙峰喜禅师

　　住台州惠因。开炉示众云。翠云随例也开炉。拨尽寒灰火也无。竖起拂子云。拈起死柴头上底。吹云。不知谁是赤须胡。高原闻之。荐于青山郑公。公云。见说他住坏人院子。原云。佛法也要人撑拄在。后居临安永教。公果付下省劄。请住小瑞岩。再见佛照于育王。以风幡语直箭锋机。佛照赠之以偈云。今日为君通一线。斩丁截铁起吾宗。妙峰。刘氏。晚年丛林以老刘呼之。

　　衢州报恩百拙登禅师

　　和州乌江人。族闵氏。应庵晚子。初有见。时言夜半如曰昼。示学者曰。道人相见莫周游。大地都卢是一州。信手拈来信手用。始知大地一毫收。又曰。道人相见勿哆哆。一句可以定干戈。得失是非都拈却。不知那事复如何。住报恩三夏。赋性绝雕饰。机语皆质直。故有百拙之号。

　　野云南禅师

　　会稽人。表里端劲。先于无用会中为园头。有契悟。后瑞世。示众云。霜风落木。雁阵惊寒。生身父母。露出心肝。观音菩萨。嗔霍不尽。失却鼻孔。且喜诸人。天下太平。又云。百计推寻。永不见面。一时休去。在处逢渠。长连床上。吃粥吃饭。取饱为期。我且问你。常住一粒米。是几番过手。乌乎。杨岐之道。至大慧大振。语言机辩。胥江八月之涛。莫能遏者也。无用祇以其亲切底接人。亦无敢凑泊。晚始得野云此等示众。真无用亲切语。未知孰为优孟。孰为孙叔也。不霟为佛日之子孙矣。

　　淳庵净禅师

　　蜘蛛颂云。立处孤危用处亲。一丝头上定乾坤。渠侬不是夸机变。要与众生断命根。为人所诵。尤能节俭省事。不劳役人。亦如舜老夫。炙灯扫地皆躬为之。

　　退庵奇禅师

　　预印别峰室于径山。别峰才望见其来。失喜。下床接之。不复为众举话。退庵恐妨众。后惟未至。住金山。普说云。便恁么散去。早是辜负平生了也。那堪更进前咨询。某甲等。为生死事大。无常迅速。不堪为种草。若是互为宾主。成法为人。却较些子。此为已彻证者说。或者久在丛林。非不用心。不能得个透彻者。过在什么处。过在信根不重。半信半疑。似做不做。只是无决定志。又不能全身放下。纵使放得下。做得理路绝处。情识尽处。静境不恋。闹境不拘。只与么浸在死水里。分明死了活不得。往往多只向这里着到。若能猛烈靠将去。一撞撞着始得。此为久在丛林打未到头者说。若是乍入丛林兄弟。信根纯净。谛听此事。恰似个白练绢相似。不受他人点污。得遇明师。发一片诚心。不愿出人前。唯只是要参禅学道。发明心地。资之勇猛。确然以生死大事为念。十二时中。时时觑捕。蓦然泯虑绝知解。如晴空万里。不挂片云。何患日头不出也。日头才出。无不照处。日头出时。恰似个什么。山野老婆心切。向壁角头拈出一片陈橘皮与诸人作样子。岂不见寿禅师因普请次。抛下一片柴头。蓦然契悟。便道。扑落非他物。纵横不是尘。山河及大地。全露法王身。这个时节还计较得么。如人饮水。冷暖自知。法眼和尚也曾恁么打发一回。便解道。物物到心上。全心物自闲。古今城郭里。得者住如山。可谓真语者．实语者。当恁么时。不用求殊胜。殊胜自然至。非但寿禅师．大法眼如此。至于三世诸佛．六代祖师．天下老和尚。皆不出此。若有别证别解。即是外道法。非是佛法。金山恁么忉忉怛怛。恰似个媒人相似。东边说一歇。西边说一歇。两边说一合。及至到家相见。你自理会。不干媒人事。你若实到家相见一回。便不忍舍也。参禅学道。须到不忍舍处底田地。正好做工夫。如人上山。各自努力。乌乎。入大炉鞴。上大钳锤。等闲发一机。示一境。自不寻常。此等普说。恰似卖田立契相似。东西南北四至。一一为人指出。别峰三十余年坐曲盝床。只得退庵。一麟足矣。

　　南岳方广照禅师

　　淳素鄙朴。以骂詈为佛事。学者惮之。有二僧至。照问曰。天寒岁暮。上座何来。僧曰。一家有事百家忙。照曰。相见底是阿谁。僧曰。某甲与和尚。照指香台曰。面前是什么。僧曰。香台。照曰。将谓收番猛将。元来是行间小卒。僧喝。照便打。问第二僧曰。天寒岁暮。上座何来。僧曰。不得气力祇对。照曰。闻你搅众出唍。是否。僧曰。和尚几时得者消息。照曰。近前来。与你道。僧吐舌。照便打。且含胡诟骂曰。我这里无米无菜。也来乱统。以拄杖趁之。照。西蜀人。佛照会中号照白眉者。垂示机语不在空叟．铁牛之下。

　　橘洲昙禅师

　　字少云。嘉定府人。出峡住明之仗锡。暇日著论。发明佛祖机缘。名曰大光明藏。笔势宏阔。惜未成全书而寂。论赞丹霞云。刬殿前草。骑圣僧项。天寒烧木佛。三事并案。夫岂他人所能。如衡山之云。轩豁呈露。遽见突兀。不自为能也。然时有观顾悸怖。而丧其所守者。院主是也。等闲放过南阳侍者。而直擒取南阳国师。所谓挽弓须挽强。是此手也。重哀末世疲癃之疾。增损古人必效之方。成大法药者。宜用元和津咽下。和平之福。可立而俟也。余见佛智老人。偶阅此。且曰。学者亦宜于此用元和津咽下。洲尝自撰龛志。略云。初听楞严．圆觉．起信。复舍去。依成都昭觉彻庵．白水𠁼庵。挈包南来。从先大慧于育王径山。后见东林万庵．蒋山应庵。辛苦艰难。始毕平生之愿。则知其涉历尤艰辛。未闻容易而得也。

　　庆元府天童无际派禅师

　　嗣佛照。生于建安张氏。庆元四年。开法常之保安。上堂云。说即无功有过。不说又是罪过。自今各省己过。无以责人之过。拄杖不应放过。也要从头按过。卓拄杖云。内卦已成。再求外象。又卓三下。占得风山小蓄。变成泽风大过。卓一下。下座。初预密庵法席。有剪纸塔戏俾颂。颂云。当阳拈起剪刀裁。七级浮图应手回。堪笑耽源多口老。湘南潭北露尸骸。一众服膺。赞船子云。三寸离钩摵一桡。百千毛窍冷飕飕。虽然两手亲分付。要在渠侬自点头。赞灵照女云。老爷丧尽生涯后。累汝㳂街卖笊篱。不是家贫儿子苦。此心能有几人知。丛林称之。嘉定间。在天童示疾。辞众上堂云。十方无壁落。四面亦无门。净裸裸。赤洒洒。没可把。喝一喝。云。几度卖来还自买。为怜松竹引清风。下座。入丈室端坐。泊然而化。寿七十六。腊五十二。佛果下。大慧接人多如马祖。今独东庵下为盛。

　　螺庵肇禅师

　　住雪峰日。赞祖师云。德山棒下桶底脱。蟭螟眼里乾坤阔。坐断东南第一峰。百川倒流闹聒聒。自题照子曰。阴崖鸟灭槎头雪。午夜猿啼竹外烟。莫怪住山无伎俩。骑牛踏破水中天。余己酉夏在石翁玉和尚会中。耆宿犹能言之。今仅忆此二赞云。

　　金华元首座

　　刚峭简严。丛林目为饱参。见等庵于白云。始了大事。僧问。如何是佛。曰。即心是佛。问。如何是道。曰。平常心是道。问。如何是祖师西来意。曰。赵州道底。闻者皆笑。后有僧问。如何是佛。曰。南斗七。北斗八。问。如何是道。曰。猛火煎麻油。问。如何是祖师西来意。曰。龟毛长数丈。传者皆喜。噫。若如此辨验答话。不惟埋没己灵。抑亦辜负前辈。

　　蒙庵聪禅师

　　生福州长乐朱氏。少长不侵侮。好狎。年十九。依信之龟峰光晦庵。二十七得度。即告以欲随众专一体究己躬大事。免以众务为役。庵笑曰。汝要紧参禅那。佛法在一切作用处。寻常行履处。何惧事务夺。即今且限一月日。如不了。决罚不恕。退以佛法在寻常行履处。写贴于牕上。胁不至席者半月。庵时时默探之。见其作意太猛烈。私念云。此子若不悟。恐狂去。一日。闻搐鼻有泣声。云。哑。坏了此子。询问。乃知俗家讣音至。庵举意曰。这里好与一槌。即唤来问曰。汝有什么事。且道以父亡。声未绝。庵扭住与一掌云。许多无明烦恼。甚处得来。又一掌。当下疑滞冰释。即礼谢。冲口呈偈曰。了了了。彻底了。无端赤脚东西走。踏破晴空月一轮。八万四千门洞晓。庵曰。这钝汉。且放三十棒。曰。某甲亦放和尚三十棒。曰。你看瞎汉。便敢乱统。自此机锋峻捷。无敢当者。庵临寂时。付以法衣并偈曰。再来毒种。元聪侍者。叵耐吾宗。灭汝边也。且曰。异日不得辜负老僧。曰。即今亦不少。曰。恁么则三十年后。此话大行。曰。苍天中更添冤苦。瑞世龟峰。为晦庵嗣。后迁六处。被　旨住径山。十四夏而寂。乌乎。蒙庵于晦庵之门。烧尾鳞也。如鸟窠得会通。无三登九到之劳。虽曰师资缘合。显微一贯。如印印空。了无朕迹。非介而勇。愿而专者之验欤。

　　笑翁堪禅师

　　初游方。抵明之太白。无用问曰。汝行脚僧耶。游山僧耶。曰。行脚。又问。如何是行脚事。翁以坐具摵之。无用曰。此僧敢捋虎须。参堂去。一日。室中举狗子无佛性话。拟开口。无用起举竹篦。翁应声曰。大荼毒鼓。轰天震地。转脑回头。横尸万里。无用然之。翁平生未尝以言狥物。以色假人。

　　自牧谦禅师

　　西蜀人。温雅博喻。双径蒙庵之嗣。入闽住凤山。迁鼓山。时高州文学刘镇叔安谪居最久。间往咨参。一日。问曰。某甲参得禅么。曰。人人有分。曰。即心是佛。如何是非心非佛。曰。不许夜行。投明须到。刘因此留心佛法。自牧后在雪峰。室中问学者。雪峰有句子。僧曰。请和尚道。自牧以拄杖赶出。如此为人。契机者少。

　　妙峰善禅师

　　住杭之灵隐。丞相青山郑公因天童阙人。奏勉其行。答以。年逾耄矣。尚夜行不休乎。述二偈辞免。一曰。剥啄敲门定眼开。惊传钧翰入山来。倚岩枯木摧残甚。空费阳和到一回。二曰。鼻绳掣断已多年。老倒松楸涧草边。相国恩波如海𤄃。何妨乞与日高眠。尝拈鲁祖见僧面壁云。费力不少。瑞岩主人翁云。即今亦不少。妙峰晚年。足不越限。昼夜惟拥楮衾兀坐。垂示语言。皆发药人。郑公题其录云。师于佛法中。横骛直贯。曾无留难。如方圆器满贮虚空。不可执着。如七宝山涌智慧泉。悉具法味。可谓知言矣。

　　庆元府天童如净禅师

　　颀然豪爽。丛林号曰净长。礼真歇塔偈云。歇尽真空透活机。儿孙相继命如丝。而今倒指空肠断。杜宇血啼花上枝。示众云。心念纷飞。如何措手。赵州狗子佛性无。只今无字铁扫帚。扫处纷飞多。纷飞多处扫。转扫转多。扫不得处𢬵命扫。昼夜竖起脊梁。勇猛切莫放倒。忽然扫破太虚空。千差尽豁通。宗趣可知矣。有问。瑞世嗣谁。曰。如净。问。道号谓何。曰。净长。后于太白山感疾。退席。下涅槃堂。始大哭为鉴足庵烧香。入寂时。侍者告以法堂宝盖镜堕于座上。曰。镜枯禅至矣。如其言。

　　高原泉禅师

　　令闻素著。瑞世庆元梨洲。有问。囊锥已露。至宝难藏。四众侧聆。愿闻法要。曰。截舌有分。问。恁么则一句超今古。禅徒息万机。曰。又恁么去也。问。如何如梨洲境。曰。猿啼古木。月照高峰。问。如何是境中人。曰。匙挑不上。问。人境已蒙师指示。向上宗乘事若何。曰。且待驴年。四众拭目倾耳。

　　空叟印禅师

　　诣育王。时佛照法席鼎盛。颂善才者累纸。空叟有云。童子才生。河沙福聚。凛然气宇如王。觉城东际。智愿已全彰。展转参寻知识。不移寸步。历遍南方无穷事。风高月冷。烟水渺茫茫。一声弹指处。毗卢楼阁门户尽开张。尘尘顿现。法法圆常。都是梦中境界。惺惺后满面惭惶。归来也重遭摩顶。□□雪上更加霜。众推之。后空叟道益闻着。亦住育王。

　　浙翁佛心禅师

　　云。空东山答余才茂借脚书。真阎老子殿前一本赦书也。今之诸方。道眼不知若何。果能受持此书。则他日大有得力处。书云。空。本岩穴间人。今虽作长老。只是前日空上座。贵住有无。一付知事。岂敢涉私。盗用常住。结好常人。或用资给俗家。或用接陪知己。今之带角披毛。偿所负者。皆此等人也。先佛明言可不惧哉。愿公勿置我于此辈中。则公之入帝乡求好事。前途未易量也。逆耳之言。不知以为如何。佛心每以此举似于人。璨隐山亦云。常住金谷。除供众之外。几如鸩毒。住持人与司其出入者。才沾着。则通身溃烂。律部载之详矣。古人将钱就库下回生姜煎药。盖可见。今之踞方丈者。非特括众人钵盂中物以恣口腹。且将以追陪自己。非泛人情。又其甚。则剜去搜买珍奇。广作人情。冀迁大刹。只恐他日铁面阎老子与计算哉。因并录之。

　　临安府净慈退谷云禅师

　　初在铁庵一大禅会中为侍者。值其开室。问。国师三唤侍者。谷以手掩其口。又问。侍者三应。又作么生。谷拂袖径出。后得佛照印可。且谓其机语如雪堂行。及得　旨住明之育王。时佛照居东庵。父子相从之乐。昔未有也。退谷。生福州闽清黄氏。

　　寂照明首座

　　孤风超绝。生缘福州长乐。多见宗匠。尝有颂曰。大事未明丧考妣。既明雪上又加霜。曾闻三峡猿啼苦。铁作心肝也断肠。晚自浙归闽。干漏泽园。颂曰。剑刃翻身能有几。无端平地死人多。从头唤起重烹过。未免依前埋没他。可见其人矣。不肯出世。终老于白云古寺闲房。中枢相郑公性之．尚书陈公韡居私第。尝躬诣而问道焉。莹云卧谓。临邛复首座。曾见尊宿来。演祖待以父执。始终一节。亦足以增懿缁林。岂特高踞雄席。然后为荣哉。吾于寂照亦云。

　　浙翁佛心禅师

　　双径法席。人物林立。尝抚膝云。你向者里下得转语。不空过一夏。有云。觌面相呈。更无回互。有云。疑杀天下人。皆被叱。谓不可趁口快。佛智老人时在侍旁。缄嘿而已。老人后为拈香云。千钧上弦。当时辽天索价。一言道尽。不合贴地相酬。只今蓦路相逢。讳不可得。避亦无由。礼拜烧香。将错就错。何故。覆水难收。又云。说大脱空。用无转智。当时打向面前过。蓦被以手一画。三十年悔不可追。恨不可消。曲不可直。只今白浪堆中。我遮一锹。插香云。莫怪拈出。大宗师家拈出一丝毫。牵动四世界。更无一丝毫疏漏处。此语皆是相见时话。入道时之因缘也。

　　泉州法石隐山璨禅师

　　上堂云。德山棒如雨点。临济喝似雷奔。隐山当时若见。一时趁出三门。为什么如此。当门不用栽荆棘。后代儿孙惹着衣。佛涅槃云。我佛本不降生。今日何曾入灭。若道非生非灭。也是眼中着屑。汝诸人瞥不瞥。毕竟唤今朝作甚么时节。一度风来一度寒。一回饮水一回噎。请看陌上桃花红。尽是离人眼中血。垂示类此。隐山。泉之晋江人。性褊躁。好贬剥。自谓业林一害。瑞世下生。嗣凉峰空退庵。此庵乃其大父云。

　　高原泉禅师

　　住梨洲。荒陋寂寥。无准为首座。荆叟为维那。双杉在会下。原夜坐。举。江月照。松风吹。永夜清霄何所为。荆叟曰。觑着冰河连底冻。双杉曰。牵来好与顶门槌。原默然。壮岁时。已得奇退庵许与矣。

　　丞相蒋公芾

　　居建昌。时号莫斋居士。娄诣光孝寺。问道于璨隐山。闻举狗子无佛性话。拟下语。被喝住。呈偈曰。眼前一座铁壁。拄天拄地黑漆。今朝瓦解冰消。一段孤明历历。又被喝出。后请益。得示以清素侍者语兜率悦。可能入佛。不能入魔。涣然冰释。述偈曰。翻着襕衫倒着靴。横拈竖放𤙹由他。入魔入佛寻常事。一段风流出当家。又曰。淫坊酒肆饱经过。一曲尊前啰哩啰。打鼓看来君不会。大家把手上高坡。隐山深肯之。即升堂告众。有隐山挝鼓为证明。千古丛林一盛事之句。

　　天目礼禅师

　　在鄮峰。时佛照开室。举。风动．幡动。者僧如何。答曰。物见主。眼卓竖。照曰。不是风动。不是幡动。甚处见祖师。答曰。揭翻脑盖。印空叟随后入室。照复举前话。叟答曰。贪观白浪。失却手中桡。照曰。老老大大。作者个语话。你看适来后生子下此一转语。天目在佛照会中依止三年。因不受书状职。过灵嵓时。痴钝亦举前话。答亦如前。钝曰。此语只育王会中用得。我者里饭水也未到你吃在。乌乎。二大老接人如此。宜为万世师也。

　　少室睦禅师

　　在瑞嵓。偶凤山砺老持松源像请赞。赞曰。开口不在舌头上。话堕也。大力量人抬脚不起。未为分外。平生用者些儿。却被凤山捉败。瑞嵓与么赞扬。也是送贼入界。少室宗眼。端正类此。示人非徒从事于语言之末也。

　　本真书记

　　福唐朱氏子。弃儒。依资福山主祝发。出岭遍参丛席。有特立操行。晚得天童慈航印记。即归里之杉溪卓庵居焉。奉己甚约。食仅足而已。嵓谷幽远。水木清华。眇然绝俗离世。若将终身。有偈曰。茆庵卜筑向溪南。踪迹惟饶野鹿参。昨夜蒲檐霜月白。最怜松叶落鬖鬖。又曰。高悬棕拂与筇枝。觌面相呈早费辞。此外更无亲切句。不知若个解寻思。岂非高尚其志者欤。或议其不得激发后学为不幸。予谓以棕拂筇枝示人。止此足矣。又何必别求语言哉。

　　秀嵓瑞禅师

　　曰。大慧和尚举。赵州一日在佛殿上见文远礼佛。以拄杖打一下。远云。礼佛也是好事。州云。好事不如无。颂曰。文远修行不着空。时时瞻礼紫金容。赵州拄杖虽然短。脑后圆光又一重。大圆见曰。妙喜作用不减嵓头．死心。肯来商确。可谓光前绝后。今为改末句必来。但恐不得相见矣。改云。划破华山千万重。大慧闻之。果欲诣见。而大圆已迁化。只题其录云。七佛命脉。诸祖眼睛。但看此录。一切现成。二老相敬如此。今无复见其人。气𦦨犹迫人。乌乎。二大老故无复见。秀岩亦已矣。因缘而识之。有能于笔语外着得只眼。庶免三人证龟也。

　　枯崖和尚漫录卷上
卍新纂续藏经第 87 册 No. 1613 枯崖漫录


　　枯崖和尚漫录卷中

　　祖贤首座

　　抚之金溪人。人品高妙。得法于痴钝。久留闽南。欲归乡。至义江有感而反。焚绫牒。与归竟嘉编茅。隐于莆之土囊山。嘉既赴福师长生之招。即迁于黄山篠塘。自杇土室仅容膝。扁曰乐此。远近者闻之。始供以粟焉。居二十年如一日。郡侯曾公用虎高其风。以囊山慈寿虚席礼请。不赴。尝撰十不去以见意。末章云。十不去。止此便为诸佛土。假饶天子诏书来。向道不须生事故。复斋陈公宓。与论持敬二字。答云。敬足矣。何用持为。迁化后。玉堂林公希逸祭以文。略曰。六经之外。得此良友。余近与方．刘诸公游石室。晚造其故庐。月色清朗。松声萧骚。慨然想见其高标逸致也。

　　铁鞭韶禅师

　　直谅不窥密。福州绵亭人也。赴温陵光孝请。开堂祝圣。拈香罢。乃云。唤什么作第一义。莫有旁不甘者么。出来道看。时有僧出问。顶𩕳摩醯眼卓竖。拈拄杖。卓一下。云。住。住。今日开堂。不比寻常佛事。设问答到弥勒下生。钩锁连环。盛水不漏。也只是鼓粥饭气。于自己了没交涉。所以道。问不在答处。答不在问处。问答交驰。如青天轰霹雳。看者不容眨眼。那堪更向言中定旨。句下明宗。大似缘木求鱼。守株待兔。殊不知我宗无语句。亦无一法与人。这里彻去。皇恩佛恩一时报毕。其或未然。更为锦上添花。复卓拄杖。下座。有八会录行世。审声以知音。审音以知乐。

　　觉庵赵赞府

　　看释书有省。休官依翠微。乞名惟觉。裂冠剃发。具毗尼。后居山。有偈曰。气衰力惫不堪言。得意浓时便息肩。弃俗弃官兼弃欲。由人由命更由天。饥来烂煮黄粮饭。困后和衣白日眠。山鸟一声惊梦觉。不知今夕是何年。可谓幽人贞吉。中不自乱也。

　　破庵先禅师

　　尝曰。今时兄弟。做工夫不索性。所以不见效验。我行脚时。密庵住衢州乌巨山。我在彼中充知客。解职了。往见水庵于双林。两廊长。我每夜不睡。从东廊行到西廊。提起话头做工夫。行三两匝了。归堂中打一着。上下间兄弟。一似烂冬瓜相似。觑了自思量道。我若不着便。也似者一堂烂冬瓜。讨什么碗子。我在那时。做得些工夫。室中也开得口。只是命根未断。心下毕竟不稳。遂起单。至平江万寿僧堂前歇。那时是灯止庵住万寿。是无鼻孔长老。粥罢打鼓入室。我心里欺他不去。有同行去入室了。却来问我。你去入室也未。我谩同行云。我去入室了。又却自思量道。他是我同行。我谩他。心下未稳当。渐要归川去。却是如何。如此思量。心中躁闷。遂行入僧堂后去。忽然举头见照堂二字。从前疑情顿释。迤逦上蒋山。再见密庵。室中无不契合。破庵参禅如韩信军孤在水上。必死无二志。所以胜也。

　　秀岩瑞禅师

　　上堂。举马祖日面月面。后来水庵颂云。日面月面。胡来汉现。胡汉不来。清光一片。拈云。见马大师未可。秀岩也有颂。日面月面。砖头瓦片。踢倒净瓶。撼动门扇。举老宿一夏不与僧说话语。拈云。者僧正是饭萝里饿死汉。老宿着甚死急。恁么见解。唤来痛打一顿。趁出三门。为甚如此。为人须为彻。杀人须见血。乌乎。为拙庵拈出底。木庵处得来。语在丛林。话在人口。虽然。要见秀嵓。犹隔海在。

　　江西云卧莹庵主

　　曰。径山谦首座。归建阳。结茅于仙洲山。闻其风者。悦而归之。如曾侍郎天游．吕舍人居仁．刘宝学彦修。朱提刑元晦以书牍问道。时至山中。有答元晦。其略曰。十二时中。有事时随事应变。无事时便回头。向这一念子上提撕。狗子还有佛性也无。赵州云。无。将这话头只管提撕。不要思量。不要穿凿。不要生知见。不要强承当。如合眼趒黄河。莫问趒得过趒不过。尽十二分气力打一趒。若真个趒得。这一趒便百了千当也。若趒未过。但管趒。莫论得失。莫顾危亡。勇猛向前。更休拟议。若迟疑动念。便没交涉也。谦尝从刘宝学请。住建之开善。向与云卧同侍大慧㝡久。刘朔斋云。文公朱夫子。初问道延平。箧中所携惟孟子一册．大慧语录一部耳。

　　临安府净慈北涧简禅师

　　赞茶陵郁云。进步竿头攧断桥。太虚凸处水天凹。古今吃攧人多少。不似阇梨这一交。赞灵照女云。屋里横机抗老爷。门前敛手揖丹霞。娘生爷养好儿女。也有许多无赖查。丛林多诵之。淳祐丙午三月晦日。书偈云。平生无伎俩。赤脚走须弥。一步阔一步。三更过铁围。且曰。翌日可行矣。至期。趺坐而灭。中舍程公公许奠以文。略曰。踞南山顶。垂纶千尺。湖水渺弥。鱼寒不食。示病及期。体臞神逸。维莫之春。参徒云集。师顾而笑。吾归有日。题四句偈。兹为绝笔。及孟夏朔。泊然入寂。师昔所证。本自绵密。末后一着。乃见真实。是为实录。噫。老涧神情秀特。博学强记。而喜为文。得法于东庵佛照。昔甘露灭．莹仲温皆见地明白。其可以文字多之。老涧委顺时。尤殊特若此。

　　参预真文忠公德秀

　　与双径崧少林同里闬。相与讲道。翰帖往来。无岁无之。一帖云。甲子乙丑年间。在延平。尝梦至一所。十六罗汉在焉。其中相好端严者。忽开目相视。微笑曰。得大坚固力。俄而天乐浮空而至。音节之妙。绝异世间。遂寤。今将三十载。佩服不忘。近于梦笔得闲山一片。筑小庵其上。欲以大坚固力为铭。拟得吾师一偈。以开发蒙滞。等觉亦旧游也。其能忘情乎。余见此帖于径山三塔庵。乌乎。西山可谓三十年一梦而觉矣。欲铭大坚固力寐语作么。何必佛行重说偈言。

　　庆元府小灵隐柏岩凝禅师

　　性简亢。无所交接。乃息庵法嗣。住金文日。提纲云。尽大地是个住处。不用强安排。尽大地是个当人。何须求影迹。东边住唤作东边长老。西边住唤作西边长老。翻来覆去。横倒竖直。一月之间。做出许多不唧𠺕。虽然。你要见凝上座。又却在那边更那边。你不要见。又却在你诸人眉毛眼睫上。如是而住。如是而说。一个舌头分作两橛。且道那个舌头。顾左右云。了。大抵步骤熟。如籋云汗血。无蹇态也。

　　秀岩瑞禅师

　　与无用．松源入闽。见乾元木庵。问。近离甚处。曰。鼓山。曰。恰欲得鼓山信。将得来么。岩展两手。庵曰。参堂去。俾其执库务。亦不惮劳。庵阴奇之。洗衣次。庵曰。作什么。岩提起衣。庵曰。答话也不会。岩拟议。庵便掌。忽省发。后住明之育主。为佛照嗣。庵闻之。寄以偈曰。妈妈年来齿发疏。心心只是念奴奴。一从嫁与潘郎后。记得从前梳洗无。余昔预石门会和尚法席于九峰。闻其言如此。

　　铁鞭韶禅师

　　刚正孤硬。以大法为重任。住吴门承天。广架僧堂。以延衲子。室中举狗子佛性话验之。少有契者。元双杉时在会中。投偈云。狗子无佛性。一正一切正。寰中天子来。塞外将军令。铁鞭领之。

　　笑庵悟禅师

　　周氏。居苏之常熟。久侍才无等。复与松源同扣密庵。密庵曰。尔平生见处。试语我来。随通所见。曰。未在。参堂去。笑庵后于僧堂中见剔灯省悟。室中横机无所让。颂德山入门便棒云。倒岳倾湫与么来。小根魔子谩疑猜。神驹一跃三千界。空说门前下马台。密庵闻而喜。昔松源在众时。疏于世事。笑庵微细皆任责。及源住灵隐。庵在里之灵岩。具舟抵杭访之。到门三日。方得相见。无惭色。后源赴法华招。又以灵隐力举自代。前辈所见。异于流俗。与今人一语或讹。终身为恨者。大有迳庭也。并书此为后来龟鉴。

　　笑翁堪禅师

　　门风壁立。气盖诸方。初住台之报恩。台旧无律宗。师与郡守齐公硕议合十寺为一。筑坛唱南山开遮持犯之法。风厉后学。及迁平江虎丘。闽帅王公居安。复以雪峰招之。且贻书庙堂。谓南方佛法不竞。须赖作兴。得　旨。乃行。未几。诏住杭之灵隐。忽僧持释迦出山像请赞。即书云。半夜逾城。全无肯重。端坐六年。久静思动。衲卷寒云下雪山。与人相见又何颜。

　　松源岳禅师

　　由虎丘迁灵隐。老而聩。丛林呼为老聩翁。以所传白云端和尚法衣亟欲付人。垂三转语云。开口不在舌头上。大力量人为什么抬脚不起大力量人为什么脚根下红线不断。而无契者。留衣塔下曰。三十年后。有我家子孙来住此山。以此付之。遂告寂。石溪后亦由虎丘奉　旨而至径。拈衣云。大庾岭头。黄梅夜半。争之不足。让之有余。而今公案现成。不免将错就错。捧起衣云。敢问此衣。白云传来。松源留下。明什么边事。恼乱春风卒未休。今佛海留于双径传衣庵。其复有所待耶。

　　绝照鉴禅师

　　初住里之乾元。佛生日上堂云。老鼠虽无三寸光。遍天遍地起灾殃。命根落在乾元手。消得当头一杓汤。由是名播丛林。后迁鼓山。学者澜趋云萃。晚年玉几论荐。惜乎命将下而寂矣。绝照。福州人。嗣讷庵。

　　肯庵圆悟禅师

　　建宁人。天姿闲暇。居武夷山余十年。因听牛歌悟道。尝有偈云。山中住。不识张三并李四。只收松栗当斋粮。静听岭猿啼古树。瑞世于福唐大目禅苑。尝授儒学于晦庵朱文公。与师辛公弃疾为同门友。因以黄檗延之。入寺。有谗其行李数十檐。辛闻之。蹶然不乐。后过都运。黄公瑰同访之。且曰。有道之士。三衣外无长物。多多益办。不为道人累乎。庵笑不答。徐而共观诸老手帖。因尽揭笼箧示之。皆古德墨迹。紫阳书翰。辛有惭色。

　　寒斋高士林公公遇

　　字养正。弃官无经世意。惟与山林负大法者讲明此道。寄竹溪林公希逸云。此事何须向人说。有耳如聋真秘诀。此事何须向人语。有口如喑真活句。盲聋喑哑是仙方。个中别有长生路。长生路。亦无朝。亦无暮。亦无今。亦无古。亦无万象与森罗。亦无山河并国土。长生路。在何许。不待丹诚自轻举。只在目前无寻处。要寻只在无寻处。寒斋所著述心鉴录。有补于吾教。后村刘公铭其墓云。猗公所立。与天壤俱。起乎画前。复于性初。以为释耶。则践乎实。以为老耶。不放乎虚。探千古之秘宝而独得。丛一世之苦淡以自娱。余所述者。迹之区区。若君之心。不可拟摹。有欲求之。于君之书。此名言也。勿问元吉。

　　东山源禅师

　　初在痴钝室中。闻举如何是大道之源。下一喝。述偈曰。大道之源立问端。老魔彻底自欺瞒。谁知家丑难遮蔽。一喝当阳雷破山。久从老佛心于径山。证彻阃域。归闽。投以偈曰。揭翻脑盖笑谈间。槃走珠兮珠走槃。一段风光拦不住。堂堂摆手出长安。时凌霄会中人物如林。清铁脚阡都寺咸在焉。皆趁韵饯之。后出世嗣佛心。东山与参与徐公清叟为方外友。公帅闽日。以雪峰招致。离苏之虎丘。至建上。顺寂于光孝。悲夫。

　　双杉元禅师

　　戒行严洁。住秀之天宁。小参。举。应庵室中问密庵。如何是正法眼。庵云。破沙盆。拈云。者些说话。如丫叉路口多年一条烂木头。风吹日炙。谁敢觑着。忽被个健儿䭾将去。上面元来有官印。且道印文在什么处。五陵公子少年时。得意春风跃马蹄。不惜黄金为弹子。海棠花下打黄鹂。薰石田特称之。双杉。生于福州福清郑氏。先有温萝庵。后有密庵。继而䆳僻．双杉也。邃僻即其俗门叔父。法门落发师。清如源者。见趣操行尤卓然。郑氏所出尊宿。可谓盛哉。

　　枯禅镜禅师

　　清苦古朴。太师史卫王尤致敬之。初接见。即问曰。疏山曹家女。始末如何。枯禅厉声曰。相公与么问。失却一只眼。然则祖师垂示。可得而笺注耶。左右愕然。王笑而已。遂进席征诘论辩。至夜分方散。惜当时无人与记录耳。枯禅每见求挂塔者。则先令撤去白领。剪除阔袖。方许相看。

　　鳌峰定禅师

　　福之长溪人。尝过毗陵。时思庵依无际。值开堂。举。释迦．弥勒是他奴。他是阿谁。定曰。不会。又举似之。又曰。不会。无际揕住曰。一不会。二不会。定失声答曰。泥团土块。后于永嘉龙翔文绝象会中分坐。无际在明之大白。诒书趣归。昔佛智老师亦侍无际。故尝言之。

　　安吉州道场别浦舟禅师

　　师事老佛心。后为空叟嗣。佛成道上堂云。释迦老子二千年摩竭陁国自云。明星见时。豁然悟道。胡人多诈。知他是实是虚。后来真净道。今有克文比丘。于东震旦中赫日见时。又悟个什么。关西人。没头脑。争知是有是无。川僧开口见胆。一句是一句。拍床云。是那一句。曾经巴峡猿啼苦。不待三声也断肠。又云。百丈三日耳聋。马祖有过无功。临济三遭痛棒。黄檗有始无终。虎嵓不行棒。不行喝。成蛇底成蛇。成龙底成龙。拍床云。不见道。莺迁杨柳岸。蝶舞海棠风。见处稳密。拈出示人。如春行花。月在水。了无朕迹。空叟之门。崭然而绝出者也。老藏云。别浦嘉定间与痴绝并驱争先。惟寿不及痴绝。乌乎。惜哉。

　　双杉元禅师

　　乃柔万庵之嗣。国史陈公贵谦与弟参预文定公贵谊。于武康龙山创双杉庵馆焉。答国史公编宗镜书云。正欲诣台屏。恭致问讯。藻翰宠临。伏审。深入宗镜三昧。辩才机用恣无畏。就揭所录数板。联珠贯璧。真择乳鹅王眼脑。深用降叹。但恐日新之证。将弃旧习。于此去取或未一定。如欲启发多闻强识。使知圣贤地位。不容以智力可挟。用此为致道之具。求无入非自得之妙。康时济物。浩然无穷。是以用佛为真儒之效也。世有局于见闻者。主张门户者。心是而口非之。不得其详。意在愚人。而不知其自欺。真所谓可怜悯者。观此亦可意解也。室中三转语。禅和子穷平生工夫。如应举三场文字相似。通日夜为之。犹恐未暇。岂是好趍难而舍易。弃彼而取此。盖不专工体究。未到大休歇田地。徒成知见解会。障自己眼。倒行逆施。前辈有言。若真个要打透此事。切不可看此录。将来意识先行。未举便会。更无可疑。失佛方便。则无入头处。虽曰利之。其实为害。陈操尚书是个参禅样子。对云门教意尚自拈出。口欲言而词丧。心欲缘而虑忘。被云门一期籍没了家财是也。今居士要为法施大檀越。须金圈栗棘铁酸饀子用事。勿引人入草窠。反增其粘缚。如何。因笔忉怛。稍暇当请拄杖。以请多口之罪。国史公因此开悟。

　　西山亮禅师

　　颂赵州勘婆子云。饥时定闻饥。饱时定闻饱。婆子在台山。赵州勘破了。遁庵可之。出世金陵清真。提唱语言。发若机括。寄天童痴绝云。潦倒西山百不能。随身赖有一枝藤。东撑西拄消闲日。甘作荒山小院僧。住四明小灵隐而终。西山。蜀人。性方雅。不喜与俗流交。无准叙其语。称为本色宗师者也。

　　无准佛鉴圆照范禅师

　　少颖悟。以机辩自将。谒蒙庵于双径。庵问。何处人事。曰。剑州人。问。还将得剑来么。佛鉴下一喝。庵曰。乌头子也括噪人。佛鉴发黑。时呼为乌头。后随侍破庵。因谦道者入方丈请益。蹑踪而往。破庵见谦至。便问。近日胡孙子如何。谦曰。胡孙捉不住。破庵曰。用捉作么。佛鉴闻之。胸次豁然。

　　井山密禅师

　　至节小参云。正令全提。十方一团铁。冥枢坐断。大地绝行踪。不是禅。不是道。摩竭提国。三七日中。铁壁铁壁。少林山下。九年冷坐。浣盆浣盆。自余临济．德山总是众盲摸象。一向与么荒草连天。拂子俯徇时宜。曲开方便。以拂子划云。一划为阳。又划云。一划为阴。阴阳交感。岁功乃成。忽若乾坤窄。乾坤窄。日月星辰一时黑。且道是阳耶。是阴耶。掷下拂子云。待石笋抽条即向汝道。井山。乃枯禅俗门之侄。法门之嗣子也。自幼至长。羽之翼之。如鹰儿出窠。便有冲天志。明师出贤资。信矣。恨不能尽其设施而早世。

　　建康府保宁即庵觉禅师

　　尝与无准同参破庵。后因无准山居。寄以偈云。吸松风。饱山色。浩养未妨清彻骨。梦觉千嵓杳霭分。兴来一笑乾坤窄。霁霞凝雪翠滴滴。泉泻断崖声沥沥。故人斯乐我何知。遐跂白云抱幽石。送高源住梨洲云。小玉声中认得些。至今两眼尚眯麻。阿师不雪乡人耻。鼎鼎教谁辨正邪。蜀诸老。如高源．即庵．石田．无准。道价皆为一时之重。猗欤盛哉。

　　庆元府雪窦无相范禅师

　　参松源。开法焦山。龙象骈集。为新雪窦。无准上堂。举。杨岐和尚出世。升座罢。九峰勤和尚握其手曰。且喜得个同参。岐云。如何是同参事。峰云。杨岐牵梨。九峰拽耙。岐云。正恁么时。杨岐在前。九峰在前。峰拟议。岐云。将谓同参。元来不是。颂云。杨岐左眼半斤。九峰右眼八两。一对无孔铁锤。至今收拾不上。丛林咸以大范呼之。盖与无准行道同一时也。赴雪窦请。遮迁寂。先是。绍定辛卯岁旦上堂云。春来万汇悉皆新。一段风光𦘕不成。无事妙高行一转。不知谁是境中人。明日。斋退巡寮。登妙高峰且云。会吾意否。又明日。赴堂吃粥罢。索汤沐浴。端坐而寂。众议峰顶建窣堵波。见于佛鉴所记云。

　　平江府双塔无明性禅师

　　性端洁。疾悖谬。颂开口不在舌头上云。明修栈道。暗度陈仓。刻舟犹觅剑。夜雨过潇湘。大力量人抬脚不起云。只许老胡知。不许老胡会。白云尽处是青山。行人更在青山外。大力量人脚下红线不断去。放两抛三。瞒神呼鬼。换盆换盆。谁不识你。颂赵州见二庵主云。南枝向暖北枝寒。一种春风有两般。寄语高楼莫吹笛。大家留取倚栏看。松源首肯之。无明一生。眠食不离清众。老益精进。惟此一节亦可书。况衲子资其决择乎。

　　柏岩山禅师

　　福之玉融林氏子。饫游丛林。所至辄前席。题𦘕水波壁去。波浪鼓时无点滴。风涛息处即弥漫。明牕纸罅休寻觅。壁上行船方好看。同辈皆称。归里住洋屿．云门。嗣息庵。砥节砺行。众所畏服。

　　中岩寂禅师

　　天性孤高。示众云。过去诸如来。填沟塞壑。现在诸菩萨。裈无头。裤无口。未来修学人。推不向前。拽不向后。若也会得。同坑无异土。若也不会。君向西秦。我之东鲁。又云。行亦禅。坐亦禅。终日举头不见天。出乎尔。反乎尔。认着依前还不是。拈起则充塞太虚。放下则纤尘不立。不拈起。不放下。镇州萝卜头。赵州索尽辽天价。又云。今朝七月旦。夏制将垂满。更上曲盝床。举则旧公案。举得全。鼻孔没半边。举不全。舌头拄梵天。哑。胡乱了也。还我这则公案来。卓主丈云。切忌啖啄。此数语如含沙工方射影。吾恐见之不中其毒者几希。

　　天目礼禅师

　　访同参不值。偈云。庭前一树紫荆花。老子何尝不在家。若谓弟兄相见了。先师门户隔天涯。为丛林诵颂野狐话云。堕落知何处。凭君子细看。潮来无别浦。木落见他山。为痴钝喜。尝与北涧同在佛照会中相与提衡。故有简川礼窍之呼。余景定间寓保宁。始见全录。天目预老聩许可。岂苟然者哉。

　　短篷远禅师

　　平生不设卧具。昼夜枯坐。得远铁橛之称。开法余杭永寿。为明极嗣。中秋寄同辈云。一点孤明彻太虚。体无盈缺任方隅。光含万象珠怀蚌。影落千江井觑驴。马祖玩时迷向背。长沙用处绝名摸。衲僧直下忘标旨。吐七吞三总自如。不害笔墨游戏。后住吴门承天。一日。上堂云。承天一句。言前分付。达磨不会。只履归去。越宿。无疾坐逝。时光东谷亦道行。一力起洞上之宗。无谓无人。

　　石田薰禅师

　　眉山彭氏。嘉定间。出世高峰。屋老僧残。先是。高原．无准．即庵．中嵓石溪诸老徐之。然后请从。开炉上堂云。高峰门户如灰冷。多谢诸公有岁寒。些子死柴头上火。大家着力试吹看。石田住吴门高峰。寥寞荒寒。过于法昌在分宁时开炉。高原宿德咸集。又差胜以一力挝鼓为十八泥人说法也。

　　临安府净慈混源密禅师

　　天台卢氏子。游泉南。参教忠光晦庵。乃大慧所谓禅状元者。久而尽得其道。后有示众云。恁么恁么。掘地觅青天。不恁么不恁么。虚空揣出骨。释迦老子以僧伽梨．正法眼藏分付摩诃大迦叶。生钱放债。换水养鱼。世尊传金栏外。别传何物。倒却门前刹竿着。不行官路。只贩私商。内外中间觅心了不可得。与汝安心竟。家财俱藉没。磉下获黄金。德山棒。临济喝。官拗不如曹拗。情亲不如义亲。腰间历日已多时。不用攒龟打瓦。杨岐三脚驴儿入你诸人鼻孔。云门以黑漆竹篦断衲僧命根。东胜神州火发。烧着帝释眉毛。西瞿耶尼人忍俊不禁。连声叫屈。初三十一。中元下七。挂起钵囊。放下楖𣗖。山河大地．日月星辰。三月安居。诸佛菩萨．蓄生驴马。九旬禁足。以大圆觉为我伽蓝。寂灭现前。据款结案。去年梅。今岁柳。颜色馨香依旧。喝。但愿春风齐着力。一时吹入我门来。阅人语句。须是眼正。究其密说显说。直说曲说。如恒山之云。开遮自在。须是同一眼观。同一意见。方不辜负前辈。混源出处。已备于嘉泰普灯。此数语未载。石田谓受虚中。只能详类事迹。愚谓联灯去取。真不放过也。

　　国史陈公贵谦

　　答舍人真公德秀书曰。承下问禅门事。仰见虚怀乐善之意。顾浅陋何足以辱此。然敢下以管见陈白。所谓话头合看与否。以某观之。初无定说。若能一念无生。全体是佛。何处别有话头。只缘多生习气。背觉合尘。刹那之间。念念起灭。如猴孙拾栗相似。佛祖辈不得已。权设方便。令咬嚼一个无滋味话头。意识有所不行。将蜜果换苦胡芦。陶汝业识。都无实义。亦如国家兵器。不得已而用之。今时学者。却于话头上强生穿凿。或至逐个解说。以当事业。远之远矣。棱道者二十年坐破七蒲团。只管看驴事未去。马事到来。因卷帘大悟。所谓八万四千关捩子。只消一个锁匙开。岂在多言也。来教谓。诵佛之言。存佛之心。行佛之行。久久须有得处。如此行履。固不失为一世之贤者。然禅门一着。又须见彻自己本地风光。方为究竟。此事虽人人本有。但为客尘妄想所覆。若不痛加煆炼。终不明净。圆觉经云。譬如销金矿。金非销固有。虽复本来金。终以销成就。盖谓此也。来教又谓。道若不在言语文字上。诸佛诸祖何故谓留许多经论在世。经是佛言。禅是佛心。初无违背。但世人寻言逐句。没溺教网。不知有自己一段光明大事。故达磨西来。不立文字。直指人心。见性成佛。谓之教外别传。非是教外别是一个道理。只要明了此心。不着教相。今若只诵佛语。而不会归自己。如人数他珍宝。自无半钱分。又如破布褁真珠。出门还漏却。纵使于中得小滋味。犹是法爱之见。本分上事。所谓金屑虽贵。落眼成翳。直须打并一切净尽。方有小分相应也。某向来虽不阅大藏经。然华严．圆觉．维摩等经。诵之亦稍熟矣。其他如传灯．诸语录．寿禅师宗镜录。皆玩味数十年间。方在屋里着到。却无暇看经论也。楞伽虽是达磨心宗。亦以句读难通。不曾深究。要知吾人皆是诚心。非彼世俗自瞒。以资谈柄而已。姑以日用验之。虽无浊恶粗过。然于一切善恶逆顺境界上。果能照破。不为他所移换否。夜睡中梦觉一如否。恐怖颠倒否。疾病而能作得主否。若目前犹有境在。则梦寐未免颠倒。梦寐既颠倒。疾病必不能作得主宰。疾病既作主宰不得。则生死岸头必不自在。所谓如人饮水。冷暖自知。待制舍人于功名鼎盛之时。清修寡欲。留神此道。可谓火中莲花矣。古人有言。此大丈夫事。非将相之所能为也。又云。直欲高高峰顶立。深深海底行。更欲深穷远到。直到不疑之地。来教谓无下手处。只此无下手处。正是得力处。如前书所言。静处闹处。皆着一只眼看。是什么道理。久久纯熟。自无静闹之异。其或杂乱纷飞。起灭不停。却举一则公案与之厮崖。则起灭之心自然顿息。照与照者同时寂灭。即是到家也。某亦学焉而未至也。姑尽吐露如此。不必他示。恐儒释不谋者必大[打-丁+在]之。待制舍人他日心眼开明。亦必大笑而骂之。国史公多见宗匠。

　　大川济禅师

　　荷法为事。狷介无当意者。在四明宝陀。有三句语曰。宝陀一路。来来去去。撞着聱头。风波无数。曰。宝陀一玄。掣臂揎拳。打失鼻孔。苍天苍天。曰。宝陀一妙。无人能到。吃饭着衣。阿屎放尿。住冷泉。示寂。遗嘱撒骨不造窣堵。说偈曰。地水火风先佛记。冷灰堆里无舍利。扫向长江白浪中。千古万古第一义。真一代宗师之模楷。起涧东之道者也。

　　山阴清首座

　　得心法于无用。有椒颂云。含烟带露已经秋。颗颗通红气味周。突出眼睛开口笑。这回不恋旧枝头。诸方犹能诵。不知为清所述。或载为无用作。非也。

　　梦堂升禅师

　　举。雪窦示众云。立宾立主。好肉剜疮。举古举今。抛沙撒土。直下无事。正是无孔铁锤。别有机关。定入无间地狱。拈云。这般汉。须是具缁素眼始得。活句下明得。堪与佛祖为师。死句下明得。自救不了。且道雪窦恁么说话。是活句。是死句。待雪窦出地狱。即向汝道。又云。达磨示众。各言所见。小儿斗百草。到处去寻讨。黄昏斗罢却归来。不知狼藉教谁扫。平生提唱。如人伦之有周孔。鳞羽之有龙凤。晚年闭户。不喜交接。衲子见之。如登龙门。昔云盖智。疾禅林便软暖。道心淡薄。来参者。掉头不纳。闻其容入室。则堂室为满。梦堂有之矣。

　　石田薰禅师

　　曰。破庵老和尚言。禅和子室中下语。总是知见解会。如何了得。须是向言句外。临时别有意智去。离泥水方得。我旧时行脚归去。与一同行在合州钓鱼挂搭。彼中亦是一员前辈尊宿。我去入室。再三免我。不肯举话。及至同行去。却不免他。但拊膝一下。云。你向这里下转语看。同行无语。番番入室。只是如此问。他同行云。叵耐这汉。番番只如此问。我无可应他。你为我下一转语。老和尚云。你待他今番又如是问你。但将两指夹鼻𣫝他一𣫝便出。同行果去。入室依所教。尊宿云。有人教坏你了。信知此事。得底人如两镜相似。自然彼此不相瞒。做工夫须是省要处做。令到这般田地。方堪为种草。

　　笑翁堪禅师

　　行丐到泉南。休于洛阳。与一仆夫山行。偶至下生院。古屋数十间。廊卷风叶。寂无人声。惟见一老僧。雪顶厖眉。负暄于殿陛。徐起止客。坐于僧堂前破木床曰。何所而来。翁曰。来无所来。僧曰。因什么在遮里。翁曰。早晨吃白粥。如今肚里饥。僧曰。不是遮个道理。速道。翁指屋角树曰。好一株木。得恁么苍翠。二人大笑。相就语移刻。始知老僧尝见无用来。雪峰玢侍者言此甚详。惜乎老僧偶忘其名尔。

　　铁牛印禅师

　　曰。正堂辩和尚与日书记书云。若要道行黄龙一宗振举。切不可絺章绘句晃耀于人。禅道决不能行。古有规草堂。近有圭竹庵。更有个洪觉范。至今士大夫只唤作文章僧。其如奈何。如公颂三日耳聋与女子出定。非彻见渊源。何为至此。勿以小小而碍大法。道不独明辩一己之私。诸方宿老皆如此议。知我罪我。在于此书。万万察之。此语切中今时之病。学者不可忽也。铁牛纪载。诚有补于后学。所谓草堂诸老者。见处非不稳当。当时亦未免有此议。嘉定间。薰石田博学能文。痛自掩抑。以此故也。璨隐山初见元城语录。喜甚携归。阅之未竟。即掩卷。侍僧曰。何初喜之遽弃之。曰。衲僧家念念常在干屎橛上。尚为杂用心。况世间议论文章乎。此亦堤防之法。当如是也。先德云。学者渔猎文字语言。正如吹网欲满。非愚即狂。

　　闽山居士俞景贤

　　入浙遍参知识。后见鄮峰用首座。问。如何是祖师西来意。用曰。我欲向汝道。汝还信否。士曰。请师道。安敢不信。用曰。汝要紧参禅。不可问西来意。士曰。何也。用曰。西来有甚意。士豁然了解。拂衣便出。用复召曰。见什么便出去。士回顾。而用喝一喝。士曰。住。住。便行。自此归里。割弃亲眷。颛颛独居屿上别墅。述偈曰。错脚游洪历浙归。更无一法可思惟。柴门高掩长江上。谁管风涛鼓是非。用。见谁庵。

　　长乐圭藏主

　　曰。向在南北山与元双杉同住。见其清约介静。四威仪中。不忘究竟己躬大事。日间偏要寻僻寂去处。孤坐兀如枯株。夜间睡梦亦提起古德话头。若噡语。唶唶略可辨。可见其做工夫精专纯一。那时便知其必为法门大器也。每思其人。未尝不面热汗下。见于断桥答云谷手帖。

　　嘉兴府光孝石室辉禅师

　　僧问。明招见胜光。才跨门。光垂一足。意旨如何。室曰。乞儿弄饭碗。问。只如招云。伎俩已尽。拂袖便行。又且如何。室曰。钝鸟逆风飞。室久侍明极。后嗣无准。性介烈。贵势不敢干以私。住庆元彰圣。官府科扰无节。弃去。府公闻之。虽勉留。不回矣。尝挂牌首众径山。其语稳实。

　　国史陈公贵谦

　　尝在乌回与月林观禅师夜坐。林曰。如何是宾中主。公曰。头脑相似。林曰。如何是主中宾。公曰。横按镆鎁行正令。太平寰宇斩痴顽。复随声曰。如何是宾中宾。月林摇手而笑。噫。公之机辩。犹可想见也。

　　无量寿禅师

　　抚州人。答太师史卫王云。佛法在一切处．奏事书判处．着衣吃饭处．致君泽民处．纳士用贤处。第一不可拟心寻觅。才是如斯。又不得也。尝首众鄱阳刁峰。太师以京口金山招之。不出。即遁于隆兴感山。晚年始赴台之瑞嵓请。是亦不失为比丘之大体者矣。

　　石田薰禅师

　　曰。既入佛门。吃佛饭。泼天门户。要人扶持。亦须是个汉始得。况称长老。名既如此。实当如何。具向上眼目。得大机用。可以开凿人天。饶益后学。方不孤负出世二字。就中下机言之。亦要识因果。勤香火。早晚禅诵不懈。创新补旧。一切处运真实心。方有少分相应。不可坐方丈领见成。劳者责人。逸者归己。瞬息之间。头白齿黄。前头大有事在。前辈长老。时节因缘既至。不奈何擘破面皮。多是住院后。却进得一步。盖不问院之大小。众之多寡。千人万人丛中亦如此。单丁去处亦如此。二六时中。专以此道为怀。长久工夫不间断。故能打发。石田此语。可谓毒药苦口。利于病也。

　　潭州石霜竹嵓印禅师

　　隆兴府人。道味苦严。见者莫不肃然心服。抑斋陈公鞾师潭日。以龙牙．福严招致。皆不赴。后以石霜请。不得已而应命。僧问。如何是和尚家风。嵓曰。问家风作么。问。如何是佛法大意。嵓曰。湘潭云尽暮山出。巴蜀雪消春水来。同门秀孤峰．开无门皆推逊之。平生机键缜密。语言粹夷。岂非亲见月林之力欤。

　　大川济禅师

　　尝与弁山侍老佛心。弁山偶外干。不及请假。洎归。佛心曰。阡兄两日何往。答曰。未尝出入。大川适在旁。叱曰。参禅人何得妄语。弁山面赤汗下。自此尤谨语言。昔昭默受死心责亦类此。湛堂叹其皆良器也。

　　平江府虎丘坳堂济禅师

　　曰。毛发．爪齿．皮肉．筋骨．髓脑。谓之地。唾涕．脓血．津液．涎沫．痰泪．精气．大小便利。谓之水。暖气谓之火。动转谓之风。此四缘假合而成幻身。须有主宰始得。何谓主宰。试道看。坳堂。蜀人。嗣息庵。与别浦．痴绝颉颃一时。惜寿俱不及痴绝也。

　　枯崖和尚漫录卷中
卍新纂续藏经第 87 册 No. 1613 枯崖漫录


　　枯崖和尚漫录卷下

　　蒙庵聪禅师

　　尝归福州。谒木庵于乾元。木庵问曰。莫是聪侍者么。蒙庵称名未竟。木庵曰。此事非聪明智慧之所能辩。如何。蒙庵曰。通身是口吐不出。曰。中毒了也。蒙庵曰。莫掩彩他。曰。且坐吃茶。茶罢。木庵又曰。须知此事不在方𠕋上。不在口皮边。蒙庵曰。毕竟在什么处。曰。铁蒺藜当面掷。蒙庵曰。大好不在口皮边。庵便打。蒙庵喝一喝而出。蒙庵既得法于其落发师光晦庵。以大父事雪堂。复谒木庵于乾元。见密庵于乌巨．水庵于净慈．谁庵于高亭。始深彻渊奥。是未尝一日无师友也。欲其法道不昌。可乎。

　　无准佛鉴范禅师

　　曰。木平参洛浦。便致一问云。一沤未发时如何。浦云。移舟谙水脉。举棹别波澜。平不契。却往问盘龙。一沤未发时如何。龙云。移舟不别水。举棹即迷源。木平便悟去。后来云峰悦和尚拈云。木平若向洛浦言下悟去。犹较些子。后来不合向盘龙死水里浸杀。住后。有问。如何是木平。平云。不劳斤斧。果然只坐在这里。你道他恁么说话。意在于何。多见兄弟往往商量。移舟不别水。举棹即迷源。便是死水。如何是木平。不劳斤斧。所以坐在遮里。若恁么会去。驴年也未梦见在。遮里须觑见他古人一些子得人憎处始得。佛鉴此语。发药学者不浅。晚年倡中峰之道于双径。机用迅驶。如击石火。闪电光。即此语也。不惟英隽鳞集　今上皇帝亦思问道。绍定六年七月十五日御修政殿。引见说法。赐徽号．金襕。亦此语也。岂有他术哉。

　　伊岩玉禅师

　　严州人。初称名儒。有笃行。中年厌习举业。专究洛学。忽曰。是不可以了吾事。遂裂缝掖。剃须。发学出世法。登径山。谒老佛心而师事之。久无所契。复往见痴钝于雪窦。依止三年。一日。忽明得即心即佛话。故有无毛鹞子贴天飞。千山万山高突兀之句。尝看刘元城语录云。所谓禅一字。于六经中有此理。但不谓之禅尔。及达磨西来。此话大行。据此事不容言。则夫子不答是也。且西来意不必问。而话亦不必答。向上老和尚好玩弄人。故以不答答之。所谓柏树子者。乃系驴橛也。后人不知。只守了树。寻祖师西来意。可一笑也。读至此处。曰。若是当时得听此语。这里正好与一锥。

　　真源日禅师

　　曰。冯侍郎济川．张侍郎子韶。问道于径山妙喜禅师。师问。隔物不见道时如何。子韶对之曰。今日亲睹慈颜。妙喜云。隔。子韶云。虽然如是。瞒他一点不得。妙喜却问济川。对之曰。不较多。妙喜曰。二公对答非不亲切。但未见道。如有一物顿在卧房里。只隔一重壁。为什么不见。禅和子说道理。便道十方无壁落。四面亦无门。隔个什么。饶你眼似铜铃。也须是悟始得。又曰。禅和子担板。才下得转语。未能依俙仿佛。便言我百了千当。余顷见佛智老人亦曰。妙喜横说竖说。切中今时之病。近来欺世盗名。未得谓得。递相狐媚。更相印受。视东山直下。不为佛法罪人者几希。斯言学者并宜识之。

　　东山源禅师

　　曰。往年出岭。初上径山。其时枯禅做首座立僧。破庵西堂挂牌。一时龙象毕集。如石田．无准皆同在众寮。破庵寻当室中偏爱举。经行及坐卧。常在于其中。如何是其中事。亦曾去请益。他一词不措。临起单。却作一颂相送云。换骨抽筋一句。只欠点头自许。若能自解知非。便见平吞海宇。个便是为人抽了钉。拔却楔。自此过平江灵岩见痴钝。时茂业海做前堂立僧。今大慈笑翁．育王大梦。皆在彼中同住。丛席甚盛。痴钝常云。询佛灯四十九日夜抱露柱悟去。次上蒋山。见浙翁。因室中举即心是佛。下语云。抱桥柱澡洗。翁云。有什么快活。下语云。请和尚放下着。被他打出。后复见岩云巢．皎中庵。上衢州祥符。见杀六岩。历扣二十余员知识。看来无出应庵下儿孙直截紧峭。所以宗枝繁衍。乌乎。东山于悟门虽大廓彻。犹如先圣得一善。则拳拳服膺而弗失之矣。

　　真源日禅师

　　曰。雪巢和尚入室。问僧。不是风动。不是幡动。仁者心动。那个是你心。又云。不是风动。不是幡动。仁者心动。你向甚处见六祖。又云。不是风动。不是幡动。仁者心动。是什么动。发明临济之奥旨。证验衲子之眼目。如运斧临风之手。其妙在于一斫尔。雪巢当金虏之乱。曾与大慧同渡江者。大慧笠中藏一金钗为路费。时时视之。雪巢伺其不意。取而投诸江。大慧愧谢。与之结交。真源嗣雪巢。以草堂为大父。故平生语言挺挍。有父祖风烈。

　　隆首座

　　号南山叟。清源南安人也。壮岁游方。多见尊宿。罢参后。礼业海塔。偈曰。业父煎熬业海干。尚余劫石影团团。我来笑罢吞声哭。昔日船从此处翻。扫痴钝塔。偈曰。生苕帚柄背时货。树倒藤枯旧阵图。一代年来低一代。灼然邪法实难扶。南山与无隐．双杉．荆叟同侍痴钝为最久。

　　西蜀保福晦嵓晖禅师

　　通泉白氏子。尝与肇诺庵．道谷源．开掩室同参松源。密契真要。归里三主道场。远近敬乡。道化益盛。散夏小参云。大智洞明。十方融会。骑声盖色。迈古超今。不可以寂默通。不可以语言造。是以大觉世尊于摩竭提国三七日中无启口处。及至四棱蹋地。尽力提持。只道得个是法非思量分别之所能解。又道是法不可示。言辞相寂灭。恁么揭示。譬若断崖落石相似。看者不容眨眼。除是一念知非。前后际断。全体担荷得去。是真精进。是名真法供养。如来一会。灵山俨然未散。如是时时禁足。念念护生。又何必九十日中无绳自缚。然虽如是。衲被蒙头万事休。此时山僧都不会。语悉类此。痴绝在蒋山题其录云。大随和尚道。我参七十余员善知识。具大眼目者。只得一二。其他皆具正知见。予三十年前在丛林中与晦嵓游。当时具大眼目者。惟老松源一人而已。岁次庚寅仲秋。其徒宝日携主东林提唱之语。乞予编次。由是开帙纵观。一字一句。造次㒹沛。皆有从上大眼目体裁。非徒从事于语言之末。是知松源之道尽在是矣。乌乎。去古既远。师法益坏。正知见者艰其人。大眼目者可知矣。晦嵓虽话行于吾蜀。此录流播江湖。是可为斯道之歃盟。若善观者。始信吾言之不妄。痴绝亦有所激而云。

　　福州圣泉岊翁淳禅师

　　天姿轩特。尝坐夏雪峰。值重架鳌山阁。作偈曰。夜半天崩地陷休。一茎草上现琼楼。侬虽先后不同步。月幌风棂一样愁。时竞传诵。云巢．无准向尝与同行。皆诚敬心服。丛林间。禅者与决可否。议论锋发。戏以禅判官呼之。

　　潭州大沩泉山初禅师

　　字子愚。泉州陈氏子。始业儒。称乡先生。后因看赵州语有省。剃发受具。遍参知识。为永木庵高弟。尝记里之承天寺僧堂云。承天大僧堂再造。百余岁。外严中蠹。人莫知者。住持了空揣其坏而新之。施者乐。役者悦。不半年而成。拥以照堂。明楼在前。任其劳者道本从贲。经始于秋。迄事于冬。了空于是涓辰率徒入而居焉。寔嘉定六年十二月十九日也。比丘太初记。仅九十二字。西山真公典是郡。见而喜。后在湖南。专书招之。住沩山二十年而寂。

　　啸岩蔚禅师

　　示众云。一年三百六十日。今朝恰是结交时。且道天衣将甚与人分岁。拈拄杖云。一不做。二不休。烂烹石虎。活剥泥牛。已是满盘钉出了也。卓拄杖云。三德六味。施佛及僧。法界有情。普同供养。若是粘牙带齿汉。应笑家风冷淡。一咬见骨底。自然乐以志忧。虽然如是。明年更有新条在。恼乱春风卒未休。啸岩语言如嵇康。长七尺八寸。美音气。好容色。土木形骸。不自藻饰。人以为龙章凤姿。天质自然也。乌乎。可不敬哉。

　　痴绝冲禅师

　　曰。予绍熙壬子出峡。夏于公安二圣。时松源倡密庵之道于饶之荐福。旱叹艰于着众。适西湖妙果虚席。松源举云居首座曹源应选。亦密庵之嗣也。听其入门提倡有省。遂投诚而住。未几。归侍司。甲寅夏。曹源有信上龟峰之命。复从其行。留三年出浙。松源由虎丘而迁灵隐。遁庵住华藏。肯堂住净慈。皆往从之。松源在灵隐。门庭孤峻。八阅月而后得归堂。凡求挂搭。必呵斥不得亲。一日。忽曰。我八字打开挂搭。他自是蹉过了。当下始知昔在龟峰三年。曹源怒骂嬉笑。皆为人之方便也。自此不疑天下老宿。到与不到。瞒我不得。已而随缘放矌。曹源顺寂后二十年。为人推出。瓣香不敢忘。凡六处所聚。兄弟不可谓无。只是用翳睛法者少。苦哉。吾宗丧矣。今年八十二。时节将至。扶病执笔。直叙得法之由。刻诸龛阴。以昭至信。淳祐十年庚戌岁也。乌乎痴绝世谓其机用如盘珠者。且能益铲光彩。于其师殁后二十年方瑞世。真所谓色斯举矣。翔而后集。搏九万可立而俟也。名字不肯入他人夹袋中。其识又过人。所以声轰一世。起中峰之道。亦验在此矣。晚以吾宗丧矣为忧。闻此得不为痛心者哉。

　　绝照鉴禅师

　　因浙归者上堂云。相别一何久。相逢只旧时。眉毛分八字。鼻孔大头垂。诸方锅儿大小。杓柄短长。直是瞒他一点不得。且道镇州罗卜头。无底篮盛得几个。喝一喝。放待冷来看。上堂云。古佛与露柱。相交第几机。南山起云。北山下雨。金刚与土地神揩背。一擦骨出。可谓家贫犹自可。路贫愁杀人。汝诸人仰面看天。开口取气。无非这个消息。因甚不觉不知。若也知去。三世诸佛无容身之地。苟或未然。乾元留取口吃饭。卓拄杖。下座。大抵宗师家吐露。自是迥别。虽然。须是离言说相。方见老绝照用处。

　　石田薰禅师

　　初到潭州。礼石霜雷迁塔。偈曰。一念慈容元不隔。何须特地肆乖张。平高就下婆心切。恼得雷公一夜忙。名由此彰。见破庵于苏之穹窿。闻室中举世尊拈花。答曰。焦砖打着连底冻。赤眼撞着火柴头。庵奇之。石田尝拈僧问马祖。如何是西来的的意。云巢．痴绝为击节。传至径山老佛心。亦云。老僧只得避路。

　　真净大师德英

　　建溪杨文公亿五世女孙。性聪善传会。依达庵。于其四威仪中有悟入。径上径山投佛照。应对如飞蓬随风。照许以为再来毒种。后说法于苏之朱明。委蜕于常之净惠。自赞云。自赞赞不出。自𦘕𦘕不成。有个本来相。如何呈似人。活泼泼。本无生。鼻孔依然搭上唇。丛林传之。痴绝䟦其录行世。

　　月窟清禅师

　　福州福清人也。少长因睹乡闾者焚化。乃曰。我愿作佛。终不为猛火所烧。父母讶之。十四岁许以出家。往湖州何山。复庵知为法器。俾落发受具。久无所证。不遑宁息。一夜。见僧堂中放琉璃灯省彻。述偈曰。琉璃放下又放起。一点光明常不已。若人识得这光明。姐姐元来是阿姊。谒遁庵于华藏。值开室。欣跃而进。复旋踵曰。我是无罪人。不入这地狱。后与遁庵酬酢。水乳相合。嘉定间。江右宪使陈公贵谦以临汝天宁延之。及赴何山请。道声益着。平生气尚刚介。厌偷合苟容。多面折人。丛林为之肃整。此卫护大法者所当然也。

　　清烈庵主

　　天台人。居临安余杭县湖西山洃氏庵。年已九十。昏瞳眊瞀。昼夜惟枯坐。将示寂。具蔬饭。会村落百余人。叙相诀语。同诣山头。引手长揖。入龛趺坐。说偈云。这汉无知。说是说非。拳头竖起。佛也难窥。化火自焚。由顶．两肘．两膝。五处炽然而起。三昧火光。五色璀璨。坚固舍利不可胜计。宝所山主能详言之。乌乎。净性心宗。常光炽然。无坏无杂。周遍法界。故烈公游戏死生之际。如此奇特。岂非平生履践之明验欤。抑提多迦．婆须蜜之发现欤。

　　诺庵元肇禅师

　　师范有规。精一于道。因雪上堂云。普贤昨夜呈丑。一片寒光如昼。可怜妙用些儿。引得石人失笑。且道笑个什么。金乌飞上栏干。看你一场漏逗。颂仲冬严寒年年事云。野老年来解放怀。儿孙更以酒相陪。只知好景长时在。不觉老从头上来。无愧于师矣。昔诺庵与开掩室结伴参松源。源亦不倦针劄。故尽得其妙。是不可无贤师友也。足为后学法。

　　汉阳军凤栖古月祖照禅师

　　生缘东川广安赵氏。礼祥甫山主为落发师。敏而疾见。遍游讲肆。所至夺席。忽弃所习。历闽而浙。依肯堂。明得狗子无佛性话。后入破庵室。见其作直视势。乃咄云。野狐精。破庵劈耳一掌云。毕历不是者个道理。又应声曰。野狐精。破庵又与一掌。示以偈云。一掌几曾知痛痒。回头转脑口喃喃。直饶舌似风雷疾。也落机前第二三。照嘉定间出世唐兴圣果。后在凤栖室中。垂三句验学者。一．和烟钓月句。颂云。烟水茫茫钓艇横。日盈月昃未容分。谢郎不是丝纶客。争免时人错见闻。二．截水停轮句。颂云。正眼豁开天地窄。机轮停处海涛干。等闲拶出骊珠现。无限邪魔心胆寒。三．不入驴耳句。颂云。侬家一句分三句。见马逢牛举似伊。只此更无亲切处。眼中闻得始应知。顺世时。以后事嘱侍郎杨公恢曰。微子孰有知予之心者。杨公为之嗟唶辍食。特叙其语。谓脊骨之硬。不减破庵。

　　寒斋林公公遇

　　晚年遗外世俗。造入宗门。斋傍有隙地。架草庵以延少林诚公。而风日佳时必过之。二子同合侍立。听其谈论。余间与果藏主到庵。亦窃预焉。淳祐丙午九月。公以疾卒于家。且书偈云。五十八年熟睡。且喜今朝瞥地。试将老眼摩挲。只这阿底便是。张横渠亦云。学者但养心识明净。自然可见生死存亡。胸中莹然无疑。寒翁得之矣。

　　龙溪闻禅师

　　初游方。到南康诣云居。至半岭。笠头为风掀。㳂岭而下。寻至笠所。有省。住常之保安。孤硬清约。僧问。如何是和尚为人底句。溪曰。鹁鸠树上啼。僧曰。某甲不会。溪曰。鼓已响。堂前吃饭去。无准谓径而直。简而峭者也。顷龙溪道重一方。衲子向臻堂中。被位鳞次。夏丁旱。未解制。多起单。溪曰。莫道诸人拄杖子𨁝跳。后五日。山僧拄杖子亦𨁝跳。越五日。沐浴升堂。归方丈坐亡。茶毗。迸设利五色者莫计。保安耆宿云。岊翁淳禅师。福之石岊人。赋性好奖称人善。晚进必悉力荐藉。未开法时。妙语已遍丛林。住庆成。踞室云。这里打开。那边塞路。因甚如此。活膏肓起必死。谢道旧云。剑池边。松峰下。几回同步至悬崖。牵得驴儿唤作马。喝云。是何话霸。又云。二月初一。好个消息。桃花煞红。李花煞白。剑池边杨大伯。笑中打失拦腰白。直至如今寻不得。喝云。有甚交涉。又云。冷坐守枯椿。没转身底。多是违时失候。一回寒彻骨。亲畅快底。十分和气春风。衲僧家两眼如铃。嗔斗㖃地。玩弄神机。风云自异。尽教酹酒烧钱。低头贺岁。风萧萧。叶飘飘。墙头桑条动。柳条最苦。北禅唱村田乐。烹露地牛。波波挈挈。怎奈伊何。惹得人收皮角。笑里藏刀。咄。清平世界不用干戈。诵此如饮玉𥹋。自然使薄浆荇。於戏。枯禅可谓得其传矣。了知法乳一源无异味也。

　　辟支岩主立坚

　　三山渔溪人也。初以双线为活。倏省觉。入应林山中。休粮居于大树下。妻子追捕之急。遂剪发过莆之囊山辟支岩遁焉。后亦从檀施为僧。淳祐间。郡守林侯希逸延以龟山陈沈二禅道场。迫而后就。未几思旧岩。与同道书云。夫称住持者。作众楷抚。代佛扬化。素无道德言行之誉。未知仁义礼法之由。草座麻衣。木食涧饮。且以为愧。推向人前。实何以堪。拂衣径归。坚之出处。于缁林亦有助云。

　　东谷光禅师

　　风神清拔。有精识。见祚明极。与实斋蒋公为法喜之游。蒋录西庵三偈。以寄和酬云。莫道西庵小。了无边与表。还他亲到来。一一方分晓。莫道西庵静。铁牛吼声震。露柱与灯笼。点头相共应。莫道西庵穷。吞空复吐空。相逢金粟老。腊月鼓春风。住灵隐已。罢倦溘然矣。东涧汤公汉祭以文曰。维东谷师。昂然鹤质。作冷泉主。曾不多日。示病已早。示灭何疾。我虽乍识。开口吐实。问讯殷勤。迹疏情密。忽遣手书．古𦘕．名笔。聿来告行。览之自失。谛观点画。宛然遒逸。是过量人。生死齐一。而我凡情。悲涕为出。雪满湖山。羸马难叱。聊持瓣香。往吊其室。一时讲道。相往来皆名公卿。是曰同人于门。

　　蒺藜昙禅师

　　初居湖州普济。荒寂如传舍。夙夜自对圣僧坐禅。凡九年。后住苏之穹隆。门风愈高峻。鲜有入者。室中常云。穹隆有句子。衲子下语不下语。一例打骂。无准时在会中为藏主。少忤被趁出。且曰。教他住径山。却来见老僧。后无准住径山。因遗漏行丐吴门。蒺藜犹在虎丘。二老相见抚掌大笑。

　　镇江府金山掩室开禅师

　　成都人也。遍历讲肆。忽然不乐。欲出岭了大事。枢使安公亦勉以偈曰。吾有大患为有身。是身假合亦非真。维摩示病元非病。好向南方更问津。室抵番阳东湖。值松源开室。闻举。明眼衲僧。因什么失却鼻孔。言下领解。一日。连案僧见其看经。问曰。向后得座披衣。如何为人。室将经度与僧。僧将经掷于案。室复取。朗声诵。僧休去。嘉泰辛酉。始赴庐山云居请。未几。来补金山。如蓝田法语。皆参禅捷径。平生所接人。独得佛海。大昌松源之道。

　　双杉元禅师

　　踞室云。报恩方丈百无一有。赢得为人推门入臼。示众云。衲僧家不知月之大小。岁之闰余。吃着三角粽子。便道是端午。忽被报恩移上一曰。背他只管半疑半信。今朝依旧点盏茶与伊湿口。蓦然咬破菖蒲。出身冷汗。失声道哑。福建子激恼杀人。大众。这个岂不是通灵药。三十年后。切忌拈却。尝入三门云。闹市门头有个入处。只为诸人见顽了也。新长老因行不妨掉臂。顾视大众云。随我来也。双杉只据目前。信手拈来。无非耆黄妙剂。换骨法。起死方。何必他觅哉。

　　荆叟珏禅师

　　作夏灵岩。时痴钝俾其看狗子无佛性话。言下领旨。因与潜无隐通吐。无隐曰。是则是。只是命根未断。更须出去见人始得。且嘱其谒淳庵。叟至华藏。半年无所得。一日。忽闻火板响。凝滞释然。告于淳庵。庵即鸣鼓开室。叟趍入。庵问。如何是佛。叟曰。野花开满路。问。如何是法。叟曰。私酒醉人多。问。如何是僧。叟曰。钵盂口向天。庵曰。未在。出去。后叟在痴钝室中。闻举如何是佛。震声答曰。烂冬瓜。且述偈曰。如何是佛烂冬瓜。咬着冰霜透齿牙。根蒂虽然无窖子。一年一度一开花。荆叟处众时。得无隐．双杉力尤多。

　　福州雪峰北山信禅师

　　本州人。性方严。机迅敏。初学见之。应对多失。次在鼓山。时有僧相看。山问。近离甚处。僧曰。西禅。山曰。西禅有何言句。僧曰。话堕也。山曰。你甚处学得遮些子来。僧曰。今日不合触忤和尚。山拈拄杖便打。僧夺拄杖。轩渠大笑而出。遂请吃茶。传是老宣首座去矣。初。北山同月窟过浙。见遁庵于华藏。月窟先有契证。故山得咨决之。后归里。访明晦室。分座鼓山。漳守赵公以夫闻其道。以南寺招之。山逊谢曰。公闻之过。使三反。乃行。开堂为同行月窟拈香。时论高之。

　　枯禅镜禅师

　　天资淡薄。一无嗜好。惟与衲子提撕。敲磕不倦。有问。如何是祖师西来意。枯禅拍禅床一下。今人吐露语言。千百皆不能得到前辈地位。且利害在什么处。会么。

　　痴绝冲禅师

　　尝赴福州雪峰请。与尚书陈公韡有宿素之雅。招饭私第。以项王像求赞。即拈笔书云。拔山非力。盖世非气。八千子弟。同谋共济。人皆谓天下大器。不可以力争。必先仁义。殊不知天假其手。以诛暴秦。然后使宽仁爱人者之为帝。吁。其亦有补于斯世。公大奇之。痴绝慧辩恢廓。此特绪余尔。

　　介石朋禅师

　　秦溪人。性高简。僧曰。宝剑未出匣时如何。答曰。杜䳌啼处花狼藉。僧曰。出匣后如何。答曰。令人长忆李将军。僧曰。出与未出时如何。答曰。剑去久矣。汝方刻舟。解夏夜参云。九旬禁足。网禽宿巢。三月安居。驱狐守冢。向生杀不到处。见三头六臂。掀翻圆觉伽蓝。犹是抱桩打泊浮。云黄山前。双梼树下。九十日内。风以时。雨以时。二六时中。少不添。多不减。一年三百六十日。日日安居。时时自恣。圆者自圆。方者自方。长者自长。短者自短。未免净地扬尘。毕竟如何。大鹏展翅天路遥。巨鳌转身海水窄。示众类此。晚年寓杭之冷泉。扁其室曰青山外人。景定间。丞相秋壑贾公尤崇敬佛法。与奏得旨。住净慈。后淮海亦继其席。皆起于涧东。

　　石田薰禅师

　　曰。薰上座住灵隐。亦是不奈何。被人东拶西拶。拶到禅床角头。迴避不及。只得为祖师。有个门户。擘破面皮出来。唤作此地无朱砂。赤土以为上。虽然。看却今时。渐渐赤土也无了。渐渐食泥食土。说着真个个人寒心。噫。志于道者。闻此当如何哉。

　　双杉元禅师

　　嘉熙间。乃石田堂中第一座。上丞相书。言朝廷新指挥。买师号．金环象简不便。书云。正月十三日。景德灵隐禅寺前堂首座。前住持嘉兴府天宁寺僧中元。谨熏沐献书枢使大丞相国公。窃以为佛老之教。救世计也。其所以与儒道相参于天地间。以能开悟性真。不堕邪见。其功未易量也。我朝　太宗皇帝尝曰。释氏之道。有补教化　孝宗皇帝亦曰。以佛修心。以老治身。以儒治世。斯可也。张文定谓。儒道淡薄。一时圣贤尽归释氏。而关洛诸公亦必玩味释氏之书。而后能接续洙泗不传之秘。然教必有主．必有师。国家以度牒许人承买。凡有僧者。各寻师以为依归。师苟有道行。则可使迷者悟。塞者通。其裨助世教。要非小补。近世货赂公行。求为住持者。吾教之罪人。若以例传。天下之贤者必深藏远遁而已。其肯出而为师。夫师废则正法微。正法微则邪法炽。以清净之门而为利欲交征之地。非国家之福也。譬如家塾党庠不能无师。不求其能传道解惑者为之。而惟贿是视。则弟子何以仰。孔门之教亦几乎熄。佛老之道何以异是。若谓佛老之徒。身居大厦。日享膏腴。不蚕而衣。不耕而食。为世所嫉。然天下之人。有无用于世而坐享膏腴之奉者尤众。何特僧道。寺观创立。常住供养。非官与之也。以众人乐施而与之也。寺观有田。税赋尤倍。又有非待不时之需。正与大家相似。今既买度牒以钱。免丁又增以钱。官府无丝毫之给。而徒重责其利于无穷。则僧道可谓不幸矣。国家爱惜名器泛滥。何以劝励天下。僧道若以贿得金环象简。得诸处住持。则嚚顽无赖之徒皆以贿进。何以整齐风俗。况寺观虽多。其常住阙乏者甚多。纵使此令一行。第能率敛寺观之大者。其小者亦岂能应其求。如此则所得能几。况僧道非能自出己财。求为住持。必将取之寺观。师徒相残。常住心坏。所谓膏腴将见芜秽。所谓大厦将见为丘墟。所谓温饱将见为冻馁。部虽有牒。谁将请之。岁虽有丁。谁将输之。今日军需籴本秤提诸倦。无非鬻爵。鬻爵之者。或累于国。牒之多者。无病于官。乃循一时不䘏之事。斫丧千万载之利源。殆非理财之长䇿也。伏睹近降旨挥。增钱鬻爵。识者病之。事不果行。总所今来陈请。正亦类此。伏望钧慈详酌利害。特有敷奏。尽行𥨊罢服号之命。令僧道不胜幸甚。伏惟钧慈俯赐鉴念。不备。时江西粲无文亦有书。先是。朝省因总领岳珂奏。乞降紫衣．师号二等。赐金环象简并四字禅师法号。以住太寺观。每赐服．师号．绫纸。出卖三百缗。仍附品官条制。非有官不得差注。非有赐服不得住持。此书上。事果𥨊。岂非秘护大法者之用情乎。双杉住山。能极枯淡。专一行道。若机简堂。私居虽处暗室。如临大宾。似证老衲。此亦哲人律己。又见于微细者也。贤矣哉。

　　枯桩昙禅师

　　清介寡言。瘦坐竟日。开法越之大禹寺。亦出涧东。僧问。和尚未见佛心时如何。答曰。人贫归道。问。见后如何。答曰。色穷归皂。尝举现成公案。道得也三十棒。道不得也三十棒。侍僧曰。望师慈悲。开个方便。答曰。将谓你是个出厩良驹。僧有省。枯桩。阆人。后住姑苏虎丘。缁素翕然宗之。

　　云巢岩禅师

　　训学无倦。且能折节下士。慰藉良厚。隽彦归之。开炉日。示众云。是句亦刬。非句亦刬。雪峰辊毬。睦州檐板。惟有赵州老汉向火炉头拈起香匙火箸。东拨西拨。忽拨得一块。恰是饶州景德人家壁角头多年破磁碗。三世如来只管看。运庵曰。此语酷似父翁松源。

　　南翁明禅师

　　初入众时。便能决志参禅。尝宿天台石桥。遇异僧。指令其见老佛心。翁至太白。投诚预其法席。然室中才开口。便被叱。私自念曰。今生不了。则有来生。已而泪下交颐。后在痴钝会中为侍者。晚参侍立。闻钟鸣。钝曰。什么声。翁曰。钟声。钝曰。声来耳畔。耳往声边。翁薄遽未答。被大叱。汗流浃体。始自语曰。元来浙翁平日叱骂我。皆是彻骨彻髓。钝寻常只令其看百丈野狐话。一日。钝曰。不落不昧时如何。翁应声曰。不落不昧。鸳鸯一对。水上浮沉。如意自在。钝抚而印之。翁。泉州黄氏子。与隆南山同出岭者。归里住溪上教忠。至住莆中囊山方入寂。

　　西山亮禅师

　　福州人。枯硬俭约。尝蓄纸被一张。补粘殆遍。寒暑不易。由鼓山首座寮赴云门请。及迁黄檗。未尝别换侍僧。一夜。潜以绢衾易之。亮惊叫。责曰。我鲜福。平生未尝敢服缣素。况此被相随三十年矣。其可弃乎。闻者谓其住山有古人风。后退席入永阳雁湖山中。与道者刀耕火种。莫知所终。

　　平江府万寿讷堂辩禅师

　　寄同参偈曰。猿与鼋交割不开。兄呼弟应似忘怀。及乎话到誵讹处。却道心肝不带来。时亦称之。后八坐道场。提倡如阪走丸。真不霟为岩呆之子。岳聋之孙也。

　　介石朋禅师

　　曰。别峰珍和尚退鼓山。诣育王。候见大慧。一蒲团于佛殿后坐七十九日。因秦国太夫人请大慧升座。私自喜曰。今日得见必矣。果得一见。语合室中。复投三转语而去。大慧大奇之。遂与宏智同举之住岳林。今寺中有塔存焉。别峰遍身有长毫。时号珍狮子。介石题其墨迹。略言如此。别峰既得法于佛心才。高踞雄席。道显著矣。复勇于求见妙喜。其意谓何。不可与璞懿迟迟其行同日而语。此所以为一代宗师之标准也。噫。今只欲一后学七十九日候见尊宿。亦难矣。

　　守惩庵主

　　莆人。满年具戒。居囊山下岩。就岩缚屋。聊蔽风雨。父为郡胥吏。岁给以粮。凡客至。不论问佛法．世法。皆瞪目视之。有僧问。如何是庵主家风。忽答云。就岩缚屋。掬涧煮縻。问。忽有人问西来意。如何祇对。惩反袂哭云。苦屈。观其雅趣。探其幽旨。非契如之流亚欤。

　　石溪佛海月禅师

　　曰。余年三十。方再南。闻空叟有言。二十行脚。此事休也。初得此语。心甚不平。过二圣．座元几案间。见穷谷语。举云门话堕。于光明寂照中。便有歇泊地头。及登瓯峰。旬日间趁队入室。先师举。达磨葬在熊耳。因甚只履西归。余对以。一点水墨。两处成龙。复一日。龙袖拂开。面目全露。遂倒跟四载。然后江之南北。浙之东西。亲师友。味甘苦。动转施为。未尝向背。今又三十年。尚未能依俙仿佛。信知此事大不容易。休也二字。真吾之一知识也。见于示秀上人语。今学者多见之而不思之。可悲痛也。佛智老师䟦其录云。石溪未离云顶。行脚未到处。要须到。既见云居。开口不得处。要须道。执侍半年。如矢在弦上。知而不自发。至于龙袖拂开。如箭在的中。发而不自知。虽然早年见松源于北山下。是此话已行。若谓开得口后方有此录。脑后犹欠石溪一锥在。乌乎。佛海亲证悟法门。于斯见矣。语虽不多。大有控人入处。不可不录。

　　王孔大

　　福州径江人。太学博士宗合犹子。年二十发胄。荐上春官。不售。辛亥岁。毅然效古塔主之风。裂冠剪发。依莆之辟支岩主立坚。修杜多行。已而人有知者。益上绝巅编茆居焉。父母劝勒不回。甫二载。闻泉南明教忠法道。焚庵诣之。献颂云。烧却山头破草庵。不图游历不咨参。依师别也无贪着。博饭栽田也要谙。时教忠于风亭通衢开接待庵。孔大泯泯众底。折节服劳。施主闻之。劝为大僧。改名惟玉。教忠亦尝有偈示之云。老我居山已许时。着衣吃饭只随宜。子来将谓有奇特。笑倒东家小厮儿。后亦有发明。但不久住世而寂。初终与祖麟杨道者略相类。乌乎惜哉。

　　西岩惠禅师

　　示众云。弥勒真弥勒。水银无假。分身千百亿。阿魏无真。长汀子来也。眼生三角。头峭五岳。好未必好。恶未必恶。布袋头开也。隈隈𨻵𨻵。骨骨董董。轻如毫毛。重如丘山。拈得便掷。拏得便用。竖拂子云。犹是兜率陁天底。只如弥勒未生已前。如何剖露。击床云。收拾雨声归旧树。放教秋色到梧桐。题五祖六祖像云。恨杀此头陀。山磨恨不磨。吾今檐头重。为汝种松多。西嵓三十余年。佛鉴处所得底。拈出示人。无涓滴渗漏。后三十年。点眼药也。

　　丞相郑公清之

　　尝谒妙峰善禅师。坐定。峰曰。相公留心此道。还有欢喜处也无。公曰。且坐吃茶。峰曰。不是心。不是佛。不是物。相公作么生。公曰。低声。低声。峰曰。也须子细。公曰。描也描不成。𦘕也𦘕不就。峰默然。老师尝言此。因识之。

　　福州越山法深禅师

　　本州人。未落发时。已有见处。依月窟于梅嵓得度。浙游至双径。无准一见而器之。俾掌翰墨。议者以其年杪未称职。为远上座起骨云。末后一着。始到牢关。山遥水远。火冷云寒。哑。不是髑髅眼活。进遮一步也大难。大难。众始伏膺。归里居梅嵓十余年。自号云山耕叟。枢相郑公性之．尚书陈公韡。间居日。相与讲道。白郡致主钓台。宝祐间。迁越山。未几而逝。故名不显著。

　　祖昌庵主

　　不知何许人。隐于天日山中。结庵取陈坟。约二十余里。双径荣首座尝游山中。偶至其庵。荆棘荟密。墙壁倾斜。昌颓然于路口。倚杖而立。雪眉霜髯。坏衲弊履。人物可𦘕。且欣然揖入共坐。荣视左右。瓶无储粟。灶有余烟。心甚异焉。问。居山今几年。遂称名答曰。不记年矣。益奇之。问。粮食谁供。答曰。仰给陈氏。今无矣。问。何不行脚去。答曰。达磨不来东土。二祖不往西天。问。如何是隐者家风。答曰。猛虎一声山月高。遂屏息不敢复问。少焉。昌出茗芽。令掬水咽之。徐叩双径历代尊宿。咨嗟久之。盖尝见典牛涂毒来。若言其见前辈。不翅百龄矣。又曰。路远宜即归。荣明年拉同道访之。已失其处。岂非世出世间之异人者耶。要当于懒残．西山亮辈中求也。

　　温陵黄允

　　字孚中。晚年喜参请。知罪福。尝言。昔为护国主首。撰开堂疏。曾受其润笔资。作忏悔疏。备元物诣寺。供设还谢。叙事简核。略云。諲长老之住护国。刘大卿之守温陵。允也时预计偕。当趋省试。开堂撰疏。难逃府命之严。润笔贻资。实出僧储之有。昔为贫而受也。今如数以还之。二十三年。常作怀惭之客。七十五稔。方成了事之翁。闻者嗟服。

　　平江府开元别翁甄禅师

　　西蜀人也。初入闽见枯禅。悟其机用。后从游痴绝。得其至要。淳祐间。开法衢之南禅。腊八上堂。举。世尊正觉山前。夜睹明星。忽然悟道。乃云。奇哉。一切众生具有如来智慧德相。但以妄想执着而不能证。拈云。释迦老子未睹明星以前。不妨令人疑着。既睹明星之后。说出许多不才净。心肝五脏总被别人觑破。还有为释迦老子作主底么。别翁徒有此语。只知释迦老子心肝五脏被别人觑破。殊不知别翁心肝五脏又被别人觑破了也。

　　枯崖和尚漫录卷下(终)

　　No. 1613-C

　　此集所记。皆近世善知识也。中间如柔万庵．元双杉。皆余旧方外友。曰篠塘贤．碎支坚。则余志其塔矣。悟兄舍儒入释。其敬慕前辈如此。进进未可量。所论金华元首座前后话头。已具眼目。大慧所谓㒹倒禅。正道着此病。悟能以是求之。他日与此集诸老共入僧宝传矣。

　　竹溪鬳斋林(希逸)题　景定四年夏四月

　　No. 1613-D 䟦改锓枯崖漫录

　　饮光破颜。神光得髓而降。前德入道机缘。其辑录者。不识几则。前有景德。后有嘉泰。况于增集之诸录乎。闽枯崖圆悟禅师。峻机妙用。独脱无依。常能有声𦘕。又通无声诗。个个无不具眼目。世寒暑不能易其芳者。师德也。江海无以臻其极者。师量也。曾往来于双径之日。采近世诸老应机接物。骂柳指拍底美谈。辑曰枯崖漫录。凡前代诸灯所遗逸者。足考之。加旃吸其精。不眩其英。啜其实。不瞆其华者。随分各有入处。岂非所谓五灯之后。复见一灯哉。然扶桑所梓。行未以国训。便于句读。故宗宿见之。贵不乱素制。庸学以之憾。难通俗习。其犹如南人食稻。北人食粟。谁一之。于兹施点于副墨之子。以付书林。冀使洛诵之孙。易窥祖墙矣。予曾闻此齐名之海才。尚辞倭训之　敕。而有凡才之谦。如今则不然也。呜呼。宗宿之罪人。庸学之益者乎。

　　时

　　宝永四岁次丁亥春二月上浣赞之高松慈恩参徒机海子操觚于洛西寓舍
