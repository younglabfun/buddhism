卍新纂续藏经第 58 册 No. 0985 华严融会一乘义章明宗记


　　No. 985

　　释云华尊者融会一乘义章明宗记

　　义同教。三述同教䇿。斥前二非。立一同教。因兹伪说。矫□□□。□误末流。舛习讹浸。不闲经论。照元真。唯事干戈。增斗诤。背违佛祖。片执师承。虽只刀高呼。而众咻绝和。叹时机之薄恶。嗟正法以渐沉。辄释云华融会章。庶通贤首分齐记。炷香灼化。投入法性海中。结志祷祈。愿丐圣心加被。参玄者取悟本心。达识者无党梼杭。发明正知见。期报佛祖恩。乾道七祀。坐夏玉岑。因读教章。聊志云耳。

　　今释融会章。科分为二。初释总题。二解本文。且初释题。次题述人。题曰融会一乘义。四十无碍辨才。后释融会三乘。决显明一乘之妙趣　解曰。初五字标题。次八字指文释义。指华严第九地说。□无碍辨才。后经文明显也。故贤首曰。此地中作大法师。明说法仪轨。是故开示一乘三乘。文义差别也。次十二字。略释融会。融即融和。会即会取。以一乘法体根本智。为能融能会。以所流三乘法义。为所融所会。此乃大圣善巧方便。引摄融会三乘。令证本源。决显一乘。知真妙趣也。故清凉释彼经曰。会三乘同归一实。解脱相中无差别故。次显述人。李唐终南山至相寺释智俨述。即华严第四祖也。山名寺号。祖德行门。具如传记。

　　△二解本文。取例经科。大节分三。初序说由致分。二正明同别分。三流通指广分。且初序说由致分文复有七。初叹德宗理具同别。

　　章曰。夫圆通之法。以具德为宗。缘起理。实用二门取会。其二门者。所谓同别二教也。

　　解曰。夫者发语之端。叹法之始。乃叹华严圆通性海妙德难思。宗本体用。缘起无边。理实镕融一三无碍。机开本末。教被同别。一法普收二门取会。二门者。同别二教门也。

　　△二列同别各开本末。且初别教本末复二。初标本别末。

　　章曰。别教者。别于三乘。

　　解曰。别者迥异之义。詺华严经宗本一乘。是诸佛众生平等本有广大智慧。具足教义。理事境智。行位因果。依生体用。人法逆顺。应感等十法门义。各各具十。十十无尽。为诸教本。本法圆融。具足末伴。一乘法本别别无尽。迥异一代诸眷属经中。小乘三乘。末教所诠。偏圆顿渐。权实教义等十法门。虽从本流。而末即圆。一相孤门。名方便教。亦名同教。亦名末教。贤首约五教相摄融通中曰。一或总为一。谓本末镕融。唯一大善巧法。二或开为二。一本教。谓别教一乘。为诸教本。故二末教。谓小乘三乘。从彼所流故。又名究竟及方便。以三乘小乘望一乘。悉为方便。故特述教章。首立分相门。显别教一乘为本。拣余三乘为末。列十差别。就后通拣曰。其别教一乘所明行位因果等相。与彼三乘教施设分齐。全别不同。广在经文。略如下辩。次立该摄门。显法镕融。该末即本。一切三乘。本来悉是彼一乘法。融通有二所以。具如彼章。六祖清凉遵用二门。但改分相为全拣。该摄为全收。亦以人法融通。深广无碍。总属圆教也。七祖圭山亦曰。大疏玄谈。全拣诸宗。即别教性起义。全收诸宗。即同教缘起义然约机约法。故开二门。既人法融通。二亦交彻。二门不二。统为华严圆宗。□□真界生起万法之义也。今谓。圭山将全收为同教。缘起至□□□华严本教大法界缘起。即成性起。缘性相由。皆不思议。正显别教中具圆通同义。十无尽同也。故四祖曰。又一乘同法。对智以彰同。若引机以会同。则同同具十。即穷无尽。又云。别同之中。亦有同别。由多即一。是其同也。会复二师。诤如后辨。已上四五六七。四大祖师。师资遵承。皆以分相该摄二门。具显华严本法本教。顿说顿圆。称性本末。一一迥别。故决择第十门曰。或有众生。于一乘别教。解行满足已。证入果海者。即见上来诸教。并是无尽性海。随缘所成。更无异事等。故贤首正立教中。约乘法以分三宗。拣异本末曰。初一即愚法二乘。后一即别教一乘。中间三者。虽顿终始三权实之异。总为一三乘教。以皆为三人所得故等。是知。前四教皆为末教。后一圆别为本教也。然中间终顿二教。虽展转深胜。共谈一性一相。而由形对。一亦名三。故六祖玄文曰。三四二教。虽则泯二异前。而形对显一。曲巧顺机。故演义释曰。三即终教。四即顿教。此之二教。具明一乘。故名泯二异前。始教存三乘也。而言虽者。虽明一乘。由是对三。故同前二。亦屈由之数。则前四皆屈曲收。后之一教。方是平道。为诸教本也。又曰。四为教本者。谓非海无以潜流。非本无以垂末。将欲逐机渐施末教。先示本法。顿演此经等。是知究竟一乘。为称法本教。别前四教三乘皆为末教也。故科曰标本别末矣。

　　△二指经会末。

　　章曰。故法华经云。三界外别索大牛之车故也。

　　解曰。良以法华最后开显。虽则异时异处。而与本教作方便故。随机屈曲。破三显一。会异归同。会彼同时异处三乘不定之机也。能会是法华方便一乘。所会是始权终实三乘。但会渐机。淘练渐熟。从渐入一。故得界外别索大牛之车。归一佛慧也。归法华佛慧。即是归华严佛慧也。故清凉曰。法华摄诸经归华严。以别该同。皆圆教摄。又曰。二经化仪则异。化法无殊。今以法华化法同本。化仪摄末。本末交映。兴夺相资。方为摄生之善巧。则为摄末归本也。若尔如何清凉。于辩违中。不许唐吉藏。判法华为摄末归本法轮耶。答不许吉藏者。以彼全约化仪失。据法但有大小。同前谶师半满失昧经别为一类滞小失故演义释彼违曰。今此师立。唯约化仪。据法但有大小。同前半满。亦摄义不足。又曰自是立教之人。不得法华之意。别为一类滞小之人。是知。吉藏虽判。为摄末归本法轮。而具上三失。摄义不足也。今家所判。语同义别也。今以法华约化法。旨□华严为法本。故清凉曰。于一佛乘。说无量乘。故彼经云。诸佛以方便力。于一佛乘。分别说三。又云。吾从成佛已来。种种因缘。种种譬喻。无量方便引导众生。即从本流末也。约化仪。则最后开显。破小显大。会三归一。故清凉曰。虽有众多。即摄末归本。故彼经云。以无量无数方便。演说诸法。皆为一佛乘故。又云。汝等所行是菩萨道。又云。究竟至于一切种智。故皆佛因。是知法华依实开权。说一即多。会权归实。说多即一。是故以法华方便一乘。为摄末之本也。又四祖述一乘三乘义章曰。又一乘义。分别有二。一者正乘。如华严经说。二者方便乘。分别有十。初之七对依如来藏胜鬘楞伽等经。后三对依法华经。分别一乘同无尽。三乘即不定。乃至结曰。上来所辨。于眷属经中。欲显圆通无尽法藏一乘教义。故于方便之处。示一乘名。今进入者易得解故。作如是说等。又曰。上件法门。摄下诸教。顿属其上分本教义。渐从其末义。乃至曰。及三乘终教。寂照照寂。一相真如。并初教门。染净即空。愚法小乘苦谛之教等。明知法华双会权实。并小三乘也。若尔如何清凉玄文却云法华但会昔权故。说三皆虚指。昔实不滞方便。故不会之。今言终实皆为所会者。何违祖耶。答彼斥梁朝光宅法师依法华立四乘教。故辨其所违。故作此语。缘此师以临门三车为权。四衢等赐即实。唯说法华为实。不知抑诸般若等了义经也。是于昔大。不分权实。故成抑诸实教过耳。今为会通教旨。则不如是是故演义大节有三。初明会不会之意。以临门三车。施设方便。引昔权三皆无实体。正当会义。故疏曰。但会昔权故。说三皆虚指。不会昔实者。昔实已在般若等经。开显实理。故疏曰。昔实不滞方便。故不会之。第二明会二会三之意。演义释曰。二俱有理。破小显大。即是会二。会权归实。即是会三也。第三明取昔废昔之意。疏曰。若开权显实。则三是一。更无别一。钞释有其二义。先明会三为一。次明会三归一。且先会三为一者。会取昔权无体之三。为其开显理行果法。并从一实。皆是佛因。故名取昔也。废昔者。废昔三教。并废随从各异。今从开废之后。知三即一。心生欢喜。自知作佛。则是实相显。是故下钞。先引药草喻品。证小行即是佛因。次引信解品。证大行是其所有。乃至曰。今疏欲会三因。同为一因。故引二文。皆明会行。故曰会三为一也。次明会三归一者。疏曰。若废权立实。义说为四。如揽三点。以成一伊等。演义曰。若废下。明会昔三。归今之一。于中二。先会昔成今。有法喻合。法云。义说为四者。以但废昔三教。言三是权一实。便显三外无别一实之法。云义说为四。但三为别。一为总耳。如揽三点下喻。斯借涅槃第二三点成伊等。乃至曰。今借其喻。不取其法。谓以三点。喻于三乘。以成一伊。喻为一乘。别说三乘。三皆是权。合三为一。故得称实。非三点外更有一点。乃至曰。总合为一。故成四也。次疏曰。若依昔未显说一切具有如来知见。根贩之种。今并说成。则今昔有异。故演义释曰。若依昔下。第二彰今异昔。前但合三为一。一无别法。已成四乘。今辨一乘别有法门。则四义昭著。是为昔所未说而今说之。闻所未闻未曾有法也。谓昔虽有大乘亦说如来藏性涅槃法身真常之理。未曾显说一切众生皆悉具有如来知见。唯为一事。出现于世。不为于余。故睿公云。至如般若诸经。深无不极。故道者以之而归。大无不包。故乘者以之而运。然其大略皆以适化为本。应劝之门。不得不以善权与用。权之与化。悟物虽弘。于实体不定。皆属法华。固其宜矣。已上三义。会通法华教旨。大意唯显会三归一。然以会机初后有二。初立会昔成今义。是初方便门。会权归实。名会三为一。义说四乘。以显三一和合。同此是清凉义也。正如教章二明摄益中曰。若先以三乘。令其得出。后乃方便得一乘者。此即一乘三乘和合说故。属同教摄。乃至曰。摄机成二益等。及至次择中第七门曰。或有众生。于此世中。三乘根不定。故堪进入同教一乘者。即见自所得三乘之法。皆依一乘无尽教起。是彼方便。阿含施设。是故诸有所修。皆回向一乘。如会三归一等。此是贤首义。又如至相。横依方便中。第二义曰。与彼究竟圆一乘。为方便说一乘。非即圆通自在也。此是四祖义。次立彰今异昔义是。后示真实相。露地授大车。唯显一乘。不为于余。此是清凉义。又如决择第八门曰。或有众生。于此世中。三乘根不定故。堪可进入别教一乘者。即知彼三乘等法。本来不异。别教一乘。何以故。为彼目故。更无异事故。如法华经同教。说者是。此是贤首义。又如至相。横依方便中第一义曰。一由依究竟一乘教成。何以故。从一乘所流故。又为一乘所目故。此是四祖义。故演义曰。彼权实是方便门。说于真实是真实。不谓方便为真实。则方便门开。知实理之普周。则真实相显。故法华云。开方便门。示真实相。今能开显故。不滞枝派。约佛弛张。故须分权实也。已上四五六三大祖师。明法华经旨。会机摄末。法义差别。是故四祖述章立意。先标华严别教一乘为本。次指法华界外索车为末。本末相符。善巧摄生。决显一乘也。故标题曰。融会决显一乘妙趣也。有三知识。迷佛化源。昧祖本末。豫师以华严圆别一乘唯别权三失。复师双别权实三乘失。会师曰卓绝独立失。失在自相名别也。三师昧祖元开本末二教之意。各说别三之差。固兹矫乱。互兴斗诤。浇漓道学。并列卷后具评。

　　△次同教本末。

　　章曰同教者。经云。会三归一。故知同也。

　　解曰。华严四祖云华尊者。以东流一代圣教。从微至着。曲尽幽玄。统为五教。于圆教中。具本具末。开别开同。五祖贤首嗣法遵承。特述教章。首明同别。别如前解。同如今释。言同教者。以同字一言立教总名。通目一代诸眷属经。皆名同教也。于中虽有偏圆顿实始权愚小等教之殊。而各教下。所诠教义。理事境智行位十法义门。皆从华严圆别根本法轮所流所目故。派本垂末故。即末同本故。故名圆教也。者之一字。牒教名也。经云者。指法华经。是一代化仪。最后开显。以方便一乘。为能会之本。以一代权渐三乘。为所会之末。会末归本。本末相符。摄生善巧。即本同末摄。末名同。故清凉曰。法华方便一乘。为开渐之本。为摄末之本。露地等授大车。故曰会三归一故知同也。须知此同唯会一代渐三之机。名方便同也。正当本章下文释同次义曰。又会义不同。多种法门。随别取一义。余无别相。故言同耳。是知祖立五教。并开同别。皆用单字立教。总名总含教下差别法义。各归一字所目也。故贤首曰。同教者。于中二。初分诸乘。后融本末。初中有六重七义者。从一资多。递互映带穷本究末。义备诸乘。故有同教一乘同教三乘同教小乘。诸乘虽多。乘宗止三。或加佛乘。则曰四乘。更有开合。则一至无量乘也。若约以教摄乘。教则差别。尽彰缘起之奥。以成同教之旨。皆是如来善巧方便。随机高下。施设诸教。教义多种。并以同字一言。为总通目。诸乘诸教。各诠法义差别不等。是故吾祖各据乘教趣证差别。随别取义。缉成多字。义句名同者。凡二十余同。皆是随别取义。义句名同也。若取义句差别之同。立同总名者。矫乱多矣。若约全收诸教名同者。是显本法德用无穷。摄前诸教。人法无碍。一一同圆。亦名即圆通同。亦名不思议同。亦名圆中同。同同无尽。皆不思议也。复师立此为总同者。错如卷末评。若约理体遍通名同者。则名会融无二同。此同名义。唯就理体。融本末机。皆同一体。不说德用圆融。唯显理体缉成义句名同也。故曰。缘起理实同一法界。本末镕融。一体无二也。豫师立此为总同者。错。如卷后评也。若约逐机。得法分齐。阿含施设则名方便同。此同名义。从圆所流。故与圆为方便摄生。故人法未圆。亦名不融同。此同有多种义句之同。各各差别。若约同顿同实名同者。以终顿二义。于一佛乘。诠法末圆。一相孤门。教下所诠。存绝各异。顿渐自殊。故祖曰。绝想一乘如楞伽。此顿教。佛性平等一乘。此终教也。虽皆诠一乘。而未圆融。名不融同。故祖列曰。同顿同实。显非合二教也。会师妄执祖曰总取双绝双存为合二教。作圆中同者。此师不晓总取之意。独合终顿为圆同失。又昧融不融分同。祖约不融开出义。当方便同收。不应约全收圆中同义。说如此等失。具卷后评。若约泯二同者。亦以终顿二教名同。此约乘体是一。同泯二乘。故合二乘。为同教一乘也。故清凉曰。终顿二教泯二是同。故合为一教。下列四中云。三同教一乘。即合终顿二教。是知泯二名同。的显乘体名同也。复师释曰。得名因由又非合二名同。会师释曰。出合所以。二师之失。具评卷后。若约三一和合名同者。此约法华。破昔权三。各别法行。会归一实。和合法行。此约法行和合义句名同也。贤首曰。先以三乘令得出。后乃方便得一乘者。此即一乘三乘和合说。故属同教摄。清凉曰。会昔成今。义说四乘。故借喻显曰。谓以三点喻于三乘。以成一伊喻为一乘。别说三乘。三皆是权。合三为一。故得称实。以此证知。是约法行和合名同也。复会二师。皆约教义和合释者。错如卷后具评。若云回三人一名同者。贤首曰。亦名回三人一教。此如法华经说。从古诸师。皆以亦之一字只是重名。便是三一和合。更无别说。今谓不然。且前三一和合。正是会三为一义。说四乘以显法行和合也。今名回三人一者。显机增胜。示真实相。露地授车。故云人一。正当演义曰。彰今异昔义中拣云。前但合三为一。一无别法。已成四乘。今辨一乘。别有法门。乃至曰。唯为一大事出现于世。不为余乘等也。既曰回三入一。则知舍三唯显一也。于理昭著。正是法华示真实相。唯证一乘。无三可合也。是知两种名义自殊。不可为一。豫师等并从古说。错如卷后评。其会三归一同。如上具明。唯会一代权实三乘。不会其顿。故四祖曰。离言根境非安立门。故顿不属会。又曰。顿属上分本教义。渐从其末义等。清凉亦曰。然法华为于一类。开显本末。若将定判一代圣教。收义不尽也。是知会三归一。唯会渐三一义名同也。会师取此为总同曰。虽立言小异。多义如彼者。错如卷后评。已上略叙数同。并约法义差别。缉成义句多字名同。义非一准。是故。四祖特立同字一言。为同教总名。通目诸同也。祖曰。一言通目者。如以信一言。通目诸位也。是知以一字。为一言也。文选注诗题曰。古人始作四言诗五言诗。其七言诗者。后人加作也。及至论语曰。诗三百一言以蔽之。曰思无邪。何晏注曰。古者谓一句为一言。诗虽三百篇之多。可举一句。当尽其理也。今谓。思无邪。虽三字为句。而归正字一言也。故演义曰。一言蔽诸者。即论语子曰。诗三百一言以蔽诸。曰思无邪。谓归于正也。念一佛号。亦名一言。直取一言只一佛字。故自四祖禅要唯称佛言耳。又如世金字一言。通目五金。谷字一言。通目五谷。果字一言。通目。百果。草字一言。通目百草。其于品物形色种性。从义立名。虽各各差别。而各各类归一言所目也。譬今诸教。偏圆顿渐。权始愚小。各各教下。诠显一乘三乘乘法。禀修虽各差别。而皆华严根本一乘圆教法轮所流所目。融会归同。故立同字一言为总。通目诸教差别法义。随别取一。谓一一法义。义名同而无别相也。义近世有三知识。不详祖述。有昧同字一言为总。各伸知见。各取诸教义句之同。各立总同者。矫乱多矣。具如卷后别伸评辨。已上释同教本末竟。兼前别教本末两科。收归第二列同别各开本末竟。

　　△今当第三释同字一言为总。文复分四。且初通目多义。全收名同。

　　章曰。又言同者。众多别义。一言通目。故言同。

　　解曰。通目诸教。眷属经中。教义理事。因果行位等。十法门义。乃至末代流通。舍利见闻等。众多差别法义。并依海印定中。同时演说。十十无尽。主伴具足。卷舒自在。皆不思议。以为教本故。故贤首曰。同时显现。同时前后。理不相违。当准思之。故今科曰。通目多义。全收名同者。全收诸教。为不思议圆通同也。

　　△二会差别义方便名同。

　　章曰。又会义不同。多种法门。随别取一义。余无别相。故言同耳。

　　解曰。会彼同时异处异时。异处逐机深浅。说诸经教。各各所诠。多种法门。随别取之。一一法义。并同本教所流所目。与本圆别作方便引摄故。以同通目故。无余别相故。故四祖曰。华严是主。余经是眷属。以此准之。诸部教相法义差别不等。随别取一。不离本故。故以同目。故贤首亦曰。是同教故。末不离本故。依本而说。故言同耳。故祖依经立一同字。为教总名。具含总别。总约本法融通。通目多义。一一同圆。故有全收诸教。名圆中同也。别约逐机分齐差别。会义不同。多种法门。随别取之。故有全拣诸教。名方便同也。若人法俱融。别总别无二也。故华严曰。善财见大愿精进力夜神。发十种同己心。夜神与说八十四同行。清凉疏曰。通论同有四义。一人法无二。与一切法界同。二因果无二。与一切诸佛同。三自他无二。与一切菩萨同。四染净无二。与一切众生同。故钞释曰。谓由证见法界体同故。上同诸佛。下同众生等。故祖依经立同。为总目也。

　　△三通目诸乘宗类名同。

　　章曰。所言同者。三乘同一乘故。又言同者。小乘同一乘故。又言同者。小乘同三乘故。

　　解曰。前明诸教所诠差别法义同竟。今显乘同。然诸经论。乘数至多。开合不等。有约趣果。止分为二。谓大小二乘也。有约从理成行。则分为三。谓大乘中乘小乘也。有依法华三乘一乘。约界分体相方便究竟不同。故又约数说。谓二及三。各通三二义意故说也。今此乃约成机欲性。显法本未乘宗类摄也。故四祖曰。依摄论一乘三乘小乘。谓于教门中。成机欲性。显法本末差别不同也。是故以三小之末。同一之本者。以道品名同。引失三小。生信乐故。故四祖问曰。一乘道品既名数别。体亦须别。因何有义与三乘同。答据义分量深浅宽挟。并皆不同。今举义门有差别。名字有同。欲引三乘信乐故也。小乘道品名数。略有三十七种。三乘道品名数亦同。但义有异。广在经论。此显道品名同。引末同本说也。若约法相。交参一乘。垂于三乘。三乘参于一乘。两宗交接。连缀引摄。令易信入者。委在下文云。即以一乘别教。从三乘说中具释。又如五祖教章同教门中。初分诸乘有六重。第一重内。七义委明。贤首于后结曰。依上诸义。即三乘等。并名一乘。皆随本宗定故。主伴不具故。是同非别也。

　　△四叙古之通。通即名同。

　　章曰。前德已述通别二教。而未见释相。今以理求。通之与同。义无别趣也。

　　解曰。云华尊者。述古之通。通义即同。故以同字一言。立同总名。显非自意。遵古所立也。已上四科。收归第三。释同字一言为总竟。

　　△今当第四彰问答答异归同。文复分四。且初彰异违同问。

　　章曰。问所以佛教多用一言通目诸义。既通目诸义。于辨才中。云何得明法义。及辞乐说等耶。

　　解曰。本问来意。既曰一言通目诸义。诸义应同。如何于辨才中。却有法义辞说四种异耶。耶之一字。助显问意也。

　　△二遣言通性答。

　　章曰。答佛教若不通目。有情众生。随言取义。以定根性。无由以近会其远旨。

　　解曰。佛说言教。随机胜劣。虽则法义辞说四种有异。大意通明显归一性。性若不通。法义壅隔。是故有情迷性众生。随取近言。生死无常苦空法义。执取而修。报趣人天权渐根性。随言修证。证小果者。无由远悟一性真常。本无生灭。法性本空寂。无取亦无舍。证性圆通一乘佛果也。是故华严四无碍智。通该一切同一理性。经列十门。初依自相。谓知事法体各殊故。二依同相。谓知理法。若性若相。同归一理故。广列经文。疏随解释。繁不具引。若约乘摄四无碍者。演义曰。大小乘相中。法知一乘。义知诸乘。词云说一切乘无差别。即同一乘。乐说云说一一乘无边法。即同说诸乘意也。是知法义摄乘。四皆无碍。通归一性。了无四异也。

　　△三结通明大道。

　　章曰。所以佛教存通目者。依其论道及施设道。以生智灭惑。显理成果之便巧也。

　　解曰。法本通玄。义无壅塞。不为惑业所拘。岂昧性真玄通。故存通号。统目为德。云惟一实之题者。贵使群生。去执我人山。发明元性海。依性核论。显扬其道。及乎施设教道。位地高下。即非隔碍。以用发生根本大智。通灭无始迷执妄惑。惑忘理显。成就佛果。此是大圣善巧方便也。故下经云。佛说一切法。本破一切执若无一切执。则无一切法也。

　　△四引经证一言。文复分二。初显信一言通目诸位。

　　章曰。故华严中信解行等诸位。以信一言。成其信位。位中所含。即通成解行理事等一切法门。亦简前后诸位法相不同。

　　解曰。信为元首道之长也。通括始终。该摄三贤十圣。一切法门以信为宗。故清凉释曰。今在信门。收无不尽。下诸位中。皆具一切也。故下经云。信为道源功德母。长养一切诸善法等。言亦简前后诸位法相不同者。简显此经圆别一乘行位法相。不妨前后相入。行布圆融自在无碍。不同三乘信解行位。阿含门中。阶降次第。前后相由也。故清凉拣曰。非是前后钩锁相因。唯是本位信中。有此则有彼。同时具有。而说有前后。不同三乘前后相因也。

　　△二会同普眼。结显玄玄。

　　章曰。及会普眼境界一乘无碍陀罗尼门。据斯圣巧。一言之下。玄复玄耳。

　　解曰。法普即眼普。义通乃见通。能于一言。解一切法。能于一境。见无尽境界。故清凉曰。名普眼者。诠普法故。普诠诸法故。乃至曰。诸缘发见缘名为根。因没果中。缘皆号眼等。一乘无碍陀罗尼门者。陀罗尼翻为总持。总持一乘法体。具尘沙德用。从本已来持之不失也。门者出生义也。至相曰。十陀罗尼。是一乘文义。如离世间品。印相施设。工巧字相等。并准此知。据斯圣巧一言文下玄复玄耳者。结显一言通玄无尽。如清凉曰。一字法门。海墨书而不尽。即善财所遇。第三知识海云比丘。于如来所。闻。此普眼法门。于能诠一字中。便证所诠无尽法。清凉曰。即海云所持。以大海量墨。须弥聚笔。书此普眼法门。一品中一门。一门中一法。一法中一义。一义中一句。不得少分。何况能尽。但是深入法界菩萨。陀罗尼力之所能持也。圭峰释曰。少分者即一字也。是知圆别诠旨玄妙。显一言具无尽诠。明一法具无尽旨也。故圭峰曰。以能诠一字。全即所诠法界。故即无尽。不同诸宗能诠。定非所诠也已。上二科。收归第四引经证一言。兼前三科。总归第四蹑踪问答辨。异归同竟。

　　△今当第五明一经八会法门。文复有六。初地前五会。从三比行。

　　章曰。又华严经文。前之五会。及十明已后。尽不思议品。即以一乘别教。从三乘说。

　　解曰。今显晋经八会。卷摄圆通料拣八会。不出初会。故至相曰。初会十门。料拣一部经意。初会如是我闻首。料拣下文所目之义。约有十门。谓人及法理事文义。解行因果相成主伴。以明旨趣也。故清凉亦曰。以文从义科者。此经一部有五周因果。即为五分。初会中一周因果。谓先显舍那果德。后遮那一品。明彼本因。名所信因果。二从第二会。至第七会中随好品。名差别因果。谓二十六品辨因。后三品明果。亦名生解因果。三普贤行品辨因。出现品明果。名平等因果。非差别显故。亦名出现因果。四第八会。初明五位因。后明八相果。名出世因果。亦名成行因果。五第九会中。初明佛果大用。后显菩萨起用修因。名证入因果。因果二门俱证入故。是知晋经八会。卷摄相尽。不离初会。总显人法理事。乃至因果十门法义相成主伴。以明旨趣也。初会为总。信解行向四会。为前五会也。经文善巧。以一乘别教。一周因果。圆通法本垂于三乘。从彼教相。约显地前。比行而说也。清凉疏。约前后摄叠十科中。第七科曰。就前复二。初明地前比行。后第六一会。明十地证行也。言及十明已后。尽不思议品者。十明即第二会中问明品也。是显十信之明。贯下诸位。直至晋经第六会已后。尽不思议品。至随好品。并明差别因果也。故清凉疏。约前后钩锁科中曰。四从问明至随好品。差别因果。前因后果。皆依一乘别教。甚深法界。无尽因果。善巧所流。从三比行说也。

　　△二登地一会。从三证行。

　　章曰。十地中文。即用一乘圆教。从三乘教。以显一乘别教说。

　　解曰。功不虚设。终必有归。前明解导行愿。贤位因终。今显智冥真如。圣位果立也。言十地者。十是一周圆数。十十无尽也。地是生成住持。持诸功德也。故本业云。地名为持。持百万阿僧祇功德。亦名生成一切因果。故名地也。若尔云何说得诸位阶降次第。答。以此经中安立诸位。有二善巧。一约相就门分位前后。寄同三乘。引彼方便。是同教也。二约体。就法前后相入。圆融自在。异彼三乘。是别教也。但以不移门而恒相即。不坏即而恒前后。是故二义融通不相违也。今即用此融通甚深。言所不至。从彼三乘之位。地前行布。地上圆融说者。要以一乘地前地上。俱具行布圆融。以显一乘深广。寄彼三乘。令易入故。故清凉曰。三乘之位。地前行布。地上圆融。今一乘位。地前地上。俱有行布圆融。若俱双辨。则前后不异。若地前行布。地上圆融。则全同三乘。前浅后深。又似行布圆融。各别教行。不知法性教行。非即非离。故于地前。但显圆融。已过三乘。地上多明行布。以显超胜。胜相云何。谓贤位始终。已圆融自在。登地已去。则甚深甚深。言所不至。若不寄位。何以显深。不包三乘。何以显广。是知以圆一乘。从三乘说者。方显一乘别圆法体。圆融自在也。故贤首曰。若自别教。即不依位成。今寄三乘终教位说。以彼教中。信满不退。方得入位。今即寄彼。得入位处。一时但得。此一切前后诸位行相等。是明法体深玄难解。故寄三显。令易入故。若约乘寄地。如清凉曰。九约寄乘。谓初二三地。寄世间人天乘。四五六七寄出世三乘。八地已上出出世间。是一乘法。故以诸乘为此地法。委释具三十五钞。广如彼疏。及贤首教章行位差别具明。

　　△三结显地法成就功德。

　　章曰。所以知者。故文中以悉昙字音。会成无尽故也。

　　解曰。梵语悉昙。此云成就。言字音会成者。即字母为众艺之胜书。说文本故。此偏明之。故经列四十二字。一曰阿字。是无生义。达诸法空。断一切障。二曰多字。是清净无染离尘垢义。乃至第四十二日陀字。即究竟处。所谓此究竟含藏一切法轮也。故经结云。善男子。我唱如是字母时。此四十二般若波罗蜜门为首。入无量无数般若波罗蜜门也。清凉疏结云。四十二门者。谓表四十二位故。故智论中诸位圆融。明初阿字具后诸字。故曰字音会成无尽故也。然新译本第四十二曰。茶字去声引之故智者观经疏曰。究竟佛者。道穷妙觉。位极于茶。又南岳用对圆顿教中四十二位。初住阿字中四十一字。对至等觉。最后茶字。当于妙觉。虽一一位皆能遍具诸位功德。然是分具。今此极位。乃究竟具诸位功德也。若更委辨诸经译别。字多乖舛。如涅槃以阿字为恶。此中以啰字为多。此等不以义定。故多讹谬。委如演义五十九释。

　　△四别教一乘因果交彻。

　　章曰。普贤性起。用彼一乘别教。以显一乘文义。由彼文中是广大说故。

　　解曰。普贤性起二品。明普贤行因。成现果分。以晋经缺第七会初十定品也。自十通品。至如来性起品。凡有十品。兼前十地品。共十一品。并第六会。收其中十通品。至菩萨住处品。计有五品。辨等觉法门。等觉义周。终明妙觉故。次佛不思议等三品。明妙觉之果。略有二义。一不可说。二可寄言。寄言中复有二义。一差别说。二平等说。差别说者。即以三品。酬前诸因。因果别故。初总明佛德。迥超言念。名不思议品。次辨身相普周。名如来十身相海。大相既尔。随好更多。名随好品。已上皆属差别因果也。今显普贤性起二品。明平等因果。谓因无异果之因。果无异因之果。因果交彻。平等不二。不二而二。因果历然。因即普贤行门。果即性起圆融也。唐经名如来出现品。今依晋经。名如来性起品。是第六会了。是显别教一乘平等因果。以彼二品经文。广大说故也。

　　△五七八二会。一乘证入。

　　章曰。离世间下。二会之文。一乘行法。以始标终说故。教义俱一乘也。

　　解曰。由上差别平等因果。生解既终。今摄解成行。六位顿修。辨二千行门。一时齐起。而处世无染。故受之以离世间品。次入法界品。近望上文。大行既具。则证法界。远取诸会信解行愿。本在于证。依人证入。故次辨之。如来自入师子频申三昧。即果法界。令诸大众。顿证法界。善财历位。渐证法界。渐顿该罗。本末融会。皆证法界。故受之以入法界品。此上二品。晋经为七八二会。唐经为八九二会。始标则前之六会。是寄三显一也。终说则七八二会。正显一乘行法圆满无尽教海。唯证相应。无尽法门。自此略毕。又复教则因大。义则果大。教证二大诠旨圆融。俱一乘也。

　　△六问答辨明六决定体。文复分三。初约数不圆问。

　　章曰。又十地以前四会中。六决定文。何故不依十数而说。

　　解曰。文中问意。以华严所说法义。一一须十。以显无尽。何故地体唯六决定。又于地前四会经中。或五或三。六数不定耶。

　　△二寄显深义答。

　　章曰。答为六决定是本分义深。体略难解。故寄三乘之教。却显一乘玄趣。令其闻者。一往易解也。

　　解曰。此六决定。是十地体。通十地故。亦通十住已来。故经云。十住中有五决定。十行亦同。除大善。十回向有三决定。谓观相及大善不怯弱。故至相六决定章结曰。此之废兴。显位高下增微。故通义可知。此义通彼修生及本有。非彼三乘及小乘所知。普贤性起在此位中。何以故。同是证故。至相又曰。如地经说六决定义。是其地体。返不由十数。目之十地不同。是其地相。翻用十数目之。以此验求。知佛慈悲。欲令易解。将不满教目体。以满数教目相。是佛别意也。

　　△三明经宗善巧。

　　章曰。经文善巧。交络二义。显宗分齐。极善妙也。

　　解曰。通显一经八会法门。寄三显一。前后交络。善巧摄机。以明圆别一乘。玄妙宗极分齐也。交络二义者。一乘三乘。乘义交络也。地体地相二义交络也。又清凉曰。三宗趣者。先总后别。总有二义。一以地智断证。寄位修行为宗。以显圆融无碍行相为趣。二前二皆宗。为成佛果为趣。此明宗趣二义交络也。后别者。别于上总。略有十义。乃至第十曰。十者撮要。谓六决定。宗辨此故。又曰。论其体性。多不出前。为成十故。小有加减。一即离言体。二所证体。乃至第十唯因体。取其别相。异果海故。收此十体。不出三体。一总含体。二克实体。谓智兴证。三离言体。配属可知。上二即因。下一为果。因果非即离。言虑双绝。以为地体也。已上三科。收归第六问答辨明六决定体。兼前五科。总收归第五明一经八会法门竟。

　　△次当第六明三一缘起不同。文复分三。初三乘分净缘起。

　　章曰。三乘缘起。缘聚即有。缘散则离。

　　解曰。缘起有二。一染二净。染者。谓六道众生。迷真执妄。内起妄心。外执妄境。心境二缘交妄起染。故起信论云。无明熏真如成诸染法等。净者。谓小始权渐之机。知染成过。从真起净。即是三乘。一声闻乘。修五停心观七方便等。二缘觉乘。觉乘无性。成辟支佛等。以此二乘。唯除我执。未除法执等。故云分净。三菩萨乘。闻五性三乘之教。信唯识理。不执我法。虽发三心四愿。乃是厌权有为。忻求菩提。犹堕取舍。虽修六度万行。虽断二障。虽证二空。乃是二空所显真如。而非二空即真如故。义当权始分净也。若终顿二教。虽则知真实性。无别八识。犹拘翻泯。亦先离过。后方成德。是故净缘起时。权聚为有。净缘散时。幻灭为离。有聚散离。皆非称性。缘起之际。本来究竟。离于造修者。故曰分净也。此上展转浅染分净。显前四教。皆当分净。皆属三乘。以为所对。委如行愿义记具明也。纵然终顿圆三合为一实。而终顿实权未足。故不辨圆融具德也。故贤首曰。虽顿终始三权实之异。总为一三乘教。以皆为三人所得故等。乃至于十玄缘起门后。拣曰。是故大圣善巧。于彼三乘位中。随其机欲。方便少说。由不穷法界源故。权现二身三身等佛。未显诸佛十身自境界故。故云净分缘起也。

　　△二一乘圆净缘起。

　　章曰。一乘缘起。缘聚不有。缘散未离。

　　解曰。一乘法体。全性缘起。性周法界。缘起无边。聚成妙有。有德非常。故曰不有。散成真空。空非断灭。故曰未离。譬如明镜。照聚有不留。照散本非离。至相曰。明一乘法界缘起之际。本末究竟。离于修造。何以故。离相故。起在大解大行。离分别菩提心中名为起也。由是缘起性。故说为起。起即不起。不起者是性起也。贤首曰。由是缘起。是法界家实德故。普贤境界。具德自在无障碍故。华严云。菩萨善观缘起法。于一法中解众多法。众多法中解了一法。是故当知。一中十。十中一。相容无碍。仍不相是。余门亦然。是故圆净缘起。诸门法义。法法缘起。一一无尽。包空有而绝相。入言像而无迹。广如六七二祖行愿钞具明。兹不繁录也。

　　△三结明绮互彰圆。

　　章曰。此约所对不同。故成绮互明耳。

　　解曰。前显分净为对。不同圆净缘起法门。重叠若云起于长空。万行芬披。比华开于锦上。故贤首拣曰。与彼三乘。全别不同。宜可广依华严经。普眼境界。准思之。已上三科。收归第六三一缘起不同竟。

　　△次当第七明同体因果依持。文复分二。初依体平等。

　　章曰。又如同体依持。以明因果。理性体融。在因为因在果为果。其性平等。据缘以说。

　　解曰。法界一理体。平等如虚空。为圣为凡。作依止体。为圣为凡。作任持用。用及缘修趣证无为。虽则机差因果殊异。而一理性平等融和。故就缘起门中。同体异体二门无尽也。故贤首曰。初门同体。即摄同异二门中。无尽无尽。列十无尽。穷其圆极。法界无不摄耳。故曰。在因为因。在果为果。其性平等。据缘以说也。

　　△二据缘差别。

　　章曰。在一乘则圆明具德。处三乘则一相孤门。在小乘废深论浅。居凡有则唯事空文。此即理之妙趣也。

　　解曰。至相十玄章曰。在一乘即圆明具德。谓此一乘。因该果海。果彻因源。圆净缘起。具德无穷。贤首曰。经云。初发心时便成正觉。具足慧身。不由他悟。如是云云无量。广如经文。乃至问曰。此等叹因中德耳。岂可即满德果耶。答此一义。因果同体。成一缘起。得此即得彼。由彼此相即故。若不得果者。因即不成因。何以故。不得果等非因也。乃至又曰。由此因体依果成。故但因满者。即没于果海中也。为是证境界。故不可说也。次曰。处三乘则一相孤门者。贤首释曰。三乘但随机而已。未显诸佛十身自境界故。非现佛身。又随机少说。一相一寂一味理等。非穷尽说也。何以故。三乘以此无穷。为过失故等。次曰。在小乘废深论浅者。由此小乘。于甚深缘起一心法中。依浅智事识。观缘起行。于深智业识。但得其名。未达其义。如小乘论说。但有六识。义分心意识。又如增一经说。于阿赖耶识。但得其名。是故至相缘起章曰。若据胜劣。缘起是胜观。亦即是一乘。小乘之中。虽有名字。而不达其义。何以故。不断法我故。次曰。居凡有则唯事空文者。谓六凡类。迷情昧智。缘起事行。十善五戒。纵得功成。报超欲色。尚拘事禅。不通理观。故曰唯事空文也。故至相缘起章曰。缘起者。大圣摄生。欲令契理舍事。凡夫见事。即迷于理。圣人得理。即于事也。已上四句据缘说异。从圣至凡深浅虽殊。其实显理。事理融即。成大缘起。故就结曰。此即理之妙趣也。故至相又曰。今举实理以会迷情。令诸有情知事即无。即事会理。故兴此教也。已上二科。收归第七明同体因果依持。兼前共七科。总归初序。说由致分。

　　△今当第二正说同别。分文有十。初同别法智。利机无尽。文复分二。初一乘别法因果无尽。

　　章曰。又一乘之法。对机以明别。非谓自相而可别。随机论别相。别别具十。所以说十者。欲显无量故。

　　解曰。一乘别法。明教义因果理事德用等十法义门。一一迥别。为法界大缘起际。摄法无余也。若约果证究竟。不论对机。以果海离言故。不可说其相状之别。故曰非谓自相而可别也。今明普贤境界。以普因普法。普利普机。机法俱普。别别具十。十十无尽。以显无量也。故贤首曰。法界缘起。乃至在无穷。今以要门略摄为二。一者明究竟果证义。即十佛自境界也。二者随缘约因辨教义。即普贤境界也。初义者。圆融自在。一即一切。一切即一。不可说其相状耳。乃至曰。不论因陀罗及微细等。故地论云。因分可说。果分不可说者。即其事也。是故今文约因对机。以显一乘别法。圣凡等有。具足一体。本无限量。故曰。欲显无量。故以主伴圆融。一一无量也。会师解曰。卓绝独立名别者。失在自相。公违祖释具。评卷后。

　　△二一乘同法智会无尽。

　　章曰。又一乘同法。对智以彰同。若引机以会同。则同同具十。即穷无尽也。

　　解曰。一乘圆融同法。缘起德用。有其二门。初异体门。二同体门。且初异体门有二。初约空有相即。自他二义。望体说同。初由一乘自有体时。他无量乘必是无故。故自即他。何以故。由自无用他作故。故祖曰。以二有二空。各不俱故。无彼不相即。有无无有无二故。是故一乘同法。同无量乘。常相即故。故祖曰。若不尔者。缘起不成。有自性过等也。次二力无力自他二义。望用说同。由一乘自有全力故。所以能摄他无量乘。他诸多乘全无力故。所以能入自也。其他有力自无力义。反上可知。故贤首曰。以用摄体。更无别体故。唯是相入。以体摄用。无别用故。唯是相即。乃至问曰。上一多义门。为一时俱同耶。为前后不同耶。答即同即前后。何以故。由此法性缘起具足。逆顺同体。不违德用。自在无障碍也。是故第二同体门。一中多。多中一。一即多。多即一。与前异体二门。穷极圆同。无不摄尽。故贤首曰。同体即摄同异二门中。无尽无尽。穷其圆极法界。无不摄尽耳。祖又问曰。此与前异体何别。答前异体者。初一望后九。异门相入。今此同体。一中自具十非望前后异门说也。即义亦准思之。是知以无障碍智。即如理智。如量智。乃至三智四智皆无障碍。以成重重无尽也。谓智无碍故。一智则一切智。境无碍故。一境即一切境。境智各有一多无碍。相对论之。故贤首曰。若废智。即不论缘起。由约智故说旧来如此。何以故。不成即已。成即离始终故。智兴法旧来成故。问为由智耶。法如是耶。答为由智也。为法如此也。何以故。同时具足故。故曰对根以彰同也。以无障碍法界境。对无障碍智。彰显大缘起不思议圆通同也。若约引机。体德圆别会同无尽者。故曰同同具十无尽也。是故一乘同法。普摄圣凡智回向故。会融无二。同一法界。故贤首遵承特述教章曰。二同教者。初分诸乘。后融本末中曰。此同教说诸乘。会融无二。同一法界。乃至曰。一乘即三。虽具隐显。竟恒无尽。明知立同总名。是显华严一乘。直明法界。理遍通故。全体无二。不同法华横依方便。破异显一也。会师立法华会三归一。同为总收诸同者。错。具卷后评矣。已上二科。收归第一明同别法智利机无尽竟。

　　△第二明同别证道。核论相殊。文复分四。初小乘必真论道有诤。

　　章曰。又小乘未穷论道。故有诤论。

　　解曰。前□华严究竟一乘。同别法本。是诸佛众生平等具有。□□□□□□□□□然以机差教别。道有大者焉。小者焉。□□□□□□实理方便成信。末能穷究一真大道。竞自分宗。□□□□□□论也。故至相曰。若小乘中。但有□□。为小乘宗。不得法空故。不尽法源故。教不满故。故多诤论。

　　△二三乘及□□□□□□。

　　章曰。三乘及同教。穷其论道。故有定论。

　　解曰。□□□□□□□□□□□□□以顿诠真实。唯得真如门中能所俱泯。论道决定。泯离言诠。故贤首曰。顿教中三。始终俱离也。其次终教亦诠真实。唯得真如门中能所俱存。论道决定。由穷法理。不假言论。故贤首曰。终教中三。始终俱同。同归佛乘也。其次始教。初入大乘。未尽法理。论道决定。则须言论。是名权三。故贤首曰。始教中三。始终俱别。以有入寂故。已上三教论道。唯除顿教。泯故不说。其终始二教论道。故至相曰。若至初教。则须言论为正。初教中不尽法理。以言克申故。又曰。若初教中。则有论兴不论。俱名为论。何以故。二义取要显佛法故。若至终教。不论为正。由穷法理。不假言申故。又曰。若至终教。则以不论为论。何以故。息相归真。成证显义。余不顺理。故以不论名论也。具明大小乘。唯论道方便。则其分齐。如对法论之后论道决择处说。亦如摄论定学后分中说。统上小三。并为同教小乘同教三乘。故曰及同教。穷其论道。故有定论也。

　　△三一乘大道圆极绝论。

　　章曰。别教一乘。绝其论道。故无论义经。法门具满。无喻可况。故无譬喻经。法门圆备。不可由致而说。故无因缘经。

　　解曰。华严别教大道一乘。具足十二分教。一一玄通。法法显道。何故今文绝其论道。故无论义等三分耶。答至相曰。若约乘论有二义。一通相说。一乘三乘小乘。皆有十二部。二若分别说者。一乘有一部。谓方广部有九部。谓无因缘譬喻及论义。如金刚身品说。故清凉曰。而涅槃说大。但有九部者。依三部中之小相故。谓因缘中。取因事制戒。于譬喻中。依为诱引。于论义中。约非了义。今文从分别义说。故初以一乘了义。绝其小始论义。非了义故。故无论义分也。二以一乘别法。圆满具足。无可喻况。绝其分教中。诱引浅机。就彼取类。令生信故。故无譬喻分也。三以一乘法本。本来圆备。不可以因由所致。绝其因事制戒。故无因缘分也。若约通相说者。具如清凉释十藏品。疏曰。此经之中具足十二。一因请方说。为重法故。如三家五请等。二因事方说。知本来如。观善财等。又曰。一为深智说相似法。令解真故。如法华云。诸有智者。以譬喻得解。如出现品一一喻明等。又曰。一以义深故。二义不了故。并须循环妍核或佛自说。或菩萨相论。如问明品等。故疏后结曰。此经之中具足十二。已如上引。十二分教。义已略周。然此十二分教。旧名十二部经。恐滥部帙。改名分教也。

　　△四结显教网曲巧被机。

　　章曰。此则佛法善施教网。极巧然矣。

　　解曰。文意俱易。但依科文。已上四科。收归第二明同别论道妍核相殊竟。

　　△第三明同别通观灭惑证理。文三。初同教通观。据佛性说。

　　章曰。又佛性论。明其通观。通观灭诸惑。通证诸理。通成诸行。通克诸果。此约一乘同教言。

　　解曰。通观者。通一乘三乘等教。以一无分别智定。为能观也。故清凉曰。观无相法。了知平等。离念契玄即无分别也。通观诸教之下乘机。观智伏惑灭惑之异。通观诸教所诠。生空所显理。二空所显理。无性真如理等也。通观诸位。别行通行八万四千事理逆顺等行也。通观诸乘。观成之相。望前寻思。即为观益。望后克证。即为得果。诸教诸乘。浅深不同。故曰诸果。此上诸义。并如佛性论明。然此通观离言说相。不可说其体相。言义不同。但是一行三昧。据其所克。亦得顿旨。若据方便。通三通一。若以智回向。知是一乘方便。亦入一乘。约一乘同教言也。故至相通观。章曰。通伏诸惑。通灭惑种。通修诸行。通观诸理。故名通观。则是一无分别智定也。此观据成。离言说相。不可说其体相。言义不同。但是一行三昧。据其所克。亦得则与顿教义。若据方便。则顺寻思。及以如实唯识意言等。此顺三乘。若为一乘所目。则属一乘。若回向一乘。知是一乘方便。亦入一乘。此义则约同教一乘也。

　　△二别教通观。依华严说。

　　章曰。若一乘别教说。即通通具十穷其法界也。余并准之。

　　解曰。别教一乘通观者。依华严经。初观菩萨依十种法。谓身口意三业。佛法僧戒。依此十法。乃通三乘一乘修也。体略有三。初戒。次四无量。三慧也。此三体中。各具二义。初戒二义者。一随相义。二离相义。次四无量二义者。一有缘义。二缘无缘义。三慧。二义者。一有分别义二无分别义。清凉释曰。上三中二义。各初义通凡小。后义唯大乘。此二不二为实教梵行。若一行具一切佛法。方是华严。之梵行也。令谓凡小唯大。是通三乘也。此二不二。是通同教。若一行具一切佛法等。正显十通无尽。穷其法界。是则教一乘通观也。又至相问曰。空观云何。答依华严经。初观菩萨依十种法。乃至末后结曰。并成观境。但深浅异也。若穷空方便。一乘究竟。

　　△三引论摄通。触事成真。

　　章曰。又梁摄论云。生死即涅槃。无二无此彼故者。欲明即事备真矣。

　　解曰。生死是妄染事。涅槃是真净理。若证通观者。决无事理二境之碍。决无染净真妄。此彼之拘。是故经云。一切无碍人。一道出生死。故曰即事备真矣。已上三科。收归第三明同别通观灭惑证理竟。

　　△第四明同别行位。融不融殊。文三。初同教三乘行位差别。文复有二。初信解次第。

　　章曰。又诸三乘经论所明位地。及差别次第法相门等。并约信解门中。作如是说。故大论云。随一方化仪也。

　　解曰。三乘位地。阿含施设化仪前后。信解为发趣之端。行向乃运修之始。圣地佛果为证性之终。行布浅深。法规次第。仪轨当然。故大智论。拣非一乘行位。行布圆融。互遍法界。以彼三乘行位。随机成局。一方施设也。故贤首曰。以三乘行位。是约信解。阿含门中。作如是说也。

　　△二□□月□。

　　章曰。若据行法。则不如是。行解亦入解门。

　　解曰。有解无行。其解必虚。有行无解。其行必孤。行解相资。行入正解也。故帝心曰。若不洞明前解。无以蹑成此行。清凉曰。及显相资。目足更资也。若不解此行法。绝于前解。无以成其正解。清凉释曰。绝解成解。圭峰曰。绝解为解。是知前显仪轨。正分行布解行。今明行法。圆融行解相顺也。已上二科。收归于同教三乘行位差别。

　　△二别教一乘行位等齐。

　　章曰。又别教一乘佛。及普贤愿行等法。始终皆齐。无有前后。仍于诸法义。随举为首。余即为伴。宜可思之。

　　解曰。佛及普贤。即因门果门。摄法无尽。始则约相。就门。安立信住行向地等。分布前后。寄同三乘。引彼方便。是同教也。终则约体就法。信等地位。即无前后。始终皆齐。相入圆融。随举一位。即一切位具足主伴是别教也。故贤首曰。以此经中。安立诸位。有二善巧。一约相就门。分位前后。寄同三乘。引彼方便。是同教也二。约体就法。前后相入。圆融自在。异彼三乘。是别教也。但以不移门。而恒相即。不坏相即而恒前后。是故二义融通不相违也。

　　△三就方便同开总别知。

　　章曰。若随机欲。或有总知。谓大学者。或有别知谓小乘学者。

　　解曰。就前同教三乘中。随机欲性。开出大乘学人为总知。小乘学人为别知。良以大乘学人。具广大心故。总知三贤十圣佛果位地渐次法门。全断烦恼所知惑障。开显理性。总知染净等法。故名大学也。其小乘学人。阙广大心故。故名别知。别知㬉顶忍世第一。小乘十地。十二位行位等相。不广显故。洎至断惑。愚法小乘中十使。不通迷四谛。故名别知也。故贤首曰。今此就实中。愚法二乘。无广大心。故不究竟断烦恼障。又亦可前约三乘中声闻。此中约愚法。故不同也。已上三科。收归第四明同别行位融不融殊竟。

　　△第五明同别依定二智起殊。文二。初一乘同别。依海印定起。

　　章曰。一乘同别教义。依海印定起。普眼所知。

　　解曰。海印定体。即根本智也。体遍十方故。普悉包容无所拒故。明三昧心。周于法界。以喻显体。故称海印。故下经云。海有希奇殊特法。能为一切平等印。众生宝物及川流。普悉包容无所拒。是故如来初成正觉。首证此定。教起前后。卷舒自在。同时演说十十法门。该于九世十世无尽佛法。并于第二七日。一时现起。唯证普眼。则偏知也。清凉释曰。观境自在。无境不观。故曰普眼。乃至曰。以虚心之觉。契唯如之境。则不动法界。穷乎寂照之原。岂非普哉。诸佛穷究。此经具显。此明别教依起也。若逐机末教。有与一乘同时异处。说是同教。末不离本故。依本而成故。故贤首曰。地论云。时处按量显示胜故。同时者。显是同教故。异处者。示非别教故也。更有菩萨相似海印定。如大集经说矣。

　　△二三乘教义依后得智说。文二。初依外薰意识说。

　　章曰。三乘教义。依佛后得法住智说。闻思修及报生善意识。

　　解曰。后得智从佛根本智流出。此智流出大悲心。如来欲安立正法住世。了俗证真。故说十二分教。显示大众生受所说也。故清凉释曰。一受持。谓求声慧。初闻即受。随闻受持。如水不嚼随得而饮。二助力。谓求思慧。嚼所闻法。助成智力。如食咀嚼。以资身力。三远离。谓求修慧。依闻思行。能除惑习。如服良药。药行除病。因承三慧。外熏意识。染成识种。及至他世。报生善得修道智境也。故清凉曰。谓变易所起异熟心识。名为报生。生能知无常等。故名善得修道知也。此则前六意识。非实照之智也。

　　△二依内证真知说。

　　章曰。并内证梵行胜智。及真实智所知。此约别相说。

　　解曰。由前三慧。外熏意识。后得智用观通境法。内熏心王根本智体。故名内证。唯识论疏释十真如中曰。得于三慧。照大乘法。观此法教根本真如。名胜真如。或证此如。说法胜故也。梵行者。梵云勃嚂摩。此翻净。理染极故。名梵净行故。清凉释曰。但以性净故则行净。行净故则智慧净等。名为胜智。以梵行离染名净。净唯显空。空极照真。真实方现。故下及字也。故至相以华严梵行品为空观。观通一乘及三乘教。乃至曰。若穷空方便一乘究竟也。以空助显真如。实智智体所知也。所知者。义出涅槃。住七善法得具梵行。一知法。二知义。三知时。四知足。五知自。六知众。七知尊卑。具此七知。是实智所知也。广释文繁。兹不具录。已上显内证根本智体。异前外熏后得智用。此就三乘约内外识智分别相说。故文结云。此约别相说也。已上二科。收归三乘教义。依后得智说。兼前一乘同别。依海印定起。总归第五明同别依定二智分殊竟。

　　△第六明一三解行比证两殊。文二。初一乘别机。三生比较。

　　章曰。又一乘法义。出出世证。余时见闻及比解行。

　　解曰。法是华严大威德法门。就法显义。义分信解行证。令机趣证。义说三生。故曰法义也。直显一乘机。于具缚身中。见闻此法。成金刚种。为见闻生。依种发解。依解成行。即离结缚。名解行生。依行证入。离于情系。名证入生。此明圆机圆行圆证。一生克证。三生必圆。不落阶渐。疾得成证。故属别教一乘耳。言出出世证者。直诠因陀罗微细境界。超出粗细众生界故。则不可说其分齐故也。故至相曰。法华经云。此土常安稳。当知三界内。有粗细众生。粗者见劫坏。细者常安稳。佛所以不同说小乘三界。唯一同成坏。初教三界。其义则空。终教三界。则加无分别。一乘三界。所谓无尽无分别等。圆别之机。乃约一念顿成说也。曰余时者。如贤首曰。若依圆教。一切时分悉皆不定。何以故。谓诸劫相收故。相即故。该通一切因陀罗等诸世界故。仍各随处。或一念。或无量劫等。不违时法也。又如至相。约余时比较。总有五说。一依胜身。一生即得。二依三时益。三依一时益。四依一念益。五无念益。文义繁广。具释如四十五知识章。后具明也。

　　△二三乘同机三生比较。

　　章曰。三乘法义。出世得证。世间比而解行。

　　解曰。三乘是声闻缘觉菩萨三乘也。诠显谛缘度三法也。就法显义。名依信解行等。修习趣入。得出五浊恶世。证入清净佛土。不同圆别一乘所起行用。皆遍法界也。故贤首拣曰。是故当知。与彼三乘分齐全别。何以故。以三乘行位。是约信解阿含门中。作如是说也。言世间比而解行者。世间。即三种世间中众生世间。自在行。是菩萨随众生差别信等。比较解行损益也。故至相通依五乘。定其解行损益章中曰。又诸乘解行理事等。所有损益。并为世间未出世者。成损益门。非为出世者。故梁摄论曰。若世间法则可毁。若出世间法。则不可毁等。已上二科。收归第六明一三行解比证两殊竟。

　　△第七明一三愿行依住两殊。文二。初一乘本法众生依住。

　　章曰。一乘法义。佛及普贤菩萨。愿行建立。有情众生依而住持。

　　解曰。一乘法体。是为众生依而住持。但自迷倒。住持不显。持非幻灭。是故佛及普贤。建立愿行法门。广辟如尘数。悉使众生深悟喜故。现相品云。毗卢遮那佛。愿力周法界。一切国土中。恒转无上轮。

　　△二三乘行法佛等依持。

　　章曰。三乘法义。众生业行建立。佛菩萨等依而住持。

　　解曰。三乘法义。以众生界为所依。以大悲业行为能依。若无所依。能依业行无由建立。是故理趣六度经云。大乘万行。大悲为先。譬如长者。唯有一子。父母怜念。彻于骨髓。菩萨大悲亦复如是。于诸有情。住于极爱一子之地也。已上二科。收归第七明一三愿行依住两殊竟。

　　△第八明一乘宗本想念顿成。文二。初想念幽玄。

　　章曰。一乘法义。临其玄想。玄想顿得。若见于佛顿见顿见(［具十］)称名亦尔。菩萨亦然。

　　解曰。一乘宗本。乃同别之归源。万行法门。以三昧为元首。临者监也。监照幽玄。想灭恶觉。想寂则气虚神朗。气虚则智恬具照。神朗则无幽不彻。心境皆佛。能所俱泯。体则一行三昧。用则内外无穷。故清凉云。内用有三。慧眼偏观一切境界。是普眼用。善巧方便。是智光照耀用。离一切障。是清净用。乃至明其外用。胜解印持。随心去住。于中亦三。不动而往。不念而持。不往而见等。是知玄想顿得体用。顿见法界无尽佛刹。顿证法界无尽法门。顿融理事相即无碍。顿融性相。相外无性。性外无相。性相交彻。顿见真佛真土。重重融摄。直顺顿见顿了。是想非想。乃名玄想。是心是佛。非心非佛。是心是念。非念是念。故清凉曰。见佛取相。滞于方便。知佛空寂。真慧所沉。念无念者。不碍事而恒真。无念念者。不动真而恒用。动寂无碍。方念真佛。方见真佛。菩萨圣众。顿现无尽。故曰亦然也。然此第八一科。正显同别二教。一三乘机。进修宗本。玄想三昧。参学胜流。当念念玄想。取悟自心。无厌繁说。

　　△二成佛同时。

　　章曰。一乘法义成佛。共一切众生。同时同时(［具十］)成佛。后后(［具十］)皆新新断惑。亦不住学地。而成正觉也。普贤菩萨行愿亦尔。三乘即不然。

　　解曰。出现品曰。我今成正觉。普见一切众生成正觉。我今入涅槃。普见一切众生入涅槃。何以故。一乘法体凡圣本有性无二故。同时具足。无前无后。新新非旧。就用说断惑。则一断一切断。约实体则无可断。以本清净故。不住渐次学地也至相曰。今此一乘。一念即得。具足一切。偏通诸位。委如诸法相即自在门说。是知圆别一乘法义成佛。乃显本真本成就事成佛也。不同三乘说理成佛也。故文拣曰。三乘即不然也。已上二科。收归一乘宗本想念顿成竟。

　　△第九显同别中各具同别义。文二。初别教中具同别。

　　章曰。又别教之中。亦有同别。由多即一。是其同也。为一中多。即是别也。

　　解曰。别教中具同义者。即同时具足相应门也。以教义理事行位因果等十对事法为首。皆各总摄一切。成一乘无尽陀罗尼法。无有前后。参而不杂。故曰由多即一也。同时具足。同时显现故。是其同义也。别教中具别义者。即一多相容不同门也。以一教义。具摄因果理事等十义门。又随一门中。即具摄前因果理事一切法门。如彼初钱中。即摄无尽义者。此亦如是。故曰为一中多。虽一具多。而多非即。各自差别。故贤首结曰。然此一中。虽具有多。仍一乘即是其多耳。故知别教一乘法体。具多别义也。是故十玄缘起。十门无碍。初门多即一。是同义。次门一中多。是别义。以此同别二义。为法界缘起。一乘实德无障无碍也。故本经云。菩萨善观缘起法。于一法中解众多法。众多法中解了一法等。

　　△二同教中具同别。

　　章曰。同教之中。亦有同别。一乘三乘同一善巧。是其同也。各为据机别。即是别也。

　　解曰。同教者。同字一言。立同总名。此总同教。自具同别二义也。初有同义者。约教摄乘。故以同教一乘中。同有诸教一乘。故谓同。顿教绝相一乘。终教平等一乘。始教密意一乘。有八密义意一乘。委如至相问答中显也。二者有别义者。约法摄乘。各为据机别名别也。有绝相一乘机。有佛性平等一乘机。有蜜意一乘机。有声闻机。有缘觉机。有菩萨机。谛缘度等三法三乘机别也。此之一三教摄法摄。同一善巧。长养机缘。无不周尽。故曰。同教之中亦有同别也。已上二科。收归第九同别中。各具同别竟。

　　△第十显真俗虽殊。道合一体。文二。初贬凡情偏计过。

　　章曰。有情众生所知之境。则无上来所明诸义。何以故。为是偏计故。

　　解曰。凡情迷性。不达遍知。心境相违。真俗成异。则无上所明同别融通诸义。故征显曰。何以故。为偏计执过故也。

　　△二叹圣智通合德。

　　章曰。前德云。惟一实之渊。旷嗟万像之繁杂。真俗异而体同。凡圣分而道合者。此则先人已通斯趣耳。

　　解曰。文显义通。总叹先觉之人。理通遗智。亡言虚怀。则道合一真也。故前德什师又曰。亡言者可与道合。虚怀者可与理通。冥心者可与真一。遗智者可与圣同。已上二科。收归第十真俗虽殊。道合一体竟。兼前十科。总收归第二正说同别分竟。

　　△三流通指广分。

　　章曰。上来所举。略开一乘宗序之状相也。其间三乘法相次第。明义取解法式。列名出体。释得名所以。辨宽狭。明位地。障治相拟。通局随义。分别具缘多少。问答释疑等。具如诸章及诸论也。

　　解曰。文明意显。但指三乘法相。具孔目诸章。及粱论智论等。诸大乘论。一一广明也。上来释章文竟。

　　次辨三师伪说别教如右。

　　第一豫师易简记曰。中间三教。虽皆为三人所得。终顿二教。会泯归一。同得佛果。即是一乘。始教三乘。修因各异。获果亦殊。此唯三乘。属于权教。今此对三乘。乃唯始教权门也。问华严□□□异诸教。何特拣权三乘耶。答曰。今此文意。盖为学□□□□□大乘之外。别有一乘。权实混知。故辨差别。评曰。□□□□□□□□□□□□□□□□□□□拣会之殊。错引五六两祖之文。曲设问答。抑断华严。首引中间三教等文。此是五祖正立教中。特显华严别教一乘为本。别前四教三乘为末也。昧祖正意。却乃擅加虽字纵之。臆说终顿会泯归一。同得佛果。即是一乘之说者。又昧六祖会通。四教之文。不晓终顿。同泯二乘。为同教一乘。此师不明本末失。不明拣会失。抑别类同失。独拣权三失。从兹迷教眼。已上总非说。皆因四失矣。

　　第二复师折薪记曰。此一乘者。是华严迥别之别。此门外三车。通中间三教。乃至曰。证知三乘。是法华前诸经。岂不通中间三教耶。评曰。法华教旨。唯会始权终实。不会顿三。何以臆说门外三车通中三教耶。此违至相一乘三乘义章十对法。就法华三对后结曰。上件法门。摄下诸教。顿属其上分本教义。渐从其末义等。本教是华严。渐末是一代诸眷属经也。次昧清凉会通。法华教旨。唯会始权终实。亦不言会顿也。三违圭山释。未曾闻见觉性钞中。问显圆觉顿经。若在法华前说。则是权教。被法华破。若后。则法华已说。此何未曾。答曰。序及悬谈已明言。此是别教一乘。非法华通相一乘等。是知顿经顿教。自属化法顿收。不属三时五时之数。又至相曰。顿非安立门故。不属会破。复师违上诸祖说。昧他法华旨。为第一失。

　　又中间三教文。属贤首正立教中。显华严别教一乘为本。拣中间始终顿三教三乘。并愚小异末。即与法华破会自殊。此乃不明拣会。矫乱同别。为第二失㭊薪又曰。下章三处明文。以深密法相为终教。何者。如李唐三藏。解深密等三法轮中。后二是始终二教。故文云。此三法轮。但摄小乘及三乘中始终二教。不摄别教一乘等。评曰。第一引三法轮指归。唐藏宗计判摄者。不晓贤首自依深密法性经中。三种法轮。摄机宽说。故下章文明自指曰。此三法轮中。但摄小乘及三乘中始终二教。不摄别教一乘也。正如探玄曰。以深密经摄机宽故。就摄末归本门收。是约经部收机之宽。就法判摄也。即非指李唐三藏。宗计局义判摄也。故祖明曰。空相二宗。皆认法性之经。成立自宗之义。复师率情引文。不详祖述。为第三失。

　　㭊薪又曰。正立教中。复指深密三轮法中。后二是始终二教者。评曰。此师第二引正立教中文者。又迷祖述就法分教。特列三种乘法。初小乘法。二中间三教三乘法。三别教一乘究竟法。且中间顿终始三教。虽则存三泯二不同。而终顿之一。形对三故。皆为三人所得。故并苾三乘也。然有顿渐之殊。以顿教三乘。始终俱离。自为一教。渐三则开出终始。故祖曰。三惑开为三。谓于中开出始终二教。即如上说深密经等。三法轮中。后二是也。是知祖就乘法分教。故指深密后二法轮。通摄始终也。祖自结曰。此约法分教耳。若就法义。如下别辨。别辨者。即下所诠差别。并探玄第九门。以义分教中辨也。是知约法通摄。约义局判。故演义曰。法约自体。义是所以。法总义别也。据此证知。法总判摄。义别所以。是知贤首初在教章。约深密经部。法体宽通。总摄始终。后在探玄。约相宗义局。出别所以。宗计义别。唯齐始教也。复师不详祖意。约法约义。判摄自殊。返谓贤首曰。初作教章。以法相第二时为始。第三时为终。后述探玄。方自改曰。第二第三俱为始也。又注差当曰。旧立始教。依法鼓经。以空为始。故立始名。至探玄中。亦名始教。释名有异。而不但用空义释名。却用未尽大乘法理释也。又于㭊薪第二卷。引探玄曰。始同终别三。谓同闻般若。同观无性。三乘之人。各得自果。如前所引说。若据圣谛缘生。六度行异。亦得名为始终各别。此是第二第三时教也。问彼以二三时为始教。前何云第三时为终教耶。答只由此义一。祖自语相违。故知探玄中。方自改于斯义。故以二三时。合为始教也。呜呼复师深昧祖文。重重失理。始违教章。就法分教。祖依深密经部。法总宽通。以后二法轮。通摄始终二教也。次迷探玄以义分教。祖以相宗宗计义别。二三时义局。合为始也。是知贤首两处祖文。就法约义宽局判摄。前后无差。法义无违。复师率情。昧祖述意。而自臆说释名之异。返弹贤首自悟相违。后至探玄。方改斯义。谤祖之𠎝。犯重曷忏。为第四失㭊薪又曰。决择其意。第三门云小乘及初教。根不定故。堪人始终二教。如深密说者是。此上三说。正以法相宗第三时。为终教也。评曰。此即第三引决择之文者。又失祖意。祖以约法就机。决断拣择。如来一代所说经法。所化机性。于此世中小乘。及初教等机。依何经法。入何等教。摄即便定者。故祖曰。初时见转小乘法轮。中时见转空教法轮。后时见转不空法轮。如解深密经等说也。以此照知。祖约经部法宽。三时摄机。故作是说。即非许相宗宗计三时通性终教也。今谓。复师公违祖述。以相兼性失。且性相两宗。此方西域。自古相排。疏钞溢目。谁不通晓。独出此师。抱自臆说。以相滥性。为第五失。宗源既错。向下诸说。总成其非。繁不具辨。

　　第三会师。述焚薪记曰。夫别教一乘。圆融具德。卓绝独立。余如虚空。纵收诸教一一同圆。故曰唯有一乘更无余也。今谓评曰。此师述记。破斥㭊薪。主意矜高。要名聚众。媒炫求达。夸耀于他。不伸正道。唯多诘破。巧结过名。设有片言。犹为迳庭。且如卓绝独立之句。失在自相名别。违祖随机释别也。且圆通法本。具足主判。别别无尽。了非独立也。公违至相。释别教曰。又一乘之法。对机以明别。非谓自相而可别。随机论别相。别别具十。以显无尽也。又违观序曰。佛身一毛端。则遍一切。含一切也。世界尔。众生尔。尘尘尔。法法尔。无一法定有自体而独立者。故四祖曰。为一中多。即是别也。又违演义曰。孤标独立者。即前多中无一性。一亦无有多。二法互无。故得独立。亦一即多而唯多。多即一而唯一。废己同他。故云独立。今谓。初义一多性泯。自相果绝。二法互无。得独立名。次义一多性遍。随机互习。普入佛德。得独立名。即非卓绝独立。余如虚空。成断灭过也。返显佛乘一法界性体亏圆遍失。且如本经常以虚空。喻显法性包含无缺曰。譬如虚空。一切世界。若成若坏。常无增减。何以故。虚空无生故。乃至菩提。无相无非相。无一无种种。清减科曰。体离亏盈。疏又释曰。虚空无生。体无增减。菩提无相。成不宁殊。故下经曰。广大周遍。无处不有。不离不断。无有休息。疏又释曰。不离。结上无处不有。不断。生下无有休息。故得普收诸教。一一同圆。主伴圆融具德无尽也。或执祖曰。或但自摄同体一门中无尽。何以故。由余异门。如虚空故。不相知故。自具足故。更无可摄也。若作此执。谓余如虚空者。是不晓余异体门。喻如虚空无尽也。故祖结曰。如此一门。既具足无穷个无尽。及相即相入等成无尽。余一一门中。皆悉如是各无尽。诚宜如是。准知同体异体二门法义。重重无尽。余如虚空。无穷无尽。非言一乘法体独立余外如虚空。为第二失。已上三师。昧别圆旨。迷失宗源。不明本末。混乱拣取。略提十一失。次评伪说同教如右。

　　初同教䇿主会师。立一种同教。取至相曰。经云会三归一。故知同也。多义如彼又曰。今以理求通之。与同无别趣也。今从至相。评曰。会师斥前二师。立三同四同之非。自立会三归一同。虽依祖句。而迷祖述。祖以同字一言。立教总名。统目诸教。本末法义。利机差别。诠法浅深。融与不融。各自等殊。故有句义名同。凡有二十余同。略如前显。其中会三归一同。正属义句同也。是明法华会。破权渐三乘。直至露地等授大车。故名会三归一。止是会渐。一义名同。即非多义。如彼违祖昧义。略叙七失。且初不晓祖立同字一言为总失。二不晓法华经旨。唯会权渐。不会顿机。而言多义如彼失。三抑华严究竟圆同。返为法华方便会渐同所总失。四抑法界缘起理实一体同义。返为法华会机破渐差别同义所总失。五昧泯二同。同泯二乘。无三可会。故名同教一乘。即非会三归一所总失。六昧同顿同实同从。合后三为一实。以不辨圆融具德故。故开为同教一乘。即非会三归一同义所总失。今谓会三归一。止。可总收三一和合同。回三入一同。其余诸同。皆是诸教。各诠法义。开合不等。各随差别义句。以一同字通目。目为同教耳。故四祖曰。又会义不同。多种法门。随别取一义。余并别相。故言同耳。是知义非一准。虽各各有谓。而以同字一言。为总通目。决不将法华会渐同义。为总同也。又引祖曰。今以理求通之。与同无别趣也。今从至相者。足知此师深昧祖文。错乱祖意。今谓。四祖正意。释显古德立通同之名。非释会三归一同也。故彼文具曰。前德已求通别二教。而未见释相。今以理求通之。与同义无别趣也。照知此文遵古立同之由。非指会三归一通同多义如彼也。迷祖正意。顺情臆说。为第七失。已上矫乱教门。从此为始。惑众斗诤。惟事掠虚。无修实行。华严经曰。自说为是。余说悉非。清凉疏曰。愿诸后学。审此省躬。无党师承。同群堕溺矣。

　　二易简记主豫师。释教章。首立法界混融无二同曰。后同教门。直就法界。本末融会。故下章曰。此同教说诸乘等会融无二。同一法界。评曰。此师匪唯迷祖同字一言。抑亦不晓章文法义。章曰同教者三字。是辨指教名也。说诸乘等四字。明教下摄机。具彰本末也。会融无二同一法界八字。正显理体融会同也。是故贤首。初分诸乘。以一为本。三乘至无量乘为末。六重七义。具释如章。二融本末。融会诸乘。同证法界。同一理体。故云无二。故祖下文问答结显曰。义门异故。权实恒存。理偏通故。全体无二等。豫师将理体平等之一同。总法义差别之诸同。此乃理齐义不齐。为第一失。因兹有会师。斥彼曰。此中引文不尽。复错乱宗因。今谓。会师只知情尚入他非。不觉触言自招过。且宗因明论。凡说法义。当立三支比量。其三支量。当取外境比较。对法立量也。其惑就文取义。则立量不成。今会师斥他曰。引文不尽等句。意取下文泯权归实门。揽实成权门。来作因云同喻比量者。返自不晓三支比量义也。今谓。只就本句。作三支比量者。应云。同教是有法量。有一乘三乘法故。定说诸乘等。同一法界为宗。法量因云。会融无二。同喻如海波。量云。海喻理实一乘。波喻事权诸乘。会融无二。同一海水。事理无碍。同一法界也。若取次文义句。作因比量者。而非同喻之境。则比量不成矣。幸觊达识学流。去情参照。莫党师说。重增斗诤。已上豫会二师伪说。法界混融同。各具一失。辨三一和合同。

　　豫师立第二三一和合同。易简记。释教章摄益中。同教一乘曰。此即一乘三乘和合说故。属同教摄。前别教一乘。即是圆教。权教三乘。即是始教。同教一乘。即当终顿。故清凉玄文云。三同教一乘。如法华等。演义释云。即合终顿二教也。评曰。此师先取教章摄益中。三一和合同。立为第二种同教。略不明解和合之义。为第一之失。次引玄文总相会通文云。前别教一乘。至即合终顿二教等文。释此三一和合同者。了无交涉不唯昧于玄文泯二同义。实乃不明三一和合同义。为第二失。及至易简下文。引昔人释云。亦名回三入一教者。但立名有异。即是上三一和合也。决知此师。昧此两同名义。不照贤首。于下决择会机次第。以第七门曰。三乘根不定故。堪进入同教一乘。乃至曰。诸有所修。皆回向一乘等。正是三一法行和同义也。以第八门曰。三乘根不定故。堪可进入别教一乘者。即知彼三乘等法。本来不异别教一乘。何以故。为彼所目故。无异事故。唯显一乘。无三可得。胜前三一法行和合回向名同。此门正当露地等授大车。究竟唯一。故名回入。以入拣向胜劣自殊。决非重名。为第三失。

　　复师立四种同教。第一立三一和合同。㭊薪记释曰。此乃三一合说。则三乘和合不异。又曰。三一合明。又迷会解记。释玄文曰。三一共故。又注同教䇿曰。三一具故。评曰。此师凡有五释。混杂媕娿。略无定义。及至续注同教䇿曰。三乘为教。一乘为义。总为臆说。又初记曰。三乘一乘和合不异者。有滥别教该说文曰。以三即一故不异。以一即三故不异。今谓。此师将别教法本圆融。三一不异之义。释今同教三一和合。明不异者。得非矫乱。同别不明。两处三一。机诠法异。总为一失。

　　会师同教䇿曰。三一和合。同一善巧。故名同教。此乃以合释同。同者合也。则三乘为教。一乘为义。和合不离。摄机成益也。评曰。此师初摘教章摄益中四字曰。三一和合。及至释义。错指至相曰。同一善巧为合释同。於戏。此师不详祖述。穿凿太甚。今具至相文曰。同教者。亦有同别。一乘三乘。同一善巧。是其同也。各为据机别。即是别也。请详祖述。自明同教中自具同别两义。以一善巧法。具接一三机故。是同教中同义也。若据一三之机。诠法浅深。各别不同。是同教中别义也。即不曾说和合不离。以合释同也。是知此师。不唯不晓三一和合同义。实亦不明同教中同别义也。为第一失。次云。则三。乘为教。一乘为义。和合不离等者。臆说尤甚。今谓。贤首正文。先明教义。后辨摄益。初教义门中。以临门三车为教。界外别授大车。示真实义。三教虚说。无实体故。故清凉曰。是知三皆虚指。演义释曰。以证三乘皆是方便。无有实体。乃至曰。约教则废三立一。三教虚说。约理则开三显一等。三虚一实。岂容和合不离耶。又况贤首。就前教义中。约开说曰。三乘三句。第二句曰。或唯教非义。约同教说。一乘三句。第二句曰。或唯义非教。约同教说。及后总合曰。具此三句。约同教说者。即是具上三乘三句。一乘三句。互望对论。唯教唯义。总属同教门中。说开说合。非是独约教义和合也。是故贤首。就后摄益分齐中。方说三一和合同。会师公违祖述。矫乱教义摄益二门。臆说三一为教义和合。为第二失。今遵清凉会通法华经旨。会三为一。显法行和合。故演义曰。谓有问言。若会三归一者。为会昔三而为一耶为会昔三。归今一耶。故今释之具上二义。先明会三为一。初别药草喻品。证小行即是佛因。次引信解品。证大行是其所有。皆明会行也。次明会昔三归今之一。于中二。先会昔成今。有法喻合。法云义说为四等。乃至借喻显曰。以三点喻于三乘。以成一伊。喻为一乘。别说三乘。三皆是权。合三为一。故得称实。非三点外更有一点。乃至结成正义曰。三别有三。总合为一。故成四也。四即四乘义说为四也。次曰。彰今异昔下拣曰。前但合三为一。一无别法。已成四乘。今辨一乘。别有法门。乃至曰。唯为一大事。出现于世。不为于余等。此显露地等赐大车。回三入一。唯是一乘。不同三一义说四乘。明法行和合也。会师不遵祖释。臆说教义和合。为第三失。已上三师伪说三一和合同。共有七失。次评泯二同如右。

　　复师立第二种同教。依玄文曰。终顿泯二是同。故合二为一教。此师述会解曰。要终顿二教同泯二故。名同教一乘也。仍自注曰。约终顿泯二是同。非即合终顿为同也。正约终顿同无二乘。故云同教一乘也。又注同教䇿曰。此合为一教者。即由终顿同眠二故。合为一教。名同教一乘也。岂非得名之因。又注曰。今问彼曰。不将泯二为得名所以。更用何耶。评曰。复师曲说繁重。自意错乱。先述会解注曰。泯二是同。非即合终顿为同。后注同教䇿却曰。此合为一教者。即由终顿同泯二故。为得名之因。前后相违。成第一失。其次两重注说。决知不晓二教。诠法体同。合二为一。为名同教一乘。但执得名因由所以者。虚立教名。不彰法体。为第二失。

　　会师同教䇿。引清凉曰。始教存三故。别为一教。终顿泯二是同故。合为一教。下列四中云。三同教一乘。即合终顿二教也。会师就解曰。此乃泯二是同。出合为一教之所以。非得名之因由也。评曰。此师但引祖文。不释合二之义。唯言出合为一教之所以。语无的当。过同复师因由之失。今谓。祖约会通古师立四教义。故下列四曰。一别教小乘。如阿含等。二同教三乘。如深密等。三同教一乘。如法华等。四别教一乘。如华严经。其同教一乘。正以今家终顿二教教下。同诠一乘法体。同泯二乘。克体一合也。故演义曰。此通终顿二教。但同一体是顿。兼不坏能所知义。即是终。此明二教顿渐虽殊。克法体合也。会复二师。皆不明乘体一合。但言出合所以得名因由者。无稽臆说。为第一失。又因由所以。但是左右之言。义非两异。故演义曰。所言因者。所由所以。顺益待藉之义相也。为由有此所由所以。顺益待藉。果宗方明。故说此等名为因也。此即要是宗之所由。亦是宗之所以等。由此即显。与所立宗。一向一味。能建立宗。故名因也。会复二师。不照祖述。各执因由所以。互生斗诤。惑乱后学。为第二失。次引贞元疏曰。约圆融不融。分成二种。即顿教实教。并皆不融。为同教一兼。䇿曰。既曰不融为同。非泯二名同。不亦显乎。又此同教一乘。是合终顿。义亦明矣。今谓评曰。此师要将泯二同。与不融同。两同义齐。并合终顿二教为同教。一乘者。大失教眼。不晓两同来源自异。名义各殊。且泯二同。自属玄文总相会通。以今家五教。束为四教。会通昔人判四教义也。故以终顿二教。乘体唯一。合为第三。名同教一乘。同泯二乘故。故名泯二同也。其不融同。自属贞元。约合后三教为一实。以最后圆教。为究竟佛乘。具足实体。圆融无碍。为融为别。名别教一乘。以顿实二教。虽同诠一实。实体未圆。故开二教。名不融同。故贞元疏曰。二约圆融不融。分成二种。即实教顿教。并皆不融。为同教一乘。唯第五圆融具德。名别教一乘也。以此照知。两同名义。云泥自殊。略伸三异。初泯二同。从会通四教中。合终顿为第三同教一乘也。不融同。从五教中。合后三为一实。以终顿诠实未圆。故开二教名不融同。此昧四来合二。五来开三。来源自殊。开合不同。为第一异失。次泯二同。自约乘体一合。合二为同教一乘也。顿实同自。约诠法不融。开二为同。顿诠双绝。名绝相一乘。终诠双存。名佛性平等一乘。此昧乘体为合。诠法非合。为第二异失。次泯二同。唯局终顿也。顿实不融等同。通前四教。皆名不融。以教义理事等十门。随教浅深。孤门性相。故演义曰。各随五教。以辨差别。诸教共有。故云可思。今此独开终顿者。以同诠一实。就胜先开。名同教一乘也。此昧通局。穿凿类齐。为第三异失。三异之失。两同决殊。会师应说。公违祖述。惑人斗诤。又引地经疏钞曰。若自他相绝。则与众生心同一体故。无心外也。不坏能所知义也。自释曰。此通终顿二教。但同一体是顿。兼不坏能所知义。即是终教。若总取双绝双存。亦圆教中同教义也。会师䇿曰。既称总取。合二教也。亦圆中同。非离之之终顿。乃海具之江水。安得不咸。正同此间之同教一乘也。评曰。会师摘文臆说。诬惑后学。益增斗诤。今具引疏钞。显祖正意。祖释第三地经他心通文。经以他心通为总。下列二十八心为别。行相各殊。经末结曰。皆如实知。疏曰。审于事实。见理实故。亦非心外见法。亦非无境可知。若自他相绝。则与众生心同一体。无心外也。不坏能所。故能知也。又他心是总。余皆是别。六相圆融。一乘之实知也。钞曰。皆如实下。总释如实知义。有五教意。初通小乘。初教理实。通人法二空故。二亦非心外。下通始终二教。唯识之义。通二教故。三若自他下。通于终顿两教。但同一体。但是顿教。兼取不坏能所知义。即是终教。又总取双绝双存。亦圆中同教义故。四又他心下。六相圆融。唯属圆教一乘之别教义。今谓。钞文通论五教。束为四义。又加同教。初通小始二教。二亦非心外下。约唯识义。通知始权。异熟赖耶。名为一心。遮无外境。唯心变故。通知终实。说如来藏。以为一心。理无二故。性净随缘。举体成俗。即生灭门也。此束二教。通唯识说。权实自殊。非合二教也。三若自他相绝下。约真性义。通知顿教。泯绝染净。呵教劝离。毁相泯心。俱同众生本有清净一体名顿也。兼取不坏下。通知终教。具足真如生灭二门。能知心体。所知心相。故束二教。通知一乘真心体相也。故顿教通知心体绝相。终教通知心体心相。兼之一字。拣非合二教也。故钞明曰。通于终顿两教。不言合终顿两教也。又圭山显一心具五义门。拣后三门曰。然此亦一心。与上第三四门异者。三是摄事归理。会末同本。四则泯事泯末。唯理唯本。五则全事即理。即末全本等。以此照知。三教一心。心智义殊。即非合论也。又总取双绝双存。亦圆教中同教义故者。是显圆教本法。总取前四教。存绝法义。名圆教中同教也。总取小教六识心知双存事理。皆审实见。总取始教八识心知。双存心境。皆识所变。总取终教一真心知。双存体相。能所无二。事理无碍。总取顿教一真心知。双绝体相。能所染净。事理俱泯。最后圆教。圆心圆知。总取前四即末全本。存绝镕融。事事无碍。即是圆教不思议圆通同也。故曰总取也。如江水入海。波波俱咸。故曰总取。即非独取终顿合二为圆中同也。故清凉曰。圆以贯之。故十善五戒。亦圆教摄。圭山亦曰。圆教摄四之时。一一同圆。会师违祖。情尚臆说。改总取为独合终顿。作圆中同。广引祖文。展转穿凿。惑乱后学。益增斗诤。为第六失。次曰。正同此间之同教一乘者。又增惑乱。今谓。此间泯二。为同教一乘者。祖自明曰。如法华等。即是方便一乘。自属全拣。名方便同教也。若以华严究竟圆别一乘。为能总取。前四教法义。一一同圆。自属全收。圆中名同也。是知两种一乘。方便究竟自殊。两种名同拣收纵夺自异。会师更不辨明。一概断云。正同此间之同教一乘者。得非矫乱同别两种一乘。益增斗诤。为第七失。更有复师。注同教䇿曰。泯二非圆中同。曰。如探玄曰。于共教三乘中分出。故知非圆中之同。今谓。复师虽引祖文。而又偏执。亦不晓圆同。具拣具收。有纵有夺。若全拣则拣前四教。皆属方便名同。若约全收。则收前四教。一一同圆。皆属圆中名同。复师执云。故知非圆中之同者。偏执之失。会复二师。皆暗斯义。各广穿凿。益增斗诤。为第八失。次引密祖曰。能所无二。大乘终教也。能所俱泯。大乘顿教中证道也。观祖曰。以能所历然。证事法界。能所一相。证理法界。及事理无碍相即之门。能所具泯。证事理无碍形夺无寄门。存亡无碍。全证事理无障碍门。举一全收。证事事无碍门。会师䇿曰。能所存亡无碍。得非总取双绝双存。圆中同教义乎。是乃合前密祖之终顿也。举一全收。证事事无碍别教也。此前更不别立圆中同。又于终顿之后。别有此门。义可见矣。今谓。会师并引两祖能所存泯文义。要证臆说。总取双绝双存。是合终顿。作圆中同者。大迷两祖文义。矫乱五门证道。不明前后开合。有暗两重证智。今不避文繁。具彰两祖正意。先明密祖。依观祖贞元第三科曰。能所契合中。别明智证。以显五门。前之四门。是约无分别智。证事理无碍法界也。为方便同教之极至。生后第五门。举一全收。收前四门。名总契合。归圆别教。是显无障碍智。证无障碍事事无碍法界也。是故密祖依贞元科。随门牒释曰。第一能所历然者。则法相宗证道。谓大乘始教也。第二能所无二者。法性宗证道。谓大乘终教也。第三能所俱泯者。则大乘顿教中证道。第四存亡无碍者。必由能证。方悟心体。本绝能所三门无二也。第五举一全收者。总收也。前四但存泯。此门又收开合。以前三门。则存泯开。第四门。则存泯合。第五门。复收开合也。故迤逦五门方备也。故贞元结曰。上列四门者。一则欲次第阶道。二欲会众经异说。是知前四门。唯显性相无碍。至第五门。方说圆极圆同。故祖下曰。以性融相。相随性融。令前四门。合为一揆。德德无尽。相相无穷。方尽圆旨。方立圆同也。又密祖记释观祖别行疏曰。但约无分别智。证于真理。有此五门。义记释曰。上但约下。虽结前五。亦生后文势。言但约者。意表义理未尽。四法界唯一也。就一之中。有此五门法相。是知。两祖正意。皆以前三门说有前后。存泯即开。配始终顿三教。各论证道。显非独合终顿。义甚分明。以第四门。存泯合故。合具前三。次第阶道义。欲会众经异说义。合显修入之机。皆依无分别智。皆证事理无碍法界。与同教作方便引摄。故当名方便同也。至第五明举一全收。收前四门开合等义。方尽圆极。方具总取存泯之义。具德无尽。方立圆。同此义正如前辨。地经钞中。总取双绝双存。为圆同义也。以此照知。会师始迷地经钞中。总取存绝之义。终暗此中。举一全收之义。皆因迷此五门。不晓前四。唯约无分别智。唯证事理无碍法界。为不融同教之极至。不晓第五门。约无障碍智。证无障碍法界。融前五门证道。一一同圆。举一全收。方名总取。总取前四门四教存绝法义。一一同圆。方许说立圆中不思议同也。即非独取第四门存绝之义。独合终顿为圆中同也。故密祖记曰。若以无障碍智者。即如理智。如量智。乃至三智四智。皆无障碍。以成重重无尽也。无障碍境者。正事事无碍法界。含摄事法界。及理事无碍法界。皆无障碍。亦总成重重无尽也。贞元亦曰。若证事理无碍。及事事无碍法界者。但如前法界。信解明了。则心行自造。豁然证入。此显一道竖穷。展转玄妙。非初法界外。别有第二第三也。已上义门。照显会师。迷前暗后。矫乱祖迷。错说圆同。独合终顿。聋瞽后学。日增斗诤。为第九失。次引密祖释理事无碍中。至存泯同时。则迤逦有此三重。事理无碍之义方足。智者一一审之。会师䇿曰。即前观祖。能所一相所证。事理无碍相即之门。一重也。能所俱泯。证事理无碍。形夺无寄门。二重也。存亡无碍。全证事理无障础门。三重也。如次前二祖取之。第三重乃圆中之同。如日月矣。非合终顿乎。今谓。会师次引密祖。迤逦三重所入之文。配同观祖。双融能入之文。不明祖述。矫乱能所。又招二失。第一不晓密祖。自依贞元所入科中。曲有十门。以前七门。总为一处。为事理无碍。就第七门后结曰。迤逦三重。事理无碍之义方足。乃至曰。由上义成下三门。事事无碍义也。贞元亦曰。后三即事事无碍法界。以此该前。更无事理别行。一多不即。故唯归一无障碍法界。而举一全收。照上两祖文义。并在所入法界科中。十法门义。结前七门。迤逦三重。唯显事理无碍法界。义虽备足。为同教之极致。而尚拘事理别行。一多不即。拣其不融为方便。同义甚明也。以后三门。即事事无碍。该前七门。归一无障碍法界。举一全收。一一同圆。正显圆融究宽圆同也。会师迷祖所入科中。事理无碍三重法界之义。却将观祖能入科中。能所契合五门证道之义。配齐所入三重法界之义。不唯矫乱能所。实抑错合终顿。臆说圆同。为第十失。又云。前一祖取第三重。乃圆中之同者。今谓。两祖明文。结上三重。唯显所入事理无碍法界。一多不即。唯齐方便同义。祖无明文。将此所入第三重法界。为独合终顿。名圆同也。此语无稽。情尚诳说。为第十一失。次下更引五处祖文。要证泯二。顿实两同。并为圆同收者。总是穿凿。繁不多辨。今但略明祖意。各各自殊。决非混乱。且如次引观祖。释事理无碍曰。会法性等文者。今谓。观祖正意。以法性是一。会其终顿。同诠一性。诠性未圆。存绝两异。故合后三同诠一性。性相对拣之义。即非独合顿实。泯二两同。作圆同义说也。此是杂乱祖述。类例不齐。为第十二失。次引密祖曰。具此十门。乃至别教等文者。今谓。密祖释法界三观。于理事无碍观下注曰。具此十门。当大乘同教之极致。对后事事无碍观十门。当别教观也。主意对显同别两机。明心观法。进趣行门。非辨教门。总取存绝等义也。此是杂乱教观。类例不齐。为第十三失。次引观祖曰。实教大乘。亦名一乘。谓会三归一。唯有一乘法故。即后三教。合为一实。性相二宗。有多差别。略列十条。此能拣十义。亦即此经中。同教之义。密祖亦曰。即华严同教义。会师䇿曰。此亦后三。合为一实。开二即同别。开三即圆终顿也。是以为四。即但有同别。是合取顿实。即圆中之同也。以一乘三乘小乘三宗。不同一乘有二故。今谓评曰。实教大乘下。一节祖文。贞元正意。合后三教为一实。是显法性。对拣前二教为权。是显法相三乘。略列十义。对拣性相权实定异。故祖明曰。会三归一。十方佛土中。唯有一乘法者。是约法华同教。通相一乘。对拣权三乘也。即非华严别教。迥别一乘。为对拣也。若尔何合后三。皆名一乘耶。故祖拣曰。一乘有二。一别教一乘。二同教一乘。今谓合三。是约性实理体同义。通相一乘为合。后三下。约具德迥别一乘为合也。若尔祖何又曰。此能拣十义。即此经同教中之义。既言此经。明知是圆。何妨会师曰。是合取顿实。即圆中之同耶。今谓。此师从前至此。迷于开合。不晓圆同。且诸处祖文曰。华严别教究竟一乘。为诸教本故。法界大宗故。总相法门故。具同别故。具本末故。具性相故。具权实故。故祖指曰。能拣十义。亦即此经中同教之义。由此只曰同教。不曰圆同者。良以合三。是约法性通相一乘。方便引接。名同也。若具圆中同义。乃于后三开一圆教同。前诸教圆融具德。一一同圆。方说圆同义也。故贤首曰。或唯一圆教。以余相皆尽故。或具五教。以摄方便故。乃至曰。或开二开三开五等。是故诸教所明义理。交络分齐。结成教网。长养机缘。故此经云。张大教网。置生死海中。漉人天鱼。会师深暗斯义。不明开合。只见祖云。即此经中同教之义。便作圆同义说者。惑乱后学。日增斗诤。为十四失。次曰。开二即同别。开三即圆终顿也。是以为四。即但有同别。是合取顿实。即圆中之同者。此师违祖。臆说开二开三等语。且贞元就实。复有二门者。第一门曰。一约有位无位。分之为二。则以终教同前始教。皆名为渐。第四名顿。即非开二为同别也。第二门曰。二约圆融不融。分成二种。即实教顿教。并皆不融。为同教一乘。唯第五圆融具德。名别教一乘。今经正是第五教摄。以一一圆融。包摄无尽故。更无余文余义。即不曾有开三。加同为四。亦不曾有独合顿实。为圆中同义。祖但明曰。即实教顿教。并皆不融。既是不融。开为同教一乘。拣非圆同。义甚分明。会师从前违祖。情执穿凿。独合终顿为圆同者。于斯总错。为十五失。会䇿又曰。已上第二义。彼所立义既破。引文证又不成理量。今谓。此师此语。逆风吹火。还燎自眉矣。已上复会二师伪说泯二同共有十七失。次辨伪说同顿同实同。如右。

　　豫师取玄文。同顿同实同。立为第三种同教。易简记。释教章以教摄乘中。同别一乘文下注曰。有以玄文义理分齐中。同顿同实同。及圆融具德。配此同别。然乃教下。曲分义门。与今以教摄乘。义意亦别。此可会于清凉玄文。总相会通。或分四内同教一乘。如法华等。评曰。此师言有已下。至义意亦别。不晓玄文。先明教摄曰。圆必摄四。圆以贯之。故十善五戒。亦圆教摄。次门乘摄曰。一乘有二。一同教一乘。同顿同实。二别教一乘。唯圆融具德。是约圆融不融。以拣同别二机。诠证浅深。正显被机之义。故分同别。此师不考祖文。擅自断云。然彼教下。曲分义门。与今教章以教摄乘。义意亦别者。匪唯不晓玄文教章。并是以教摄乘。正显利机。却乃谤祖。为曲分义门。非约被机。而曰义意亦别。为第一失。次曰。此可会于清凉等文。又是不明两处祖述。矫乱法义。且玄文总相会通之意。自将今家五教。会通古德四教。以今终顿二教。同诠一乘。同泯二乘。体合为一。会通四教中。为第三同教一乘。如法华等也。今此教章。自就本宗五教。通摄一三乘机。随摄各五。且初一乘五者。一别教一乘。二同教一乘。三绝相一乘。如楞伽。此顿教。四约佛性平等。为一乘等。此终教。五密义意一乘。如八意等。此始教。已上五种一乘。皆是随教。单摄为一。不同总相会通。合二教为同教一乘也。是知两处祖意。单一合殊。义非可会。为第二失。

　　复师会解记。取玄文同顿同实同。立为第三种同教曰。三此中同教。要同教与终顿二教。义类相似。故云同也。又注同教。䇿曰。此约同教。同彼终顿。故云同教。不约终顿亦名同教。评曰。文繁义晦。以教为同。自招三失。初昧祖述。约法判教。教类有五。施设教相。约机造修。断惑证相。浅深自殊。决不滥觞。此师却曰。要圆教与终顿二教。义类相似同者。返显吾祖约法分教。义无约准。悖祖臆说。为第一失。次注同教曰。此约圆教同彼终顿者。正违祖述。祖以终教之机。同诠同教中。一性一相法义。顿教之机。同诠圆教中。言思断绝法义也。以此二教。虽皆诠圆教中存绝法义。而皆未足圆别圆融。但是孤门。有其所病。故祖拣开曰。同顿同实同也。演义释曰。同教者。谓终顿二教。虽说一性一相。无二无三。不辨圆融具德。事事无碍。故非别教。而别教中。有一性一相。事理无碍。言思斯绝。同彼二教。以此照知。祖约诠法之偏。名为同教。即非约圆教。同彼终顿也。为第二失。次曰。不约终顿。亦名同教者。今谓。祖述正以终顿。同诠同法。未足名同。若不约终顿名同。却用何教为同耶。足知此师。率情迷乱。诬誷学人。为第三失。

　　会师引清凉曰。同教者。谓终顿二教。虽说一性一相。无二无三。会师䇿曰。此正同教自相也。理应更曰。言思斯绝。以影在下文。不言耳。无二无三。非泯二乎。问曰。同彼顿实。安知合彼为同教耶。答。祖云下同同教。释此言也。评曰。会师碎节祖文。不联义势。具如复注曰。然此钞曰。虽说一性一相等。是纵彼二教。但是所同。次曰。不辨圆融等。夺非别教。后云。而别教中。有一性一相等。同彼二教。方是正立同教名相。此说颇正。令师错在初段。以纵为正。曰此正同教自相。为第一失。次曰。无二无三。非泯二乎者。此师从前臆说。泯二顿实两同之义。皆是合终顿为同。至此言非泯二乎者。核定之词。更不详究。清凉只在顿实同下。言无二无三。于泯二同下。不言无二无三者。祖有深意。拣异两同也。以顿实同。是合后三教。同诠一佛乘性。本不说有二乘三乘。唯显一佛乘性。故演义明曰。但立一实为真趣。举二三皆悉不许。不论大小。如说世间此人独立。更无与比。非要别指张王二人等。今缘顿实。于佛乘。性。诠体未足。不辨圆融具德。局在孤门。存绝各殊。开而非合。故以同字开曰。同顿同实也。其泯二同。自约会通四教。合终顿二教。为同教一乘。对三显故。不言无三。但云泯二也。故祖明曰。三四二教。虽则泯二异前。而对三显一。曲巧顺机。演义释曰。三即终教。四即顿教。此之二教。俱明一乘。故云泯二则异前。始终存三乘也。是知泯二之同。对三显一。只言泯二。不言无三也。顿实之同。本无二三可对。故言无二无三也。两种同义。约法对机。浅深自殊。决不类齐。会师不详祖述。擅于顿实同中。无二无三句下。便言非泯二乎者。不明教眼。杂乱祖述。为第二失。次问答下。会师自立问端答释指文。尤迷祖述。演义四十四。释十门唯识钞曰。若下同同教一乘。即收次三。就实次三唯识门也。即第五以末归本门。第六摄相归性门。第七性相俱融门。祖曰。其五六七三门。全同问明。但为明其自浅之深。故曰通二。一即终教。亦名实教故。其摄相归性。亦通顿教。以后三教。皆同一乘。并拣于权。故顿亦名实。今谓。祖自明曰通二者。通其终教。一性一相。通其顿教。言思斯绝。以其二教。各诠一义。自浅之深。故曰通二。通即同也。故两同字曰同顿同实者。显非合二也。设或情执终顿。共通一实。故言合二者。公违祖曰。合后三教为一实。即不曾言合前二教为一实也。是知会师答指此文。改祖通二之言。妄作合二之说。撄惑后学。重增斗诤。为第三失。次下又引不辨圆融具德。事事无碍。故非别教。又曰。而别教中。有一性一相。事理无碍。言思斯绝。同彼二教。今谓。此师引上两段祖文。正是碎节祖文。不联义势。具如复师破曰。不辨下是夺。又曰下是立。会师不得文意。从前三段至此。意显皆在后句。同彼二教。方是结释䟽中同顿同实。为同教也。文意极明。不必繁重杂乱祖意。为第四失。次曰。问信满成佛。行布十地。同前诸教。能同名同。岂非同教同彼耶。答。彼约一乘同三乘。方便引彼。令舍权入实。不待该而是圆。今谓。此师所引。教章问答。信满成佛之义。深味祖述。妄作圆同也。且祖明答曰。为欲方便显此一乘。信满成佛。令易信受。故于彼教。先作此说。至后又问曰。若尔云何说得诸位。阶降次第。答以此经中。安立诸位。有二善巧。一约相就门。分位前后。寄同三乘。引彼方便。是同教也。二约体就法。圆融自在。异彼三乘。是别教也。以此照知。前后问答。是显别教。具二善巧。其信满成佛。是初一善巧。约相就门。寄同三乘。方便引接。正属方便同教义。即非第二善巧。约体就法。相入圆融同义也。会师不详祖述。檀于初一善巧义中。断曰。令舍归入实。不待该而是圆者。不明善巧二门。矫乱同别。滥说圆同。为第五失。次曰。今约所诠事理无碍。是一该取二教所诠。入圆成。此彰其无碍。如浩然气。同雌雄风。总斯二风。以为一气。浩然外无别雌雄。雌雄之外。宁有浩然。事理无碍。同存绝即泯。总斯存绝。为事理无碍。道理亦尔。岂二事理无碍。分能所耶。会师此段语意。法喻合三。又成三失。初约所诠下。有昧玄文。前约总收。后约总拣。今论终顿二教所诠。理事无碍。正属总为拣同。故演义曰终教不说德用该收。顿教一向事理双绝。(乃至)曰。同教者。谓终顿二教。不辨圆融具德等。此师公违总拣。却云该取二教所诠入圆成此彰其无碍。探取别教四门义说者。以同滥别。矫乱拣取。为第六失。次曰。如浩然下。不晓风气两殊。妄用雌雄伪说。今谓。浩然元气。虚廓寂寥。本自无形无动无声。无大无小。无内无外。无明无暗。无智无愚。无富无贫。无贵无贱。偃伏天地之初。发生万物之祖。皆是自然噫气而出。故河图曰。元气无形。[句-口+(离-禸)][句-口+(离-禸)]蒙蒙。偃者为地。伏者为天。又礼统曰。天地者。元气之所生。万物之祖。在物禀受。诠分各殊。则有愚智。则有明暗。则贫富。寿有短长。故曰小知不及大知。小年不及大年等。其风者有形有声。有起有灭。有景有颓。有焱有忳。有短有长等。从天所使。随时而作。故河图帝通曰。风者天地所使也。又元命包曰。阴阳怒而为风也。以此照知。风与气殊。但同运四时气含风变。风谢气存。何得曰总二风为一气。以一气为二风。得非不考文籍。情臆妄乎。况当宋玉。一时奉主。伪说雌雄。故真儒斥曰。上古圣书。风有多种。本无雌雄二风。只有雌雄二雷也。若吾宗祖述。风气二义。息气从踵发。缘风依欲身。故有偈曰。息念慧五地。缘风依欲身。二得实外无。有六谓数等。今略论曰。谓持息入。是引外风令入身义。谓持息出。是引内风令出身义。委释如俱舍。又智者修息正气曰。有声曰风。结殢曰喘。不细曰气。不声不结。不粗不涩不滑。出入绵绵。若存若亡。资神安稳。方曰。息守风散。喘殢气劳。息定无念。正定气无为也。是知内外典籍。气恬风挠。两异皎然。此师昧乱。而云总斯二风。以为一气者。为第七失。次曰。事理无碍。道理亦尔。下合法不齐错。今谓。风气两运。是妄缘境。止局一顺弥。一天地。一日月。一四洲。众生共业。缘成则有。缘散则灭。若事理无碍。谈真常境。量周法界。廓彻虚空。处事。则事事全真。显理。则理无不遍。事理双融。故曰无碍。帝心曰。此全遍门。超情难见。非世喻能况。清凉释曰。借其分喻。通其玄意。故以海波为喻。海水喻理。海波喻事。事理相即。一体无二也。若将妄尘缘起。风气小境喻。合真如法界。事理广境。喻理不齐。此师却曰。道理亦尔者。不遵祖喻。违理极多。繁不具辨。为第八失。次引祖曰。以别该同。皆圆教摄。钞曰。犹彼江水入海亦咸。会师䇿曰。既俟别该。即偏教之终顿。非能同别教也。又言。江水入海。非自海水。即终顿为此之事理无碍明矣。指圆教。则总取双绝双存。圆教中同教也。今谓。此师引上疏钞。要证圆中同义。正出此文者。大昧祖科。科分两义。以别该同。皆圆教摄者。自属前科总明大意文。后通释妨难也。故钞释曰。谓有难言。既同顿同实。何异顿实。故此通云。即此同中。必有别义。如事理无碍。必有事事无碍耳。犹彼江水入海亦咸。以此释通深广之意。竖穷横遍。普该普摄。不论入与不入。□□□体是同。未入海时。咸德未具。故但云同。故祖科曰。总明大意。大意者。祖曰。如海有百川之水。水义同也。若江水入海。水体具德。波波圆摄。同同无尽。方摄圆同。自属后科开章别释中。明别教四门下义。一一圆同也。会师错认前科。总明大意。显显体之同。通妨之义。便作圆同具德义说者。不识文理。混滥圆同。不分体德。暗祖科释。为第九失。次曰。圆教有二。一同教。二别教。别即不共。不共顿实。同教者。同顿同实。若下同同教一乘等。会师䇿曰。既言下。同同教一乘。收次三门。唯识则同教一乘。是终顿。何不得称此名耶。既曰。收之是海具之江水。不同长江也。然海中江。乃收长江同昧。其别教同彼言下同也。今谓。会师□引祖文。鲁𢾖祖义。矫乱同别。且钞初显别教圆证究竟一乘。乘体具德。法法圆通。迥异诸乘诸教。故曰不共。不共顿实也次显同教者。指上顿实。为方便一乘。乘体虽同。但是孤门。未具圆德。故祖拣曰同顿同实。明知顿实。以不融义。故拣为方便同教。即非圆中圆通同也。会师公违祖拣。擅曰收之是海具之江水。为圆同说。□师此说。以㭊□收。曲说圆同。为第十失。又引下钞释十门唯识义曰。若下同同教一乘等。此师前设问答中。错指此文。已如前斥。今又引证。例作圆同者。又迷祖钞释十门唯识曰。约教分别。即具五教义。以前七门。配前四教。涉权就实。为方便同教。以后三门。独配圆教。总前七门四教。全收诸乘一一融通。方名圆通同教。故钞节释曰。若下同诸乘下。约融通说。若下同同教一乘。即收次三教实。若同于三乘。亦收前四。以其圆教□□包含□□具故。今谓。钞具四释。初若下乘诸乘。一约(去)□□□□□□□含圆别圆同。故疏曰。通十无碍。一部约宗□□□□□□□□机全拣。以法未融。以五六七三门唯识。配显终□□教虽□□实。而实体未圆以不融故。名同教一乘也。三若同于三乘。亦□前四者。以前四唯识门。配小始二教。名权教三乘也。已上前十门唯识。配前四教。并属所拣。诠法未融。为方便引接。名方便同教也。第四释曰。以其圆教。如海包含。无不具故。以最后三门。结显圆教。法本融通。总前七门四教。一一同圆。为全收圆同义也。会师迷抄□释。不分拣取。檀引第二下同同教一乘。雷例皆作圆收。圆同说者。公违钞曰。涉权就实。分节四释。以初后二释。是约法通收。可具圆别圆同说也。中间二三两释。是约机分齐。拣实与权。为方便同义。甚自分明。以圆别究竟一乘。乘体具圆为上同。以顿实方便一乘。乘体未圆。为下同故曰下同同教一乘也。会师媕娿。但曰别教同彼言下同也。验知。此师不晓上下。能所同法。刚执下同方便不融之同。例为圆通同讠者。公违□□融不融义。为十一失。次曰。若同教三乘。又收前刂曰注二□□四门唯识。非四教也。会自评曰。别教一乘下同□人。既□□□是三能同亦三。当知别教下同。终顿不应。便非□圆却[立*大]该而入圆也。以本非江水。故不得入。本非不融。故不得[古*　]等。今谓。钞曰若同教三乘者。是权始三乘也。亦收前四者。是前四唯识门也。会师因迷钞中。分四节释涉权就实等义。致此妄认。权三□同混滥下同。诸乘例类。下同终顿。并作圆同说者。公违祖钞四义拣释涉权就实之义。矫乱唯识十门。前七后三。拣同显圆。约法通收总融十门四教。一一同圆。方说圆通同义。即非混滥。不明拣收。例作圆同。为第十二失。次曰。总收诸教。会三归一。得非广乎。会师始暗此义。妄立总同。已具前非。今又指广滥说圆同。如海包含。始终错暗。矫乱宗源。为十三失。次曰。拣则三一不同。同则三一和合。亦斯义者。明知此师。始迷法华三一和合同义。已具前非。今暗华严融通同义。不详祖述华严教本同别之源也。今谓。别教一乘者。拣前四教三乘。迥异称别也。同教一乘。□初分诸乘六重七义。以显一乘。至无量乘。次融本末说诸乘等。会融无二。同一法界。一三融摄。权实恒存。理遍通故。全体无二。故祖结曰。或亦一亦三。如同教也。不遵祖结。返□法华破权会渐。义说四乘名三一和合。同类齐华严圆通同义。擅曰亦斯义者。不晓两经同义各殊深迷。本宗圆同之说日增后学。唯勤斗诤。为十四失。复师注同教策曰。今言下同同教。乃是约融通说者。公违祖述。本钞只曰下同诸乘约融通说。即不曾曰下同同教约融通也。又注曰。今下同同教。即别教不异于同。却令同中即有别义者。此味前钞通妨之义。此与会师。同暗斯义。有滥圆同。委如前辨。又注曰。收次三就实。皆同圆融尔。所以钞云。后三教皆同一乘。并拣于权。同一实也。此又昧祖。于合后三教为教实义中。开后圆教。为圆别圆融。开前顿实。为不融同即。不曾将合后三教。皆作圆通同说也。复师三注又成三失。大率豫复会三大知识。就同顿同实同一义法门。迷祖正述。于诸祖文。各伸情见。作意穿凿。互兴斗诤。惑乱后学。今谓略陈二十二失。次辩伪说。全收诸教同。如左。

　　复师会解。释玄文拣收曰。此中全拣前四。不摄于圆。约别教说。若此中全收。圆必摄四。约同教义说。故行愿钞。作此指也。此约圆教。收前四教。同成一教。故云同也。故下钞亦曰。若于三乘。亦收前四。以同教如海包含。无不具故。然上四义。收摄同教。体势略尽。有同此类。以义收之。则无所滥涉矣。评曰。复师指行愿钞。证全收为同者。不详祖述。明大法界缘起。即成性起。约法通收。收前四教。法法皆圆。故以全收。名不思议圆通同也。不遵祖述。□自臆说曰。此约圆教。收前四教。同成一教。故云同教者。验知。此师虽引全收名同。而不晓圆同法义。又注同教䇿曰。然圭山。决以全收门。只作同教。不同以本收末门。义说不可。要此中全收诸教。亦是别教。照知此师决闇圆宗。圆别圆同。不晓玄谈。纵夺□义。深迷行愿全收之同。教眼不明。因斯□说。为第一失。又注同教䇿曰。然则华严圆教。具摄前四。亦假法华会归。即一代时教。无不归圆者。此又不晓摄会义殊。矫乱全收圆同玄旨也。今谓。约法通收曰摄。约机诠异曰会。师祖明曰。华严称法本教。第二七日。同时演说。约法通收教义理事等。十法门义。若名若义。法法同圆。故曰圆必摄四也。若约会义。乃显法华逐机末教。第三七日。异时异处。方便接引。破异名会。唯会渐三。人法未圆。故会名同。复师昧此法摄机会。臆擅而曰。亦假法华会归等说。为第二失。或执祖曰。法华摄诸经归华严。岂非假法华耶。今谓。执此为证者。又迷祖意。祖显华严法华二经。化法是同。本末相资。为一大善巧法故。故作此说。非约化仪最后会三之说。展转穿凿。重迷祖述。为第三失。次曰。故下钞亦云。若同于三乘。亦收前四。以其同教。包含如海等。复师擅改钞本。以其圆教。作同教错。始恐笔误。以圆作同。及于同教䇿。就下注曰。此义亦同教章。所诠差别中。收前四教。为同教也。以注照知。此师诚非笔误。乃顺□臆恃攵圆字作同解释错。又昧钞中亦攵前四之言。自收前四唯识门。明权三乘。即非教章所诠差别中。收前四教。为方便同义也。双迷两处祖文。错乱圆同宗旨。亦与会师。同迷斯义。委如前辨。为第四失。次曰。然上四义。收摄同教。至无滥涉矣者。此师违祖总同。擅立四义。为同教总。而言体势略尽者。欺诬祖述。矫乱诸同。诳惑后学。益增斗诤。为第五失。

　　会师引圭山曰。全收诸教宗同教缘起义。亦指大疏玄谈全收之义。会师䇿曰。此作同教释。则是方便。故贤首曰。圆教或五也。且取非即圆通义。既曰全收诸教。即前之四教。谓之诸教。诸凉曰。圆必摄四。若尔即教章所诠差别。摄前之同教。亦即教章之初同教。以此同教。始自一乘至多乘。无不包故。亦即贤首总收十门唯心之同。清凉曰。如海包含。无不具故。则同顿同实之义。亦是此义。下文亦说同三乘故。章中前曰华严一乘。后曰圆之同教。非海而何。至相亦曰。会三归一。故知同也。三即诸教故。评曰。此师始迷约法通收。逐机分齐。拣收二义。终暗全收方便两同纵夺之旨。今谓。圭山古记清凉玄谈。并显约法通收。性海圆明。法界缘起。无碍自在。一即一切。一切即一等。为宗法教本。摄前诸教。一一圆通。本末镕融。名同教中全收同义也。故贤首曰。或总为一。谓本末镕融。唯一大善巧法。又于所诠差别所依心识下曰。若约同教。即摄前诸教。所说心识。何以故。是此方便故。从此而流故。乃至曰。此有二义。一约法通收。二约机分齐。初义者。由此甚深缘起一心。具五义门。第五门曰性海具德门。如圆教说。是即不动本而常末。不怀末而恒本。故五义相融。唯一心转。又于明佛种性中曰。摄前诸教所明种性。并皆具足主伴成宗。以同教故摄方便故。是约性辨。隐显相收。故祖结曰。义虽有□。然种性圆通。随摄遍收。隐显齐致也。以此照知。纵设方便同义。即是全收圆通无尽同也。故华严能开方便经曰。以等法界方便。等虚空界方便。等众生界方便。乃至第十一句曰。等一切光影方便。清凉疏曰。能开发方便。有十一句。初句总显。以含事理深广故。句初以字。贯下十句。谓频申三昧。业用深广。要以此十无分齐之方便。方能开显。况十复表无尽。光映之影。随机别故。故下经列一百二门三昧。疏曰。皆是颦申大用别义。故以多别。入佛之总。诸门别义。说者随宜。前百一门。同别业用。后一总相同果。师子频申者。若不总明分同。无以能□佛境。会师不照经文祖述方便之义。即是颦申三昧广大业用。主伴成宗。为圆通同收。昧而不遵。擅自断曰。且取非即圆通义也。语出无稽。义为的准。为第一失。次云。既曰全收诸教。即前之四教。谓之诸教。清凉曰。圆必摄四。若尔即教章所诠差别。摄前之同教。今谓。会师以玄文全收诸教中。同教摄四。与教章所诠差别中。同教摄四。两处祖文。圆摄同摄。法义之殊。竟不明拣。擅以若尔即三字核定。例齐足□。□师不晓圆摄。自显究竟一乘。约法通攵□□□足已成就。讠即因具果。通三世间。名不思议圆通圆摄也。其同教摄前者。自显方便一乘。逐机分齐。方便引摄。故入颦申三昧。业用深广。以无分齐之方便。开显等佛之种性。心识差别。隐显相收。具前四教主伴成宗。说为同摄。是知圆摄约法。本来满足。同摄约机。方便开显。方得圆通。故祖拣曰。或具前四。如一乘方便处说。或即因具果。通三世间。如圆教说。会师昧祖圆摄同摄两义之殊。媕娿核例。惑乱后学日增斗诤。为第二失。次曰。亦即教章之初同教者。又昧祖立同教总名。以一同字。通目诸教差别同义。即非独显全收德用圆通同也。会师臆断曰亦即者。雷例不齐。为第三失。次曰。以此同教。始自一乘至多乘。无不包故者。此昧祖约理体名同。是显诸乘权实恒存。故祖曰。理体遍通故。全体无二也。即非全收德用圆通同也。雷例不齐。为第四失。次曰。亦即贤首总收十门唯心之同者。此昧祖释。配摄五教。目足拣收。祖以前七门唯识。配前四教。约机分齐。人法未圆。为方便同。以后三门。独配圆教。人法俱融。约法通收。总收前七四教教义。理事□法等十门法义。一一融通。法法无尽。具足□□。□圆通同。会师不明拣收。唯言总具。如海包含。公违祖拣。显法融通。为第五失。次曰。则同顿同实同之义。亦是此义者。会师从始至终。不晓约法融通。为全收圆同。约机分齐。为全拣名方便同。此上同顿同实同义。正属全拣。以不融故。开为方便同教一乘。正如演义。拣唯识十门中。下同同教义也。不应臆断曰。亦是此义。滥作全收圆同错。为第六失。次曰。下文亦说同三乘故。章中前曰华严一乘。后曰圆之同教。非海而何。今谓评曰。亦说同三乘者。如前已辨。昧钞拣释。约机涉权。自属不融。未系圆融。全收门□□□首标华严一乘宗法圆融彳曰圆同等义者。乃约法融通。初后俱圆。是明述章建立正意。法法本圆。即非类齐所拣。涉权同三之错。为第七失。次云。至相曰。会三归一。故知同也。三即诸教故。今谓。会师始迷法华。约机分齐。唯会渐三。错立总同。已如前斥。今又臆说三即诸教。有滥华严约法融通。全收诸教。公违清凉辨吉藏违曰。然法华为于一类。开显本末。若将定判一代圣教。收义不尽。以法华之前。亦有大故。故钞释曰。此段会通经意。以释妨难。恐有难言。依于法华立义。乃是一极之说。如何不依。故今释云。自是立教之人。不得法华之意。别为一类滞小之人。故为此说。谓执三疑一。执小疑大。乃至曰。非欲会通一代圣言等。以此照知。会师决昧法华唯会一代渐三之机。擅臆断曰。三即诸教。有滥圆收。为第八失。次引清凉全收曰。大海必摄百川。同一咸味。圆必摄四。圆以贯之。亦圆教摄。尚非三四等。有其所通。无其所病。圭山大钞。指全收为一。是别教。今谓。会师引两祖文。要证全收唯是圆别。不许复师坚执全收。为同失也。今谓。二师皆昧祖述。各自穿凿。执同执别。玄兴斗诤。会师执别昧同。有暗圭山。明指大法界缘起。为全收圆同。此同即别显不思议。同同无尽故。故四祖曰。别教中由多即一。是其同也。此师公违祖述。于前解曰。此作同教释。则是方便。故且作非即圆通义。错前已具斥。错至今说。昧于圆同。为第九失。复师执同昧别。虽则知引圭山。指全收为同。而暗祖述。于前错解曰。此约圆教。收前四教。同成一教。故云同教也。此解之错。前已具斥。错至今说。又注同教䇿曰。今谓此中正约全收。具五教。一一同圆义说故。义当摄方便之同也。此约义相当相释也。今谓。复师始□□摄名同错。终约义相名同错。始终不晓。约法融通。同别无一。□已上复会二师。于一全收同下伪说法义。共一十五失。通前三师。立三种四种一种同教。违祖总同。各伸情见。竞增斗诤。计七十失。兼前伪说。别教法义。有十一失。凡八十一失。惑乱后学。片执师承。日增斗诤。于正法门。而生邪见。断灭真修。故圭山曰。为师之难。为徒不易。仰遵祖训。辄伸警䇿。奉勉师徒。修真言行。期悟心王。无劳妄识矣。

　　贤首曰。菩提大宝。性起灵珠。既琢既磨。资智慧而观察。为调为饰藉万行以严成。故求学者。以此为日新。阐道者。以此为法乐。琢磨方寸。修练行门。慧解智明。情消性莹。郎然大照。鉴无尽之玄门。赫矣高升。启难思之妙用。卓荦英(文)。懋合圣心。可为利物师。可行虚己道。摄生广受而不蓄。随机泛应而不流。无辜荷笈岁寒。岂愧抠衣日久。吞金刚种。日炼日精。植菩提苗。益滋益茂。解欲彰而行欲备。驾说为先。道贵振而德贵荣。洁己为任。直须以至慈为育物。以大悲为拯迷。以普敬为必和。以博施为济难。以无妄为至信。以无我为让诚。以无污为戒严。以无乱□□□。以无昧为慧观。以无欲为损贪。以无念为灭瞋。以无痴□□□。□利名若浮云谷响。视境色若幻梦空花。觖能如是。则皎性起之灵珠。证菩提之大宝。真解现前而尘尘华藏。真行成而物物妙严。不累境风。长新慧刃。能福世导俗。能敬天威人。境佩祖印之常规。可作空王之说客。故祖诫曰。切忌要名聚众。媒炫求达。打自大鼓。竖我慢幢。夸耀于他。互生斗诤。销文释义。唯炽贪瞋。口鼓葛藤。转增邪见。成群打开。趁队掠虚。端如闇证凡龟。恰似盲狗稆吠。无沈情见妄识。当施性净心王。大限到来。神光显焕。苟如□讠。得无爽焉。

　　释云华尊者融会一乘义章明宗记(终)

　　绍兴府会稽县昌源山净胜教院住持传贤首教观门人　　修寂
募缘镂板庶广流通旹绍熙癸丑上元日谨志
