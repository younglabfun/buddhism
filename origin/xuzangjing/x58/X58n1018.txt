卍新纂续藏经第 58 册 No. 1018 评金刚錍


　　No. 1018

　　评金錍

　　嘉禾语溪常乐教寺住持传教苾刍善喜因观金錍说无情佛性义始曰不觉䆿云(牛世反)无情有性终曰忽然梦觉所问所答都无所得前代诸师乃见始终寐语故不辨也近代有作显性录或为注解孟轲曰子诚齐人也知管仲晏子而已矣。

　　金錍云仆野客也容仪粗犷进退不恒逼前平立又云于是野客恭退昃跪。

　　评曰出此言是圣耶是凡耶圣必忘情情者凡夫也设有破斥当存礼乐义或可取人自服膺岂以是非情厚胜负气高自是非彼美己恶人如贤首叙十家立教云并是当时法将英悟绝伦历代明模阶位叵测祇如思禅师及智者禅师神异感通迹参登位灵山听法忆在于今清凉引韦虚舟传云自佛教东流秘密斯阐思大禅师之所证智者大师之所弘故思大师一见便云昔日灵山同听法华宿缘所追今复来矣故知作者之难宁容一家之见斥他宗为非余虽不敏当为剖陈略伸一两令其自悟耳。

　　金錍云客曰仆忝寻释教薄究根源盛演斯宗岂过双林最后极唱究竟之谈而云佛性非谓无情仁何独言无情有性耶答以子不闲佛性进否教部权实故使同于常人疑之今且为子委引经文使后代好引此文证佛性非无情者善得经旨故三十一迦叶品众生佛性犹如虚空非内非外若内外者云何得名一切处有请观有之一字虚空何所不收又云非佛性者谓墙壁瓦石故知经文寄方便教说下文又云如迦叶所引三皆有者此乃涅槃带权门说故佛顺迦叶三皆是有。

　　评曰涅槃经云佛性者名第一义空第一义空名为智慧此二不二以为佛性然第一义空是佛性性名为智慧即佛性相第一义空不在智慧但名法性由在智慧故名佛性若以性从相则唯众生得有佛性有智慧故墙壁瓦砾无有智慧故无佛性若以相从性第一义空无所不在则墙壁等皆第一义空云何非性故华严经云知一切法即心自性起信论云以色性即智性故色体无形说名智身以智性即色性故说名法身遍一切处明体本均也今分性相故分二义如何却云教部权实耶然种性有无邪正大小权实差别不等如外道计自然为因能生万物即是邪因若谓万物自然而生如鹤之白乌之黑即是无因无因邪因乃成大过若小乘种性有六种第六不动中有三品上者佛种性中者独觉性下者声闻性虽于此中说佛一人有佛种性然非彼大菩提性以于佛功德不说尽未来际起大用等当知于小乘中除佛一人余一切众生皆不说有大菩提性如小乘论说若大乘初教于有为无常法中立种性故即不能遍一切有情五种性中故有一分无性种众生显扬论云云何种性差别五种道理谓一切界差别可得故当知一切有情有五种性第五种性无有出世功德因故永不灭度由三善根即立三乘种性若于三行随一修行未至本位立为不定种性若于三行全未修行立为无性如涅槃经云三种人中毕竟死者喻一阐提无佛性也若大乘实教即就真如性中立种性故则遍一切众生皆悉有性故智论云白石有银性黄石有金性水有湿性火有热性一切众生有涅槃性如经说言众生亦尔悉皆有心凡有心者定当得成阿耨菩提皆是此义闻引智论云在众生数中名为佛性非众生数中名为法性彼云亲曾委读细捡论文都无此说是亲曾读论文乎况自制妙乐云文义四句一有文有义常人用之二无文有义智者用之等妙乐若是金錍必非也金錍若是妙乐必非也古人云我买汝矛还刺汝盾入与不入即无词矣若一乘教种性甚深因果无二通依及正尽三世间该通一切理事解行等诸法门本来满足已成就讫华严经云菩萨种性甚深广大与法界虚空等此之谓也况华严性海云台宝网同演妙音毛孔光明皆能说法华香云树即法界之法门刹土众生本十身之正体于何非性故大经云刹说众生说三世一切说又云一切世间诸境界皆悉能令转法轮等其文非一也问既然如是云何在有情数中名为佛性在非情数中名为法性各唯识云虽此身土体无差别而属佛属法性相异故谓法性属佛为法性身法性属法为法性土性随相异故云尔也彼谓大部说无情无性此乃带权门说者此言非也设或更过涅槃最后极唱亦只此说以性随相异故说有无相逐性生一切皆有涅槃带权门说者深非经意。

　　金錍云云何乃以智断果上缘了佛性以难正因如来是智果涅槃是断果故智断果上有缘了性所以迦叶难云如来佛性涅槃是有世人多引涅槃为难故广引之以杜余论子应不见涅槃之文空效世人瓦石之妨缘了难正殊不相应此即子不知佛性之进否也况复以空譬正缘了犹局如迦叶所引三皆有者此乃涅槃带权说故。

　　评曰然涅槃虽非吾家所宗而正因缘因非所谓也涅槃具正因缘因其文甚显自是立意之误曲说缘了判为权门又为文之质碍展转枝词翳其正理今为略示令涅槃文义自显涅槃二十九师子吼难云如佛所说一切诸法有二种因一者正因二者缘因以第一义空为正因佛性故无所有即正因也华严云了知一切法自性无所有于此了知即是了因明知一切众生虽有第一义空智慧之性若无般若为了因者终不成佛涅槃二十八又云善男子因有二种一者生因二者了因能生法者是名生因灯能照物名为了因烦恼诸结是名生因众生父母名为了因谷子名生水土名了六度名生佛性名了六度能生菩提故为菩提生因佛性能了菩提故为菩提了因又云善男子因有二种一者正因二者缘因正因者如乳生酪缘因者如酵暖等显无缘了不见正因虚空无性故无缘因佛言善男子若使乳中定有性者何须缘因师子吼菩萨言世尊有性故故须缘因何以故欲明见故缘因者即是了因世尊譬如暗中先有诸物为欲见故以灯照了若本无者灯何所照如土有瓶故须人工水轮绳杖等而为了因是故虽先有性要假了因然后得见以是义故定知乳中先有酪性性体虽有须籍了因修之令现众生佛性不得言定有定无涅槃三十五云说如是言一切众生定有佛性是名执着若无佛性是名虚妄智者应说众生佛性亦有亦无然佛性有四门涅槃经云一切众生皆有佛性如乳有酪性等斯即有门也又云石无金性乳无酪性众生佛性犹如虚空迦毗罗城空大涅槃空即空门也又云众生佛性亦有亦无何以为有一切众生悉同有故何以为无谓从善方便而得见故即亦有亦无门也又云众生佛性即是中道非有如虚空非无如兔角百非斯遣此即非有非无门也若取经论唯识多明有门掌珍多辨空门中边论多辨亦有亦无门中百论多辨非有非空门涅槃三十六又云善男子若有人言一切众生定有佛性当知是人谤佛法僧若有人言一切众生定无佛性当知是人谤佛法僧乃是涅槃具谈正缘二因如何将缘因判为权门涅槃大旨有所未尽灯物之喻其理甚明傥有公论其诤自息也。

　　金錍云不觉无觉法性不成觉无不觉佛性宁立是则佛性之法性容在小宗即法性之佛性方曰大教故今问子诸经论中法界实际相真性等为同法性在无情中为同真如分为两派若同真如诸经不见无情法界及实际等若在无情但名法性非佛性者何故华严须弥山顶偈赞品云了知一切法自性无所有若能如是解则见卢舍那岂非诸法本有舍那之性耶。

　　评曰彼云不觉无觉法性不成觉无不觉佛性宁立者法性乃目诸法差别自性就无情说觉与不觉乃就有情说故起信论云凡夫谓之不觉菩萨谓之分觉如来名究竟觉如何谓法性不成佛性宁立耶又云法界实际实相真性等为同法性在无情中为同真如分为两派者肇公云本无实相法性性空缘会一义耳如何将实相同法性作难问也又云为同真如分为两派起信论云真如者即是一法界大总相法门体真如法界如理虚融平等无二如何却云分成两派又引华严证法性佛性为一故云岂非诸法本有舍那之性者华严往往非所宗经论故至率略也清凉曰情破理现则见舍那以性融相故无内外也如何却云诸法本有舍那之性孔目云佛性者据觉语时佛者觉也口称无情复言有觉若如所谓则情变无情无情变情大同邪见。

　　金錍云余欲开导子之情怀更以四十六问而问于子子若能晓余之一问则众滞自消法界融通释然大观洞见法界生佛依正一念具足一尘不亏者。

　　评曰然佛性要义不可不知今此涅槃宗于法性故以法性而为佛性则非内非外随物迷悟强说升沉宗法性者以无障碍法界为宗则法性即佛性知一切法即心自性若以心性无佛性者无法非心性则不隔内外而体非内外内外属相性不同相何有内外然迷一性而变成外外既唯心何有非佛所变无实故说墙壁言无佛性以性该相无非性矣如烟因火烟即是火如水成波波即是水境因心变境不异心心若有性境宁非有况心与境皆即真性真性不二心境岂乖若以性从相不妨内外若以外境而例于心令有觉知修行作佛即是邪见外道之法故须常照不即不离不一不异无所惑矣。

　　金錍云最初一问问佛性之名从因从果从因非佛果不名性。

　　评曰涅槃经云佛性有因有因因有果有果果因者即十二因缘因因者即是智慧果者谓大菩提果果者谓大涅槃既有四种皆名佛性前二本有后二当有文理昭然如何难云从因非佛果不名性此言误矣。

　　金錍末后一问问行者观心心佛众生因果身土法相融摄一切同耶。

　　评曰华严经云心佛与众生是三无差别心是总相悟之名佛成净缘起迷作众生成染缘起染净虽殊心体一耳此说心遍融摄一切何以用证身土法相一切同耶。

　　金錍云客曰何故不多不少唯四十六余曰攻惑攻疑攻行攻理通教通义通自通他一问亦足为对钝根故有四十六应知一问亦皆能攻。

　　评曰但破初后中亦可破则四十六问皆可破也何者彼以一念三千以伸四十六问该取因果依正色心生佛等一切诸法以至后文皆是此义故不评议也然但得以相从性一义而未晓以性从相说也故以墙璧瓦砾抑在权门矣学者当去情思之然圣旨幽远随智取会各伸己见共赞大猷。

　　旹绍熙甲寅十月日日颐庵苾刍善喜　书

　　评金碑(终)

　　建长五年八月二十二日(巳时)于花洛之边梅尾之庵染紫毫于清泷川浪打白麻于高雄山岚为散后学疑朦书写新渡唐书回向无贰只为兴华严佛法愿念非他偏为遂兜率上生也愿一宗三宝垂哀愍二世善愿令成就而已。

　　沙门释心海(俗龄三十二戒度一十七)

　　文化十一甲戌年九月偶得此珍篇不耐蹈舞令学生临写自手挍合了此编凤潭德门未见处可秘藏可秘藏。

　　高野山日光院潮音窟主辉潭识

　　文政二己卯年四月十八日(巳时)书写于洛阳第五桥头天照山极乐寺中喜云窟了缘山蔡华楼主杜多连常。
