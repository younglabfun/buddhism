卍新纂续藏经第 58 册 No. 1014 法界观披云集


　　No. 1014

　　法界观披云集

　　河朔平原　道通　述

　　夫三重法界从下升上渐次深广智眼门中观照妙境因解起行遗智忘言自悟真体然后起用举一尘毛摄入无碍有十玄门重重无尽情与无情普皆平等难思妙境于时现矣。一真空观前二句八门各有十字标三字征二十字释先结释后结标若改色字为十法界字则法法即真。一会色归空一实色不即断空二色相不即真空三双拣断空实色四幻色即真空二明空即色一断空不即实色二真空不即色相三双拣实色断空四真空即幻色三尽空之色与尽色之空互不相碍看色见空观空见色。四泯绝无寄心境不可得无念而知是为证行。二理事无碍门理事互望不相离性为宗不可分不坏相为因如波与水有十喻明法。初二门合辨大小一异六量。一理望事全遍一尘而非小宗性不可分故因如海在一波。二事望理全匝而非大宗不坏相故因如小波匝大海。三理望事同时全遍诸波宗性非异故因如大海遍诸波。四事望理俱时各匝真理宗相非一故因如诸波匝大海。五理望事全遍一事亦遍诸事宗不可分故因如水湿性。六事望理一事全匝诸事亦匝宗相不坏因如波波全匝。问理既全匝一尘何故非小亦遍诸尘何故非大答以非一异理望事有四比量事望理有四比量。问尘外有理则非全遍尘外无理分理不遍答以性融故令多事无碍内外俱全理望事四量事望理四量。三依理成事门不变之随缘量云理望于事有法定依理成宗从缘无性故因如依水成波。四事能显理门成事之体空量云事望理有法定能显理宗事虚无体故因如波虚令水现。五理能夺事门随缘之不变量云理望于事有法定能夺事宗离理无事因如水夺波。六事能隐理门体空之成事量云事望理有法定能隐理宗相用差别因如波显隐水。七理即事门不变即随缘量云理望事有法定非事外宗是法无我理因如水即波。八事即理门成事即体空量云事望理有法举体即真宗缘成无自性因如波即水。九真理非事门随缘即不变不变非成事量云理望事有法真理非妄事宗所依非能依因如即波之水非波。

　　十事法非理门体虚之成事成事非不变量云事望理有法全理之事非理宗性相异故因如动相非湿性。

　　<PIC>X58052801.gif</PIC>三周遍含融观一理如事门有五一如事显二如事差别三如事大小四如事变易五如事无量　量云真理望事俱时显现宗体随相异因如金为六道。二事如理门有五一普遍二广大三遍三世四常住五本然云一尘有法正遍华藏含摄华严宗唯心所现故因如太虚空。三事含理事门存本一事而能广容非一故不坏小相非异故方为能含有其四句或一中含一或一切含一切或一中含一切或一切中含一量云一尘不容无边与理非一异故如太虚空。四通局无碍门一尘与理非一即非异不起菩提树全遍十方界非异即非一虽遍一切尘内不动本位。五广狭无碍门非一即非异不坏一尘而容刹海非异即非一广容刹海尘相不大即见世间大小相即。六遍容门一尘望一切尘有用能入是普遍义有相是广容义量云一尘望一切尘普遍即是广容唯心故如一镜遍九镜摄九镜在一中若广容即遍一尘遍自内一切唯心现故一镜容九即是遍九内。七摄入门一切望一入即是摄法无定性如九镜入一镜即摄一镜在九镜内若一望一切摄即是入法无定性九镜摄一即是入一。八交涉门摄一入一即是摄多入多通有四句。一一摄一切一入一切缘起相由故如九镜为所摄即为所入。二一切摄一一切入一缘起相由故如九镜摄一镜即是入一镜。三一摄一一入一宗缘起相由如东镜摄西镜入东镜中。四一切摄一切即是入一切十镜圆满同时顿具。九相在门我摄余法在他法中他法亦摄余法在我法中。一一切摄一入一宗如八镜摄南镜带入西镜。二一摄一切入一宗如东镜摄八镜带入西镜。三一切摄一入一切宗如九镜摄东镜入九镜。四一摄一切入一切宗如镜镜之中有多多灯。十溥融门具八九二门两重四句一是容多之一多是容一之多二门交络配属即有八句重重无尽主伴互融将此十门入于一切法义方成十玄之义。

　　法界观披云集(终)

　　刑部主事宜兴吴正志施赀刻此
大方广佛华严经吞海集下卷法界观披云集一卷嘉禾释道梅对长洲徐普书吴县仇鹏刻。

　　万历辛卯冬清凉山妙德庵识
