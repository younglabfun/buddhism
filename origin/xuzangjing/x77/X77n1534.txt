卍新纂续藏经第 77 册 No. 1534 华严经持验记


　　No. 1534-A 华严持验纪序

　　释迦成佛。已在久远无量劫前。但以发愿度生。现相于周昭王甲寅年四月八日。生迦毗罗国。舍王位出家。以三十岁十二月八日。明星出时成道。说法四十九年。谈经三百余会。教分五时。皆大乘也。其中华严金刚法华诸经。为最上一乘法。华严。以即秽即净为宗。金刚。以无相不取一法为宗。法华。以人人成佛为宗。学者能究心三经。佛法即蟠际寸胸矣。莲池师云。华严具无量门。诸大乘经。犹华严无量门中之一门耳。华严天王也。诸大乘经。侯封也。诸小乘经。侯封之附庸也。观此语。则是经之尤尊重可知。盖是经为世尊初时所说之第一义谛。世尊成正觉已。与诸菩萨。七处九会。放光说法。文殊阿难等。结集铁围山。忉利天龙。咸护法藏。由是菩萨搜秘典于龙宫。大贤阐迦文于东夏。如斯胜妙。得闻何幸。故一品之持。已得净戒。一偈之诵。能破地狱。以至盥掌滴水。尚足拯济微生。矧夫书写读诵讲说思修。冥通幽感。殊绝人天。如诸传记所录。不彰彰欤。余既裒次金刚法华持验二书。因复取是经感应事迹。表而出之。为后人劝。或谓心宗不二。能所双空。黄梅衣钵。尚欲抛却一边。况区区记传粗迹。奚关正觉。虽然。五周大义。悉标因果。所谓因该果海。果彻因源。编中备陈感应之验。正符斯旨。倘获由此而耸动群机。启迪正信。上之精进修持。自然见性成佛。次亦当收帆苦海。早种佛因。先哲不乏奇缘。凡圣实无差别。虽复如古所云。异鸟衔花。海王送雨。地震流西域之光。虎驯负太原之钵。效可见于当今。理何殊乎曩昔哉。抑经中称应观法界性。一切唯心造。释迦度生。亦为人人具有佛性。故佛出世度之。持经者。但办一片精心。华藏庄严诸圣贤众。历劫可以亲闻亲见。能如此。庶不辜负四十九年苦口也。然则即以是义。当诸经持验一贯之说可乎。

　　古阳羡净业弟子　周克复　敬撰

　　历朝华严持验目录南天竺龙树菩萨天竺世亲菩萨东晋沙门支法领晋佛度䟦陀罗于阗般若弥伽薄宋求那䟦陀罗齐释慧光魏勒那摩提魏蜀僧法建后魏沙门灵辨僧德圆后魏安丰王延明后魏王明干北齐中官刘谦之隋僧慧悟隋释灵干唐灞桥逆旅异僧唐解脱和尚唐释法诚唐僧辨才唐释法空唐僧伽弥多罗唐法顺和尚唐于阗实叉难陀唐法藏和尚唐修德禅师唐龟兹国小乘师唐僧慧祐唐释道英唐国师澄观唐释城慧唐五台山尼师唐孙思邈唐李通玄唐樊玄智唐邓元爽(附邹极)唐郭神亮宋华严祖觉禅师宋法师省常宋释善本宋蜀僧智超宋文忠欧阳公宋孙良宋秦氏净坚金苏陀室利元华严菩萨正顺明辨融禅师明戈以安明谭工部贞默母

　　No. 1534-B 劝流通华严持验引

　　经典所在。流通即属善缘。福报无量。故语云。能以大乘法传一人者。当十善。传十人者。当百善。传大贵人。大豪杰。大力量者。当千善。重刊广布者。当万善。况净土法门。超出生死轮回。永不退转。直至成佛而后已。是劝一人修净土。乃成就一众生作佛也。凡作佛者。必度无量众生。彼所度之众生。皆由我而始。其福报信不可穷尽。故欲劝一切见者闻者。广大其心。以佛之心为心。使人人知之而尽生净土。龙舒所言。自宜谛信不诬。至法华华严二经。尤佛说妙法中之最上乘。观音大士。普度世间。无刹不现。往贤感通事迹。历䆊昭然。各为纂集。以劝进修。斯诚铃铎方来。津梁末路之最方便门也。戊戌秋。予辑金刚持验。已有流通小引。敬恳同人。兹刻净土。法华。华严。观音持验诸纪。搜采载籍。征信古今。颇殚心手之微劳。用志皈依于不朽。但拙刻板在此地。未能广传他省。既并生庄严佛土之中。安可缺法事流通之胜。复告当世善信。获见诸本。不吝广为刻施。或仍原本。或易新编。其见闻所及。有关持验者。尤冀续缉于后。一句赞扬。即是一句护持善根。一念鼓动。即是一念消弭罪业。于以续佛慧命。自利利他。所谓护法诸神。既护法宝。自护弘法载宝之人。断断不爽。昔贤为劈窠图。劝人念佛。后以他人念佛多生净土。乃归功施图之人。亦得生净土。法施功德。不可思议如是。愿与同人共勖之。

　　同善道人　克复　敬恳

　　No. 1534

　　历朝华严经持验纪

　　荆溪周克复重朗纂

　　男周石校

　　吴郡陈济生皇士参

　　南天竺国。大名德比丘。号龙树菩萨。出梵志种。大豪贵家。始生时在树下。由龙成道。因以为号。襁褓时。诵四韦陀。有四万偈。皆即照了。弱冠擅名诸国。天文星纬及余道术。无不综练。结友三人入山。至一佛塔。出家为道。九十日。诵阎浮提。所有经论。皆悉通达。因更求异典。向雪山。见一比丘。以摩诃衍授之。爱乐读诵。辨才无尽。闻者悉推伏。请为师范。便自谓一切智人。心生憍慢。欲往从瞿昙门入。时门神谓龙树曰。今汝智慧。未云能辩。比于如来。无异萤火。齐辉日月。我观仁者。非一切智。云何欲从此门而入。龙树闻之。𧹞然有愧。自念世界法中。津途无量。佛经虽妙。句义未尽。我今宜更敷演之。开悟后学。饶益众生。作是念已。独处静室水精房中。大龙菩萨愍其若此。以神力接入大海。至宫殿。开七宝函。以诸方等深奥经典。无量妙法。授龙树。九旬中。通解深入。龙知其悟道。送还出宫。初华严经是文殊师利所集。佛初去世。异道竞兴。乏大乘器。摄此经入龙王宫。六百余年。龙树往龙宫。见此经独为渊妙。诵之在心。始得传布于世。付法藏因缘经。及西域记说。贤首华严传诸本。具志其事。

　　世亲菩萨

　　天竺人。性负聪敏。初以小乘为业。峻辨横分。利如星剑。兄无着菩萨托病。令召世亲。因开示大教云。及吾未死之前。读吾所习经典。世亲即读华严。乃见毗卢法界。普贤行海。因生信悟。叹曰。可取利剑。断吾舌根。用明己赞小乘之失。兄止之曰。如人因地而倒。亦因地起。昔日以舌毁大乘。今可将舌以赞大乘。遂入山。披览大乘。造十地论。论成之日。大地遍震。光明洞然。见西域记。

　　东晋沙门支法领

　　志乐大乘。捐躯求法。闻于阗东南二千余里。有拘遮盘国。国君相传。敬礼大乘。王宫内有华严摩诃般若大集等经。并十万偈。王躬受持。庄严供养。于是裹粮抗䇿。备历艰途。至拘盘国。竭诚请祷。遂得华严前分三万六千偈。赍还。即东晋朝所译经也。此华严入东土之始。

　　晋北天竺三藏佛度䟦陀罗

　　华云觉贤。甘露饭王之苗裔。幼失怙恃。度为沙弥。性聪敏。博综群经。深达禅律。常愿游诸方以弘至化。适姚秦沙门智严至罽宾国。问彼国僧。谁可流化东土。皆云贤可。师尝受禅业于佛大仙。大仙时亦在罽宾国。谓严曰。可以振维僧徒。宣授正法。贤其人也。严因恳请。偕来东夏。师许之。途历三载。昼伏宵行。备经危险。方达东莱郡。闻罗什在长安。欣然诣焉。与之上下论议。演授禅法。后游东晋。义熙十四年。吴郡内史孟顗。右卫将军褚叔度。别造净室。请译华严经。师乃于扬州谢司空寺(亦名道场寺。即今润州兴严寺是也。由兴华严故)。手执梵文。共沙门百余人。翻译梵本三万六千颂。成晋经六十卷(三十四品八会)。指文会理。通言适妙。沙门法业笔受。慧严慧观润色。故道场寺。犹有华严堂焉。初译经时。堂前池内。每有二青衣童子。从池中出。捧以香花。爇炉注水。不离几席。将夕还潜沼中。举众皆见。以此经久在龙宫。龙王庆感流通。故令龙子给侍。又有善神。护诸左右云。后入庐山。预远公莲社。译观佛三昧诸经。永嘉六年卒。年七十有一。手屈三指。明得阿那含果。业公风格秀整。遍阅群教。自谓未能探微照极。常怏然不足。后遇觉贤。请译华严。筹咨义理。数岁。廓然通悟。顾友人曰。圣教司南。于是乎在。遂敷弘奥旨。郁为宗首。着旨归两卷。慧严慧观。笔格高简。经论深博。即什公八俊之二也。

　　于阗国沙弥般若弥伽薄

　　坚持戒行。专诵华严。忽有人合掌谓曰。诸天令弟子请师。愿师闭目。俄至天上。天主跪而请曰。今诸天方与修罗战。屡被摧衄。屈师诵华严经。望法力加护。师如其所请。乘天宝辂。执天幢幡。心念华严。以诸天众。对彼勍敌。修罗见之。忽然溃散。须臾送归。身染天香。终身不灭。

　　宋求那䟦陀罗

　　华言功德贤。中天竺人。初通五明诸论。后深入三藏。进学大乘。其师令探取经匣。即得华严。师喜之。命加讲说。元嘉中。至广州。刺史车朗奏闻。文帝遣使迎接。南谯王义宣等。并师事之。王集义学沙门七百余众。欲讲华严经。师以未通华言。深怀愧叹。因朝夕礼忏。虔祷观音。以求冥应。遂梦神人执剑。持一人首而为易之。豁然便觉。自后华言无不通晓。遂讲华严至十数遍。听者倾服。师初达建业。帝问曰。寡人欲持戒不杀。而身主国政。不获从志。奈何。师曰。帝王所修。与匹夫异。匹夫身贱名劣。须克己苦躬。帝王以四海为家。万民为子。出一嘉言。则士庶咸悦。布一善政。则人神以和。刑不夭命。役不劳力。则风雨时。寒暑调。百谷茂。如此持斋。斋亦大矣。如此不杀。戒亦至矣。安在缺一时之膳。全一禽之命。然后为弘济耶。帝抚几称叹。敕有司供给。举国宗奉焉。

　　齐释慧光

　　居洛阳。着华严涅槃十地等疏。妙尽权实之旨。一日有疾。见天众来迎。光曰。我所愿归安养耳。已而净土化佛。充满虚空。光曰。惟愿我佛摄受。遂我本愿。即弹指謦咳。言气俱尽。见云栖往生集。

　　魏勒那摩提

　　华言宝意。中天竺人。博文赡学。明悟禅理。以正始初。至洛阳。译十地等论二十四卷。师领受华音。慧悟绝伦。帝每令讲华严。精义颖发。尝处高座。忽有持笏执柬者。形如尊官云。天帝来请法师讲华严经。都讲维那。咸祈相赴。时讲席众僧同见之。师怡然微笑。告众辞诀。化于法座。其都讲等僧。亦同时入灭。观此。知华严秘藏。天人无不宗重如是。

　　魏蜀僧法建

　　禅行高特。素持华严。时武陵王东下。令弟规守益州。魏遣将军尉迟迥来伐蜀。规既降款。城内名僧。皆被拘禁。至夜忽有光明烛天。迥遣人寻光。乃见诸僧并睡。惟师端坐诵经。光从口出。迥闻自到师所。顶礼坐听。达旦始休。因问法师夜诵何经。师曰。华严经。迥问诵得几许。师曰。贫道发心欲诵一藏。情多懈怠。今始得千卷耳。迥惊疑不信。将欲试之。曰。屈诵一遍。应不劳损否。师曰。诵经沙门常事。岂惮劳苦。乃设高座。令诸僧众。并执经本。听师登座宣诵。七日夜。数乃满足。迥起谢别。因并释放诸僧。既而叹曰。如来灭后。阿难是为总持。未能过此。蜀中乃有此人。所以常保安乐。岂偶然哉。见续高僧传。

　　后魏沙门灵辨

　　晋阳人。宿植胜善。常读大乘。见华严经。倍加钻仰。乃顶戴此经。入清凉山寺。求文殊师利潜护。拜礼历岁。足破血流。肉尽骨穿。忽闻空中云。汝且止。但至心思维此经。自得入处。师于是披卷。豁然大悟。熙平元年正月。造华严论。演义释文。穷微洞奥。共百卷。流传于世。

　　僧德圆

　　天水人。常以华严为业。读诵受持。遂修一净园。树诸谷楮。并种香草。杂以鲜花。每一入园。必加洗濯。身着净衣。溉以香水。楮生三载。香气四达。别造一室。香泥涂地。令匠人斋戒易服。出入必盥漱薰香。剥楮取皮。浸以沉水。濩净造纸。毕岁方成。别筑净基造新室。堂中施方柏牙座。用布香华。上悬宝盖。垂诸玲佩。白檀紫沉。以为经案。并充笔管。书经生。日受斋戒。香汤三浴。华冠净服。将入经室。必夹路焚香。呗先引之。师亦体服严洁。执炉恭导。散花供养。方乃书写。师又胡跪运想。注目倾心。才写数行。每字皆放光明。照彻一院。久之方歇。复有神人执戟。现形警卫。圆与书生同见。余人则不睹焉。又有青衣梵童。手执天花供养。经二载。书写毕。盛以香函。置诸宝帐。每申顶礼。后因转读。函发异光。此经递授于今五代。有清净转读者。时亦灵应昭然。今尚在西太原贤首法师处。见会玄记。

　　后魏安丰王延明

　　中山王元熙。并以宗室英贤。处心无上。稽首圆宗。尝用香和墨。写华严经一百部。金字华严经一部。皆五香为藏。七宝为函。静夜良辰。清斋行道。即放神光五色。照耀台宇。众共睹之。

　　后魏文明元年。京兆人王明干。因病致绝。被二人引至地狱。及门。见一僧称是地藏菩萨。教之诵偈云。若人欲了知。三世一切佛。应当如是观。心造诸如来(此晋经偈)诵此偈者。能排地狱诸苦。干因诵之。入见王。王问曰。汝有何功德。答云。惟受持一四句偈。即朗诵如前。王遂放免。当诵偈时。声所到处。狱中受苦之人。皆得解脱。干三日方苏。忆持此偈。向人说之。方知是华严经。夜摩天宫无量菩萨云集所说。即觉林菩萨偈也。今唐经下二句云。应观法界性。一切惟心造。语虽稍别。大意亦同。既一偈之功。能破地狱。况一卷一部之玄微哉。见纂灵记。

　　北斋中官刘谦之

　　自叹刑余。皈心佛乘。太和中。第二王子。于清凉山。求文殊师利菩萨。焚身供养。谦之睹其事。乃奏乞入山修道。赍华严经一部。昼夜精勤。礼忏读诵。心祈妙悟。绝粒饮水。垂三七日。形气虽微。丹恳弥切。忽感髯髭尽生。复丈夫相。神彩通悟。洞晓幽旨。遂殚精造此经论。共六百卷。奏闻。高祖倍加敬信。华严一教。于斯转盛。

　　隋禅定道场僧慧悟

　　京兆人。尝与一僧道祥。同隐终南。师受持华严。祥受持涅槃。木食岩栖。各专其业。忽一人来拜跪问讯云。请一师就宅赴斋。二僧相推。人云。请读华严法师。悟因随往。乃山神处也。请千罗汉。皆推师上座。食讫。皆飞空去。神呼一童子令侍。童即依命谓师曰。请师开口。既视口中。乃云。师大有病。童取手爪上垢。投师口内。须臾。复令师开口视之。曰病已略尽。即跃身飞入口中。童果是药精。师遂获神通。还室取经。辞道祥。渺然履空而去。

　　隋释灵干

　　姓李。狄道人。依衍法师出家。年十八。能讲华严。住兴善寺。为译经证义沙门。后遇疾死。数日乃苏云。往兜率天。见休远二法师。并坐华台。光辉绝世。谓干曰。为我报诸弟子。后皆生此。师志奉华严。常依经作华藏观。及弥勒天宫观。至于疾甚。目上视。若有所见。僧童真问之。答曰。向见青衣童子。引至兜率。而天乐非久。终坠轮回。莲华藏是所愿也。既而气尽。须臾复苏。真又问今何所见。答曰。见大水遍满。华如车轮。而坐其上。吾愿足矣。言毕而逝。

　　唐苑律师

　　京兆延兴寺僧。以贞观初。途经㶚桥。日夕。舍于逆旅。俄有异僧至。仪服粗敝。止宿主人别房。遂取醇酒良肉。快意饮啖。律师持洁。勃然秽之。其僧食已。乃索水漱口。闭户端坐。而诵华严。初标品题。次诵如是我闻一时佛在摩竭提国。僧两口角俱放光明。如金色。比至三更。四帙欲满。口中光明更炽。至五帙已上。其光渐收。却入僧口。未及五更。诵终六帙(即六十卷晋经全部)。僧乃却卧。律师侧听玄音。束身抱愧。悲悔交怀。天明。入房礼忏。询其名字不答。分袂后。莫知所之。感应传云。录感应时。适有狂者在傍。问曰。某不断酒肉。效彼神僧持诵华严可乎。答曰。汝一夜诵经。未至五更。能满六帙乎。汝夜诵经。能放口光以代灯烛乎。汝能若酒仙之食虾。志公之啖鸽。吐而复活乎。汝皆不能。妄效神僧行事。欺诳圣贤。罪深沧海。其何能逃。于是狂者。惭谢而退。

　　唐解脱和尚

　　姓邢氏。代州五台县人。七岁出家。初从慧超禅师。询定业。超器之。告众曰。解脱调习融明。非尔辈所邻也。未几大获启悟。后于五台西南佛光寺。立精舍。专诵华严。复依经作佛光观。屡往大孚寺求见文殊。文殊现身悔云。汝今不须礼觐。可自诲责。必当大悟。后因反求。乃悟无生。兼得法喜。遂慨思弘济。祈诚大觉。请证此心。感诸佛现。为说偈曰。诸佛寂灭甚深法。旷劫修行今乃得。若能开晓此法眼。一切诸佛皆随喜。师更问空中寂灭之法。可说得教人耶。诸佛即隐。但有声告曰。方便智为灯。照见心境界。欲究真实法。一切无所见。又本州都督。请传香受戒。法化既毕。将东归。都督及众送至城东。日暮思欲焚香。忽闻城上空中声曰。合掌以为花。身为供养具。善心真实香。赞叹香烟布。诸佛闻此香。寻声来相度。众等勤精进。终不相疑误。故旧传题云。偈赞排空也。

　　唐释法诚

　　姓樊。雍州人。幼出家。以诵华严为课。因遇慧超禅师。隐居蓝谷。后于南岭。造华严堂。备致严洁。乃图画本经七处九会之像。延弘文馆书生张静。敬写全经。师亲捧香炉。专精礼戴。忽见有瑞鸟。形色殊异。衔花入室。旋绕供养。时以为精心所感。

　　唐僧辨才

　　幼事裕法师。日惟课习华严。久而不悟。乃虔造香函盛经。顶戴行道。凡经三载。梦普贤指授玄义。忽尔成诵。焕若临镜。

　　唐释法空

　　隋末雁门郎将也。弃家诣清凉深谷。常诵华严唯心作佛之偈。后遇异僧。授以般若玄旨。豁尔心空。临终坐逝。见云栖感应略记。

　　唐僧伽弥多罗

　　师子国人。证第三果。麟德初。来震旦。高宗甚加敬礼。后往清凉敬礼文殊。因至西太原寺。时属诸僧。诵华严经。师问是何经。答曰华严。师肃然改容曰。不谓此地。亦有是经。合掌赞叹久之曰。此大方广佛功德难思。西国相传。有人读此经。以水盥掌。水沾虫蚁。其舍命者。皆得生天。何况受持读诵。精进思惟者欤。

　　唐杜顺和尚

　　姓杜氏。讳法顺。京兆杜陵人。操行高洁。学无常师。专以华严为业。童子时。于宅后冢上。为众说法。闻者皆悟大乘。至今说法冢存焉。又于终南山。集华严所诠之义。作法界观文。时感海会菩萨。现身赞叹。既成。聚火焚烧。契合圣心。一字无损。居山中。尝欲种葵。地多虫蚁。师乃巡疆定封。虫即外徙。由是耕垦。一无所损。三原县有民。生而聋哑。师召之与语。应言便愈。因诣南山。值横渠涨溢。止之断流。徐步而过。将终之日。普会有缘。声色不渝。泊焉入寂。葬樊川北原。今全身塔在长安南华严寺。别传云。是文殊化身也。

　　唐于阗国三藏实叉难陀

　　华云喜学。证圣元年。三月十四日辛酉。于东都佛授记寺。重译华严。至圣历二年。十月八日。译新经讫。按智度论。名此为不思议经。有十万偈。梁摄论。亦名百千经。前晋译止三万六千偈。所谓法领半珠者也。是时遣使之于阗。迎梵本至。师再加翻译。兼补前阙。计益九千颂。合旧总四万五千颂。为唐本八十卷(三十九品九会)。传云。法藏有十类经。其一略本经。即今两译本也。皆十万偈中之略。以译未尽故。然第一会所说华藏世界。晋本文多阙略。至八十卷。始获通晓。亦璨然备矣。时有大德义净三藏。弘景禅师。圆测神英法宝贤首诸法师同译。复礼法师缀文。自辛酉初译。越一日壬戌。有天降甘雨之应。

　　唐法藏和尚

　　字贤首。俗姓康氏。康居国人。初母梦异光而孕。及生而慕无上。后有俨和尚讲华严于云华寺。师至中夜。忽见神光来烛庭宇。叹曰。当有异人。发弘大教。及明。乃遇俨和尚。自是伏膺。深入无尽。圣历二年十月。新译华严经成。敕师于佛授记寺开讲。十二月十二日。讲至华藏地界品。讲堂及寺院中地。忽皆震动。道俗数千共睹。叹未曾有。又于云花寺开讲。有白光自口出。须臾成盖。万众欢跃。先是总章元年。西域有三藏梵僧。来至京洛。高宗敬事。师时为童子。顶礼三藏。请受菩萨戒。众白三藏曰。此童子能诵华严大经。兼解其义。三藏惊叹曰。华严一乘。是诸佛秘藏。难可遭遇。况通其义。若有人诵得华严净行一品。其人已得菩萨净戒具足。不复更受菩萨戒矣。天授间。师讲华严经。因论邪正。有道士口发粗言。明朝洗面。眉发俱落。方生悔心。归敬三宝。发誓受持华严经。一百遍。尚十遍未毕。忽感眉发重生。

　　唐定州中山。修德禅师。苦节成性。守道山林。专以华严为业。永徽四年。发心抄写。别为净院。植楮树。历三年。灌以香水。洁净造纸。复别筑净台。召善书人沩州王恭。斋沐净衣。焚香布花。悬诸幡盖。礼经忏悔。方升座写。下笔含香。举笔吐气。每日恒然。师仍入室运想。每写一卷。施缣十疋。恭皆不受。写毕。集众设斋庆之。师于众前。烧香散花。发弘誓愿。才开经藏。放大光明。周七十余里。照定州城。山中斋众。及诸士女。投身悲悔。无不敬仰。见会玄记。

　　唐圣历中。三藏法师实叉难陀云。龟兹国惟习小乘。不知释迦分化百亿。现种种身云。有梵僧从天竺。持华严梵本。至其国中。小乘师等。皆无信受。梵僧遂留经而归。小乘诸师。乃以经投弃于井。既而井中放光。赫如火聚。其夜诸师睹之。疑谓金宝。至明。使人漉取。乃前所弃华严经也。诸师惊异。遂收归经藏。置中龛内。他日忽见此经在藏中最上隔。诸师自言。此亦我释迦所说。吾见有少异。乃收入藏中龛。何人辄移此上隔。乃更置下龛。锁藏门。严掌锁钥。明日开视。则仍在上隔矣。诸师方悟一乘大教。威灵如此。追悔信慕。华严一经。遂盛行诸国。见英师感应传。

　　唐崇福寺僧慧祐

　　戒行精苦。事俨和尚。专业华严。每清晨良宵。焚香虔诵如来出现品。忽见十余菩萨。从地涌出。现金色身。皆放光明。坐莲华座。合掌听诵。经讫乃隐。

　　唐释道英

　　蒲州陈氏。年十八。二亲为之娶。五载同居。誓不相犯。后从并州炬法师。听华严经。便落发。入太行山柏梯寺。修行止观。尝因亢旱。讲华严经以祈甘泽。有二老翁。各二童子侍。时来听讲。英异而问之。答云。弟子并是海神。爱此经。故来听受。师曰。今为檀越讲经。请下微雨。翁敕二童。童即从窗孔中出。须臾大雨霶霈。远近咸赖焉。二翁拜谢。倏然而灭。

　　唐清凉国师

　　讳澄观。字大休。会稽夏侯氏。生于玄宗开元戊寅。身长九尺四寸。垂手过膝。口四十齿。目光夜发。昼乃不瞬。建中二年。栖止五台。下笔着华严疏。一日梦。金容山峙。光相莹然。既觉。知是光明遍照之征。自是笔无停思。历四年而文成。又梦化身为龙。矫首南台。尾蟠北台。宛转凌虚。须臾变百千数。蜿蜒青冥。分散四方而去。识者以为流通之象。初为众讲。感景云凝空。盘旋成盖。疏钞外。复撰手镜一百卷。华严纲要三卷。正要一卷。法界观玄镜一卷。镜灯说文一卷。三圣圆融观一卷。七处九会华藏世界图。心镜说文十卷。贞元间。诏延入内殿。升座阐扬华严宗旨。乃敕有司铸印。迁国师。号清凉。开成三年三月示寂。生历九朝。为七帝门师。春秋一百有二。僧腊八十有八。全身塔终南山。未几有梵僧至阙。表称于葱岭见二使者。凌空而过。以咒止而问之。答曰。北印度文殊堂神也。东取华严菩萨大牙。归国供养。有旨启塔。果失一牙。惟三十九存焉。遂阇维。舍利光莹。舌如红莲。仍谥号清凉国师。妙觉之塔。见疏钞缘起行迹。

　　唐释城慧

　　灵丘李氏子。其亲祷五台山而生。既长辞亲。诣五台真容院。从法顺和尚披剃。尝诵华严于李牛谷。草木为食。每诵经时。有五七儒服者坐听。数持异华鲜果以献。师怪问之。答曰。某山神也。蒙师法力。无以为报。愿充执侍。师不乐。遂舍其处。见云栖感应略记。

　　唐仪凤年中。西域有二梵僧。至五台山。捧花执炉。肘膝行步。向山顶礼文殊。遇一尼师。在岩石间。松下绳床。端然独坐。口诵华严。时日方暮。尼谓梵僧曰。尼不合与大僧同止。大德且去。明日更来。僧曰。山深路遥。无所投寄。奈何。尼曰。若不去。我不可住。当入深山。僧徘徊惭惧。莫知所之。尼曰。但下前谷。彼有禅窟耳。僧往寻果得窟。相去数里许。二僧合掌捧香炉。面北遥礼。倾心听经。泠泠于耳。初启经题。称如是我闻。乃遥见尼身处绳床。面南而坐。口中放光。赫如金色。皎在前峰。诵两帙已上。其光盛于谷南。方圆可十里。与昼不异。至四帙。其光渐收。六帙都毕。光并收入尼口。人以为此文殊分化。以示梵僧也。见英师感应传。

　　唐上元中孙思邈。服流珠丹。云母粉。年百五十岁。颜如童子。至长安。说齐魏间事。有如目睹。尝书写华严。经七百五十部。时太宗召见。问佛经何经为大。孙曰。华严经佛所尊大者。帝曰。近玄奘三藏。译大般若六百卷。何不为大。而八十卷华严经独得大乎。孙曰。华严法界。具一切门。于一门中。可演出大千经卷。般若经乃华严中一门耳。太宗方悟。乃受持华严。见英师感应传。

　　唐李长者

　　讳通玄。初至太原。寓高山奴家。每旦唯食枣十颗。柏叶饼一枚。后舍去。路逢一虎。驯伏如有所待。长者语之曰。吾将著论释华严经。汝当为吾择一栖止。虎负长者囊钵。行三十余里。至一土龛蹲住。长者入龛。虎便孚尾而去。龛素无水。是夕风雷拔一老松。松下出泉。清冽甘美。时人号为长者泉。长者著论之夕。心穷玄奥。口出白光。照耀龛中。以代灯烛。时有二女。容华绝世。以白巾幪首。为长者汲水焚香。供给纸笔。卯辰之际。辄具净馔。甘珍毕备。斋罢彻器。莫知去来。历五载。著论将终。便尔绝迹。见长者华严论事迹。

　　唐永徽中。樊玄智。安定人。弱岁即知修道。皈依杜顺和尚。顺令诵华严为业。仍依此经修普贤行。每诵经。口中频获舍利。前后数百粒。慧英法师感应传云。居士有时夜诵。口放金光明。照及四十余里。远近惊异。年九十二。无疾而终。茶毗时。牙齿变为舍利。得百余粒。悉放光明。数日不歇。于是僧俗竖塔供养。

　　唐邓元爽

　　华阴人。证圣中。有亲故暴卒。经七日复苏。说冥中欲追爽。爽惧。其人教写华严经。写竟。爽母墓侧。先种蜀葵。至冬已瘁。忽花发。灿然荣茂。乡闾异之。闻于朝。旌为孝门。又华严志云。邹极缮写华严经。至半部。忽香案前。见一比丘。邹问汝何人至此。答曰。吾乃华严侍者。感君至诚。特来研墨耳。邹方礼谢。遂不见。写经之灵应如此。

　　唐永隆中。长安人郭神亮。梵行清净。忽一日暴卒。有天人引至兜率天宫。敬礼弥勒。一菩萨谓郭曰。何不受持华严。对曰。以无人讲演故。菩萨曰。有人现讲。何以言无。既而郭苏。向薄尘法师述其事。始知贤首之弘转法轮。其感通神异若此。见会玄记。

　　宋眉州中岩华严祖觉禅师

　　幼过目成诵。著书排释氏。忽见恶境。悔过出家。依慧目能禅师。未几。疽发膝上五年。医莫愈。因书华严合论毕。夜感异梦。旦即舍杖安步。一旦诵至现相品曰。佛身无有生。而能示出生。法性如虚空。诸佛于中住。无住亦无去。处处皆见佛。遂悟华严宗旨。府帅请讲于千部堂。词旨宏放。众咸叹服。见五灯会元。

　　宋圆净法师

　　名省常。钱唐颜氏。十七岁出家受具。戒行谨严。习天台止观法门。淳化中住锡昭庆。慕庐山之风。结社西湖。以华严净行品。乃成圣之宗要。自刺指血。和墨书之。每书一字。三拜三围绕。三称佛名。又刊板印施千卷。易莲社为净行社。预会者。皆称净行弟子。王文正公旦及相国向公敏中为社首。一时士大夫百二十人。比丘千人焉。翰林苏易简。作净行品序。至谓予当布发以承其足。剜身以请其法。犹尚不辞。况陋文浅学而吝惜哉。天禧四年正月。端坐念佛而寂。为莲社七祖云。

　　宋释善本

　　试华严得度。居恒诵持不辍。奉诏住法云。赐号大通禅师。后归杭州象坞寺。修净业。定中见弥陀佛示金色身。一旦告门人曰。吾三日后行矣。至期。果趺坐念佛西向而化。

　　宋元祐中。蜀僧智超法师。常诵华严经已三十年。偶见一童子。风神爽异。举手高揖。超问何自。曰自五台来。超曰。何远至此。曰有少事欲相导故。吾师诵经。固可嘉矣。但失在登厕洗净时。触水淋其手背。而未尝用灰泥洗之(或用皂角丸亦可)。所用灰泥。律制七度。今但二三。缘此触尚存。礼佛诵经。悉皆得罪。言讫不见。超惭而改过。识者曰。此文殊化现。示警于超也。故知洗手必须依法。至在家诵读者。亦须如法行持。若不能。必持偈咒。方免亵慢之罪。登厕偈云。大小便时。当愿众生。弃贪嗔痴。蠲除罪法(入厕时先鸣指三下)。

　　咒云。

　　唵狠噜陀耶娑诃(三遍)。

　　洗净偈云。

　　事讫就水。当愿众生。出世法中。速疾而往。

　　咒云。

　　唵贺曩蜜栗帝娑诃(三遍)。

　　去秽偈云。洗涤形秽。当愿众生。清净调柔。毕竟无垢。

　　咒云。

　　唵室利曳婆醯娑诃(三遍)。

　　净手偈云。

　　以水盥掌。当愿众生。得清净手。受持佛法。

　　咒云。

　　唵主迦啰耶娑诃(三遍)。

　　宋文忠欧阳公

　　将易箦时。呼子弟诫曰。吾少以文章名世。力诋浮图。迩来于诸经忽闻奥义。方将研究正果。不料赍志以殁。汝等毋蹈吾辙。轻言三教异同也。令老兵于近寺。借华严经。庄诵至八卷。安然坐逝。

　　宋孙良

　　钱塘人。隐居阅大藏。尤得华严之旨。居恒诵持不废。后依大智律师。受菩萨戒。日诵佛万声。几二十年。一日命家人请僧念佛。方半饷。望空合掌云。诸佛已荷降临。退坐而化。

　　宋秦氏净坚

　　家松江。自厌女身。与夫各处。精持斋戒。常披诵华严。及法华光明般若等经。无虚日。晨昏礼佛。修弥陀忏。久之有光明入室。面西安坐而化。

　　金苏陀室利

　　中印度那兰陀寺僧。诵持华严。年八十五。航海来礼五台。每一台顶。诵华严十部。禅寂七日。定中见金城绀殿。宝莲香水。珠网交辉。诸天童子。游戏其中。后于灵鹫峰化去。得舍利八合。璀烂如珠。见云栖感应略记。

　　元华严菩萨

　　讳正顺。尉州高氏子。从五台寿宁用公祝发。结庐深树。惟阅华严。数盈千部。每入华藏观。三五日方起。世号华严菩萨。将示寂。门人乞偈。师曰。历劫本无去住。应用何思何虑。转身踏破虚空。一切是非莫顾。言讫而逝。是日灵几上。现龙五彩。飞光烛于庭宇。见云栖感应略记。

　　明万历间。辨融禅师。以蜚语下狱。狱卒以辨公名重。必多金。索其厚贿。师云。僧家那得有钱。一无所与。狱卒置师大匣床中以困之。匣竟。师向空唱云。大方广佛华严经。华严会上佛菩萨。忽满匣床聒聒作响。锁断床碎。事闻提牢。遂达御前。奉诏请出。云栖竹窗二笔云。予入京师。与同辈诣辨融师参礼请益。融教以无贪利。无求名。无攀援贵要之门。惟一心办道。既出。数年少笑曰。吾以为有异闻。何宽泛乃尔。予谓此老可敬处。正在此耳。渠纵呐言。岂不能掇拾先德问答机缘一二。以遮盖门户。而不尔者。其言是其所实践。举自行以教人。正真实禅和。不可轻也。

　　明戈以安

　　法名广泰。钱塘人。性至孝。素积善行。而深自韬晦。晚岁精诚奉佛。与灵芝僧玄素。结春秋二社念佛。诵华严五经。继忽谓人曰。吾大限将至。当为西归资粮。遂掩关课诵。昕夕不辍。预定归期于腊月二十一日。前二夕。妻子环视悲哽。戈笑曰。生必有灭。奚悲为。吾方凝神净域。若等慎勿以情爱乱我。至期。寂然而逝。未几有僧入冥。见孙晏坐静室。经籍盈几。庭多紫竹石峰。清绝如洞天云。见云栖往生集。

　　明谭工部贞默母

　　严太夫人。居恒治家课子。俱有法度。虽夫贵子贵。而布衣蔬食。不乐华侈。性好浮图言。晨夕礼诵金刚法华不辍。晚年尤尊崇华严经。每日加持一卷。又能为子妇讲解大义。生平无疾。崇祯壬申暑月。忽得疾。即知垂殁。起沐浴更衣礼佛曰。我一生敬佛。果有佛缘。当令遗体气息不秽。随跏趺端坐。合掌而逝。七日颜色含笑如生。香气时时飘拂。丧次无一飞蝇。见者莫不叹异。工部自有传纪。

　　华严持验纪(终)
