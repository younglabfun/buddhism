卍新纂续藏经第 77 册 No. 1532 华严经感应略记


　　华严感应略记目录双童现瑞天地呈祥地震光流感通玄悟经辉五彩神人警卫天女给侍冬葵发艳瑞鸟衔花神人延请普贤授义口获舍利菩萨涌现修罗退阵证入无生时雨霶流华藏受生神授华音天宫请讲洪水断流神光屡现地狱消灭盥水济生景云现瑞异僧授旨山神听经金城辉映龙光五彩

　　No. 1532

　　大方广佛华严经感应略记

　　明古杭云栖寺沙门　袾宏　辑录

　　双童现瑞

　　晋。佛度跋陀罗。初于道场寺译经。堂前池中。每二青衣童子从池中出。捧以香花。举众皆见。以此经久在龙宫。龙王庆感传通。故为给侍。

　　天地呈祥

　　唐。实叉难陀。于证圣元年三月十四日。辛酉重译。预于庚申日。天后梦遍天之内皆降甘露。后一日。壬戌。复降甘雨。新经初译。敕令藏和尚开讲。十二月十二日。讲至华藏世界海震动之文。讲堂内及寺院中忽然震动。于时道俗数千共睹。叹未曾有。

　　地震光流

　　西域记云。世亲菩萨初以小乘为业。兄无著托病而召世亲。因开大教。谓云。及吾未死之前。读吾所习经典。世亲即读华严。乃见毗卢法界。普贤行海。因生信悟。叹曰。可取利剑断吾舌根。用明己赞小乘之失。兄止之曰。如人因地而倒。亦因地起。昔日以舌毁于大乘。今可将舌以赞大乘。遂入山披览大乘。造十地论。论成之日。大地遍震。光明洞然。

　　感通玄悟

　　北齐太和中。第三王子。于清凉山求文殊师利菩萨。焚身供养。随侍中官刘谦之。睹焚身之事。奏乞入山修道。遂赍此经。昼夜精勤。礼忏读诵。心祈妙悟。绝粒饮水。垂三七日。形气虽微。丹恳弥劲。忽感髯髭尽生。复丈夫相。神彩通悟。洞晓幽旨。造此经论共六百卷○又后魏灵辨者。宿植胜善。及见华严。偏加钻仰。乃顶戴此经。入清凉山。乞文殊潜护。凡历一岁。足破血流。肉尽骨穿。忽闻空中谓曰。汝止之。但思惟此经。于是披卷。豁然大悟。造华严演义释文一百卷。

　　经辉五彩

　　后魏安丰王延明。中山王元熙。并处心无上。稽首圆宗。尝以香和墨。写华严经一百部。金字经一部。皆五香为藏。七宝为函。静夜良辰。清斋行道。即放神光。五色烂然。照耀台宇。

　　神人警卫

　　僧德圆。常以华严为业。修一净园。树诸谷楮。并种香草。杂以鲜花。每一入园。必加洗濯。身着净衣。溉以香水。楮生三载。香气四达。后以写经。才书数行。每字放光。照明院宇。有神人执戟。现形警卫。又有青衣梵童。手执天花。忽申供养。

　　天女给侍

　　唐。李长者。讳通玄。初至太原。寓高山奴家。每旦唯食枣十颗。柏叶饼一枚。后舍去。路逢一虎。当途驯伏。如有所待。长者语言。吾将著论释华严经。汝当为吾择一栖止。虎负长者囊钵行三十余里。至一土龛。便自蹲住。长者入龛。龛素无水。是夕风雷拔一老松。松下出泉。清冽甘美。长者造论时。有二女容华绝世。汲水焚香。供给纸笔。卯辰之际。辄具净馔。莫知去来。著论将终。便尔绝迹。

　　冬葵发𧰟

　　唐。邓元爽。华阴人。证圣中。有亲故暴卒。七日复苏。云冥中欲追爽。爽惧。或教写华严经。写竟。爽母墓侧先有蜀葵。至冬已瘁。忽花发。灿然荣茂。乡闾异之。闻于朝。旌为孝门。

　　瑞鸟衔花

　　僧。法诚。隐居蓝谷。后于南岭造华严堂。图七处九会之像。专精供养。后感瑞鸟。形色非常。衔花入室。旋绕供养。

　　神人延请

　　隋。禅定道场僧慧悟。京兆人。尝与一僧同隐终南。悟受华严。彼持涅槃。木食岩栖。各专其业。忽一人来请就宅赴斋。二僧相推。人云请华严法师。悟因随往。乃山神也。请千罗汉。皆推悟上座。食讫既去。神呼一童子令侍。乃入师口中。遂得仙。还归取经。辞其友人。渺然履空而去。

　　普贤授义

　　僧。辨才。不知何许人。幼事裕法师。以华严为业。久而不悟。乃别护净。造香函盛经。顶戴行道。凡经三载。梦普贤指授玄义。忽尔成诵。焕若临镜。

　　口获舍利

　　唐。樊玄智。安定人。弱岁归依杜顺和尚。顺令诵华严为业。仍依此经。修普贤行。每诵经。口中频获舍利。前后数百粒。

　　菩萨涌现

　　唐。崇福寺僧慧祐。戒行精苦。事俨和尚。专业华严。清晨良宵。焚香虔诚诵出现品。忽见十余菩萨从地涌出。现身金色。皆放光明。坐莲华座。合掌听诵。经讫便隐。

　　修罗退阵

　　于阗国沙弥。般若弥伽薄。坚持戒行。专诵华严。忽有人合掌谓言。诸天请师。愿师闭目。俄至天上。天主跪而请曰。今方与修罗战。屡被摧衄。屈师诵华严经。望法力加被。师乘天辂。心念华严。以诸天众。对彼勍敌。修罗见之。忽然溃散。须臾送归。身染天香。终身不灭。

　　证入无生

　　解脱和尚。姓邢氏。代州五台县人。七岁出家。初从慧超禅师。超器之。后于五台专诵华严。依经作观。求见文殊。文殊现身诲云。汝今不须礼觐于我。应自悔责。必当大悟。因反求。乃悟无生。感诸佛现为说偈曰。诸佛寂灭甚深法。旷劫修行今乃得。若能开晓此法眼。一切诸佛皆随喜。解脱问寂灭之法。若为可说。得教人耶。诸佛即隐。复有声告曰。方便智为灯。照见心境界。欲空真实法。一切无所见。又在路思欲焚香。空中声曰。合掌以为花。身为供养具。善心真实香。赞叹香烟布。诸佛闻此香。寻声来相度。众等勤精进。终不相疑误。故谓偈赞排空也。

　　时雨霶流

　　僧道英。姓陈氏。蒲县人。年十八。亲为之娶。五载同居。誓不相触。后从并县炬法师听华严经。便落发。入太行山柏梯寺修行止观。属亢旱。讲华严经以祈甘泽。有二老翁。各二童侍。时来听讲。英异而问之。乃知海神。因曰。今为檀越请下微雨。翁敕二童。童即从窗孔中出。须臾大雨霶霈。远近咸赖焉。

　　华藏受生

　　隋。灵干。狄道人。依衍法师出家。十八能讲华严。常依经作华藏观。及弥勒天宫观。至疾革。目上视。若有所见。僧童真问之。答曰。尚见青衣童子引至兜率。而天乐非久。终坠轮回。莲华藏是所愿也。言已气尽。须臾复苏。真又问今何所见。答曰。见大水遍满。华如车轮而坐其上。吾愿足矣。

　　神授华音

　　宋。求那跋陀罗。中天竺人。探匣取经。即得华严。后谯王请讲。以未通华言。因礼忏。虔请观音。以祈冥应。遂梦神人执剑。持一人首而为易之。豁然便觉。备悟华言。遂讲大经累数十遍。

　　天宫请讲

　　魏。勒那摩提。中天竺人。博文赡学。明悟禅理。初至洛阳。译十地论。帝每令讲华严。精义颖发。尝处高座。忽有持笏执柬者。形如尊官。云天帝来请法师讲华严经。都讲维那。咸亦须之。讲席众僧。一时同见。师熙怡微笑。告众辞诀。卒于法座。其都讲等同时入灭。

　　洪水断流

　　杜顺和尚。姓杜氏。讳法顺。京兆杜陵人也。以华严为业。尝居山。将种葵。地多虫蚁。师乃巡疆定封。虫俱外徙。三原县民。从生聋哑。师乃召之与语。应言即愈。因诣南山。值横渠涨溢。止之断流。徐步而过。将终之日。普会有缘。声色不渝。言终而逝。灵应非一。别传云是文殊化身。

　　神光屡现

　　唐。法藏。字贤首。母梦异光而孕。后遇俨法师于云花寺讲华严经。师乃往诣。中夜见有神光来烛庭宇。师叹曰。当有异人发弘大教。及明。遇俨和尚。自是服膺。深入无尽。又后于云花寺开讲。有光明现从口出。须臾成盖。众所知见。

　　地狱消灭

　　纂灵记云。京兆人王明干。素不修善因。患暴死。将入地狱。见一僧教之偈云。若人欲了知。三世一切佛。应当如是观。心造诸如来。诵此偈者。能排地狱诸苦。其人诵已。乃入见王。王遂放免。当诵偈时。声所至处。受苦之人。皆得解脱。此晋经文。与今唐经下二句稍别。

　　盥水济生

　　僧。伽弥多罗。师子国人。证第三果。麟德初来震旦。高宗甚加敬重。后往清凉敬礼文殊。至西太原寺。时属诸僧诵华严经。问是何经。答曰华严。肃然改容曰。不知此地亦有是经。合掌赞叹曰。此大方广。功德难思。西国相传。有读此经。以水盥掌。水沾虫蚁。其舍命者。皆得生天。

　　景云现瑞

　　唐。清凉国师。讳澄观。字大休。会稽人。姓夏侯氏。生于玄宗开元戊寅。身长九尺四寸。垂手过膝。口四十齿。目光夜发。昼乃不瞬。德宗建中二年。下笔着疏。先求瑞应。一夕梦金容山峙。光相莹然。既觉。知是光明遍照之征。自是笔无停思。历四年而文成。又梦化身为龙。矫首南台。尾矫北台。宛转凌虚。须臾变百千数。蜿蜒青冥。分散四方而去。识者以为流通之像。初为众讲。感景云凝空。盘旋成盖。疏钞之外。复撰手镜一百卷。纲要三卷。正要一卷。玄镜一卷。镜灯说文一卷。三圣圆融观一卷。七处九会图心说文一卷。敕有司铸印。迁国师。号清凉。开成三年三月六日示寂。生历九朝。为七帝门师。春秋一百有二。僧腊八十有三。全身塔终南山。未几。有梵僧至阙。表称于[葸-十+夕]岭见二使者凌空而过。以咒止而问之。答曰。北印度文殊堂神也东取华严菩萨大牙归国供养。有旨启塔。果失一牙。惟三十九存焉。遂阇维。舍利光明莹润。舌如红莲。仍谥号清凉国师之塔。

　　异僧授旨

　　唐。法空。隋末雁门郎将也。弃家诣清凉深谷。常诵华严唯心作佛之偈。后遇异僧。授以般若玄旨。豁尔心空。临终坐逝。

　　山神听经

　　曹城慧。灵丘李氏子。其亲祷于五台山而生。既长。辞亲诣五台真容院。从法顺和尚披剃。尝诵华严于李牛谷。草木为食。每诵经时。有五七儒服者坐听。数持异花鲜果以献。师怪而问之。答曰。某。山神也。蒙师法力。无以为报。愿充执侍。师不乐。遂舍其处。

　　金城辉映

　　金。苏陀室利。中印度那兰陀寺僧。诵持华严。年八十五。航海来礼五台。每一台顶。诵华严十部。禅寂七日。定中见金城绀殿。宝莲香水。珠网交辉。诸天童子游戏其中。后于灵鹫峰化去。得舍利八合。璀兰如珠。

　　龙光五彩

　　元。华严菩萨。讳正顺。尉州高氏子。从五台寿宁用公祝发。结庐深树。唯阅华严。数盈千部。每入华藏观。三五日方起。世号华严菩萨将示寂。门人乞偈。师曰。历劫本无去住。应用何思何虑。转身踏破虚空。一切是非莫顾。言讫而逝。是日灵几上现龙。五彩飞光。烛于庭宇。

　　华严感应略记(终)

　　(附)华严大经处会品目卷帙总要之图

　　<PIC>X77063401.gif</PIC>

　　<PIC>X77063402.gif</PIC>

　　<PIC>X77063501.gif</PIC>

　　<PIC>X77063502.gif</PIC>

　　<PIC>X77063503.gif</PIC>

　　<PIC>X77063601.gif</PIC>
