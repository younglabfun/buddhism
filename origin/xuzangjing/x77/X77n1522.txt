卍新纂续藏经第 77 册 No. 1522 新修科分六学僧传


　　No. 1522-A

　　本朝吴僧道原。惧佛教之弗传。分祖立宗。次叙其说。将以破学者之昏暗。犹灯之相续而明之。不可掩也。噫嘻道原之作。有得于吾子思扬雄之意欤。二子语道之传。则曰。自尧舜至于孔子子思孟诃氏。言道之用。则曰。君子道闇然而日章。又曰。圣人之道犹日中。二者之言其道原。所谓之灯说乎。余于外典。虽未深了。公余稍休。未尝不以圆觉为应世法门。比因取此集阅之。其叙述入道之由。标指契理之妙。敷倡宗旨。诱据后学。所以异于吾儒之教者几希。惜非善本。讹舛既多。磨灭滋甚。遂载加仇挍。命工镂板。用广其传。庶有补于将来云。

　　淳熙六年四月二十二日　皇子魏王　䟦

　　No. 1522-B

　　古者大典大册之于国家也。必藏诸玉府。使子孙世守之。罔敢逸队。以贻训将来。祖宗赖之有光。若夫教门之大典大册。则异矣。如来世尊。具正遍知。说十二部修多罗利益三界。其本生本事二部者。诚以宿命他心之智。照了过去现在未来无量数劫。诸佛之出兴。轮王之治化。世界之成坏。民物之生息。皆目睹耳闻。而身历之。其广颂长偈。则阿难记持于先。迦叶结集于后。当是时。惜其流通之未至于斯土也。史之缺文。孔子且犹叹美之。而况见圣谛第一义之所在哉。法师慧皎者。生会稽。出家𨽻业嘉祥寺。性姿纯粹。素获乡里重誉。博学为时所歆艳。慨往圣之迹难追。悼来哲之名易没。微我后人孰任其责。乃援史例作传。始于汉明。终于梁武。凡其僧之秉大福缘。乘宿愿力。随机应化。天子所师尊。诸侯所宾礼。怀香华而西迈。获贝叶以东归。隐约枯槁以全节守。趺宿傲睨以极激扬。莫不访来其出处之详。考索其言行之实。则其志之勤如此。继而澄照道宣师。则㳂梁而唐。通惠赞宁师。则㳂唐而宋。立十科。成书行世。然辞章之出。大率六朝五季之余也。体制衰弱。略无先秦西汉风。太史黄公庭坚读而陋之。尝欲删治。适未皇及。可恨也。觉范德洪师顾独润色梁传。以承子长孟坚之业。卒无所事于唐宋二传。噫隘矣。盖佛法非僧业弗行。僧业非佛法弗明。必佛法以之行。僧业以之明。其六学十二科而已矣。且波罗蜜多之为言度也。度则学之至。学则度之渐耳。苟举学以观佛。则知佛之究乎十二而度乎六。举科以观僧。则知僧之循乎十二而学乎六。故未能以译经传宗者。不足与语慧也。未能以遗身利物者。不足与语施也。未能以弘法护教者。不足与语戒也。未能以摄念持志者。不足与语忍辱也。未能以义解感通者。不足与语精进也。未能以证悟神化者。不足与语定也。六。学诚济川之舟筏欤。既济者舍之。未济者用之。在佛曰度。则既济之谓也。在僧曰学。则未济之谓也。惟佛不以己之既济而忘其未济者。故每于华严鹿苑方等般若法华涅槃会上。称扬赞叹六学功德。而橹桌于舟筏以待济兹。太史黄公之甚留意于梁唐宋三传也。予为阅诸龛藏以紬绎之。遂苗穮发栉。以属藁而藏去焉。时则至正己丑间也。岁癸卯。予归自天台。就养于象山智门之正趣堂。日庵广慧氏。请予藁以图锓梓。予未即许也。会日庵丐闲从燕寂。而复元福报师。寔于予同门伯仲。获以公举主斯席。尤力从臾不已。由是而张六学。以正佛法之要。列十二科。以别僧业之繁。学有序。所以序佛法之本然也。科有赞。所以赞僧业之当然也。得传一千二百七十又三。得人如传之数。以卷计之。古传之卷得七十又四。新传之卷得三十。是何古传之卷赢。新传之卷缩也。有解者曰。古传之赢也。赢于卷而不赢于传。新传之缩也。缩于卷而不缩于传。亦犹以学易度。而度未尝易。以科分学。而学未尝分。是固教门之典册也。非欤。尚览者其察旃。

　　至正丙午六月望四明沙门　　昙噩序

　　六学十二科一慧学　(译经科　一之二)　(传宗科　三之八)二施学　(遗身科　九)　(利物科　十)三戒学　(弘法科　十一之十四)　(护教科　十五之十六)四忍辱学　(摄念科　十七之十八)　(持志科　十九之二十)五精进学　(义解科　廿一之廿三)　(感通科　廿四之廿六)六定学　(证悟科　廿七之廿八)　(神化科　廿九之三十)

　　新修科分六学僧传目录

　　浙东沙门　昙噩　述

　　卷第一
　慧学
　　译经科
　汉迦叶摩腾　汉竺法兰　汉安清
　汉支楼迦谶　汉竺佛朔　汉优婆塞安玄
　魏康僧铠　魏昙谛　魏帛延
　吴康僧会　吴惟祇难　晋竺昙摩罗刹
　晋朱士行　晋帛尸黎密多罗
　晋僧伽䟦澄　晋昙摩难提　晋佛图罗刹
　晋僧伽提婆　晋竺佛念　晋鸠摩罗什
　晋弗若多罗　晋佛陁䟦陁罗
卷第二
　　译经科
　宋佛驮什　宋昙摩耶舍　宋昙无忏
　宋浮陀䟦摩　宋智严　宋宝云
　宋求那䟦摩　宋僧伽跋摩　宋疆良耶舍
　齐求那毗地　梁僧伽婆罗　魏昙曜
　魏菩提流支　魏勒那摩提
　魏北天竺佛陀扇多　陈拘那罗陀
　陈须菩提　陈法泰　隋那连提黎那舍
　隋阇那崛多　隋达摩笈多
　唐波罗颇迦罗密多罗　唐慧赜
　唐伽梵达磨　唐阿地瞿多　唐智通
　唐若那䟦陀罗　唐佛陀多罗　唐地婆诃罗
　唐提云般若　唐慧智　唐弥陀山
　唐般剌密谛　唐智严　唐实叉难
　唐义净　唐阿你真那　唐菩提流志
　唐怀迪　唐飞锡　唐勿提提羼鱼
　唐般剌若　唐良秀　唐莲华
　唐牟尼室利　唐尸罗达磨
卷第三
　慧学
　　传宗科
　魏昙柯迦罗　梁达磨　梁僧副
　北齐慧文　北齐慧可　北齐慧光
　陈慧思　陈玄光　后梁慧成
　周慧命　隋智顗　隋慧耀
　隋僧璨　隋智锴　隋波若
　隋法彦　隋智越　隋道悦
卷第四
　　传宗科
　唐智晞　唐法向　唐灌顶
　唐智首　唐智璪　唐法顺
　唐慈藏　唐普明　唐道信
　唐法融　唐智岩　唐道宣
　唐玄奘　唐慧明　唐弘忍
　唐神会　唐慧能　唐智威
　唐本净　唐义湘　唐窥基
　唐昙璀　唐慧安　唐神秀
　唐法持　唐破灶堕　唐道俊
　唐法藏
卷第五
　　传宗科
　唐文纲　唐道岸　唐玄觉
　唐元圭　唐印宗　唐神英
　唐僧达　唐智威　唐巨方
　唐义福　唐䟦日罗菩提唐普寂
　唐一行　唐戍婆揭罗僧诃
　唐行思　唐圆寂　唐思睿
　唐怀让　唐灵着　唐玄素
　唐香育　唐智封　唐玄朗
　唐降魔藏　唐志贤　唐慧忠
　唐进平　唐昙一　唐道坚
　唐慧空　唐阿目佉䟦折罗
　唐慧忠　唐掘多　唐道隐
　唐恒月　唐湛然　唐思公
　唐道一　唐福林　唐皓玉
　唐智满　唐敷□　唐怀空
　唐真亮　唐藏用　唐神邕
　唐希迁　唐圆震　唐昙真
　唐法钦　唐无名　唐慧演
　唐澄心　唐行觉　唐石藏
　唐地藏　唐道邃
卷第六
　　传宗科
　唐澄观　唐光宝　唐道悟
　唐宝备　唐法如　唐道通
　唐法普　唐智藏　唐怀海
　唐怀恽　唐灵坦　唐元浩
　唐神凑　唐惟宽　唐灵默
　唐智常　唐神暄　唐隐峰
　唐智藏　唐道行　唐甄叔
　唐自在　唐南印　唐慧涉
　唐无业　唐天然　唐如会
　唐道树　唐大毓　唐道行
　唐昙藏　唐惟俨　唐宁贲
　唐崇信　唐昙晟　唐甄公
　唐灵彖　唐元观　唐惟则
　唐无等　唐明觉　唐圆修
　唐普愿　唐智藏　唐圆智
　唐法融　唐法常
卷第七
　　传宗科
　唐崇演　唐好直　唐宗密
　唐崇圭　唐金植　唐齐安
　唐恒政　唐普岸　唐神鉴
　唐志远　唐灵祐　唐玄䇿
　唐希运　唐寰中　唐宣鉴
　唐藏鱼　唐从谏　唐义玄
　唐鉴宗　唐日照　唐普化
　唐良价　唐藏广　唐大安
　唐慧寂　唐庆诸　唐全豁
　唐惟靖　唐玄泰　唐玄绍
　唐从谂　唐慧沐　唐安元
　唐文喜　唐寰普　唐洪諲
　唐慧恭　唐道膺　唐有缘
　唐恒通　唐楚南　唐义存
卷第八
　　传宗科
　梁无作　梁师备　梁本仁
　梁光仁　梁智闲　梁大同
　梁本寂　梁存寿　梁师彦
　梁居遁　唐休静　唐惟劲
　唐栖隐　唐慧棱　唐桂琛
　唐如敏　唐道怤　晋善静
　晋师会　晋全付　晋灵照
　晋智朗　汉行备　周文益
　周慧明　周行因　宋彦求
　宋道潜　宋从彦　宋绍岩
　宋德韶　宋行满　宋延寿
　宋缘德　宋晤恩　宋义寂
　宋永安
卷第九
　施学
　　遗身科
　晋僧群　宋昙称　宋法进
　宋僧富　宋法羽　宋慧绍
　宋僧瑜　宋僧庆　宋慧益
　宋昙弘　齐法光　齐法凝
　周普圆　隋普济　唐法旷
　唐汾州亡名　唐会通　唐玄览
　唐束草师　唐无染　唐行明
　周普静　宋守贤　宋文辇
　宋怀德
卷第十
　施学
　　利物科
　晋法相　晋慧力　宋慧受
　宋僧洪　宋僧亮　宋法意
　宋僧慧　宋僧瑾　梁慧开
　梁僧护　梁法悦　周僧明
　梁法京　隋通幽　隋慧达
　隋智琳　唐住力　唐慧胄
　唐慧住　唐道积　唐德美
　唐昙献　唐法诚　唐慧震
　唐智通　唐慧云　唐法成
　唐业方　唐慧云　唐崇业
　唐玄览　唐楚金　唐怀玉
　唐明准　唐幽玄　唐寂然
　唐法兴　唐僧竭　唐昙休
　唐智广　唐慧闻　后唐贞峻
　后唐智晖　周智江　宋常觉
卷第十一
　戒学
　　弘法科
　晋支道林　晋竺道潜　晋竺僧敷
　晋道整　晋道安　晋法汰
　晋法遇　晋僧[((素-糸)*力)/石]　晋昙摩流支
　晋道融　晋卑摩罗叉　晋僧睿
　晋僧肇　晋慧远　晋道恒
　宋法显　宋昙无竭　宋慧猷
　宋竺道生　宋慧睿　宋昙摩密多
　宋智猛　宋慧严　宋僧业
　宋僧导　宋慧询　宋求那䟦陀罗
　宋僧璩
卷第十二
　　弘法科
　齐法颖　齐玄畅　齐志道
　齐僧远　齐智林　齐法瑗
　齐法悟　齐僧审　齐法琳
　齐法[鬳*虫]　齐智称　梁僧祐
　梁法超　梁道禅　梁法云
　梁僧旻　梁慧约　魏法建
　魏昙鸾　齐僧范　周亡名
　周僧玮　后梁法常　陈昙瑗
　陈慧布　陈智文
卷第十三
　　弘法科
　隋昙延　隋灵藏　隋道正
　隋信行　隋昙崇　隋道成
　隋智舜　隋法纯　隋真观
　隋玄镜　隋觉朗　隋灵𥙿
　隋智脱　隋僧善　隋僧照
　隋僧粲　隋洪遵　隋法进
　隋真慧
卷第十四
　　弘法科
　唐僧晃　唐吉藏　唐智藏
　唐法素　唐慧龄　唐普济
　唐智满　唐道暀　唐僧邕
　唐道哲　唐善慧　唐道岳
　唐玄琬　唐志超　唐静琳
　唐昙韵　唐慧进　唐靖迈
　唐昙光　唐复礼　唐怀素
　唐爱同　唐道亮　唐秀公律师
　唐德感　唐道氤　唐光仪
　唐玄俨　唐慧日　唐法慎
　唐道绰　唐鉴真　唐惟悫
　唐守直　唐圆照　唐辨才
　唐慧明　唐道遵　唐摩驮都
　唐道澄　唐大光　唐慧琳
　唐端甫　唐知玄　梁智宣
　晋光嗣　晋景超　晋志通
　晋道舟　晋遵诲　周道丕
卷第十五
　戒学
　　护教科
　齐僧钟　齐道盛　魏昙最
　魏昙臻　齐昙显　周道安
　周僧勉　周静蔼　隋僧猛
　隋智炫　隋慧远　隋普济
　隋法充　隋慧重　隋慧觉
　隋静端　隋大志　隋彦琮
　隋𩇕渊　隋静玄
卷第十六
　　护教科
　唐智诜　唐普旷　唐昙选
　唐法通　唐法藏　唐明瞻
　唐慧乘　唐宝琼　唐僧凤
　唐慧净　唐慧琎　唐智实
　唐法琳　唐慧满　唐道积
　唐法常　唐慧立　唐义褒
　唐威秀　唐明导　唐法冲
　唐法明　唐利涉　唐神悟
　唐乘如　唐法真　唐常达
卷第十七
　忍辱学
　　摄念科
　晋帛远　晋康法朗　晋道宝
　晋于法兰　晋竺法崇　晋法和
　晋昙邕　宋法成　宋慧果
　宋僧隐　宋慧斌　宋慧亮
　宋僧镜　宋超进　宋法瑶
　齐僧宗　梁僧林　梁尚圆
　梁道珍　魏道辨　齐慧嵩
　齐道纪　周卫元嵩　后梁法懔
　后梁法忍　陈智远　陈慧峰
　隋慧𠷐　隋法性　隋宝积
　隋道粲　隋智教　隋僧范
　隋昙观　隋静凝　隋玄景
　隋昙迁　隋净辨　隋道判
　隋罗云　隋法智　隋德山
　隋法显　隋明璨　隋僧盖
　隋道顺　唐法应　唐绍阇梨
　唐保恭　唐法祥　唐僧定
　唐满意　唐慧皓
卷第十八
　　摄念科
　唐慧萧　唐空藏　唐法护
　唐慧斌　唐慧休　唐慧璧
　唐宝相　唐道会　唐弘智
　唐明隐　唐明解　唐神楷
　唐诠律师　唐法玩　唐玄嶷
　唐元崇　唐灵一　唐亡名
　唐洪正　唐惟实　唐志鸿
　唐严峻　唐志玄　唐慧灵
　唐大义　唐清江　唐雄俊
　唐潜真　唐神皓　唐灵彻
　唐少康　唐上恒　唐清彻
　唐惟则　唐慧琳　唐广修
　唐宗亮　唐文质　唐增忍
　唐元表　唐愿诚　唐全玭
　梁彦偁　梁国道者　梁齐已
　唐从礼　唐无迹　唐诚慧
　唐可周　唐辩光　晋自新
　汉洪真　汉若虚　宋师律
　宋守真　宋岩俊
卷第十九
　忍辱学
　　持志科
　晋支孝龙　晋康僧渊　晋竺法乘
　晋竺僧度　晋慧持　晋慧永
　宋道渊　宋道温　宋道亮
　宋智一　齐昙迁　齐法慧
　梁僧乔　梁慧韶　梁慧皎
　梁昙准　梁道宋　梁慧简
　梁道登　魏法贞　魏僧意
　齐昙遵　齐昙衍　齐僧远
　齐昙隐　齐法上　陈洪偃
　陈慧明　陈法朗　隋法愿
　隋法安　隋僧渊　隋僧世
　隋富上　隋明芬　隋法韵
　隋法顺　隋明御　隋智果
　隋靖嵩　隋慧瓒　隋慧常
　隋慧辨　隋洪林　唐智周
　唐智命　唐玄鉴　唐智保
　唐慧頵(江夏李氏)　唐慧頵(清河张氏)　唐宝岩
　唐慧持　唐道宗　唐智正
　唐智㧞　唐玄续　唐行等
　唐慧思　唐慧熙　唐三慧
　唐神素　唐志宽　唐灵润
　唐元康　唐无碍　唐法琰
　唐智凯　唐慧旻
卷第二十
　　持志科
　唐法显　唐慧明　唐道兴
　唐法朗　唐僧瑗　唐道英
　唐慧警　唐玄奘　唐真法师
　唐待驾　唐法炯　唐继陀
　唐义宣　唐含光　唐朗然
　唐圆观　唐如净　唐惟忠
　唐辨秀　唐无侧　唐皎然
　唐玄晏　唐难陀　唐云邃
　唐真乘　唐昙清　唐清源
　唐道标　唐法藏　唐慧照
　唐文举　唐怀信　唐定兰
　唐智頵　唐行严　唐常遇
　唐高闲　唐全清　唐僧彻
　唐文瓒　唐允文　唐鸿休
　唐希圆　唐慧则　唐元慧
　广亡名　唐宝安　梁贯休
　后唐贞辨　后唐可思　后唐鸿莒
　晋息尘　唐道育　汉宗季
　唐恒超　唐行瑶　唐光屿
　宋皓端　宋法圆
卷第二十一
　精进学
　　义解科
　晋于法开　晋于道䆳　晋僧光
　晋竺僧辅　晋竺法雅　晋昙徽
　晋道立　晋竺道壹　晋昙影
　晋道祖　宋慧观　宋慧安
　宋慧静　宋僧苞　宋昙鉴
　宋昙无成　宋僧含　宋僧弼
　宋僧彻　宋慧静　宋梵敏
　宋道猛　宋道猷　宋慧通
　宋僧柔　齐僧渊　齐道慧
　齐弘充　齐僧慧　齐昙度
　齐慧次　齐慧隆　齐慧基
　齐法安　齐僧印　梁智秀
　梁道超　梁慧琳　梁僧盛
　梁僧韵　梁僧密　梁智欣
　梁法护　梁智顺　梁法通
　梁保亮　梁僧询　梁慧集
　梁法全　梁昙裴　梁僧若
　梁明彻　梁僧迁　梁法开
　梁慧超　梁慧澄　魏道宠
　齐慧顺　齐道凭　齐灵询
　齐道慎　周慧善　周宝彖
　周宝海　后梁僧迁
卷第二十二
　　义解科
　陈慧勇　陈宝橘　陈警韶
　陈安廪　陈慧荣　隋慧弼
　隋慧哲　隋智方　隋慧隆
　隋智隐　隋法朗　隋法瓒
　隋宝儒　隋慧最　隋慧畅
　隋明诞　隋道端　隋宝宪
　隋僧昕　隋智揆　隋宝安
　隋宝岩　隋道生　隋辩寂
　隋法楷　隋能智　隋道嵩
　隋慧藏　隋道庄　隋法澄
　隋法论　隋僧昙　隋智炬
　隋辩义　隋慧海　隋明舜
　隋法彦　隋道密　隋智聚
　隋净愿　隋志念　隋智凝
　隋法总　隋慧旷　隋童真
　隋智梵　隋智润　隋净业
　隋敬脱　隋僧朗　隋本济
　隋智光　隋昙遂
卷第二十三
　　义解科
　唐昙良　唐智嶷　唐灵璨
　唐海顺　唐智琚　唐昙瑎
　唐法侃　唐善胄　唐慧觉
　唐道颜　唐宝袭　唐慧迁
　唐道庆　唐静藏　唐普明
　唐法周　唐慧诞　唐辩相
　唐道杰　唐功迥　唐神迥
　唐智琰　唐法砺　唐道基
　唐智徽　唐法恭　唐神照
　唐玄会　唐僧辩　唐道亮
　唐道洪　唐道因　唐普光
　唐道世　唐法宝　唐道光
　唐会隐　周圆测　周嘉尚
　周彦悰　周义忠　周慧沼
　周宗哲　唐浮丘　唐道成
　唐恒景　唐智升　唐圆晖
　唐玄逸　唐灵㟧　唐法海
　唐慧苑　唐神迥　唐崇政
　唐良贲　唐省躬　唐神清
　唐乘恩　唐丹甫　唐慧普
　唐玄畅　唐玄约　梁彦晖
　梁从审　后唐虚受　后唐景霄
　后唐贞诲　后唐归屿　后唐令諲
　汉僧照　汉巨岷　汉从隐
　汉梦江　汉希觉　周智诠
　周澄楚　宋传章　宋继伦
　宋义楚　宋义庄　宋普胜
卷第二十四
　精进学
　　感通科
　晋安慧则　晋竺法义　晋帛法桥
　晋昙翼　晋昙戒　晋僧济
　晋竺昙猷　晋竺慧达　晋法安
　晋帛僧光　晋法旷　晋昙邃
　晋支昙兰　宋慧义　宋僧诠
　宋昙谛　宋净度　宋道冏
　宋昙翼　宋道汪　宋法愍
　齐法度　齐弘明　齐昙超
　齐慧敬　梁法宠　梁慧超
　梁僧融　魏超达　魏道泰
　魏法力　魏僧朗　魏僧照
　魏乘禅师　魏慧凝　齐真玉
　齐僧达　齐圆通　齐道丰
　齐慧宝　齐僧云　齐僧安
　周僧妙　周慧瑱　后梁道穆
　隋昙询　隋洪献　隋法庆
　隋慧云　隋慧恭　隋道幽
　隋慧欢　隋慧海　隋智通
　隋灵干　隋行坚　隋法泰
卷第二十五
　　感通科
　唐道宗　唐林生　唐法通
　唐慧因　唐遗俗　唐玄秀
　唐圆光　唐明净　唐法喜
　唐智兴　唐道昂　唐洪满
　唐慧聦　唐昙藏　唐帝示阶
　唐道愻　唐僧明　唐昙荣
　唐瑜　唐慧棱　唐慧眺
　唐法敏　唐世瑜　唐慧璇
　唐智聦　唐僧彻　唐慧祥
　唐云睿　唐明度　度僧伦
卷第二十六
　　感通科
　唐明浚　唐慧悟　唐解脱
　唐静之　唐智勤　唐智显
　唐法聦　唐明慧　唐员相
　唐清虚　唐岸禅师　唐礼宗
　唐华严和尚　唐文照　唐道鉴
　唐法江　唐守如　唐法秀
　唐慧符　唐处寂　唐德秀
　唐僧云　唐慧秀　唐怀道
　唐宝达　唐元皎　唐怀一
　唐子邻　唐玄宗　广大川
　唐怀感　唐法诜　唐齐翰
　唐法照　唐道义　唐三刀
　唐智镫　唐普明　唐自觉
　唐西域亡名　唐无着　唐法照
　唐守素　唐会宗　唐鉴空
　唐定光　唐法相　唐法正
　唐东京容僧　唐鉴源　唐惟忠
　唐灵幽　唐惟恭　唐遂端
　唐智辩　唐宁师　唐法藏
　唐神智　梁鸿楚　晋法本
卷第二十七
　定学
　　证悟科
　晋竺僧显　晋竺法慧　晋慧元
　晋慧嵬　晋贤护　晋法绪
　宋僧伽达多　宋玄高　宋僧周
　宋慧通　宋法期　宋慧安
　宋道法　宋普恒　齐阿那摩
　梁植相　梁慧胜　魏志湛
　魏佛陀　魏慧达　齐僧稠
　周僧崖　周猷禅师　后梁僧景
　隋慧意　隋道舜　隋道仙
　隋慧岩　隋慧越　隋慧侃
卷第二十八
　　证悟科
　唐慧超　唐慧超　唐昙伦
　唐道休　唐道英　唐慧显
　唐慧方　唐通达　唐法空
　唐玄爽　唐慧仙　唐僧炫
　唐善伏　唐元晓　唐僧藏
　唐正寿　唐神鼎　唐慧朗
　唐真表　唐怀玉　唐子瑀
　唐大行　唐安静　唐明瓒
　唐怀空　唐无漏　唐广陵大师
　唐神会　唐道齐　唐代病师
　唐梁山寺亡名　唐文爽　唐本净
　唐清观　唐永安　唐元表
　唐头陀　唐祝融禅师　后唐全宰
　汉狂僧　汉潭州亡名　宋王罗汉
　宋宗合　宋道固　宋师蕴
　宋旷师
卷第二十九
　定学
　　神化科
　晋僧朗　晋犍陀勒　晋诃罗端
　晋竺佛图澄　晋单道开　晋竺佛调
　晋耆域　晋涉公　晋佛陀耶
　晋昙霍　晋史宗　晋昙始
　宋杯渡　宋法朗　宋慧览
　宋邵硕　齐法匮　齐僧慧
　齐慧通　梁宝志　梁明达
　魏檀特师　魏河秃师　魏勒那漫提
　周香阇梨　周僧度　周僧成
　周昙相　梁法行　梁法聦
　陈善慧大士
卷第三十
　　神化科
　隋童进　隋法进　隋智旷
　隋无相　隋法安　隋岑阇梨
　隋法喜　隋普安　隋钦师
　隋僧朗　唐贾逸　唐转明
　唐明恭　唐慧琳　唐又德
　唐通阇梨　唐智则　唐僧会
　唐慧宽　唐抱玉　唐佛陀波利
　唐僧伽　唐封干　唐万回
　唐如一　唐无相　唐道悟
　唐普满　唐阿足师　唐茶笼山罗汉僧
　唐义师　唐些些　唐海云
　唐辛七师　唐和和　唐契此
　唐金和尚　后唐道贤　晋怀浚
　晋行遵　晋曹和尚　周僧缄
　宋点点

　　六学僧传目录(终)

　　No. 1522

　　新修科分六学僧传卷第一

　　浙东沙门　昙噩　述

　　慧学

　　自梵夹西来。而佛法东被。盖语言文字。至是而后始通也。佛法者。义理之奥也。然义理之于天下。无所异。其所异者。独五方之音声耳。语言文字。音声之所在。而佛法义理之所寄也。苟通乎音声。则语言文字。与佛法之奥。举通。而性相诸宗之辩。乃可得而传矣。译之功其不亦谓之大欤。佛以一音演说法。众生随类各得解。经之明文。悬记今日。故以译经传宗二科。系之慧学之下。以着见吾教之统绪焉。

　　译经科一

　　汉迦叶摩腾者

　　西竺人也。善大小乘。素以佛法游化诸国。尝至一小国。而大国来侵。腾为讲金光明经以却之。于是声振五天。永平七年辛卯。帝梦金人佩日光飞于殿廷。旦问其臣王遵傅毅曰。此何祥哉。傅毅进曰。周昭王二十四年四月八日。常星不现。太史苏由记之曰。西国圣人有所谓佛者生焉。千年之后声教乃至。陛下所梦殆其神乎。于是遣蔡愔秦景等十八人。西求所梦者。至大月氏国。遇腾与俱。以十年甲午至洛阳。献释迦像并贝叶诸经。诏馆于鸿胪寺。设所献于南宫清凉台。并关阳显节陵上。而祠拜焉。后于洛之西雍门外。别营白马寺。以徙居之。白马者。西方相传谓。昔有恶王欲尽毁诸塔庙。而王之白马忽绕塔悲鸣。王悟遂停毁。人赖其德。故塔庙之建。类多以白马名焉。寺则因摩腾始居鸿胪寺而名也。帝尝幸其寺。腾进曰寺东何馆。帝曰昔地忽隆起如阜。夷之复然。夜有光怪。民以圣冢呼之。疑其为洛阳地神也。故祀之至今。腾曰噫非也。子。读中印土金藏诠曰。如来示灭百年。阿怒伽王造八万四千宝塔。填佛舍利其中。耶舍尊者以手掩日。出种种光。遍虚空界。役诸鬼神捧塔。同时而葬。葬东支那土者十有九处。此其一也。帝大惊。即驾幸圣冢。有圆光现冢上。三身现光中。侍卫呼万岁。帝且喜且悲曰。非西来大士。朕安知大圣垂祐哉。诏受制度于腾而塔其上。塔九成。高五百尺。越明年。光又现。天香郁然。于塔顶有金色手尺许。如出琉璃中。驾至拜赡。而光随步武旋绕。自午及申而灭。时梵僧伽摩罗等九人适至。礼而叹曰。我于竺干所见者三处。今复获见此。非缘幸耶。没于洛阳所住寺。

　　汉竺法兰者

　　中天竺人也。幼从师出家。日诵经论数万偈。五天学者举师之。至月氏。适与汉使愔景遇。复得迦叶摩腾。相率东游。其志固已决矣。然诸学者。苦遮挽不使行。于是崎岖间出佗道。会腾于洛阳。明帝劳尉。勤至。顷习汉语。译所献十地断结。佛本生。法海藏。佛本行。四十二章经等五部。今仅存四十二章。其余皆以乱离散失。

　　初武帝之开昆明池也。得黑灰于池深处。人无识者。或以问东方朔。朔曰可问西域道人。及是而问兰。兰曰此过去劫。世界坏时。劫烧灰也。兰后终于洛阳。寿以貌观之。若五六十者。

　　汉安清

　　字世高。安息国王之适子也。幼以孝闻。博学无所不知。尝闻燕语。谓人曰。当有饷食者至。已而果至。俊誉被西域。家居一饭奉身。王薨。既除服。即让位叔父。为沙门。读契经。尤精阿毗昙。而禅经略尽其妙。历化诸国。桓帝初。至中国。即通华言。其先后所译经。凡三十九部。词达义明。学者宗之。宿命神迹甚着。灵帝末。关中大乱。曰我当如江南。有问其故者。答曰我前生比丘也。有同学性嗔。每乞食稍逆意。辄切齿檀越。如是者二十年。时我将如广州偿宿负。与之诀曰。若明经又精勤。但多怒。死有恶报。我得道当先度若。既至广。会寇乱。道逢恶少年。唾手㧞刀曰。得汝矣。遂见杀。今同学报在庐山。我可无往而负初心哉。䢼亭湖神庙甚灵。能分风送往来之舟。有取神竹者。未许而斫。怒覆舟。植竹斫处。过者雀息汗下。清同舟三十辈。奉牲请福。神辄降语曰。舟有沙门可延致。清至。神复语曰。我果不能逃子别时语。今家此湖。千里皆所辖。坐多嗔。故致恶报。然好施。故致宝玩。故人情所钟远来。悲欣兼抱。然旦夕且死。恐秽江湖。当迁死山西泽中。计必入地狱。有缣千疋并杂宝物。幸为我建塔寺。资冥福也。清曰。吾远来又久别。何不出形。相劳苦乎。神曰。形丑异。奈何。清曰。第出之。无伤也。于是出其首帐中。则大蟒也。清作梵语咒之。蟒若雨涕者。俄不见。清舟未发。有美少年。盛衣冠。跪清前。若致谢状。清又咒之乃去。舟人问谁氏。曰庙神也。自是庙如丘墟。而蟒竟毙西山泽中。今浔阳蛇村是也。清至南昌。建塔造寺。始号东寺。今俗呼为大安云。清因至广州。而求曩昔害己少年。馆其家叙前事。相向感叹。且曰。吾尚有余报。在会稽。今当往。而少年愿必俱至。越行市中。或相殴。误击清。遂卒。清本王种。西域之至中国者。举谓之安侯。则中国之封爵。虽外国。知所重如此。沙门道安以清所译经。辞畅义足。诚与亲禀慈尊无所异。

　　汉支楼迦谶者

　　本月氏人。性姿纯敏。以严净毗尼著称。志弘大法。灵帝时至洛阳。光和中平之间。译般若道行首楞严等经。又译阿阇世王宝积等十余部。后不知所终。

　　汉竺佛朔者

　　斋道行经。自天竺至洛阳。光和二年出般舟三昧经。支谶传梵语。河南孟福张连　笔受。

　　汉优婆塞安玄者

　　安息国人。性沉鸷。博极群书。灵帝末至洛阳。以功称骑都尉。而以荷法为己任。与沙门严佛调出法镜经。玄口授梵语。而佛调笔受。

　　佛调临淮人。少颖悟好学。亦有都尉之称。传译之妙。不减安侯。又撰十慧传。时有沙门支曜康巨康孟详者。皆于灵献时。以慧学获誉京洛间。曜译成具定意。小本起等经。巨译问地狱事经。孟详译中本起。及修行本起两经。此经乃沙门昙果。得于迦维罗国。同竺大力者译之。而未善者。

　　魏康僧铠者

　　嘉平之末。至洛阳。译郁伽长者等四经。

　　魏昙谛者

　　正元之中。至洛阳。译昙无德羯磨法。

　　魏帛延

　　不知何许人。有才智。甘露中至洛阳。译无量清净平等觉经六部。不知所终。

　　吴康僧会

　　其先康居国人也。父商于中夏。往来海上。遂家于交趾。生会。会幼孤为沙门。弘雅有识量。笃志好学善属文。孙氏有江左。佛教未化。会志在振兴。赤乌十年。至建业。营立茆茨。设像行道。国人初见沙门。惊异之。有司以闻。权曰是汉明帝所梦。佛神之遗风耶。诏至问状。会曰如来大师。化已千岁。然灵骨舍利。神变无方。昔阿育王奉之。为塔至八万四千。此其遗迹也。权曰舍利可得乎。曰可得。权曰。苟可得则当为塔之。不然面谩之罪其无赦。会请期以七日。于是戒其属曰。法之废兴。在此一举。宜加意焉。至期无应。又展七日。又无应。权曰。果面谩我。趣烹之。会惧更请展期。以死求之。又七日夜。闻有声铿然出瓶中。视之五色之光错发。大呼曰。获舍利矣。黎明进之。权与公卿聚观。大惊曰。希世之瑞也。会因言。舍利威神。一切世间无能坏者。权使力士碎之。砧椎俱陷。而光明自若。于是塔之佛陀里。又为寺号建初。志其始也。教法因大兴。权薨。皓嗣位。不道。尽毁神祠。波及寺宇。臣寮谏曰。先帝感瑞创建。其可毁哉。遣张昱诘会。会挫其词理。昱屈乃去。会送至门。昱指寺傍淫祠曰。玄化远被。近者不革。何哉。会应声曰。疾雷破山。聋者不闻。非雷之罪。天下之理。通则万物悬应。阻则肝胆之间。不啻楚越。昱以会才高闻。皓迎至之。问曰。佛之所谓善恶报应可得闻乎。对曰。明主以孝慈治天下。则赤鸟翔而老人现。以仁德育万物。则醴泉洌而嘉禾生。善既有瑞。恶亦如之。故为恶于隐。鬼得而诛之。为恶于显。人得而诛之。易称。积善余庆。诗言。求福不回。虽儒典之格言。即佛教之明训。皓曰。然则周孔已明。安用佛教。对曰。周孔不欲深言。故粗示其略。佛教不止浅言。故详示其要。皆为善也。圣人唯恐为善之不多。陛下以为嫌。何也。皓无以酬之。遂罢。宿卫治圃。得金像。皓使置秽处。蒙不洁。以为笑乐。俄得肿疾。呻吟彻昼夜。卜之曰。坐犯大神。祷诸神祠不效。宫人有奉佛者曰。盍亦祷诸佛乎。皓悟迎像殿上。龛而供事之。且请会说法。会指其理要晓譬之。皓求读沙门戒本。会取本业百二十五愿。分二百五十事。以示皓。而使皓于行住坐卧。增益其善意。皓既受五戒。疾良已。乃严饰其像。而身事之。凶虐为稍减。会译小品六度集杂譬喻等经。注安般守意法镜道树三经。天纪四年四月吴亡。九月会殁。晋咸和中苏峻叛。火所建塔。司空何充复修完之。平西将军赵诱谓人曰。言塔有光诞也。俄光五色出塔顶。诱肃然增敬。又于寺东。重造小塔云。

　　会未至吴时。有优婆塞支谦字恭明。一名越。本月氏人。又有支谶支亮。亮字纪明。学于谶。谦又学于亮。博观群书。通六国语。为人颀瘠而黑。眼白童子黄。时为之语曰。支郎眼中黄。形躯虽小是智囊。献帝末避地于吴。权召见悦之。拜为博士。使辅东宫。吴志略之云。

　　吴维祇难

　　天竺人也。世以火祠。奉异道法。有小乘沙门。解咒术。远行而暮。就难家求宿。难忌释子。而宿之门外。沙门戏以咒术。灭其所事之火。难乃迎沙门入室。而火复然。难大神异之。遂归命佛乘。弃火祠。事沙门。为和尚。出家受三藏精义。又善四含。游化诸国。黄武三年。与竺律焰者同至武昌。赍法句经梵本。翻译之。难律𦦨皆未善华言。故经辞多质。晋法立更译之为五卷。法巨笔受。词始达意。立又别译小经百余本。永嘉之乱多亡失焉。

　　晋竺昙摩罗刹

　　此云法护。其先月氏人。姓支氏。后家炖煌。八岁弃家师事沙门竺高座。日诵万言。性纯粹苦行笃学。武帝时。京师寺像虽崇丽。而方等深经未至。护慨然随师游历西域诸国。凡三十六种。异言异书。皆精研无遗。遂东归。自炖煌至长安。随轩译写。为晋文。如贤劫法华光赞等百六十五部。以行世。法被中华。护力也。护山居每漱涧中。樵者秽涧侧。涧为涸。护叹曰。人之无德。致清泉不流。苟无以给。正当移去耳。俄泉流如故。后立寺于长安青门外。声称甚远。众常千人。惠帝西奔开中扰乱。护与弟子东下。至渑池而殁。寿八十八。世号炖煌菩萨。

　　晋朱士行

　　颖川人。有气节。弃家嘿自穷经。读竺佛朔所译道行经。恨文简古弗尽佛意。甘露五年。如雍西。渡流沙。至于阗。得旁行书正本。遣弟子不如檀。此言法饶。送洛阳方发。有小乘学者。白王曰。不当使婆罗门书入汉地。恐乱正典以聋盲其人。王入其语留之。士行乞火其经以验邪正。遂投经火中。火灭而经自若。国人大神之。乃得。行至陈留仓垣水南寺。有天竺优婆塞竺叔简。道士无罗叉。同译。为放光般若。皮牒故本。今在豫章大安寺。行殁于于阗。寿八十。阇维身不散。祝曰。若真得道。法当毁败。应声而散。收骨为窣堵波。

　　晋帛尸梨蜜多罗

　　此云吉友。西域国王子也。让位于弟。如吴泰伯。出家东游诸国。永嘉中至关中。值乱渡江。止建邺建初寺。世呼为高座。丞相王茂弘见之曰。我辈人也。太尉庾元规。光禄周伯仁。太常谢幼舆。廷尉桓茂伦。一时名士。皆造门结好。声名著缙绅间。友尝对导解带槃薄。尚书令卞望之适至。友正容肃然。人问其故。对曰王公风鉴期人。卞令范度格物。吾正当以是应之耳。桓廷尉欲为友作目。久而未得。或云尸梨蜜可谓卓朗。桓绝欲以为尽品题之极。大将军王处仲在南夏。闻友为诸公器重。心未然之。及见。不觉欣然致敬。周顗为仆射领选。临入局。过语。叹曰为朝廷选贤。得如君者。真令人无愧耳。顗殁。友尉其孤。对坐作梵呗。清响凌云。又咒语千余言而去。导曰。外国之不为富贵所惑者。有君一人而已。友笑曰。若使我如诸君。今日岂得在此耶。时传以为名言。友高简不学晋言。以持咒称。初江夏未有咒。友译孔雀明王经诸神咒。以授弟子觅历。咸康中殁。寿八十余。友好于石子冈行头陀。遂葬其地。成帝为树刹。冢侧有沙门亡其名。自关右来为造寺。号高座。

　　晋僧伽䟦澄

　　此云众现。罽宾国人也。渊懿有识量。博究三藏。特善禅数经。诵阿毗昙毗婆沙。精入其义。纵浪诸国。以弘化为己任。苻坚建元十七年。至关中。初大乘经典未广。禅数学方盛。现既至。道俗归之。以为法匠。秘书郎赵正。请出阿毗昙毗婆沙梵本。与道安等宣译。现口授。外国沙门昙摩难提笔缀其文。佛图罗刹宣译之。秦沙门敏智润以词。建元十九年四月集译。至秋方毕。又以婆须蜜胡本自随。明年与昙摩难提僧伽婆共执梵本。沙门佛念宣译。慧嵩笔受。道安法和对挍。现有威仪。关中追法焉。后不知所终。

　　晋昙摩难提

　　此云法喜。兜佉勒国人。龆龀弃家。性慧敏。覆诵增一阿含经。有名诸国。志弘教法。冒流沙东来。苻坚建元初至长安。坚延见恩礼特重。中土未有四含。武威太守赵正者。请出其本。时慕容冲叛军兴。关中扰动。正为法忘死。力请不已。于是与道安集义学。译中增一二阿含。并先所出毗昙心三昧度等。佛念传译。慧嵩笔受。凡两年而就。及姚苌兵连关内。世路艰阻。辞归西域。

　　晋佛图罗刹

　　不知何国人。纯粹有高行。该览传记。闲习汉言。久游中夏。宣译梵本。见重于世云。

　　晋僧伽提婆

　　此云众天。姓瞿昙氏。罽宾国人。少学道。专以求师为急。研味三藏。尤善阿毗昙心。尝诵三法度论。以为入道之径。为人有威仪。进止堪睹。鉴识深渺。恂恂善诱人。苻坚建元初至长安。初僧伽䟦澄。昙摩难提所译。婆须蜜。二阿含。毗昙广说。三法度等。凡百余万言。慕容之难。兵戈惊扰。未尽意旨。而道安又弃世。不及刊正。后东山清平。提婆乃与冀州沙门法和讲究。稍习华言。因知前所出经舛讹。提婆更出阿毗昙广说众经为证。会姚兴王秦。法道特盛。法和入关。于是提婆渡江如匡山。为慧远所宾礼。以大元中。请出阿毗昙心。及三法度等。译于般若台。隆安元年游京师。一时名士。争先愿见。又为琅玡王珣所宾礼。延请于其舍。讲阿毗昙。名僧毕集。提婆徇义。吐词粲然成文。时王弥在座。感悟增敬。珣问法网。道人阿弥所得如何。答曰。大略全是。小未精到耳。明年珣又集京师义学沙门慧持四十余人。更请重译中阿含。罽宾国沙门僧伽难叉执梵本。提婆翻为晋言。书成。妙极意得。世秘重之。其在河洛。凡译众经百余万言。后不知所终。

　　晋竺佛念者

　　凉州人。少年出家。有敏识。为人慈和。学兼内外。晓华戎之音。名著关中。秦建元中。僧伽䟦澄昙摩难提译诸经。时多名流。念独出其右。至译增一阿含。念多析别研练。尽其义味。两年乃毕。自世高支谦以来。无如念者。故为苻姚两朝译人之冠。又出菩萨璎珞十住断结曜胎中阴等经。方就绪未定藁。遂卧疾终于长安。道俗嗟惜焉。

　　晋鸠摩罗什

　　此云童寿。天竺人也。世为相国。大父达多有重名。父炎将嗣相位。避之出家。东度葱岭。龟兹王闻其名。郊迎之。尊以为国师。王有妹年二十。才敏绝人。诸国交聘不许。及见炎逼以妻之。生二子。其一罗什。其一则弗沙提婆。始什之妊也。其母慧解倍常。闻雀黎大寺多名僧。有得道者。呼女伴往听法。忽通天竺语。难问锋出。有达么瞿沙者。见曰。是必孕智子。为说舍利弗在胎时事。什生七岁。母因野行。见冢骨。从炎乞出家。炎不可。因不食六日。气如缕。乃许之。遂与什俱落发。母以专精禅观。获初果。什诵经日千偈。偈三十二字。凡三万二千言。义亦自通。龟兹人方加礼事。母辄携什避去。游诸国。什九岁。渡新头河。至罽宾。师事异僧槃头达多。受杂藏中长两阿含。凡四百万言。达多奇之。什自是声称达王。王集异道。立论相攻难。异道慢什年小。不为备。什乘隙折困之。异道愧伏。王设上供。差大僧营视。惟恐其去。年十二。母携还龟兹。而诸国交聘以好爵。悉不应。已又携至月氏。北山尊者见之。谓其母曰。此沙弥使三十五岁。毗尼无玷者。度人如优波鞠多。不尔正一俊法师耳。至沙勒。顶戴佛钵。私念钵大而轻如此耶。即重不胜。失声下之。母问其故。曰儿心分别。故钵轻重耳。遂留沙勒一年。博览五明诸论。及阴阳星算。皆妙达其要。沙门喜见劝王请什开法。曰。当有二益。国中比丘。耻不及之。而加精进。龟兹王必以为尊什。是敬己也。来修旧好。王然之。于是会道俗如其劝。什真率忽绳墨。或者疑之。时有莎车王子须利耶跋陀。参军王子须耶利苏摩兄弟。皆弃国位为沙门。苏摩尤才辩。尝为什说阿耨达经。以阴界诸入。皆空无相。怪而问曰。此经乃坏破诸法至是耶。因共研核大小乘。移时。而什悟。叹曰。吾昔于小乘。如以鍮石为金。遂受中百二论。十二门观等。温宿国龟兹之北境也。有异道。立义击鼓。求论辩。什适随母在焉。卒挫衄之。自是名重葱左。居龟兹。广说诸经。学徒自诸国来者云委。尼阿竭耶末帝。王女也。博观群经。已证二果。闻法欣跃。更请开演。什益分别诸法本空。阴界假名非实等法义。听者晓悟。年二十。即王宫。从卑摩罗叉受戒。学十诵律。顷之母谓龟兹王白纯曰。汝国寻衰柰何。谓什曰。方等深教不可思议。传至东土。惟尔之力。但于汝无利。惜哉。什曰。必使大化流传。虽苦无所恨。母以为然。寻往天竺。进登三果。什独留止国之新寺。后于寺侧。得放光经。而文字隐蔽。不可读。什心知其魔。不为动。既而可读耳。闻空中语曰。智人何用此书。什曰小魔敢尔。留二年。益习大乘经论。龟兹王为张金座锦耨。使坐以说法。什以其师盘头达多未悟大乘。请往化导。俄其师至。什为先说德女问经。盖以其多明因缘空假。而昔与师俱所不信者。师谓什曰。汝于大乘见何异相。而遽尚之。什曰。大乘深妙。有法皆空。非小乘滞相偏局可拟也。师曰。汝言一切皆空。甚可畏也。汝亦知舍有爱空之患乎。昔有狂人。使工绩缕。工已极其细好矣。狂人犹以为未。工指空曰。此缕也。狂人曰。我何不见。工曰缕细。我良工且不见。况他人乎。狂人喜厚饷之。汝之空法正类此也。什曰。小乘执有。大是颠倒。如人病目。见空中华。以为实有。坐以待果。要人共尝。其不为明目者所笑乎。于是达多悟。礼什为师。西域诸国。咸伏什神异。其说法时。诸王皆长跪坐侧。令什践而升座焉。苻坚闻之。久有迎什意。建元十二年。丁丑正月。太史奏云。有星现外国分野。当有大智人入辅中国。坚曰。朕闻西域有鸠摩罗什。将非此耶。乃遣骁骑将军吕光等。率兵七万。西伐龟兹。谓光曰。若获罗什即驰驿送之。光军未至。什谓龟兹王曰。当有勍敌。从日下来。宜恭承之。勿抗其锋。王不纳。发兵拒光。大为光所破。遂获什。光见其齿少易之。强妻以龟兹王女。什不可。光曰。道士岂复非气血生耶。尚何辞。乃饮以醇酒。闭之密室。光还中路屯师山下。什曰。宜从屯陇上。光不纳。夜果大雨潦起。水深数丈。死者数千人。光异之。光欲留王西国。什曰。推运揆数。此不宜留。前有福地可居。还至凉州。闻苻坚已为姚苌所害。于是窃号河右。属姑臧。一日大风。什曰。不祥之风。当有奸叛。然不劳而自定。俄有叛者。寻皆殄灭。沮渠蒙逊。先推建康太守段业为主。光遣子纂。率众讨之。时论以业乌合。纂有威声。势必全克。光以访什。答曰。此行未见其利。纂果败于合黎。会郭黁起兵。纂军轻骑还。又为黁败。仅以身免。

　　中书监张资病。光博营救疗。外国道人罗叉云。能瘥资病。光喜络赐不赀。什知叉诳诈。告资曰。叉不能为。徒烦费耳。冥运虽隐。可以术试之。乃以五色丝作绳。结之烧为灰末。投水中。灰若出水还成绳者。病不可愈。灰浮为绳自若。未几资亡。光亦寻卒。子绍袭位。纂杀之自立。有猪生子三首。黑龙升井中。蟠卧殿前。比旦失之。纂以为瑞。号殿为龙翔。俄又升于当阳宫门。又改为龙兴门。什曰。比日潜龙出游。豕妖呈异。龙者阴类。出入以时。今屡见灾也。是必下人有谋者。宜克己修德。以答天戒。纂不纳。竟为从弟超所杀。什在凉州积年。吕光父子。既不弘道。故蕴其深解。无所宣化。姚兴遣姚硕德。西破吕隆。迎至为国师。初延入西明阁逍遥园。译出众经。多所暗诵。又览旧经纰缪。与沙门僧睿僧肇等八百余人。传受其旨。更出经论。凡三百余卷。僧睿才识高明。常随什传写。什每为睿言。西方辞体。特重文制。其宫商体韵。以入管弦为善。凡觐王见佛。必有赞德。经中偈颂。皆其式也。但翻梵为秦。失其蔚藻。虽得大意。殊乖文体。正如嚼饭饲人。非徒无味。乃令人呕哕也。什尝以颂赠法和云。心山育明德。流薰万由延。哀鸾孤桐上。清音彻九天。凡十偈。词喻皆尔。雅好大乘。志在敷演。常叹曰。吾着笔大乘阿毗昙。非迦旃延比也。无深识者。因凄然而止。着实相论二卷。注维摩经。皆肆笔成文。无所窜定。兴奉之若神。尝讲经于草堂寺。兴及朝臣大德沙门千余人。肃容观听。兴曰。法师才明超悟。海内无双。何可使法少种嗣哉。遂以妓女十辈。逼令受之。什亦曰。定中常见小儿登吾肩。欲障也。自是不住僧坊。别立廨舍。诸僧或欲效之。什乃聚针于钵谓曰。若能食此乃可耳。因举匕进针如常食。卑摩罗叉律师。什受律师也。至则欣迎尽礼。卑摩未知被逼事。问曰。汝于汉地有大缘。受法者几何人。什曰。经律未备。新经皆什所传。三千余人。相从授法。但什以业重障深。于律有缺。不能深弘耳。杯渡比丘在彭城。闻什在长安。叹曰。吾与此子。戏别三百余年。相见杳然未期。迟有遇于来世耳。什未终夕。日觉四大不愈。乃口出三番神咒。令外国弟子诵之。以自救。未及致力。转觉危殆。于是力疾。别众曰。因法相遇。殊未尽心。方复后世。自以暗昧。谬充传译。所出经论。唯十诵律。未及删烦。若义契佛心。焚身之日。舌不焦坏。遂终于逍遥园。伪秦弘始十一年八月十二日。晋义熙五年也。阇维果舌存焉。晋书有传。

　　晋弗若多罗

　　此云功德华。罽宾人。少出家。精研三藏。而嗜味十诵。以奉持毗尼。为学者宗尚。秦弘始初。至关中。姚兴延见。如礼罗什。见必增敬。六年十月集义学僧数百人于中寺。延请多罗。出十诵梵本。罗什翻为晋文。方半而罗什殁。学者痛之。

　　晋佛陀䟦陀罗

　　此云觉贤。迦维罗卫人。甘露饭王裔也。大父达磨提婆。此云法天。旅游北天竺。因家焉。父达摩修耶利。此云法日。与母俱蚤世。跋陀养于舅氏三岁矣。其从祖有鸠婆利者。爱其慧敏。度为沙弥。年十七。受业禅师佛大光。既登具。益精经律。僧伽达多久与同学。而识其神俊。然所造诣则未之知也。游罽宾国。坐密室中䟦陀遽来。问何自。曰。暂往兜率致敬弥勒。语卒不复见。达知其已证圣矣。秦沙门智严至罽宾。请跋陀宣授禅法于东土。许之。于是历六国。至交趾既附舶。望见海岛指以语众欲游焉。舟人以风顺不肯留。俄而转风。舶至岛下。众咸以为神。于是一舟听其进止。有顷欲发。䟦陀又止之。发者果覆没。忽中夜呼众欲急发。众方寐不应。跋陀乃自整帆独发旋。贼掠余舶。至青州。闻什在长安。往从之。什倒屣门迎大悦。恨相得之晚。议论多发。药谓什曰。公所释未出人意。而致高名何耶。什曰。吾年运已往。学者妄相粉饰。公雷同为高。可乎。秦太子泓延至东宫。对什论法。问曰。法云何空。答曰。众微成色。色无自性。故色常空。又问。既以极微破色。空。复云何破一微。答曰。诸师或破析一微。我意不尔。又问。微是常耶。答曰。以一微故众微空。以众微故一微空。宝云译出此语。不解其意。皆谓跋陀所计。微尘是常。他日更请。跋陀曰。法不自生。缘会故生。缘一微故有众微。微无自性。则是空矣。宁当言破一微乎。

　　秦既崇向出入宫阙者三千余僧。贤静退颓然而已。偶谓弟子曰。昨见天竺五舶俱发。众闻为显异。而贤有弟子。自言得阿含果。有以飞语闻者。祸起不测。众多遁去。贤不以为意。僧[((素-糸)*力)/石]道恒曰。佛犹不听说己所得法。五舶之说。何所穷诘。又弟子诳惑。互生异同。于律有违。理不同止。贤笑。与慧观等四十余人渡江。姚兴惊。诟[((素-糸)*力)/石]等。即遣使追之。不可。遂至匡山。沙门慧远。迎待甚勤敬。遣门人昙邕。致书关中。解其摈事。又请出译禅数诸经。五舶果至。游江陵。道化益盛。施者奔走焉。跋陀不受。持一钵行乞而已。宋武帝为太尉。讨刘毅。在江陵。陈郡袁豹。为长史随府。䟦陀尝从豹乞。未餍辞退。豹曰意似未足。䟦陀曰。檀越施心有限耳。豹呼左右益饭。饭果尽。豹大惭。即问慧观而知其为人。竟启太尉。请相见。邀与俱止京师。道场寺沙门支法领。于于阗得华严前分三万六千偈。未有宣译。内史孟顗。右军褚叔度。讲䟦陀译之。沙门法显。游西域得僧祗律。请䟦陀译。语在显传。䟦陀译观佛三昧经六卷。泥洹及修行方便等论十五部。一百十七卷。元嘉六年没。寿七十二。

　　新修科分六学僧传卷第一(四明胡泰之刊)
卍新纂续藏经第 77 册 No. 1522 新修科分六学僧传


　　新修科分六学僧传卷第二

　　浙东沙门　昙噩　述

　　　　慧学

　　　　　译经科

　　宋佛䭾什

　　此云觉寿。罽宾国人。少受业于比丘之善弥沙塞部律者。于是以毗尼严身。以禅那洗心。景平元年七月至扬州。其年冬。集众龙光寺。译弥沙塞律三十四卷。为五分律。亲执梵本。沙门道生慧严笔受。侍中琅玡王俫为檀越。明年四月。又抄出戒心羯磨法。后不知所终。

　　宋昙摩耶舍

　　此云法明。罽宾国人。少好学。年十四为弗若多罗所知。既长标致特高。该通经律。有异能解。尝习禅观。时以比浮头婆䭾。孤行山泽。往往冲虎。每坐树下。叹曰。年已三十。乃未得果。何其懈哉。至忘寝食。以精苦悔先罪。乃梦。博叉天王劝以游方观道。不当自善。曰道可致。不可求也。然以非分强求。虽死无所获。乃游诸国。以隆安中。至广州白沙寺。善诵毗婆沙律。时号大毗婆沙。年已八十五。弟子八十五人。有女子张氏字晋明。清净自活。从耶舍咨授道要。乃为说佛生缘起。并译出差摩经一卷。义熙中。至长安。姚兴为前席。与天竺沙门昙摩屈多友善。秦弘始九年。共译舍利弗阿毗昙。至十六年乃竟。凡二十二卷。后如江陵止新寺。大弘禅要。学者至三百余人。道俗初疑其慢。及见之莫不倾伏。往往定中多见殊祥。人传以为证果矣。元嘉中辞还西域。

　　弟子法度善梵语。佐耶舍译经。度天竺婆勒子也。勒贾于广州。而生度于南康。名金迦。长而出家。获今名。而不知者。以度为南康人也。度自其师西归。乃执异见。学小乘禁方等法。谓无十方佛。性礼释迦。食用铜钵。不置别器。令诸尼相从。而行悔罪。止伏地相向而已。尼法弘普明皆受其法。而诸尼多宗习之云。

　　宋昙无谶

　　中天竺人。幼孤。母佣织毾㲪。取资以养之。六岁使师达摩耶舍。十岁习小乘五明学。诵经日万言。莫有敢抗者。时白头禅师号宿纳。谶攻离不能屈。疑其有异书。求教焉。禅师以树皮涅槃经授之。谶读而悟。乃集大众悔过。年二十。诵二百万言。而大乘诸经。披玩略尽。兄以善调象。获幸于王。佗日王之白耳象死。王诛之。令曰。敢收葬者。夷三族。谶收葬之。卫卒执以闻。王怒趣烹谶。谶曰。王以法杀。弟以义收。此天下之通理也。王由是加敬。谶于咒尤效验。号大咒师。尝与王山行乏水。咒石使觱沸。诸国闻之交聘。久之奉涅槃前分。并菩萨戒本。游罽宾。罽宾皆小乘违之。之龟兹。止姑臧传舍。疑有盗。枕经以寝。梦人引衣语曰。此如来解脱藏也。敢忘敬乎。遂惊悟。置经高处。盗果饶力不能举。旦日谶负经去。盗以为神。向之忏谢。沮渠蒙逊据凉土。然待谶尤勤至。于是请译经本。谶以未习华语。不即许。居三年。译涅槃前分大集大云悲华地持优婆塞戒金光海龙王菩萨戒本等六十余万言。辞制工密。文藻妍富。沙门慧嵩道朗等。深相推重。犹以涅槃品数未足。乞西还究寻之。凡四十二卷。曰。此经本三万五千偈。此方才百万言耳。吾所出者。止一万偈。谶多异迹。魏拓拔焘闻其名。遣使迎请。谕云。知逊尊宠。若不遣。顾有兵耳。逊因表留谶。魏又遣高平公李顺。䇿拜逊侍中都督凉州西域诸军事。太傅骠骑大将军凉州牧凉王。加九锡。谕曰。昙摩谶道德广大。朕思一瞻礼。可驿驰以至。逊谓顺曰。臣奉事朝廷。无所负。上信邪言见逼。何耶。前表乞留谶。今遽来追。此臣师也。愿与俱死。死要不免。迟疾亦非所较也。顺曰。王诚[款-士+止]先着。遣子入侍。朝廷钦王忠义。故显加殊礼。今乃以一胡道人。亏损大功。失朝廷待遇之意。窃为大王不取也。逊曰。如太常言固美。弟恐情不副此耳。逊竟不遣。

　　义和三年三月。谶固请西行。求涅槃后分。逊忿其去。且恐为魏得也。遣刺客中路杀之。寿四十九。闻者为流涕。宋元嘉十年也。初谶出关日。谓送客曰。业对至矣。虽众圣不能救也。

　　方谶在姑臧。有张掖沙门道进者。从谶受菩萨戒。谶曰。当洗心自悔七日乃来。既诣谶。谶忽怒。进曰此夙障也。进复精勤三年。梦释迦如来为授戒法。同夕十余人梦如进所见。进于是又诣谶。谶望见大惊曰。善哉已感戒矣。今为汝作证。沙门道朗。盖同梦者。愿下其腊。兄事进。从以受戒者千余人。

　　昔有别记曰。菩萨地持经。是伊婆勒菩萨当传此土。后谶果出此经。则谶之地位可知矣。

　　宋浮陀跋摩

　　此云觉铠。西域人也。少有节操。习三藏。尤精毗婆沙论。常诵持以为心要。元嘉元年至西凉。沙门道泰志用强果。少游诸国。得毗婆梵本。十四年请䟦摩译之。道泰笔受。慧高道朗等详正。凡百卷。乱离亡失四十卷。后归西域。

　　宋智严

　　西凉州人。史失其姓。以精进闻。少寻师。至罽宾国摩天陀罗精舍。受佛䭾先尊者禅法。三年有胜力。佛驮器赏之。西土道俗曰。秦地乃有此道人耶。秦因其增重。有佛驮跋陀者。禅法之宗。声名甚着。严请东游。传法利生。乃从俱还。至关中。久之跋陀为秦僧挤嫉。如匡山。严因依止山东。禅诵而已。义熙十三年。宋武西征。还至山东。始兴王恢从驾过严庐。与两比丘。各禅坐寂然。恢弹指。皆举目即敛。不与言。恢心奇之。加敬焉。即启武帝。延还都。初无肯行者。而严乃行至都。住始兴寺。恢又造东郊寺居之。即枳园也。元嘉五年。共沙门宝云。译普曜广博严净四天王等经。严不受别请。食时至。持钵入聚落一饭。跏趺终日。严自念少于戒有缺犯。疑当见于弃法中。乃航海至天竺。请异尊者决之。尊者为入定。登内院问慈氏。慈氏曰。已得戒。严大喜。至罽宾无疾而化。寿七十八。罽宾法。若比丘化者。必分凡圣地。以阇维之。严有精进实行。而人未知之。将阇维于凡地。而重不可举。至圣地而轻。以故知严得道也。

　　宋宝云

　　不知何许人。少往来凉州。有学行。静退不交世务。忘身求法。以晋隆安元年。适西域。与法显智严相继遍游诸国。至罗刹之野。闻天鼓声。释迦遗迹。多所瞻礼。善梵语。学旁行书。后还长安。从䟦陀禅师游。䟦陀如匡山。云亦随。所至混迹。久之来归。安止道场寺。译无量寿诸经。又住六合寺。译佛本行赞经。元嘉二十六年终。寿七十四。

　　宋求那跋摩

　　此云功德铠。刹利种。世王罽宾国。大父呵黎跋陀。此云师子贤。父僧伽阿难。此云众喜。皆有奇德。䟦摩年十四。天姿秀发。其母尝须野兽肉羹。使办味。䟦摩曰。有生之类。莫不恶死。以彼之所恶。充己之所嗜。岂亦仁人之用心哉。母恚曰。汝谓端有地狱报耶。佗日我替汝偿。所不悔也。已而跋摩偶覆羹烂手。谓母曰。痛可柰何。母其替我乎。母笑曰。痛在汝。我安能替耶。跋摩跪曰。杀寔三涂极苦之因。身作身受。固无替理。昨者大人之言。其无乃过乎。母为止杀。终其身。

　　年十八。去为沙门。有相者曰。君三十当南面称孤。今兹出家。其获道果必矣。及期王薨。国人欲迎立之。䟦摩翻然自引。游狮子国。入阇婆。阇婆王婆多伽母先梦圣者至。见跋摩从受五戒。王始不信。以母故。亦从受焉。久之乃笃信。邻国来寇。王将御之。因问䟦摩以不战而胜之术。对曰其惟慈悲乎。虽然国有患难。而岂可弗加驱驰哉。王行矣。既凯旋。王中流矢。䟦摩咒水洗之而愈。王欲出家。群臣固争不可。王曰吾有三愿。苟诸君听之。则吾亦当听诸君请。不然则否。其一应同奉大和尚。其二应禁杀。其三应有余积。以赈给贫乏。于是群臣谨奉约。而率遵五戒。王躬治精舍。以延䟦摩。名震诸国。元嘉元年九月。京师沙门慧观慧聦等。表请迎至。诏交州刺史。并沙门法长道冲道俊等。航海以往至广州。诏听乘驿诣阙。道由始兴。爱其虎市山。形类耆阇。因改山中寺额为灵鹫。留居之一年。太守蔡茂之深加敬仰。将死。说法安慰。而家人梦其在寺为众僧讲法。寺有宝月殿。䟦摩于东壁戏作定光儒童布发像。极妙。夜辄有光。山故多虎。自䟦摩至屏绝。禅定必累日。寺僧尝遣沙弥侯之。见白狮子。仰蹑柱而戏。弥空皆青莲华。沙弥惊走大呼。僧争至。豁无所见。八年正月至建邺。引对。劳问甚勤。曰寡人欲持斋不杀。迫以身徇万几。不获所愿。法师远来陋邦。何以见教。对曰道在身。不在事。法由己。不由人。且帝王所修。与匹夫异。匹夫身贱名微。言令不威。傥不克己苦节。何以为用。帝王以四海为家。万民为子。出一嘉言。则士庶皆悦。布一善政。则人神以和。刑不夭命。役不劳力。则使风雨时若。寒暑应节。百谷滋繁。桑麻郁茂。以是为持斋不杀。亦大矣。安在辍半日之餐。全一禽之命。然后为弘济耶。帝抚几叹曰。俗迷远理。僧滞近教。迷远理者。谓至道虚旷。滞近教者。但拘名相。如法师所谕。开奖人意。可与论天人之际矣。止祇洹寺。讲法华及十地品。法席之盛。前所未见。译菩萨善戒三十品。优婆塞五戒法等二十六卷。足成伊叶波罗所译杂心十卷。元嘉六年。坐夏定林。夏休还祇洹。九月二十八日。中食未毕还室。弟子从至。泊然已化。寿六十五。则一日谓弟子曰。我已证二果矣。又说偈三十六行。授阿沙罗曰。可以示天竺僧。及此土僧。有诏建塔。译遗偈。偈多不载。

　　宋僧伽䟦摩

　　此云众铠。天竺人也。少弃家。清俊有律学。尤精杂心。元嘉十年。至建邺。道俗争崇尚。号三藏。居平陆寺。与沙门慧观。增修寺塔。有狮子国比丘尼铁萨罗至。为影福寺尼慧果净音等受戒法。祇洹慧义者。非之。跋摩标宗显法。理证明允。于是义屈伏。僧尼受者数百人。彭城王义康特敬事之。译杂心及摩得勒伽分别业报略劝发诸王要偈请圣僧浴文等。宝云临文。慧观笔受。后还西域。

　　宋疆良耶舍

　　此云时称。西域人。气刚大。无嗜好。善诵阿毗昙。该通群经。而专以禅观法授人。元嘉元年。至建邺。为大祖文皇所敬。依止钟山道林精舍。沙门宝公崇其禅法。译药王药上观无量寿佛经。僧含笔受。以此二经。为转障秘术。净土密因。故沉吟研味。兴于叹咏。平昌孟顗出守会稽。要之不去。后移止江陵。十九年入蜀弘道。俄还江陵而卒。寿六十有二。

　　齐求那毗地

　　此云安进。中天竺人。少出家。事大乘师僧伽斯。使日诵二十万言。兼内外学。建安初。至建邺。止毗耶离寺。有威仪。学者取法焉。译僧伽斯所集修多罗藏要譬喻事一卷。十二因缘。须达长者经二卷。中兴二年殁。

　　梁僧伽婆罗

　　华言众养。亦云众铠。扶南国人也。幼而颖悟。早年出家。偏业阿毗昙。有誉海南。具足后。习律藏。观方开化。随舶至齐。住都之正观寺。为天竺沙门求那䟦陀弟子。博阅多通。兼解数国书语。齐亡按访术能。以天监五年。于杨都寿光殿华林园正观寺瞻云馆扶南馆等五处。传译讫。十七年。都合一十一部。四十八卷。即大育王经。解脱道论等是也。初翻日。武帝躬临笔受。沙门宝唱慧超僧智法云及袁昙允等疏出。不坠译宗。帝厚礼之。引为家僧。以其亲施。成所住寺。太尉临川王宏。接遇尤隆。普通五年。因疾卒于正观寺。春秋六十五。

　　又有沙门曼陀罗者。亦扶南人也。华言弘弱。远赍梵本来。上使与婆罗译之。则宝云法界体性文殊般若经三部。合一十一卷。其文隐质。多不可晓。

　　天监十五年。居士木道贤。上优楼频经一卷。文既不具。且莫知所从来。报罢。

　　太学博士江泌女僧法者。小年出家。时静坐闭目诵经。若有所凭附者。自八岁至十六。总出净土妙庄严等三十五卷。天监中。上御华光殿。亲阅之。叹异焉。

　　元魏昙曜

　　史不言姓氏乡里。和平间。住北台昭玄统。住恒安石窟通乐寺。寺即文成所造也。先武惑于道士寇谦之。废释氏。后疠疾而崩。至是诏复教。塔寺经像加于前。而此寺尤巧丽。盖凿武周山谷为之也。绵亘三十余里。碑碣见存。未卒。陈委曜。于寺出付法藏传。并净土经。又沙门昙靖。出提谓波利经二卷。

　　元魏菩提流支

　　华言道希。遍通三藏。妙入总持。志在弘法。永平初。东臻洛都。宣武皇帝处之永宁大寺。时梵僧七百。推为元匠。初翻十地。帝亲笔受。及孝静帝。迁都漳邺。历天平二十余年。出佛名入楞伽法集深密等经。胜思惟大宝积法华涅槃等论。沙门僧朗道湛侍中崔光等笔受。凡三十九部。一百二十七卷。时信士李廓撰众经目录。其标拟流支尤悉。尝谓其所居之室。经论梵夹殆盈万。所翻藁本。满一间屋。

　　然而神悟聦敏。洞善方言。妙工祝术。尝漱灌。人无为汲者。因作梵语。以柳指并。才数遍。水上涌井栏。就酌用之。

　　元魏勒那摩提

　　华言宝意。天竺人也。正始五年。译十地宝积论等。大部二十四卷于洛都。又善开华严。神理标异。领牒魏辞。偏尽隅奥。一日正处高座。忽有持笏通刺。如大官者。云奉天帝命来请。勒那辞以今比法席未散。难于从命。且谓都讲维那。法事所资。可先请定。既而勒那都讲维那。同时皆殒。

　　元魏北天竺佛陀扇多

　　华言觉定。自正光间至元象二年。于洛都白马寺。邺都金华寺。译金刚上味等经十部。沙门法场于洛都。译辨言长者问经一卷。般若流支。华言智希。瞿昙氏。婆罗门种。南天竺波罗奈国人也。熙平间。至洛都。自元象元年。至兴和末。译正法念圣善住回诤唯识等经论。凡一十四部。八十五卷。于邺都沙门昙琳僧昉等笔受。当时菩提流支与般若流支。前后出经。而传写者。率去上字。但云流支。故雨流支淆杂。难得详定。周文帝二年。波头摩国律师攘那䟦陀罗。华言智贤。与耶舍崛多等。译五明论。五明者。声医工术符印也。沙门智仙笔受。

　　武帝天和间。摩勒国达磨流支。华言法希。为大冢宰晋阳公宇文。护。译婆罗门天文二十卷。

　　又摩伽陀国禅师阇那耶舍。华言藏称与其弟子阇那崛多等于长安故域四天王寺。译定意天子问经六部。沙门圆明道辨城阳公萧吉等笔受。

　　陈拘那罗陀

　　华言亲依。或云波罗末陀。华言真谛。西天竺优禅尼国人。梁武皇帝盛昌三宝大同中直后张汜等。送扶南贡使返国。且使请求名德三藏。彼国乃以谛应诏。而并赍至大乘论诸杂华经等。大同十二年八月十五日。达南海。大清二年八月。届京师。帝顶礼于宝云殿。即欲传翻。属寇羯凭陵弗果谛亦漫游东土。檀越富春。令陆元哲。招延。与沙门宝琼等二十余人。翻十七地论。昉五卷。太宝三年。侯景征还供养。元帝启祚。止金陵正观寺偕愿禅师等二十余人。翻金光明经。后随方传译。靡宁厥止。心欲泛舶往楞伽修国。道俗结誓留之。遂停南越。重核所翻。文帝天嘉四年。杨都建元寺沙门僧宗法准僧忍律师等。钦渴新闻。远承芳问。谛感其意。乃为翻摄大乘等论。旋至梁安。将返西国。而业风飘舶。还广州。刺史穆公頠。延住制旨寺。与沙门慧恺等。翻广义法门经及唯识论等。穆公薨。世子纥为檀越。仍事传译。然其神思通幽。非世所测。尝居绝岛。纥往候之。波涛[漓-禸]涌。未即渡。谛望见。因敷坐具水上。跏坐。绝流达岸。而坐具略不沾。湿或折荷叶乘之。不少倾侧。

　　至光太二年六月。入南海北山。将捐身命。慧恺闻之。辍讲奔赴。刺史稽颡请留。群众遮挽。三日乃已。因是迎致王园寺。议还建邺。会有忌者。沮于上。乃止。大建元年。正月十一日。遘疾迁化。年七十有一。所译经论。僧宗法准等。奉还匡山。

　　谛虽广出众经。偏宗摄论。故随处翻传。亲流疏解。后疏则僧宗所释也。宗恺则穷括教源。诠题义旨。每面扬阐。情理无伏。

　　谛一日喟然长叹。而谓恺曰。君等实副参传。而遇非其时。则奈何。恺泣数行下。因跪启曰。法被中国。群生垢重。致是扰攘。必何时而可定耶。谛指西北。且曰。此方有大大国。非久当盛弘吾教。但恨君等不及睹耳。呜呼其亦有待于今日乎。

　　谛自梁武之末。陈宣之初。二十三载。所出经传记。六十四部。合二百七十八卷。

　　于时有中天竺优禅尼国王子月婆那首华言高空。以魏元象中。于邺城司徒公孙腾第。出僧伽吒经三部七卷。沙门僧昉笔受。属齐受禅。南抵金陵。大同间。译大乘顶王经一部。梁武诏那。总监外国诸使。大清二年。遇于阗沙门求那䟦陀。华言德贤。赍胜天王般若梵本至。那从祈请得之。适丁侯景之乱。未暇翻传。陈天嘉乙酉岁。始译于江州兴业寺沙门智昕笔受。

　　陈扶南国僧须菩提

　　华言善吉。于扬州至敬寺。译大乘宝云经八卷。较之梁世曼陀罗所出七卷。少差耳。并见隋三宝录。

　　陈法泰

　　不知何许人。早与慧恺僧宗法忍等知名。梁代天竺沙门真谛。流寓岭南。泰偕宗恺等事之。以赴广州刺史欧阳頠之请。传译于制旨寺。陈太建三年。讲所译新经于建邺。惊异时众。会彭城静嵩来扣。泰为随机按旨。披释无遗。事见嵩传。慧恺曹姓。义理淹博。词力尤殷赡。赞谛译事。每恨相见之晚。住广州显明寺。延谛房中。讲俱舍论。光大间。僧宗法准法忍等。就谛求学。为讲摄论。与获听受请恺于智慧寺。讲俱舍。至业品疏第九卷。遘疾不救。明年春。谛又化。

　　有受菩萨戒弟子曹毗。恺之叔子也。少随恺入南中。既善摄论。兼承诸部。晚住江都。尝以章甫缝掖。登座开演而沙门僧荣日严法侃等。皆咨禀焉。

　　时智敷道尼亦为恺所赏识。故恺之亡。谛抚膺哀恸。率敷尼等十有二人。于法准房。传香火。誓弘摄舍。后敷虽遇䟦摩利三藏弟子慧哿。从究涅槃论。仅得叙分。而哿以疾殂。乃专讲摄论。

　　隋那连提黎耶舍

　　华言尊称。北竺乌伤国人。弱冠出家。备闻正教。既登具足。遍访圣踪。天梯石台之奇。龙庙宝塔之胜。并躬顶礼。无所遗逸。尝有异尊者。见舍而谓之曰。苟能静修。当证道果。游涉徒劳。终无所成舍不从艰关诸国。乃届齐境。则文宣皇帝。天宝七年。也。时舍齿方强仕。气貌雄雅。物议惮之。诏安置天平寺。号翻经三藏。礼遇隆至。内出梵本千余夹。为建道场。以示尊崇。帝躬拜伏。顾谓群臣曰。此三宝洪基也。故宜偏敬。初译众经五十余卷。诏昭玄大统沙门法上等。二十余人监掌。沙门法智。居士万天懿。度语。未几诏授舍昭玄统。俄为都。

　　及齐历告终。教亦随替。避地东南。不遑宁处。绵历四载。有隋御㝢。光复大法。开皇二年。七月。奉玺书。偕弟子道密等入京。居大兴善寺。冬十二月。即事翻译。前后出菩萨见宝月藏日藏法胜毗昙像头精舍大乘总持等经论一十七部。并沙门法纂僧琛明芬。给事李道宝等笔受。昭玄统沙门昙延。昭玄都沙门灵藏等二十余人。监护。

　　舍年迈行厉。每以舍利弗陀罗尼自课。梦身作佛。境界殊妙。后住广济寺。为外国僧主。抚存羁旅。得其欢心焉。久之不疾而化。适满百龄。开皇九年。八月二十九日也。

　　隋阇那崛多

　　华言德志。北贤豆揵陀罗国人。髫龀出家于其国之大林寺。既登戒品之三夏。年方二十有七。即与其落发师胜名。得戒师志贤。游方弘法。路由迦臂施国逾大雪山。备尝险岨。至鄯州。则西魏后元年也。以周明帝武成初。驻锡长安之草堂寺。未几誉彻上听。诏偕胜名智贤二师。后园论法。且为造四天王寺。传度梵文。则十一面观音。金仙所问经是也。会谯王宇文俭镇蜀。邀俱往。止龙渊寺。建德废教。逼从禄仕。以死辞。诏放归。北陷突厥。连丁二师丧。初沙门宝暹。道䆳。僧昙等。以齐武平间西访经法。获梵本二百六十部。以东。至是亦宿留突厥。以避周祸。相得欢甚。会隋受禅。而暹等先以所获经来。上诏访宿德传译。开皇五年。崛多偕使者。谒文帝于洛阳。即诏就职于大兴善寺。时耶舍已亡。久旷元匠。更诏婆罗门僧达磨笈多。居士高天奴。高和仁。兄弟。同传梵语。置十大德。沙门僧休。法粲。法经。慧藏。洪尊。慧远。法纂。僧晖。明穆。昙迁。等。监掌翻事。铨定宗旨。明穆彦琮重对梵本。详审文义。开皇二十年崛多唱灭。春秋七十又八。始终出经三十七部。一百七十六卷。则佛本行集。法炬。威德。护念。贤护。等是也。

　　隋达磨笈多

　　华言法密。南贤豆。罗啰国人。姓弊耶伽罗。华言虎氏。刹帝利种。年二十三。出家于中贤豆。师事沙门觉密落发。二十五年。从沙门德施。沙门普照。受具。通大小乘经论。又从照师行乞食。禅观法三年。略窥户牖。俄而事照师赴吒伽国王之请。留一年。迨师云返。独留四年。居天游寺。天游盖其王之所造寺也。自兹行役。倍多见闻。商旅盛传。以支那大国。三宝郁兴。然犹未之信。及逾雪岭所传益真。于是始系心焉。间关䟦涉。屡移岁叙。开皇十年。冬抵京师。旋处大兴善寺。笈多经洞字源。论穷声意。推居译首。允惬舆情。炀帝定鼎洛都。弥加崇向。诏开翻经馆于上林中。招徕俊彦。讫大业之季。凡二十八年。合出经论七部三十二卷。即起世。缘生。药师本愿。摄大乘。菩提资粮。等也。唐武德二年终。

　　唐波罗颇迦罗密多罗

　　华言作明知识。一名波颇。华言光智。中天竺人也。本王种。姓刹帝利。十岁出家。随师习学。诵一洛叉大乘经偈。受具后。因习律部。略通戒纲。心乐禅观。更从胜德习定。阅十二年。南游伽陀国。那兰陀寺。时戒贤师。方弘十七地论。复获听受。然以此论兼明小教。仍诵小乘论一洛叉偈。门人般若因陀罗䟦摩传灯本国。托以绍承。乃展转北行。达于西面可汗叶护衙。以法训勖。曾未浃旬。可污信向。武德九年。高平王使而见之。将载与俱。而叶护君臣未即许。高平驲奏闻。诏叶护津发。毋滞留。十二月偕高平诣京师。谒帝。诏居兴善寺。赐彩段纳帔。从僧加常供给。问劳勤至。三年三月。诏所司。𢯱扬硕德一十九人。就波颇所居寺传译。沙门慧乘等证义。沙门玄暮等译语。沙门慧赜。慧净。慧明。法琛。等缀文。上柱国。尚书。左仆射。房玄龄。散骑常侍。太子詹事。杜正伦。参助铨定。光禄大夫。太府卿。萧璟。总知监护。出宝星。胜光。般若灯。大庄严经论。合三部三十五卷。六年缮写云毕。上闻。赐波颇彩百假。余赐束帛有差。当是时。或谤以为故聚名达。废弃讲贯。侥幸取誉。诚非弘通本意者。监护使以沙门灵佳之辨弗听。会太子疾。迎入内。承顾问。宠眷益隆渥。然其气刚志确。终以前谤。不能平。遂分散衣资。造诸净业。贞观六年四月六日。观佛坐逝于胜光寺。遗表施身。诏阇维收舍利起塔。

　　唐慧赜

　　李姓。荆州江陵人。九岁依本邑隐法师出家。为沙弥。执卷诵文。纸盈四十。初听涅槃。法华。后别听三论。隋开皇中。乡里以赜器质夙成。请为法主。讲涅槃。辨答率屈耆宿。时才十二岁。刺史空龙公元寿。闻而谒焉。大加褒赏。以其名闻。诏入京师。既引见。赐纳僧伽梨。并余衣一袭。仍住清禅寺。冠盖日拥门。惮烦。从应禅师禀资心学。大业末。避地终南之高冠岭。唐室隆兴。出游都邑。屡建法筵。武德初。诏于延兴寺。百座开仁王经。公卿盛集。吉藏竖论。赜言清理诣。锐责锋起。四部骇异。藏叹伏。尤善楷书。太宗文皇帝。在秦邸。欲致之别第。以崇供养。使者六反。固辞。贞观诏。简僧传译。众咸推让。讫事奏上。诏赐帛百匹。衣服一袭。赜又着般若灯论叙。文多不载。十年四月六日。终于所住。寿五十有七。葬京师之东郊。太常博士褚亮撰碑词。有集八卷行世。

　　唐伽梵达磨

　　华言尊法。西印土人也。史失载其出处之详。永徽中。译千手千眼观世音菩萨广大圆满无碍大悲心陀罗尼经一卷。又按千臂经。序云。偕沙门智通译。

　　唐阿地瞿多

　　华言无极高。族氏出家。史不载。永徽三年。壬子正月。届长安。所奉西印土梵夹。诏于慈门寺安置。仍同沙门大乘琮等十六人。英公李世绩。鄂公尉迟德等十二人。于慧日寺。浮图院。建陀罗尼普集会坛。所须有司供办。屡现灵瑞。道俗忻叹。四年翻译金刚大道场经中撮要陀罗尼集经十二卷。沙门玄楷笔受。

　　唐智通

　　生郏州安邑赵氏。隋大业𨽻总持寺。出家受具。后游方洛京。学梵书语于翻译馆。颇复谙究。贞观中。北天竺沙门。奉千臂千眼经梵本至。太宗诏求材学。足以缀文笔受者。充翻经馆职事。通应命。偕梵僧译成二卷。高宗。永徽四年。复出千啭陀罗尼。观世音菩萨咒一卷。观自在菩萨随心祝。一卷。观世音菩萨清净陀罗尼一卷。共四部五卷。或谓其善瑜伽秘密教。每获感通。

　　唐若那䟦陀罗

　　华言智贤。南海波凌国人。善三藏学。麟德中。成都沙门会宁。游西域。道由波凌遂与贤于阿笈摩经内。译出世尊焚棺收设利等事。为涅槃后分二卷。附舶达交州。宁复西进。仪凤初。都督梁难敌遣使偕宁弟子运期来上。三年大慈恩寺沙门灵会。于东宫。启请施行。贤竟终于其国云。

　　唐佛陀多罗

　　华言觉救。北天竺罽宾人也。出大方广圆觉了义经于洛阳白马寺。文辞谐畅。理趣精微。诚如来之慧命。众生之心地也。然而来游岁月。平昔行藏。史皆不载。惜诸。

　　唐地婆诃罗

　　华言日照。中印土人也。持律精进。尤善祝术。高宗时来游中国。仪凤四年五月。疏请翻传所赍经夹。天后末。于两京东西太原寺。及西京广福寺出大乘显识经。大乘五蕴论等。凡一十八部。沙门战陀般若提婆译语。慧智证梵语。道成薄尘。嘉尚。圆测。灵辨。明恂。怀度。证义。思玄。复礼。缀文笔受。天后亲序其端。后终于翻经之室。享年七十五。塔于洛阳龙门之香山。

　　唐提云般若

　　又云提云陀若那。华言天智。生于阗国。永昌元年。始东戾。谒天后于洛阳。诏于魏国东寺翻译。天授二年。出华严经。法界无差别论等。六部七卷。沙门处一笔受。复礼缀文。德感。慧俨。法明。恒景等。证义。

　　唐慧智

　　父印土婆罗门也。东游生智。少慕出俗。从长年婆罗门僧为弟子。善天竺书语。三藏地婆诃罗。提云若那。宝思惟等。有所翻译。皆召证文。兼度语。长寿二年。智于东都佛授记寺。出观世音颂一卷。

　　唐弥陀山

　　华言寂友。睹火逻人也天后时。偕实叉难陀出大乘入楞伽经。天授中。偕沙门法藏等。出无垢净光陀罗尼经一卷。经之缘起。盖劫比罗战荼婆罗门以疾将终。佛欲延其寿命而说也。既进上。后厚饯之西归。

　　唐般剌密谛

　　华言极量。中印度人也。神龙元年乙巳。五月二十三日。于广州制止道场。以乌苌国沙门弥伽释迦译语。菩萨戒弟子。前正议大夫。同中书门下平章事。清河房融笔受。循州罗浮山南楼寺沙门怀迪证义。出大佛顶如来密因修证了义诸菩萨万行首楞严经一年十卷。此盖灌顶部中一品也。既传译。未及进上。会其国遣使。以王命追摄。谓其擅出秘密经本故也。遂以梵本。泛舶西归。而此土所留者。独译本云。

　　唐智严

　　于阗国质子也。冒姓尉迟。名乐受。𨽻鸿胪寺。授左领军卫大将军。上柱国。封金满郡公。性聪锐。每思脱屣尘累。神龙二年五月。疏乞以所居宅为寺。诏允之。赐额奉恩。景龙元年。十一月五日。中宗诞节也。因剃染以祝寿。诏就寺翻译诸经成部。严有力焉。又重出生无边法门陀罗尼经。后行头陀于石鳖谷。充上座于终南山。至相寺。

　　唐实叉难陀

　　一云施乞叉难陀。华言学喜。葱岭北于遁人也。善大小乘。旁通异学。

　　武后以华严旧经处会未备。发使于阗。访求梵本。并请译人。而叉与梵夹俱至。证圣元年乙未。诏南印土沙门菩提流志。沙门义净同译于东都大遍空寺。后沙门复礼法藏等。从佛授记寺。圣历二年。成八十卷。后躬制序文。以冠其首。久视间。出大乘入楞伽经。又出文殊授记经于京师清禅。及东都佛授记寺。前后总出经十九部。长安四年。上书祈归省母。诏御史霍嗣光送景龙二年中。宗诏至京。上亲迎于开远门外居大荐福寺。会疾卒。景云元年十月十二日也。春秋五十九。诏依外国葬礼。焚于开远门外。古然灯台。其舌不俱烬。诏哥舒道元送归其国。而所焚之地。犹起塔。号华严三藏塔焉。

　　唐义净

　　字文明。范阳张氏子也。髫龀谢俗。有志西游。弱冠登具。愈励前操。咸亨二年。春秋三十又七矣。结友数十人。将登舶。皆退散无复与俱。净因孤迈。阅二十五年。历三十余国。天后证圣元年。乙未仲夏。还至河洛。得经律论梵夹。仅四百部。合五十万颂。金刚座像一铺。舍利三百粒。后躬于上东门外。迎劳备至。诸刹饬幡盖华香拥导。诏以所赍。悉安置佛授记寺。仍就翻译。初偕。实叉难陀出华严经。久视庚子后。居福先寺。又居长安西明寺。乃专译金光明最胜王。能断金刚般若。弥勒成佛。一字祝王。庄严王陀罗尼。长爪梵志等经。根本一切有部毗柰耶。尼陀那。目得迦。百一羯磨摄。等掌中。取因假设。六门教授等论。龙树劝诫颂。凡二十部。后为亲制圣教序。中宗神龙元年。驻跸洛阳。诏居内道场。及大福先寺。又出经祝四部。上制大唐龙兴三藏圣教序。躬御西门。以新译宣示诸官。二年诏置翻经馆于京师大荐福寺。净从驾归。遂居之。三年诏入内坐夏。

　　上之在房陵也。尝祷药师。诏译本愿经于大佛光殿二卷。上躬笔受。睿宗唐隆元年。出浴像功德经。毗柰耶杂事。二众戒经。唯识。宝生。所缘释等二十部。吐火罗沙门达磨末磨。中印土沙门拔弩证梵义。罽宾沙门达磨难陀证梵文。居士东印土首领伊舍罗证梵本。沙门慧积。居士中印土李释迦度梵语。沙门文纲。慧沼。利贞。胜庄。爱同。思恒。证义。玄伞。智积。笔受。居士东印土瞿昙金刚。迦湿弥罗国王子阿顺证译。修文馆大学士李峤兵部尚书韦嗣立中书侍郎赵彦昭。吏部侍郎卢藏用。兵部侍郎张说。中书舍人李乂二十余人。润文。左仆射韦钜源右仆射苏瑰监护。秘书大监嗣虢王邕同监护。景云二年。复于大荐福寺。出积赞如来功德神祝等经。太常卿薛崇嗣监护。净自天后久视迄睿宗景云。总出十六部二百三十卷。又撰西域求法高僧传。南海寄归传。别说罪要行法。受用三法水要法。护命放生轨仪。凡五部九卷。又出说一切有部䟦窣堵。即诸部中。犍度䟦渠之类。约七十八卷。然尤工律部。训徒无少倦。漉囊涤秽异常。学者遍京洛。先天二年。卒世寿七十九。法腊五十九。塔京洛龙门北之高冈。

　　唐阿你真那

　　华言宝思惟。北印土迦湿密罗国人。刹帝利种。天后长寿二年。届洛都。诏于天宫寺传。翻中宗神龙丙午。徙佛授记天宫福先等寺。出不空罥索陀罗尼经等七部。睿宗太极元年。六月。诏详定入藏施行。自尔益务礼诵。每于晨朝。磨香水涂浴佛像。而后食。至老死弗倦。衣钵之外。随得随施。尝于龙门山。依西域制度构寺。就名之西域而居其徒。开元九年终寿百余。

　　唐菩提流志

　　南竺国净行婆罗门种。姓迦叶氏。年十二。事波罗奢外道出家。学声明僧佉等论。年逾耳顺。初依耶舍瞿沙三藏学正法。永淳二年。高宗遣使迎其来。天后尤加敬礼。诏居东洛福先寺。出佛境界宝雨华严等经。凡十一部。中宗神龙二年。译大宝积经于京兆崇福寺。沙门思忠。天竺大首领伊舍罗等。译梵文。天竺沙门波若屈多。沙门达磨证梵义。沙门履方宗一。慧觉笔受。沙门胜庄。尘外。无著。怀迪。证义。沙门承礼。云观。神暕。道本次文。学士卢粲。徐坚。中书舍人苏瑨。给侍中崔璩润文。中书门下三品陆象先。尚书郭元振。中书令张说。侍中魏知古。监护。睿宗景云初。徙北苑白莲池甘露亭总成一百二十卷。则佛四十九会所说也。四月八日进上。御序以冠之。开元十二年。随驾居洛京长寿寺。十五年十一月四日卒。寿一百五十六。帝闻轸悼。谥开元一切遍知三藏。丧事给内府物。用卤簿羽仪幡幢华盖。遣内侍杜怀信监护。十二月一日。迁窆于洛南龙门西北原。起塔勒碑。礼也。

　　唐怀迪

　　循州人。出家𨽻南楼寺。寺当半海半陆之地。诚仙圣游居之府也。数有梵僧寓止。迪由尔书语通利当菩提流支之译宝积也。迪充证义。后又于广州制止道场。译梵僧所赍叶夹。佛顶万行首楞严经。

　　唐飞锡

　　不知何许人。初究毗仪。后研天台三观一心之旨。及游京阙。多止终南紫阁峰草堂寺。与不空传翻。频登笔受润文之任。代宗永泰元年四月十五日。诏于大明宫内道场。同义学沙门良贲等十六人。参译仁王护国般若经。及密严经。而此经昔则偈颂。今则散文。宜乎不空与锡。翰林学士柳抗之。重加详定也。锡充证义。辞笔不愧斯职。

　　唐勿提提羼鱼

　　华言莲华精进。龟慈人也。久居其国之莲华寺。寺在国之西门外。近前践山。山有流水。自成乐音。可爱。开元中。安西使工写其音。以献曲。名耶婆瑟鸡。以之入羯鼓尤。妙。车奉朝尝为使。偶见精进号三藏苾刍。奉朝因祈请。出十力经一卷。盖佛在舍卫国所说者。奉朝使归。以其经进上。贞元中入藏。

　　唐般剌若

　　华言智慧。姓憍答摩。北天竺迦毕试国人。天资颖悟。七岁依大德调伏军出家。诵四阿含。十万颂。阿毗达磨四万颂。既具戒。诵萨婆多。近四万颂。俱舍二万八千颂。及大毗婆沙等。兼通其义又七年。习小乘法。后于中天竺那烂陀寺。承事大德智护进友智友。槁大乘金刚般若等经。唯识。瑜伽。中边。因明。声明。医明。王律等论。十八年。受瑜珈法。入曼茶啰三密护身五部印契于南天竺达磨耶舍。诵凡三千五百余颂。

　　稔闻支那大国文殊所护乃泛舶东指。历二十二年再至番禺。仅克有济。贞元二年。始留京辇。神䇿军正将罗好心舅氏子也。方以朱泚之乱有战功。相见悲喜。迎至其家。延留供养。八年疏举翻译。六月八日。内出梵本。诏以罽宾三藏般若。开释梵本。翰林待诏光泽寺利言度语。西明寺圆照笔受。资圣寺道液。西明寺良秀。庄严寺应真。醴泉寺超悟。道岸。辩空。充正义。仍就西明寺置馆。是日共施有加。出大乘理趣六波罗蜜多经十卷。华严长者问佛那罗延力经。般若心经各一卷。十月缮写进上。诏于神䇿军卫。赐斋。嚫慧绢五百疋。冬衣一袭。余赐绢各有差。慧谢有疏。不录。其表兄罗好心。谢疏称。奉天定难功臣。开府仪同三司。检校太子詹事。语多不录。慧终于洛阳。塔龙门之西国。

　　唐良秀

　　姓郭氏。蒲津人也。年及佩觿。乃披剃于中条山柏梯寺。通经受具。戮力讲业。贞元四年。诏参罽宾三藏般若。译大乘理趣六波罗蜜经。五年二月四日。写成十卷进上。寻诏造疏。有谢表。荐同修疏沙门谈筵于本寺开演。不录赠秀谈筵。道恒。等。帛九十疋。内给事毛琦瑛。宣诏慰问。

　　唐莲华

　　中印土人。兴元初。杖锡谒德宗曰。愿得一钟归西国。为陛下作大佛事。诏广州节度使季复修鼓铸。仍令送往南天竺金堆寺。华因置钟于宝军国毗卢遮那佛塔所。无几何。附舶致华严后分梵夹。以谢。诏般若三藏。译于崇福寺。成四十卷。

　　一云南天竺乌苌国王。以书奉献。不知孰是。

　　唐牟尼室利

　　华言寂默。北印土人。出家于中天竺那烂陁寺德宗贞元九年。拥锡东来。止长安兴福寺。十九年徙崇福醴泉寺。复徙慈恩寺请翻译上所出奘师梵本。守护国界主陀罗尼经十卷。及六麀图。帝悦檀施加厚。

　　唐尸罗达磨

　　华言戒法。于阗人。居北庭。为大法师。贞元中。沙门悟空。偕节度使杨袭古。于北庭龙兴寺。请法为译主。出十地回向轮等经。法躬读梵文。兼译语。沙门大震。笔受。法超润文。善信证义。悟空证梵文。既缮写。属沙门不通所译经本。附宣慰中使段明秀。秦事官牛昕安西奏事官程。锷由回鹘路入朝进上。梵夹留龙兴寺藏。

　　唐般若

　　罽宾国人。入本朝。充义学沙门。宪宗敦崇佛理。深思翻译。而国家多故。元和五年。庚寅。诏工部侍郎归登孟简刘伯刍萧俯等。就醴泉寺。译出经八卷。号本生心地观。其梵夹则高宗时狮子国所进者。写毕经进御览。有诏愿为序。寻颁视其文冠于首。大中间。法宝大师玄畅。请入藏。

　　唐满月

　　西域人也。开成中。进梵夹。会有甘露之祸。不暇翻译。悟达国师知玄。好声明学。师事月。因请出诸禁祝。偕菩提嚩日啰金刚悉地。出陀罗尼集四卷。又出佛为毗戍陁天子所说尊胜经一卷。较旧译尤详。

　　有般若斫迦三藏者。华言智慧轮。大中间。行大㬅拏罗灌顶法。为阿阇梨。着佛法根本。其说以为陀罗尼者。法之根本。盖大毗卢遮那。寔诸佛所依。至于出生无边法门。学者修戒定慧而以总持助成之。务令速疾。无不可者。又述示教指归。

　　赞曰。

　佛唱一音　　周遍法界　　随类得闻　　无杂无坏
　业障有殊　　斯陋而隘　　翻译之兴　　东国攸赖
　记持非古　　结集非今　　阿难迦叶　　常住一心
　名句文身　　舌授笔受　　体制纯深　　律吕谐偶
　海藏天宫　　亦或稀有　　视世辞章　　泰山𡺈嵝

　　新修科分六学僧传卷第二(四明胡君铉刊)
卍新纂续藏经第 77 册 No. 1522 新修科分六学僧传


　　新修科分六学僧传卷第三

　　浙东沙门　昙噩　述

　　　　慧学

　　传宗

　　魏昙柯迦罗

　　此云法时。中天竺人。家世富有。喜营福。有才辨。读书过目成诵。工四韦䭾论。风云星宿。图谶运变。皆炼达贯穿。谓天下之理。毕殚于己。年二十余。游僧坊。阅法胜毗尼。茫然不知为何等语。叹曰顿出情外。必有精义。跪问一比丘。遂悟因果三世之旨。于是弃家学道。诵大小乘经。诸毗尼部。以游化诸国。嘉平中。至洛阳。时法流滥觞。中夏比丘特剪发而已。斋忏事。如祠祀状。律仪之说。曾莫闻也。迦罗至。始疏决其源。译戒律以僧祇戒心为日用。又请梵僧。立结磨法。而道遂大行。后不知所终。

　　梁菩提达磨

　　南天竺香至国王之季子也。刹帝利种。资性开朗。神慧无方。志存大乘本名菩提多罗。后遇二十七祖般若多罗尊者。游化其国。受王供养。以神通力。知其密迹。使与二兄月净多罗功德多罗。辨所施珠。而磨才智无碍。二兄不能屈。尊者因谓之曰。汝于诸法。已得通量。夫达磨者。通大之义也。宜名达磨。以承统寄。磨恭禀教义。服勤左右。垂四十年。迨尊者顺世。遂躬行阐导。破伏六宗。然观震旦。有大乘气象。故附舶东来。阅三寒暑。达于南海。时梁大通元年也。广州既备礼迎接。即驿奏武帝。帝诏至。慰劳勤渥。问曰。朕自御极以来。造寺写经度僧。有何功德。答曰。人天小果耳。上曰。何谓大乘功德。答曰。净智妙圆。体自空寂。如是功德。不于世求。上曰。如何是圣谛第一义。答曰。廓然无圣。上曰。对朕者谁。答曰不识。上终无所领悟。乃北抵魏。寓止嵩山少林寺。面壁危坐。终日嘿然。人竞以壁观婆罗门苾之。时则孝明帝武泰元年也。帝钦磨道德。三诏不起。就赐摩衲袈裟。金钵银水瓶。以致供养。

　　俄有沙门惠可道副道育尼总持者。从其诲励九年。乃命之曰。时至矣。汝等宜各言其所得乎。副曰。如我所见。不执文字。不离文字。而为道用。磨曰。汝得吾皮。尼总持曰。我今所解。如庆喜见阿閦佛国。一见更不再见。磨曰。汝得吾肉。道育曰。四大本空。五阴非有。而我见处。无一法可得。磨曰。汝得吾骨。慧可礼拜后。依位而立。磨曰。汝得吾髓。于是顾谓慧可曰昔如来。以王法眼藏。付迦叶大士。展转嘱累。以至于吾。我今付汝。汝当护持。拜授袈裟。以表信。听吾偈曰。吾本来兹土。传法救迷情。一花开五叶。结果自然成。又曰吾观震旦。惟楞伽经。可以印心。汝等宜加勉。乃往禹门千圣寺。端坐示灭。即太和十九年丙辰岁。十月五日也。其年十二月二十八日。葬熊耳山之定林寺。塔其上焉。后三岁。奉使宋云自西域回。遇磨葱岭手𢹂只履。翩然独迈。问之曰。西天去云归以闻。诏启。圹视之。仅只履而已。唐代宗朝追谥圆觉禅师。塔曰空观。

　　梁僧副

　　姓王氏。太原祁人性姿专静。好学求师。不惮险远。于是事达磨。禅师于岩谷。而剃发焉。既深造定宗。又备探经论。知圣法无二。一以为已。齐建武间。南游扬辇。爱钟山定林泉石之胜。遂止于下寺。王侯造请。坐不为起。跬步宫阙。未尝谒觐。高皇钦挹。诏有司考室于开善寺。以侍之。副叹曰。寰堵之室。匡坐其间。尚足为乐。宁贵榱题数尺。食前方丈哉。且安而能迁。古人所与。何必滞此。以玩耳目之好。会西昌侯萧渊藻。出镇庸蜀。因附以西。由是默契之指。被于邛[(束*束)/火]。久之南还。住开善如初。先是南平王观疾。有野人可规得佛经一帙于胡翼山下。其授经者曰。予此山之神也。为我语王。疾无足忧者。但依经法行斋三七日。即愈矣。且曰如不晓。当问副禅师。异日持以问副。副惊以为此慧印三昧经也。奚从致之。教之行斋法。王疾果瘳。

　　普通五年。春秋六十一。其未卒也。或劝修福。遽起坐而厉声曰。麋财费。以延命资后有。是岂达性空者所为。房中什物。并以施僧。勿营棺垄。弃尸山谷。以饱鸟兽。不亦善乎。门徒涕泣莫从。永兴公主素所归敬启请东宫著文。湘东王绎。为树碑焉。

　　齐慧文

　　姓高氏。神武诸孙也。天姿颖悟。夙禀圆乘。每以大智论中。一心三智之说。以修观法。盖大智度论。引大品云。欲以道智。具足道种智。当学般若。欲以道种智。具足一切智。当学般若。欲以一切智。具足一切种智。当学般若。欲以一切种智。断烦恼及习。当学般若。论自问曰。一心中得一切智。道种智。一切种智。断一切烦恼及习。今云何言。以一切智具足一切种智。以一切种智。断烦恼及习。答曰实一切一时得。此中为令人信般若波罗蜜故。次第差别如是说。然虽一心中得。亦有初中后次第耳。如一心有生因缘住。住因缘灭三相也。又如心心教法。不相应诸行。身业口业等。以道智。具足一切智。以一切智。具足一切种智。以一切种智。断烦恼及习。亦如是。且果既一心而得。因岂前后而获耶。故此观成时。证一心三智。双亡双照。即入切住无生忍位。

　　又尝读中论。四谛品。偈云。因缘所生法。我说即是空。亦名为假名。亦名中道义恍然顿了。诸法无非因缘所生。而此因缘有不定有。空不定空。空有不二。名为中道。

　　文当是时。盛聚徒于河淮之间。所入法门。非世所测。及南岳弘化南方。学者推所从来。乃以为遥禀龙树云。

　　齐慧可者

　　武牢人也。姓姬氏。父寂尝以无子祷于佛。一夕感异光照室。其母因而怀妊。及娩遂以照室之瑞。名之曰光。幼不群。博涉诗书。尤精玄理。后览佛书。若超然自有所得者。素好游。不事家人产业。即抵洛阳龙门之香山。依宝静禅师出家。受具于永穆寺。浮沉讲肆。遍学大小乘义。年三十二。返香山终日宴坐。阅八载。于寂嘿中。见神人。谓曰。汝将南受果位尚滞于此。可乎。翌日觉头痛如刺。其师欲召善医者治之。空中忽有声曰。此易骨耳。非常痛也。可遂以见神事白师。师视其顶。即五骨峣然。如五峰秀出。因曰。吉祥相也。吾闻达磨大士南居少林。汝宜趣往而师事之。必有所证。此神所赞也。可受教造少室。晨夕参承。达磨每面壁端坐。无所诲。可自念曰。昔人求道。敲骨取髓。刺血济饥。布发掩泥。投崖饲虎。顾我何人。而敢易邪。其年十二月九日夜。天大雨雪。可坚立不动。迟明积雪过膝。达磨愍而问曰。汝久立雪中。当求何事。可悲泪曰。愿和尚慈悲。开甘露门。广度群品。磨曰。诸佛无上妙道。自非旷劫精勤。能行难行。能忍难忍。而欲以小德小智。轻心慢心。冀有所得。不可也。可闻诲。潜取刀断左臂。置师前。磨乃曰。诸佛最初求道。为法忘身。汝今断臂吾前。以求佛慧。可也。遂与易名。曰慧可。可曰。诸佛法印。可得闻乎。磨曰。诸佛法印。此心是也。岂从人得哉。可曰。我心未安。乞师与安。磨曰。将心来。与汝安。可曰。觅心了不可得。磨曰。我与汝安心竟。后磨以衣钵付之曰。昔如来以正法眼。付迦叶大士。展转嘱累。而至于我。我今付汝。此衣钵所以表信也。至吾灭后二百年。衣钵不传。法周沙界。潜符密证者。亦何可数哉。可既得弟子僧璨。乃复付以达磨衣钵。而说偈曰。本来缘有地。因地种花生。本来无有种。花亦不曾生。且谓。汝善护持。吾有宿累。今当偿之。隋开皇十二年。遂往邺都管城正救寺。谈无上道。听者云会。先是辨和法师者。讲涅槃经。学徒悉引去。和不胜忿。遂谗于邑令。加以非罪。可怡然委顺而终。年一百七塔磁州滏阳县唐德宗追谥大祖禅师。

　　齐慧光

　　生定州长庐杨氏。年十三。随父入洛。以四月八日。从佛陀禅师。受三归戒。陀强其父留之曰。此儿目光外射。必可教。因令诵习。光执卷揽文。若宿授。是岁夏末即为剃落。遽复演说所习辞理华赡。时辈号之圣沙弥。所获利养。则尽以施人。陀壹听之而弗诘。已而还乡里。登具陀使先学律曰。律为慧基经论所由入也。苟以经论先之。必将慢律。是障道之源已。自是因循多学律部。先有道覆律师者。创开四分制疏。惟科提举宏纲。未之闻也光既登具之四夏。讲僧祇听者云合。然后究经论于辨公。攻字音于洛邑。著述以代忆持。而业弘矣。他日陀见其所作之文。召而告之曰。吾以果向期子今子区区。方事世谛语言。仅足为高明法师耳。对之流涕。会陀任少林寺主职勒那翻译事。光时获厕其席。久之诏充国僧都。属岁大旱。祷雨嵩岳。沾洽。被诏入邺都。以绥缉功。转国统。尔朱世隆举兵北讨乏军兴。税僧尼以充之。督责严酷。谏者斩。光直前诋世隆曰。若行此。恐非国家之福。遂寝一时名贤。如高傲曹高隆之令孤子儒等。皆礼敬焉。冯衮冀士也。淹贯经史。以州贡。观光京师。自以未知释宗。欲候光适值光讲。乃坐听大惬服。因求𨽻门下。不肯去。后于光门下。大著功行。号冯居士。光一日乘车。将坐曹。才出门。梁木忽裂。坐而署事。块坠于前。察之亦莫知所从来也。由是卧疾。迨四旬而化于邺之大觉寺。寿七十。光平生于华严涅槃维摩十地地持等。则疏其奥旨。于胜鬘遗教温室仁王般若等。则注释其义又重疏四分律百二十纸。删定羯磨戒本。撰玄宗论。大乘义。律义章。仁王七诫。僧制十八条。弟子道云道晖等。云撰律疏九卷。晖略为七卷。故谚以为云公头。晖公尾。洪理中间着所以。并存亡不可考。光之终也。见天宫来下。乃曰。吾愿生安养。生天岂吾愿哉。天宫遂隐。

　　陈慧思

　　生武津李氏。少以兹恕。为乡闾重。方家居。梦梵僧劝之剃落遂从焉。然所居寺污杂。而思独清慎。若素有所训饬者。及禀具操行弥隆笃。日诵法华经且千遍。

　　殆庵居野人烧庵。因患疠疾。复为缮治忏悔。乃平差。

　　尝梦僧数百。其一谓曰。汝先受戒非胜。既遇清众。宜更翻坛加戒。方唱羯磨。忽惊寤。由是常坐不卧。悉见三生所行事。于定中。又梦。弥勒弥陀为之说法。又见其身。与诸眷属。人弥勒龙华会。独念以为我于释迦末法。受持法华。今值慈尊何其幸耶。且瓶水常满。天童侍卫。偶阅妙胜定经。荐修定学。

　　时禅师惠文方聚徒授法。竟往咨询。不惮劳苦。昼则营务。夜即摄心。倏更冬夏。了无所证。来夏倍加勇猛。始三七日。发小静观。即动八触。发本初禅。已而障起。四肢缓弱难行。念此病者。皆从业生。业从心起。业非可得。反见心源。如是观已。颠倒想灭。心性清净。所苦销除。旋发空定。心境廓然。夏竟无获。自伤空过。放身倚壁。未及壁顷。霍然开悟法花三昧。大乘法门。一念明达。十六特胜。背舍除入。即得通彻。后蒙鉴最等师印可。四方景慕。乃以大小乘中定慧等法。用摄自他。众杂谤兴。奸谋鸩毒。皆莫之害。顾语其徒曰。昔佛在世。且不免焉。而况我哉。但中州佛法。不久有难。吾思所以避之。忽空中有声。曰可往武当南岳。齐武平初。离嵩阳。南至光州。时以梁孝元倾覆之乱。路梗莫前。姑止大苏山者数年。然重法轻生之士。虽当兵冲。归之如市。施利填委。而供给裕。造经开讲。靡惮殷繁。江陵智顗代讲次问。一心具万行如何。思曰。此特大品次第意耳。授汝以法花行法三七境界。则汝向所疑判矣。又问。师所证地。是十地耶。曰非也。吾十信铁轮位耳。

　　陈光大初。徙归南岳。每曰。吾寄此山十载尔。已往其必远游乎。至衡阳一岩下曰。此古寺基。吾昔坐禅。贼斩吾首。自尔命终。故有今身。侍者从其言掘之。果获砖瓦器用。及骸骨等。思奉骨敬礼。为起塔焉。居久之。或以思北僧受齐募。破坏南岳形胜。谗于上者。遣使察之。方两虎当道吼跃。使惊却走。数日更进。思壹不以介意。已而谋者三人。其一暴死。其二为𢮓狗啮死。上因不复问。初三谗之未死也。思于山中一日蜂螫其额。俄大蜂啮所螫者杀之。而置首思前。盖亦其征验云。

　　诏住京师之栖玄寺。寻游瓦棺。冒雨不湿。履泥不污。僧正慧皓。遇诸途。以为神。举朝属目。大都督吴明彻尤加敬。间以犀枕赠。夏侯孝威。明彻别将也。欲见所赠枕。偶到寺礼觐。思遽语孝威曰。欲见吴仪同枕乎。命出示之。一日孝威家。忽空中有声曰。急洒扫。圣人至矣。顷之思至。大建九年。戒弟子曰。若有十人不惜身命。常修法花般舟念佛三昧方等忏悔。及常坐等行者。吾自供给。如无。吾当远去。苦行事难。如是三问。略无答者。因屏众敛念寂然。其徒灵辨年尚幼。恸哭声彻内外。思忽开目曰。汝是恶魔。何故惊动娆乱吾耶。出去。乃复摄心端坐。以尽。众觉香气满室。顶暖身软颜色如生。陈太建九年。六月二十二日也。春秋六十有四。思身相挺特。牛象行视。顶有肉髻。行大慈悲。奉菩萨戒。至如衣被缯纩皮革。多由损生。故其属率易以布。寒则艾纳。凡所著作。皆口授。未尝刊治。出四十二字门二卷。无诤行门二卷。释论玄随自意安乐行次第禅要三智观门各一卷。行世。

　　陈玄光

　　新罗国熊州人。少则精进梵行。逮壮乃涉溟涨。学禅法于中土。见衡山思大和尚。证法花三昧。既蒙记莂。因辞归阐化乡里。方附舶捩柂离岸。忽有神人。持绛节自虚空下。传呼云。天帝驾幸龙宫。召海东玄光禅师。说亲证法门。俄而青衣导前。鳞介卫后。登殿升座。随问谈演七日。而倏觉身在舟中。盖舟泛漾不进。才经半日耳。其异类景晷之促如此。久之卓锡其国之翁山。而气求声应之士踵至。道陶德冶。得善火光三昧者一人。善水光三昧者二人。则其余门生。可例知矣。

　　后梁慧成

　　姓段。澧阳人。夙𨽻十住寺缁剃。诵法花维摩胜天王等大乘经二十余部。进具后。造建邺。依灵公究成实者十年。文理稍通。将旋乡邑。会顗师侍南岳思公。匡化庐山。一见欣仰。愿从之游。思问所业。具以对。思曰卿一生学问。与吾炙手。犹未得暖。虚丧工夫。惜哉。成自返。良久曰。承大师善知来意。请尝试之。思因以犀如意手巾线履送与之。成遽焚弃章钞笔砚。而专志习定。时先达者数十人。成恐不能及。以夜继昼。常瞪目而坐者。十有五年。略无所证。思令入方等观音法花般舟道场。忏罪销障。如是三年。而魔事散释。然后戮力玄寂。凝心空妙。获证众生语言三昧。想念不生。静乱齐壹。较之闭目者。观道虽明。见境则失。其进退陪蓰矣。思曰。智顗慧成。寂照解行正等。思既示灭。至技江。造禅慧寺。于沙渚上明之间。西挹德鸾肥遁之风。东接道安创构之躅。言幽胜者归焉。湘东王为建禅众寺居之。大殿阙梁木。一夕江涨。成使人取材于水中。如素有云。精舍主段弘死。其家。请成观之。弘忽苏曰。始被逮至王所。俄禅师廷立曰。吾方与此人营树功德。必赦其罪。王起礼足听命。遂放还。陈主屡召不就。督江总往强之。才入船。成跃身立水上。总等扣首泣曰。且粉身柰何。幸悲摄。乃一至都。为陈主受戒而还。成在南岳。偶冬夜。同常律师宿。常投虱于地。明日别。成谓常曰。昨一檀越被冻。可愍也。常怃然。

　　成将终。戒门人。急砌殿基。吾当讲涅槃。未几而智者自玉泉寺至。谈论久之。终于禅众寺。寿七十三。

　　周慧命

　　姓郭氏太原晋阳人。晋征士琦之裔也。徙居湘州长沙郡。天姿秀㧞。身有光影。夙依珍阇黎为童子。珍者位地人也。然能入其室。则必有以也。年十五习诵法花经。逾兼旬即覆述。无遗误。既剃落。每以花严致修证。行方等普贤等忏法。后从恩光先路二禅师。咨询定业。

　　先是道士孟寿。久栖仙城山。一日睹其地有神祇。严卫盛甚。登岩以望。则又见梵侣群拥。顷之命至。寿趋礼谒。因悉舍为善光寺。供给殷缛。学者骈集。晚开维摩经于州治。而归乡里焉。法音禅师者。王氏子。命同郡祁人也。少但事果愿寺能禅师。才数旬。顾又遍历江南河北。以袪所滞。至遇思邈二师而后已。因留仙城者五稔。一日𢹂手行松林间。笑曰。此两处诚可终焉。闻者莫之寤。天和三年十二月五日。命以疾终于善光寺。十七日音亦终于果愿寺。然皆精爽不昧。面西念佛。奇香异乐。或闻有唱善哉声。命音俱年三十有八。

　　命尤善辞章。着大品义章融心论还源镜行路难详玄赋等。文行世。而菩萨戒弟子。济北戴逵贻书请教。命摛藻答之。文多皆不录。

　　沙门慧晓姓傅。心学明畅。其材殆亚于命。游齐住灵岩寺数十年。人初不以为异也。间尝以乡里之戚。谒山茬令。令以他客辞不遽接。晓作释子赋以见意而去之。名由是显。

　　命遗言构甓坟。俾弟子信士郑子文立碑。

　　隋智顗

　　字德安。族颖川陈氏。晋南度迁荆州之花容县。父起祖梁散骑常侍孟阳公。母徐氏梦香烟五色入怀。欲拂去之。闻人语曰。宿世因缘。寄托王道。福德自至。何为去之。又梦吞白鼠再三。卜曰白龙之兆也。诞育之夕。室有光明。信宿乃止。亲党将大治具相庆。无故汤火寒熸。遂罢。俄若有二僧。夜扣户者。曰此儿德重。后必出家。开户视之。无所见。因名王道。亦名光道。皆取诸梦瑞云。目重瞳子。卧必合掌。坐必向西。礼像敬僧。口不妄啖。此其常度也。

　　七岁偶往伽蓝。或授以普门品。一遍即能忆。其余文句。奄忽自通。二亲禁绝之不可。年在志学。梁元帝崩。国祚残圮。遂北依舅氏于硖州。寻投湘州果愿寺。师事沙门法绪出家。

　　于礼佛次。俄觉身临沧海。蔽日浮天。渺无畔岸。上耸岩崖。有僧摇手呼之。复舒臂接置崎麓。且谓之曰。汝当居此。汝当终此。寻与其徒白此见。皆曰天台山也。当晋宋时。僧光道猷法兰昙密居之。

　　于是绪先以十戒道品律仪导之。仍使北诣慧旷律师受具足。后居大贤山。诵法花无量义普贤观等经。仅二旬而淹彻靡滞。光州大苏山慧思禅师。盛以心观开四众。又从而受业焉。盖思之道。得于就师。就师得于最师也。初顗见思。思叹曰。昔于灵山。同听法华。宿缘所追。今复来矣。为示普贤道场。说四安乐行。顗由是依以行法花三昧。始三夕定起诵经。至药王品所谓是真精进句。豁然大悟。洞见灵山佛会犹在。遽诣思言所证。思曰非尔弗感。非我莫识。此法华三昧前方便也。又于熙州白沙山禅定。辄见思为释经指示。后常代思讲。而思每执如意。坐座侧听之。谓其徒曰。此儿义解有余。而定力不足。故于三三昧三观智。用有所恨耳。既而辞之。往京师。与金陵法喜等三十余人。创于瓦官寺弘道。时仆射徐陵尚书毛喜。皆博达之士。并传香法。于是长干寺智辩。延住宋熙天宫寺。僧幌请居佛窟白马。警韶奉诚智文禅众慧令。及梁朝宿德大忍法师。悉舍其先业从之。

　　禹穴慧荣住庄严寺。素号义龙。数致征核。且自矜诞。方舞其扇以逞。扇忽堕。顗咄曰。禅定之力。非散乱者所可干挠。沙门法岁。从旁抚荣背曰。义龙今成伏鹿矣。扇既堕地。何以遮羞。如是八载讫讲智度大论。次开禅那法门。利益所被为多。未几始兴王出镇洞庭。过瓦官谈论。深惬乃心。勇施虔拜。以尽其诚。顗因叹曰。畴昔之夜。吾梦遭盗。兹非软贼耶。所谓毛绳截骨。曳尾涂中。其不可脱去。有甚于贼者。

　　先是青州异僧定光。兼习定慧。居天台山。积四十余年。至是顗以昔所见故。必欲徇缘归隐。仍遣谢门人曰。吾闻唇舌如弓。心虑如弦。音声如箭。长夜虚发。无所觉知。是谓暗射。则讲说是已。又法门如镜。方圆任像。则禅定是已。然吾初于瓦官寺坐者。才四十人。而半获证寤。今兹坐者二百人。而获证寤者。才十人。则世事之变。可知矣。今而后可各随所安。吾亦欲从吾志也。至台山。与光相见。光曰。忆吾早年山上摇手相招时乎。时陈太建七年。秋七月也。顷之闻钟声满岩谷。光曰。钟声集众。得住之相。于是遂上佛垄山南。螺溪之源。创庵焉。曰且聊尔栖止。俟国清时。当有贵人。为立寺宇。时莫测其言也。既而行头陀于华顶。忽风霆魑魅。音貌可畏。又身烦痛。先亲见形。枕膝哀诉。顗依止法忍。强软二魔并息。寻有梵僧曰。制敌胜怨。可为勇矣。

　　宣帝诏曰。禅师佛法雄杰。时匠所宗。训兼道俗。国之望也。其割始丰县调。以充众费。蠲民两户。供薪水役。乐安令陈郡袁子雄。每夏请讲净名。尝见三道宝阶。自空至地。数十梵僧。乘阶而降。入堂礼拜。手执香炉绕顗三匝。久之乃灭。一众叹异。

　　永阳王伯智。出抚吴兴。就山受戒。且建方等忏法七日夜。在郡昼治事。夜习观。顗一日谓门人智越曰。吾欲劝王修福禳灾。越以为王已勤于进道。若更有所言。不知者以为佞也。乃止。俄王出猎。堕马几绝。顗为率众。作观音忏法。因而起。凭几坐。见僧擎炉。进慰问王。时王流汗。未知所答。僧乃绕王一匝。痛遂止。王着发愿文。以示敬信。辞多不录。久之玺书征授戒法。顗始辞焉。前后七使。皆上手书。于是黾勉出都。诏乘羊车。童子引导。主书舍人翊从。礼如国师璀阇黎故事。迎入太极殿东堂。讲智度论。上与百寮。陪筵以听。因诏立禅众于灵耀寺。后仍于殿对上。讲仁王经。僧正慧暅。僧都慧旷。京师大德。皆致难。顗辩对详敏。暅执炉贺曰。国家齐会者十余席。而忝当四讲。自谓人莫抗衡。然今太阳出矣。而月星犹照。不亦陋手。

　　晚住光耀寺。禅慧兼弘。从者尤众。诏袖美。时方检括僧尼。议将试经不通者罢道。顗表谏曰。调达诵六万象经。不免地狱。槃特诵一行偈。获罗汉果。所笃论者。道何如耳。岂关多诵哉。诏停前议。意以灵耀褊隘。欲徙而他。梦人翼卫严整。自苾冠达。请住三桥。顗曰。冠达梁武之法名也。三桥其光宅乎。徙居之。上幸其寺大施。又诏讲仁王经。上于众中拜伏。如礼。储后而下。皆遵戒范。故内出受法文曰。仰惟。化导无方。随机济物。卫护国土。汲引天人。照烛光辉。托迹师友。比丘入梦。符契之象久彰。和上来仪。高座之德斯炳。是以翘心十地。渴仰四依。大小二乘。内外两教。尊师重道。由来尚矣。伏希。俯提所谓。世世结缘。遂其本愿。日日增长。今奉请为菩萨戒师。俄传香而泪下。异哉。

　　及金陵败覆。杖䇿荆湘。路次溢城。梦老僧曰。陶侃瑞像。敬屈护持。寻憩匡庐。见慧远所缋文殊像。依止不忍去。顷而寇叛。寺宇尽毁。独兹山岿然。则梦斯征矣。会隋氏混一区宇。晋邸总淮海重任。钦注德风。欲承佩戒法。奉以为师。书请再三。而顗谦让未皇也。后陈四愿。一谓勿以禅法见期。二谓不责其规矩。三谓当戒范则去就重。务传灯则去就轻。要在通法。勿嫌轻动。四谓若丘壑念起。则随心饮啄。以卒残年。

　　于是王躬制文以请。开皇十一年十一月二十三日。于扬州总管金城。设千僧会。敬屈授菩萨戒。即其所居。传授香法。顗既名王曰总持。王亦号顗曰智者。会毕施子丰腆。顗尽以回施悲敬二田。即欲辞去。王固留。顗曰已有成约。何可爽也。拂衣而起。复于匡岭。旋归乡壤。行道修福。以报地恩。老幼迎候。戒场讲座迨万。卜当阳县玉泉山立精舍。赐额一音。地昔荒险。蛇兽交暴。及立精舍。暴遂止。是春旱。民讹以为神怒。顗故率众。诣泉所诵经。感致云雨。讹言随息。江陵总管宜扬公王积于礼拜次。战汗甚出。谓人曰。积屡御军。临陈更勇。未有今日之惧者。是殆天龙所诃护欤。时晋王又遣手疏请。顗答疏以辞。至于再疏。乃克赴。为着净名疏。应奉。河东柳顾言。东海徐仪。受而宝藏之。俾王事持。

　　后遣顾言致书。请救萧妃之疾。顗仍率侣。建齐七日。行金光明忏。至六日之夜。异鸟飞入齐坛。宛转若死。俄而飞去。且闻外有豕声。顗曰妃当愈矣。鸟死而生。豕幽而显。皆吉相也。旦妃疾果瘳。王大悦。

　　顗旋台岳。更行前忏。立誓云。若能于三宝有所益者。当尽此余年。若其无益。即当速化。以遂往生。因曰。吾所以亟欲归山者。正以冥告势将尽耳。死后必累石植松。坎西南峰。以安厝焉。上起白塔。使见者发心。口授观心论及疏。以贻训后来。命智越。往剡县石城寺弥勒像前。扫洒。东壁施床。多然香火。顗即面西。苾弥陀观音势至以卧。分道具。为二分。一奉弥勒。一拟羯磨。索三衣钵杖近身。或以药进。顗挥之曰。药能遣病。留残年乎。病不与身合。药何所遣。年不与心合。药何所留。又进斋饮。复挥之曰。岂以步影为斋耶。能无观无缘。即真斋矣。谓智晞曰。子不闻观心论内之说乎。何故纷纷。以医药俗事扰人。吾生劳毒器。死悦归休。此固世相。不足多叹。又手书七纸。并净名疏。犀角如意。莲华香炉。别晋王。嘱累大法。其书有曰。如意香炉。故所得于大王者。还用奉赠以别。庶几永布德香。常保如意。并唱法华无量寿赞说。十如。四不生。十法界。三观。四教。四无量。六度等法。或问修行地位。顗曰。汝等懒种善根。于他功德。如盲问乳色。蹶者访路。吾不领众。必净六根。为他损己。才获五品内位耳。今诸师友来迎。吾奚暇他顾哉。但波罗提木叉。是汝宗仰。四种三昧。是汝明导。饬维那鸣钟磬。以气尽为期。戒哭泣者。端坐而逝。如入禅定。寿六十七。开皇十七年。十一月二十四日也。

　　仁寿之季。振锡被衣。七度现身。六降山寺。一游佛垄。其灵异如此。逮炀帝在御。尤严饬祠塔。内收管钥。以谨启闭。讳日即废朝。遣使入山设祭。中书令扬素。乞躬临所事。犹见其全身不散云。

　　且无恙时。凡树生耳。不待培植。随采掇无所乏。至是则虽培植。无复得。

　　始临海之民。素业渔。江沪溪梁。绵亘四百余里。顗以檀施之资。从官买其地。为放生池。遣沙门慧拔表闻。宣帝诏加严禁。国子祭酒徐孝克。撰碑文树海濵。辞甚悲楚。读者为堕泪。后有黄雀。群飞上寺。鸣呼三日乃散。顗以为鱼感吾德故然。唐贞观间。复申明前禁焉。

　　着法华疏止观门修禅法等。各数十卷。净名疏三十七卷。皆口授。侍者灌顶。笔录行世。造寺三十五所。度僧四千余人。写经十五藏。金装檀刻。画缋尊像。十万许躯。受菩萨戒及习禅弟子。不可胜纪。的传业者。三十二人。

　　隋惠耀

　　姓岐。襄阳人。少沉密。讷言敏行。人共重之。受具后游历。访道于郑川之命公。卫岳之思公。卒事思公数年。思公谓耀。于实相理观。有玄趣云。及思公唱灭。偶行化巴丘。遇道懿法师。相𢹂西上。卓锡于江陵之道因寺。不出户庭者。十四年。及智者归乡里。尤深向挹。仁寿二年。徙内花寺。别树道场于开圣西。以事禅悦。且诵七佛等咒。尤灵验。人之有疾患者。求之无不效。大业之季。虎暴甚。耀遇虎摩其顶。以语之曰。天下方乱。汝可远去。毋为百姓所苦也。虎暴遂绝。

　　八营贼主扬道生。亦推诚供给。萧铣僭立。仍加延奉。有所施予。辄植悲敬二田。不少储蓄。建龙归精舍于城府。铣尝以兴亡问之。对曰。贫道薄德。不得久为檀越善友。时盖莫测其言也。未几唐兵至。铣亡。耀迁化于武德中。春秋六十。葬开圣智旷禅师塔侧。

　　隋僧璨

　　不知何许人也。初以白衣。见可禅师。而问曰。弟子身缠风疾。其必宿有罪累焉耳。请和尚忏罪。可曰。将罪来。与汝忏。璨曰。觅罪了不可得。可曰。与汝忏罪竟。宜依佛法僧。璨曰。今见和尚。已知是僧。未谂何者是佛。何者是法。可曰。是心是佛。是心是法。法佛无二。僧宝亦然。璨曰。今日始知。罪性不在内。不在外。不在中间。心体既然。佛法无二。可曰。吾宝也。即名之僧璨。为剃发具戒。而传以衣钵。复告之曰。昔达磨大师以正法眼藏付吾。吾今付汝。汝善护持。属周武废教。往来司空山者余十载。韬光晦迹。人莫知之。隋开皇初。出居皖公山。得沙门道信。以承其统。且付以所传衣钵。而说偈曰。华种虽因地。从地种华生。若无人下种。华地尽无生。于是适罗浮山。优游二载。大业二年。复归故山。为众说法。合掌俨立而化。葬舍利舒之山谷寺。唐玄宗朝追谥镜智。

　　隋智锴

　　豫章夏侯氏也。早年依朗公。讲五论于扬州兴皇寺。开皇十五年。学究禅法于天台顗公。念力特盛。顗叹重之。顷焉讲涅槃法华十诵律等。又善外学。长于著述。晚归庐山。缮治大林西林二寺。然卒守志大林者。阅二十年。隋文帝向风归敬。诏弗起。俄豫章檀信。踵山舍请讲。以老病辞曰。吾丘壑人也。当死丘壑。岂复死城市间哉。未几本郡善类强之。不获已而行。俄尔灭。然而城市之死。终莫能免。命也夫。即大业六年六月也。寿七十八。奉全身石室中。颜色略不摧变。至今如生。

　　隋沙门波若

　　高句丽人也。陈氏有国日。游学金陵。逮隋而来仪京辇。开皇十六年。入天台依止智者。然而诸根聪利。遽有证入。智者尝谓之曰。汝于此地有缘。华顶吾昔头陀所在。自非大乘根器。不可往。汝宜就以成备妙行。凡所须衣食。不足忧虑也。开皇十八年。始杖锡孤涉。以履践所训。至大业九年。则阅十六寒暑矣。而形影俱泯。不接尘世。其年二月。忽自以寿命将尽。诣国清。后数日。果于寺以无疾坐逝。春秋五十二。及阇维。龛将出门。其尸则回。以内向而开目焉。盖示别也。已而复外尚。而闭目如故。见者异之。

　　隋沙门法彦

　　清河张氏子也。周废教。南游抵金陵。陈太建七年。从智者入台岭。伏膺诲益。每于冢间林下。常坐不卧。定辄七日方起。虽山祇相娆。不为动。如是三十年。尝从智者求印所证。智者谓。是背舍观中。第二观相也。大业七年二月三十日。卒于国清。寿六十。

　　隋智越

　　出郑氏。南阳人。早年志即离俗。父欲妻之。不可。逮壮有材干。岳阳王召𨽻荆州。固辞。王察其诚素。放出家。时智者说法金陵。因北面受业焉。六妙五门。日以研究。行专戒律。经通法华。居常瓶水自盈。临海露山精舍梵僧所造。灵异不一。智者每命越。燕坐其间。智者既掩迹台岭。使摄其众。逾二十年。恂恂善诱。诚无愧于负荷者。方隋文帝穆后之崩。设斋祝愿。则获缣以百计。炀帝在御。会智者讳辰。则官为设千僧斋。越辄以所畜充䞋。括州刺史郑系伯。临海镇将杨神贵。尤於越有师友义。大业十二年十一月二十三日。寝疾经旬。右胁卧而卒。春秋七十四。

　　隋道悦

　　荆州昭丘人。年十二。于玉泉寺出家。安贫苦节。尤务持诵大品法华二经。初智者。尝得异石一片于涧水中。悬而考之。音响清越。至今以代钟磬。而悦每托之。以想见先德时发其声。则意趣冷然。修习之诚。祥感之致。宜哉。

　　悦旧病腹胀。地无良医。惟日阅般若求加被。忽腹如裂。即登厕骤下。病良已。朱粲之乱。寺僧逃避无存者。独悦居守不肯去。贼就求饷。悦减所给予之。贼炊莫能熟。因相戒不敢取。他贼未之信。将驱出加害。悦坚坐曰。吾欲与此寺俱尽。遂怜而释之。使前导。行数步。复坐曰。吾沙门岂导人者。形骸浮幻耳。死奚畏。贼奇之。送之归寺。

　　汉阳王闻名敬慕。请受戒品。供施壹拒绝。乃奉以大布三衣。且问不御缯帛之故。答曰蚕衣多损。乖忍辱之名。布服易成。表慈悲之相。王曰仲由不耻。孔子见称。沙门慈忍。固其所也。

　　山居五十余年。逮终则寿七十二矣。永徽中。或于青溪。见僧擎锡跣足者。自称般若师。议者以为悦无恙时。常诵般若。故云尔。

　　新修科分六学僧传卷第三
卍新纂续藏经第 77 册 No. 1522 新修科分六学僧传


　　新修科分六学僧传卷第四

　　浙东沙门　昙噩　述

　　　　慧学

　　　　　传宗科

　　唐智晞

　　颍川陈氏子也。后以宦游。徙居闽越。晞宿寤世幻。欲脱尘缘。而闻智者以三观之指。王化台岭。年二十始获奉觐。定为师资。律仪具足。定业修进。

　　既而智者示灭。遗命晞居佛垄之修禅道场。久之度水将构经台。工以香炉峰多柽柏。宜伐以给用。即白晞。晞不可。曰山灵未易犯也。明日遽使往。侍者曰。和尚谬耶。昨不许。而今反之。柰何。晞语之故。盖夜梦有若送疏献柽柏者。先是智者尝买傍海地数百里。为放生池。历陈隋所在官司禁渔捕。如法。至是顽民无赖。悉自纵。晞知之。因偕顶禅师焚香祷智者。自尔梁沪无所得。而渔者相约以进善。一日戒弟子通亘曰。晚当有僧至。俄有着纳执锡擎钵之僧。见千二十步之外。趋东而隐。即有钟声发东谷。晞曰。此召我也。乃使治汤沐。夜坐台上。执如意说法。辞众寂然良久。弟子相与号呼以恸。复开目曰。生死世相。宁足悲耶。去勿闹乱吾。又曰。吾入道来。胁不着床。四十九年矣。然于信施香火。曾莫敢负。而汝等尤当䇿勤。以相继也。弟子问所往生。云吾畴昔之梦兜率处天之西北。宫殿青色。先师智者在焉。左右天人。皆坐宝座。一座独空。吾问其故。先师答曰。灌顶却后六年。当来坐此。是知往生之效矣。翌旦命寺众早齐。有来候疾者。斋罢辞去。晞留之曰。辛苦远来。且待须臾。如何。其人固辞。复语曰。若不住可疾去。雨且至矣。是时天日方明。净无云翳。顷焉而晞告终。雨骤甚。贞观元年十二月十八日也。寿七十有二。葬智者龛前二百步。

　　唐法向

　　生杨州海陵葛冈之李氏。躯干八尺。眉目秀整。仪状杰然。性严恪寡言笑。足下有黑子。相者以为当得天下重名。年十六即出家。行头陀。清净自居。尤习诵法华。摄山栖霞寺恭禅师。为开室于寺侧。使修智者忏法三七日。屡见瑞应。

　　后入京师。还乡里大宁寺禅坐。从寺僧智喜请也。一日昼卧。惊起曰。火发。喜匍匐四出顾视无所有。向曰。五眩妄有所见耳。明日又如此者凡三度。乃之宁海。未几而盗李子通。陷海陵。焚荡殆尽。时虎害殊甚。方设齐祈禳。忽一虎入室掠人去。向逐后呼曰。何造次。可放此人。虎遂放之。若有知者。俄虎群集。向遍以杖扣其头为说法。寻欲游天台。谓弟子曰。吾于天台。势莫能至。徒与江南一山有缘尔。及过江止江阴。缁素钦仰。为创构定山寺。久之复于盐亭之孤山。创构正见寺。而处焉。贞观四年冬。遽告别门人曰。吾比梦恶。病且弗起矣。卧二十日。索汤盥沐剃发。面西趺坐而终。寿八十七。始向欲以身施鸟兽。且虑嚼啮狼藉。见者讥议。乃使葬山之西南隅。至是掘地得石。其陷处仅尔容柩。而累塔其上。

　　向平昔言多预验。贞观二年。向每独语曰。幽州女子以乌丝布头巾。托常州贾人寄我。今久不来。何也。遣弟子逆之。才及门而或果以巾至。向得则把玩嗟惋。亟碎裂分之。人一片。有不得者。时以为疑。三年诏括天下僧尼之义宁间私度者。悉罢归编户。而头巾之谶著白矣。是岁大雪深数尺。向语弟子索新菜。弟子答以雪寒非得菜时。曰山上有。于是如言上山。行数里。至一树下。果得菜。皆青嫩可羹茹。

　　唐灌顶

　　字法云。姓吴氏。其先常州之义兴人。祖避地临海之章安。遂居焉。顶生三月。而亡其父。未能言。母偶称佛法僧号。而顶敩之。音句清辩。家人惊异。于是摄静寺拯法师。闻而叹曰。此子非凡。母因以非凡名之。七岁使事拯为弟子。所业日进。年二十受具。而誉益起矣。逮乎拯终。则当陈之至德初也。天台智者顗公出莅光宅。而顶从之。研绎观门。频蒙印可。陈祚告穷。乃随智者。游历庐阜。久留江陵玉泉寺。

　　隋开皇十一年。炀帝以晋邸。出镇维杨。从智者授王归戒。俄旋台岭。又从之。十七年智者疾。顶执侍如礼。未几而智者告终。奉遗命。以智者手书信物。讣晋邸。而教旨。遣扬州总管府司马王弘。送顶还山。仍就山饭千僧。以致追慕之意。且规置国清寺。仁寿元年。晋王以太子嗣位。顶入贺。兼谢置国清。诏遣散骑侍郎张干威。送还山。仍赐帛三千疋。毡三百领。就山饭千僧。又加饰其寺焉。二年诏曰。夏序炎赫。道体休宜。禅悦资神。故多佳致。近令慧日道场庄论二师。讲净名经。全用智者义疏。判释经文。禅师既是大师高足。法门委寄。今遣延屈。必蒙霈然。并法华经疏。随使入京也。伫迟来仪。书不尽意。

　　顶于是入京。为留三夏。大业七年。上治兵涿野。诏见行在所。贞观六年。八月七日。以疾终于国清寺。寿七十二。先是谓弟子曰。尝闻之弥勒经。如来入灭。香烟若云。汝多烧香。吾将去矣。因垂戒诸子。既而起立合掌。如有所见而敬者。且口称弥陀号云。越九日。窆于寺之南山。顶姿性慈摄。利物有方。其村之人有病者。其子奔驰求救。顶方焚旃檀香转经。病者闻香气辄愈。且安洲乐安之南岭尤奇秀。顶每过则环视爱之。叹曰恨不夷坦尔。顾非可以匡众开讲乎。未旬浃而白沙黄壤涌起如镜面。

　　尝讲涅槃于𨽻业寺。钟鼓交作。而海寇至。干盾抢攘。顶无惧色。踞猊持麈自如。而寇遽惊走。盖皆是人长丈余。执戈戟以拟至。

　　佛垄诸徒。累石塔别须二石为户。而弟子光英得石而厚丈。顶漫举杖画其中曰。如是乃可用。则石应手裂为二。施之于塔。虽巧匠犹不之及。

　　其弘法华于称心精舍。时吉藏法师。心服其记义。遂散众东下。餐禀其指。

　　夫智者之才辩。能持之者。唯顶而已。故其录具在。今不繁序。碑则常州弘善寺沙门法宣文也。

　　唐智首

　　出安定皇甫氏。晋玄晏先生裔孙也。后徙漳濵。因世居之。初依相之云门寺稠公上足智旻禅师出家。旻以为戒诚定慧之本。首方童稚。使先服习。既而其母亦于官寺剃落。名法施。八敬五仪。尼众推重。然首虽割爱。尚尔钟情。欲其夙与法流。盛沾道味。乃启于旻。授以具足。首寻周访师表。寔难其人。如是三载。始遂素心。时则年二十有二矣。虽尝冥感所证。终未易知。又祈祷于古佛塔前。佛现摩顶。而后益信不疑。自尔教成行备。会贯部文道洪之席。同侣七百。锋颖如林。至于研辞核义。亢厥宗猷。则首无与让。故未至立年。频升高座。灵裕法师。释门之雄伯也。提携缁属。亲预末筵。学者荣之。

　　隋兴文皇为文穆后造大禅定道场于京师。以荐冥福。诏起旻师等。而首侍入关。止禅定。每敷弘之暇。考定三藏众经辞指。着五部区分钞三十一卷。况秦中专奉僧祇。洪遵律师。创开四分。兹则标宗控会。涣然大通。负笈之宾。日填堂宇。遵亦赞相。以成其美。

　　大业初。诏住大禅定道场。俄而抽撤余资。树双塔于云门故墟。以表出家受戒之地。贞观初。天竺三藏主翻译事。诏证律义。八年诏充弘福寺上座。盖高宗在东宫。而皇后穆氏薨背。故建兹寺。以慰圣善之思。尤欲致首。以严其纪纲云。九年四月二十二日。以宿疾加剧而卒。寿六十九。讣闻。皇上哀悼。诏丧事所须。有司务令周备。仍赐葬地十亩于京城西郊之龙首原。仆射房玄龄。詹事杜正伦。皆受戒弟子。共勒碑以播芳烈。许敬宗撰文。首终始开讲。仅百遍。抑固其勤于弘演如此。

　　唐智璪

　　出清河张氏。晋南渡。遂居临海。祖元秀。父文怀。皆梁陈显宦。年十七失怙恃。且染羸疾。夜卧月中。心念月光菩萨。愿被悲济。久之梦。人形色非常。曰我从东方来。为汝治病。即吮其身。如此三夜。自尔稍瘳。且知三宝可以依赖。遽投安静寺慧凭法师出家。寻依智者服膺受道。乃行法华忏悔于山中。二七之夜。梦九头龙。踊地升空。旦问智者。智者曰。此其谓以法华之指破无明。入法性空耶。陈至德四年。永阳王智伯镇会稽。遣使迎智者。而璪侍行。于是复行法华三昧于宝林寺。夜若有撼户扇者。问之则曰。我来看灯耳。寺有慧成禅师者。其所居之房。仅隔一壁。具闻当时问答声。谓其弟子曰。此必鬼也。璪其殆哉。明日开户。璪无恙。叹异以为不可及。次夜堂内六灯。而灭其五。其一仅存。以照行道。讫三七夜。见一青衣者。赞言善哉而隐。且尝乞食于剡之孝行村。主人误以毒蕈馔璪。璪去而主人之党。皆呕泄垂死。服良药乃止。因亦以所服药。远遗璪。璪无所觉。笑谢而已。隋大业元年。觐炀帝于江都。慰喻赐赉优渥。历七年凡八觐。其顾遇之礼不少衰。贞观十二年卒。春秋八十有三。

　　唐法顺

　　姓杜氏。雍之万年人。年十八弃俗。从因圣寺僧珍禅师出家。珍魏氏。素习定学。先是京师之东有地亢爽。俗号马头。珍营而居之。方鸠工。善类子来。倏就端绪。有犬身黄足白。然不知其所从至。日衔负土木尤勤效。时过中。虽饥不食。事闻。诏所司日给米三升。以旌异之。及其毙。则工亦告备矣。惟珍端坐。终日燕嘿自怡。顺侍旁既久。其神领意会之妙。岂复可量哉。尝化庆州之民设会。始约五百人。及期而至者加倍。檀越有难色。顺曰。幸给之。无忧也。已而人皆厌足。无所欠。然亦不知其增益之自云。牛马性本驯。河江弘畅二张家所畜类。抵啮莫能制。顺过之。二张以告。即为说慈悲法。抵啮顿息。骊山地多虫蚁。顺将领众坐夏其间。而虑乏蔬茹。乃圃而祷之。莳种滋茂。绝蠹蚀。间示人以痈肿溃脓。流血沾污。而人之爱敬者。甚而求吮之。其次求拭之。顺既愈。而吮者之口。拭者之帛。香气久不散。三原县民田萨埵者。患生聋。张苏者。患生哑。顺俱召使前。而聋者能闻。哑者能语矣。武功县僧为龙所魅病。众以请顺。未几僧作龙语曰。禅师既来。义不可以久住。其僧病寻已。此皆物之具有情识。而若足以感动者。至于无情识而感动焉。则或难以理推矣。行南野。黄渠适泛涨。方揭厉。水忽中断不流。因径济如遵平陆。既济而水复流。汹涌益甚。见者骇服。至若刊神树。撤鬼祠。斥远巫觋。又其迹之粗者也。贞观十四年。无疾坐逝于京师南郊之义善寺。春秋八十四。葬樊川之北原。颜色经月丰润。阅三期开龛视之。骸不仆散。

　　弟子智俨名贯至相。振绩京皋。阐述华严摄论。以继其烈。

　　唐慈藏

　　新罗国王诸公子也。金氏。父武。林官为苏判异。贵如中朝一品。然素谙佛理。而未有嗣息。乃造观音经千部。因致祈祷意。且曰苟有所出。将使续慧命。而度生类。非敢冀以亢家门显祖宗也。既而其母梦星入怀以娠。及其娩。适与先佛同月日。识者以为瑞。性聪敏。入小学即能遍览。稍长益习空寂法。而世俗念无所蒂芥。会并丧二亲。寻麻衣草屦。遁居林壑。构小室。周树荆棘。坐则悬发梁上。小困则顿撼钩刺。辄至醒寤。所修白骨观。日以明利。而无复昏散二障矣。俄而王以其次当绍位。屡征不为起。复遣使谓曰。能起则已。否将造山手刃之。藏曰。吾宁持戒死。无或犯戒生。王闻而愧服焉。遂命剃落受具。久之屏绝往来。粮粒空乏。时有异乌。衔果馈献。亦就藏掌共食。每候日中以为常。然尤愧于无以利物。尝梦伟丈夫二人语曰。卿欲何为。藏曰。惟欲利众生耳。丈夫以五戒法授之曰。是可以利众生者。且曰。吾以愍汝故。自忉利天来。语讫而觉。于是藏出山仅一月。士女之获授五戒者。遍国中。贞观十二年。偕弟子僧实等十余人。至京师。诏住胜光别院。共施丰缛。而或有以其充物动忮心者。夜闯其户。则惊悸莫敢前。旦从藏悔罪受戒而去。当是时。虽生盲者。见藏则复睹。以故远近趋附。日千计。

　　上以其地非藏所堪处。诏徙终南山云际寺。别居嵰崿之上。以避喧坌。而鬼神多就受戒。尝患痍疹。见受戒神。为之摩抚而愈。如是阅三夏。

　　一日有大神。拥众无数。皆带甲持仗。扶金舆而前曰。迎慈藏。复有大神。力拒不许迎。顷之臭气蓬勃。一弟子暴卒。久而稣。藏即就绳床。召众诀别。悉出诸衣物。行僧德施法。忽觉香气。通畅内外。是夕梦。有神报藏曰。自今而后。寿可八十余也。十七年。其王上表朝廷。乞藏还本国。诏可。藏始下山。诏慰问赐帛二百疋。用充衣服费。及诏入内。赐衲伽梨一领。杂彩五百段。东宫亦致二百段。仍于弘福寺。会诸大德设斋。作太常九部乐。度僧八人。以荣其归。藏又请经一藏并像设供仪等。于是其王以藏为大国统。住王芬寺。筑院度人。以示优渥。夏入王宫。讲大乘论。又讲菩萨戒本于皇龙寺。凡七昼夜祥云瑞雾。覆所讲之堂。甘露降于林木。海东戒法之兴。于斯为盛。藏以海东夷俗。必一𨤲正。以仿佛华夏。故儒林梵苑至今可观。皆是藏之遗志焉。

　　又圆胜者。辰韩人也。贞观初。西游中国法肆。晚与藏东返云。

　　唐普明

　　姓朱氏。会稽人。始名法京。少有异志。尝遇僧乞食。谓之曰。郎性嗜善。今天台山有初依菩萨。说法其间。可从以出家。陈太建十四年。乃入山。适值智者处高座开讲。明遽礼拜。智者下座笑曰。宿愿力故。复尔相遇。因受禅法。兼习法华。行方等般舟观音忏悔。陈祯明元年。侍智者游杨辇。诏居光宅。以修定业。仍命之纲纪。陈亡。智者西上。止庐山东林寺。明行忏法于陶侃瑞像阁。偶有僧谓曰。至理晓朗。照了三世。因易名普明。智者以为然。及智者欲铸铜钟。归天台供养。而盲人适至炉韛之所。明大恶之。及出模。果破缺不完整。再铸而后克全。声闻七十里。国清房居水上。其下多礓石。不便于汲。独念曰。苟石能出水者。岂不快哉。数日石果出水。

　　国清讲堂狭小。明欲易而高大之。顶禅师谏以为不可。俄括州刺史周孝节。舍杉柱泛海。至明往迓之。顶于赤城见明行林木中。身长出林木上。翼从数十人。语顶曰。兄勿苦谏我。我事成矣。顶知其异。合掌曰。不敢一听仁者所为。立柱之日。山灵见相。尤奇诡。造金铜丈六卢舍那坐像。僧有施金十一两者。曰从漕溪村来。迹之无有。侍者恒闻其房有人语声。而明劝之修善者。视之则寂寥如常时。忽晨起。呼诸弟子励曰。夫人命危脆。宜自知时。因更衣而逝。寿八十六遗体端坐。屈三指。颜色经信宿不变。寺主慧纲。维持后事尤备。而塔则其弟子荣泰奉焉。

　　唐道信

　　司马氏。其先河内人徙蕲之广济。信生而超异。幼慕空宗。且谒三祖璨大师于皖公山。问曰。愿和尚与解脱法门。璨曰谁缚汝。信曰无人缚。璨曰。既无人缚。何用更求解脱。信大悟。既具戒。即受璨大师衣钵。摄心无寐。胁不至席者久之。隋大业十二年。领徒抵吉州。值群盗围城。七旬不解。城中困于无水。信适至。池井皆溢刺史异之。因扣头求解围御贼方略。信曰。但念摩诃般若波罗蜜多。于是合城如教。贼忽见城上人无数。皆威猛绝伦。不可仰视。乃溃信归乡住破头山。学者云委。既于黄梅路上。获童子弘忍。骨相秀异。信知宿缘有在。传以信器。复说偈曰。华种有生性。因地华生生。大缘与性合。当生生不生。遂以徒众委之。至金陵登牛头山。为法融说法。而定其嗣。贞观中。太宗三诏令赴京师。并以疾辞。后诏以剑至曰。苟果不起。即取其首以来。且阴有所嘱。使者谕上旨。信引颈受剑无难色。使回以闻。帝愈加敬重。就赐珍缯。以遂其志永徽二年九月。安坐而逝。寿七十有二。瘗舍利于东山黄梅寺。代宗朝追谥大医。塔号慈云。

　　唐法融

　　姓韦氏。润之延陵人。性聪敏。容质都雅。年十九。经史大义探索略尽叹曰世俗之谈。又恶可与般若心性之学。同日语哉。遂入勾曲山。依炅法师剃落。服勤左右。挹酌理妙。久之乃凝神燕默。专精静虑。纵发才辩。尤有弘护之志。武德七年王师平江表。房玄龄上言。辅公𥙐所据地。僧尼众多。今朝廷可依曩日关东例。州置一寺。寺三十人。其余悉罢归农。融闻知入京陈理。御史韦挺。为出力使停免。贞观十七年。别立茅茨于牛头山。幽栖寺北岩之下居焉。四祖信大师。于蕲州之双峰。遥观此山气象之异。乃躬自寻访。见融端坐自若。曾无所顾。祖问曰。在此作么。融曰观心。祖曰观者何人。心是何物。融即起作礼。问曰。大德高栖何所。还识道信禅师否。祖曰。道信禅师。贫道是也。融曰。因何降此。祖曰。特来相访。莫别有燕息之所否。融指后面小庵。遂引祖至庵所。绕庵皆虎狼之迹。祖举手作惧势。融曰。犹有者个在。祖曰。者个是什么。融无语。少选祖却于融燕坐石上。书一佛字。融见之悚然。祖曰。犹有者个在。融乃稽首。请说法要。祖曰。百千法门。同归方寸。河沙妙德。总在心源。一切戒门定门慧门。神通变化。悉自具足。不离汝心。一切烦恼业障。本来空寂。一切因果。皆为梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。更无缺少。与佛何殊。融曰。心既具足。何者是佛。何者是心。祖曰。非心不问佛。问佛非不心。融曰。既不作观行。于境起时。心如何对治。祖曰。境缘无好丑。好丑起于心。心若不强名。妄情从何起。妄情既不起。真心任遍知。尔但随心自在。无复对治。即名常住法身。无有变异。吾受璨大师顿教法门。今付于汝。汝今谛受吾言。即住此山。向后当有五人绍汝缘化。外有博陵王问答。语多不录。

　　二十一年十一月。讲法华经。又感异华二茎。生冰雪中。金色辉耀。七日不萎。于是游从之士盈百。永徽三年。邑宰请开大品于建初寺。听者逾千计。至灭诤品。道场地动。钟磬作声。香床撼荡无已。而外略不觉知。显庆初司功萧元善。迎请下山。谓其徒道綦道凭等曰。吾无复归矣。离合固世相之常。宜各好住。乃振锡出门。而禽兽哀号逾月。涌沙崩石。填塞池泉。房前四桐。时方繁茂。亦自凋落。明年闰正月二十三日。终於邑之建初寺。春秋六十四。缁白悼慕。士夫嗟惋。二十七日。葬于鸡笼山。会送者。万余人。初融尝阅佛窟寺五藏。而与显法师辩论。显不能屈。五藏者。一佛书。二道书。三佛经史。四俗经史。五医方图符。寺盖宋鐂司空造藏。亦其所求访而缮写者。贞观十九年。夏旱。并毁惜哉。永徽中。以妖女陈硕真党类之盛。命所在捕逮。而良善者。无所伏匿。时融居岩室。来斯受之数。曾三百不啻。而资粮告罄融。融日往丹阳。乞丐以给。然负米能一石八斗。行百五十里。朝发暮至。未尝怠。今右仆射之子修本方为江宁令。始邀融返幽栖寺。讲大集经。环而听者。道俗无虑三千人。高座寺亘法师。齿逾八秩。名德俱隆。陈氏之遭老也。融独独造之。问曰。佛演一音众生随解。法师转轮。如融辈者。无所开寤。为是机器重情尘之蔽。为是陶化乏方便之良。亘则怃然叹息曰。吾畴昔亦以此问璀禅师矣。然终莫得其答也。及融在建初。亘负杖过之。善禅师寺之名胜。意以亘为已来遇之极谐笑。亘曰。吾为融耳。今安在。善融虽同住。而素不相知。即呼与诘难。累三百余。举无遗论。善惊喜。伏其悟解。

　　唐智岩

　　生丹阳曲阿华氏。童稚有远度。尝谓人曰。世亦徒竞耳目之前。又安知生死际耶。逮冠读孙吴书。有智略勇力。大业之季。天下扰攘。大将军黄国公张镇州。奏为虎贲中郎将。𨽻麾下。驭众慈恕。常于弓弰悬漉水囊以护生。伪郑围东都。黄公使岩将以御之。郑将先以枪植地。临阵。遥语曰。能拔抢者与之战。岩跃马。徐以腋挟之。因亦植枪其地。语令拔。彼再三摇不能动。遂战而生致之。引刀扣其颈曰。吾誓不杀。此颈。且以施君。武德四年。镇州南定淮海。从之。未几遁从舒州皖公山宝月禅师出家。黄公遣人挽之留。则曰。誓得萨云愿见舍也。有异僧身丈余。音容伟畅。谓岩曰。卿八十一生为僧矣。宜加精进。言讫不见。尝水涨将没所居谷。岩坐自若。猎者请避去。曰无徒死。答以为吾本无生安惧死。水亦适退。猎者寤。悉放所获禽兽。自尔飞走类。皆群聚而傅近之。睦州严撰。衢州张绰。丽州闾丘胤。威州李询。诸刺史诣山候岩。而见境物阒寂幽邃。莫不惨然。谓岩曰。即将癫耶。何为居此。答曰。我癫欲息。君癫正发。汝诚不癫。奚至追逐声色。规取荣位。然于至理略不留意。此非癫而何。世间不癫者。惟佛一人。菩萨声闻阶渐耳。非全不癫也。贞观十七年。还建邺。请法之侣。数盈百余。随机施化。所在不同。多以见闻可验事。责其信入。或往来白马寺。后就石头城疠人坊。吮洗诸疠。又为说法要。以忏宿愆。永徽五年二月二十七日。终于疠坊。颜色不变。支体屈伸如恒。异香充室经旬。寿七十六。

　　唐玄奘

　　本名袆。姓陈氏。汉太丘长仲弓后也。其子孙有徙河南者。因为洛之缑氏人。祖康北齐国子博士。父慧。通经术。颀硕而秀。俭节不苟取。兄素早出家。即长捷法师云。美容观。仪矩瑰整。博学善讲说。怜奘穷酷。遂𢹂以教育焉。年十一授维摩法华。目视口诵。不为诸儿恒戏。及兄住持东都净土寺。时年十五。益专所业。而誉日以进。隋大业末。父去江陵令。归隐田里。俄兵起饥馑。无所乞贷。乃从兄入蜀。依道基师。受阿毗昙婆沙杂心等论。闻持自然。引用无滞。基每顾而叹异之。又听摄论于僧景。皆诣壶奥。兄住益南空慧寺。奘复与俱。已而假缘告别。领成实论于赵之道深师。究杂心摄论于邺之慧休师。道岳师之俱舍。玄会师之涅槃。一时名匠。莫不赏识。仆射宋公萧瑀奏。住庄严寺。非志也。贞观三年。春秋之富。且二十九。遂诣阙陈表西迈。其所涉历。具如彦悰所述传。既达中天竺。于那烂陀寺。事戒贤师。讲瑜伽师地论。为留五载。乃复遍览。以尽其胜。而后议还。贞观十九年正月。至京师。诏安置所获舍利像夹于弘福寺。且就寺翻译。时高宗在春宫。构慈恩寺。严其母文德皇后冥福。冬十月。诏迁居之。高宗御极。尤加宠渥。俄诏翻经院。置官属。随驾游幸。不一其居。总出经论七十三部。一千三百三十卷。麟德元年示灭于洛阳玉华寺。春秋六十有五。

　　唐道宣

　　姓钱氏。丹徒人。一云长城人。广陵太守让之后。考申陈吏部尚书。母梦月贯怀而娠。又梦梵僧语之曰。汝所娠者。即梁之僧祐。僧祐即南齐之僧护也。宜从出家。崇树释教。九岁能文辞。十五岁习诸经律。十六岁出家。依智頵律师。受业日严寺。弱冠感舍利现宝函中。隋大业间。从智首律师受具。武德中。仍习律焉。才听一过。即欲修禅。頵师呵曰。夫适遐自迩。因微知章。修舍有时。功愿须满。未宜遽去律也。久之乃始习定慧于终南山之仙掌谷。所居乏美饮。或过而指其地曰。此可以井。凿之。仅深尺余。而水足用。后因寺之。而号以白泉。俄徙崇义精舍。又徙丰德寺。尝独坐。神人告曰。清官村故净业寺地也。构而居之。可以成道。又筑辟而徙焉。贞观中。隐于沁部之云室山中。在终南时。群龙化为男女之形。以礼谒。沙弥或顾盻。起妄念者。龙怒将攫搏之。寻悔吐毒井中。及去戒宣。且勿汲。乃封闭至今云。时处士孙思邈。与宣游林下密甚。会天早。西域僧请于朝。结坛祈雨昆明池上。昆明池水。日缩数尺。宣夜方行道。忽有老人。状颇仓卒。前拜曰。弟子昆明池龙也。无雨盖天数。初非弟子所敢为。今胡僧将取弟子所守之宝。而欺天子以祈雨。是使弟子。命在旦夕。惟和尚慈悲加护。宣曰。胡僧虽贪。而杀吾类也。岂相扼哉。孙先生仁者。汝往求救。庶几其怜汝而救矣。老人扣思邈。如宣指。思邈曰。吾闻昆明池龙宫。有神方三十首。能以予我。当汝救也。老人曰。此帝命不许辄传。事急矣。固何所吝。顷之方至。思邈谓老人曰。汝还无惧。自尔池水大涨。竟数日溢岸。

　　若其他有送异华。而久不变香色者。有送季孟梨柰果。而味异世间者。有送物一包曰棘林香者。至于筑坛。而长眉之僧谈论。足跌而年少之士扶持。传祇桓图经。致佛牙舍利。天童左右给侍。天人往来议论。其显化冥感可思议哉。西明寺成。充上座。与三藏奘公翻译。例送舍利。建塔扶风无忧王寺。皆奉诏。撰法门文记。广弘明集。续高僧传。三宝录。羯磨戒疏。行事钞。义钞等。二百二十余卷。干封二年十月三日。安坐而化。寿七十二。腊五十二。窆于坛谷石室。宣平生三衣皆苎。一食唯菽。杖锡以行。敷具而坐。三果梵僧赞曰。自佛灭后。像法住世。行毗尼者。唯师一人而已。咸通十年。诏谥澄照。塔号净光。

　　唐弘忍

　　姓周氏。蕲之黄梅人。生而秀异。识者以为其相之不及佛者七种。法当荷负宗乘。绍隆统寄。初东山有苦行僧。以栽松自业。人漫以栽松道者目之。老且死。寻扣方丈决别。信禅师则迎笑曰。汝去耶。吾以祖位待汝。汝其再来也。道者许诺。俄而周氏女子未嫁。而产一男。周氏之居近浊港。即遣婢远弃所产水中。再弃再弗溺。顾呱呱溯浮抵岸下。不得已而收举以归。父兄怒。必诘其所从来。女子则曰。昨儿偶出游。见衲衣蓬首者。挹儿求托宿。儿愧敢莫应。其人忽隐去。不可踪迹。久之觉身重。余不敢有他也。父兄终不信而讳之。竟棰逐女子。遂与所产俱逃匿。然所产亦易育。甫七岁。𢹂以行丐。遇信禅师于道。而问其姓。答曰。姓则有。非常姓也。曰何姓。曰姓空。禅师于是以宿缘。而从其母乞为弟子。既剃落进具。仍受璨大师衣盔之传。而转授慧能。且说偈。以正统绪。其偈曰。有情来下种。因地果还生。无情既无种。无地亦无生。上元二年十月二十三日。终于东山双峰寺。寿七十四。瘗全身。而塔其上。代宗朝追谥大满。塔号法雨。

　　唐慧明

　　陈氏。鄱阳人。宣帝诸孙也。幼依永昌寺剃落。即趋蕲之东山法席。日夕参扣。久之未有得也。咸亨间。能大师方以居士事舂碓。秀公居第一座。众皆属。意谓。衣盔所传必无他。既而乃密付居士。于是众耻之。遂蹑迹追及于大庾岭。独明最先见居士。居士遽掷衣盔石上曰。此以表信。可争邪。听自持去。明素号勇力者。再三拈不能动。因谓能曰。我来为法。不为此也。惟居士幸教之。士曰。不思善不思恶。正恁么时。阿那个是明上座本来面目。明当下大悟。遍体汗流。涕泣而礼曰。上来密语密意外。还更有不。士曰我今为汝说者。非密也。汝若返照。密却在汝边。将别。又问曰。某宜何之。士曰。逢袁可止。遇蒙当居。明退而绐其众曰远矣。徒取倦苶耳。曾奚益。俄易其名之慧。为道。以避能名。后果住袁之蒙顶山。

　　唐慧能

　　姓卢氏。南海新兴人也。其先出范阳。父行瑫始官中朝。武德中以谮左迁。为州司马。贞观十二年戊戌。生能于官舍。未几而父丧母寡。贫甚。能于民间日售薪。共甘旨。一日闻旅馆有客诵经。至应无所住而生其心之语而寤。固。问客此何经。曰金刚般若经也。又问何从得之。曰得之蕲州黄梅冯茂山忍大师所。大师且以为诵此经即当见性成佛。能曰我志欲见大师。然以母累。柰何。时一客又以白金十两。俾安家而趣使往。咸亨中。道过韶阳。信士刘志略。延以恩礼。志略之姑尼也。方读涅槃。问疑义。能为解析。因问字。曰不识也。尼怪而诘其故。则曰诸佛妙义。不堕文字。尼叹服。呼为行者而称之乡里间。众遂筑辟宝林旧寺。请居之。以便趋向。能念曰。吾以求师至是。遽以自安可乎。明日往依乐昌县之智远禅师于西石窟。远尤加器重。曰必蚤获印证于蕲。而后转以见教也。至蕲。忍师问。来何自。曰自岭南。曰何求。曰求作佛。曰岭南人无佛性。曰人有南北。佛性岂尔。乃服役。至悬石腰间踏舂碓。以效勤苦。先是神秀上座奉忍命。书偈于壁。以着己见解。能亦倩客。夜书一偈其旁。忍见之。阴召而传其所受之衣钵。曰自吾先师。以此表信。今妄庸者。莫不觊觎。故其所在之地。命若悬丝焉。汝其亟逝。无滞此也。于是逃于四会怀集之间。久之南海法性寺印宗法师。以风幡之辨。求见所受衣钵。而为之落发。从智光律师。登坛受具。其坛盖宋三藏求那䟦摩筑者。记云。后有肉身菩萨。于此得戒。梁三藏真谛。又手植菩提树于坛侧。记云。后一百二十年。有大士。于此说无上乘法。上元中。忍大师示寂于蕲之东山。能悬知之曰。吾师其真归矣。既而讣至。徙居宝林寺。刺史韦璩以大梵寺迎焉。力辞入曹溪。由是天下心学之士。归曹溪。而武后中宗。以神秀禅师奏举。娄降玺书。诏赴阙。继遣中官薛简敦致。皆谢疾不起。后赐磨衲袈裟一。钵一。编珠织成经巾一。绿质红晕华绵巾一。帛五百匹供养。舍新兴宅为寺。请额国恩。神龙三年。诏韶州缮治其寺。务尽壮丽。易赐其额法泉。延和元年。预命弟子。建塔于法泉寺。先天二年。八月三日。归而唱灭。春秋七十六。十一月反葬曹溪。宪宗追谥大鉴。塔曰元和正真。宋太平兴国三年。诏易曹溪法泉寺为南华寺。

　　唐神会

　　姓高。襄阳人。资性惇明。年方幼学。即事郡之国昌寺显元法师出家。受经具戒特异群类。时能禅师。弘唱心法于岭表。会闻而乐之。竟往无复沮。及见。问会曰。从何所来。曰无所从来。曰如是则汝且归去。曰亦无所归。曰太茫茫生。曰身现在路。曰犹未到在。曰曾不滞留。于是居曹溪者数载。开元八年。诏配南阳龙兴寺。后复开导洛阳。而南宗之指。始盛于天下。先是两京之间。皆神秀化地也。而普寂又秀之嗣。世谓之北宗。逮会而普寂之门绝人迹。则南北之宗。各树党矣。因而是非相攻。毁誉交起。天宝初。御史卢奕奏。会聚众图不轨。诏辨对。卒无他。徙均州。二年。又徙荆州之开元寺般若院。十四年。范阳节度使安禄山反。举兵内向。陷两京。车驾幸蜀。诏郭子仪。以天下副帅讨禄山。时大农空乏。军兴绝资费。右仆射裴冕䇿以为。凡所在郡府。宜置戒坛度僧。而收其施利。以给国用。会由是获主洛阳事。其所输入尤多。肃宗朝娄入内廷供养。诏将作大匠。造禅宇于荷泽。上元元年五月十三日。与门人嘱别。俄避席望空顶礼。归方丈。是夕卒。寿九十三。建塔葬洛阳之宝应寺。谥真宗。塔号般若。

　　唐本净

　　姓张氏。东平人。少究空寂学。节操尤孤特。造曹溪见能禅师。平日疑滞。为之释然。开元初。遁居南岳司空山。践履弗易测识。而迹亦未尝混朝市。天宝中。内侍杨光庭。因采药见之。问曰。弟子性识昏昧。未审佛之与道。其义云何。净曰。若欲求佛。即心是佛。若欲求道。无心是道。问曰。云何即心是佛。净曰。佛因心悟。心以佛彰。若悟无心。佛亦无有。问曰。云何无心是道。净曰。道本无心。无心是道。若了无心。无心即道。光庭作礼信受。既回阙。具以山中问答奏闻。上敕光庭。诏净至京师。仍先馆置于白莲亭。趣召两街三学诸德。及太平寺远法师等。举扬佛法。上临听。是日净升高座。酬挹来问。在彼者常不足。在我者常有余。雍容和缓。举措自然。众叹服。上元二年五月归寂。寿九十五。谥大晓禅师。

　　唐智威

　　姓陈氏。江宁人。幼岐嶷。不好戏弄。常以静嘿自持。见者以为异。无何一日忽失所在。遍求之则已往依天保寺统法师出家矣。统尤爱之。使日诵大乘经。年十二。以国恩获剃落。因𨽻幽岩寺。从持禅师。咨询禅理。而卒为持嗣。持于是退居延祚寺。而使之专匡导焉。受利益者。盖不可胜数。有慧忠者。目为法器。威尝以偈示之曰。莫系念。念成生死河。轮回六趣海。无念出长波。忠以偈答曰。念想由来幻。性自无终始。若得此中意。长波当自止。威知其了悟。乃付以山门。遂随缘化导。以开元十年二月十八日终。遗言迁尸中林。施飞走。弟子玄挺等。不敢违。春秋七十七。始威行头陀。夜遇三虎。无所惧。旦晓虎随门外。若侍卫者。麾之去。然后去。威所在。每有二兔一犬戏庭际。此又其慈悲化物之征欤。

　　唐窥基

　　字洪道。姓尉。迟氏裔。出拓拔魏之尉迟部。今为京兆人。祖罗迦。隋代州西镇将。考宗左金吾将军。松州都督。江由县开国公。其鄂国公恭则诸父也。母裴氏梦吞月轮而孕。及生与群儿异。其自序云。九岁丁内艰。渐疏浮俗。至年十七。遂预缁林。师事玄奘法师。学五天竺语。始住广福寺。寻迁大慈恩寺。明敏绝人。其犍度䟦渠。过目即忆。年二十五。诏入译馆。时奘师方译唯识论。诏基与昉尚光寺。同职润色。基慨然请独任其责。奘许之。而辞其佗。于是随译随疏。旦夕讲说。即欲流通。而西明寺测法师者。俊快才也。赂阍者窥瞰得之。乃于其寺鸣犍稚。集僧开演。基闻之而惭。奘勉之曰。测公未达因明。那足弘演。遂为披究陈那三枝纵横立破述义命章等指。而基进矣。且尝谓之曰。瑜伽五性宗法。惟汝知之。后登太行。历五台。夜宿西河古佛宇中。梦身居半岩。觉无量人唱苦恼声。旋陟层峰。皆琉璃色。尽见诸国仰望一城。城中有声曰。住住。咄。基公未合至此。顷之。二天童自城出。问曰。汝见山下罪苦众生否。答曰。我闻其声。不见其形也。童子投与之剑曰。汝剖腹当见矣。基剖之。有光二道出腹中。辉映山下无数受苦之人。童子入城。持纸二轴及笔。委之而去。且尤未决其梦。是夕寺光发藏中。探之得弥勒上生经。始寤前梦。必慈氏俾之造疏耳。援毫之次。得舍利。如含挑如黄梁粒。相连而陨。皆红润可爱者无数。初奘公之发西竺也。从尼犍子卜之。曰吉。弟子生矣。则知奘公之业。而基承之。夫岂其偶然哉。自博陵出法华大疏以扬化。而归京师。常与翻译。旧人律师宣公往来。宣公者不测人也。每日中则诸天送供。一日基往。送供者久不至。基去乃至。宣问之。答曰。适以大乘菩萨在。善神翼卫者多。我曹无路而入。故迟耳。永淳元年壬午十一月十三日。以疾卒于慈恩寺翻经馆。寿五十一。葬樊村。祔三藏奘法师之莹。基平生造弥勒像。日对其像。诵菩萨戒一遍。复于五台。琢玉石文殊菩萨像。书金字般若经。生则体发光明。烂然不可正视。死而迁塔。则见齿四十根。如玉。不小坏。噫异哉。

　　唐义湘

　　新罗国鸡林府人也。年弱冠。稔闻中国教法之盛。乃与同志元晓法师。负笈而西。既遵海岸。曰唐州者。而雨甚涂潦。芦苇弥望。行无所归。夜得小夷燥地宿焉。且视古墓也。骸骨髐然。顾之不能无惧意。遂徙陶穴中。鬼物啸撼终夕。晓公叹曰。畴昔之安为吾无所见也。见则惧而致不若焉。岂非经所谓心生则种种法生。心灭则种种法灭欤。且三界惟心。万法惟识。心外无法。胡用别求。即谢湘而归。总章三年湘独抵登州。分卫遇富家女子曰善妙者。以湘年壮色丽。欲谐匹偶。湘坚拒弗答。善妙因复矢言曰。生生世世获为檀越。供给和尚。又为弟子。习学大乘。成就大事。湘。依长安终南山智俨三藏。研究华严。未几遂返本。国扬化。道经善妙家。将附商舶。即解缆。而善妙悉出诸衣服什器。素所备物。追饯之。而身造海岸。则船已远矣。于是善妙复矢曰。如我实有供养心者。则此箧笥。当跃入船中。有顷风飘浪击。尽输载无少遗余。善妙乃复矢之曰。我愿此身化为大龙。挟持和尚。传度彼国。因自投身涛波中。俄头角峥嵘。鳞甲晃耀。云雾冥晦。而柂牙帆腹。尤觉便利于他日。若其蜿蜒夭矫。时或见之。既济仍遍相攸处。然脱有可者。久为异宗所据。湘独念以为大华严教。诚宜于有福地兴之。舍尔其奚之耶。时善妙龙知其念。遽以神力。于虚空中现巨石。纵广一里。正覆于异宗所居之上。势且陨者。群僧惧其压。奔骇不敢留。湘即居之。郁为大丛社。并辞国王所施庄田奴仆等。湘弘导勤恳。修练精苦。弟子智通表训道身梵体等。嗣著述章疏。皆明性海义例。海东号湘华严初祖。竟终于本国。

　　唐昙璀

　　生吴郡顾氏。稚岁入道。淹通经论。晚年事牛头山融大师。衲衣空林。多历寒暑。时广陵觉禅师。建邺如法师。皆名德宿匠。杖锡来仪。虚而往实而归。其所至可量哉。天后以玺书征入朝且诏栖霞约法师敦劝。璀固辞。因葺宇于钟山之竹林。以老焉。天授三年二月六日卒。先卒之七日。已端然入于三昧矣。春秋六十二。既阇维。敛遗骸建塔。门弟子僧感僧頵刻石纪事。以垂永久。

　　唐法持

　　润州江宁张氏子。幼弃俗即悉定业。年三十。谒黄梅忍大师。获餐法味。后归青山。事方禅师。卒传灯。继绪山门。数年之中。四部依慕。当黄梅谢缘之际。尝谓弟子曰。得吾法者仅十人。金陵法持其一也。呜呼统寄之不可苟以付授如此。长安二年九月五日。终于延祚寺。有空中神幡。西来绕山数转。故居幽栖院。竹林。变白之祥。遗命露尸施鸟兽。从之。寿六十八。门弟子智威嗣。

　　唐神秀

　　生洛阳尉氏。李氏。小年从师剃染受法。后值忍大师于蕲州东山双峰寺。开示心要。叹曰此吾志也。敢不力。虽躬事樵汲。无所惮。会有行者慧能。竟得从上诸祖表信衣钵于大师。而大师遽亦示寂。于是秀往居江陵之当阳山。以阐化导众。四海禅侣。向风而靡。则天闻其名。诏肩舆赴阙。入内道场。躬拜跪。执弟子礼。供施丰缛。以致崇重道德之意。仍诏于前所居地。建后度门寺。当是时。王公贵人。逮夫士庶。皆屣履造庭。伏谒听训诲。方能公禅师以承嗣之嫡。留韶阳。秀因累疏举荐。以为其操履之素。出已上。当必召以淑天下。不宜捐弃裔土。使本朝有轻教。名宜手牍喻上指于能公。中宗朝尤进言不已。然能公终莫之动也。语载能禅师传。神龙二年。秀卒。名士达官之服丧会葬者不可胜纪。岐王范。燕公张说。征士卢鸿。各为碑诛。门人普寂义福克绍宗绪。诏谥大通中宗朝。又诏以旧邸。为报恩寺。

　　唐惠安

　　姓卫氏。荆州枝江人。生于隋之开皇初。貌端雅。性极和裕小年即出家。学复通贯。十七年。诏括勘天下僧尼之私度者。安云幼以患难。逃入山谷。初不知其孰为教育。孰为剃染也。大业中开通济渠。役男女百余万。安日分卫。以食饿者。众赖之。上闻而诏见之。遁入大和山中。上幸江都。海内扰攘。乃仗锡登衡岳。行头陀法。贞观间。至蕲州礼忍大师。得心诀。麟德元年。游终南山。爱石壁之胜。而禅栖其下。时早霜害稼独安所居。环四十里皆熟。高宗异之。诏入见。不赴。坦然怀让。二人来参。问曰。如何是祖师意。安曰。何不问自己意。曰如何是自己意。安曰。当观密作用。曰如何是密作用。安以目开合示之。永淳三年。化缘滑台。但结草亭冲要地。不置四壁。昼夜燕坐绳床。无倦态。诏为造招提寺。其处。俄还乡里。会神秀禅师。迁逝玉泉寺。旷主席。众请住持。固辞归隐嵩山少林寺。圣历二年四月。授嵩山神菩萨戒。则天尤加敬。每迎至。供养宫中。有所教戒。则稽颡听受。尝问师甲子。安曰。不记。曰何为不记。安曰。此身生死若循环。环无起尽。焉用记为。况此心流注。起灭无间。自初识至动相不生。何年月而可记乎。神龙二年九月。诏安。偕静禅师入内供施。且度弟子十四人。俾充执侍。三年。施磨衲僧伽梨。青龙三年三月三日。谓其徒曰。吾死必弃尸林中。焚以野烧。慎勿劳人也。顷之万回和尚造室。执手耳语而去。八日阖户。吉祥卧而寂。春秋约一百三十岁。焚毕。获舍利八十颗。内五颗红紫色。以进上。余造塔以葬。

　　唐道俊

　　江陵人。久居枝江碧溪精舍。修东山法门。精勤坚苦。迹不出户限者。四十余年。室迩人远。莫敢请谒。而声被遐裔。则天中宗朝。诏同玄奘恒景。入内供养。景龙中。求还故乡。上赐诗送。其徒荣之。

　　唐破灶堕

　　隐居嵩山。自得心法于老安禅师。四方之趋附者。同益至。然其乡里名姓。终未尝以告人也。天后时。嵩山神祠有灶。颇灵异。民之祈福祐者。踵相接。杀豕酾酒无艺。堕患之。微以杖三击之曰。本是泥瓦合成。灵从何来。圣从何起。灶即破裂堕落。顷之见童子青衣。再拜于前曰。吾昔尝以罪累。辱司此灶。其苦奚可量。今赖师说无生法。获生天上。敢不致谢。由是世号破灶堕。有僧问云。某等久在和尚左右。未蒙和尚苦口相为。灶神得甚么径旨。便获生天。堕曰。我即向伊道。是泥瓦合成。别无道理为伊处。僧无语。堕曰会么。曰不会。堕曰。本有之性。为甚么不会。僧礼拜。堕曰。堕也。破也。破也。

　　唐法藏

　　字贤首。其先康居国人。因姓康氏。幼知学佛。高宗时应名僧迁。参奘公译事。颇以证义润文笔受之任见称。及天后置馆翻传。首登入场之选。实叉难陀。以所赍华严梵夹。与义净复礼出新经。藏。尤有力。后义净专主译任。偕胜庄大仪等。充证义。既而后召讲新经。指镇殿金狮子。以喻天帝网。十重玄门。海印三昧。六相和合义门。普眼境界门等。于是后晓。然开寤。得未曾有。遂缉其言。为金狮子章。行于世。圣历二年十月八日。又诏讲于佛授记寺。至华严世界品。讲堂及寺中。地皆震动。都维那恒景表闻。有答诏。不录。且尝以巧方便。示刹海。涉入无尽之指。则对悬十鉴于八方上下。中。安佛像。然一炬以照之则互影交光。重重映蔽。不可得而思议矣。

　　始炖煌杜顺以华严法界观。传弟子智俨。俨传藏。其统绪之正如此。别疏般若心经。复号康藏国师云。

　　新修科分六学僧传卷第四
卍新纂续藏经第 77 册 No. 1522 新修科分六学僧传


　　新修科分六学僧传卷第五

　　浙东沙门　昙噩　述

　　　　慧学

　　　　　传宗科(三)

　　唐文纲

　　会稽孔氏子也。曾祖范。陈都官尚书。祖祀。祠部侍即考顶生贞观间。拜尚乘直长。纲方孕。母却荤杂有头陀行。婆罗门僧谓曰。佗日生男。终当绍隆三宝矣。自尔每闻空中香气乐音。及娩白鹤鸡集。襁褓过午不求乳哺。十二出家冠年受具。寻诣道成律师。禀毗尼藏年二十五。为众弘阐。年三十。登坛受戒。而四分之学。于是益振。久视中。天作淫雨。人有忧色。纲愍之。乃端坐思惟。却倚屋壁。于少时间豁然而悟。自尔踪迹莫窥。幽明潜感。兆于集事。应乎遣言。左右怪之。纲曰夫真实无相。色尘本空。正觉圆常。大悲湛定。又何所疑哉。未几诏与翻译。长安四年。诏往岐州无忧王寺。等奉迎舍利。景龙二年。入内道场。行道送舍利还寺。入塔。是年于乾陵宫。授内尼戒。仍坐夏宫中。开四分。律。上悦为度弟子。赐什物彩帛等。因奏道场灵感事。六月七日。御书灵感寺额。遂以其地为寺。辟诸寺硕德𨽻焉。先天间。睿宗皇帝。从受菩萨戒。所得布施。悉付常住。开元十五年八月十五日。卒。寿九十二。是年九月十四日。建塔而窆于寺侧。北海李邕铭其碑。

　　唐道岸

　　姓唐氏。其先颍川人。晋永嘉南渡迁光州。遂世为光州人。岸生而不群。始自期以儒学奋。既而悔之。乃求剃染。夜梦迦叶波有所教戒。且阅经所见。与梦中语合。由是慧解日进。而声名日起。时初法师方以道德重扬。越俗号大和尚。岸从之。住会稽龙兴寺。中宗朝。诏偕诸大德见内殿。宠遇隆渥。上因从受菩萨戒。诏图其形林光宫。且制赞其辞曰。戒珠皎洁。慧流清净。身局五篇。心融八定。学纵真典。观通实性。维持法务。纪纲僧政。律藏冀以传芳。象教因乎光盛。历任白马中兴。庄严荐福罔极等寺。纲维之职。天下以为荣。锡赉山积云委。俄还乡里。度人建寺以散之。而星霜之变。复二纪于兹矣。迫钟漏之期。念钓游之地。开元五年八月十日卒于龙兴。寿六十四。弟子。以礼葬。礼部侍郎姚奕。撰文勒碑云。先是江表。盛行十诵至岸为天子师。动以墨敕从事。东南之僧罔敢或戾。而四分之传。繄亦岸之力欤。

　　唐玄觉

　　字明道。姓戴氏。永嘉人也。其兄宣。有名教庠中并与其二侄出家。居龙兴寺。素业定。乃于所居之寺侧。立禅室以进修。既而因左溪朗禅师激励。与东阳䇿禅师同谒曹溪六祖。初到𢹂瓶锡。绕祖三匝。祖云。夫沙门者。具三千威仪。八万细行。大德自行方来。生大我慢。觉曰。生死事大。无常迅速。祖曰。何不体取无生。了无速乎。觉曰。体即无生。了本无速。祖曰。如是如是。觉乃具威仪参礼。须臾即辞。祖曰。返太速乎。觉曰。本自非动。岂有速耶。祖曰。谁知非动。觉曰。仁者自生分别。祖曰。汝甚得无生之意。觉曰。无生岂有意耶。祖曰。无意谁当分别。觉曰。分别亦无意。祖叹曰。善哉善哉。少留一病。时谓一宿觉。自是学者辐辏。化被天下。先天二年十月十七日终。端坐如入定。寿四十九。以其年之十一月十三日。葬于西山之阳。弟子慧操慧持等慈玄寂等。嗣其化。括州刺史李邕撰文勒石。以纪行业。庆州刺史魏靖为集平生著述。以行世。后谥无相。塔号净光。

　　唐元圭

　　伊关李氏子也。气禀英特。体貌幽雅。永淳二年。遂登具。𨽻业闲居寺。即习毗尼。又寤禅旨于慧安禅师室中。于是结庐嵩岳之庞坞以隐焉。景龙二年。有拥部曲。列仪仗。峨冠裤褶而谒者。圭意其非常。即谓之曰。善来仁者。胡为而至。曰师宁识我耶。圭曰吾观佛与众生等。岂独于汝而起分别哉。曰我此岳之神也。职能利害生杀于人。师安得等视我乎。圭曰吾视身与空等。视吾与汝等。汝能坏空与汝者则能坏。吾。吾本无生。汝焉能坏。神遽稽首再拜曰。师智辩广大。非我所及也。愿授五戒。度今出世。圭曰。汝既乞戒。即既戒矣。戒外无戒。又何戒焉。曰此理也。事则未然。必得师戒。而身为门弟子乃可耳。圭因为张座。正几秉炉曰。付汝五戒。如能持者。当答曰能。如不能者。当答不能。继而唱曰。汝能不淫乎。曰既娶矣。圭曰。非谓此也。谓能无罗欲也。曰能。曰汝能不盗乎。曰资用无乏。奚庸取。圭曰。非谓此也。谓能以善恶致祸福。而不以祭祀否也。曰能曰汝能不杀乎。曰实司其柄。圭曰。非谓此也。谓能无滥误混疑也。曰能。曰汝能不妄语乎。曰我本正直。安肯妄语圭曰。非谓此也。谓能不失先后。而合于天心也。曰能。曰汝能不饮酒乎。曰世以为礼。奈何。圭曰。非谓此也。谓能不以醉酗败德也。曰能。圭曰。已上是如来所制妙戒。能以有心守护。而无心拘执。有心遮持。而无心开犯。则先天地生不为寿。后天地死不为老。终日变化不为动。毕竟寂嘿不为静。故娶妻非淫也。飨祭祀非取也。操政柄非杀也。当于先后。非妄语也。醉于仁义。非酒也。此固有心者也。若其无心。则罗欲不为淫。以飨而福恶。不飨而祸善。不为盗。误混疑不为杀。先后违天。不为妄语。醉酗不为酒。盖无心则无戒。无戒则无佛。无佛则无众生。无汝亦无我。无我无汝。孰为能戒。孰为所戒哉。曰我神通亚佛。师以为何如。圭曰。如我解。佛亦无神通。而况汝乎。神悚然惊曰。愿见教。圭曰。佛能空一切相。成万法智。而不能即灭定业。佛能知群有性。穷亿劫事。而不能化道无缘。佛能度无量有情。不能尽众生界。汝能戾上帝。东天行而西七曜乎。则吾知其不能也。汝能夺地祇。融五岳而结四海乎。则吾又知其不能也。且谓神通。而有所不能。则虽谓之无神通可也。曰我诚浅昧。未闻空义。今既得戒于师。请效所能。以报慈德。圭固辞。不可。因曰。东岩寺之面势而莽然无树。北岫有之。而非屏蔽也。汝无挠物。聊为吾移北树于东岭。斯已矣。曰诺。必夜风震。慎无恐也。遂辞去。圭目送之。但见空中幢盖飞翻。戈戟森耸。环佩之声。摇曳碧霭。红霞之上。杳渺而没焉。是夕三鼓。飙电雨雹果骤。栋宇欲摧压。且视之。则东岩松栝。行列如久植。而北岭则无复旧矣。圭禁其徒勿外言。言则不信者。且以我为妖也。开元四年。丙辰示寂。春秋七十三。

　　唐印宗

　　生吴郡印氏。母镏始娠。其邻人咸梦。一端雅沙门。徐步入其舍。镏亦自梦。或求为其子。陈让再三不止。他夕父又梦。有童子跪授旃檀香木于镏氏者。于是镏氏。食遇荤。膻辄厌弃。逮生宗即使事佛。无靳惜意。稍长依宿德习经论。尤精涅槃。咸亨元年。阐导京辇盛甚。上元中诏入居大爱敬寺。辞不赴。乃就蕲之东山。咨受忍大师禅法。复尝于番禺。与慧能禅师问答。深明心要。久之还乡里。会刺史王胄。请置戒坛。度人可千数。因诏江东诸寺院。置坛度人如之。后诏入内。造慈氏大像。着心要集。纂三教文意之表明佛法者。先天二年二月二十日终。年八十七。

　　唐神英

　　沧州人。丱岁从师究习经论。又参神会禅师于荷泽。禅师谓之曰。汝于五台有缘。宜往。开元四年。六月中旬。乃获戾止。一日食毕。偶游西林。忽入一院。榜曰。法华。其外三门十三间。壁画五台山十寺境。其内三门。则塑护国仁王像。有楼峻耸。奉文殊普贤像于上。其余行宫道场仪仗蔽映。正中则多宝塔也。其庄严之盛。具如经说。英时神情恍𢠳。境物变眩。宜非耳目所能了。及出则众僧诡相异状。交揖迭晤。遂东行可三十步。闻闭户声。回视无所见。英因泣曰。此大圣启悟我也。我其敢怠。乃发愿一依化院规横营建。以隆佛法。先筑庵化塔处。召匠致材。旋有成绪。使吴道子图所见于墙堵间。仍扁法华。匡徒说法。气象冠诸方。久之告灭。寿七十五。

　　唐僧达

　　姓王氏。会稽人。稚齿即于龟山妙喜寺出家。其寺建于梁时。故所居者。皆耆宿。达独年少。寻游方至黄梅见忍禅师。曹溪见印宗禅师光州见道岸律师。于是造诣日深。声名日广。负锡而归之者。如水之宗海。开元七年。以疾而终。年八十二。

　　唐智威

　　缙云蒋氏子。少出家千轩辕黄帝炼丹山。未几。负笈往依灌顶禅师于沃州石城寺。受天台止观之学。然才藻富丽。作桃岩寺头陀寺二碑。为文人所传诵。识者以为徐陵后身云。

　　慧威姓留氏东阳人。尽得缙云威公之学。时谓小威。每山居罕与世接。且于学者少许可时于教门诸子。独以左溪玄朗可承继。真有所知哉。

　　唐巨方

　　姓曹氏。安陆人。弱龄禀朗禅师。𨽻业于州治之明福院。始诵法华维摩二经。受具已。遍扣南宗。复造北宗。秀公所。秀问曰。白云散处如何。曰不昧。曰到此后如何。曰正见一华开五叶。既佩密印。乃辞之。上党卜寒岭而居焉。学徒激扬日至。郓帅侍中吴文焕慕其风。遣使迎归府供养。俄为建安国寺。尝问曰。今日后如何。答曰。地布金沙。人安宝刹。吴加敬信。开元十五年九月三日示寂。于所居寺。寿八十一。建塔葬全身。

　　唐义福

　　俗姓姜。潞州铜鞮人。出家从神秀禅师。得心法。始居蓝田之广化寺。凡二十年。徒京师慈恩寺。道望日以隆重。开元十一年。驾幸东都。诏扈从。所过官吏士女。具华幡迎导。充塞道路。蒲虢二州尤甚。盖秀公出自黄梅。而化行关洛。虽为帝后王公所敬。礼然其所在。殊未尝提唱宗旨。以开发徒众。故福亦如之。一日升堂演说。若太尉房管兵部侍郎张均礼部侍郎韦陟。群公咸在。因曰。日吴吾与汝辈诀别矣。既退而张窃语房。某以早岁饵金丹。深忌临丧。今大师如此。某不敢留。遂去。人莫知者。福徐与房曰。吾与张游有年矣。而宿业之来。其不可免如此。苟能小忍。以终吾会。则犹庶几。且就执房手曰勉之。必为中兴名臣。后张果陷贼。而房有翼戴功。

　　唐䟦曰罗菩提

　　华言金刚智。南印土摩剌耶国人也。摩剌耶。华言光明。其国近观音所居补陀洛伽山。故云尔。父婆罗门善五明论。建支王师事之。智甫数岁。即能日诵万言。不废忘。年十六出家。随师学于中印土那烂陀寺。修多罗阿毗昙。莫不练习。洎登戒法。遍听律部。既而诣西印土究讨小乘诸部。瑜伽三密陀罗尼门。十余年。于是博通三藏。次东游楞伽山。历佛逝裸人等。二十余国。开元七年。至广州。诏迎居京师之慈恩寺。徙荐福寺。至必建大曼拏罗灌顶法。度四众。大智大慧不空三师。皆行弟子礼。十九年。从驾幸洛阳。会久不雨。诏结坛祷之。于是依菩萨法在所住处。用不空钩穴地深四肘。起坛其上。绘七俱胝菩萨像。对之祀呗。期以像目开。即雨七日。炎气益炽。天无云翳。午后目开。西北风起雨大霔。飞瓦㧞树。远近惊骇。而坛屋穿漏。莫知其故。或传以为龙飞去云。士庶来观。日千万辈。时上以得姓之始。崇老氏。有司希意请。凡蕃客一切并逐。报可。侍者以告。智曰。吾梵僧也。非蕃客。诏旨宁为我哉。卒不去。未几陛辞游雁门。上大惊。下握手上殿。慰问移时。有皇女。疾久不愈。迁卧咸宜外馆。闭目经旬。浃无所语。诏智授诫。因择宫中七岁女子二人。以绯缯蔽面卧地。上使牛仙童。书若敕者。焚之它处。智嘿有所诵。二女子忽能诵所焚敕语。不遗一字。顷之皇女亦起。坐上闻之。不俟仗卫驰而至。而皇女因谓上曰。冥数难移。琰摩王以陛下之德。见二女子持敕至。遂令先保母镏氏护送。随二女子归。犹获半日之活。以慰陛下。自是上加钦仰。武贵妃造金刚寿命菩萨像。河东郡王。绘毗卢遮那塔中像。皆智所戒饬也。曰庶几其延寿。二贵。人果皆不久而终。大慧禅师一行。请译灌顶诸部流通。十一年。诏于资圣寺置馆。出瑜伽念诵法二卷。七俱胝陀罗尼二卷。东印土婆罗门。大首领。直中书。伊舍罗译语。嵩岳沙门温古笔受。十八年于大荐福寺。出㬅殊室利五字心陀罗尼观自在瑜伽法要各一卷。沙门智藏译语。一行笔受。又补足旧译随求章句。二十年。于洛阳广福寺。语门人曰。白月圆时。吾当逝矣。八月既望。礼毗卢遮那佛像。绕旋七匝。还院焚香发愿。顶戴梵夹拜所译。从容付嘱。寂然而化。寿七十一。腊五十一塔于龙门伊川之右。

　　唐普寂

　　姓冯氏。河东蒲人。稚岁登坛。循于经律。事神秀大师于荆州玉泉寺。凡六年。尽得其道。久视中。诏秀赴京师。乃荐寂。中宗以秀年德俱尊。不可猥以世事烦动。诏寂代统其众。开元二十三年。徙居京师。王公士庶。骈谒骤访。门墙如市。寂素严重寡言。无所教戒。苟获一望见颜色。则慰喜不自胜。若有所以开寤者。近远尤以此异之。二十七年。终于唐兴寺。寿八十九。及葬河南尹裴宽与妻子并制缞麻之服。列于门徒之次。恸哭而送。闾里为空。诏谥大慧禅师。

　　唐一行

　　姓张氏。钜鹿人。佐命功臣公谨之诸孙。髫龀岐嶷。读书不再览。俄从普寂禅师得心法。因礼寂为师。以出家焉。寂尝设大会时征士卢鸿。方隐居别峰。朝廷屡聘不起。寂请为文。以开导邑社。于是鸿袖出其文。置几上。谓寂曰。事僻语古。必求俊朗者宣之。不然可呼至。吾当先以指授之也。寂趣使呼行至。行伸纸视之。微笑而已。无所问。复置文几上去。鸿私怪其轻脱。及钟梵俱作。千众骈集庭宇。行攘袂而进。抗音倾泻。无少遗误。鸿𥈭眙叹息。因语寂学宜纵其游故三藏玄理。莫不淹贯。尤善阴阳谶纬之书。千里寻访。必得乃已。闻天台山国清寺。有妙于数学者。行造之。然其所居傍小溪。水急甚。岸立未即渡。且遥闻其人布算声。谓侍者曰。今日当有弟子远来。而未之见者。为沮于水耳即除一算。水乃不流。行承言而见。稽首足下。尽得其术焉。道士邢和璞不测人也。谓尹愔曰。汉洛下闳造历。以为更八百岁。当差一日。则有圣人出。定之今一行和尚。造大衍历。既正其谬。又当其运。则洛下闳之言斯信。而和尚之为圣人可知矣。玄宗诏问其能。对曰能记忆。帝命中官。取宫籍试之。行阅毕。唱数幅习熟如素。帝不觉降榻拜曰。师圣人也。嗟异良久。自是动静皆从。扣灾福。号之天师。寻诏住唐兴寺。有王媪者。行未出家时邻里也。一日诣行涕泣。求救其子杀人罪。行命多与之金使去曰。国家刑宪其可以私意于之哉。媪因悉数其微时事。大诟不已。行嘿念有所报效。且起布算。即戒净人。操布囊坐某坊空静地以俟。曰遇生物。则捕以投囊中急归。净人如其戒。日且午。果见老䝏引七㹠至。逐之。䝏走而㹠得。行即以闭巨壅中。祝数番。明日诏问。司天监奏。夜失北斗星何耶。行对以为昔后魏失荧惑几至亡国。以其能戒惧而免此。则人主转祸为福之兆也。今失帝车。岂非天所以大儆陛下欤。夫匹夫匹妇。有所愤激。犹陨霜天旱。而祝盛德所感召乎。释门以慈心降一切魔。自微僧观之。莫若大赦。以幸天下。帝以为然。及降赦之夕。占奏一星见。七夜而复其初。久之获证金刚三藏陀罗尼秘印。登前佛坛。受法王宝。复偕无畏三藏。译毗卢遮那佛经开后佛国。睿宗玄宗并加宠遇。每诏入集贤院。备顾问。开元中尝大旱。诏祈雨。曰宜得。一器。上有龙状者。诏中官遍阅内库。皆弗类。异日得古鉴。行指其鼻喜曰。此真龙也。遂以入坛场。顷之雨。帝从容于大明宫。密以社稷吉凶。祚运修短。问之。行不应徐以他语乱其意。帝诘不已。遂曰。陛下当有万里之行。社稷毕德终吉。且遗帝以金合子一。其小如弹丸。坚不可发。撼之有声。云事急则开。后幸蜀。仓皇漫莫记省。至成都发之。则当归药也。复见万里桥。帝曰。一行其神已乎。遽焚香告谢。唐逮昭宗而梁代之。则昭宗初封吉王。其太子为德王云。

　　开元十五年十月八日。扈驾幸新丰遂辞帝归嵩山谒寂寂。方接款河南尹裴宽。忽谢宽曰。小间愿有复也。宽因屏以窥之。见寂坐堂上。受行礼足起。寂附耳语再三。行竟降阶入南室。手闭其户。寂召侍者声钟曰。一行灭度矣。左右趋视。则已瞑目。无复气息。先是九月间。得疾于华严寺将舆病入辞。以小间而止。帝于是夕梦瞰禅居。绳床纸槅历历。晓使人问疾。且验之。如所梦。乃召京城名德。为设道场祈福。其神交于帝。岂非夙有缘契耶。着所翻经疏七卷。摄调伏藏六十卷。释氏系录一卷。开元大衍历五十二卷。又规铁为黄赤二道。造游仪。以正历。葬全身于铜人原。谥大慧。御制塔铭树冢上。

　　唐戍婆揭罗僧诃

　　华言净师子。又言善无畏。盖义翻也。一名输波迦罗。华言无畏。亦义翻也。其先以国难。自中天竺分王乌荼。父佛手王。以畏有神姿异艺。夙禅位焉。已而兄弟阋墙。统戎平定。宜行军法。义不忍诛。乃𢪛泪白母。以位让兄入道。母哀而许之。且密以传国宝珠。为分器去。师事中天竺国那烂陀寺达磨掬多。为本师。仍舍宝珠。莹之像额。一日侍次。有僧持钵至。而油饵尚温。粟饭犹暖。曰方从震旦乞得。畏由是知其座下之人皆果证云。掬多戒畏。勿复言。因尽得其总持瑜伽三密教法。辞而游历。摧破外道九十宗。

　　闻母氏以见忆丧明。附信问安。朗然如故。未几。还省。掬多曰汝于震旦有缘。行矣毋滞。登雪山体殊不安。忽掬多飞空至。谓曰。菩萨身同世间。不舍生死。汝久离相。宁有病耶。东近唐境。有神人现形辞曰。此寔文殊师利所护神州赤县地也。非弟子所能摄。开元四年。丙辰奉梵夹届长安。诏居兴福寺。徙西明寺。先是帝梦与相见。御丹青肖其貌殿壁。及廷谒。与梦所见。无小异。五年诏翻译。菩提寺沙门悉达度语。无著笔受。出虚空藏求闻持法经一卷。十二年随驾入洛。出大毗卢遮那成佛神变加持经七卷。苏婆呼童子经三卷。苏悉地揭罗经三卷。沙门宝月度语。一行笔受。盖得之京师华严寺。者昔有沙门无行西游。学毕言归。卒于北印。获梵夹悉留华严云。至是始选取而译之。畏尤开定业。而禀承者日至。平居神异莫测。尝手出成模铸铜塔。作火之日。或惧其庭宇湫隘。致灾变。畏曰无苦。当自知。塔成而雪冻冱。及炉炭。上以夏暑旱。使畏祷雨。曰民病且死。虽风雷亦足快意。使中官高力士候望。畏不立坛。持小刀搅钵中水。诵祝数百言。有物如龙。大如指。赤色矫首瞰。水面。复潜钵底。畏且搅且祝。顷之白气自钵起。径上数尺。稍稍远引。畏谓力士曰。亟去雨至矣。力士疾驰去。顾见白气旋转。自讲堂而西。如匹素。既而昏霾。大风震电。而随骤。大木皆拔。力士入奏。而衣尽沾湿矣。二十年乞西还。不允二十三年乙亥十月七日卒。寿九十九。腊八十。赠鸿胪卿遣鸿胪承李现。具威仪宾律师护丧。二十八年十月三日。葬全身龙门西山广化寺之庭。

　　唐行思

　　镭氏。庐陵安城人。幼岁出家。每群居论道。思惟嘿然后闻曹溪法席之盛。乃往参礼。问曰。当何所务。即不落阶级。祖曰。汝曾作什么来。思曰。圣谛亦不为。祖曰。又道不落阶级。思曰。圣谛尚不为。何阶级之有。祖深器之。祖将示寂。谓思曰。从上衣法双行。师资递授。衣以表信。法乃印心。苟得其人。何患不信。吾今留衣。永镇山门。以绝争端。汝当分化。无令断绝。思得记莂。住青原山净居寺。有沙弥希迁。问于六祖曰。和尚百年后。希迁未审当依附谁。祖曰。寻思去。及祖顺世迁每兀坐。想念而已。第一座咄曰。汝师兄名行思。汝师所言寻思者。政欲使汝依附师兄。语意分明。汝何迷执。迁便礼辞祖龛。径造净居。思问曰。子何来。迁曰曹溪思曰。将得什么来。迁曰。未到曹溪亦不失。思曰。恁么用到曹溪作么。迁曰。若不到曹溪。争知不失。迁又问曰。曹溪大师还识和尚否。思曰。汝今识吾否。迁曰。识又争能得。又问。和尚出岭来多少时。思曰。我却不如汝早晚离曹溪。迁曰。希迁不从曹溪来。思曰。我亦早知你去处也。迁曰和尚幸是大人。莫造次。他日思问迁汝什么处来。迁曰。曹溪。思乃举拂子曰。曹溪还有者个么。迁曰。非但曹溪。西天亦无。思曰。子莫曾到西天否。迁曰。若到即有也。思曰。未在更道。迁曰。和尚也须道取一半。莫全靠学人。思曰。不辞向汝道。恐已后无人承当。即令迁驰书到南岳曰。汝速回。吾有个鈯斧子。与汝住山去。迁至彼。未呈书。便问让和尚云。不慕诸圣。不重己灵时如何。让曰。子问太高生。何不向下问。迁曰。宁可永劫沉沦。不慕诸圣解脱。让休去。迁回。思问。曰。子送书达否。迁曰。信亦不通。书亦不达。思曰。作么生。迁举前语。却曰。发日蒙和尚许鈯斧子。便请。思垂一足。迁礼拜神。会来参。思问什么处来。会曰。曹溪。思曰。曹溪意旨如何。会振身而已。思曰。犹滞瓦砾在。会曰。和尚此间莫有真金与人否。思曰。设有与。你向什么处着。僧问如何是佛法大意。思曰。庐陵未作么价。开元二十八年十二月十三日。升堂告众跏跗而逝。僖宗谥弘济。塔号归真。

　　唐圆寂

　　不知何许人。总章间。见于京师。性嗜静燕。得心法于嵩山老安禅师玄解莫能及。久居太平等山。寻访稠禅师遗迹殆遍。或致礼则吒詈。邀请则避走。常有不可犯之色。踞傲腆跣意气自得。然海内好修之士。愈益亲附焉。大司空严绶尤倾心信。重。世号无生和尚。没时或谓其年百五十五。生于己巳之岁也。

　　唐思睿

　　姓王氏。太原人。出家居郡之崇福寺。性质慈让。平生无愠容。夙抱羸瘵立筵诵十轮经。专祈药上。忽感心力勇锐。辨说如倾注。日益加倍。世莫足以当其锋。开元中。义福禅师方唱达磨之指于嵩少。睿杖䇿从之。针芥相投。迄五载而还。玄侣之参扣者。远迩麇至。睿应病与药。无小忤。

　　唐怀让

　　生金州安康之杜氏。弱冠诣荆南玉泉寺。事恒景律师。剃发受具。乃叹曰。出家之道。岂止此乎。时有坦禅师者。指见嵩丘老安。安因指见六祖能大师。祖问什么处来答嵩山来。问曰。什么物恁么来。答曰。说似一物即不中。问曰。还可修证否。答曰。修证即不无。污染即不得。祖曰。即此不污染者。诸佛之所护念。尔既如此。吾亦如此。让既受记莂。遂执侍祖者。一十五载。先天二年。始往衡岳居般若寺。开元中。传法院有沙门道一日禅坐不卧。让知是法器。往问曰。大德坐禅图个什么答曰。图作佛。让乃取砖。磨于其前石上。一问让。曰图作什么。让曰。图作镜。一曰。磨砖岂能作镜耶。让曰。坐禅岂能作佛。一曰。如何即是。让曰。如牛驾车。车若不行。打车即。是打牛即是。一无对。让曰。汝学坐禅。汝学坐佛。若坐禅者。禅非坐卧。若坐佛者。佛无定相。于无住法。不应取舍。汝若坐佛。即是杀佛。若执坐相。非达理也。一礼拜问曰。如何用心即合无相三昧。让曰。汝学心地法门。如下种子。我说法要。如彼雨露。汝缘合故当见其道。一问曰。道非色相。云何能见。让曰。心眼开明能见非见。一曰。有成坏否。让曰若以成坏聚散。而见道者。非见道也。听吾偈曰。心地舍诸种。遇泽悉皆萌。三昧华无相。何坏复何成。让生于仪凤二年。以天宝三载。八月十日终。寿六十八。腊四十八。宝历中诏谥大慧禅师。塔号最胜轮。元和间常侍归登撰文勒碑。

　　唐灵着

　　姓镏氏。巴西之绵人。年逮志学。乃遂出家。既登戒品。仍习毗尼。光阴变迁。齿涉不惑。晚岁惟阐涅槃。且领寤宗指于大照禅师。日引月将。于长安安国寺敷演上乘。杖锡而来。不灭千计。天宝五载。四月十四日。卒于寺之石棱伽经院。寿五十六。腊三十六。越三七日阇毗。是年十月十日。塔余尽于龙首冈。右则佛陀波利藏舍利之所。左则帝女娲之坟。内侍上柱国天水赵思侃立碑。释子善运撰文。门人朗智道珣如一。追慕其德。奉香火至今。

　　唐玄素

　　字道清。润之延陵马氏子也。如意中。以制恩得度。𨽻名江宁长寿寺既进具。操行愈益奋厉。晚年入事威禅师于青山之幽禅寺。遂蒙印莂。自是劬躬苦志。交养恬和。外不为寒暑饥渴所变。内不为冤亲荣辱所移。识者以为行婴儿行。世因号之婴儿行菩萨焉。开元中。京口牧韦铣遣沙门僧汪。迎居鹤林寺素每衲衣坐床上。虽见贵显。略不为动而瞻礼。者充塞。尝躬赴一屠家请。众骇异。素曰佛性是同。无生岂别。苟可度者。吾即度之天宝初。将应吴越命。扬州沙门希玄夜半窃之。以往江北。涛波淼然。月黑难济。持舟待风。俄有白光。引棹登岸。乃灭倾城迎谒。津所车马繁拥。不避涂潦。捐金掷币。施予山积。素一不介意。悉以为悲田之费。时李憕以礼部尚书牧扬尤加礼。敬。已而京口移牒邀还二郡道俗纷诤莫决。其德之感物类如此。天宝十一载。十一月十一日。中夜趺坐而化。寿八十五。以其月二十一日。奉全身塔于黄鹤山西。所居之地方伯邑宰。率哀悼。执心丧之礼者。袂相属嗣法弟子法鉴法钦别有传。菩萨戒弟子。吏部尚书齐潮广州都督梁卿润州刺史徐峤京兆韦昭理给事中韩赏御史中丞李丹礼部尚书崔令钦大和间。追谥大津禅师塔号大宝杭。

　　唐香育

　　姓李氏。济阴人。父为兖府椽。竞于名位。育厌之。始嗜老庄恬漠之说。及阅贝书。则神契意合。志虑融会。遂趋沧洲安定寺。从智光律师削染。既受具足戒。复究律学。俄辞去。时秀大师方盛化。育获预席末。久之尽得秀公之指。即入富水大佛山。以自涵养。州将韩𨳝笃慕其德。屡致礼邀出山。育辄称疾不屈。日拥黑白提唱。声誉籍甚。韩君缁軿结辙。供施交积。且构法堂。以进玄侣。韩君问曰。佛法已后事如何。答曰。如同太虚。委在有力。往来参徒。数常盈千。尝升座谓众曰。善哉是会。遭遇者艰。须决所疑。无使虚度。因求水盥涤。趺坐而逝。寿七十三。

　　唐智封

　　姓吴氏。怀安人。中年以白衣行头陀。后依州之清净寺恒法师。落发受具。始习惟识论。或讥以滞于名相。遽发愤造武当山。见秀大师疑情冰泮。思养圣胎。遂辞往蒲津安峰山。木食涧饮。禁足十年。属州牧卫建安国寺迎请居之。毳侣竞奔。蔚然繁盛。牧问曰。某今日如何。答曰日从蒙汜出。照树常无影。封来往中条山二十年。得其道者。不可胜纪。既示灭。门人塔于州北之三十里。

　　唐玄朗

　　字慧明。姓传氏。其先浦阳郡人。自江夏太守拯避地江左。遂占藉婺之乌伤。朗则梁大士翕之六世孙也。母葛氏梦。乘羊车行虚空中。寤有妊。逮产笑而不啼。甫九岁即出家。依师诵竺典。日能覆习七纸。如意元年。五月十九日。诏度配居清泰寺。弱冠依岸律师受具于光州。学贯毗尼。后于经论。无不研究。而尤善涅槃。稔闻天台宗旨之妙。乃诣东阳天宫寺。禀慧威师止观法门。遁迹左溪岩中。世因以为号。发愿期生兜率。尝于寺之殿壁。缋观音宾头卢像。偶焚香敛念。辄感五色神光。观者群拥。时有盲狗。每至则长嗥宛转于地。朗怜之为忏悔。仅旬浃狗双目竟明。

　　优游丘。壑。诲饬徒众。日不怠。疏衣粝食。四十余年。无小变。且使弟子禀灵营构屋庐。缮治像设。复砖累二塔。而所居之规抚益。备。天宝十三年九月十九日。以微疾终。春秋八十二。僧夏六十一。灵舆塔之岩中。其平生所著。法华经科文二卷。以付弟子道宾慧徒法源神邕守真。道遵道原清辨等。

　　唐降魔藏

　　赵郡王氏子。童稚趣向不凡。尤嗜静嘿。父为亳州掾。门户猥[穴*辱]。寻遁居幽僻地。而谯尤多崇。人遇之。辄病狂惑死。或得与藏。处则无。它以故号降魔藏而世亦莫知其所造诣也。后事广福院明赞禅师落发。诵法华经。习毗尼学。皆勤至。乃复参扣北宗秀公。公问曰。汝名降魔。我此无山精水怪。汝翻作魔耶。曰有佛有魔。曰汝若是魔。必住不思议境界也。曰是佛亦空。何不思议之有。时众莫不叹服。秀公因悬记之曰。汝于少昊之墟有缘。久之入太山。化果大行。议者以为与金舆谷朗公相亚云。忽告门人曰。吾兹老朽有所归。今有时矣。春秋九十二。

　　唐志贤

　　姓江建阳人。幼出家。寻加戒品。而究其学。天宝元年。事道一禅师于州之佛迹岩。汲水采薪。未尝告劳。遂遁居金华山赤松洞。天大旱。贤因望空击石。慢骂曰。汝等业龙。无能为也。若是善萨龙王。则当遵佛敕。以救众生。击石才毕。雨果霈然。后游长安。名檀屡以大寺请住持。贤弗为屈。遂登五台。止太原甘泉寺。道属之参扣者。麇至。忽无疾而卒。谥大远禅师。

　　唐慧忠

　　越之诸暨冉氏子也。其出家行道之自。史不详载。始居均之武当山。开元中。邓州刺史前中书侍郎王琚。太常少卿赵颐贞。见忠于白崖山党子谷。问答之顷。深有证入。于是归以闻于上。即遣中使孙朝进。奉诏迎至。待以师礼。初居千福寺西禅院。及代宗临御。迁光宅寺。十有六年。随机说法。时有西天大耳三藏。自谓得它心通。上令忠与相见。三藏礼拜。立忠之右。忠问曰。汝得它心通。且道老僧即今心在什么处。藏云在西川看竞渡。忠再问。藏云。在天津桥看弄猢狲。三问藏罔措。忠咄云。者野狐精。他心通在什么处。一日唤侍者。侍者应诺。如是三唤。皆诺。忠云将谓吾孤负汝。却是汝孤负吾。南泉到参。忠问什么处来。答云江西。忠云还将得马师真来否。答云。只者是。忠云。背后底。泉无语。忠示众云。禅宗学者。应遵一乘佛语。了义契自心源。不了义者。互不相许。如狮子身虫。夫为人师者。若涉名利。别开异端。则自他何益。如世大匠。斤斧不伤其手。香象所负。非驴所堪。肃宗问师。得何法。忠云。檀越见空中一片云么。帝云见。忠云。钉钉着。悬挂着。又问。如何是十身调御。忠起立云。会么。云不会。忠云。与老僧过净瓶来。又问。如何是无诤三昧。忠云。檀越蹋毗卢顶上行。云此意如何。忠云莫认自己清净法身。鱼军容问师。于十二时中如何进修。忠摩童子顶云。惺惺直须惺惺。历历直须历历。已后莫受人谩。忠与子璘供奉论义。既升座。供奉云。请师立义。忠云立义竟。奉云。是什么义。忠云。果然难破。便下座。耽源问。百年后有人问极则事。作么生。忠云幸自可怜生。须要个护身符子作么。忠化缘将毕。辞代宗。代宗云。师灭度后。弟子将何所记。忠云。请檀越造取一所无缝塔。云就师借取塔样。忠良久云。会么。云不会。忠云。贫道去后。有侍者应真。却知此事。大历十年十二月九日。右胁卧而寂。塔灵龛于党子谷。谥大证。代宗后诏应真。举无缝塔话问之。真良久云会么。云不会。真述偈云。湘之南潭之北。中有黄金充一国。无影树下合同船。琉璃殿上无知识。湘潭者指耽源之地言也。

　　唐进平

　　京兆吴氏子也。蚤岁出家于永安山明福院。风表端雅。诸大经论。皆所研究。临文消释。听者忘倦。后于洛下。遇荷泽会师。悟心法。叹曰。吾今日乃知从外得者。皆非也。至唐州居西隐山。刺史郑文简。迎入城中举唱。领指者众。及灭年八十一。大历十四年三月。塔于山中。

　　唐昙一

　　姓张氏。其先韩人也。自留侯良。为汉元辅。晋魏以降。衣冠相继。曾祖恒以太常卿仕隋。扈跸扬都。子孙遂家。越一年十六。听茂亮法师。讲经论于云门寺。悬解异众。法师劝其母孟氏。放出家。亮即中宗皇帝菩萨戒师也。景龙中。以制恩剃染。年满。从丹阳玄昶律师受具。读南山事钞于当阳昙胜律师。开元五年。游京师。依观音寺大亮律师习毗尼藏。崇圣寺檀子法师。究唯识俱舍等论。安国寺印土沙门。受菩萨戒。又问易于左常侍褚无量。观史于国子司业司马贞。于是内外周赡。儒释贯通。而闻望起矣。丞相燕国公张诜。广平宋璟。尚书苏瑰。兖国陆象先。秘书监贺知章。宣州泾县令万齐融。皆相与游宴。二十五年。仗锡东归。明年诏天下州郡。置开元寺。长史张楚。举一充寺主。天宝十四载。浙河潮水壮甚。南激钱唐大云寺。一偕其徒千许人。阐律其傍。每至潮激。则皆唱摩诃般若。辄止。五月之晦。一方夜坐。见神人。衣冠甚伟。稽首谢曰。蒙垂法施。愿改波道矣。已而涨沙五十里于所激之地。计之仅距阐律时九十日尔。道俗以为神。

　　至德之际。国步多艰。教门颓弛。都督王公以一德足镇浮。道宜张善。请起为僧统。而风俗淳美如旧。大历六年十一月十七日。迁化干寺之律院。寿八十。腊六十一。以明年十一月二十四日。窆于秦望山。祔先和尚之茔也。先是一入关。谒明达法师。师目之曰。汝人中师子也。遵善寺尼慈和者。有灵异。言辄验。歌曰。昙一师。解毗尼。大聪明。更无疑。为先达所标拟如此。其开四分律。前后三十五过。删补钞二十余过。江淮释子。从得戒法者十万计。以故衣缞执绋。号哭满山。既葬。天台国清寺湛然等树碑。而徐公浩撰文。以垂休美。

　　唐道坚

　　生丹阳王氏。初于牛头山慧忠禅师处。有寤省。大历元年隐居池州之南泉山。后游襄汉。客寄慈恩寺。元和初。相国燕公镇汉南。延致问道。为大造伽蓝于凤林关外。以接来学。其施予供养繁厚。说法才二年而卒。春秋七十三。

　　唐慧空

　　姓崔氏。江陵人。父任陕之灵宝县。不幸而卒干官下。空居忧。乃投回銮寺沙门恒超出家。以报罔极之德。未几试经合格。听习敏利。因入嵩少寂禅师法会。而获记莂焉。州帅元公。颇知归向。召之。屡以疾辞。代宗皇帝。闻其名。诏居京师广福寺。朝廷倾信。久之终于寺。春秋七十八。大历八年九月四日。遂迁全身于塔。

　　唐阿目佉䟦折罗

　　华言不空金刚。今止行不空。略也。其先北天竺婆罗门也。幼从季父东游。年十五。师事金刚智三藏。不旬浃。能通梵本悉昙章。声明论等。师大异之。俄受菩萨戒。且入金刚界大曼茶罗。掷华以验后事。知其为教门瑞器。洎登具。善一切有部。异国书语。六月而毕声明大论。再夕而终文殊普贤行愿。此在它人。非一纪一年。未易习者。其敏利可当哉。祈学新瑜伽五部三密法。师久未之许。诏空还天竺。人以为必不可留矣。师独夜梦。京师诸寺佛菩萨像。皆东行。旦诏止空。师益以为神。乃尽传五部灌顶。摩诃阇梨法。毗卢遮那经。苏悉地轨则等。开元二十年。三藏师示灭。图塔影堂。既加缮治。旋游五天。弟子含光慧𧦬等。三十人侍。始抵南海。采访使镏巨邻。恳请灌顶于法性寺演畅。度者万计。感文殊见身。二十九年。过诃凌国。遇大风。作法止之。至狮子国。见普贤阿阇黎。空自是学无常师。凡秘藏诸经。五百部本三昧耶诸尊密印。仪形色像。坛法标帜。文义性相。无不通究。

　　一日王纵狂象。人趋避莫敢近。空口诵手印。住慈定当衢立。象数头辄踢跌。次游五印土。屡彰奇应。天宝五载。还京师。进狮子国王尸罗迷伽表。金宝璎珞。般若梵夹。杂珠白㲲等。诏止鸿胪寺。既而又诏入内。立坛为帝灌顶。后徙居净居寺。是岁夏旱。诏祷雨。制曰。时不得赊。雨不得暴。空请立孔雀王坛祷之。未三日而雨。上大悦。躬持筐。出紫袈裟一副。使即披擐。并赐帛三百匹。尝诏空止大风。请一银瓶作法。风遂止。偶池鹅触翻瓶。风起益暴。诏如前作法。随效。赐号智藏。八载诏许西还。乘驿至南海郡。诏留赴河陇。节度使哥舒翰。请弟子含光等。别为功德使。开府李元琮授法。十三载。并授金刚界大曼拏罗于武威开元寺。士庶数千人。是日道场地震。空曰。群心所感之至也。十五载。还京师居大兴善寺。肃宗皇帝即位初。空常密表凤翔灵武起居。上亦遣使求密法。逮收复返正。皆如逆料。乾元中诏入内。建道场护摩。受转轮王位。七宝灌顶法。上元末。上不豫。空祓除。诵大随求至七遍。翌日有瘳。表乞归山。李辅国宣诏。许。

　　于终南山智炬寺修功德。一夕感大乐萨埵。放光证验。以位邻悉地。空曰。众生未度。吾宁自度耶。

　　代宗即位。恩礼隆渥。译严。密。仁王二经。上为序以颁行之。是日卿云见。天下表贺。永泰元年。制受特进试鸿胪卿。加号大广智三藏。大历三年。于兴善寺立道场。诏近侍大臣诸禁。并入灌顶。四年请自今于天下僧堂中。奉文殊菩萨。为上座。盖憍陈如。虽先度。而特小乘故尔。制曰可。五年夏彗星出。诏空于五台修功德。讫事星没。秋还自五台。诏以所御狮子骢迎入。赐沿道供帐。六年十二月二日。进所译经凡一百二十余卷。七十七部。且以贺上生日也。有疏不录。京师不雨。诏立坛以祷。制曰必三日内者。则法力致也。三日外者。非法力矣。仅二日果大霔。上赐紫罗衣一袭。杂彩百段。弟子衣各一袭。饭千僧。请造文殊阁。贵妃韩王华阳公主。共成之。内出钱。约三千万以助。九年示疾。上疏以辞。诏劳问赐医药。加开府仪同三司。封肃国公食邑三千户。固让不允。六月十五日卒。享年七十。僧腊五十。谥大辨广正智三藏。弟子慧朗绍灌顶位。

　　空于总持。最彰殊胜。利物尤多。玄宗尝诏祷雨。空曰此天数也。某日当自雨。不可强。强之恐暴。因以诏其师金刚智。果风雨大作。坊市有漂溺而死者。遽诏空止之。空于寺庭。捏六七泥媪。洒水作梵语骂之。有顷霁。

　　一日偕术士罗公远。侍玄宗。坐便殿。公远时时以如意反手搔背。空怒夺如意。击碎其前。公远再三俯地拾不可得。玄宗且起助之拾。空遽举手出如意。示公远。因笑曰。特戏耳。在地者其影也。可拾乎。

　　北邙巨蛇见形。作人语。丐空救度。且曰弟子每欲翻河水。陷洛阳。以快所怀。空为授归戒。说因果。至谓汝昔以嗔毒太重。受此业身。今复甚。吾力其柰何哉。当思吾言。勿自纵放。后樵者见蛇死涧下。臭闻数里。

　　天宝中。西蕃大石康居三国兵。围西凉。诏空诵仁王密语于内道场。才二七遍。帝于殿庭见若五百余人者。惊问空。空曰此毗沙门天王子。领兵赴陛下命。救西凉。宜急设食遣之。既而西凉捷书至。以为三国围急。忽东北去城三十余里。云雾蔽塞。鼓角声动山谷。三国营垒。中夜有金色鼠。咋绝弓弩弦。莫能制。至是用辄废。遂大奔溃。于时或见神人。皆介胄刀剑以立。光发北城门楼上。有天王坐而怒视。帝省书益多空。

　　或谓空无它伎能。遇祷雨。但设绣座。手持数寸木神。簸旋之。掷使立座上。俟牙出目瞬。则雨矣。

　　唐慧忠

　　润州上元王氏子。神龙初生。二十有三年矣。遂以童子。试经获度。仍配居庄严寺。志节。为时辈所推重。寻游方。见威禅师于牛头山有契悟。威因悉以山门委之。使踵住持事。由是益精励。行头陀山泽中。一衲一铛。晏坐绳床。终日夕。开元二十七年。县令长孙遂。造山验视。至山半。虎当道跑哮。莫能前。忠闻之遽迎遂。且使虎去。天宝初。州牧里豪请自山归庄严。起仆易挠。寺为一新。又将徙建法堂于殿之东隅。感二神人。为定基址。适其地有古树。而鹊巢其上。忠不忍伐。后鹊竟他巢。若有知者。异哉。大历四年六月十五日。集众布萨。晚命侍者。治浴剃发。如无恙时。夜则云气绚烂若闻空中有乐音者。翌旦坐逝。春秋八十七。当忠之在山也。有悬铛树挂衣藤。未寂之前一年。藤树皆萎。其年九月。忠说法高座。水忽迸流四绕。风雨震荡。白虹贯东南。郡守韦损备仪仗送还山。五年阇维收舍利不胜计。其余行迹语句。载传灯录。

　　唐掘多

　　印土人也。自至神州。乃得心法于曹溪能大师所。尝游五台。路由定襄。见一禅者。结庵独坐。问之则曰。吾以观静。多曰观者何人。静是何物。禅者茫然。因起作礼请益。多曰子从谁出。曰神秀大师。多曰。我西域虽外道最下劣者。亦不堕此见。子何不往韶阳。而徒尔劳苦。无益也。其僧依教见能祖。理前语。祖曰。子亦自观自静而已。不观相不观如。则日用之间。自然安乐。其指与多无小异。多后莫知所终。

　　唐道隐

　　生彭原王氏。出家住宁州南山二圣院。游方得指诀于荷泽神会禅师。旋乡里说法。开导学者。而声誉益着。檀施四臻。遂成道场。以传不朽。大历十三年三月晦。中夜趺坐而逝。寿七十二。腊三十五。弟子辨真代领其众。而化风殆不减于隐。未几亦逝。今师资二塔皆在焉。

　　唐恒月

　　姓韩氏。上党人。父为盐商遇盗。西江溺死。母因再行。月虽幼。实怀愧恨。乃投圣善寺慧初。求报恩育。既得度。造嵩山。启发心要。遂阐化于望湖山翠微岩下古院中。四方学者袂相属。建中元年。示微疾而化。寿七十九。建塔而葬。则其年三月十二日也。

　　唐湛然

　　毗陵之荆溪戚氏子也。家世儒素。年二十。以处士。事左溪玄朗师。而受经焉。异日朗谓之曰。汝何梦矣。曰畴昔之夜梦。着僧伽黎。挟两轮。游大河中。朗曰。嘻汝其以止观二法。度众生于生死渊乎。天宝初。始缁剃。寻从越州昙一律师。究毗尼藏。复于吴之开元寺大阐所学。无几何朗师捐世。乃叹曰。道之难行也。我知之矣。古之至人。静以观其本。动以应乎物。二俱不住。而后庶几以蹈大全。今之人或荡于空。或胶于有。舍予其谁足取正哉。于是祖述所传章句。凡十数万言。以贻诸后。诏书屡征。卒辞疾不起。虽当大兵大饥之际。归趋愈盛。而道迪愈勤。布衣草座。以身率物。耆艾不息。建中三年二月五日。示疾于佛陇道场。语其徒曰。夫一念无相。谓之空。无法不备。谓之假。不一不异。谓之中。在凡为三因。在圣为三德。爇炷则初后同相。涉海则浅深异流。自利利人。在此而已。尔曹其毋忽。因隐几泊然而化。寿七十二。腊三十四。起塔祔全身于智者大师莹兆之西南隅。嗣其法者。吴门沙门元皓也。平日著述有法华释签。法华疏记。各十卷。止观辅行传弘诀十卷。法华三昧补助仪一卷。方等忏补阙仪二卷。略维摩疏十卷。维摩疏记三卷。重治定涅槃疏十五卷。金錍论一卷。止观义例大意。止观文句。十妙不二门等。行于世。搢绅先生之得其道者。学士梁肃其尤也。故摛鸿笔。以发大师之蕴。而勒之金石诚无愧。

　　唐思公

　　恒阳李氏。蚤岁出家于州之龙兴寺。既获染剃。游伊洛。见普寂禅师。畅演心要。而乐之。遂蒙记莂。隐居南雍夹石山。闻望日起。会牛公治汉南请入城礼敬。固辞以疾。牛公亦不之强也。檀共相继于道。学徒侁侁。以承教戒。虚来实往。有足尚者。兴元初。示疾而灭。春秋八十四。

　　唐道一

　　汉州什邡之马氏。生而凝重。虎视牛行。舌过鼻准。足文成大字。稚岁事资州唐公落发。从渝州圆公受具。久之闻衡岳让禅师得曹溪六祖之的指。于是出岷峨玉垒之深阻。诣灵桂贞篁之幽寂。一造让公泯然无间。遂栖迟于临川之南康龚公二山。先是其地皆魑魅所居。人莫敢近。近辄灾衅立至。一之来见。若紫衣玄冠者。致礼于前。愿施此地为道场。自尔犷鸷就驯。愎悍从化。而太守河东裴公尤敬信。大历中。裴公移牧庐江寿春。一亦隶名开元精舍。时连帅路公以钟陵钜镇。宜得道德之士。以利益四众故。延奉勤至。而坐阅十年。建中初。天下僧尼。悉归旧壤。连帅鲍公又留不遣。天下学者至。率以祖称之。而心宗之传益盛。噫伟矣。示众云。汝等诸人。各信自心是佛。夫求法者。应无所求。心外无别佛。佛外无别心。不取善。不舍恶。净秽两边。俱莫依怙。达罪性空。念念不可得。无自性故。

　　僧问云。和尚为什么。说即心即佛。答云。为止小儿啼。问云。止后如何。答云。非心非佛。问二种人外如何指示。答向伊道。不是物。

　　一日上堂。良久。百丈收却面前席。一便下座。岁戊戌。无疾沐浴而终。寿八十。腊五十。塔全身于石门。宪庙追谥大寂。丹阳公包吉建塔立碑。权德舆撰铭。

　　唐福琳

　　姓元。荆州人。父襄阳司判。素事佛。凡号善知识。莫不造见。琳耳目濡染。若出于自然者。幼礼玄静寺沙门谦着落䰂。已登具戒。乃扣西来祖意于荷泽会禅师。室中发明。无复余蕴。晚居黄州大石山。学者云集。遂成丛社。四方檀越。输资弊以就栋宇。久之终。时年八十二。兴元二年四月入塔。

　　唐皓玉

　　上党赵氏子。幼剃发于清净寺。后参询荷泽会禅师于洛中。佩顿乘印记。晚遁南岳山中。衡阳太守王员外展加倾重。兴元中终。寿八十。

　　唐智满

　　姓康。洛阳人。为童儿。见其家营佛会。意乐之。即投颍川龙兴寺落䰂受具。适闻洛阳神会禅师法席之盛。即往趋之。获心要。南游到黄山。值人之采黄连者。满问曰。此地名何。当属何郡。曰。黄连山也。属宣城。然多虎。愿师镇重以禳厌之。满乃焚香祷于佛。虎灾由是弭息。遂于灵阳泉上结茅而居。卒成大丛席。俄寂。春秋九十一。永贞元年塔葬。

　　唐广敷

　　姓郑氏。南燕人。少依京师大德思浩出家。既登戒。游涉丛席。遇神会禅师于伊洛间。得曹溪别传之旨。绝江至宜春。营室于杨岐山。而挂锡焉。涧饮木食。终日夕。常坐不卧。地幽僻奇秀。参请之徒。始无与来往者。时有星冠羽帔之士。御鹤乘鸾以过之。谈论移晷而去。后化大行。户屦为满。竟唱灭于贞元元年。三月四日。寿九十一。

　　唐怀空

　　河阳商氏子。家殖资产。父母兄弟无怨。空固求脱去。于是依乡里之大都山广福院。师事大明禅师出家。既登具。大明即使往见秀禅师于京师。发明己事。未几游安六之定安山。偶遇一老叟。谓曰。愿师留此。庶几我等获沾利益。空因结庵而止。一日村民逐虎。见空喜曰。此间虎暴不安。师其可以法力弭之否。空曰虎暴何如人暴。人不暴虎。则虎不暴人。此理之常也。诸君自今宜回心向善。悉弃猎具。而陈置道场。则虎暴可弭。民从其教。是夕一虎于庵前瞑目而伏。空咄曰。汝以宿昔嗔噬。而受此报。今又不已。当入地狱。语毕虎竟去。明日赴道场家斋归。虎复引七子踞庵前。空投以斋余饼饵物。为之说戒忏悔。自是虎暴息矣。时州牧张辽。遣府吏慕容兴。诣山迎空。入城府供养。空以疾辞不起。仍即山构伽蓝。以处空。贞元三年卒。寿八十三。是年三月十六日。火葬。收舍利起塔。

　　唐真亮

　　姓侯氏。景城人。幼年于州之开元寺。依智体师披染。刈薪汲水。习行头陀。受具已。入嵩少普寂禅会。日有省解。居龙门山。问津者交集。声名益以隆显。属留守尚书王公铎保𨤲是邦。闻而慕重。召居广爱寺以便供养。其教人未尝有倦色。而陶冶之妙。良器出焉。贞元四年十一月三日。忽告门人。以桑榆末照。诚难挽留。再三嘱累而终。年八十八。

　　唐藏用

　　其里族世无知者。幼事嵩山空公。年满于汾川炬律师所受戒。即诣洛之业公。研核律部。且遍游庐霍湘汉及蕲之双峰。以探禅指。乃归京辇。敷唱其道。学者蔼然趋响。建中间。诏充临坛大德。代宗既以旧邸造城东化塔院。仍诏用主纲任。贞元四年。左司正郎王鋗。以诗赞美。南台崔公和之。于是数公皆作。兵部正郎程浩制都序。职方正郎知制诰吴通微书。

　　唐神邕

　　字道恭。姓蔡氏。东晋太尉谟十五代孙也。寓居于会稽之暨阳。母宣氏之娠。尤多瑞征。襁褓中。闻经呗音。必有凝神侧听之态。丱角聪寤。每览孔释二典。辄得其理要。年十二辞亲。请业于法华寺俊法师。开元二十六年。以诏恩获度。𨽻乡里之香严寺。仍依法华玄俨师。习四分律钞。俨出辅律篇。邕独哜其隽永。而无所遗轶。俨谓人曰。此子学者之司南也。又从左溪玄朗师。研究止观禅门。昉五夏而遽能开演证入。天宝中。邑人郭密。首众请处法乐寺之西坊。栋宇为之完壮。俄游京师。止安国寺。公卿日填拥。会禄山反。乃东还。过襄阳。时御史中丞庾光先出镇荆南。滞留数月。给事中窦绍。中书舍人苑咸。钻仰坚高。俱受心要。著作郎韦子春。一时之盛名也。与之酬抗。而折其角。苑舍人叹曰。阇梨可谓世外摩尼。论中师子。旋乡里。仍居法华。殿中侍御史皇甫曾。大理评事张河金吾卫长史严维。兵曹吕渭诸暨长丘丹。校书郎陈允初。赋诗往来。以继文许之游。卢士式为之序引。以传永远。乃登坛以度释子。建寺以憩行旅。则其功德之被物弘矣。先是中岳道士吴筠。造论数篇见斥。而或者信之。观察使陈少游。请决焉。于是邕小施韬略。尽献俘囚。遂着破倒翻迷论三卷。贞元四年十一月十四日。以疾卒于大历寺之法堂焉。寺即檀越骑都尉陈绍钦者所建也。后以乡贵徐浩白。廉使皇甫温。奏此额。而邕获葬其地。岂非命欤。寿七十九。腊五十。有文集十卷。皇甫曾序。而铭则校书郎陆淮。碑则户部员外郎丘上卿。皆雄笔也。

　　唐希迁

　　姓陈氏。端州高要人。在孕母即厌恶荤血。及生岐嶷。异群童。既冠重然诺。色气和易。性刚悍。为人所畏伏。乡俗多淫祀。顺时率椎牛酾酒。歌舞丛祠中。以祈福。而迁往往毁丛祠。夺牛纵之。父兄不能禁。然亦未尝有灾祸。近远由是稍信。寻趋曹溪。礼大鉴。鉴器之。因曰。苟欲为我弟子者。必能肖我可也。迁笑曰诺。自尔上下罗浮三峡间。开元十六年。受具戒于罗浮而归。夜梦己与大鉴乘钜龟。游池水中。觉而自喜。曰。龟灵智。池性海。兹吾与师。乘灵智以游性海久矣。梦之其殆将以施化乎。未几庐陵清凉山思禅师补处曹溪。迁复往承之。当是时。思公之门。学者莫之计。思公指迁语人曰。众角虽多。一麟足矣。天宝初。造衡山南寺。寺东有石如台。绝出物表。迁就结庵。以居其上。世因号石头和尚。岳中宿德固瓒让三师。曹溪之徒也。犹曰。石头真师子吼。师子儿闻能无勇猛。由是门人日进。

　　问如何是解脱。答谁缚汝。问如何是净土。答谁垢汝。机敏而当。皆此类。广德二年。门人请下居梁端。时天下佛法。江西主大寂。湖南主石头云。贞元六年十二月二十五日。顺化。寿九十一。腊六十三。门人慧朗振朗波利道悟道铣智舟。共建塔于东岭。塔成之三十年。当长庆中。国子博士刘轲。素明玄理。元尚祖风。偶会道铣盛述先师之道。轲追迎前烈。为文其碑。谥无际。塔号见相。

　　唐圆震

　　中山陈氏子。父为郡衙吏。乐善嗜道。乡里推敬之。尝有沙门。分卫过其家。薄莫求托宿。因秉烛听其说法。达旦有省。异日震往白磁山。依智幽师剃落。受具戒造荷泽得旨诀。遂隐居南阳之乌牙山焉。先是山多蛇龙。或中其毒者辄死。莫能疗。至是悉消弭。无复见。一日有异人。拜于前曰。予居此且二百年矣。乃今始获超济。自非禅师之德。其曷能尔乎。贞元六年。震卒。寿八十六。弟子树塔以葬其全身焉。

　　唐昙真

　　姓陈氏。潍青人。家贫。父鬻枣以给。真随之至彭门。旅次而没。真无所依。遂就徐之大云寺披剃。以习经论。游嵩山证寤心学。时李中丞讽方将赴职谯郡。真与邂逅于任城中。抵掌谈笑。如披云雾。恨相识之晚。李公力挽。偕之任所。风亭月观。因得扣击达昼夜。公后召尹京。每从容称真于上前。诏征不起。贞元七年四月。示灭。门人建塔以葬。

　　唐法钦

　　姓朱氏。吴郡昆山人。家世业儒。母管。梦。折莲华系之衣带。觉而有孕。及生性温雅。与详儿戏。辄为佛事。长从校横。不勤师傅。年二十八。将趋试京师。道由丹徒。谒素禅师于鹤林。素谓之曰。子能从吾游乎。即躬为剃落。顾语其徒法鉴曰。此子异日大兴吾宗在。既受具。遂将南询。以博其趣向。祈教诫于素。素曰。乘流而行。遇径即止。至临安有山焉。樵者以为此天目之径路也。因次素言。禅坐石上不他往。一日有老翁。拜于前曰。我龙也。渊居此山久矣。自师之来。天人拥卫。威德炽盛。吾宫殿眷属。皆不能安。师诚有意教化者。愿舍为道场。语具别录。前临海令吴贞。又以别屿归之。自尔来学之士众矣。大历三年二月。诏曰。朕闻江左有蕴道禅人。德性冰霜。净行林野。朕虚心瞻企。渴仰悬悬。有感必通。国亦大庆。愿和尚远降中天。尽朕归向。不违愿力。应物现形。今遣内侍黄凤。宣旨特到诏迎。速副朕心。春暄。师得安否。遣此不多及。敕令本州供送。凡到州县。开净院安置。官吏不许谒见。疲师心力。弟子不算多少。听其随侍。上见之郑重。咨问法要。供施勤至。司徒杨绾叹曰。此真方外高士也。手诏赐号国一。当是时执弟子礼者。相国崔涣晋公裴度第五琦陈少游等。既还山。贞元五年。玺书宣劳。所赐尤丰缛。六年州牧治龙兴之净院。请下山。以便省候。八年示微疾。说法而逝。报龄七十九。法腊五十。谥大觉。弟子实相常觉等。奉全身塔葬于龙兴之净院。刺史王颜撰碑文。有慧崇者。亦其手度弟子也。事具别传。

　　唐无名

　　姓高氏。其先渤海人。祖有宦游洛阳者。因家焉。年二十八。𨽻同德寺出家。始研律部。既而以禅宗之盛。获记莂于荷泽会公。先是会每谓人曰。吾法必待无名者。然后付之。及是而果信。乃周历遍揽。以极其造诣。而名之志得矣。贞元初。朝士鲜于叔明。令狐峘。劝上。料简天下僧尼。以利百姓。名闻之遽上疏谏。事遂寝。流叔明峘海南。六年杖锡五台。九年十二月十二日。方赴中食于佛光寺。食先毕。凝然趺坐。不动。撼之则已化去矣。春秋七十二。腊四十三。十一年阇维。敛舍利升许。泽潞节度使李抱真。建塔以葬。

　　唐慧演

　　姓毛氏。襄阳人。父为东平紏曹。时辨章法师。讲涅槃经于开元寺。演幼即依以剃落。日听禀。无所疑滞。因复开阐。以导来学。未几拉同志。北游华岳。览毛女仙掌诸峰之胜。道洛中。见荷泽禅师。而知前日之所得。犹未至也。入南岳止澧阳。四方玄侣蚃集。贞元十三年终。享龄七十九。

　　唐澄心

　　姓朱氏。东海人。父济源令。天宝中。安史乱。遇害。家破贫。无以自给。心方孩孺。母𢹂之至河内改适。心不乐也。遂从应福寺智明法师剃落。登具参方。卒得秀禅师之指于其弟子。后遁居南岳。请益者坌至。太守吴宪忠。邀入郡治。谢不往。再令乃往。至则馆于龙兴寺。贞元十八年十一月。示寂。寿七十六。

　　唐行觉

　　钜鹿鐂氏子也。蚤岁从乡里永泰寺剃落。既纳具。游方至洛。见荷泽会禅师。开悟玄理。抵江陵偶憩瓶锡于古寺中。樵者谓曰。此国昌寺也。久废矣。苟有道者居之。即檀施可致也。觉因葺漏起仆。日分卫以接过客。未几。遂成法社。郡牧节使崔尚书。愿迎入城。觉谢不起。贞元十五年终。寿九十。

　　唐石藏

　　姓吕氏。汉东人。年几小学。即从亲求出家。听𨽻开元寺落发受具。久之礼嵩山寂禅师。寤心妙。燕嘿中山大像峰石室间者数夏。而参扣之侣。望风而至。蔚成丛社。博陵之习俗为变。州帅李公卓。翘仰切至。愿迎入府供养。藏谢曰。山野之性。不闲礼法。恐屑威棱。卓不敢强。乃尽屏驺从。登山执弟子礼。访问。奏请院额曰定真云。藏之亡。先一日诀众竟坐逝。春秋八十二。贞元十六年正月入塔。

　　唐地藏

　　姓金氏。新罗国王族子也。中慈恕而外严厉。躯干颀然。力可敌十夫。每叹曰。六籍之道。三清之术。又何可与第一义谛。同日语哉。乃落发。涉海西游华夏。至池阳。爱九子山。而卜居之。至德初。檀越诸葛节偶登绝顶。观览形胜。见藏独坐岩穴。殊可念。阅其有。仅一鼎已折足。问安所食。则曰。日以米少许。和白土作糜而已。节大骇。亟拜曰。和尚苦行如此。我曹不知则罪深矣。于是遍告近远。相率以施。不累岁而成梵宇焉。建中初郡守张严。仍为奏化城额。而四方慕道之士踵至。先是藏尝为蛇所螫。毒发莫之疗。俄一美妇人。馈良剂。且敬礼于前曰。小儿无知。触忤禅师。愿勿责也。然山中素缺美饮。惧非也日畜众之地。当出泉庭中。幸久住。以蒙福祐。顷之果得佳泉。贞元十九年夏示寂。阅三年。树塔以葬。右拾遗费冠卿。制文勒碑。

　　唐道邃

　　幼专天台智者三观之学。大历中。荆溪湛然师。悉以止观辅行记。托以敷扬。而同门有浩然者。名尤重。不听与较。则为流辈所畏服可知。贞元二十一年。日本国沙门最澄。远泛沧溟。来承讲训。乃尽缮写一宗部文以东。然犹虑其乡国之轻蒲者见疑。于是投牒台州。求署其往来之实。以为证据。而刺史陆淳即署之云。最证阇梨。形虽异域。性实同源。特禀生知。触类玄解。远传天台教旨。又遇龙象邃公。总万行于一心。了殊途于三观。亲承秘密。理绝名言。他方学徒。未能信受。所请印记。安可不从。故宜执以为凭者。澄归。斯教大行。乃以一山。易名天台。以一寺。易名国清。且遥尊邃为初祖。后邃终其所住。

　　新修科分六学僧传卷第五(四明胡君铉刊)
卍新纂续藏经第 77 册 No. 1522 新修科分六学僧传


　　新修科分六学僧传卷第六

　　浙东沙门　昙噩　述

　　　　慧学

　　　　　传宗(四)

　　唐澄观

　　生会稽之夏侯氏。年十一。依应天山宝林寺霈禅师。诵法华经。年十四。以恩泽。获隶此寺落发。即走四方。访求师友。乾元中。从闰州栖霞寺醴律师。及乡里昙一。究律部。诣金陵玄壁法师。禀关河三论。大历中。传起信涅槃于瓦官寺。受东海起信疏义于淮南。然后温习华严大经。于天竺法诜门下。往剡溪扣成都惠量。覆探三论十年。就苏州习天台止观于湛然法师。兼法华维摩等经疏。复咨决南宗禅旨于牛头山忠师。径山钦师。洛阳无名师。北宗于惠云师。于是旁览泛问。天竺悉昙。四围。五明。秘咒。仪轨。东土经史。子传。三雅。训诂。世间技艺。莫不该综。每曰。五地圣人。身证真如。犹于后得智中。起世俗念。况于方居学地。能忌是乎。大历十一年。巡礼五台峨嵋。备瞻圣像。俄还居五台大华严寺。专行方等忏法。既因寺主贤林所请。为讲经论。乃惙然长想。以为华严合文殊之智。普贤之理。表彰毗卢遮那万行之极。而旧疏文繁义约。不足发明。于寤寐间。见金色人立日中。捉观纳口。咀嚼都尽。骇汗而觉。喜曰。此吞受光明遍照之征。可不疏华严。以报三圣之德哉。乃始兴元元年正月。终贞元三年十二月。成二十卷。饭千僧以落之。自尔欲求可以付授者。夜而梦。已化为大龙。鳞鬣耀日。拏攫碧落。矫首于南台。蟠尾于北台。顷之身出小龙千数。蜿蜒腾跃。分散青冥。四年春正月寺主贤林。请开新疏。七年河东节度使李自良。复请开于崇福寺。德宗朝。遣中使李辅光宣诏。即日入都。参预罽宾三藏般若译事。乌茶国王所进后分。辞以明年。诏许焉。又明年至蒲津。中令梁公。留安居于中条之栖岩寺。寺有异僧。所为莫测。而语多应验。初观未至前。忽驱僧众洒扫曰。不久菩萨至此。先是寺多妖祟。及戾止俱息。五月中使霍仙鸣宣诏以趣。至则上加礼敬。即延入馆。刊正所译。为四十卷。诏造疏于终南山草堂寺。成十卷。仍诏两街各开新疏一遍。方其撰疏之际。堂前池中莲华五朵。有双蒂三节之瑞。寻诏译守护国界主经。职缀文。当顺宗之在春宫也。时观居五台。承教述了义一卷。心要一卷。食肉得罪因缘等。至是入朝。意尤钦属。观夙发十愿。一长止方丈。但三衣一钵。不畜长。二当代名利。去之如遗。三目不视女人。四身影不落俗家。五未舍报受。长诵法花经。六长读大乘经典。普施含灵。七长讲华严大经。八一生昼夜不卧。九不邀名惑众代善。十不退大慈悲普救心。故观能循持。而行之终身焉。卒于元和之初。寿七十余。弟子嗣法者百余人。若相国齐抗武元衡郑絪李吉甫权德舆李逢吉中书舍人钱徽兵部侍郎归登太常韦渠牟襄阳节度使严绶越州观察使孟简洪州韦丹。咸服戒训。又着随疏演义四十卷。华严纲要一卷。法界玄览一卷。三圣圆融观一卷。华严。法华。楞伽。中论等。别行小钞疏。共三十卷。设无遮大斋十二会。云花寺般若阁下。画华严世界图相。其诸塑缋尊像。缮写经典。具见门人清沔所述记。

　　唐光宝

　　北京周氏子。幼失怙恃。遂从空寂之学。凡禅林靡下参扣。初见神会禅师于荷泽。泽问云。汝何名。答云光宝。泽云汝名光宝。名以定体。宝即己有。光非外来。纵汝意用。而无少乏。长夜蒙照。而无间歇。汝还信否。答云信则信矣。未审光之与宝。同耶异耶。泽云光即宝。宝即光。何有同异之名乎。答云。眼耳缘声色时。为复抗行。为有回互。泽云抗互且置。汝指何法。为声色之体乎。答云。如师所说。即无有声色可得。泽云汝若了声色体空。亦信眼耳诸根。及与凡圣。平等如幻。抗行回互。其理昭然。始茅茨隐于沂水之蒙山。而鄫费被其化。慎邑大夫。为辟静室于兖州。时尚书王公僚帅兖。每迎入府治供养。奏署静室额宝真。瓶锡交拥。元和二年示寂。享年九十二。

　　唐道悟

　　婺之东阳张氏子。年十四。白其亲。求出家。亲未即许。乃弥日誓不食。以待命。亲患之。听所欲为。去依明州大德剃发。年二十五。受具戒于杭州之竹林寺。自尔谨持律捡。妙选行门。乃振锡径山。礼国一禅师有所领解。大历十一年。遁居余姚之大梅山。如是三四年。见马大师于钟陵。再坐夏。乃造南岳石头而致问曰。离却定慧。和尚以何法示人。答曰。我者里无奴儿婢子。离个甚么。曰如何明得。答曰。汝还撮得虚空么。曰恁么即不从今日去也。答曰。未审汝早晚从那边来。曰某甲不是那边人。答曰。我早如汝来处。曰师何以赃滥诬人。答曰。汝身现在。曰虽然毕竟以何示于后人。答曰。汝道阿谁是后人。悟由是尽识从前国一马师用处。而深入深沮。俄卜筑澧阳徙澋口。占当阳紫柴山。五百罗汉栖宿之地。以应机感。当是时。右仆射裴公方尹江陵。崇业寺状乞请悟住持。公从之。悟至而缁白趋向。施予委积。公亦躬拥徒御。日往省候。悟每以尊宿自居。揖对之际。凡贵贱未尝起。公尤叹其知大体。故天皇坊主灵鉴。谓其徒曰。吾寺方有煨烬之患。苟得悟禅师者。庶几可以起废。因夜共舁悟。坐方丈上。明日崇业等哗争之。不胜乃已。后天皇栋宇果一新。僧问。如何是玄妙之说。答曰。莫道我解佛法。进曰。争奈学人疑滞何。答曰。何不问老僧。进曰。问了也。答曰。不是汝存泊处。元和丁亥夏四月晦入灭。寿六十。腊三十五。以其年八月五日建塔。葬灵龛于郡之东隅。比丘惠真文贲崇信嗣。

　　唐宝修

　　姓周氏。蜀之资州人。幼依乡里纯德寺出家。既入禅会。遇蕲州忍大师法裔。而决了所疑。后游罗浮山爱之。即石室燕默终日。寻而檀越卒为筑辟。郁成钜刹。一日忽愀然不乐。谓门人曰。因缘相逼奈何。众咸莫测其意。顺宗皇帝闻其名诏入京。与三藏问答。并正所翻译。因留居辇下三年。竟终于京寺云。

　　唐法如

　　姓韩氏。慈州人。少商贾逐什一利。忽自悔。依汴京相国寺洪思法师出家。登具后。访道嵩少。见神会禅师于洛下。疑情顿释。受印可。后遁太行山马头峰下。褚墩戍将王文信。唱众构宇。以说法匡徒。刺史李亚卿。邀入城不起。元和六年示寂。报龄八十九。三月迁舆于塔。

　　唐道通

　　生庐江何氏。童年貌重迟。见佛像僧仪。必礼敬。天宝初试经获度千泉之南安。盖侍父宦游所在也。既进具。见大寂禅师一公于建阳佛迹岩及南康龚公山。密契深领。有不可知者。贞元二年。因谒石头禅师迁公。益进所学。四年大寂将入灭。谓通曰。玉石之山。资汝道业。遇可居之。秋与伏牛自在禅师。观览京洛。至唐别。见一山[葸-十+夕]茜可爱。问之乡人曰。此紫玉山也。陟其巅则有石紫色。莹然如玉。乃叹曰。兹非先师之所记欤。遂挂锡解囊其间。参学之徒雾拥。

　　僧问。如何出得三界。答曰。汝在里许。得多少时也。进曰毕竟如何出得。答曰。青山不碍白云飞。于頔相公问。教中道。黑风吹其船舫。飘堕罗刹鬼国。如何是飘堕罗刹鬼国。通咄曰。于頔客作汉。问这般事作么。頔变色。通指曰。飘堕罗刹鬼国也。一日又问。如何是佛。通唤相公。頔应诺。通曰。切忌别求。刺史李公道古寻为伽蓝。弟子金藏别从百丈海禅师扣请。元和八年。偶归省。通喜曰。汝来也。此山有主矣。遽拽主丈去。襄州道俗迎奉之。是年七月十五日。无疾而逝。春秋七十三。

　　唐法普

　　庐江潘氏子。史不载出家落发之始。元和中。游蕲之黄国。爱其峰峦奇秀。石坛平坦。乃挂锡焉。久之附树蓬茨以容身。忽有人。援藤萝披草莱以至。见普迟回不忍去。普惊问曰。何知而至。曰某于山麓。仰见山巅。紫气盘礴。意必有异人。故至此尔。近远闻之。日益趋附。不数年。其徒殆千数。普屡辞曰。老僧独居。无可利益。君等亦无所匮乏。何相求之酷也。弟子广严卒构钜刹。得其法者。莫知其数。将终集众告曰。吾其去矣。尔曹善住珍重。肉身不坏。因涂缋之。存至今。

　　唐智藏

　　姓廖氏。虔化人。生有奇表。识者知其为伟器。八岁即从师剃染。及大寂移居龚公山。往依之。且为大寂。奉书于忠国师。国师问。汝师说什么法。藏从东过西立。国师云。只者个。更有。藏从西过东立。国师云。者个是马师底。仁者底作么生。藏云。早个呈似了也。又奉书于径山。属大寂受连率路嗣恭。延居府治。而授藏以衲袈裟。使众请益。僧问大寂。离四句绝百非。请师直指。寂云。汝去问取智藏。僧问藏。藏云。汝去问取海兄。僧问海。海云。我到者里却不会。僧举似寂。寂云。藏头白海头黑。藏住西堂后。有俗士问。天堂地狱是有否。佛法僧宝是有否。藏皆以有答之。士云。和尚错了也。藏云。汝曾见何等尊宿来。士云曾见径山。藏云。径山向汝道什么。士云。道一切总无。藏云汝有妻子否。士云有。藏云径山有妻否。士云无。藏云径山和尚道无则得。士礼谢。时相国齐公映。亚相李公兼尚书李公翔中郎裴公通皆礼敬。元和九年四月八日终。春秋八十。夏腊五十五。建塔葬全身。长庆初。追谥大觉。

　　唐怀海

　　闽人也。丱岁离尘。三学该练。属马祖阐化南康。乃倾心依附。与西堂智藏。同号入室。一夕侍祖玩月次。祖云。正恁么时如何。藏云正好供养。海云正好修行。祖云经入藏禅归海。祖一日上堂。大众云集。海乃卷却礼拜席。祖便下座。

　　海间它往。乍归诣祖。祖于禅床角。取拂子示之。海云只这个。更别有在。祖放拂子旧处云。你已后将什么为人。海却取拂子。祖云只这个更别有。海以拂子挂旧处侍立。祖振威一喝。及出世洪之新吴百丈山。参玄之宾麇至。而沩山祐黄檗运。尤杰出。海谓之曰。佛法不是小事。老僧被马大师一喝。直得三日耳聋。黄檗不觉吐舌。曰某甲虽不识马祖。要且今日得亲见马祖。海云汝已后莫嗣马祖去。檗云。不嗣马祖。海云作么不嗣马祖。檗云丧我儿孙。海云如是如是。

　　每曰。吾行大乘法。岂宜以诸部阿笈摩教。为轨范耶。或曰。瑜伽论璎珞经。是大乘律。盍亦从旃。海曰。吾于大小乘中。而博约折中之。务归于善焉尔。其制谓。于一寺之中。为法堂僧堂方丈而已。法堂所以说法也。僧堂中。设长连床。施椸架。凡同住者。不论高下。咸在挂搭道具于椸架上。坐长连床。昼夜不息。倦则斜枕床唇偃仰。谓之带刀卧。使不安于寝寐也。长老特居方丈。以示道德之尊。有力役则行普请法。以均其劳苦。天下禅宗便之。皆循守不敢废至今。元和九年甲午正月十七日示寂。寿九十五。长庆元年。谥大智禅师。塔曰大宝胜轮。

　　唐怀恽

　　泉州谢氏子也。既落发进具。而心未入道。贞元初。谒大寂禅师于龙兴。即蒙印可。后隐鲁之岨崃山。齐之灵岩百家岩中条山等。示徒云。至理亡言。时人不识。强习它事。以为功能。不知自性是个微妙大解脱门。鉴觉光明。未曾休废。如大日轮。近远斯照。虽及众色。不与众色合。灵烛妙明。非假锻炼。为不了故。妄起空花。但如捏目。徒自疲劳。若能返照。无第二人。

　　僧问。四大五蕴之身。阿那个是本来佛性。恽乃呼其名。僧应诺。恽良久云。汝无佛性。元和三年。上以生辰。仍用大历诏。凡天下名僧大德。三学通习者。并集萃京师。于是恽于章敬寺毗卢遮那院安置。入麟德殿居上座位。赐斋。后有僧。绕绳床三匝。振锡而立。恽云。是是。其僧到南泉。如前相见。泉云不是不是。其僧云。章敬道是。和尚为甚么道不是。泉云章敬即是。汝即不是。汝是风力所转。终成败坏。

　　十年乙未冬。忽示疾。十一月十一日卒。寿六十二。越明年二月。门人智朗志操等。奉全身葬于㶚桥之北源。谥大觉。宝相则塔号也。洛阳司仓贾岛文其碑。

　　唐灵坦

　　姓武氏。太原文水则天皇帝诸孙也。父宣洛阳令。母夏侯氏。梦神僧寄宝鉴。表里莹然。曰善护之。及生而秀整可爱。七岁诵习通利。以童子举入官。至十三。擢太子通事舍人。益进学不怠。三教典籍。窥览靡有遗。然颇猒世故。嗜空宗。时洛下方盛荷泽神会之化。坦往参焉。遂见推许。而命之执侍。父母莫之沮。天宝初。会谓坦曰。吾有一句。自初祖菩提达磨。传之曹溪。曹溪以传吾。汝宜谛受。毋令断绝。兹吾将有难必去汝而它之焉。未几果诏会迁弋阳。坦亦览藏经于庐州之浮查寺。大历五年获以法眷礼。见南阳忠国师于京帅。忠公为奏得玺书。赐号大悲。时相国田公神功方帅汴。坦就以行化。殊见祗待。乃循维扬六合而下。忽闻空中有声曰。吾与汝开心地。即睹菩萨像。如文殊者。以手按其颈曰。此其印验也。视之有指痕四皆赤色。久不灭。润之金山。有云气。能毒人至死。盖穴之蛰龙致然。至是而弭。亦坦尝旅次其间云。俄庵江阴之定山。夜闻赞叹声。察之二白龟也。又白蛇数丈。祈受戒忏悔。寓吴兴。造兰若于林山。或见三丈夫衣金紫。美其壮丽。元和五年。相国李公鄘治广陵。素严刻少恩。遇坦绝宽厚。馆之华林寺。寺有吴将张辽墓。尤舞妖祟。坦居之。恬无所忤。十年有二胡人。自称龟兹国使。致国命请坦。然竟不知何从来也。十一年五月十三日。众以荷泽忌营斋。坦别众曰。吾赴远请已。七月染微疾。九月八日乃终。塔葬郡之驯翟坊南冈。寿一百八。腊八十四。

　　唐元浩

　　字广成。姓奏氏。吴人。蚤岁依晋陵灵山寺惠日禅师出家。具满分律。配居本州龙兴寺。寻为荆溪湛然禅师得法弟子。尝叙其所注涅槃经曰。予闻先觉之大宝曰常。在宥布和之盛典曰教。率土知化而归境曰行。交感人心之至极曰证。然则以道御时。以法性合运。当应物之际。与显晦同其光。恢张至化。而自它昭著者。实播于鸿名。钦恭闻思。协和至极。四德克彰者。实存乎妙体。格变群家。历观诸行至典克修。庶绩有成者。实赖乎宗本。信以授人。大明宗极。敷畅厥旨。庶几有补于将来者。寔存乎妙用。博综群言以立成训。风行十方。率用归顺者。实存乎妙教。此浩之论议。则其所造诣。可知矣。元和十二年十一月十一日。右胁累足。入于涅槃。明年十一月十三日。阇维。起塔于苏州虎丘东山之南原。浩无恙时。与上都云华寺华严澄观法师友善。其注涅槃也。盖翰林学士梁公肃。苏州刺史田公敦请之。受业沙门智恒子瑜道儒仲仪仲良。比丘尼识微道巽志真悟极等。树其塔。刺史崔恭铭。

　　唐神凑

　　姓成氏。京兆蓝田人。生而奇秀。丱岁出尘。依南岳希操师受具。复参钟陵大寂禅师。大历八年。朝廷以经律论三科。䇿试天下之士。愿出家者。凑中其选。诏配九江兴果精舍。后从僧望。徙居东林寺。即雁门远公道场也。有甘露戒坛在焉。凑因嗣兴佛事。虽经论兼弘。终业于律。凑素羸瘠。视之颓然如不胜衣。门人请加医疗。不答。进药麾去。元和十二年。九月二十六日。遘疾而终。是年十月十九日。奉全身祔远公之坟而窆焉。寿七十四。腊五十一。时白公居易方为郡司马。相友善。及是悲悼。为作塔铭。且述偈以哭之云。本结菩提香火社。共嫌烦恼电泡身。不须惆怅随师去。先请西方作主人。

　　唐惟宽

　　生衢之信安祝氏。祖安父皎。皆隐德。宽甫十三岁。见杀以馔客。即不忍食。退求出家。落鬋于僧昙。受尸罗于僧崇。学毗尼于僧如。始习止观。后见大寂。及证心法。化行闽越间。贞元七年。作滕家道场于会稽。八年作回向道场于鄱阳。十三年。止少林寺。二十一年止卫国寺。明年徙天宫寺。僧问。如何是道。宽答云。大好山。进云。学人问道。师何以言好山。答云。汝只识好山。且不识道。问云。狗子还有佛性否。答云有。进云和尚还有么。答云我无。进云一切众生皆有佛性。为甚么和尚独无。答云。我非众生。进云。既非众生。是佛否。答云。不是佛。进云。究竟是何物。答云。亦不知是何物。进云。可见可思否。答云。思之不及。议之不得。故云不可思议。元和四年。诏迎至安国寺。五年入麟德殿。上躬问道。其年以法复灵泉于不空三藏久涸之池。侍郎白居易。尝诣宽问曰。禅无言说。师以禅道自居。如何说法。宽曰。无上菩提。被于身为律。宣于口为教。得之于心为禅。应用有三。其致一也。云何于中妄起分别。又问曰。既无分别。何以修心。答曰。心本无垢净。毕竟何用修。若去垢取净。是名金屑翳。又问曰。若无修证。何异凡夫。答曰。凡夫无明。二乘执着。离此二病。是名真修。有僧问曰。道在何处。答曰在目前。进曰。我何不见。答曰。汝有我故。所以不见。进曰我有我故即不见。和尚见否。答曰。有汝有我。展转不见。进曰。无汝无我。还见否。答曰。无汝无我。教阿谁见。十二年二月晦。升座别众讫。奄然顺化。报龄六十三。僧腊三十九。葬㶚陵西原。谥大彻。塔号元和正真。弟子千余人。得其指者。三十九人。入室受付嘱者。曰义崇圆照。

　　唐灵默

　　毗陵宣氏子。成立之岁。本期射䇿登第。以荣亲里。闻预章马大师聚徒说法。因往观焉。目击道存。遂求剃染。受具后。乃谒石头迁和尚而悟旨焉。贞元初。入天台山中。居隋智者之白沙道场。阅二载。虎依以产子于近林。意颇驯扰。初智者之来建道场。凡一十二所。记之曰。此地妙严。非杂器所居。若能居此。与吾无异。故默盘桓不忍去。后又徙东道场。地愈益深僻。俄夜雷震。大树摧压崖谷。人以为必累及默所止庵。旦视之。无损也。尝游东白山。中毒。邻翁为召医。谢遣之。独闭门燕坐。出污而愈。既化浦阳。乃赴阳灵戍将李望五泄之请。元和初旱甚。默偶循涧而步。见青蛇大矫润旁。瞪视过客。略不动。默咄之曰。百姓且渴死。汝宁无慈悲心耶。夜果大雨洽境内。会平昌孟简。以中承廉问淅东。下教悉废管内寺院之学徒散逸者。暨阳令曹胄状举默德行。足以庇民社。许重造院以示尊显。

　　僧问何物大于天地。答曰。无人识得伊。僧曰。还可雕琢也无。答曰。汝试下手看。僧问此个门中。始终事如何。答曰。汝道只今底。成来得多少时也。僧曰。学人不会。答曰。我此间无汝问底。僧曰。岂无和尚接人处。答曰。待汝求接。我即接。僧曰。便请和尚接。答曰。汝欠少个甚么。十三年三月二十三日。澡盥焚香嘱累。端坐而逝。寿七十二。腊四十一。高僧智闲。录其平生事迹行世。

　　唐智常

　　江西大寂弟子也。元和中。驻锡庐山之归宗院。参访之徒群拥。乐天白公。以司马贬江州。获往来咨决心要。其钦慕之至见辄坐之南面。而致拜焉。后李渤自䖍州。以刺史迁。尤加悦服。一日问曰。教中谓须弥纳芥子。固其理也。又谓芥子纳须弥。亦岂理乎。常曰。人言博士读万卷书。是否。渤曰。忝得此名。常曰。摩顶放踵。身不过若干尺尔。万卷书向何处着。渤俯首。顷之。因叹赏不能已。

　　上堂云。从上古德。不是无知解。它高尚之志。不同常流。今时不能自成自立。虚度时光。从前只是依它知解。发言皆滞。光不透脱。只为目前有物。诸子莫错用心。无人替你。亦无汝用心处。珍重。僧问如何是玄旨。常曰。无人能会。问曰。向者如何。常曰。有向即乖。僧曰。不向者如何。常曰。去无汝用心处。僧曰。岂无方便。常曰。观音妙智力。能救世间苦。僧曰。如何是观音妙智力。常敲鼎盖三下云。还闻否。僧曰闻。常曰。我何不闻。僧无语。常打趁。常与南泉行脚。一日煎茶相别次。南泉问曰。从前与师兄。商量此事。彼此已知。去后或有人问。毕竟作么生祗对。常曰。者一片地。大好卓庵。泉曰。卓庵且置。毕竟作么生祇对。常乃翻却茶铫便起。泉曰。师兄吃茶了。普愿未曾吃茶。常曰。作者个语话。滴水也消不得。僧问。此事如何用心。常曰。牛皮鞔露柱。露柱啾啾叫。凡耳听不闻。诸圣呵呵笑。常因俗官来。乃拈起帽带曰。还会么。官曰。不会。常曰。莫怪老僧头风。不卸帽子。常入园取菜次。画圆相围菜一株。谓众曰。辄不得动著者个。众不敢动。少顷常来。见菜犹在。便以棒打趁众僧曰。者一队汉。无一个有智慧底。常刬草次。有一僧来参。忽蛇过其前。当钁断之。僧曰。久向归宗。元来是个粗行沙门。常曰。座主归吃茶去。常目重瞳。然恐其为己祸福也。曰熏摩。以求灭去。而目为之赤。世号赤眼归宗。

　　唐神暄

　　生建阳之留氏。幼沉静。有问而后有言。稍长客婺女。遂以净人。入开元寺出家。一日婺守过之。见曰。此儿精神卓朗。异时必围绕千众。利益世间。宜趣剃落。以务进修。既受具。乃止息金华山北百家严石穴中。常昼夜持诵七佛俱胝咒不辍。上无屋庐。下无床榻。雨露霜雪之变。则有紫云覆之。如盖状。久之徙居赤松洞之东峰。祯瑞尤着见。贞元二年。遇志贤禅师。为说心法。获证悟。而持诵益效。元和八年。中丞范扬遣使。施乳香毡罽器皿。而暄即以散之。无所受。中书舍人王仲。请就大云寺。授四众菩萨戒。十二年尚书孟简。请说法于会稽。固辞不往。八月竟归。示寂开元寺。春秋七十六。

　　唐隐峰

　　姓邓。建之邵武人。姿性若狂。騃而刚毅。有执不可或挠。既纳具。初见马祖未有所得。再往石头亦不契。终嗣马祖。则其所得可知矣。峰在石头时。问云。如何得合道去。头云。我亦不合道。峰云。毕竟如何。头云。汝不合道来。得多少时耶。峰无语。一日石头刬草次。峰叉手傍立。头掷刬子。向峰前。刬一株草。峰云。和尚只刬得者个。不刬得那个。头提起刬子。峰接得乃作刬势。头云。汝只刬得那个。不刬得者个。峰云。者里是甚么所在。说者个那个。峰一日推土车次。祖展足坐路上。峰云。请师收足。祖云。已展不缩。峰云。已进不退。乃推车过。祖归法堂。手执斧子云。适来碾损老僧脚底出来。峰便出于祖前引颈。祖乃置斧子。峰到南泉。与众僧参次。泉指净瓶云。铜瓶是境。不得动着境。与老僧。将瓶中水来。峰便拈净瓶于泉面前泻水云。何曾动着。泉便休。到沩山。于上座头。解放衣钵。沩山闻到。先具威仪。下堂看师叔。峰见山来。便作睡势。山归方丈。峰发去。少间山问侍者。师叔在否。者云已去也。山云。去时有什么言语。者云无言语。山云莫道无语。其声如雷。元和中游五台。道出淮西。吴元济方以蔡城。抗王师。久相持未决胜负。峰云我知所以息其暴厉者。乃掷锡空际。飞步过之。两军之士。皆仰望叹服。慈让之心。油然以生。善恶逆顺之理顿判。元济之缚。蔡城之破。诚不待李愬之谋也。遍阅灵迹。乃复倒植于金刚窟中。以示灭焉。观其履天戴地。衣裾裤褶。无所垂褪。而肢体不露。众欲舁举。则坚莫之动。后其女弟之为尼者至。而咄之曰。兄生慢法律。死犹惑乱世俗耶。徐抵之仆。噫异矣。遂阇维。塔舍利其地。

　　唐智藏

　　本西印土人。入华冒姓皮氏。其先尝官庐陵。因占籍焉。藏少辞尘俗。从林下游。留心三学。而尤善律藏。大历三年。𨽻名豫章天宫寺。众请登坛秉法。每升座提唱。辨名理。析微言。堂盈席满。听者无厌。时号律虎。贞元中。见大寂禅师警策有省。遂筑室于会稽之杭坞山。着法华经妙义。学者归焉。元和十四年二月。无疾而卒。寿七十九。塔舍利于院之北峰。俗谓杭坞为杭乌。盖声之讹尔。

　　唐道行

　　会稽梅氏子。父为衙吏。行少知书。卒以造秀贡天府。有僧。分卫过其家。行与语。妙得禅指。遂辞父母。学空法。仍禀四明山保寿院智幽为师。既游南岳。闻江西大寂之道。又往依焉。后居罗浮山石室中。木精水怪。往往变现。行视之蔑如也。有老人。容貌端肃。衣冠华楚。再拜稽颡。谓行曰。我居是间。仅二百载矣。今乃获脱苦受乐。皆师化力所及也。宝历九载疾终。寿九十五。寻于别峰。树塔以葬。

　　唐甄叔

　　不详姓氏乡里。幼而出家。聪敏绝伦。扣玄机于大寂禅师。乃曰。群灵本源假名为佛。体竭形消而不灭。金流朴散以常存。性海无风。惊波自涌。心虚绝兆。万象齐彰。体斯理者。不言而声遍恒沙。不用而功资玄化。如何背觉。反合尘劳。于阴界中。妄自囚系哉。叔见宜春阳岐山。群峰四合。叹曰。坤元作镇。造我法城。一言才发。千岩响答。天开月殿。地拥云廊。清净域中。化出金界。于是宴坐。四十余年。而化缘毕已。元和庚子。正月十三日。忽尔坐逝。如入大定。弟子如坦良宝等。心没悲海。哀动愁山。积群木为香楼。以茶维之。获舍利七百粒。建窣堵波于东峰而葬焉。上足运命请志闲作文于碑。以纪盛德。

　　唐自在

　　生吴兴之李氏。幼有瑞相。坐辄结跏。见者以为异。俄出家于钱唐之径山。受具于新定。遂遍参诸方。入南康大寂法会。而受记莂焉。行止不常。多隐山谷。所至则衲子萃止。且尝为大寂。致书于忠国师。国师问马大师以何言教示徒。答云。大师教人以即心即佛。国师云。是甚么语话。良久又问。此外更有么。答云。又道非心非佛。有时又道不是心。不是心。不是物。国师云。犹较些子。在云。未审和尚此间如何。国师云。三点如流水。曲似刈禾镰。

　　示众云。即心即佛。是无病求病句。非心非佛。是无病求药句。僧问。如何是药病对治句。在云。伏牛山下古今传。然尤好求前贤遗迹。以快逸观。若龙门山后魏三藏翻经处。王屋山稠禅师解虎斗处。嵩山梵法师虎跑泉处。皆遍游历。而无所恋着。元和中。居洛之伏牛山。与天然禅师为莫逆交。着三伤颂。辞理俱美。后遣弟子往选江南山水之绝胜者。而图老焉。将归江州之都昌院。行至叶。为道俗所留。长庆初。示寂于隋之开元寺。寿八十一云。

　　一钵和尚者。史不详其姓名乡里。尝作一钵歌。以唱道劝世。故俗因以称之。

　　伪蜀乾德初。有陈军使妻高氏。唐中令骈诸孙女也。持不杀戒。余二十年。后因其子娶妇会亲。不得已而杀焉。未旬浃。高氏暴终。信宿而稣曰。初被黑衣使者。摄至岐府城隍庙。庙神则峨冠大袖。对金甲武士。坐堂上。使者引高进。武士言语纷纭。让高破戒。且扼腕骂曰。吾护戒神将也。以汝能持戒。吾二十年。不遑寝食。以守卫汝。岂期顿亏本志耶业报自然。今日之事。吾不能为汝地矣。城隍忽问高。汝别修何善。庶几其可以自赎。高畴昔常诵上生经。至是懵莫记忆。方恐惧间。遽曰。诵得三伤颂一钵歌遂诵如文。二神人擎拳立听。颜色渐怡。及卒章。皆出涕泪云。

　　唐南印

　　姓张氏。出家受具。游学深得曹溪之旨。然无以为证。净众寺会师曰。落机之锦。濯以增妍。衘烛之龙。行而破暗。印独以为然。乃由江陵入蜀。庵于蜀江之南壖以勖众。而寺宇崇成。额名宝应。贞元初司空高崇文既平鐂。辟易额为元和圣寿。长庆初入灭。塔葬其寺中。弟子义俯嗣。

　　唐惠涉

　　会稽谢氏子。晋大傅安裔孙。大历初。于金陵庄严寺。遇牛头山忠禅师。语合许入室。悉倾法蕴。逮忠谢世。踵武化风。如是迄五十年。长庆二年终。寿八十二。门弟子惟宴等。建塔寺之西北。勒铭纪德。

　　唐无业

　　姓杜氏。商州上洛人。母李氏闻空中有声曰。寄居得否。已而娠。及娩异光充室。童年不戏弄。行必直视。坐必跏跗。见者知其为法器。九岁即依郡之开元寺。志本禅师。习诵金刚法华维摩思益华严等经。年十二乃剃落。阅讲席。晓寤越流辈。满年受具于襄州幽律师。明年夏。乃为众阐四分律疏。兼演涅槃。自尔紬译经律。冬夏无所倦。俄闻大寂以最上乘。唱化洪州。因往瞻礼。业躯干素颀硕。大寂见而笑曰。巍巍佛堂。奈何无佛。业于是跪而言曰。三乘十二分教。尝穷其说。至于宗门即心是佛。实所不了。大寂曰。只此不了底心。即是。别更无物。盖不了是迷。了之是悟。迷则众生。悟则是佛。佛固不离众生。离众生别无佛。亦如以手作拳。而拳即是手。业由是顿悟。悲喜交集。泣曰。本谓佛道旷劫方成。始知今日亲见法身实相。一切具足。法从心生但有名字。无有实者。大寂曰。如是如是。业既受记莂。寻诣曹溪。礼祖塔。遍游庐岳天台及诸名山圣迹。自洛抵雍止西明寺。众欲举充两街大德。非其志也。时则相国李抱真。以节镇上党。慕贤嗜善。未尝有倦色。坚以币请。业顾语其门人曰。吾本以避京国浩攘。而来于此今又重烦迎接。可怜哉乃复遁于绵上之抱腹山。又读大藏于清凉山之金阁寺。凡八历寒暑。俄振锡西河。寓众香寺。州牧董叔缠。迎徙开元寺。从容戒弟子曰。吾自至此。不复有它志。岂吾缘法在尔耶。遂领徒说法。垂二十年。化旺并汾间。宪宗皇帝御宇之十四年。玺书起之。辞疾不行。明年加虔降旨。又固以疾辞。穆宗即位。尤渴瞻礼。命两街僧录灵准喻旨。准曰师绝尘物表。秕糠世务。因其理也。然法委国王。请师熟虑。业笑曰。贫道何德。累纡圣眷。行矣。第恐道途不同耳。于是剃发澡浴。至中夜。告弟子惠愔等曰。见闻觉知。性同太虚。不生不灭。本自空寂。迷者不了。即为境惑。一为境惑。流转不穷。汝等当知。心性非因造作。犹如金刚不可破坏。一切诸法。如影如响。无有寔者。故经云。唯有一事实。余二则非真。常了一切空。无一物当情。是诸佛同用心处。汝等勤而行之。遂寂。寿六十三。腊四十二。长庆三年十二月二十一日。葬之寺庭。谥大达国师塔号澄源。

　　唐天然

　　不知何许人。先以冠带见石头迁禅师于南岳。执㸑三年。始遂落发。复得戒于岳寺之希律师。即造江西大寂法会。大寂甚奇之。俄居天台华顶三年。寻诣径山。礼国一。元和中。登龙门香山。善伏牛禅师。尝客惠林寺。时天大寒。因取木佛像烧之。以自燠。或讥其拨无因果。曰吾欲以茶毗舍利尔。曰木头安从得舍利。然笑曰。若是则可更取几尊来焚。

　　元和三年。游洛阳晨。出横卧天津桥上。会留守郑公驺从过之。呵不为动。公使问何人。然徐仰视而应曰。无事僧。公异之。乃奉束帛袭衣。月给米面。自是归信者益众。十五年春。乃结庵南阳之丹霞山。以便林泉之乐。一日谒忠国师。先问侍者。国师在否。者云。在即在。只是不见客。然云。太深远生。者云。佛眼亦觑不见。然云。龙生龙子。凤生凤儿。国师睡起。者以告国师乃打十棒趁出。然闻之云。不谬为一国之师。明日却往礼拜。见国师。便展坐具。国师云。不用不用。然退步。国师云。如是如是。然却进前。国师云。不是不是。然绕国师一匝便出。国师云。去圣时遥。人多懈怠。三十年后。觅此汉也难得。

　　然访庞居士见女子灵照。取菜次。然云居士在否。女子放下菜篮。敛手立。然又云居士在否。女子提菜篮去。然上堂阿你浑家。切须保护一灵之物。不是你造作名貌得。更说什么荐与不荐。阿你自看。善巧方便。不从外得。善巧是文殊。方便是普贤。你更拟趁逐甚么物。如今学者。纷纷扰扰。皆是参禅问道。我此间。无道可修。无法可证。若识得释迦只者凡夫。是阿你须自看取。莫一盲引众盲。相将入火坑。夜里暗双陆。赛采若为生。无事珍重。长庆四年六月。趣门人备汤沐曰。吾有远役。竟戴笠䇿杖蹑履。垂一足。未及地而逝。寿八十六。膳部员外郎镏轲撰碑文。谥智通塔号妙觉。

　　唐如会

　　韶州始兴人。大历八年。谒国一于径山后见大寂于是道德进。而名誉起矣。时丛林谓之折床会以其勤于坐禅。而床为之折也。未几出世。说法长沙之东寺。盖俗所谓夹山者。四方玄侣辐辏。大寂之风益振。相国崔公群以𧮂得罪宪宗南迁。为观察使。见会问曰。师于此事。自何而得。答曰见性得。会时方病眼。公因讥之曰。既去见性。其奈眼何。答曰性非眼见。病者非眼。公稽首谢之。仰山来参。会曰已相见了。更不用上来。仰曰。恁么相见莫不当否。会便闭却方丈门。仰归举似沩山。沩云寂子是什么心行。仰云若不恁么。争识得佗。长庆癸卯终于寺。寿八十。建塔寺之城南。及李公翱之廉问也。凡坟塔之近城者。命悉毁以全形胜。然独留会所葬塔。且曰庶几以别贤愚。谥传明塔号永际。镏膳部轲著文勤铭。

　　唐道树

　　唐州闻氏子。年近不惑。始获礼州之明月山大光院沙门惠文。而剃落焉。既受具。观方问道。无所不历。晚于洛得北秀宗指。即入寿之三峰山。结茅以居。而学者麇至。有野人每来。辄能化作佛仙菩萨罗汉之形。或放神光。或呈异响。如是十年。后忽寂然。树因告众曰。野人以许多伎俩。务欲眩惑。只消老僧不见不闻。伊伎俩有尽而吾不见不闻无尽。宝历初示疾而终。寿九十二。明年正月。塔葬其全身焉。

　　唐太毓

　　生金陵范氏。年才一纪。即事牛头山慧忠禅师出家。往雍京安国寺受具。戒。未几谒太寂禅师于洪府。而获法印焉。元和十三年。止毗陵之义兴芙蓉山。感动悦随。户屦盈万。居士庞蕴。三到其地。一日行食与居士。居士接食次。毓云生心受施。净名早呵。去此一机。居士还甘否。居士云。当时善现。岂不作家。毓云。非关它事。居士云食到口边。被它敚却。毓便下食。居士云。不消一句。居士又问。马大师着实为人处。还分付吾师否。毓云某甲尚未见它。作么知它着实处。士云只者见知。也无讨处。毓云居士也不得一向言说。士云。一向言说。师又失宗。若作两向三向。师还开得口否。毓云。直是开口不得。可谓实也。居士抚掌而出。相国崔公群出镇宣城。以禅定请居之。宝历元年至禅定。明年归齐云山。九月示灭于山院。享年八十。僧腊五十八。十月塔葬院庭。大和二年。相国韦处厚以事闻上。诏谥大宝禅师。塔号楞伽。越州刺史陆亘撰碑文。

　　唐道行

　　姓杨。桂阳人。南岳般舟道场出家。游学钟陵默有证入。得自在三昧。俄就澧阳西南山中。营小室以居。布衲蒲鞋。或坐或寐。无所滞虎豹杂处床榻间未几。忽有辇材橐费。愿大构缮以施者。其栋宇之盛。未旬浃已备。既辞去。问其名氏爵里于人。而卒无知者。然后意其为神助云。顷又太守以郡治之开元寺。固召居之。即告终。元和十五年。寿六十九。

　　唐昙藏

　　未详姓氏乡里。而于大寂之传。尤得旨要。复见石头。加陶淬。贞元二年。居衡岳。栖止峰之绝顶。晚年苦足疾。固徙山下之西园中。世称西园伽蓝云。参礼之徒。亚大寂。太和元年。终于所居。寿七十。藏性姿乐易。与物无伤忤。尝夜行遇钜蟒。数文张口向之。若将吞噬者。侍者掖藏趋避。藏不肯曰。死可逃耶。彼以毒来。我以慈受。毒无自性。慈亦无缘。冤亲平等。生死一揆。法性空故。蟒竟俯首徐去。又尝有偷入其室。藏语之曰。诸君之来。第此中无物耳。有则但拈去。终无靳也。群偷遽惊散。

　　唐惟俨

　　姓寒氏。晋之缙县人。童龀俊敏。年十七。从南康湖阳西山慧照禅师落发。大历八年。依衡岳寺希操律师。受具戒。未几谒石头迁禅师。证心法。一日俨坐次。石头问曰。汝在者里作么。俨云。一切不为。头曰。恁么即闲坐也。俨曰。若闲坐即为也。头曰。汝道不为。且不为个什么。俨曰。千圣亦不识。头以偈赞曰。从来共住不知名。任运相将只么行。自古上贤犹不识。造次凡流岂可名。头尝垂语曰。言语动用勿交涉。俨云。不言语动用。亦勿交涉。头云。者里针劄不入。俨云。者里如石上栽花。头深肯之。住后看经次。柏岩云。和尚休猱人得也。俨卷却经云。日头早晚。柏云。正当午。俨之。犹有者个文彩在。柏云。某甲无亦无。俨云。汝太煞聪明。柏云。某甲只恁么。和尚尊意如何。俨曰。我跛跛挈挈。百丑千拙。且么过。有僧再参。俨问曰。阿谁。僧曰常坥。俨呵曰。前也是常坦。后也是常坦。一日院主。请俨上堂。大众才集。俨良久便归方丈。闭门。院主逐后曰。和尚许某甲上堂。为什么却归方丈。俨曰。经有经师。论有论师。律有律师。又争怪将老僧。

　　俨问。云岩作什么。岩曰担屎。俨曰。那个聻。岩曰在。俨曰。汝来来去去为谁。岩曰。替它东西。俨曰。何不教伊并行。岩曰。还曾檐么。俨坐次。有僧问。兀兀地思量个什么。俨曰。思量个不思量底。问曰。不思量底。如何思量。俨曰。非思量。僧问。学人拟归乡时如何。俨曰。汝父母遍身红烂。卧在荆棘林中。汝归何所。僧曰。恁么即不归去也。俨曰。汝却须归去。汝若归乡。我示汝个休粮方。僧曰。便请。俨曰。二时过堂。不将咬着一粒米。僧问。学人有疑请师决。俨曰。待上堂时。与阇黎决。至晚上堂。众集定。俨曰。今日请决疑上座。在什么处。其僧出众。俨下禅床。把住云。大众者僧有疑。便托开归方丈。僧问。祖师未到此土。此土还有祖师意否。俨曰有。僧曰。既有祖师意。又来作什么。俨曰。只为有所以来。俨看经次。僧问和尚寻常。不许人看经。为什么却自看。俨曰。我只图遮眼。僧曰。某甲还效和尚得么。俨曰。若是汝看。牛皮也须穿透。

　　朗州刺史李翱躬入山谒俨。俨执经卷不顾。侍者屡言。太守在此。俨终不顾。翱性褊急。怒曰。见面不如闻名。俨徐呼太守。何得贵耳而贱目。翱因谢之。问曰。如何是道。俨指上下曰。会么。翱曰。不会。俨曰。云在天水在瓶。翱述偈曰。练得身形似鹤形。千株松下两函经。我来问道无余说云。在青天水在瓶。翱又问。如何是戒定慧。俨曰。贫道者里无此闲家具。翱良久。俨曰太守欲得保任此事。直须向高高山顶立。深深海底行。闺合中物舍不得。便成渗漏。一夕登绝顶。时雨新霁。天色澄莹。仰见云披月出。光彩迸射。因而大笑。澧阳远在九十里外。而居人之闻其声者。如近发东西家。于是互相推问。始知其远自药山也。太和八年二月。忽大呼云。法堂倒法堂倒。众皆持物柱撑之。俨举手曰。汝不会意。乃寂。寿八十有四。腊六十建塔于院之东隅。曰化城。谥弘道。

　　唐宁贲

　　姓李氏。其先陇西人。今占籍于亳之蒙城县。贲生不待教。而心合菩提。既见马祖于洪。祖即以大乘法器许之。俾落发受戒。入室为弟子。久之辞往天台。至越之吕后山。爱其险僻曰。是非诸佛应真住处耶。何必天台。于是结茅而止。未几村豪里宿。睹貌生善。闻言起敬。醍醐一味。有疾皆瘳。加以寇攘静谧。犷鸷扰驯。兹诚所谓佛德力也。先是所居隘陋。兼无殿堂。方议经营。而输材售巧。工佣檀信毕集。而遽落成。大和二年六月七日。或闻道场内。有鞞鼓丝竹声。夜二鼓。泊然而化。寿七十五。腊四十一。五年九月。弟子举舆以茶毗之。塔舍利于道场之巽山。稿遗教也。

　　唐崇信

　　史不言其姓。生渚宫之卖饼家。而适与天皇寺邻。时悟禅师方为寺住持。信以弱龄。日挟饼笥入市。必先馈悟。悟每食毕。辄留其一。以遗信。信念曰。饼固我所遗者。而返以遗我。岂别有指哉。尝间问焉。悟曰。是汝持来。复汝何咎。信闻而有省。即求出家。悟因而摄受之曰。汝昔名崇福。今信吾言。宜名崇信。由是躬操井臼。以事悟。

　　一日问悟曰。某甲自来不蒙和尚指示心要。悟曰。若是心要。吾未尝不指示汝。信曰。何处指示。悟曰。汝擎茶来。吾为汝接。汝行食来。吾为汝受。汝和南时。吾便合掌。何处不是心要。而须别指示耶。信俯首良久。悟曰。见则便见。拟思即差。信因问曰。如何保任。悟曰。任性逍遥。随缘放旷。但尽凡情。别无圣解。后居澧阳之龙潭。从尚书李翱请也。僧问。髻中珠谁人得。答曰。不赏玩者。进曰。安着何处。答曰。有处即道来李尚书问。如何是真如般若。答曰。我无真如般若。尚书曰。幸遇和尚。答曰。此犹是分外之言。德山鉴既嗣法。以起其宗故龙潭之宗。至于今不衰。

　　唐昙晟

　　生钟陵建昌之王氏。昉临蓐。胞衣缁色。若右袒状。父母。已知其不可累。以世事。小学之岁。遂令依石门剃染。既登具品。即执侍大智海禅师于百丈山。历二十年。续见药山俨禅师。一日药山问。汝除在百丈。更到什么处来。晟云到广南来。山云。见说广州城东门外。有一团石。被州主移。却是否。晟云。非但州主。合国人移亦不动。山又问。闻汝解弄狮子。是否。晟云是。山云。弄得几出。晟云六出。山云。我亦弄得。晟云。和尚弄得几出。山云。弄得一出。晟云。一即六六即一。晟后到沩山。沩山问。承长老在药山。弄狮子是否。晟云是。沩云。长弄耶。还有置时。晟云。要弄即弄。要置即置。沩云。置时狮子在什么处。晟云。置也置也。僧问从上诸圣。什么处去。晟良久云。作么作么。又问。暂时不在。如同死人。如何。晟云。好埋却。晟煎茶次。道吾问。煎茶与阿谁。晟云。有一人要。吾曰。何不教伊自煎。晟云。幸有某甲在。晟住云岩后。一日诸众曰。有个人家儿子。问着无有道不得底。洞山云。它家屋里有多少典籍。晟云。一字也无。洞云。争得恁么多知。晟云。日夜不曾眠。道吾问。大悲千手眼如何。晟云。如无灯时。把得枕子。作么生。吾云。我会也我会也。晟云。作么生会。吾云。通身是眼。晟一日扫地次。沩山云。太区区生。晟云。须知有不区区者。沩云。恁么即有第二月也。晟竖起扫帚云。是第几月。沩低头去。晟问僧。什么处来。僧云。石上语话来。晟云。石还点头否。僧无对。晟代云。和尚未问时。却点头。洞山乞眼睛。晟云。汝底与阿谁去也。洞云。良价无。晟云。有汝向什么处着。洞无语。晟云。乞眼睛底是眼否。洞云。非眼。晟咄之。大和三年。己酉十月二十七日。示灭。谥无相。塔号净胜云。

　　唐甄公

　　姓鲁氏。江陵人。世为儒生。七岁诵诗能通大义。益壮与计偕。三上礼部。仅一中第。而未及释褐间遇沙门谈论空法。乃投福寿寺辨初师。求披剃。始业经论。尝于洛之昭成寺。升座阐化。复礼嵩山寂禅师得心要。南游丹阳茅山。寻挂锡于苏之楞伽山。参扣者四远而至。时乐天居易白公。方牧是郡。每接见。必披襟解带。游神理妙。而深入甄之阃阈。因坚请出山。居流水寺。不乐也。未几还旧隐。大和三年。示微疾而终寿九十。以其年四月十七日。塔葬焉。

　　唐灵彖

　　出兰陵萧氏。自梁亡。子孙分适四方。而彖生长长沙。然资禀颖异。剃染后独嗜禅学。凡诸法会。靡弗参访。久游青潍。长庆元年。或建寺于百家岩。迎居之。未几。复振锡江陵太守王潜。以永泰招说法焉。太和三年六月二十三日。终于寺。寿七十五。塔之州北至今存。

　　又超岸者丹阳人。先依鹤林素禅师。天宝二年。化行抚州。获印化于大寂云。

　　唐元观

　　姓袁氏。长安人。父为河中府掾。先是兄出家。有道行。见观爱之。使投兴善寺诵经。趋有司试。及格得度。又善律俱沙论。后入禅会。有所证寤。遂止衡山之东台。以匡导来学。日有神人送供。随众寡。未尝缺乏。一日神忽现形再拜曰。我以二十年送供功德。已遂超度。故来决别。观因问。其昔日以何业所致。曰我前身尝为知识。妄受信施。坐为神此地尔。久之观示寂。春秋七十九。大和四年七月二日。迁于塔。

　　唐惟则

　　其先京兆长孙氏。祖洌仕鄂州司马。父利涉因居金陵。则姿性恬憺。力学治儒术。尤嗜佛书。每曰。此诚能尽得吾心之妙。既而出家。从牛头慧忠。得心法。遂南入天台佛窟岩居焉。服薜荔。荐落叶。木食涧饮。兀如枯株。神凝而气化。又讵可以世间情识。窥其际哉。后有樵者见之。转相告语。于是瓶锡趋傅。卒成丛社。示徒云。一心无物也。万法无物也。然未尝无物。斯则天地如影。今古如梦。孰为生死哉。至人以是独照。能为万物之主。吾知之矣。汝等知之乎。僧问如何是那罗延箭。答云中的也。坐四十年。如一日。岁次庚戌。夏六月十有三日。召门人垂教戒。至十又五日。跏趺而逝。是夕也山下之人。闻有声。若山崩者。且见彩云贯岩如缬。寿七十八。腊五十八。建龛塔于本院。河南尹韩乂撰文勒碑。则有著述行世。

　　唐无等

　　生东京尉氏之李氏。小年侍父官南康。遍游庐山梵刹。而乐居之。遂白其父。愿出家。既剃发受具戒。即习最上乘法。时大寂禅师。方聚徒龚公山。等负杖造焉。其扣击之顷挺然。非侪类可拟。后住隋州土门。尝谒州牧王常侍。而退将出门。王呼之云和尚。等回顾。王敲柱三下。等作圆相。复三拨之。竟行。元和七年。结茅武昌黄鹄山。日分卫以自给。于是巴蜀荆襄尚玄理者。无远不至。大和元年。属相国牛公僧孺。出镇三江。闻等名。命驾至。且虑其兰若之不𨽻名籍。特为奏请。赐大寂。一日晚参。众人皆于等前道不审。已而等谓众曰。适来声。向什么处去也。有一僧。竖起指头。等曰。珍重。明日其僧上参次。等转身面壁。作呻吟声而卧。谓其僧曰。老僧两三日来。不多安乐。大德身边。有什么药。与老僧些少。僧指净瓶曰。者个净瓶。什么处得来等曰。者个是老僧底。大德底在什么处。僧曰。亦是和尚底。亦是某甲底。四年十月乃示寂。享年八十二。弟子誓通等塔全身。

　　唐明觉

　　其先河内猷氏。祖官岭南。因徙家。为建阳人觉素习儒业。而于玄学。尤所慕尚。宿闻大寂唱禅道于佛迹岭。遂往。依以出家焉。因即游历诸方。遍尝法味。留径山数夏。躬樵汲之劳。而无所惮。复禁足杭城之大云寺。顷之庵居太湖青山之巅。会范阳卢公。自中丞出守钱唐。迎居大云。领住持事。元和十五年。避嫌远嚣。遁于天目山檀信趋向。卒成梵宇。长庆四年春旱。至五年二月。犹不雨。野烧四逼。且及院。溪涧尽涸莫可扑灭。其徒惶懅。请它徙。觉曰无遽。吾于此山有缘。已而雷雨骤作。闻者叹异。大和五年。七月十九日入灭。

　　唐圆修

　　闽之潘氏子。蚤年祝发。即纳戒于嵩阳会善寺研穷经论。俄礼大智海禅师于百丈山。遂明心要。居无何。浮杯抵吴越。入秦望山。见松有盘屈可坐者。因跏趺其上。风雨霜露无所避。虽鹊巢其旁相安也。如是阅四十寒暑。世谓鸟窠和尚云。每郡太守至。闻其名。计不可以屈致。必躬造其下见之。元和初裴公常棣尤加敬爱。始治庵其地。请为众说法。且造招贤伽蓝。以待燕息。太和七年。癸丑岁九月二十二日。凝然归寂。寿九十九。腊八十。葬之石甑山下。南岳沙门惟贞铭其塔。

　　唐普愿

　　姓王氏。郑州新郑人。至德二年出家。依密县大隈山大慧禅师祝发。大历十二年。愿且壮矣。寻从嵩山会善寺皓律师。受具戒。律藏教部。靡弗究研。而卒定宗于大寂门下。一日为僧行粥次。马大师问桶里是什么。愿云者老汉。合取口。作恁么语话。自余同参之流无敢征诘。贞元十一年。挂锡池阳之南泉山。蘘薜以衣。畬牧以食堙谷刊木。以辟所处。毳袍之侣。交进互退。填拥庭宇。

　　示众云。道个如如。早是变了也。今时师僧。须向异类中行。归宗云。虽行畜生行。不得畜生报。愿云。孟八郎。又恁么去也。有时云。文殊普贤昨夜三更。起佛见法见。每人与二十棒。趁出院。赵州云和尚棒。教谁吃。愿云。具道王老师。过在什么处。州礼拜而出。愿一日游庄庄主预备礼相待。愿问庄主曰。争知老僧来排辨如此。主云昨夜土地见报愿云。王老师修行无力。被鬼神觑破。僧便问。和尚既是善知识。为什么却被鬼神觑破。答云土地前。更下一分饭着。

　　有时云。江西马大师。说即心即佛。王老师道不是心不是佛不是物。恁么道。还有过么。赵州出礼拜。时有一僧随问。州上座礼拜。意作么生。州云。汝却问取和尚。僧问愿适来谂上座礼拜。意作么生。答云他却领得老僧意。一日捧钵上堂。黄檗先居第一座不起。愿问曰。长老是什么年中行道。檗云。空王佛时。愿云犹是王老师儿孙在。下去。一日问黄檗云。黄金为墙堑。白银为壁落。此是何人居处。檗云。是圣人居处。云更有一人。居何国土。檗叉手立云。道不得。何不问王老师。檗却理愿前话而问。答云可惜许。又问黄檗定慧等学如何。檗云。十二时中。不依倚一物好。云莫是长老见处么。檗云不敢。云浆水价且置。草鞋钱教阿谁还。一日遇两堂首座争猫儿。愿提起猫儿。问众曰。道得即救取猫儿。道不得即斩却也。众无对。即斩之。赵州自外归。愿举似前话。州乃脱履安头上而出。愿曰汝适来若在。即救得猫儿。陆亘大夫问云。弟子从六合来。彼中还更有身否。答云分明记取。举似作家。陆异日又谓曰。弟子亦薄会佛法。愿问。大夫十二时作么生。陆云。寸丝不挂。愿云犹是阶下汉。陆一日向愿道。肇法师甚奇怪。解道万法同根。是非一体。愿指庭前牡丹花云。时入见此一株花。是梦相似。

　　示众云。王老师卖身。阿谁要买。一僧出云。某甲买。云不作贵。价不作贱价。汝作么生买。僧无对。后来卧龙代云。属某甲了也。一日与归宗麻谷约同。参礼南阳国师。及行。乃于路上。画一圆相云。道得即去。归宗坐圆相中。麻谷作女人拜。愿云恁么即不须去也。归宗云。是何心行。愿乃相唤而回。大和初宣使陆公护军刘公北面申礼。迎请下山。

　　八年甲寅十月二十一日示疾。俄有白虹贯后峰。巨石自压。声闻数十里。虎绕林木昼号。识者忧之。十二月二十五日旦。忽戒门人曰。星翳灯幻久矣。勿谓吾有去来也。奄尔而逝。春秋八十七夏。腊五十八。弟子契元文畅等。凡九百人。皆布衣墨巾。执心丧礼。奔赴会葬者。相继于路。哀号之声震林谷。越明年乙卯。乃克奉全身于灵塔。膳部员外郎史馆修撰刘轲撰文勒碑。追颂德美。

　　唐智藏

　　姓黄氏。豫章上高人。父为州掾。尤嗜出世学。尝携藏入报国寺。听供奉皓月讲涅槃。辄能微解经意。即辞父母。从开元寺宗法师剃染。时年才十三。久之谒大寂禅师。证寤宗要。建中元年。至长安元颢卢公素尊事之。举奏入内供养。诏住华严寺。于是四方参请之侣。飙驰云凝。其利益于天下。有不可以语言尽者。大和九年。终于寺而塔焉。

　　唐圆智

　　姓张氏。豫章海昏人。幼事涅槃和尚获剃落。建受具。即扣禅门。后佩记莂于药山之室。

　　药一日问。子何处去来。智云。游山来。药云不离此室。速道将来。智云。山上乌儿白似雪。涧底游鱼忙不彻。

　　智与云岩侍立次。药云。智不到处。切忌道着道着则头角生。智头陀怎么生。智便出去。云岩问药山。智师兄为什么不祗对和尚。药云。我今日。背痛。是他却会汝去问取。岩问智。智云。汝去问取和尚。岩迁化时。遣人送书到。智览之云。云岩不知有。悔当时不向伊道。虽然如是要且不违药山之子。

　　卧次椑树问云。作什么答云。盖覆。椑云。卧是坐是。答云。不在两头。椑云。争奈盖覆。答云。莫乱道。智见椑树坐次云。作什么椑云和南。答云。隔阔来多少时。椑云恰是。乃拂袖出。因沩山问云岩菩提以何为座。岩云。以无为为座。岩却问沩山。山云。以诸法空为座。沩山又问智。智云坐也。听伊坐。卧也听伊卧。有一人不坐不卧。速道速道。沩山问。智什么处去来答云看病来沩云。有几人病答云有病底。有不病底。沩云不病底。莫是智头陀否。答云。病与不病总不于他事。一日到五峰。五峰问。还识药山老宿否。答云不识。峰云为什么不识。答云不识不识。僧问如何是和尚家风。智下禅床作女人拜云。谢子远来。都无祗待。僧问如何是祖师西来。　答云。东土不曾逢。石霜问。百年后。有人问极则事。作么生向他道。智唤沙弥。沙弥应诺。智云添却净瓶水着良久却问石霜。适来问什么霜再举智便起去。太和九年乙卯九月。示疾。僧众慰问其苦。智曰有偿无受。汝知之乎。众皆愁然。十一日谓众曰。吾今西迈。理无东移。言讫告寂。寿六十有七。阇维获灵骨数片。金色玉声。瘗于石霜山之阳。谥修一大师塔号宝相。

　　唐法融

　　姓严氏。阆中入。童稚时。父使秉笔习书。即画佛像颇肖。年甫十三。见沙门辄持经卷问义。竟去事长乐寺慧休法师。为弟子。登具后。诵南山律钞。及游方见普寂禅师于嵩岳。密付心印。遂戾止戈阳福宁寺。四方学者。从之如归市。大和九年。示寂春秋八十九。

　　唐法常

　　出襄阳之郑氏。幼于荆之玉泉寺入道。弱冠登具品于龙兴寺。貌清峻。资禀刚敏。衲衣缀钵。冷然世表。性慕禅悦。时大寂方王化钟陵。乃趋其座下。而问曰。如何是佛。寂曰。即心是佛。因有省。贞元间。自天台之四明。得汉南昌尉梅子真旧隐。而居焉。地深僻。衣食无所从致。乃啖松花。以充饥。制荷叶以被体。徙其庵重崦中。以避世人相接之迹。初盐官安禅师亦以大寂之道。提唱海上。僧有自其会中。入山求主杖者。见之遂以闻大寂。大寂令僧问云。和尚见马大师得个什么。便住此山。常答以马大师向我道。即心是佛。我便向者里住。僧云。马大师近日佛法又别。常云作么生别。僧云。又道非心非佛。常云者老汉惑乱人。未有了日在。任你非心非佛。我只管即心即佛。僧回似马师。马师召大众云。梅子熟也。于是庞居士遂造大梅问云。久向大梅未审梅子熟也。未。答云熟了也。只是无汝下口处。士以口作嚼势云。百杂碎。常伸手云。还我核子来。自此学者渐臻。道誉弥着。示众云。汝等诸人各自回心达本。莫逐其末。但得其本。其末自至。若欲识本。惟了自心。此心元是世出世间法之根本。故心生种种法生。心灭种种法灭。本自如如。万法亦尔。僧问。如何是佛法大意。答云蒲花柳絮竹针麻线。夹山与定山同行言话次。定山云生死中无佛。即无生死。夹山云。生死中有佛。即不迷生死。二人上山参礼。便举问常。未审二者见处。孰亲孰疏。常云且去明日来。夹山明日再问。常云亲者不问。问者不亲。一日忽谓其徒云。来莫可遏。往莫可追。从容间。闻鼯鼠声乃云。即此物非他物。汝等诸人。善护持之。言讫而逝。寿龄。八十八。腊六十九。阇维获舍利无数。以葬而塔其上。碑则进士江积文也。

　　新修科分六学僧传卷第六(四明胡受举刊)
卍新纂续藏经第 77 册 No. 1522 新修科分六学僧传


　　新修科分六学僧传卷第七

　　浙东沙门　昙噩　述

　　　　慧学

　　　　　传宗科(五)

　　唐崇演

　　生东平段氏。出家为龙兴寺慧超法师弟子。游方见普寂禅师于嵩阳。获印心地。后居都梁山。受徒扬化。山当淮泗之会。商旅骈拥。毳袍之客杂处焉。时李相国绅镇广陵。负材学。凌轹侪类。见衲子辄唾去。或有以演名闻者。遣衙吏章幼成。召入府。坐顷之其语嘿背神诣天造。削涯岸。出畛域。固非绅世俗之学。所可企及也。乃大降叹。请居慧照寺。以使承问。四海玄侣。相寻而至者。仅千辈。开成二年终。春秋八十四。以其年十月二十三日塔葬焉。

　　唐好直

　　姓丁氏。会稽诸暨人。幼而修洁。凡肥醲腥荤物。皆未尝及口。即事杭坞山藏师落发。元和初。受具于天竺寺。遍探经律论钞疏源委。忽杖䇿访祖师西来之指于洪之马祖。获记莂。居乡里之大庆寺。方来之士云拥。如是二十载。利物为多。虽名公乡之以廉问护戎过越者。靡弗承接。而启迪之。故其声誉之美。播天下。大和中游五台道京邑。一夕而去。于是前护戎郄志荣宋常春二内侍知之。必欲招徕。以温集曩训。开成初。再至辇下。二贵人以安国寺方丈馆之。龙象莫不趋附。无何召补供奉大德。非其志也。四年十月二十五日。嘱累弟子讫。遂趺坐而寂。寿六十五。夏三十二。丧殡浐水东。费悉出郄宋二氏。门人鉴诸后。起塔于崇山南之华严。而归葬焉。会昌四年。起居舍人韦绚碑。

　　唐宗密

　　姓何氏。果州西充人也。家素业儒。蚤岁欲以所学于世取名位。元和二年。偕计吏入京。道谒遂州圆禅师。一见未及语。深有所欣慕。遽从剃染。顷之进具于拯律师。寻谒荆南张。张曰。传教人也。后当宣导于都邑。复谒洛阳照。照曰。菩萨人也。谁能识之。晚谒上都华严观。观曰。毗卢华藏从我游者其惟汝乎。初居乡里。尝赴斋民家。偶受经。得圆觉阅之。妙领义趣。于是誓传是经。又因汉上病僧授华严。即能讲演。由是着华严圆觉涅槃金刚起信唯识盂兰盆法界观行愿经四分律等疏钞。及法义类例。礼忏修证。图传篡略。诸宗禅言为禅藏。并酬答书偈等。凡二百余卷。图六面。皆本一心而贯诸法。显真体而融事理。超群有于对待。冥物我而独运者矣。累入内殿。询问秘要。大和二年。庆成节。诏赐紫方袍为大德。寻请归山。会昌元年正月六日坐逝于兴福院。貌加润悦。其年二月十三日。道俗奉全身。茶毗干圭峰。获舍利藏之石室。俗龄六十二。法腊三十四。

　　密始与宰臣李训善。甘露之祸。宦官率禁兵。所遇屠戮。王涯贾餗舒元舆奔入终南。依密避难。训亦在。且求剪发以匿。不可。因走龙翔仇士良命逮密。至左军立之廷。而数其不告之罪。趣使害之。密徐曰。贫道识训久。亦知其每有反叛意。然而舍身命。以救一切。此吾本师遗训。故遵守惟谨。今日之死因所甘心。宦官鱼恒志悯其诚。而奏释之。闻者为出涕。相国裴休尝著论以辟。或者学行不纯之议。多不录。宣宗御极。谥定慧禅师塔号青莲。

　　唐崇圭

　　陕之姜氏子。其先以儒术致显贵。自天宝来。乱离相继。父因商贾巩洛间而丧焉。圭嘅然行求出家。年十八。以试经得度。无何游南岳。栖息者数年。又依南徐茆山之栖霞寺。声誉益起。会赞皇李公德裕。廉问是邦。延见于慈和寺。与语意相得。圭曰。吾有幽忧之疾。城隍聚落。可久处耶。

　　明年抵嵩少挂锡岳寺。大和戊申。洛旱。惟岳中雨不愆候。或以为圭之德所感云。开成初。赞皇公入相。请阐化于洛之龙兴寺。其所提唱。本秀公而利益多矣。既而唱灭。寿八十六。会昌元年八月十日。迁全身于塔侍郎白公居易撰铭。

　　唐全植

　　姓芮光州人。幼依州之荣光禅寺沙门大智诵习。而卒获剃染。受具后。即游洛阳禅会。洞彻心法。然后结茆于淮之都梁山。以聚徒阐化。既而太守卫文卿迎于治之长寿寺。以便瞻礼。文卿问。将来佛法。隆替若何。植曰。真实之物。振古振今。未尝败坏。有为之法。四相迁流。因当堙厄。君侯翘足可见。此盖预言武宗之毁教也。顷之终。年九十三。门人建塔立碑。会昌四年。甲子九月七日乃克葬。

　　唐齐安

　　宗室子也。其先播迁。于是生安于海门郡。始娠终娩。皆有瑞相。童时。有异僧[款-士+止]门求见。为摩顶曰。凤穴振仪。龙宫藏宝。绍隆之业。其在斯乎。稍长亟请于父母。愿出家。父母不能禁。卒听依郡之云琮禅师。祝其发。年满登具。诣南岳智严律师。进毗尼学。后从大寂禅师于南康龚公山。妙领心地法门。元和末游越之萧山法乐寺。寺虽古制。然楹堵靡完。补坏扶倾。聊复燕坐。时杭之海昌法昕者。缁林之翘楚也。肇葺治盐官放生池壖废地。以拟偃息。闻安在越。遽迎之而举。以让焉。

　　僧问。如何本身卢舍那。安云。与我将净瓶来。僧即取净瓶。安云却安本处着。僧安瓶于旧处。再理前问。安云。古佛过去久矣。

　　有座主来参。安问云。蕴何事业。座云。讲华严经。安云华严法界有几种。座云。广说则重重无尽。略有四种。安竖起拂子云。者个是弟几种。座未及答。安咄云思而知虑而解。是鬼家活计。日下孤灯。果然失照。

　　安一日唤侍者云。将犀牛扇子来。侍者云扇子破也。安云扇子破还我犀牛来。侍者无对。

　　示众云虚空为鼓。须弥为椎。是什么人打得。众无对。宣宗皇帝方以比丘相。杂堂众安默识之。命为记室。尝使撰疏语以丐。而所获尤丰羡。安叹其福气之盛。且曰时至矣。母滞泥蟠。因以佛法嘱累云。会昌二年。壬戌十二月二十一日示寂。及帝登极。闻而怆悼。即诏中官卢简求建塔谥悟空。

　　唐恒政

　　姓周氏。平原人也。幼入乡校。然于儒书。略不加意。见佛经则玩味莫释手。后就郡之延和寺诠澄法师剃染。既登戒。问道嵩少。遁居三峰。以养圣胎。无几何。入太乙山。受徒阐化。

　　大和中。上嗜蜃蛤。太官每以进沿海诸郡并缘为民害。一日其壳。有力擘之而坚莫能开者。上异焉。焚香以祷。俄而自开。现观音菩萨像。仅寸许于内。仪容服饰。比世所塑𦘕者。尤可爱。上命盛以金粟檀香合。覆以玉绵锦帕。赐兴善寺供养。因集群臣宣问。以何祥瑞。宰相李公德裕进曰。此非臣所能知。惟知陛下圣德所昭感尔。若其他佛法大意。则有终南山恒政禅师在。于是诏问政。政对曰。贫道闻之。物无虚应。此所以启沃陛下之信心尔。故经云。应以此身得度者。即现此身而为说法也。上曰。菩萨此身则已见矣。然所谓说法则未之闻。政曰。今陛下见此为常耶。非常耶信耶不信耶。上曰。非常之事。朕深信焉。政曰。如是则陛下已闻说法矣。上大悦。因留政内道场中。累辞还山诏居圣寿寺。武宗初即位。谓人曰。吾仇至矣。可不避乎遽遁入终南山。久之卒于山舍。寿八十七。阇维获舍利四十九粒。会昌三年九月四日。塔葬焉。后诏废教避仇之语果验。

　　唐普岸

　　姓蔡氏。汉东人也。弱龄颖慧。性修洁。荤膻之物未尝入口。出就师传。通经义。秉翰摅辞。有可观者尝入僧舍。览佛经。味玩不能已。叹曰。出世之法。非造次可及。即辞亲。造百丈山怀海禅师。咨询心要。久之落发登戒品。寻受记莂。已而出世安六寿山院。

　　示众云。神光不昧。万古徽猷。入此门来。莫存知解。大和中振䇿东游天台。遍览形胜。得平田之地乃卜筑焉。有僧到参。岸打一柱杖。其僧近前。把住柱杖岸。云老僧适来造次。僧却打岸一柱杖。岸云。作家作家。僧礼拜岸把住云。是阇梨造次。僧大笑。岸云者个师僧。今日败阙也。又尝有偈云。大道虚旷。常一真心。善恶勿思。神清物表。随缘饮啄。亦复何为。会昌三年。集弟子垂训而灭。寿七十四。弟子全亮唯约等。

　　唐神鉴

　　生浔阳韩氏。父为齐安掾。事佛尤诚恪。尝陈像唱呗。饭僧众于廨署。鉴方童稚。喜溢颜面。恳求出家。亲戚不能夺。卒依东林寺贞素律师剃落。学通涅槃。时大寂以心宗唱豫章。即往参究。后卜居怀安西北山中。山先多鸷兽。自是暴害弭息。远近赖之。有见伟男子。戴平帻。望法座致礼。而忽尔隐去者。七日后。有见冠裳至方丈前。升空赞曰。此大师者真法宝也。开人天眼目。故此相报也。会昌四年。入灭。八月入塔。

　　唐志远

　　汝南宋氏子。幼孤。母明敏能诵法花。稍通其义。年二十八。使依荷泽下禅德剃染。经营僧事。凡六年。既而辞去参礼。又八年。然后于天台止观之道。知所归向。于是瘁志劬躬。行四三昧。日中一食。不受别请。岁歉。或咽气漱流。貌无馁色。体有疮疥。手不爬搔。如是仅四十年。会昌四年二月。忽辟谷燕嘿。十七日诫门人曰。吾平生进修。逮兹获梦觉安隐。岂非其所感之报耶。复以天台一宗文疏。传之弟子元堪等。且曰。将践圣阶。降兹罕及。遂奄尔而逝。寿七十七。腊四十八。

　　元堪扶风马氏子。素师事远。及武宗汰法。乃悉以所受天台文疏。藏之屋壁。未几宣宗兴复。重葺旧居。别为远大作影堂。而取其部文。并置于内。六时行道。以终其身。则诚无负其所嘱。如此其不谓之贤乎。

　　唐灵祐

　　姓赵。福州长溪人。童稚时嬉戏庭中。俄有云气盘礴。天乐清亮。神圣仙真之状。出没空际。顷焉一叟貌类罽宾。挹其父而谓曰。汝子来处高胜。必当重光佛运。此群灵所以标异也。且弹指作声数四而去。祐执役于法恒律师。弱冠剃落。越三年具戒。学毗尼于钱唐沙门义宾。游天台之国清寺。遇寒山拾得。为说偈曰。千山万水。遇潭即止。获无价宝。赈恤穷子。

　　遂谒江西百丈大智禅师。一日侍立次。百丈云。汝拨炉中。有火否。祐拨云无。丈躬起深拨得小火。举以示之云。者个聻。祐有省。礼谢呈所解。丈云此是暂时岐路耳。经云欲见佛性义。当观时节因缘。时节既至。方知己物不从他得。故祖师云。悟了同未悟。无心得无法。但除虚妄凡圣等心而已。若是心法。元自备是。汝今既尔。善自护持。时司马头陀。自湖南来。百丈谓之曰。老僧可往沩山否。答云沩山奇绝。可聚千五百众。和尚是骨人。彼是肉山。然非和尚所可住也。丈云吾众中。莫有人住得否。答云待历观之。丈乃令侍者请首座。唤典座来。头陀见首座不许。见典座云。此正是沩山主也。首座有愠色。丈即指净瓶。问云。不得唤作净瓶。你二人唤作什么。首座云。不得唤作木𣔻。典座踢倒净瓶。丈笑曰。首座输却山子也。首座即华林。典座即祐也。丈遂遣祐住沩山。既营梵宇。连帅李景让。奏寺额号同庆。相国裴公休。亦尝咨询玄奥。由是天下学者辐辏焉。示众云。夫道人之心。质直无伪。无背无面。无诈妄心行。一切时中。视听寻常。更无委曲。但情不附物即得。从上诸圣。只是说浊边过患。若无许多恶觉情见想习之事。便唤作无事道人。有何不可。

　　时有僧问。顿悟之人更有修否。答云。若真悟得本。修与不修。是两头语。如今初心虽从缘得个入处。犹有无始以来习气。未能顿净。须教渠净除现业流识。即是修也。不道别有法。教渠修行。从闻入理。闻理深妙。心自圆明。不居惑地。纵有百千妙义。抑扬皆当。此乃得座披衣。自作活计时也。以要言之。则实际理地。不受一尘。万行门中。不舍一法。若也单刀趣入。凡圣情尽。体露真常。事理不二。即如如佛。

　　祐问仰山。从何处归。仰云田中。祐云。禾好刈也未。仰云。好刈也。祐云。作青见。作黄见。作不青不黄见。仰云。和尚背后是什么。祐云子还见么。仰拈起一穗禾云。和尚何曾问著者个。祐云此是鹅王择乳。

　　祐睡次。仰山问讯。祐面向壁。仰云。和尚何得如此。祐转身云。我适来得一梦。试与我原看。仰山取一盆水。与祐洗面。少顷香严来问讯。祐云。我适来得一梦。寂子原了。汝更原看。香严点一碗茶来。祐云。二子见解。过于鹙子。

　　大中癸酉正月九日。盥漱毕。趺坐而灭。寿八十三。腊五十九。葬于山之栀子园。四镇比庭行军泾原等州节度使右散骑常侍卢简求撰碑。进士李商隐题额。

　　唐玄䇿

　　会稽之鲁氏子。幼随父贾。至天台。见乡呈为光明会盛甚。盖隋智者禅师所创始也。其法于每岁九月。合远近黑白之众。无虑数千万。而䇿心独伟之。遂依禅林寺智广师出家。游方见大寂于江西。顿去平日碍膺之物。后以黄之九井山。奇秀可爱。因结茅其上。以致学者。或以其地之邃僻。而谓䇿曰。子亦恶能堪此寂寞哉。䇿曰。吾方以为乐。未见其寂寞也。大中八年示灭。谥圆寂。塔号智觉。

　　唐希运

　　闽人。蚤年即出家高安之黄檗山。具戒后。参询遍至。尝偕一僧。行天台道中。娓娓谈笑。皆颖脱可念。目光闪烁。旁射注前。遇大溪横沮。方过雨湍涨。不可揭厉度。于是运乃卸笠搘杖而伫。其僧趣之。曰度去好。久伫奚为。运诡曰。要度自度。毋督我。俄而其僧竟度。如履平陆。既登彼岸。招手曰。度来度来。运遥咄曰。自了汉。早知如此。必斫折汝胫。其僧隔水礼谢曰。真大乘法器也。我不如。我不如。竟去不复见。

　　又尝游京师。午则分卫檀越家。久候屏着间。未有所得。闻一姥谇语其内曰。太无厌生。运意以为未有所施。而谓之无厌。其必有说焉。已而姥使童子召入置食。问曰。师亦曾见百丈山海禅师乎。当今第一善知识也。且老妾五障之身。忝于慧忠国师处有省。以师巍巍堂堂之相。宁自弃哉。自是见百丈。问曰。从上宗乘如何指示。百丈良久。运云。恁么则后人断绝去也。丈云。将谓汝是个人。遽起入方丈。运有省。随后入云。希运特来。丈云。若尔则他后不得孤负老僧。

　　丈一日问运。什么处去来。运云。山下拾菌子来。丈云。还见大虫么。运便作虎声。丈拈斧子作斫势。运打丈一掴。丈吟吟而笑。即上堂云。大雄山下有大虫。老汉今日亲遭一口。汝等诸人好看。

　　运在南泉。普请择菜。泉问。什么处去来。运云。择菜去来。泉云。将什么择。运举起刀子。泉云。大家择菜去。

　　一日泉谓运曰。老僧偶作得牧牛歌。请长老和。运云。某甲自有师了。运辞泉。泉门送。提起运笠子云。长老身才没量大。笠子太小生。运云。虽然如此。大千世界。总在里许。泉云王老师聻。运戴笠子便去。

　　后居洪之大安寺。海众奔辏。相国裴公休方廉问其地。迎至州问道。且作传心法要一编。示运。运接置于座。略不披阅。良久云会么。公云不会。运云。若便恁会去。犹较些子。裴公由是深加尊奉。凡仕官所在。必执弟子礼。邀致阐演。尝赠之诗曰。曾传达士心中印。额有圆珠七尺身。挂锡十年栖蜀水。浮杯今日渡章濵。一千龙象随高步。万里香花结胜因。拟欲事师为弟子。不知将法付何人。大中间。终于所住寺。诏谥断际。塔号广业。事具传灯录。

　　唐寰中

　　姓卢氏。河东蒲阪人。少为书生。年二十五。偕计中甲科。然未惬所志。欲再试礼部。而适丁母忧。因庐墓所。服阕竟。出家于北京童子寺。岁未二周。而诸经通习。遂造嵩岳。受具戒。复淹贯律部。后诣百丈山谒大智海公。而究见性之指焉。俄结庵南岳常乐寺之绝顶。谏议大夫崔公。尤推重。为别创方丈。一日南泉至问。如何是庵中主。答云苍天苍天。泉云苍天且置。如何是庵中主。答云会即便会。莫忉怛。泉拂袖去。游钱唐止大慈山。山居浙江上。地斥卤砂砾。无所得水。将去而他。忽有虎跪地出泉。甘洌可饮。识者以为神。而众亦大集。上堂云。山僧不会答话。只能识病。有一僧出前立云。远有病么。请师识。中便下座。归方丈。赵州问。般若以何为体。答云。般若以何为体。州大笑而出。中明日见赵州扫地次。中问般若以何为体。州置帚大笑抚掌。中便归方丈。有僧辞往江西。中云。我劳汝得否。僧云劳什么。中云劳汝将取老僧去。僧云。更有过于和尚者。亦不能将去得。中便休。其僧后举似洞山。山云。阇梨争合恁么道。僧云。和尚作么生。洞云将得。洞又问其僧云。大慈别有什么言句。僧云。有时示众云。说得一丈不如行得一尺。说得一尺。不如行得一寸。洞云我不恁么道。僧云作么生道。洞云。说取行不得底。行取说不得底。会废教因民服。徙戴氏引墅。大中初。诏除前禁。复仪相。太守刘公加礼敬。丛社之盛。不减畴昔。咸通三年二月十五日。嘱累毕。怡然坐逝。寿八十三。腊五十四。其冬克塔而窆焉。

　　唐宣鉴

　　剑南周氏子。幼不群。稍长出家登戒。习复经律。乡里誉之。时达磨之道。方盛行襄汉间。龙潭信禅师名尤振。鉴因挟复造之。见则遽曰。久向龙潭。及乎到来。潭又不见。龙又不现。鉴曰。子亲到龙潭来。一夕久侍立方丈上。将出索烛焉。信授以纸烛。鉴拟接次。信即吹灭之。鉴礼拜。信云见什么便礼拜。鉴云。从今向去。不疑天下老和尚舌头也。明日即辞去。信谓诸徒曰。可中有个汉。牙如剑树。口似血盆。一棒打不回头。他日向孤峰顶上。立吾道在。

　　鉴抵沩山。从法堂西过东。回顾方丈云。无无。便出。至僧堂前。乃云。也不可草草匆匆。遂具威仪上参。跨门提起坐具唤云。和尚。沩山拟取拂子。鉴喝扬袂而出。沩山晚间问维那云。今日新到僧何在。对曰。那僧见和尚了。便背法堂。着草鞋去也。沩问云。你众人还识者僧否。众云不识。沩云。是僧将来。有把茆盖头。呵佛骂祖去在。住澧阳三十年。属武宗废教。避难于独浮山石室中。大中初。武陵太守薛廷望。再崇葺德山禅院。请鉴居之。上堂云。于己无事。则勿妄求。妄求而得之。亦非得也。汝但无心于事。无事于心。则虚而灵。空而妙。毫𨤲系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝若求之。得无累乎。及其厌之。又成大患。

　　鉴一日问维那。今日几人新到。那云八人。鉴云。将来一时生按着。

　　龙牙问学人。仗镆鎁剑。拟取师头时如何。鉴引颈。牙云。头落也。鉴微笑。牙后到洞山举前语。山云。德山道什么。牙云。德山无语。山云。莫道无语。且将德山落底头。呈似老僧。牙省过忏谢。有人举似鉴。鉴云。洞山老人不识好恶。者个汉。死来多少时。救得有什么用处。

　　雪峰问。从上宗风以何法示人。鉴云。我宗无语句。亦无一法与人。岩头闻云。德山老人一条脊梁骨硬似铁。拗不折。虽然如是。唱教门中。犹较些子。

　　鉴寻常遇僧到参。多以柱杖打。临济闻之。教侍者参次。待其打时。但接取柱杖。当胸一柱。侍者壹如临济教。鉴便归方丈。待者回举似临济。济云从来疑著者汉。

　　六年乙酉岁。十二月三日。忽告其徒曰。扪空追向。劳汝心神。梦觉觉非。复有何事。竟坐逝。春秋八十四。戒腊六十五。

　　唐藏奂

　　生苏州华亭之朱氏。方娠及产。人闻异香气。为儿时。尝堕井中。若有物以举而出之者。丱岁礼道旷禅师剃落。弱冠诣嵩山受具。母每想念。辄涕泣。因尔丧明。迨归省。即能视如故。母丧哀毁。庐墓致祯祥。以孝名乡里。见灵默大师于五泄山。获悟入。涉会昌大中教门盛衰之变。守道自若。及洛阳再造长寿寺。诏居之。手缉梵夹。以完大藏。尝谓人曰。吾前身。寔四明天童山昙粹也。宿缘且至。吾其归乎。会南海杨公收典姑苏。建精舍。迎奂。因东还。大中十二年。鄞檀越任景求愿。悉捐其家。奉三宝。慕奂行义。祈请为开山第一世。众拥留不听往。奂以棕拂遗之曰。此在即我在尔。尚何疑。既说法。玄侣云委。且为筑一墩西北隅。植柏五根其上。以表五百墩。曰此水地吾以镇之。俄剡𡨥裘甫犯鄞。一日其徒二千人。尽执兵突入。奂瞑目宴坐堂上。贼临以锋刃。色不挠。贼悸慑。扣头谢罪去。贼平。州上其事。诏赐寺额栖心。以旌奂德。而天童亦时所莅止也。咸通七年秋。示微疾。预戒弟子曰。七日之后。吾且逝矣。可权窆天童岩。更三年而阇维焉。八月三日终。寿七十七。腊五十七。十年八月三日。弟子遵遗命从事。获舍利数千粒。色红翠可爱。十三年。弟子价休。诣阙请谥。诏谥心镜。塔曰寿相。刺史崔琪撰文勒碑。

　　唐从谏

　　姓张氏。其先南阳人。后徙广陵。性倜傥。为乡里所畏服。有善相者。谓曰。子身八尺。眉目秀朗。他日必荷荣寄。谏曰。素不愿仕进。未知所以荣寄也。曰非独以仕进为荣寄。方壮岁。忽谢遣妻子。求剃染。甫登戒品。因悟心宗。寻挂锡于洛下广孝寺。慕道之宾。纷然参访。民间尤敬事之。设食必位对宾头卢尊者曰。固生罗汉也。会昌沙汰。谏乌帽麻袍。得皇甫氏温泉之别业匿焉。夏尝入定于后冈乔木下。一日雷电。风雨大作。他在者皆惊走。谏跏趺坐自若。徐向空叱曰。恶畜生敢尔。大中初。归洛下。时广陵所生之子长矣。偶来觐。遇谏于院门不识也。乃从问所在处。谏诡指之曰。东南。子去。因阖户不复出。咸通七年。丙戌夏。遍诣檀越辞别。且戒诸弟子玄章等。秋七月朔。旦起盥手焚香。苾慈氏如来。右胁卧而逝。年八十余矣。玄章等。送尸于建春门外尸陀林。施诸鸟兽。三日视之。肌貌如生。卒无侵毁者。于是又以西竺法焚之。收合余烬。起白塔于道旁。

　　唐义玄

　　姓邢氏。曹州南华人。幼负出尘之志。及落发进具。即慕禅宗。初依希运禅师。止黄檗山。堂中第一座。勉令问话。玄问如何是祖师西来的的意。檗便打。如是三问。三遭打。遂辞黄檗。参大愚。愚问什么处来。玄云。黄檗来。愚云。黄檗有何言教。玄举前话。且问愚以遭黄檗打。过所在处。愚云。黄檗恁么老婆心。为汝得彻困。汝犹不知。反从我觅过耶。玄于是大悟云。元来佛法无多子。愚因揕其衣领。诘之云。适来汝尚不知其过。而今又道佛法无多子。汝见个什么如此。玄无语。但筑愚肋下三举而已。愚拓开云。汝师黄檗。非干我事。玄即走见黄檗。檗云。尿床鬼子。来来去去作么。玄云。只为老婆心切。檗云。大愚饶舌。待见与他一顿。玄云。说什么待见。即今便是。遂鼓檗一掌。檗笑云。者风颠汉。敢来这里捋虎须。参堂去。

　　玄一日辞黄檗。檗云。什么处去。玄云。不是河南。即是河北。檗枮柱杖便打。玄捉住柱杖云。者老汉莫盲枷瞎棒。已后错打人去在。檗唤侍者。把将柱杖拂子来。玄唤侍者。把将火来。檗云不然。但将去。汝后坐断天下人舌头在。玄还乡党。俯徇请人之请。住子城南临济禅苑。上堂云。汝等诸人赤肉团上。有一无位真人。常向面门出入。汝若不识。但问老僧。时有僧问。如何是无位真人。玄便打云。无位真人。是什么干屎橛。

　　上堂。夫为法者。不避丧身命。我在先师处。三度吃棒。如蒿枝拂相似。如今更思一顿。谁为我下得手。时有僧云。某甲下得手。玄与柱杖。其僧拟接。玄便打。咸通七年丙戌四月十日将示灭。乃集嗣法诸徒。说偈曰。沿流不止问如何。真照无边说似他。离相离名如不禀。吹毛用了急须磨。偈毕坐逝。谥慧照。塔号澄灵。

　　唐鉴宗

　　姓钱氏。湖州长城人。祖徽礼部侍郎。父晟不仕。卧病久之。宗刲股肉作羹以进。病因愈。孝誉远着。时高闲以内供奉上都临坛大德。居州之开元寺。闲善草书。声名借甚。宗请礼以为师。而剃染焉。谒盐官悟空大师。获印记。咸通三年辛巳。巡历名山。遂止天目东峰之径山。道俗归心。化以弘阐。有弟子洪諲。以讲论自矜。宗谓之曰。佛祖正法。直截亡诠。汝算海沙。于理何益。但能莫存知见。泯绝外缘。离一切心。即汝真性。諲闻茫然。礼辞游方。至沩山悟旨。乃知宗训为不诬也。七年丙戌。闰三月五日示灭。塔全身于大寂岩下。梁乾化五年。吴越国王尚父钱氏。表请谥曰无上天下号为径山第二祖。云芽先生吴兴沈敬修述赞记。

　　唐日照

　　姓刘氏。岐人。世豪贵。读书通经史庄老。然意殊陋之。遂趋长安大兴善寺昙光法师。求出家。既受具。谒嵩岳得印记。为黄梅法胤。后游南岳昂头峰。爱其秀丽竦㧞。迥脱尘累。有终焉之志。庵居阅二十载。属会昌废教。照因木食涧饮。仅延喘息深岩穷谷中。大中初。诏除旧禁。乃复率其慕向之徒。缮治故址。以受来学。如是又十五年。咸通元年示寂。春秋百八。越三年二月三日。迁尸于塔。建碑垂永久。天下谓之昂头照云。

　　唐普化

　　出家事盘山宝积禅师。得教外别传之指。及盘山示寂。乃持一铎。于北地行化。或城市。或山林。见人则以铎从耳边振之。而唱曰。明头来明头打。暗头来暗头打。四方八面来连架打。时义玄禅师方居真定之临济院。使人捉住问曰。总不与么来时如何。化乃拓开其人云。来日大悲院里有斋。济闻之曰。我从来疑著者汉。

　　一日临济择菜次。化吃生菜。济曰。者汉大似一头驴。化作驴鸣。

　　化见马步使喝道出。化亦喝道。且作相朴势于马步使前。使令打五棒。化云。似即似。是即不是。使云。我打得你便休。说甚是不是。

　　化于阛阓间振铎唱云。觅个去处不可得。时道吾遇之。把住云。你拟向什么处去。化云汝从什么处来。道吾无语。化掣手便去。

　　一日入临济院。济云贼贼。化亦云贼贼。同入僧堂。济指圣僧问云。是凡是圣。化云是圣。济云作者个语话。化骤撼铎唱云。河阳新妇子。木塔老婆禅。临济小厕儿。只具一只眼。

　　将终乃巡街乞求直裰。或施之衣。辄弃去。至临济。合棺施之。则欣然。负之趋。且号曰。明日普化东门死矣。于是闻者相率出东门以送。化曰。今日于青乌经不利。明日当死南门。明日之出南门者。以其诞也。稍益怠。及西门北门。则绝无往者矣。化然后入棺。自盖殓。或知之转以报。四方坌集。集则铎声响空中。渐远渐微耳。众共破棺视之索然。

　　唐良价

　　会稽诸暨俞氏子。稚岁即从师于五泄山。逮二十一年。方获剃染。往嵩山受具戒。未几见南泉愿禅师。值马祖讳辰。南泉修斋次。泉问众云。未审马大师还来否。众无对。价出云。有伴即来。泉指价谓众云。此后生甚堪雕琢。价云。和尚莫压良为贱。到沩山问云。忠国师无情说法话。闻之久矣。未究其微。请和尚今日与良价道。沩云。父母所生口。终不为汝道。价云。还有与和尚同道者否。沩云。此去有云岩道人。汝若见之。必为汝道。既到云岩。便问。无情说法什么人得闻。岩云。无情说法。无情得闻。价云。和尚闻否。岩云。我若闻。汝即不闻我说法。价云。若恁么。良价果不闻和尚说法也。岩云。我说法汝尚不闻。何况无情说法。价述偈云。也大奇也大奇。无情说法不思议。若将耳听终难会。眼处闻声方得知。遂辞岩。岩云。什么处去。价云。未卜所止。岩云。莫湖南去。价云无。岩云。莫归乡去。价云无。岩云。早晚来也。价云。待和尚有住处即来。岩云。此去难得相见。价云。难得不相见。又问。和尚百年后。忽有人问还貌得真否。如何秪对。岩云。但向伊道只者是。价良久。岩云。价阇梨。承当个事。大须子细。价犹未肯。后因过水睹影。乃有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。他日因供养云岩真。有僧问云。先师道只者是。莫便是否。价云是。僧云。意旨如何。价云。当时几错会先师语。僧云。未审先师还知有也无。价云。若不知有。争解恁么道。若知有。争肯恁么道。大中末。盛化豫章高安之洞山。价问僧云。世间何处最苦。僧云。地狱最苦。价云不然。僧云。什么最苦。价云。袈裟下不明大事最苦。

　　价有疾。僧问云。还有不病者么。价云有。僧云不病者还看和尚否。价云。老僧看他有分。僧云。和尚争得看他。价云。老僧看时即不见有病。僧无对。

　　咸通十年己丑三月朔。剃发搭僧伽梨。命鸣钟。奄然逝。时弟子众悲号莫能已。价忽开目。喻众曰。夫出家之人。心不依物。是真修行。劳生息死。于悲何有。召主事僧曰。营斋。斋毕吾其逝矣。于是众情慕恋。乃持迟其斋。至于七日。而后告备。价亦随众。且谓其斋为愚痴斋。盖以其无般若气分也。及僧唱随意。则曰。临行之际。大率不可喧动。此斋所以示戒也。明日浴讫跏趺而逝。春秋六十三。戒腊四十二。后诏谥悟本。塔号慧觉。

　　唐藏廙

　　姓程氏。衢州信安人。蚤岁志求出家。元和中。诣长沙岳麓寺。依灵智律师落发。长庆三年。登具戒于武陵开元寺智总律师所。语同业曰。教门繁广难寻。然有总门而不探讨。是可谓智乎。于是游湘潭。登龙牙山。遇马素弟子。方说法山中。一日语廙曰。蕴界不真。有生非我。子之正本。当何所名。复从谁得。廙于言下领悟。未几。避会昌之祸于乡里之柯山。大中六年。郡牧崔公寿。别于郡之龙兴寺。构禅室以居之。阅数年至嘉禾。众留居至德伽蓝。崔公钧守姑苏。久闻廙名。邀居南禅院。咸通八年。浙西廉使周公宝。命居招隐寺。秋反嘉禾永安寺。盖信士吕京。舍别墅以造者。乾符中。盗冠充斥。廙曰盗终不至此。后果然。五年十月十二日。安坐而化。弟子号哭。乃复苏。明年三月望前。遍别众以逝。寿八十三。腊五十六。

　　唐大安

　　闽之陈氏子。幼年入道。资质不凡。元和十二年。登戒品于建州浦城县之凤栖寺灵感坛。寺始名乾元。坛名兜率。当安受戒时。天雨桂子。地生朱草。刺史元锡上其瑞。诏改今名。俄游洪井。获闻律学之要。造临川石巩山。见慧藏禅师。受半人之记。北入五台。每裸浴龙池中。观者惊悚。安自若。后礼沩山大圆禅师。时崔贞孝方廉使豫章。重闻安誉。走疏召之。咸通十四年。诏赐号延圣大师。并紫袈裟。中和二年。法堂之梁。忽中折。明年癸卯十月二十二日。坐逝于怡山之方丈。春秋九十一。腊六十七。谥圆智。塔号证真。

　　唐慧寂

　　韶州浈昌叶氏子。年十五。恳求出家。父母不听。十七恳愈甚。犹未许也。其夜忽有白光二道。贯其舍。察其所从来。则自曹溪发也。寂亦左断无明指及小指。以进曰。敢以奉酬劬劳之德。于是遣依通禅师于南华剃染。年十八。即以沙弥进道。初访耽源。已觉升堂。后见沩山。遂能臻奥。问沩山云。如何是真佛住处。沩云。以思无思之妙。反思灵𦦨之无穷。思尽还源。此性常住。事理不二。真佛如如。于是执侍久之。遂往江陵受戒。乃参岩头。岩举拂子。寂展坐具。岩置拂子于背后。寂以坐具搭肩上出。岩云。我不肯汝放。品肯汝收。问石室云。佛之与道相去几何。室云。道如展掌。佛似握拳。即辞室。室门送召云。莫一向去。已后却来我边。寂归沩山居十年。父子酬唱。及应接他机。具见别录。后自王莽山。迁止仰峤。随缘展化。言句尤繁。上堂云。汝等诸人。各自回光反照。莫记吾言。汝从无始劫来。背明投暗。妄想根深。卒难顿㧞。吾之所言。盖欲夺汝粗识。如将黄叶止啼。有什么是处。僧问。禅宗顿悟。毕竟入门的意如何。寂云。此事极难。若是祖师门下。上根上契。一闻千悟。得大总持。其余根随智劣。若不安禅静虑。到者里总须茫然。僧云。此外还别有方便。令学人得入也无。寂云。别有别无。徒令汝心不安。且道。汝是什么处人。僧云幽州人。寂云汝还思彼处否。僧云常思。寂云。彼处楼台林苑。人马骈阗。汝反思时。还有许多般否。僧云。某甲到者里。一切不见有。寂云。汝解犹在境。信位即是。人位即不是。据汝所解。只得一玄。向后得座披衣。自看去好。僧礼谢而去。

　　寂于未迁化之数年前。有偈云。年满七十七。老去是今日。任性自浮沉。两手攀屈膝。逮兹果于韶州东平山抱膝而化。时年七十七。后谥智通大师妙光之塔。

　　唐庆诸

　　生庐陵新涂玉笥乡之陈氏。祖考皆有隐德。诸年十三。礼绍銮禅师于豫章西山剃落。年二十三。往嵩山受具戒。习毗尼。既而抵大沩山。作米头。以究心学。一日诸在寮内筛米次。沩山云。施主物莫抛撒。诸云。不抛撒。沩于地上拾得一粒。举起云。又道不抛撒。诸云。一粒子不多。沩云。须知千粒万粒。从者一粒生。诸云。千粒万粒。从者一粒生。未审者一粒。从什么处生。沩山笑归方丈。至晚上堂云。大众米里有虫。

　　后参道吾问云。如何是触目菩提。吾唤沙弥。沙弥应诺。吾云添净瓶水着。吾却问诸。汝适来问什么诸欲举前问。吾便起去。诸有省。

　　后出世石霜。上堂云。法身非身。此是教家极则。祖师门下。全无肯路。但由心意。妄说见闻。尽落今时窠臼。汝等诸人还委悉么。僧问如何是西来意。诸云。空中一片石。僧礼拜。诸云会么。僧云不会。诸云。赖汝不会。汝若会。即打破汝头。道吾以诸见处深类己。乃躬至石霜就养。会洞山示寂。四方学者无所归宿。而卒于诸是赖。如是二十年。堂中老宿长坐不卧。屹若椔杌。天下谓之石霜枯木众。

　　光启四年戊申岁二月乙亥。示疾终。享龄八十二。受腊五十九。越三月十五日。葬于寺之西北隅。谥普会。塔号法相。

　　唐全豁

　　出泉州柯氏。少挺特。器度宏伟。依清源谊公剃落。趋长安西明寺照公。受具戒。即往保寿寺习经律。顷之偕雪峰存公。钦山邃公。北造临济。属临济归寂。乃谒仰山。才入门。提起坐具云。和尚。山欲举起拂子。豁云不妨好手。继参德山。提坐具上法堂。徘徊瞻顾。德山云作么。豁咄之。山云。老僧过在什么处。豁云。两重公案。遂下参堂。山云。者个阿师。稍似个行脚人。至来日上方丈问讯。山云。阇梨是昨日新到么。豁云是。山云。什么处学得者虚头来。豁云。某甲终不自谩。山云。他后不得孤负老僧。一日豁入方丈。侧身立问云。是凡是圣。山喝。豁礼拜。后有人举似洞山。山云。若不是豁上座。大难承当。豁闻之乃曰。洞山老人不识好恶。错下名言。我当时一手揖一手捺。

　　雪峰作饭头。一日饭迟。德山拓钵至法堂。峰因晒炊巾。见之云。者老汉。钟未鸣。鼓未响。拓钵向什么处去。德山便归方丈。峰举似豁。豁云。大小德山不会末后句。山闻即呼至问云。汝不肯老僧那。豁密启其意。山至来日上堂。豁于僧堂前。抚掌大笑云。且喜老汉会末后句。直是天下人无柰他何。虽然如此。也只得三年。

　　豁与雪峰钦山聚话次。雪峰忽指一碗水。钦山云。水清月现。雪峰云。水清月不现。豁踢翻水碗而去。

　　豁与雪峰同辞德山。山问甚么处去。豁云。暂辞和尚下山去。山云。子他后作么生。豁云。不敢孤负和尚。山云。子凭何见。有此说。豁云。智过于师。方堪传授。智与师齐。减师半德。山云。如是如是当善护持。豁反庵于洞庭之卧龙山。僧问。无师之人还有出身处也无。豁云。声前古毳烂。云堂堂来时如何。豁云刺破眼。问如何是祖师意。豁云。移取庐山来向汝道。

　　上堂。谓诸徒云。吾尝寻究涅槃经。三两段文。似衲僧说话时。有僧礼拜请举。豁云。第一段义道。吾教意如伊字三点。东方一点。点开诸菩萨眼。西方一点。点断诸菩萨命根。上方一点。点着诸菩萨顶。第二段义道。吾教意如摩醯首罗。擘开面门。竖亚一只眼。第三段义道。吾教意。如涂毒鼓。击一声。远近闻者皆丧。时小严上座出问云。如何是涂毒鼓。豁以两手按膝。举身横亚云。韩信临朝底。

　　光启初。徙唐年山。凿岩置院。号岩头。值天下大乱。豁每语人曰。我死要当大叫一声。三年四月八日。贼群聚院中。索供馈。知事辈皆遁匿。独豁坐堂上。贼挥突。不为动。乃剚刃其腹。豁果大叫。声闻数十里。竟卒。阇维获舍利以葬。僖庙赐谥清严。塔号出尘。南岳释玄泰撰碑颂德。

　　唐惟靖

　　吴门人也。形奇貌古。甚类憨痴。年十三。入宁国寺。巡僧房唱曰。要人出家请留下。至经藏院。见大德慧政。便跪拜。愿容执侍。既剪落。趋天台受具戒。略归谢政。还访知识。每夜宿于定光禅师废道场地。侵星远赴禅林寺晨粥。虎随往来。踪迹满道。靖随以锄灭之。其意盖不欲令人知也。常病背疽。袒而卧。偶有鸩鸟。粪疮上即愈。窖藏半斗米。曰以为霜雪粮。日和野菜煮铫中取食。米则终年未尝耗。寻徙明州之伏龙山。山下瞰沧海。势岧峣㧞霄汉。昔沙门鉴诸隐焉。诸有文学道义刺史至者多谒之。靖尤为刺史黄晟所敬。屡请于州府供养。晚年于奉化北山置院。示疾坐逝。春秋七十余。窆于山下。茔铭存焉。

　　唐玄泰

　　不知何许人。性方正。举止造次合于义。蚤年遍参请。尝见德山鉴禅师。有悟入。晚居衡山之七宝台。寒暑之服。未尝用帛。人因以布衲呼之。后进或有谒者。使尽略去苛礼。苟苾门弟子。则立谢绝。戒勿通。然好诱诲俊秀。善词章。凡著述。辄能传远垂久。时寺尤苦山民莫徭辈所扰。斩木烧山。不可谁何。于是泰作畬山谣以风。而上适闻之。诏守令严加禁约。而岳中诸寺。赖以获存。临逝说偈曰。不用剃头。不须澡浴。猛𦦨一堆。千足万足。舍利营小浮图以葬。

　　唐圆绍

　　姓孙氏。其先富阳人。祖官南燕。固占藉于滑台焉。绍幼而俊迈恬静。年十八。事明福寺正觉禅师出家。年二十二。于相州义坛。从香灯律师受具。已而遍历丛林。实悟旨于夷门仓垣水南。水南即今之开宝寺也。复久挂锡。以养圣胎。大中十年。会裴公休罢相镇汴。与言悦之。请居上方院。绍恐其迫窄。不足以容广众。将辟而大之。时檀信臻萃。倏成钜刹。拥毳之流。数盈二百。僖宗时。相国晋公王铎。为奏院额曰双林。师号曰法济。仍诏度僧七人。以侍汤药。法社之盛。仅四十载。所受化者。可万计。僧尼弟子。五百余人。乾宁二年乙卯七月四日。谓众曰。若不解玄旨。何能脱生死。报汝诸人。急急自了。吾今景迫崦嵫。此为最后教戒也。遂寂然而化。寿八十五。腊六十三。诏于本院西南隅建塔以葬。越五年二月二日。开塔仪貌如生。爪发俱长。乃复供养七日。使远近瞻仰。当阇维之际。神光五色出烟中。收舍利百余粒。四众淘汰近千粒。珠圆玉洁。非戒定慧所熏染。恶能尔。昭宗戊午岁也。梁乾化癸酉。诏谥定觉。塔号灵化。贞明四年九月。慧霭等立碑。开封尹王瓒文。

　　唐从谂

　　郝氏。曹州郝乡人也。童稚出家于州之扈通寺。以沙弥抵池阳。见南泉愿和尚。时泉方偃息。问谂曰。近离什么处。谂云瑞像院。泉云。还见瑞像么。谂云。不见瑞像。只见卧如来。泉云。汝是有主沙弥。无主沙弥。谂云。有主沙弥。泉云。主在什么处。谂进前云。仲冬严寒。伏惟和尚。尊体万福。泉器之。许入室。

　　异日问南泉。如何是道。泉云。平常心是道。谂云。还可趣向否。泉云。拟向即乖。谂云。不拟如何知是道。泉云。道不属知。不属不知。知足妄觉。不知是无记。若是真达不疑之道。犹如太虚廓然虚豁。岂可强是非耶。谂于言下悟入。乃于嵩岳琉璃坛纳戒。却反南泉。异日问南泉。知有底人。向什么处休歇。泉云。山下作牛去。谂云谢指示。泉云。昨夜三更月到窗。

　　谂作火头。一日闭却门。烧烟满屋。叫云。救火救火。时大众俱到。谂云。道得即开门。南泉于窗隙中。过钥匙与谂。谂即开门。

　　谂到黄檗。檗便闭却方丈门。谂持火炬。于法堂内叫云。救火救火。檗开门擒住云。道道。谂云。贼过后张弓。

　　又到保寿。寿见来即背坐禅床上。谂展坐具礼拜。寿下禅床。谂便出。

　　到盐官云看箭。官云过也。谂云中也。

　　到夹山将柱杖入法堂。夹山云。作什么。谂云探水。夹云。一滴也无。探什么。谂倚杖于壁而出。

　　将游五台。有大德作偈留云。何处青山不道场。不须䇿杖礼清凉。云中纵有金毛现。正眼观来非吉祥。谂云。作么生是正眼。大德无对。

　　众请住赵州观音院。示众云。如明珠在掌。胡来胡现。汉来汉现。老僧把一枝草。为丈六金身用。把丈六金身。为一枝草用。佛是烦恼。烦恼是佛。时有僧问。未审佛为谁家烦恼。谂云。为一切人烦恼。僧云。如何免得。谂云。用免什么。

　　谂扫地次。僧问。清净伽蓝为什么有尘。谂云。又一点也。

　　谂问一座主。讲什么经。座云。讲涅槃经。谂云。问一段义得否。座云得。谂以脚踢空吹一吹。是什么义座云。经中无此义。谂云。五百力士揭石业。便道无。

　　大众晚参。谂云。今夜答话去。有解问者出来。时有一僧出礼拜。谂云。比来抛砖引玉。却引得个墼子。

　　有僧游五台。问一婆子云。台山路向什么处去。婆云蓦直去。僧便去。婆云。又恁么去也。僧举似谂。谂云。待我去勘破者婆子。谂明日便去。问台山路如前。婆答谂亦如前。谂归谓其僧曰。我与汝勘破者婆子了也。

　　僧问。恁么来底人。师还接否。谂云接。僧云。不恁么来底人。师还接否。谂云接。僧云。恁么来者从师接。不恁么来者如何接。谂云。止止不须说。我法妙难思。

　　有新到僧。谓谂曰。某甲从长安来。横担一条柱杖。不曾拨着一人。谂云。自是大德柱杖短。僧无对。

　　有僧写谂真。呈谂。谂曰。且道似我不似我。若似我即打杀老僧。若不似我即烧却㡧子。

　　谂上堂云。才有是非。纷然失心。还有答话分也无。后有僧举似洛浦。浦扣齿。又举示云居。居云何必。僧回举似谂。谂云。南方大有人丧身失命。僧云。请和尚举。谂才举前语。僧指旁僧云。者个师僧。吃却饭了。作恁么语话。谂休去。

　　一日真定帅王公。携诸子入院。谂坐而问曰。大王会么。王曰不会。谂云。自小持斋身已老。见人无力下禅床。明日王公令客将传语。谂下禅床接。侍者问云。和尚昨日大王来。不下禅床。今日军将来。为什么却下禅床。谂云。非汝所知。上等人来。禅床上接。中等人来。下禅床接。下等人来。山门外接。

　　谂临终。寄拂子与王公曰。若问何处得来。但道老僧平生受用不尽者。

　　乾宁四年十一月二日。右胁而寂。寿一百二十。谥真际大师。

　　唐慧沐

　　姓祝氏。世居暨阳。为着族。沐幼冲。习诗礼成造秀。随计吏入京师。道过觉智寺。谒大观禅师契真。真微以语风沐。沐因开寤。求剃度。已具戒。诣洪井礼观音次。顿见本心。咸通七载。还乡里化导。邑宰韦公为帅。檀信建栖真院。以待四方学者。无何廉使裴延鲁。于水监坊营治精舍。既成而召沐居之。俄明州掾齐肇。请居玉笥峰。所至著名绩。未几卒。寿八十八。腊四十五。乾宁五年七月三日也。

　　唐元安

　　姓谈氏。凤翔麟游人。丱岁依兄祐律师于岐阳怀恩寺。剃落受具。即事参扣。首访临济。已而辞济。济喜曰。临济门下一只箭。谁敢当锋。安蒙许可。自谓已足。寻至夹山卓庵。后得夹山书。览之悚然。乃弃庵至夹山礼拜。夹山曰。鸡栖凤巢。非其同类。出去。安曰。自远趋风。请师一接。夹山曰。目前无阇梨。此间无老僧。安便喝。夹山曰。住住。阇梨且莫草草匆匆。云月是同。溪山各异。阇梨截断天下人舌头即得。如何却教无舌人解语。安茫然。夹山便打。安因兹服膺数载。

　　一日问夹山。佛魔不到处。如何体会。答曰。烛明千里像。暗室老僧迷。又问。朝阳已升。夜月不见时如何。答曰。龙舍海珠。游鱼不顾。

　　夹山将示灭。谓众曰。石头一枝看看灭已。安曰不然。夹山曰何也。安曰。自有青山在。夹山曰。苟如是则吾道未坠也。夹山顺世。安因卜居于澧阳洛浦山。后徙朗州苏溪。四方玄侣辐辏。

　　示众云。末后一句。始到牢关。锁断要津。不通凡圣。须知上流之士。不将佛祖见解。贴在额头上。如灵龟负图。自取丧身之本。僧问瞥然便见时如何。答曰。晓星分曙色。争似太阳辉。僧问恁么来不立。恁么去不泯时如何。答曰。鬻薪樵子贵。衣锦道人轻。问曰。教中道。饭百千诸佛。不如饭一无修无证者。百千诸佛有何过。无修无证者有何德。答一片白云横谷口。几多归鸟夜迷巢。问曰。如何是本来事。答曰。一粒在荒田。不耘苗自秀。问若一向不耘。莫草里埋没却也无。答肌骨异刍荛。稊稗终难映。

　　上堂云。孙膑收铺去也。有卜者出来。僧出曰。请和尚一卦。答汝家爷死。僧无语。

　　光化元年戊午秋八月。诫主事曰。出家之法。长物不留。播种之时。切宜减省。谛构之务。悉从废停。流光迅速。大道深玄。苟或因循。曷由体悟。众以为常。略不相儆。至冬示有微疾。亦不倦提唱。十二月一日。告众曰。吾非明即后也。今有一事。问汝等。若通者个是。即头上安头。若道者个不是。即斩头求活。时第一座对曰。青山不举足。日下不挑灯。安曰。者里是什么时节。作者个语话。时有彦从上座。别对曰。离此二途。请和尚不问。安曰未在更道。答彦从道不尽。安曰。我不管汝尽不尽。答彦从无侍者祇对和尚。安乃下堂。至夜令侍者唤彦从。入方丈曰。阇梨今日祗对老僧。甚有道理。据汝合体先师意旨。先师道。目前无法。意在目前。不是目前法。非耳目之所到。且道那句是主句。若择得出。分付钵袋子。答彦从不会。安曰。汝合会但道。答彦从实不知。安喝出。乃曰苦苦。二日午时。别僧举前语问安。安自代曰。慈舟不棹清波上。剑峡徒劳放木鹅。便告寂。寿六十有五。腊四十六。塔于寺西北隅。

　　唐文喜

　　嘉禾御儿朱氏子。母方娠梦。得三蒂桃吞之。而产。孩孺却荤膻味。七岁依邑之常乐寺僧清国出家。国盖其舅氏也。使习经忏。乃遂剃落。俄学法华。及阅天台文句於越州之开元寺。即事敷演。开成三年。登具足戒。无何属会昌变。故操行愈益属。大中初。再获度于盐官之齐丰寺。大慈山性空禅师。指使参方。咸通壬午岁。见仰山寂公于豫章观音寺。顿契心法。仰山因令曲知常住。一日有客比丘。中后求食。食既尽。喜以事冗偶未食。遂馈客。顷之仰山问曰。求食比丘。已证果位。汝给之否。答辍已分给之。仰山曰。汝得利益。何可言耶。七年还居余杭之千顷山。十年檀越刘严马征等。请居龙泉古城院。居凡十一年。乾符己亥。巢寇掠地余杭。又徙霅之余。不亭避之。刺史杜孺休以仁王院邀焉。光启三年。钱谬始牧杭。疏以龙泉廨署迎致。即今之慈光院也。僧问如何是涅槃相。喜曰香烟尽处验。问如何是佛法大意。喜唤院主曰。者师僧患颠。问如何是自己。喜默然。僧罔措。再理前问。喜曰青天夜蒙昧。不向月边飞。

　　大顺初。威胜军节度使董昌。与武肃同表荐。赐紫衣。乾宁四年。赐号无著。光化三年十月二十七日。坐逝于廨署。寿八十。夏六十。十一月二十二日。塔于灵隐山之西坞。

　　喜性资纯谨。至诚可格物。广明元年夏。螟蝗蔽天下。则野为之赭。喜以柱杖。标袈裟畎浍中。厉声叱之。蝗无下者。是岁一境之内。独喜所耕十顷。为有秋。将终之时。方丈发白光。竹树皆变白。

　　唐寰普

　　不知何许人。既得法于澧阳之夹山。后于洛阳之韶山阐化。一日下山见遵布衲。遵问韶山在什么处。普指竹处云。只者便是。遵云拟伸一问得否。普云。看君不是金牙作。争解张弓射尉迟。遵云。凤凰直入烟霄路。谁怕林中野雀儿。普云。饶君直在威音外。犹较韶山半月程。遵云。且道过在什么处。普云。倜傥之词。时人知有。遵云恁么则真玉泥中异。不拨万机尘。普云。鲁般门下。徒劳巧妙。遵云。学人只恁么。师意如何。普云。玉女夜抛梭。寄锦于西舍。遵云莫便是和尚家风也无。普云。横身当宇宙。谁是出头人。

　　久之而终。谥无畏。

　　唐洪諲

　　族吴氏。吴兴人。年才十九。礼无上大师于开元寺出家。至二十二。往嵩山会善寺登具。仅七日。能尽习诵大比丘戒。遂究毗尼。研经论。已而归省无上。无上曰。汝于二六时中。将何报答四恩三有。諲怃然。三日不能食。无上因其愤悱。而发明之。遽有证入。于是遍参云岩沩山。而器质盖已成矣。会昌之变。人皆悲泣叹惋。諲独否。乃曰。大丈夫当此厄运。岂非命耶。命因有不可免者。复何作此儿女子态乎。会长沙信士罗晏。愿奉安于家供养。阅二年之久。执宾礼。如一日。大中既复昌法祚。还居乡里之西峰院。咸通六年。登径山省觐。明年无上大师入灭。众请諲嗣主寺门。学者之来。视无上时。盖十倍不翅。黄巢之乱。其偏帅领卒千余人。入山见諲。宴坐不起。帅怒以剑挥之。剑不着諲。而着床者再。諲颜色不动。帅异之。因再拜有所施而去。

　　僧问。掩息如灰时如何。答犹是他家公干。问公干后如何。答耕人田不种。问毕竟如何。答禾熟不临场。僖宗皇帝。诏赐院乾符镇国额。景福二年。吴越王尚父钱氏。奏赐号法济大师。光化四年九月十八日。辞众以逝。丧事所费。皆出吴越府。禅林荣之。初王家天目之石鉴山。贫甚。諲偶见于军戍中。遽屏左右。握手耳语曰。宜自爱。他日贵极。当无忌佛法。是以王敬事之。终其身。

　　上首弟子。庐山栖贤寂公。临川义直功臣院令达。达尤杰伟。两浙被其化。卒谥归寂。

　　唐慧恭

　　姓罗氏。闽人。母梦。所居地涌浮图参天而娠。逮童孺。聪寤异常。年十七举进士。偕计到京师。游终南山。睹祖师遗像于奉日寺。释然有得。遂求𨽻本寺执僧役。时安国寺。新创开坛。年二十二。始剃落受具戒。谒宣鉴禅师于德山。山问云会么。恭云作么。山云请相见。恭云识了也。山大笑。乃许入室。

　　山既示寂。偶客信州爱玉山之胜。而居焉。刺史为营西禅寺。聚学者数百人。未几以其城市嚣[穴*辱]。复入福州长溪之马冠山。泉州之富阳山。所至檀施骈集。徒侣臻拥。志所欲。为立就。景福三年。率弟子观览天台。州牧京兆杜雄。辟紫凝山。筑瑞龙院。以留之。天复三年。癸亥十二月。忽命声钟。顾瞻左右云去。遂瞑目。春秋八十四。僧夏六十二。

　　唐道膺

　　蓟门玉田王氏子。年二十五。依范阳延寿寺落发受具。始习毗尼藏。叹曰。大丈夫宜求解脱。岂复为义所桎梏耶。由是诣翠微山问道。而即以燕居者三阅寒暑。俄而睹有人衣冠。若使者状。谓膺曰。盍游南方。以参知识乎。忽不见。且有僧从豫章至。为称洞上法席之盛。膺竟造洞山。山一日问膺云。阇梨名什么。膺云道膺。山云向上更道。膺云。向上则不名道膺。后山问膺云。吾闻思大和尚生倭国作王是否。膺云。若是思大。佛亦不作。说什么作国王。

　　一日山问膺。什么处来。膺云踏山来。山云阿那个山堪住。膺云阿那个山不堪住。山云恁么即子于山得个入路。膺云无路。山云。若无路。争得与老僧相见。膺云。若有路。即与和尚不相见也。山云。此子向后千人万人。把不住在。于是洞山深肯之。

　　出世居三峰。后徙云居提唱。颇类洞山。时钟传以南平王。据有江西。尤信向。表奏赐紫衣师号。每延请入府。则预令扫除甘子堂。以馆之。千众围绕。供施丰缛。虽荆南成汭。亦慕德遣馈。动盈钜万。天复元年辛酉秋示疾。明年正月三日迁化。

　　唐有缘

　　姓冯氏。东川梓潼人。小学之岁。即入成都福感寺。事定兰开士。定兰者。宣宗皇帝之得戒师也。每随侍出入内中。帝尝戏书其衫背云。此童子与朕有缘。由是名之有缘。而剃落焉。大中九年。白公敏中镇益部。命净众寺。开戒坛。因获受具。寻还京师。听禀经律。后遂谒小马神照而领会心要。凡一时大丛席。扣激殆遍。偶止滁之华山。及南游。廉使李公诲。为别筑禅室武夷山中。以邀之。乾符三年。抵缙云。辟院龙泉大赛山。事闻。诏词部。给龙安额。仍度七僧居之。十有八载。而迁连云。太守卢约。又于州之开元寺。构别院。以四事供养。天祐丁卯岁。四月八日疾。六月朔日终。报龄七十三。腊五十二。时司空杨公习。方制置淅右。遗命主后事。茶毗于寺之南园。获舍利百余粒。分其四十十粒。并烬骨。纳之宝瓶。而塔瘗之。晋开运三年乙巳岁。律师文泰撰文勒碑。以追颂其懿行休德焉。

　　唐恒通

　　主邢州平恩李氏。年十三。既终父母之丧。遂依师于鹊山。披览梵典。年二十。乃蒙恩剃度于州之开元寺。未几受具。寻𨽻荐福寺。听习经律。因曰。摩腾入汉。译著斯文。圣胄来梁。复明何事。由是载询南方。见招贤岑大师。岑问何处人。答曰。邢州。岑曰。我道不从彼来。答曰。和尚还住此也无。

　　岑示灭。通以弟子。执心丧礼。游宣城。尚书崔寓待之加厚。辟瑞圣禅院于谢仙山邀之以居。中和文德之间。群盗扰攘。大顺二年。通领徒至四明。州牧黄君晟。卜筑雪窦。留以接众。蔚然盛化。天祐二年七月示疾。越九日沐浴坐逝。春秋七十二。夏腊五十二。以其年八月七日。迁神于塔。塔在院之西南二百步。

　　唐楚南

　　闽之张氏子也。幼事昙蔼师于郡之开元寺。逮冠岁乃剃落。俄受具五台。而趋逍。以究律部。寻游京师。习净名经等。因叹曰。顿渐之指。悬绝如此。去依芙蓉山。无所契证。寻谒运禅师于黄檗。获记莂焉。会昌间。诏废教。即遁居林谷间。大中初。诏复教。裴公休以相国出尹宛陵。邀致黄檗于府治。以便询访。南侍檗左右惟谨。未几。辞入浙。挂锡姑苏之报恩寺。一室禅坐。阅二十余载。足未尝逾阈。乾符四年。太守周慎嗣承其风。请说法宝林寺。俄徙支硎山。以其静僻。而悦从之也。五年杭州昌化令徐正元。紫溪镇将饶京。以千顷山慈云院尤幽夐迎。处方丈中。训徒之外。但燕嘿而已。然化被吴越。光启三年。元帅钱公镠。造山供施。且表闻其德于上。诏赐紫衣一领。鹿胎衣五事。文德六年二月。忽双虹贯堂室。二鹿入寺。法堂梁折。五月疾。召众别。床上稍垂足引臂。如起行状。遽寂。世寿七十。僧腊五十六。塔全身于院西隅。

　　唐义存

　　姓曾氏。泉之南安人。家世奉佛。九岁求脱俗。父母以其幼。未许也。年十二。父游莆田之玉润寺。存侍焉。寺有律师庆玄。操行峻特。存见而遽拜之曰。我师也。遂留不肯归。十七年落发。谒芙蓉山恒照大师。属会昌之祸。遂遁止其所。久之大中既中兴大法。北游吴楚梁宋燕秦。受具戒于幽州之宝刹寺。历揽名山。遍扣禅会。卒获益于武陵之德山。咸通六年。始营雪峰之居。天下锡衲响应影随。乾符中。观察使京兆韦公。中和中。司空颍川陈公。俱仰入府。问道要。或以闻之僖宗皇帝。遣闽人陈延效赐紫伽梨。并真觉师号。岁辛亥。杖屦游丹丘四明。明年王氏审知。始以侍中入闽。据有其地。而存适不在。若相避然。后二年。还自吴。王氏大加礼异。斋僧构宇。设像铸钟。复时迎而馆之于府之东西甲第。或油幢。临席听法。其熊罢之士。渔猎之民。皆变情易行。薰其德而善矣。

　　僧问。祖意教意是同是别。存云。阇梨行脚为什么事。

　　存问僧。近离什么处。僧云离浙中。存云。船来陆来。僧云。二途不涉。存云。争得到者里。僧云有什么隔碍。存便打。

　　上堂。举拂子云。者个为中下。僧问上上人来如何。存举拂子。僧云。又道者个为中下。存以拂子蓦口打。

　　存因举六祖风幡话。乃云。大小祖师。龙头蛇尾。好与二十柱杖。时大原孚上座侍立。闻之咬齿。存云我适来与么道。也好与二十柱杖。

　　戊辰年。春三月示疾。王使医以药进。存却不受。夏五月二日夜乃灭。寿八十七。腊五十九。其月十五日入塔。嗣其法者。则玄沙师备。云门文偃。洞岩可休。鹅湖智孚。长庆慧棱。鼓山神晏。

　　新修科分六学僧传卷第七(四明胡公举刊)
卍新纂续藏经第 77 册 No. 1522 新修科分六学僧传


　　新修科分六学僧传卷第八

　　浙东沙门　昙噩　述

　　　　慧学

　　　　　传宗科

　　梁无作

　　字不用。姓司马氏。姑苏人。父宛丘县尉。母戴。方妊时。梦异沙门称姓徐。住持流水寺。苦从求寄宿。父亦梦。于盘中书字。殊得意。欲献之天子。旦则各诧所梦。母因自指其腹。谓父曰。果生男。其必归之流水寺乎。盖其家去寺不甚远也。及生岐嶷可爱。性介洁。恶荤膻物。四岁教之诵习。能强识。父滋喜其类己也。且将图婚。以待其成。母不可。竟出家。如前志。年满受具戒。讲通经论。俄弃去。后入闽。依雪峰存公。得禅要。未几。卢陵檀越。挽居三顾山之云亭院。豫章之南平院。皆固辞。时钟氏据洪井。作客十年。终莫晤会。卒游会稽。考槃四明山中。吴越钱氏。闻其名。遣使召之。略上谒遽别。仍以诗谢曰。云鹤性孤单。争堪名利关。衔恩虽入国。辞病却归山。乐安孙郃。方逸老奉化。素慢缁侣。诣作则谈笑终日。进士扬弇亦倾盖。开平中示灭。春秋五十六。作平生不入尼寺。不谒公门。不修名刺。不趋时利。有草𨽻字式。诸经礼忏文。注道安六时礼佛文。并所述诗歌行世。自号逍遥子。

　　梁师备

　　生闽之谢氏。少随其父。渔南台江中。得鱼辄纵之。父虽怒不恤也。咸通初。出家芙蓉山。即往豫章开元寺受具。归执役𨽻业院。辛苦无所惮。布纳芒鞋。日中一食。常坐不卧。丛林以备头陀称之。雪峰存禅师。其同学兄也。尝谓之曰。备头陀何不遍参去。备曰。达磨不来东土。二祖不往西天。存深以为然。出世玄沙。毳士之相从者。常七百许人。备一日上堂。默坐良久。大众将谓不说法。一时散去。备咄云。看者一队汉。略无一个有智慧者。但见我开者两片皮。尽来簇着。觅言觅语。是我真实为他。却总不会。若恁么大难大难。

　　备有时垂语曰。诸方老宿尽道。接物利生。且问汝三种病人来。汝作么生接。若拈椎竖拂。盲者不见。提唱古今。聋者不闻。待他对答。哑者无言。若接不得。佛法无灵验。有僧。出云。三种病人。和尚还许人商量否。备云。汝作么生商量。其僧便珍重而出。备云。不是不是。罗汉云。桂深现有眼见。有耳听。又有口说话。和尚作么生接。中塔云。三种病人。即今在什么处。

　　备见僧来礼拜。乃云。因我得礼汝。备问长生。维摩观佛。前际不去。后际不来。见在不住。汝作么生观。长生云。放皎然过。有个商量。备云。放汝过。作么生商量。长生良久。备云。情知汝向鬼窟里作活计。

　　僧问云。是什么得恁么难见。备云。只为太近。又问。学人为什么道不得。备云。逼塞汝口。争解道得。

　　当是时。审知王氏。以侍中据有闽土。为奏赐紫伽梨。师号宗一。开平二年。戊辰十一月二十七日终。寿七十四。腊四十四。忠懿王为树塔焉。

　　梁本仁

　　得心法于洞山。住筠州白水院。众盈三百。玄言流播。设洞山忌斋次。僧问。供养先师。先师还来也无。仁云更下一分供食着。

　　西山众行者礼拜。仁问云。来作么。行云。来求指示。仁云。尔许多人。教我分付阿谁。

　　镜清行脚到。仁唤清云。天寒道者。清云不敢。仁问云。还有卧单得盖否。清云设有。亦无工夫展得。仁云。直饶道者滴水滴冻。亦不干他事。清云。滴水滴冻有什么事。仁云。高山顶上。无可与道者㗖啄。

　　僧问如何是不迁义。仁云。落华随流水。明月上孤峰。仁将逝。焚香趺坐乃曰。香烟尽处。吾即行矣。果然。

　　梁光仁

　　不知何许人。丛林号矮师叔。以其形质矬陋也。然气概精爽。其说法。且不以杖拂为用。时时扪抚木蛇。或问焉。则曰。曹家女也。机办宏峻。四方学者所严惮。盖洞山门下之雄杰士也。

　　僧问如何是和尚家风。仁云尺五头巾。又问。如何是尺五头巾。仁云圆中取不得。

　　仁一日举香严旨重不得全话。问镜清云。怤道者作么生会。镜清云全归旨重。仁云作么生不得全。清云个中无旨路。仁云始惬病僧意。

　　冬至上堂。僧问如何是冬来意。仁云京师出大黄。

　　仁迁化时有偈曰。我路碧空外。白云闲处闲。世有无根树。黄叶风送还。又着四大等颂。李长者华严论略。行世。既入龛。有白鹿。屈膝龛前。

　　梁智闲

　　青州人。躯干七尺。读世书。有材具。亲党推许之。俄而出家。游潭湘。事大圆禅师于沩山。一日山谓之云。吾不问汝平生。于经卷册子上说得底。且汝于未出胞胎。未辨东西时。道将一句来。吾要识汝。闲懵然。久之进数语陈其所解。山皆不许。闲云却请和尚与某甲说。山云。吾说得。是吾之见。于汝眼目。有何所益。闲遂归堂。遍检所集诸方语句。无一字可以酬对。叹曰。画饼不可以疗饥。因尽焚之。涕泣辞山而去。且曰。此生不学佛法。已作个长行鬻饭僧。庶几免于劳役也。抵南阳。睹国师忠公之遗迹。而憩止焉。一日芟除草木于茅茨次。偶掷瓦砾。击竹作声。廓然大悟。遽归沐浴焚香。遥礼山云。和尚慈悲。恩逾父母。当时若与某甲说破。岂有今日事也。仍述偈云。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。

　　上堂云。道由自悟。不在说言。况乎密密堂堂。曾无间隔。不劳心意。暂借威光。日用全功。迷途自背。

　　参询之士。如水走下。郁成丛社。卒谥袭灯。塔号延福。

　　梁大同

　　舒之怀宁刘氏子。夙事洛下保唐满禅师出家。始习安般。业且成矣。意以为华严性海。岂局此哉。乃负锡趋翠微法会。偕伏牛元通请益。大明祖意。归乡里。茅茨投子山。以接学徒。一日赵州谂和尚。以分卫抵桐城县。同亦出山。遇诸途。未相识也。州加侦察。知是同。乃问云。莫是投子山主否。同云茶盐钱乞我一个。州先入山坐庵中。同后𢹂油一瓶至。州云。久响投子。到来只见个卖油翁。同云。汝只见卖油翁。且不识投子。州云如何是投子。同提起油瓶云。油油。州又问死中得活时如何。同云。不许衣行。投明须到。州曰。我早侯白。汝更侯黑。自是同誉播海寓。而咨询之侣。辐辏焉。中和中。巢寇扰攘天下。有渠魁。持刃问同曰。住此何为。同色不变。对以佛法。皆惩戒意。渠魁遽膜拜。脱身所著衣服施之。感泣而去。梁乾化四年。甲戌四月六日趺坐而亡。寿九十六。腊四十六。凡居此山三十余载云。

　　梁本寂

　　姓黄氏。泉之蒲田人。年十九。即出家于福州之云名山。年二十二。而受具。举措老成。识者知其为法器。成通初。禅学方盛。会悟本价禅师。住洞山。寂往来请益。洞山问云。阇梨名什么。寂云本寂。洞云向上更道。寂云不道。洞云为什么不道。寂云向上不名本寂。洞深器之。寂辞洞山。山问云什么处去。寂云不变异处去。洞云不变异岂有去耶。寂云去亦不变异。

　　后受请。出世抚之曹山。徙荷玉山。二处法席俱盛。

　　僧问眉与目还相识也无。寂云不相识。僧云为什么不相识。寂云只为同在一处。僧云恁么即不分也。寂云眉且不是目。僧云如何是目。寂云端的。僧云如何是眉。寂云曹山却疑。僧云和尚为什么却疑。寂云若不疑即端的去也。

　　问承教有言。大海不宿死尸。如何是海。寂云。包含万有。曰为什么不宿死尸。寂云绝气者不着。曰既是包含万有。为什么绝气者不着。寂云。万有非其功。绝气有其德。曰向上还有事也无。寂云。道有道无即得。争柰龙王按剑何。训应之暇。又出君臣五位之说。以诠其妙。复着对寒山子诗。行世。文辞雅丽可观。寻示疾终。寿六十二。腊三十七。弟子树塔以窆。南岳玄泰追撰塔铭。

　　梁存寿

　　石霜弟子也。住蒲坂。方冀王友谦作镇此邦尤礼下之。数迎入府论道。每为之前席。供施便蕃。且请为菩萨戒师。所居栖岩山。玄侣骈拥。诚无愧于枯木众也。卒年九十三。停龛一月。髭发再生。因复剃除然后入塔。

　　梁师彦

　　闽越许氏子。既受岩头奯禅师心印。初若杜默。后为所知。勉之利物。乃允众请。居台之瑞岩院。其治人治己。严整有法度。故江表之言丛席者推焉。且机辨峻捷。镜清道怤。尝致问辄挫。

　　一日有三梵僧至。彦问曰。何时离天竺。曰朝时。曰得无劳乎。曰为法忘劳。彦召维那。俾入堂。上座安置。明日求之。不复见。

　　吴越钱氏屡聘。仅一至。即苦辞去。或谓有自满仓盖不待耕获。而众常给也。忽遇一村媪。语之曰。汝疾归。救取千百物命。媪即到家。其儿妇。方挈竹器。拾田螺。媪遽放之水云。

　　又檀越数家。同日请斋。而彦一时应赴。则其分化可知。及卒。方阇维。巨蛇缘木杪。投身火聚与俱化。噫异矣。薪尽舍利飞。散草木上。精莹绝世。

　　梁居遁

　　姓郭氏。临川南城人。年十四。出家于庐陵满田寺。旋诣嵩山受具。因入翠微禅会不契。德山又不契。遂止于洞山。一日问。如何是祖师西来意。洞曰待洞水逆流。即向汝道。从此始寤。碌碌众底。八年。楚王马氏承其誉。而敬慕之。请居龙牙山妙济院。负锡而至者。常半千。示众云。夫参学人。须透过佛祖始得。所以古德道。佛教祖教。是生冤家。方有共语分。若透佛祖不过。即被佛祖谩去也。时有僧问。佛祖还有谩人心也无。遁云汝道江湖还有碍人之心么。僧无语。遁云江湖。虽无碍人之心。为时人过不得。江湖成碍人去。不得道江湖不碍人。佛祖虽无谩人之心。为时人透不得。佛祖成谩人去。不得道佛祖不谩人。若透得佛祖过。此人却过于佛祖。始是体得佛祖意。方与向上古人不别。如未透得学佛学祖。万劫无有得。时僧因问。如何得不被佛祖谩去。遁云即须自悟去。

　　遁在翠微时。问如何是祖师意。微云与我将禅板来。遁遂过禅板。微接得便打。遁云打即任打。要且无祖师意。又问临济。济云与我将蒲团来。遁遂过蒲团。济接得便打。遁云打即任打。要且无祖师意。

　　贞明初奏赐紫伽梨。号证空龙德三年。癸未九月十三日。终于所居院。

　　唐休静

　　不知何许人。参洞山。得记别静于乐普作维那时。白椎普请云。上间搬柴。下间锄地。于是第一座问云。圣僧聻。静云当堂不正坐。谁赴两头机。

　　静问洞山云。未见理路者。争免得情识去。洞云。汝还见理路也无。静云见无理路。洞云。什么处得情识来。静云正是学人问处。洞云汝须向万里无寸草处立始得。静云无寸草处。还许立也无。洞云直须恁么去。静后游河朔于平阳示寂。茶毗获舍利。建四塔以葬。一晋州二房州。三终南山逍遥园。四终南山华严寺。谥宝智塔号无为。

　　唐惟劲

　　福州长溪人。操行精苦。奉养尤俭素。人以头陀称之。登雪峰即领指。无底滞。乾化中。住岳之慈报寺。一日诣三生藏。见灯镜光影涉入。叹曰。先达圣人具不思议智慧方便。而使华严法界。主伴互融之指。昭示目前。又岂区区世间小巧。所能为哉。后有于道观中。设此器者。劲作颂五章非之。续宝林传南岳高僧传。皆劲笔。开平中楚王马氏奏赐紫衣。号宝闻大师云。

　　唐栖隐

　　字巨征。姓徐氏佩觿之岁。辞父母入道。具戒已。还勤于习律。后得心要于归宗。然风雅之情。出于天性。广明中。避巢寇于庐山。花朝月夕。未尝不见之吟咏。其嘉联妙句。往往脍灸湖海齿颊。与贯休处默修睦游。若沈颜曹松张凝陈昌符。又其次也。及寇平。放旷荆楚。每陟祝融。为留恋不能去。光化三年。南抵番禺。受知放太尉徐彦若。同光二年。邂逅钜鹿魏仲甫于洪井。遂缔文字交。天成中卒。诗之精粹者。计百余首。号桂峰集而丐序于仲甫。弟子应之寔记纲焉。

　　唐慧棱

　　杭州海盐孙氏子。初娩胞纯紫色。儿肩腋间。若服伽梨状。逮成童。益俊朗。遂出家于苏之通玄寺。才登戒品。即事南询。至雪峰问云。从上诸圣。传授一路。请师指示。峰默然。棱礼拜而退。峰笑颔之。

　　一日峰谓棱曰。我寻常向诸人道。南山有一条鳖鼻蛇。汝等出入好看。汝作么生会。棱曰今日堂中大有人。丧身失命。

　　棱入方丈参。峰云。是什么。棱云今日。天晴好普请。叩激之机。无所疑滞。因述颂曰。万象之中独露身。为人自旨乃方亲。昔时谩向途中觅。今日看来火里冰。天祐三年。受泉州刺史王延彬。以昭庆院。诣师居之。群纳云委。后又居长乐府之长庆院。出世二十余年。众常不减一千五百。盖其资性能容忍。而慎许可。故受其益者无算云。长兴三年壬辰五月十七日卒。寿七十九。腊六十。

　　唐桂琛

　　生常山之李氏。童时即笃志离俗。亲戚乡党皆莫之从。年且弱冠。乃获为郡之万寿寺无相大师弟子。既登戒品。方学毗尼。叹曰。此岂足以臻观脱哉。于是南谒云居雪峰。抵玄沙。沙问云。三界惟心。汝作么生会。琛指椅子云。和尚唤这个作什么。沙曰椅子。琛云。和尚不会。沙曰。我唤作竹木。汝唤作什么。琛云桂琛亦唤作竹木。沙云尽大地觅一个会佛法底人不可得。自是玄沙每诱迪学者。出诸三昧。皆命琛为助发。于是漳牧王公。建地藏精舍。而请驻锡焉。久之徙居罗汉院。上堂。宗门玄妙为当只恁么。更别有奇特。若别有奇特。汝且举看。若无。不可只将三个字。便当却也。三个字谓宗教乘而已。尔若道着宗乘。便是宗乘。若道着教乘。便是教乘。禅德佛法元来。由尔口里安立名字。尔向这里。说圆说顿。说实说常。禅德尔把什么作圆作顿。作实作常。傍家行脚。理须甄别莫相理没。珍重。问如何是罗汉家风。答不向尔道。问因甚么不向学人道。答是我家风。问如何是沙门正命食。答吃得么。曰欲吃此食。作何方便。答塞却汝口。问如何是十方眼。答时上眉毛。天成三年。戊子秋示疾数日安坐而终。寿六十二。腊四十。茶毗于城西院之东冈。建塔葬舍利于院之西。则清泰二年十二月望日也。琛无恙时。鼓山神晏尤见重于王氏。以他事胁令舍玄沙嗣雪峰。琛终不变。

　　唐如敏

　　闽人也。始得心法于安禅师。及刘氏据番禺。每迎入府供养。有所询访。谓之乞愿。敏亦无所顾忌。辄随事占对。后皆奇中。因署号知圣大师所居灵树院。岩谷尤深。窅丈室燕坐。悉屏绝童仆。独一净人侍侧。呼之为所由。一日登山。遽麾使去。净人因蔽草中窥之。见敏没入地。久之乃复出。净人竟前问所往。徐曰。吾与山王有故。邀吾闲谈耳。且戒之。曰。所由勿泄吾迹于外。

　　有僧问云。如何是佛法至理。敏展两手。云如何是和尚家风。敏云千年田八百主。云学人不会。敏云。即当屋舍没人修。问云。如何是西来意。敏云。童子莫徭儿。云乞师指示。敏云。汝从虔州来。问云。是什么得恁么难会。敏云。火官头上风车子。

　　有尼送瓷钵。敏托起云。者个出在什么处。尼云。定州敏朴破。尼罔措。

　　或问和尚年多少。敏云。今日生。明日死。又问和尚生缘何处。敏云。日出东。月落西。广主将兴兵。欲诀臧否于敏。敏知之乃封一函子。付知事云。王来则出此开之。竟化去。及广主至。怒知事曰。和尚疾时。何不见报耶。对曰。和尚未尝有疾。于是出其函。得一帖子。于内书云。人天眼目。堂中上座。主因召第一座文偃。开堂说法。以绍其化。兵亦遂寝。且塔其全身于山中。葬费皆出王府。

　　唐道怤

　　姓陈氏。永嘉人。幼恶鯹血。亲戚强啖之。辄呕哕不已。因求出家于郡之开元寺。既受具。即遍参请。入楚抵临川。尤于曹山寂公。微诘不小挫。入闽遂服膺雪峰。一日峰。问什么处人。怤答温州。峰云恁么是一宿觉乡人也。怤云只如一宿觉是什么处人。峰云好吃捧。且放过。

　　怤问峰云。古德以心传心。心如何传。峰良久。怤礼谢。峰云更问我一转语好。怤云就和尚请取问头。峰休去。其机锋峻捷。时丛林称小怤布纳。盖太原有与同名者。年腊稍高云。

　　出世居越之镜清院。上堂如今事不得已。向汝道个着实亲切处。到汝分上。因何特地生疏。只为汝抛家日久。流浪年深。一向缘尘。致见如此。所以唤作背觉合尘。亦名舍父逃逝。今劝兄弟。未歇歇去好。未彻彻去好。大丈夫儿。得恁么无气概。还惆快么。终日茫茫地。何不且觅取个管带路好。时有僧问。如何是管带路。怤嘘嘘云。要棒吃么。僧云。恁么即学人罪过也。怤云几被汝打破蔡州。尤与皮公光业相往来。公日休子也。辞章宏赡。议论该博。笃志禅学。尝谓人曰。镜清深造远诣。莫臻其极。吴越钱氏钦慕之。命居天龙寺。及建龙𠕋寺。请为第一世。天福元年丁酉八月示灭。寿七十四。茶毗于大慈山。坞塔舍利于龙姥山前。僧主汇征着塔铭。

　　晋善静

　　长安金城王氏子。父朗唐威州刺史。母李氏梦。佛像金色晃耀。因而有娠。及生岐嶷。稍长读书。能文辞。为神策军掌书奏。中尉器重之。年才二十又七。诣终南山丰德寺。礼广度禅师。去饰受具。而家人莫之知也。天复中。南谒乐普。器之。容入室。仍典园务。有僧辞乐普。普问云。四面是山。阇梨向什么处去。其僧不能答。苦求静代答。静云竹密不妨流水过。山高那碍野云飞。且嘱其僧曰。如和尚问。慎不可道是某甲语也。后僧既以此语答乐普。普诘之曰。此非汝语。果谁语邪。僧具以静对。至晚乐普上堂云。园中有五百人善知识。汝等勿轻视也。

　　寻辞乐普北还故山。结庐而止。复游峨眉。兴元连师王公礼重。旋归乡里。住永安禅院。僧问云。知有底人。道不得时如何。答知者个什么。云不可无也。答恁么只合道得。云道即不无。争柰语偏。答水冻鱼难跃。山寒花发迟。问云牛头未见四祖。时如何。答异境灵松。睹者皆羡。云见后如何。答叶落已枝摧。风来不得韵。开运丙午。冬鸣虔稚。集僧嘱累。归方丈。东向右胁而化。寿八十九。僧腊六十。明年正月八日。茶毗于城南。得舍利数千粒。汉乾祐三年庚戌八月八日。塔于长安义阳乡。静平居多异。洗沐往往舍利殒坠。必自收閟。不以示人。且戒弟子。勿外传。尝禅寂。群鹤驯狎庭际。若听法状。静恐有见者。每使人驱去之。

　　晋师会

　　姓巨氏。汉荆州刺史武之后。祖北徙。遂为蓟门人。考知古。母赵氏会幼从乡里之温泉院道丕出家。年满受具于金台宝刹寺坛。梁开平中。北游河朔南走江淮。迄未有所得也。抵汉南遇观音院岩俊。问会曰。子闻投子山大同禅师否。曰。闻。曰尝往见否。曰未之见也。曰宜亟往。毋缓也。于是会以为然。既见。语果契。乾化二年。特过俊公谢曰。微子吾几空度此生。时俊公居汴。因亦留会佐法席。四年秋宝积坊罗汉院住持志修。愿举会自代。会让不可。且顾其院隘陋莫足容众。俄檀越尚书左丞吴蔼兵部侍郎张衮共疏请额于朝。诏赐额天寿自尔翕然兴起。矣天福七年。诏赐紫衣。开运初。赐号法相。如是历三十五载。饭僧满二百余万。其所得所用无小差互。其操守廉洁概可见。三年七月二十六日。嘱累门人。泊然而化。寿六十七。腊四十八。阇维收舍利。起塔于东郊汴阳乡刑部侍郎边归谠文其碑。

　　晋全付

　　吴之昆山人。父𢹂以贾于豫章。年幼尔乃悦禅寂之业。恳从父祈出家。父怒不应。已而察父色稍霁。又祈焉。如是至三四不已。父谩诺之。因即辞去。走江夏清平大师所。清平问曰。尔来何求。曰志求法也。清平怜其幼而敏慧。纳之。付事清平尤谨。未几为落䰂登具。间谓人曰。吾闻学无常师。吾非匏瓜。岂系于此哉。遂抵宜春仰山之南塔涌公。执役左右。且屡载游庐陵。安福县宰杨公。建应国禅院。邀之。及杨宰罢任去。徙鸽湖山之清化院。僧有同里者。谓之曰父母之邦。宁无意乎。明日弃鸽湖而东谒吴越钱氏文穆王于钱唐。衣衾钵器。施予有加。既创院云峰山。仍名清化而俾居焉。参扣者臻萃。

　　僧问如何是佛法大意。付曰。华表柱头飞木鹤。问路逢达道人。不将语默对。未审将什么对。付云眼里瞳人吹叫子。问亡僧迁化向什么处去。答长江无间断。聚沫任风飘。问还受祭祀也无。答祭祀即不无。问如何祭祀。答渔歌举桌谷里闻声。

　　忠献奏赐紫伽梨。以付累让改纳衣。寻号纯一大师。开运四年丁未秋七月示微疾。谓其徒曰。生也法起。没也法灭。起灭非言论所及也。竟坐逝。随有大风疾雨。发屋㧞木。寿六十六。腊四十五。窆于所居山之北坞。沙门汇征铭。

　　晋灵照

　　高丽人。入中国。得心法于雪峰。不惮寒暑。服勤众务。丛林畏敬之。称照布纳始住婺之齐云山。次迁越之镜清院。又迁杭之报慈寺。照在齐云时。上堂。良久。忽举手视其众曰。乞取些子。乞取些子。僧问。灵山会。上法法相传。未审齐云将何分付。答不可为汝荒却齐云也。

　　在镜清时。僧问向上一路。千圣不传。未审什么人传。得。答千圣也疑我。问莫便是传否。答晋帝斩嵇康。

　　在报慈时。僧问菩提树下。度众生。如何是菩提树。答大似苦练树。问为什么似苦练树。答素非良马。何劳鞭影。后吴越忠献王。迎金华傅翕大士灵骨道具。于元帅府供养。仍造龙华寺。树塔以置之。命付住持。终迁塔大慈山。

　　晋智朗

　　单州城武黄氏子。母刘尝梦。沙门数人圆坐为说法。及寤声犹历然在耳。遂妊。朗生而简洁淳静。弗嗜华靡。蚤岁依曹州扈通院行满剃染。即习四分净名经律。粗得其绪。叹曰。谓之出俗。而顾有所滞。岂予志哉。因拥钵南迈。至衡阳阅藏于岳之般若寺。抵洞山登雪峰。佛乘祖印。与此心合。然后归开导乡里。四十余年。开运之季丁未十一月二十三日卒。春秋七十七。法腊五十三。火葬收舍利起塔。大名府少尹李铉文其碑。

　　汉行修

　　出泉州陈氏。少依北岩院。课习经律。年十三乃落发。往受具于长乐府戒坛。年十八。即造雪峰。从存禅师。扣激心法。随众请益。未有趋向。方将辞存游两浙。存指其耳曰。轮郭幸长。垂珰犹短。吾为汝伸之。异日庶几使人睹相发心。于是为举手拽之者三即过肩。后唐天成二年。抵钱唐倾城瞻礼檀。施填委。因卜西关高峰下。考室以居。俄成大院。然修不事举唱。但终日危坐如木偶。或问宗门事。但一笑而已。出则士女哗逐。戏牵耳于颐下。交结之。时号长耳相和尚。乾祐三年十一月示疾。明年三月中夜坐终。檀越门人以髹枲为永久计。久之复见梦于刺史陈荣曰。吾床坐未完。且而视之。则床坐果不髹枲。趣命工。

　　周文益

　　姓鲁氏余杭人。七龄即获依新定智通院全伟禅师削染。甫弱冠。从希觉律师。登具於越之开元寺。既而觉师。又以毗尼之道。盛化于鄮峰之育王寺。益仍听禀焉。未几南游。止长庆法会。俄偕友出湖湘。过漳浦遇罗汉琛公于地藏寺。琛公问云。上座何往。答行脚去。云行脚事作么生。答不知。云不知最亲切。益有省。遂求咨决于琛焉。

　　后至临川。州收请以崇寿院出世。茶筵罢。四众围绕升座。益谓众云。诸人既尽在此。山僧不可无语。聊为举古人一则现成公案去也。珍重。便下座。时有僧于座下出礼拜。益云好问着僧方欲伸问。次。益云。长老未开堂。不答话。

　　有子方上座。自长庆来。益举棱和尚偈。问云。作么生是万象之中独露身。子方举起拂子。益云。恁么会又争得。进云。和尚尊意如何。益云。唤什么作万象。进云。古人不拨万象。益云万象之中独露身。说什么拨不拨。子方悟。述偈投诚。

　　江南国主。承益教戒。迎住报恩禅院。署净慧号。上堂。古人道。我立地待汝构去。山僧今日坐地待汝构去。还有道理也。无。那个亲那个疏。试裁断看。

　　住清凉上堂。出家人但随时及节便得。寒即寒热即热。欲知佛性义。当观时节因缘。不见石头和尚因看肇论。便解道。竺土大仙心。东西密相付参同契语。岂不是会万物为己么。上座若能会万物为己去。尽大地无一法可见。后头道。光阴莫虚度。是古人恐尔移时失节。苦口叮咛如此。珍重。

　　显德五年戊午秋七月十七日示疾。闰月五日。剃澡毕集众告别。跏坐而逝。寿七十四。腊五十五。谥大法眼。塔全身于江宁县丹阳乡名无相。后主为文勒颂德。韩熙载铭。

　　周慧明

　　钱唐蒋氏子。夙探三学。逮遍参得清凉益公指诀于临川。遂归隐天台之白沙。以究所寤入。玄侣之扣激者。皆摧折莫敢近傍。因以为魔说。而谤詈四起。汉乾祐中。出山。时鄞之翠岩参公。率诸禅德。就僧主思宪院勘辨之。明酬对皆契宗旨。未几。吴越钱氏造大报恩寺以住持迎之。署号圆通普照禅师。玄沙之道赖以振。显德中示寂。时方大暑。众欲即葬之。弟子永安曰我知师请必无葬而阇维焉。获舍利五色。

　　周行因

　　雁门人。参方得法于襄阳之鹿门山。寻游匡庐南唐元宗。承其名。请出世栖贤寺未期月遁居佛千岩。岩峻峭不易陟。有石室。深邃可禅燕。下瞰锦绣谷尤幽胜。因无弟子给侍。赖邻僧时往来。所须曾莫之缺乏。居常有异鹿一。遇夜阑。则卧石檐下。锦囊鸟一栖石壁间。元宗三征之。终不起。一日小疾。谓其人曰。卷上帘。我去我去。方卷帘。即下床行三数步。屹立而化。春秋七十许矣。阇维收余骨。塔之岩背。元宗使工写其真。以供养。

　　宋彦求

　　生缙云之叶氏。梁贞明中。落发受具戒。即习毗尼于景霄律主。而获其精粹。寻弃去游闽中。从长庆禅师。咨问心要。乃回浙赴请居丹丘之六通院。久之吴越钱氏闻其名以功臣院迎之后聚徒于州治之龙华寺。求澹无嗜好。专以利物济众。为己任。所得檀信。悉委之常住。门无扄鐍。房无筐箧。尼众礼谒。辄斥去。遇度戒。四远屯拥。日食累千僧。未尝告匮。宋建隆终于所住。

　　宋道潜

　　蒲津武氏子。美容姿。躯干颀硕。匈有七黑子。若魁斗幼依中条山栖岩大通院真寂禅师。剃染。既明戒检。入雁门五台山睹文殊大士。自尔遍历禅会。及见临川崇寿益禅师。顿了心地。阅藏典于衢之古刹。而文殊复现妙相于宴坐中。及诣鄞礼育王塔。见舍利红色。行悬钟外。潜悲喜交集。于是光文大师汇征请于山斋。行普贤忏法三七日。感遍吉降瑞。其所御象鼻。枕道场所。吴越王钱氏迎之入府。授菩萨戒造大伽蓝。慧日永明。以居之。仍宠以慈化定慧禅师之号。月别给俸示优礼也。建隆二年辛酉九月十八日示疾而终。将入棺。白光昼发。十月茶毗于龙井。收舍利无算。有屠者。自以罪恶不可忏悔。展襟向火聚。请求不得。则死于火。斯须获七粒。

　　开宝庚午。天台韶国师。建塔以葬。癸酉塔顶时起白光。其机缘语句具载传灯录。

　　宋从彦

　　姓米氏。蓟门人。年十五辞父母。出家于并州之慧觉寺。既受具历游教苑。乃叹曰。文字之学。徒足劳神。又岂可以解粘去缚哉。遂杖策南询。见遁公于龙牙山中。为决所疑。唐清泰间。中州宁谧。彦北还。驻锡嵩少。顷之檀信响趋。明徒影附。堂殿坛场。由以落成。历晋汉周三朝。宠令备至。开宝二年八月三日示疾而终。

　　宋绍岩

　　雍州刘氏子。母张氏。感异梦娠。岩生七年出家从高安禅师剃落。年十八进具。自尔游历诸方。而天台四明之胜。尤所研玩。既与德韶禅师。共决凝滞于临川之益公。遂阁锡钱唐西湖上真身宝塔寺。课诵法华妙经。无怠昼夜。俄莲华开庭宇间。人以为精诚所感云。建隆二年。誓效药王焚身供养。吴越钱氏笃敬之。固留乃止。又尝趋曹娥江自溺。以饱鳞互。会渔者拯之以出。卒无恙。固徙越之法华山。复召居杭之上方净院。开宝四年七月。忽作偈累篇。示门人曰。吾平生诵经。满二万部。所愿以生安养也。今其可矣。竟坐逝。寿七十三。腊五十五。丧费悉给王府。茶毗获舍利。函置之影堂中。垂不朽。

　　宋德韶

　　缙云陈氏子。幼年出家受具。同光中。寻访知识。初发心于投子。次谒龙牙遁和尚问云。雄雄之尊。为什么近之不得。牙云如火与火。问忽遇水来又作么生。答汝不会我语。又天不盖地不载时如何。答合如是。韶不喻。请益。牙谓韶曰。汝向后自会去。问疏山百匝千重。是何人境界。疏云左搓芒绳缚鬼子。进云。不落古今请师说。疏云不说。进云。为什么不说。疏云。个中不辨有无。进云。师今善说。疏大骇。如是历参五十四善知识。然韶亦倦于参请矣。后至临川但随众耳。一日有僧问净慧如何是曹源一滴水。慧曰。是曹源一滴水。其僧惘然。韶则豁尔开悟于侧。遂以所见似慧。慧云汝向后当为国王师。祖道光大。吾不如也。游天台。州牧钱俶。以国王子。向韶之名。延请问道。韶知其他日必贵。因以佛法嘱累焉。汉乾祐元年。戊申俶果嗣国位。为忠懿王。即遣使迎致。申弟子之礼。择形胜地。为作道场。而般若其一也。开堂说法。凡十二会。语多不录。得其旨者。遍天下。且智者顗公之传钞疏为多。自唐季以五代之乱。放失海外。新罗诸国。至是而忠懿以书币求于高句丽。使一家教观全璧而还者。韶之力也。故世以韶为智者后身云。开宝四年辛未华顶西峰忽摧。声震遐迩。韶曰吾宁久乎。明年六月。大星陨于峰顶。林木变白。韶方示疾于莲华峰众参问如常。时二十八日。集弟子言别而逝。寿八十二。腊六十三。

　　宋行满

　　万州南浦人也。蚤年出蜀。阅潭湘禅会。挂锡石霜最久。诸公既示灭。乃抵豫章卒得指于大寂室中。寻游天台。览胜迹。因掌茗事于华顶峰下之智者院。平生怡怿。或与之共住几十年。未尝睹其有愠色夜就土榻。解衣喂蚤虱。晨坐房内外。则钜松之上。寄生小树低枝。若为满作礼。识者以为异。食量差少。四十年间。维至昵。略不见其便溺。开宝初。忽谓其友曰。我将行矣。当为我诵文殊名相助。其友从之。乃坐逝。春秋可八十余。有唱道偈。颂行世。

　　宋延寿

　　生钱塘王氏。钱氏有两浙寿以胥史督军须。然质直。未尝妄语。日行坐诵法华。不辍口。属鄞之翠岩参公盛化。寿弃妻子。求剃染。既登戒习定于天台之天柱峰者九旬。有鸟类斥鷃。巢衣褶中。俄谒国师韶公。决择所见。徙居雪窦山。从忠懿王钱氏请。为众生行方等忏法。诵法华经计一万三千余部。着宗镜万善同归等录。营造塔像。不可殚纪。高丽国王。远闻其誉。遣使致金缕织成袈裟。紫水精数珠。金澡罐等。

　　寿勤于训迪。而接物利生。尤所究意。然自灵隐徙居永明。举唱之繁。斯录一二。僧问如何是永明妙旨。寿云。更添香着云。谢师指示。寿云且喜勿交涉。因有偈曰。欲识永明。指门前一湖水。日照光明生。风吹波浪起。僧问成佛作祖。亦出不得六道轮回。亦出不得。未审出个甚么不得。寿云出汝问处不得。僧问如何是大圆镜。寿云破沙盆。开宝八年。终于所住。春秋七十二。腊三十七。葬于大慈山中。

　　宋缘德

　　钱塘黄氏。父超修儒而工画。傅周昉佛粉本。受笔法于吴兴李长史绍。德出家。既受具。从天龙道怤禅师。得心要。遍参江西之云居庐阜江南李氏召入内道场。别构罗汉院安置。苦辞。令居庐山新院。仍使有司列威仪奉引。德皆谢去。独𢹂瓶负钵而已。及升座提唱。殊可观。国相宋齐丘。师事焉开宝中卒。

　　宋唔恩

　　字修巳。姑苏常熟人。姓路母张氏尝梦。梵僧入其舍。而娠。孩提中见沙门必迎拜。年十三。闻诵弥陀经有所感寤。因求出家。亲党挽留之。不可获。披落于破山之兴福寺。唐长兴中。受具足戒。寻究南山律部于昆山慧聚寺。晋天福初。从𢹂李皓端师听习。骏颍出流辈。汉开运间。依钱唐慈光院志因师。受天台三观六即之说。穷核法华光明经。止观论等义。已而复述。有青蓝冰水之誉。雍熙三年八月朔。中夜睹白光自井出。明灭不恒。頋谓其徒曰。吾报尽矣。自是绝粒禁语专志念佛。梦祖师灌顶。拥纳执金炉焚香。三绕其室。曰吾来迎汝。及觉犹闻香气馥然。二十五日召弟子。为说止观大要。面西端坐而化。寿七十三。腊五十五。阇维获舍利。圆莹无算。

　　宋义寂

　　字常照。姓胡氏。温之永嘉人。方在娠。母顿厌荤血。及娩。蒙紫胞。堕蓐不呱泣。成童竟辞俗。为开元寺息慈师授法华经期月能暗诵。耆宿叹美之。既登具戒。复往读南山律于会稽。乃造天台。研究止观。先是智者遗文。远则安史兵残。近则会昌焚毁。零编断简。教迹几熄。寂尝于金华古藏中。得净名疏因复有意于鸠集。以全其旧。时通玄韶公以禅学为两浙忠懿王钱氏俶师。一日偶阅永嘉真觉集。有曰。同居四住。此处为齐。忠懿问。此何等语。韶答以为教家语。吾禅者不知也。且使召寂问其义。寂至。因得以前意。请于忠懿而为遣使。弊于海国。以致其书焉。天台一宗至于今赖之。

　　太平兴国五年。诏天下僧尼。试经业。寂引弟子。自螺溪趋州治试。且先安置于州治之寺楼上。楼迫大山。夜梦刹柱陷入地。独心恶之。且雨甚亟。迁处西偏。而山颓楼压矣。海门灵石。昔智者冬居道场也。地属黄岩。众请寂乘舟泛海。讲金光明流水长者品。放生。以为常法。寺像为一新。上闻诏遣高品卫绍钦。入山重建寿昌寺。为所在官僚授菩萨戒。雍熙初。又授戒于永安县之光明寺。会尊像隳弛。偶于腹中。获唐咸通六年。沙门希皎。所发愿辞。观者知于寂有宿契。四年赴临海缙云永嘉东阳诸邑请。九月至自缙云。十月寝疾千寺之方丈。十一月四日。垂诫嘱后事。奄尔而化。寿六十九。腊五十。初寂尝寓四明之育王寺。梦登国清上方。有宝庄严幢座在焉。题曰。文殊台。前限拒马不可入。俄而观音菩萨。手却拒马。从中出接。顿觉己与菩萨身合。自是胜气日增。而进于才辩矣。讲法华光明净名梵网等经。止观金錍等论。法界还源等观。玄义禅源诠永嘉集等。各数遍。所著止观义例法华十妙不二门科节等。各数卷。

　　宋永安

　　姓翁氏。温州永嘉人。少闻同郡汇征大师与乐安孙郃相往来。因投之出家。然征性高伉。每事之者。多以不合去而安曲尽无所忤。侪类叹以为难及。唐天成间。随侍至钱唐。俄遁之隐僻。行头陀法。既又入闽。参扣禅指。然皆以盗贼扰攘。道路梗涩而止。乃依国师韶公于天台。尽遣群滞。寻归省。征咄之曰。弃背孝养。罪何容贷。今幸来归。还有裨补前咎计否。安跪而对曰。从来无事用以塞责。征首肯之。吴越国王钱氏。召居报恩寺。并署禅师号。仍合华严李论于经。而募人雕板。得檀施。皆培植二田。略无储畜。实纳子之修洁者也。开宝七年终。春秋六十四。法腊四十四。阇维舌根累煅不坏。

　　赞曰。

　夫戒定慧　　学者司南　　戒捉定缚　　卒用慧歼
　非三而一　　非一而三　　根有利钝　　鲜克尔兼
　修多罗部　　及阿毗昙　　毗柰耶等　　是讨是探
　蕴为玄解　　发为妙谈　　涅槃心印　　于焉久缄
　付大迦叶　　允也其堪　　至达磨氏　　法乃遐沾

　　新修科分六学僧传卷第八
卍新纂续藏经第 77 册 No. 1522 新修科分六学僧传


　　新修科分六学僧传卷第九

　　浙东沙门　昙噩　述

　　施学

　　无而必以求诸人为贪。有而以子诸人为吝。惟贪若吝。三界众生之大患也。故先佛。教之内施以去贪。则头目手足。齿发肤爪。是已。教之外施以去吝。则国城妻子。服食器玩。是已。盖爱者贪吝之本。而身又爱之本也。然同有此身。则同有此爱。夫能忘所爱。则足以遗身。推所爱。则足以利物。而贪若吝于何有。且释迦世尊之为菩萨时。于三千大千世界。无芥子许地。不舍身命。以求菩提。噫爱而至于遗身利物。以成菩提。其爱与非也。故系二科于施学之下。为世劝云。

　　遗身科

　　晋僧群

　　不知何许人。有高行。居罗江海中之霍山。山有大石。广数丈。而洼其中。深可六七尺。得泉焉。味甘而色冽。且饮之能不饥。号盂泉。群因之以辟五谷。晋安太守陶夔。从群乞而遗之出山。辄臭气不可闻。夔必欲致之。乃亲渡海至山下。风雨暝晦。留数日不得往。叹曰正谓山灵。勒回俗驾耳。遂去。群庵外有涧。与盂泉隔。非略彴莫可渡。一日忽有折翅鸭。身横略彴上。群欲举杖拨去之。恐致鸭死。因不得饮者数日。遂没。寿百四十。临终曰。我少时折一鸭翅。此其报也。

　　宋昙称

　　史失其氏。河北人。游彭城。宿逆旅。主人夫妻皆八十余。穷悴无子息。称留视养。如己父母。毕其世。葬之而去。至驾山。驾山之人。为称言。虎暴莫之止。称曰。虎饥耳。我当以身饱之。乃解衣夜坐草中。祝之曰。愿此血肉。作甘露味。充满法界。使一切众生。息贪害意。于未来际。获无上法食。明日往视之。则余头颅而已。乡里收以为塔。虎暴自是无复作。

　　宋法进

　　或曰道进。或曰法迎。生唐氏。凉州张掖人。少以苦行闻。为沮渠蒙逊所敬。逊没。子景环为胡所破。弟安周立。是岁大饥。进屡请赈济。安周不答。进则持刀褁盐。至饿者群聚处。次第授三归。即挂衣盔树上。而卧于地。授刀饿者。使割身肉。以共济。饿者未忍。乃自起割之。蘸盐以遍啖饿者。两股既尽。语饿者曰。我倦。汝自取之。虽皮骨。犹足以给数日。无使王知。苟知则夺而去之矣。饿者皆悲悼。不敢正视。顷之其弟子与王使至。舆以还宫。安周感悟。发仓廪存活。不可胜数。明日进乃绝。阇维烟𦦨亘天。火不息者七日。而舌无所坏。起三层塔瘗之。弟子僧遵有高行。

　　宋僧富

　　生山氏。高阳人也。少孤笃学。美仪止。伪秦卫将军杨邕。襄阳习凿齿皆友善。听道安讲放光般若感悟。遂祝发为沙门。安没。还魏郡廷尉寺谢宾客。山行见一小儿。为群贼牵去。问之则曰。欲以其心肝祭神也。儿啼垢面视富。富即脱所著衣。遗贼曰。请毋用人祭。而用羊豕祭。此衣所以为羊豕价也。贼不可。富遂从贼取刀。㓟其腹。血淋漓仆道旁。贼大惊皆奔散。富虽困。犹能言。行路问而悲之。因相与抱持而哭。既送小儿还其家。又急以针线。缝其腹涂之验药。舆归寺。少时而差。

　　宋法羽

　　冀州人。年十五。为沙门慧始童子。始刻苦于道。羽落发能嗣其行。慕法华经药王菩萨樊身之施。于是自蒲坂以白晋王姚绪。绪曰入道多门。何必自焚。对曰。吾愿如是。即服香油。以布缠其身。诵经坐火栅中。声至眉额焦烂。而后绝。时年四十五。

　　宋慧绍

　　不知何许人。八岁依沙门僧要。为童子。落发于临川招提寺。阴积薪高数丈。虚其中如龛状。乃以所欲为辞要。要苦遮挽之。不从。复设八关斋会。别往来者。是日车马奔辏。金帛填委。中夜忽失绍所在。求之则已坐薪龛中。而燎及顶额矣。然犹闻其唱一心云。俄有大星如斗。坠烟焰中。再坠再举不可测。火三日乃已。又后三日。而一梧桐生其处。盖绍无恙时所尝言者。且戒勿伐。时年二十八。其师僧要。寿一百六十。没于招提寺。

　　宋僧瑜

　　生周氏。吴兴余杭人。年十二。为沙门。尝与昙温慧光。庐于山南。号招隐。常曰。结果三涂。情形故也。情将尽矣。形亦宜捐。其远追药王焚身之轨可也。于是诵药王品。以即火聚。时年四十四。后有双桐。生其室。世号双桐和尚。

　　宋僧庆

　　生陈氏。巴西安汉人。家世事五斗米道。庆犹悟其非。十三为沙门。止义兴寺。净修梵行。愿求见佛。初然三指。乃辟谷。大明三年二月八日。于武担山寺西。对其所造净名像前。焚身供养。有物如龙状。从火升天。时年二十三。

　　宋慧益

　　广陵人。史不书氏。少为沙门。有至行。大明四年。始辟谷。饵麻麦。六年绝麻麦。食酥油。顷之又绝酥油。服香丸。时虽肢体无力。而神情殊壮。七年四月八日。于钟山置镬。油满其中。乘牛车诣龙门。辞孝武皇帝。乃入镬。据小床。以油灌吉贝自缠。且灌一长帽着之。帝令太宰江夏王义恭。至镬所劝曰。为道多涂。何必焚身。答曰。本愿如此。不必上烦圣虑。乞度僧二十人。以隆佛法。有诏许之。即诵药王正品。火至眉。声犹朗然。翌日帝为设斋建寺。号药王。以拟本事也。

　　宋昙弘

　　黄龙人。史不书氏。少为沙门。专精律部。宋永初中。游番禺。止台寺。又游交趾仙山寺。诵无量寿及观音经。誓生安养。孝建二年。乃聚薪自焚。弟子争抱持以归。则其身已半焦烂矣。更一月小差。复失之。迹其所往。则火赫然。而命已尽。明日人有见弘黄金色。身乘一鹿。以西驰者。

　　齐法光

　　秦州陇西人也。史失其氏。年二十九。为沙门。不服纩帛。辟五谷。啖松叶松脂。及饮香油。以焚身自誓。稍积薪于记城寺。大明五年。十月二十日。果满其志。火至眉目。经声犹了了。时年四十。

　　始丰沙门法存。读莲经。慕药王焚身供养事。且欲以化其乡里之孱弱不立者。卒行其志。太守萧缅。遣沙门慧深。为塔表彰之。

　　齐法凝

　　姓庞氏。会州人。初武帝尝于梦中。游齐山。觉而遍问其地于群臣。卒莫有知者。乃诏天下访求之。而得于会之城北七里所。因立精舍于上。给田度僧。以垂永久。凝以童子占籍焉。戒行精苦。禅观修明。每入定。辄经月。至年七十。偶于佛像前。置高座。坐烧一指。昼夜略不动摇。火及臂烟𦦨愈炽。弟子或欲扑灭者。或叫呼禁止者。皆不听。火遂及身。七日七夜。惟一灰聚。众共埋骨其所。而树塔焉。

　　周普圆

　　武帝时。戾上三辅。素行头陀。乐以慈悲利益群品。诸少年有愿从出家者。辄引度无所惮。默诵华严每彻一部。虽弟子莫之知也。多于林墓间。坐绳床习定。屡阅晨夕间。乞食则一往村落。性无怖惧。常有鬼四目六牙。身毛下垂。手持曲杖竟前。圆瞪视而已。鬼遽隐。有人从圆乞头。将自斩。其人因谢不受而止。有从乞手。遂自以绳系腕于树。以刀自肘断予之。因闷绝仆地。竟卒于郊南之樊川。道俗慕其行。争欲收葬。寻分其尸。为数段。以树塔焉。

　　隋普济

　　雍之北山互人。出家之初。即仪轨圆禅师习定业。然常诵华严。以自程课。周武废教。乃复发愿。修普贤行。使大法再兴。如果所愿。当舍身供养。生贤首国。由是栖迟太白山中。饮涧啖草。以度时。开皇弘阐佛乘。济欣庆弥厉。思酬所愿。因投炭谷之西崖以殒。远近奔赴。增岩填谷。为建白塔于高。峰焉。

　　唐法旷

　　姓骆氏。雍之咸阳人。少专儒素。后从弘善寺荣师。听大论。年十六。讲解通畅。酬答泠然。京师诸德推美焉。然尤习定。而不以时节方所。有间屡阅藏典。坚持律业。务行头陀。以终其身。且每以离着。垂训门徒。曰予惟生死滞着。从无始来。故受轮回。以至于今。中常怏怏。欲以试之。贞观七年二月二十一日。去终南山四十里。许于炭谷内。脱衣挂树。自刎而终。当是时。人无知者。建至八月。乃始访得其处。而尸完洁云。

　　唐汾州大乘寺有僧。亡其名。每以浊世难度。誓必舍身。期生安养。先为节食。服香者屡岁。于是卜日集众。盛列幡盖导卫。至于子夏学岩。面西而立。作佛观久之。众唱善哉。乃竦身高崖。投于深壑。望者见其至地。犹能起坐。及就视则已逝矣。

　　唐会通

　　雍州万年御宿川人。出家隐居终南豹林谷。每读法华经。至药王品。忻然慕效之。私积薪槱为窟。誓必自烬。贞观之季。静夜于林中唱经下火。清声烈𦦨。与风俱远。讫于熸息。犹见其跏坐如故。寻而西南有大白光。流入火聚身方偃仆。逮晓寂然。乃收其遣骸。起塔勒铭焉。

　　又荆州有姊妹比丘尼者。亦志修药王本事。于是渐断粒食。服诸香油香蜜等物。而神爽高明。气力不衰。贞观三年二月八日。于州之逵道中。置二高座。姊妹乃以蜡布缠身。自踵至顶。惟出其面。众共以华香幡盖。迎升高座。姊妹更以火炬炷顶。端坐以诵法华。烟𦦨及眼。声犹宏亮。下及口鼻。而后息绝。达旦合座。骸骨消化。二舌独存。众为起塔以葬。

　　僧善导以道绰之教化行京师。亲写弥陀经数万卷。散诸士女。奉之以修净业者不可胜计。一日说法光明寺。或者问导曰。今称佛名号。定生净土否。导曰定生定生。或者礼拜讫。口唱南无阿弥陀佛。声声相续不少置。因出寺立门前柳树上。合掌西望。投身于地而死。

　　唐玄览

　　姓李氏。赵之房子人。兄弟凡五。而览其季也伯父蒲之万泉令。无子命为嗣。然览心慕出家。遂北逃。见超禅师于汾州。其伯复遣寻获以归。览终无留意。乃曰。我身属伯。心则属诸佛也。贞观初。入京蒙度。𨽻名弘福寺。每谓法属曰。誓必捐弃苦木。以警流俗。十八年四月初吉。忽以衣幞。付知寺僧。身着单衣。东至渭阴洪陂坊临水诵礼讫。即投身水中。众趋拯之以出。览曰。吾方仰学大士能舍难舍。幸勿遮止也。众悟听其所欲为。乃复合掌发愿。唱佛名号。没涡湍中。三日而后获尸水上。共起塔本寺以葬。先是览久不归。同住颇怪之。访问靡知其处。寻解所留之幞。以验其踪迹。内有遗文书一纸曰。敬白十方三世诸佛。弟子玄览。自出家来一十二夏。虽沾僧数。大业未成。今欲修行檀波罗蜜。如萨埵投身。尸毗割股。鱼王肉山等前圣模范。衣物具在。请依佛律。呜呼临终之际。其周详委悉如此。亦足以见其用心矣。

　　唐束草者

　　忽见之京师平康坊菩提寺。所居不治房舍。夜则藉草一束。随卧两庑下。曰此头陀行也。如是数年。纲维者谓其宿德。为构房使归。以便安养。且讥其狼藉。草曰。尔厌我乎。世不堪恋。何可久哉。是夜遂以所卧束草焚。至明骸骼俱化。唯余灰烬耳。夫以束草之微。而毁七尺之躯。且无郁勃之气。爆裂之声。是非入三昧。以金刚力。摧血肉之身者。不能也。众同塑其像于寺而奉之。有所祈祷。尤灵异。

　　唐无染

　　出家𨽻业中条山。习四分律涅槃经因明百法等论。每谓华严经。至谓东北方金色世界文殊菩萨。与一万圣众。从昔已来。止住其中。而演说法。即忻然暴之。愿往参礼。贞元七年。挂锡五台善住阁院。然于采薪汲水。供众之暇。遍历幽胜。所睹金桥宝塔。钟磬光瑞。莫穷其数。如是阅二十年。后于中台之东。忽见一寺。额曰福生。内有梵僧。可万计。染遍拜慰劳如礼。而菩萨亦以僧相语染曰。汝于此有缘。当荷众。勿有愿无行也。染由是发心饭僧。且自要曰。如僧及百万。则烧一手指以谢。尽烧指。则僧之受饭者。已及千万。布施填委。海涵山积。方来而未止也。开成中。别众往中台绝顶。炷香告辞十方如来。一万菩萨。偕其季赵华。持蜡布两端。粗麻一束。香油一斗。诣其地。是日染则绝不饮食。从旦至暮。礼诵不小辍。夜将半。谓华曰。吾兹春秋七十有四。夏腊五十有五。余喘几何。而犹贪着不以供养。则岂诚吾徒所为哉。子吾弟也。幸助吾缘。则庶几于是。华泣谏再四。不可。则以布缠麻缚。而油灌之。举火自其顶。烟𦦨方炽。而屹立不倚。至足然后仆。则亦可谓异矣。

　　唐行明

　　吴郡长洲鲁氏子。出家礼五台峨嵋天台诸胜迹。至衡岳爱之。遂栖止祝融峰下。与玄泰布纳相往来。每谓其友曰。吾不愿学僧崖之焚木楼。亦不愿学屈原之葬鱼腹。然终当学萨埵太子之饲虎耳。一日委身鸷兽前。骨肉皆尽。泰为收其遗余。以阇维之。得舍利。绝圆莹。因撷华酌水。述文以祭。其文概谓能以勇猛破贪着。成法檀度也。

　　周普静

　　姓茹氏。晋州洪洞人。少从乡里慧澄法师出家。诵经持咒勤至。既剃落受具。往礼凤翔法门寺真身舍利。听采睢阳。赴讲龙兴寺。其禀承传授。皆可尚。随缘奖导于陈蔡曹亳宿泗间。卒行化汴京。复归乡里。住慈云寺。会郡守杨君。迎请凤翔真身塔。为民祈福。于是投牒乞自效。塔时奉安广圣寺。显德二年四月八日。静于塔前。焚身供养。仍发愿曰。当舍千身。期登正觉。今始千身之一也。即坐薪龛。自抛火炬。哀恸之声四合。烟𦦨炽然。云物日色昏浊。春秋六十有九。

　　宋守贤

　　出泉州永春丘氏。少聦敏。即依师披剪于吉祥院。后游学云门。得心法。既匡众衡阳之大圣寺。其操守愈益孤峻。一布衣。虽屡更寒暑。未尝变。一藤状昼夜禅坐。如株杌。有问者。酬答无小滞。乾德中。忽告众曰。吾今兹且将偿宿愿矣。明日径入南窑山。诸子弟辈。初莫之知也。有求之者。得双胫骨草石间。然后信其委身于豺虎矣。阇维收舍利起塔。寿七十四。

　　宋文辇

　　永嘉平阳人。幼趋金华受业。从剃落。既圆具。即杖䇿缙云。见明招。得心法。后造天台韶公室中卒。随侍三十载。不少懈。而尽其底蕴乃已。又揽藏经三过以印之。太平兴国三年。忽积薪自焚。且曰。吾以供养十方三世诸佛诸菩萨。烟𦦨五色旋转。观者赞叹嗟悼相杂。俄获舍利于灰烬间。莫可计。时春秋八十四矣。

　　宋怀德

　　江南人。髫年北游。获落发。听讲致名位。尤通法华。诵持专至。后礼僧伽像塔至泗上。太平兴国八年。诏宦者李神福。以幡华上供。且奉感应舍利。至寺附新塔以葬。德因誓。以躯命供养。乃先舍衣盂资生之物。悉以饭僧。然后服以灌油纸衣。拜辞大众。手持双烛。登积薪上坐。待烟𦦨之炽。而诵经不辍。既而身摧声息。灰烬迸散。噫亦可谓勇猛精进者已。则是年四月八日也。顷之神福旋京师。具以事闻。上为之动容。

　　赞曰。

　贪欲为因　　贪命为果　　至哉格言　　畴克负荷
　此生死身　　三界羁锁　　柰何神识　　认我着我
　欲尤污秽　　乃情爱缘　　命亦虚幻　　修短由天
　是二贪者　　皆身致然　　故能舍身　　为法檀度
　诸佛如来　　护念嘱付　　萨埵药王　　诚足追慕

　　新修科分六学僧传卷第九
卍新纂续藏经第 77 册 No. 1522 新修科分六学僧传


　　新修科分六学僧传卷第十

　　浙东沙门　昙噩　述

　　　　施学

　　利物科

　　晋法相者

　　居常山。诵经十余万言。泰山祠有大石函。贮宝器。夜偶宿于祠侧。有玄衣武冠者。使相开函。忽不见。相意函百牛不可动。试举之轻甚。于是出宝器货易之。以施贫者。后渡江。止越城寺。忽游纵放荡。于冒朝贵。镇北将军司马恬招而鸩之。然爵连三釂。神气愈清爽。恬大异之。

　　晋慧力者

　　不知何许人。永和间游京师。至兴宁中。表乞陶处为瓦官寺。寺成起塔。初标塔基。夜有神人。为东移数十步。力即其处无复易。寺有戴安道所制五像。又有戴颙所治丈六金像。始像面瘦。自以为非面瘦。顾肩臂肥耳。稍去其肥。则面称矣。已而果然。又有狮子国王。遣沙门昙摩抑。所进四尺二寸玉像。孝武帝诏以奉安于寺。又有七尺二寸金像。司徒王谧得之东掖门外者。且力区区以营福为务。而并致群瑞。伟哉。力后不知所终。

　　宋慧受

　　安乐人也。史失其氏。少为沙门。游京师宿王坥之园。梦在园中营寺。既觉讶之。即复寐。还理前梦。黎明语园丁松期。使白坥之。期难之。受自诣坥之求园建寺。以应梦坥之许诺。又一夕梦。青龙自南方来。化为刹柱。因至江亭。有巨木随流而至。如梦中见者。遂以为柱。寺成名安乐。不忘乡里也。

　　宋僧洪

　　豫州人。史失其氏。止瓦棺寺。率化有缘。造丈六金像。时宋武以相国秉政。铜禁严甚。洪坐系相府。论当死。惟诵观音经日夜不辍。夜梦所铸像至曰。怖乎无忧也。及行刑。而监官忽以奔牛坏车。更请克日。俄相国命原之。洪竟以苦行没。

　　宋僧亮

　　不知何许人。欲造丈六金像。闻湘川铜溪伍子胥庙。多铜器。而庙神威灵。莫敢犯。亮造焉。两大镬皆容百斛。有蛇长丈余。遮护之。亮祝数十言。俄隐不见。有神出曰。愿施以营福。亮从刺史张劭。借人力船具。运所获。惟余一唾壶在。或曰此神之尤爱者。像成置于彭城寺。文帝为造金薄圆光。太始中。明帝移置湘宫寺。今尚存焉。

　　宋法意

　　江左人。营精舍。至五十三所。晋义熙中。祭酒朱应子。先谪居钟山。分山以施意。建寺号延贤。杯渡道人曰。此当有变。然终亦佳地。正上对天宫。易营福耳。俄为野火焚之。齐谐张寅。以杯渡之语。欲复建之。恨山中无水。意竭诚礼忏。愿乞西天池水。已三日弥加勤敬。闻空中有声堕地。意疑必宝现也。视之无有。即其处掘之。有泉泫然而出。今号八功德水。意后不知所终。

　　宋僧慧

　　不知何许人。义熙中。与长安男子行长生。建寺于京师破坞村。始迁域治草屋。夜集僧。忽两灯前进十余步。若有人持而行者。众大惊。访之耆衲。则以为地故外国道人塔基。掘之果然。因力营举之。以灯故号崇明寺焉。

　　宋僧瑾

　　沛国隐士朱建子也。少博览。尤善庄老。至广陵。诣沙门昙因落发。为弟子游建邺。湘东王从受五戒。及王践祚。诏以瑾为天下僧主。好营福业。所俸给赐予。起灵基灵招两寺。上晚多讳。犯者辄死。瑾以匡谏。免者众。然恩礼亦自此衰矣。元徽中没。寿七十。

　　梁慧开

　　吴郡海盐袁氏。出家为宣武寺宠公弟子。仍从学阿毗昙成实论。建武中。游上京。居道林寺。历听藏旻二公经论。后徙彭城。性强记。经耳不忘。辩析名理。虽勍敌。莫能析其角。磊落好施予。陈郡谢譓出守豫章。迎请讲说。嚫遗甚厚。还未达都。尽散之。无所靳。晋安太守彭城刘业。饷钱一万。即以赡寒馁。而形仪垢滓。寒暑不给。意豁如也。天监六年卒。寿三十九。

　　同寺昙俊。行已相类。侍中王慈司徒长史江革昆季皆友善。

　　梁僧护

　　会稽剡人也。史失其氏。少为沙门。住石城山隐岳寺。寺北青壁千余尺。中涌起如佛光𦦨。护至其下。每仰视。移时不能去。且隐隐闻弦管声。或发光怪。即立誓镌凿。以像弥勒千尺之躯。庶几以结龙华缘也。经始于齐之建武中。仅成面相。而护遂以疾卒。遗言谓再生当就吾志。寻有沙门僧淑。纂承其事。弗克济。梁天监六年。始丰令陆咸。宿剡溪。风雨中梦三道人曰。君诚信坚正。自然安隐。今建安殿下。感患未瘳。苟能成剡县僧护所造石像者。当无恙矣。冥理非虚。君可发之。咸还京师岁余。偶见一僧门外。若相识者。因小立泛语。及剡溪所祝建安王事。咸罔然。僧笑去。咸忽忆其是剡溪梦中所见者。时建安方留京师。闻其说。愿为檀越。于是诏以僧祐律师董其事。祐未至寺。僧慧逞梦。神黑衣。部曲甚都。立石龛下。祐至则铲深其龛。加施顶髻于上。座高五丈。佛身高十丈。前架三层台。造门阁殿堂。天监十五年也。建安王宿疾既宁。亦复改封南平云。

　　梁法悦者

　　不知何许人。齐季为僧主。止京师正觉寺。始彭城宋王寺。有丈八金像。灵异甚着。凡州境之灾沴。僧尼之横逆。像则流汗。时彭城北属魏。宋太始初。魏将徙像而北。终莫动。齐初彭城谋南附。守备单寡。虽僧亦驱以就役。魏遣兰陵公。攻陷之。僧被执。像流汗湿地。梁王谅方镇彭城。驰至像前。使人拭之。莫能止。王祝曰。弟子自当营护众僧。不令有祸。惟大悲哀愍。因手拭之乃止。事闻。悉原僧罪。悦心欣慕焉。念欲瞻礼。以有关梁之沮。不可往。而志愿之切。誓捐躯命。天监八年五月。与同学知静。于小庄严寺。造无量寿佛像。用铜四万斤。既入模。未及驰奏。诏益铜三千斤。而有司犹未暇给也。忽羊车传诏。载铜如数。至炉侧。融泻盈溢。一铸而就。俄而有司之铜始至。求向之所谓羊车者。不可得。然后知其灵感也。像出模。高丈九尺。有大钱二。在衣绦处。诏以像委定林。其年九月。僧祐移之光宅寺云。

　　周僧明

　　姓姜氏。鄜之内部人。性质朴。有操守。然于竺坟鲁诰。无所治习。而人知向慕。抵坊州。一日偶见光发西南山谷间。从得石趺一于涧底。且远望其旁。有卧石如像者。土掩其半。就掘之则固像也。虽相好完美。而色正黑。自踵至顶。高余三丈。明即率众扶举。莫能胜。时武帝已崩。天元嗣历。明因秉炉祝曰。若佛法重兴。苍生有赖。希现威灵。得遂其愿。俄像起行。径趋石趺。卓然而立。见者骇叹。有司以其事闻。上大喜为复教。仍改年为大象。以纪其瑞。诏复以其地构寺。额大像。而明获居之。

　　又若徐州吴寺之太子思惟像。京师崇义寺之石影像。襄阳金像寺之丈六无量寿像。荆州长沙寺像。高齐定州之观音像。及高王经。襄阳弥天释所铸之金像。扬都长干寺之育王像。梁祖所事等身金银二像。僧护石像。皆灵验莫测。兹因略述。以晓流俗　太子思惟像者。盖以其状言也。昔沙门法显于东晋时。游历西。域。会有微疾。心思乡里粳稻饭。投一伽蓝。主人[款-士+止]遇殊勤至。为来沙弥。取粳饭以进。顾沙弥。踵血犹湿。云顷往彭城吴苍鹰家分卫。而犬啮之。显始寤其瞬息数万里。岂亦常僧可能哉。后东还。访苍鹰于彭城。入门见血涂阖上。问之则曰。某年月日尝有僧。乞食至此。而犬啮之尔。计其年月。不小误。显谓苍鹰曰。此罗汉圣僧血。谨护之勿去也。于是苍鹰。即其宅创寺。以忏咎。求像于扬都。方济江。舟倾侧欲覆。忽有二骨长丈许。随流腾入舟中。遂济无挠。及岸视之。则龙齿也。卒输之官府。未几。苍鹰获像于婆罗门僧。初苍鹰偶憩林树间。僧持像至云。欲施徐州吴苍鹰供养也。苍鹰曰。我身是也。僧忻然付之。今在相州邺县大慈寺　石影像者。其石崇一尺。径六寸。紫色八觚。内外映彻。而如来菩萨。浮图伽蓝。天人山海。帐盖床座。三涂苦趣。变现不一。或前后相类。或每楞不同。隐显靡恒。岂得而概论哉。梁大清中。天竺沙门。奉以入贡。会侯景之乱。置之庐山西林寺像顶而去。隋开皇十年。炀帝以晋王镇淮海。遣使王延寿。取之。王宝玩特甚。遇有他役。则函之以自随。入登储贰。藏于曲池日严寺。非外人所得瞻睹也。武德七年。归崇义寺。贞观六年。诏入内。

　　无量寿像者。东晋沙门道安。于宁康三年。八月八日造。明年季冬。严饰既就。刺史郗恢创莅此蕃。而像独步趋万山。恢率众迎还其寺。而夕复出。住寺外。梁普通三年。诏于建兴苑。铸金铜趺。以承之。高六尺。广一丈。刘孝仪制赞立碑　长沙寺像者。晋太元间。现于城北。高七尺。光相奇特。人有遇其夜行者。谓非类。以刀击之。且视则像有刀痕。梁祖命使。迎以供养讫。三日送同泰寺。后寺被火。堂塔并尽。唯像居殿中岿然　定州像者。元魏孙敬德。防州人也。居家事观音像谨。天平中。应募定州。为劫盗所妄指。逮系京狱。困拷掠诬伏。且即刑。敬德夜坐狱中。泣誓曰。被枉如此。当是曩宿枉他所致尔。今幸偿毕。则愿代受一切众生。枉屈祸也。既而假寐。一沙门见梦曰。观音救生经。皆诸佛名。卿能诵满千过者。可免死厄。复教诵数过。敬德既寤。无所遗忘。竟诵不辍口。比明满百过。顷焉牵赴市。且行且诵。仅千过。而刑者三折其刀。至三易刀。肤体无小损。丞相欢闻而异之。遽奏免其罪。诏传其经于世。敬德既归防。徐视其像。则项上三刀痕故在也。敬德大感恸　襄阳金像者。晋太元十九年。岁次甲午比丘道安。于襄阳西郭。造丈八金像。此像更三周甲子。越百八十年。而后灭。此记书之像腋下。倒垂衣褶中。周武建德三年。甲午之岁。开府长孙哲。镇荆州。太原王乘副之。哲性凶暴。甫视事。先令毁像。众进谏则愈益怒。胥卒奔走从命。谩以绳系像颈。率百余人挽之。像屹立不动。哲谓其弗力。杖监者百。复挽如故。犹不动。乃益人至五百。始踣。声震地撼。人物骇栗。哲独喜跃不自胜。亟命镕冶。唱快。遽驰马。往报太原公。忽堕马。伤败肢骨。失音直视。至夜而卒。验其所记年月。若合符节。则世相定业之说当矣　长干寺育王像者。光趺身相。祥瑞通感。具如前传。亢阳之岁。必驾御辇。迎像入宫。上加油帔前导罗盖。僧众从后。初虽炎赫。像至中途。则每霶𩃰霢霂。生物濡洽矣。国家所赖。以有年也。陈祯明中。像忽西向。直月监堂。屡移向南。晨起视之。复西向。事闻。诏迎入太极殿。设斋行道。先是像戴七宝冠。珠玉饰之。重约百斤。复以锦冒加其上。翌旦则冠挂像手。而冒犹覆顶也。上使为戴冠覆冒。如常时。因膜拜以祷之曰。苟国家有不祥者。宜再脱冠。明起视之复然。隋开皇九年陈亡。诏致像大内供养。上对之。每不敢坐。盖以像立故也。久之诏曰。朕年老。不堪久立侍像。其今有司造坐佛。如育王像者。可送本像于兴善寺供养。像伟特。所在莫能容。移置北面以图迁奉。明日像则南面。或疑人所为者。乃刹之北面。而扄鐍其户。且视之。像面南如昨。众惧皆礼谢　梁祖等身金银二像者。奉之重云殿。晨夕礼敬者五十年。侯景之篡。太尉王僧辨既诛景。谋迎贞阳侯渊明于齐而立之。犹豫未定。僧辨使女婿杜龛。宿卫宫阙。龛性贪悍。欲毁二像。铸金银铤。初殿周匝为阁道。号三休阁。而像顶正出阁上。龛遣数十人。登阁镵像顶。像并回顾。众惊悚。皆默喑昏醉。龛随遍身青肿。如见击状。号呼数日。创烂而死。陈有江南武帝昉徂落。临川王茜。入承大统。方治葬具。造辒辌车。时以国用窘乏。诏取像殿宝帐。珩佩珠玉。以充给之有司部集人力将事屏撤。而云气滃郁。拥殿内外交暗。其余方所。霁景明朗。观者四合。竞骇其异。而雨注电射。烟焰歘涨。众见殿像腾举。高薄霄汉。渐远渐微。焂然而没。顷之云敛雨过。就视其地则惟柱础存焉。后或见之海上　僧护石像者。高齐时造长丈八。始护发愿为之。然未得石。会于寺北谷中。见石仆地。约如其数。顾工营治。涉期而仅了面腹。以背着地。势未易。具众力翻之。卒莫之动。明日石忽自转。以就磨琢。及成。移置殿中。周师之破齐也。像先流汗。晋州陷。尽火诸寺。像独完美。虽饶人牛力。终不仆。寻有僧周。垒瓦木土堑。以营护之。须臾失僧所在。或以木折像二指。见梦于人曰。吾指痛。且而续其指。开皇十年。盗归像殿幡盖云。夜每梦。丈八人责让之。已上并戴旌异记。

　　后梁法

　　京其先太原孙氏也。后徙江陵。母方娠。梦身入莲华池中。得一端正童子。将娩复梦。乘白狮子。游戏空际。七岁出家。于长沙寺。年十三。升座说法。无滞其同学智渊年虽长。不及也。于是信施云委山积。育王瑞像殿。小大之宇。千五百间。一新修治。皆自京出。寺之耆宿。尝梦人告曰。京前身盖寺檀越也。今以愿力再来耳。后梁俾为其境内僧正。未几。有疾危甚。因请僧于像前。行道者七日。沙间。法泰。梦像至京所居房。净人远志。则见像出京房中。而返于殿。顷之病愈。不久而卒。春秋七十六矣。

　　隋通幽

　　姓赵氏。河东蒲阪人。幼龄遗世。冠岁参。玄周齐之际。法门屯否。乃南抵金陵。益进所业。而毗尼之学。尤所究心。隋兴。乃归渭阴演唱。晚居延兴寺。适当创建。而土木之劳无所惮。仍开四大井。各施漉具。以护生。其平居开经。必盥手及腕。虽处房室。未尝唾涕。便利洗净。不用巾幞。手则听其自干。冱寒重被三衣。所谓绵纩。无复识之。每叹曰生不改善。死不偿累。足矣。诫弟子曰。吾后必以施禽兽。大业元年正月十五日坐逝。春秋五十七。

　　隋慧达

　　姓王。襄阳人。幼年在道。尤务修缮。后业禅于天台之瀑布寺。又北游武当山。习静如前。有陈御历。江南疫疠大作。达建药藏于杨都市。所济殊广。金陵佛寺之多。过七百所。而达所扶仆起废。华敞之者。余三百。仁寿中营七层木浮图于杨州之白塔寺。复溯江西。至鄱阳豫章诸郡。随缘演化。以成就功德。沙门慧远邀止庐岳。造西林重阁七间。誓以黄楠为之材。阖境推求。了不可得。佥欲改图。达曰。但诚心未至。故追访无从。苟愿力之坚。则樗栎将化而楠矣。众因四出寻索。果得黄楠一谷于境内之下巢山。计其数。可了此阁。然穷险无路以出。达偶行历崖壁间。仅见一处通人往来。遂挽拽至江。𥱼筏而下。略无遗逸者。阁成。宏壮冠世。后忽偏欹于南三尺。地当石门涧。适有大风。从涧起。北吹阁。阁随以正。晚往长沙。树立益广。达率性任真。言无华绮。衣被弊恶。殆不可观。而檀信向慕。所举辄遂。亦其感应之理然也。大业六年七月晦。旧疾增剧。室中异香旋绕。像设流汗。倚卧七日而逝。寿八十七。

　　隋智琳

　　闾丘氏。高平防舆人。祖俨不仕。考昙珍梁国常侍。琳幼请业于处士卞诠。礼易庄老。悉穷其致。逮壮即事仁孝寺沙门法敦出家。受法华维摩。未几而敦公逝。戒品未圆。莫之趋向。乃造京。更依东山寺正暅法师。禀成论。习毗尼。陈大建十年。归干乡里。南徐州刺史萧摩诃。深加礼异。请转法轮。十一年诏为曲阿僧正。至德二年。诏补徐州僧都。开皇十六年。闰州刺史李海游。起为断事。所居仁孝寺。梁征西咨议郯僧诏舍宅。营构未完。遄及离乱。琳乃盛加藻饰。轮奂弘敞。寔有力焉。造像六躯。其一夹纻。又造砖塔五层于育王山顶。讲大品法华净名金鼓。各有数。度弟子千余人。晚年以招隐伽蓝山。房间寂。林木幽茂。宜修禅定。以趣道津。迫以外缘。讫莫之果。大业九年五月六日。跏趺合掌。终于寺房。春秋七十。先是信士刘正。勤请开弥勒上生经。琳辞以无常且至。何暇及尔。又遗言。必行尸陀林法。弟子智坚等。以其月十一日。还尸千育王山。久历时序。肤体无损。乃以其年九月八日。构方坟。窆其全身云。江阳介士蔡环文其碑。

　　唐住力

　　姓褚氏。其先河南阳翟人。后有避地于吴郡之钱唐者。子孙因家焉。八岁入道。有闻缁俗。久之陈宣帝。于京城之左。造秦皇寺。诏董工役。至德二年。充寺主。陈亡徙居江都之长乐寺。隋开皇十三年建塔五层。金盘辉耀近远。十七年炀帝以晋王出镇淮海。委力总寺任。乃复于丹阳龙光寺。迎致梁武皇帝所得优填王像。王谧所得定光像。中修高阁。旁挟二楼。奉像其上。宏壮显特。挺冠区宇。大业四年。益起四周斋房廊庑。仓库庖湢。使净侣游息无厌。十年尽出己资。购旃檀香木。模刻瑞像。并二菩萨。并安阁上供养。十四年。隋室丧乱。寇盗抢攘。力则誓捐身命。守护殿阁。神尧受禅天下更始。诸方版荡。而此等独存。武德六年。贼帅辅公拓叛。寺观。皆撤送江南。力致书愿焚身以留室宇。公拓不听。力谓弟子曰。吾无量劫来。积集贪爱。不能捐舍躯命。以报法恩。今像欲济江。所不忍见。可积薪自烧。以供养之。衣资什物。并以施像。必吾灭后。像南还矣。遽汤沐跏趺。面西引火。以至命终。而身则合掌。凝然不化。多益以薪。西后猥烬。寿八十。其年十月八日也。既而像果南还。门人慧安智颐等树碑于寺之内。东宫庶子虞世南文。

　　唐慧胄

　　生蒲州之蒲坂王氏。幼年入道。乐崇福业。受具之后。即习僧祇。逮于立年。且禅且诵。然于法华尤重。住京邑之清禅寺。纪纲众务。余四十年。初未尝告倦。故使园圃周绕。竹树森繁。水陆庄田。库藏充牣。时至耳顺。便尔间居。众虽以其久劳。而听其燕逸。然事有掣肘。亦必咨询。而后敢治。则其机智之断如此。寺多净人。择其能旋转呼吸者二十人。使之习乐。候节日。作之像前。以效西域声伎之盛。夸于俗里。未几疾剧。谓其徒曰。吾有小罪。而加之重病者。以其营造凿掘故也。预知卒日。趣汤沐跏趺而坐曰。吾酬债毕矣。遂瞋。寿六十九。时则贞观初也。

　　唐慧主

　　姓贾氏。始州永归人。六岁出家。为斌法师弟子。诵遗教经。一夕即能忆不忘。顾以师所行。多忤经旨。因辞去。依姜律师。诵法华经。寺诸房中。或讲俗律。主才听。若素习。乃问十关。时无知者。自是黑白惮伏。众遽请为律主。从受菩萨戒。黄安县造七寺。梓潼县造十寺。武连县造三寺。蜀之佛法。至是始盛。初主受学于京之甘露寺。忽梦。天地晦冥。众生无眼。三日夜而后明净如故。觉而疑之。及周废法。距之复教。仅阅百日。其征应也如此。于是归隐乡里之南山。礼佛诵经不辍。禽兽异类同集。授幽显菩萨戒法。感神馈茯苓甘松香物。会猕猴群共治路。主曰汝性躁扰。作此何为。猴忽人语曰。时君异也。佛日通也。主殊怪之。然固未知天下为何时也。适逢采弓材者八人。而后闻开皇年焉。寻出山。以事闻。诏与剃落。大业中。奉诏弘四分于乡里之香林寺。武德初陵阳公以皇子牧益将之任。道过始州。偶憩寺中。凡讲堂佛殿僧房。置行李物皆遍。牛马散放庑下。屎尿盈溢。主从庄中还。竟取三衣锡杖房中。咄曰死生在今日。因举杖拟牛马。牛马即颠仆。并掷弃行李沟中。州县吏大惧。随以状走白公。拘王以待命。公闻而喜。遗之书曰。弟子数病。不逢害。鬼蒙将律师破悭贪袋。深为大利。今附沉香十斤。紬绫十段。仰赠。后还京日。当受戒焉。寺有明禅师者。主平昔同心之人。贞观三年。忽自见身无其半。谓诸徒曰。吾与律师。建立此寺。今所见如此。律师不死。则吾且死矣。外或睹异相僧数千人入寺。意以为寺中设会。且而问之则否。至午主告逝。寿八十九。

　　唐道积

　　住益州福感寺。平生专业涅槃。凡欲宣述。必先沐浴更衣。坐而披展。性尤仁慈。务以济物为急。遇诸㿈疠之烂溃者。虽臭秽薰蒸人所掩鼻。积则殷勤瞻视。昼夜靡怠。或共器食。或连榻卧。弗恤也。贞观元年。五月终于所住。春秋七十余。时属炎夏。停之百日。跏坐如初。而略不腐臭。众因加之漆布焉。建今蜀中涅槃之盛。盖自积发之。

　　又洪远僧恩并诵涅槃。皆为皂白所归敬。后远住会昌。恩住弘福。禅定　又弘福智晔者。江表令族。治法华。每自抄写。且复倩人。前后所出二千余部。晚年总寺任。犹日写五纸。年七十余。尚强健不少衰。

　　唐德美

　　姓王氏。清河临清人。年十六。辞亲出家。十九剃落。谦谨恭敏。专务实行。虽经论备阅。而尤善律部。开皇之季。驻锡京师。日以持戒礼忏为业。又诵千佛名经十二卷于太白山中。而每名则加拜焉。太白九陇山僧邕禅师者。素以道行着。称美因奉之。以究心学。后还京。住慧云寺。从静嘿禅师。静嘿盖道善禅师之神足。道善持己节约。四众钦重。美事静嘿余十年。凡其施设。皆所经历而得其说。静嘿灭度。一以委之。西循守不失。故悲敬二田。未尝间岁。诸造福处。悉有馈慧。夏末兰盆。亦随寺送物。俗谓普盆钱。大业之季。夏集千僧。行道七日。或谓美曰。时既炎热。不可使众饥虚。何不打饼供养。美曰面易致耳。然而柰其馊败何。或曰我能之。但多置冷水盆则善矣。明日半衣起。溲面二十斛。作二日料。饔庖麇。至杖打刀切。汤锅亦已沸矣。随切随投之汤中。已煮熟。则捞以投水中。投之汤者有尽。投之水者无穷。黎明行饼。莫不讶其坚韧也。众以为至诚所感云。武德初。诏住会昌寺。乃于西院。造忏悔堂。像设严盛。栋宇宏丽。时则浴井忽竭。美为祷祈。泉涌如旧。平生畜舍利不多。而应验莫测。随以宝函。遇祷必给。力行头陀。终身徒跣。以避虫蚁。或学般舟而不坐。或学止过而不言。杂行纷纭。殆难殚举。且口诵弥陀之号。心专净土之归。贞观十一年。十二月二十六日。合掌称佛而逝。寿六十三。露尸于南山鸱鸣阜。骸塔楩梓谷。弟子树碑。侍中于志宁文又沙门昙献者。京邑人亦弘福业。功格前贤。身成令范。众所推挹。故光明宝阁。冠绝寰中。慈悲佛殿。时所惊异。本微迹显。兹不广述。

　　唐昙献

　　生京兆始平之张氏。少事昌律师。昌虞乡贾氏。净行无玷。胜业有闻。居静林寺。周武坏法。昌虽与俗推移。而律仪无阙。隋兴诞弘吾教。首复百二十僧。而昌与其选。诏得各度沙弥一人。为侍者。而献在焉。住大兴善寺。后昌归里。掘像构宇。起废静林。功未毕而逝。檀信悲之。乃复以仁寿致献。而嗣其业。故两寺壮丽。并足称道。俄而迁任柏梯职。贞观十五年正月示微疾。十五日。早作欲往静林。众挽止之。至卯时。云雾暗天。遂卒于柏梯寺。是夕光景如华。自柏梯东南山上。遍照近远。凡三夕。尸棺潜为静林所窃。而柏梯之人不知也。既而光景亦随。以出于静林南山顶。于是柏梯始知之。而讼于官。竟葬静林。弟子勒铭。识其事。

　　唐法诚

　　雍州万年樊氏子。童稚出家。居蓝田之王效寺。师事高行沙门僧弘。剃落。日以诵法华经自课。又学定业于禅林寺相禅师晚年纲理众务于云华寺。开皇初。诏起为授戒师。抗表以辞。遂遍历名山。追踪胜友。因与超公。栖迟蓝谷。即今之悟真寺也。方行法华三昧次。梦普贤曰。可书大教。诚寤以为大教大乘经典也。遽购工书缮般若。寻造华严堂于寺南之横岭上。邀致弘文学士张静写经供养。其䖍恪所感。则有异鸟飞舞。鸣唳于炉案间。贞观初。画千佛像。鸟集画工肩背上。及营齐并庆经像。鸟随夺迅。浴香水中。兹亦异矣。诚尝梦。青泥坊侧。大有尊像。间往发之。获龛像。率剥蚀。莫考岁月。盖周氏废教时。所瘗藏者。十四年六月晦。忽卧疾。顷之起坐索浴。且索络舆。翌旦明相将现。诚自语曰。欲来但入。何假弦歌。顾谓侍者曰。吾闻诸行无常。生灭不住。九品往生。吾慈验矣。今有童子相迎。久在门外。吾去世后。尔等宜遵佛戒。无使有亏。俄而口出光明照室。异香充庭。端坐而逝。寿七十八。然诚每夏课经必五百过。余日亦必再过。略计十。年则万余过矣。而况其齿腊不止此。

　　唐慧震

　　姓庞氏。身长八尺。性强记。听皓师三论能领指。要住梓州之通泉寺。蜀部被其化。昔皓师尝南询。及还。缘道得所施袈裟三百领。及皓之亡。乃以委震于每年正月。必集人。转阅藏经。而施之未尝少间。日拥百众。弘三论。一且若梦寐。或语之曰。西山之巅。宜造大像。寤而按行其地。有石细莹可爱。两旁皆流泉。无所有。即命工镌琢其中。成坐像。高百三十尺。贞观八年。集道俗三万人。以落之。像口出白光。照映近远。见者敬异。十五年正月十五日示灭。寿六十六。先是十四年七月。所畜骏马嘶鸣。三日不食。顷之有僧。不知所从来。自称十力。谓震曰。马与主别。主当先行。且具以其死日告之。因曰。法师当悉散财物。无以累身后也。遂隐去。自是震益施悲敬二田。是岁元日。请僧行道。作大善会。期以三七日。然后圆满。作会之八日。众觉香气郁勃。充塞一寺。至十五日。寺地皆生莲华。草木变亦如之。震曰吾本心欲满三七日会。今瑞相已现。吾其可待耶。趣进食。行嚫。食毕。秉炉。绕旋卢舍那像三匝。方拜跪竟掩息。时寺之香气犹未已。俗属昆弟三。各捐缗钱五十万。以助累石塔五丈。龛安绳床。扶尸其上。更百余日不僵仆。

　　唐智通

　　出梓州之陈氏。八岁辞俗。事道正法师为弟子。以剃落。居牛头山诵法华经。凡弘阐者百余过。会中之人。皆再睹光明照彻内外。每有双鹅。依于座下。若听法。然且持律严谨。举众畏服之。尤恶黄老。其乡里士女。有奏章醮献者。必召其人。而呵辱之。或至于杖之者。平生不畜私财。然其寺宇之成就。皆所得于施主之物。贞观二十三年十月十三日。谓其徒曰。吾于兹寺。用已十万贯矣。恨尚未备。汝辈其成之。及终时方小食。寺之房堂地皆动摇。且变白色。经食顷。久乃已。寿九十七。

　　唐慧云

　　姓王氏。太原人。其先有避地于九江者。子孙因家焉。云以幼岁。依庐山大林寺沙门智锴。出家锴亦有声当世。而云尤慷慨精厉。独异恒伦。法门之务未尝不以大者远者介意。而所居寺。曾莫修治。时达禅师方以道行。为檀信所归向。云年二十有五矣。誓往邀之。以来赀币。达弗许。云以死请。委身叩头。颧颊破肿。涕泗漫地五尺。计且欲自溺。以着见其志。达感动为起。云遽奔走险隘。前告道俗。使之迎候。路逢群虎。目不暇驻。既抵山中。有所施设。云必奉行。无小忤。尝驭舟溪谷间。严冬冻冱。砂石崩颓。云则脱衣挽缆腰胯而下。凌凘砭骨。流血凝结。行三百余里。罔所辞惮。隋季天下大乱。士弘林氏。起兵豫章。号楚。以秀才胡氏。为尚书。今寇鄱阳九江据之。因发心模写庐山东林文殊瑞像。以云有干材。委监护。顷之像脱炉韛。而颈胁穿漏。议将复铸。会胡以谮见逮。不果。而有像色黄金余百二十两在焉。云患𣀮劫。因以竹筒贮金。并金诵铜珠一环为信。寄胡所。胡至宫亭覆舟。失二物。后复浮而至。得于三十里外之远云。胡且死。又托金于其叔父晓禅师使遁。俄唐兵破豫章。晓用币缊裹金负之。以避难。遇盗焉。然盗亦不知其为金也。委之而去。于是云得以成就其业。当镕冶日。五戒李氏先发愿然一臂。以致祈铸。及事之辨。乃前于所卜之期。李氏不知也。像见梦曰。汝愿然臂。可诬邪。李氏寤遽如所愿。寺备经论。而律部独未全。时首律师。方阐化京师。云重趼造诣。诏住弘福寺。悉获采掇以归。

　　唐法成

　　姓王氏。始名守慎。天后时。官至监察御史。以后任酷吏。罗织元良。以起大狱。遽弃官出家。务苦节。化导民俗。仪凤二年。望气者。以京兆西市有异光。诏发之。得石函。内盛佛舍利。余万颗。明莹坚致。不可磨涅。诏即其地。建光宅寺。筑七宝台。舍利分使京师诸刹供养。当是时。成因请疏凿余地。引永安渠。以为大池。号海池。上树佛屋经楼。以侈其观。士女之好营福事者。皆就之。纵飞潜生物。以祝国𨤲。方疏凿时。得铭土中。曰百年为市。后复为池。自隋初立都市。至是仅百年云。

　　唐业方

　　解脱禅师法孙也。解脱有至行。方循持无所失。然尤以利物崇福为心。𨽻业太原昭果寺。素为士女所归向。或有以五台文殊像自远至。溺于滹沲河水中。驰报方方。遂临河焚香祝之。水为退缩。出像涂潦间。即舁以归。水复涨溢如初。及终。塔全身寺西北一里所。西灵异至今。

　　唐慧云

　　姓姚氏。湖湘人。麟德初。云十岁。辞父母。出家于南岳。弱冠受具戒。游历幽胜。随有废弛。辄营治。如是至凡寺宇二十余。所久视初。驻锡浚郊。夜宿繁台。望有异气。起汴水北园池中。且访其地。乃知其为歙州司马郑景宅也。因杖屦以往。见池阔甚。澜漪浩渺无际涯。下布天影。而参差轇轕。有宫殿楼阁状。独叹曰。此可以致吾力矣。神龙二年。徙居濮州报成寺。发愿募金。写就丈八弥勒像。树殿池旁。且拟名其寺为福慧。以安奉之。伐材聘工。将底功绪。景龙二年。始从景购得其宅。或出古碣土中。记曰齐天保六年乙亥岁。创建国寺。于是行部使者。命迎像其地。仍撤殿材。以定建国额。会刑部尚书王志愔。以采访使。将诏指尽撤天下无名额寺宇。并收铜铁像。送近寺。时云规模已备。所欠者仅绘饰尔。既值此诏。竟中辍。云乃焚香涕泣。日夕膜拜于像前曰。苟事必成。当现奇瑞。顷之像首发金色光。辉烛天壤。合城聚观叹异。或瞋视谤言。则目盲口喑。云为像前悔过而愈。皆誓奴役终其身。未机上闻诏赐额相国。先是上於潜邸。尝符梦想云。复诏佛授。记寺大德明干。捡挍功德。毋令官府烦扰。中书舍人贾曾。侍郎平章事岑羲。悉捐俸赀以助。玄宗受内禅。先天中。上皇躬御翰墨。书额以赐。诏大德真谛。并弟子品官。并持幡华以侈之。久而卒。葬东郊。至今寺庄影堂在焉。号造寺祖师。

　　唐崇业

　　初莫知所从来。俄偕弋阳道岸。依文网律师。究毗尼学。服勤罔怠。黉肆推为元长。夙与淄川恪齐名。而挺特刚毅过之。闻望之美。彻于宸冕睿宗朝。斥旧邸造寺。号安国。诏业居之。仍入承明殿薰修。授上菩萨戒。施与优渥。时菩提寺。方治殿宇。业悉以所得助其役。盖其平生未尝畜长也。开元中。属微疾。頋弟子曰。吾数穷化尽。汝曹其谨循戒检。无令放逸。遂终于所居。西明寺之别院是。于澄照寔适孙云。

　　唐玄览

　　姓褚氏。其先河南人。后徙钱唐因家焉幼依慧昶师出家。昶年高行尊。诚学者之模范也。居临平邑里之华严寺。隋季天下丧乱。寺因颓弛。唐初诏许修饰。览乃华侈其制度。恢辟其基址。负山临水。形胜殆可尚。且以寺前之湖。为放生池。而太守袁从礼。司马杨敏言。为禁渔捕。以赞成之。铸金铜像三百五十座。写经二千余轴。画殿前四天王像。则其相力亦勤矣。父宗赠和州刺史。右散骑常侍舒国公。兄无量。以材学苾。太夫人期颐自养。览又以天竺其受戒地。及为僧录时。所营别墅。并华严三所。皆致缮治。优游来往。化导以老。开元二十二年。示疾终于寺。寿八十四。弟子明了大觉等。葬之细砺洞。工部侍郎徐安贞撰碑文。

　　唐楚金

　　姓程氏。其先广平人。今占籍京兆之盩庢。母高氏。夜梦佛。有妊。七岁剃落。十八诵法华通大义。三十誓建多宝佛塔。用工之际。玄宗梦见楚金字于虚空中。诘朝遣使召问。乃为成之。且增其级。又于翠微悟真二寺。各建一塔曰吾他日必栖遁于此。乾元二年七月七日。右胁而逝。春秋六十二。法腊三十七。贞元十三年四月十三日。左街功德开府邠国公窦文场奏。千福寺楚金。是臣得戒和尚。天宝初。为国建多宝塔。置法华道场。经今六十余年。僧等六时礼诵。经声不绝。已历四朝。未蒙旌德。奉诏谥大圆禅师。

　　唐怀王

　　姓许氏。太原人也。出家住郡之崇福寺。少警利。日诵千言。学优行峻。非侪类可跂及然志勤修治。幽并之域。屋庐像设经卷之。在教门者。无不致力。三任寺之纲纪。校雠大藏二十余本。增饰净土院。代宗时。诏充灌顶道场主。真言秘法。皆有赖焉。后率于寺。寿六十三。

　　唐明准

　　天台人。少从灵墟道场出家。游方京邑。因驻锡于禅定寺。每念古者诸德之。维持佛法也。其心之至焉。可量哉。如神僧智苑于范阳北山。写经刊石。灌以铁汁。以祈不坏。为利益。至今。准乃发心。于贞元戊寅。正月命工郎山錾石刊法华经。以垂将来。然石皆顽恶。不足用。准乃祷之山灵。使裨助善事。定中见纸若干幅。列粘石上。已而连率博陵崔公。与僚佐二十八人。各愿手写一品。勒碑环立庑下。元和元年八月落其成。

　　唐幽玄

　　刘姓幽州人。弱冠礼并州贤禅师落䰂。久之遂得心法。元和二年。振锡江左。见会稽大云寺鼓寂钟喑。食轮不转。叹曰。此独不可以行化耶。乃持一钵走阛阓。而施者响应。因使寺主开堂接众。如诸方法。未几。徙居湖心龟山之妙喜废寺。九年平昌孟简来镇斯郡。为大其寺之规模。而一新之。十二年。去游南岳结庵绝顶以居。豫章太守商祐尤加敬慕。十九年迎住东明寺。寺建于晋安帝时。玄侣之集。至今犹盛宝历中奏。易额世福。且置戒坛其内。复诏度僧。凡寺之像设。皆玄所致云。大和元年。沈中丞傅伽信向。又造佛阁五层于寺之南。既而逝。第二漆布其全身。奉之阁下。

　　唐寂然

　　姓白氏。太和二年。游天台。至剡之沃洲山。爱其幽胜。而卜筑焉。道化既行。玄侣盛集。浙东廉使元相国稹。尝有所施。陆中丞助其完葺。三年而院成。五年而佛事作。然每升座举扬法要。尤为四海所厌服。后终于其寺。侍郎乐天白居易记。太子宾客刘禹锡书。

　　唐法兴

　　洛京人。七岁出家。落发具戒。后习诵法花净名二经。尤于戒律有持无犯。遍寻圣迹。戾止林泉。乃复𨽻名佛光寺。撙节施利。建弥勒大阁。七间三重。高九十五尺。其内尊像七十二位。皆极巧妙。于是台山海众。共请为山门都纲维。盖以其模范和畅。学识该赡也。大和二年春正月。闻空中声云。兜率天众。特此奉迎。乃澡浴焚香端坐而灭。

　　唐僧竭

　　不知何许人。素居京师之光宅寺。建中时。拟摸五台胜境。造文殊像以致睹人士女之敬。然以垦斸之际。必伤舍识。乃于举事之先。设道场三日。祷祈祝愿。使蠢动类。皆知所避。及乎畚锸载施。而堁堀间。无复有蠢动物。则其诚心所格如此。先是竭每以复帛。为漉水囊。日漉水。投虫井中。井恒盈未尝涸。世因以护生井目之。

　　竭尤巧思。又铸铜蟾为息烟。以免飞蛾蠛蠓之。丧身命于灯烛者。其制度颇行于当时云。后因徙居所成之台寺。岁赐香转经。异他刹。

　　唐昙休

　　字德敷。姓李氏。素依越之开元寺。出家具戒。精采四分律。训饬学者。殊有绳检。然寺创南梁时。年涉四百。而栋宇之伟壮者。颓仆矣。顷之轮焉。奂焉。加美于旧。皆休之力也。又若护国经楼寺之外门楼。皆昔昙一律师所经始。永徽中。康僧会法师。化身所𨤲革。今皆重整。事同创始。可谓勤矣。咸通中也。后终于其寺。则今所谓大善者。

　　唐智广

　　姓崔氏。始见之雅州开元寺。羯帝神堂内。然异术奇行。不可测。遇疾者。辄以竹杖扑之一掴。一叱。烧纸缗。散饮食。甚者捩纸蘸水贴之。𤼣者起。跛者奔。病立愈。其律己尤严。女人至门。辄斥去。每斋净饭菜豉汁外。不容他物。食毕即去。无所辞谢。人有以钱䞋者。不过二十文。过则不取。且使投之一箜中。满则于佛殿声钟集。众平等分之。虽齐士夫家亦然。乾宁中。王氏始定蜀。雅守罗公携广上谒。王氏。以圣师呼之。先是咸通中。南诏蛮王及坥绰。引兵围成都。危甚而毗沙门天王。忽现沙门形。长五丈许。立城上。怒视之日光迸射。坥绰惧即遁去。蜀人寻于宝历寺建阁。立天王沙门像奉之。后为牛尚书所毁。而蜀兵大连绵不绝。及是王氏请广修治。广许诺施者填噎。收币至二十万。又劝使输材。皆水杭陆挽。坌至。工佣效力斧斤。畚锸交作。光化元年。阁成。因循江渎池。祝食掷水中。明日鱼之二尺许者。万亿计。死浮水上。岂其所谓乘功德力。而超生善道欤。

　　唐慧闻

　　信安人。登戒[棣-木+(上/矢)]居灵石寺。其平生常以檀施之业。勉世俗曰。五道流转。欲进修以求解脱。舍福力。其安资哉。每有营治。虽猥贱琐屑事。犹躬亲之。得鱼肉。必手自持归。以饷工匠。一日山行遇虎。辄杖叩其首曰。汝毋噬人。我兹为汝等造功德。汝宜有所助。明日衘一野彘至。则其诚之所感如此。先尝于瀔水铸丈六像。度其金。既足用。而犹未模冶。曰将以待大檀越也。无何而清溪县女子。以其所蓄宝鉴来施闻。为祝之曰。苟发心至诚。则此鉴当于铸日。正着像匈。已而果然。又谒豫章。致黄金数镒。道直𡨥。弃水中曰。使涝漉之。而后得。则诸君福田。庶几其无损。逮归视箧中。则金具在。岂非其慈忍之念发。而鬼物随以加诃护欤。宜世之尊其德也。

　　后唐贞峻

　　郑州新郑张氏子。年十四。依相国寺归正律师出家。诵习净名仁王等经。不久即能暗忆不忘。后既缁剃。听俱舍论。年十八。升座弘演。冠岁纳戒于。嵩山会善寺。因挂锡封禅寺。盖今之开宝院也。新章律疏。探索玄微。而讲授之。勤未尝小怠。时年甫二十三尔。大顺二年。相国寺灾。涤地皆尽。耆宿以为非大福德力。莫可以再成就。或曰峻其庶几。于是相率以请峻。则无所辞让。归以上座职自任。未一纪而檀越旁午。寺之堂气廊庑一新。众推为新章宗王。僧尼弟子。百五十余人。操行高洁。诚有足以动物者。故能坐致功业如此。同光二年。夏四月十二日。微疾而终。春秋七十八。法腊五十八。葬祔慧云禅师之塔。

　　后唐智晖

　　姓高氏。咸阳人。少从圭峰温禅师剃䰂。年二十。乃受具。学律习禅。博揽藏教。然尤工于翰墨吟咏。且效僧珍道芬。六法作画。物像生动。若其济众之心。盖出天禀。固非勉强而行者。梁乾化四年。自江表来京邑。历观诸刹。以为所须皆备。而独于浴室。似有缺典。于是相攸洛汭。治屋若干楹。购山给薪。凿沼储水。轮汲而槽受。其汤之富未易。言则瓶锡之侣。冠簪之伦。搢绅先生之流。其至者。日不暇给。而脱履则木写承足。卸衣则枲裙障身。五日一开。开凡七十有二而岁周矣。其所浴。殆数万人不啻。又辟浴圣室于西庑。以象十六应真。其内中则观自在堂也。侍即扬凝式笃重晖为作碑颂德。

　　周智江

　　幽州三河南管。单氏子也。家赡足伯仲皆游侠。无所成就。而江独服善好义。深慕空学。唐乾宁四年。江甫十五岁。即往盘山感化寺。求剃落为沙弥。天复三年。受具于五台之梨园寺。学通净名上生等经。梁龙德初。讲名数于商丘之开元寺。着瑞应钞。门人共传习之。唐同光初。乃居宋州之广寿院。缔构堂宇。轮奂可观。复塑弥勒释迦二尊像。十六罗汉像。缋饬殊胜。显德五年。孟秋。俄遘疾以卒。享寿七十四。方属纩时。或睹天人填拥。若迎导状。议者以为江畴昔誓生兜率之验也。吏部员外郎李铉着塔铭。

　　宋常觉

　　姓李氏。陈留人。家素儒者。而贫苦不自振。丱角读书乡校。俊颖出侪类。偕耆文游庐山。乐其间静。遂投归宗寺出家。为净人梁乾化二年。始易形服。从剃染。即依东林甘露坛纳戒。其于学。虽具究三藏。然终专志禅指。既礼文殊圣迹于五台。念曰倦矣。其复可以事奔走乎。后唐天成三年。始得地于汴京丽景门右。治屋数间。以营浴事。每月以三八日。一设。僧无远近皆就浴。岁约费千万缗。虽一出檀施。自非觉维持之力。畴克尔。尤与北海陶谷。湘东张仲荀厚善。皆有遗寄之文可考。陶序以为觉麻麦一斋。炎凉一纳。前后王臣。上章乞师号紫袍。而觉确拒之。操众愈益可敬慕。

　　赞曰。

　哀哉世间　　贪吝干没　　菩萨发心　　普济生物
　亲近乞者　　言温貌柔　　汝穷汝乏　　予取予求
　饮食裳衣　　玩具珍宝　　国城妻子　　头目髓脑
　内施外施　　无物无身　　施者受者　　亦复无人
　如此乃能　　离诸住相　　并空如来　　大功德藏

　　新修科分六学僧传卷第十(四明胡泰之刊)
卍新纂续藏经第 77 册 No. 1522 新修科分六学僧传


　　新修科分六学僧传卷第十一

　　浙东沙门　昙噩　述

　　戒学

　　经曰。波罗提木叉。是汝等大师。知此则知所以弘法矣。又曰。毗尼坏则佛法坏。知此则知所以护教矣。呜呼法有污隆。教有通塞。然诚能以神通愿力。摄待魔外。模范人天。则污者以隆。塞者以通。被之三界而无际。垂之亿劫而无穷。夫如是而称佛弟子。续佛慧命。岂独波罗提木叉之足师。毗尼之不坏哉。弘法护教二科。系于戒学之下。其奚歉。

　　弘法科

　　晋支遁

　　字道林。出关氏。陈留人。或曰林虑人。少有爽气。神悟天纵。初至京师。太原王蒙见之曰。造微之功。当不减辅嗣耳。陈群殷融尝念卫玠神情。后进无能继者。及见遁。叹息以为重见若人。家世事佛。隐居余杭。年二十五为沙门。讲说句读脱略。为守文者所陋。谢安闻之曰。如九方歅相马。略其玄黄。取俊逸耳。王洽刘惔毁浩许询郄超孙绰桓彦表王敬仁何次道王文度谢长遐袁彦伯。皆一时名士。与遁为方外交。尝在白马寺。与刘系之等谈庄周曰。夫以适性为逍遥。是不然。且桀跖以残害为性。岂亦逍遥乎。于是注逍遥篇。学者宗之。东还支山寺。晚欲入剡中。谢安守吴兴。以书抵遁曰。思君日积比辰尤甚。知欲还剡自治。为之怅然。人生如寄耳。自顷风流得意事。殆磨灭都尽。唯终日戚戚。迟君一来相尉耳。山县闲静。差可养痾。计不减剡。而医药易致。幸副积想也。王羲之在会稽。闻遁名。未之信。曰见之乃定。及遁还剡。路由稽山。羲之诣遁。惊其风度曰。逍遥篇尚记之乎。遁为作数千言。粲然天就。披露理窟。羲之首肯之。延住灵嘉寺。欲日夕见之。久之入沃洲小岭。建精舍。讲授众千指。晚移石城山栖光寺。木食涧饮。注安般四禅诸经。并着即色游玄论。圣不辨知论。道行旨归。学道式等。追踪马鸣龙胜。至山阴。讲维摩。许询为都讲。遁通一义。众意询不能难。询设一难。又意遁不能通。而宾主之辨。相寻无穷。听者多自言得遁旨。诘之辄失。哀帝请讲般若。朝野悦伏。王蒙极精思。作数百语诣遁。遁曰。与君别久。而君语了不长。何也。蒙惭叹曰。绛钵之王也。郄超问谢安。遁谈何如嵇中散。安曰。嵇努力裁得半耳。又问何如殷浩。安曰。亹亹请辨。恐当抗行。超拔渊源。浩有惭德。郄超与亲旧书曰。林公神理所通。玄㧞独悟。数百年来。绍隆大法。令真理不绝。一人而已。遁留京师三年。上书乞归山林。诏可之。资给发遣。事事丰厚。一时名流。并饯离于征虏亭。蔡子叔前至。近遁而坐。谢安石后至。值蔡暂起。安移就其处。蔡还合其褥举谢掷地。谢不以介意。其为时贤所慕如此。遂收迹剡山。人有遗马者。受之。有讥之者。遁曰。吾爱其神俊。聊复畜之耳。有饷鹤者曰。尔冲天之物。宁当为人耳目玩乎。遂放之。遁幼与师论物类。谓用鸡卵不足为杀。师不能屈。师亡。忽见形。投卵于地。㲉破。雏行。遁由是感悟。蔬食终身。尝经余姚坞。信宿不去。或问其意。曰谢安石相从于此。未尝不移旬。今触情是愁耳。乃移坞中。太和元年闰四月四日殁。寿五十三。葬坞中。戴逵过其墓曰。德音未远。拱木已繁。计神理不俱。气运尽耳。有同学法处者。精义入神。先遁亡。遁叹曰。匠石废斤于郢人。伯牙绝弦于钟子。吾质亡矣。作悼章成。放笔而化。文集十卷。时东土。复有竺法仰。亦以慧解致闻。为王坥之所重。亡后见形诣王。勖以行业。

　　晋竺道潜

　　字法深。出琅瑘王氏。年十八。师事中州刘元真。元真有美名。潜服膺。后落发。善仪止。二十四讲法花大品。道俗日万指。永嘉乱。渡江。中宗元皇肃祖明帝敬之。承相王茂弘。大尉庾元规。并造门结友。尝着屐至殿中。时人叹其道德高风。初不省有朝市也。久之去隐剡山。哀帝即位。两遣使致之。不得已。至建邺。时简文在藩邸。尤师礼焉。沛国刘惔见于简文。座中嘲曰。道人亦游朱门乎。潜曰。贫道以为蓬户也。司空何次道遵。以师资之敬。屡兴法会。数相招请。复还山。支遁求买沃洲小岭。潜答曰。欲来当给。不闻巢由买山而隐也。遁欣然。爱其风鉴。遁与高丽道人书。大称赏之。康宁二年殁。妻八十九。诏赙钱十万葬之　竺法友。诵毗昙。一宿上口。年二十四。讲经于南台寺　竺法蕴。悟解逸群。尤精放光般若。康法识。有义学。工草𨽻。尝与廉昕。各临右军帖。世不能别其书。以写众经。见重于世　竺法济。有才藻。作高逸沙门传。凡此皆潜之神足云。

　　晋竺僧敷

　　不知何许人。善放光道行般若。住瓦棺寺讲授。时异学之徒。咸谓心神有形。但妙于万物耳。并著论。以相摧压。敷破之。其略曰。有形则有数。有数则有尽。神既无尽。安得有形。又着放光道行般若义疏。为安汰诸公所推赏。殁于所住寺。寿七十余。

　　晋道整

　　姓赵氏。洛阳清水人。或曰济阴人。始名正。字文业。年十八。为秦符坚著作郎。至黄门郎。武威太守。其为人无须而瘠。有妻妾而无儿息。若阉宦然。且学兼内外。讥谏无所畏惮。符坚末年。以宠鲜卑荒怠。因歌曰。昔闻孟津河。千里作一曲。此水本自清。是谁搅令浊。坚恚曰。是朕也。已而又歌曰。北园有一枣。布叶垂重阴。外虽饶棘刺。内实有赤心。坚笑曰。非赵文业耶。正愿出家。坚难之。坚崩。乃遂所愿。作偈曰。佛生何太晚。泥洹一何早。归命释迦文。今来投大道。于是遁迹商洛山。专精经律。晋雍州刺史郄恢。钦其为人。要与俱游。整爱其人从之。遂终于襄阳。寿六十余。

　　晋道安

　　生卫氏。常山扶柳人也。世衣冠。早孤。为外兄孔生所养。貌陋而性姿英特。七岁阅书。一目五行。其父惊叹。知非凡器。十二出家。其师皮相之。以为愚。使饷田。因作止田舍中。三年从师求经。师以辩意经一卷授之。五千言。一夕即还其师。又求他经。以成具光明经一卷授之。且万言。一夕又以还其师。师问看未。对皆诵遍。其师以为不诚。按经使覆之。一字不遗。师大异之。为落发。受具足戒。游学至邺中。诣佛图澄。澄与语大惊曰。天下士也。东土佛法所赖。唯此人。余非所及也。遂受澄之学。覆讲如水传器。众争设难曰。要当难杀昆仑子乃已。而安飞辨注射。众莫敢仰视。时人语曰。漆道人。惊四邻。后避难于濩泽。太阳竺法济。讲阴持入经。安从受业焉。顷之创寺太行以居。年四十五。还冀州住受都寺。徒众数百。石虎没。彭城王嗣立。乃广修花林园房舍。遣中使竺昌蒲迎安。安以国难未纾。冉闵方叛。天灾旱蝗。𡨥贼纵横。王屋女林诸山不可托迹。将依陆浑。而慕容俊之兵又逼。遂南投襄阳。至新野。分使法汰诣扬州。法和诣蜀。安与慧远四百余辈。夜雷雨乘电光以进。见人家。悬马篼二柳间。可容斛许。安呼林百升。果有出迎者。弟子问。何以识其姓名。安指抑篼而已。至襄阳。注般若道行密迹安般等经。又总录经。至年月传译人名。以授学者。征西将军桓朗。镇江陵。强载以俱。及还以白马隘陋。即清河张殷之宅。为檀溪寺。建塔五层。辟房四百。会凉州刺史杨弘忠。施铜万斤。作承露盘。安谓弘忠曰。露盘已托汰公营之。请回此铜。以铸丈六大像。可乎。弘忠敬诺。像成放光起行。异常相。安每法聚。则设符坚所送金箔倚像。金坐像。金缕绣像。织成像。结珠弥勒像。以作证。观者敬慕。有一外国铜像。形制古异。久置未尝设。安使弟子治其髻。则一舍利在焉。光𦦨炳焕。映蔽堂陛。众惊异之。习凿齿襄阳奇逸士也。先以书通好。然后诣安既见自赞曰。四海习凿齿。安徐曰。弥天释道安。时以为名对。齿以书抵谢安石。称安盖非常胜士。恨公不相见之耳。安在樊沔十五年。常讲放光般若。孝武皇帝诏曰。法师以道德。照临人天。使大法流行。为生民依赖。宜日食王公禄。符坚攻襄阳。得安而喜。谓其臣权翼曰。吾以十万之师取襄阳。但得一人半耳。翼问为谁。曰安公一人。翼凿齿半人也。安入关中。住五重寺。众数千人。初沙门出家。皆随师姓。安曰。师莫如释迦如来也。乃以释为氏。后得增一阿含。果称四河入海。无复河名。四姓出家。皆称释种。与经若合符节。安博学。工文章。蓝田得一鼎。容二十七斛。腹有篆铭。以问安。安曰。鲁襄公所铸。又得一铜斛。其形正圆。下向为斗横梁。昂则升低则合。梁一头为籥。籥同黄钟容半合。亦有篆铭。以问安。安曰。此王莽自言出自舜皇龙集戊辰。改正即真。以同律量。布之四方。欲小大器均。令天下取平焉。于是坚来侍从。有疑皆师于安。时谚曰。学不师安。义不中难。坚承石氏之后。民物殷富。四方略定。东极沧海。西并龟兹。南包襄阳。北尽沙漠。唯建邺未伏。坚雅志欲取而有之。大臣谏不从。坚出东苑。命安升辇同载。仆射权翼谏曰。臣闻。天子法驾。侍中倍乘。道安毁形。宁可参厕。坚怒曰。安公道德可尊。朕以天下易辇之荣。未称其德。即诏翼扶安登辇。于是翼跪而掖之以登。坚顾谓安曰。朕将与公南游吴越。整六师以巡狩。登会稽以观沧海。不亦乐乎。对曰。陛下应天御世。富有八州。居中而制四海。宜栖神无为。与尧舜比隆。今欲以百万之师。求厥田下下之土。且东南区地势卑气厉。昔禹舜游而不返。秦王适而不归。以贫道观之。未见其可。平阳公懿戚石越重臣。皆忧国至深。其论可听。坚曰。非区宇不广也。朕欲简天心明大运所在耳。顺时巡狩。具有挌训。傥如高论。则帝王无省四方之文乎。对曰。必不可者。宜驻跸洛阳。枕戈畜锐。傅檄江南。如其不伏。伐之未晚。坚不听。遣精锐二十五万。为前锋。坚自率步骑六十万继之。为徐州刺史谢玄所败。坚单骑而遁。安设法门宪章。条为三例。一曰行香。定上座开经上讲之法。二曰日常六时行道饮食唱时之法。三曰布萨差使悔过等法。天下精舍遵奉之。无敢违者。每与弟子法遇。立誓弥勒像前。愿生内院。秦建元二十一年正月二十七日。忽有异僧。寄宿讲堂。维那见其夜从窗隙出入。遽以白安。安惊礼讯问其来意。云相为而来。安云。自惟罪深。讵可度脱。曰甚可耳。然须更浴圣僧。情愿必果。具示浴法。安请问生处。乃举手指天。即见云开。西北楼阁幻出。曰此兜率也。是夕且有小儿数十来就浴。二月八日殁。葬城中五级寺。是岁晋太元十年也。其未殁也。加眉谷隐士王嘉候安。安曰。世事如此。行将及人。相与去乎。嘉曰。诚如所言。师前行。仆有小债未了。不能俱也。既而姚苌入长安僭号。且与符登相持。时嘉在城内。苌召问嘉。朕得登否。嘉曰略得。苌怒曰。得即言得。何略也。遂斩之。后登为苌子兴所杀。兴字子略云　嘉字子年。洛阳人。形貌鄙陋。滑稽善谈笑。问以事则随答。若调戏状。即不可解。久之多验。符坚以大鸿胪征不就。及南征。使问休咎。嘉无他言。但乘使者马。向东行数百步。尽脱靴帽。解弃衣服。奔还而已。方被害日。有人于陇上见之。仍遗苌书。初安闻罗什在姑臧。劝坚迎之。而什亦谓安是东方菩萨。安生左臂有皮寸许如串。可捋上下。特不能出手耳。时号印手菩萨。

　　晋竺法汰

　　东莞人。长八尺。美风姿。少与道安同学。决南游。旅病于阳口。时桓温镇荆州。要过供事汤药。安遣弟子慧远问疾。疾小间诣温。温欲留汰久语。汰以疾作起去。初不辞谢。坐客仰其高韵。沙门道恒执心无义。盛行荆楚间。汰曰邪说也。当亟破之。遣弟子昙一。集僧以难。恒未即屈。且则慧远就席。才及数番。恒觉堕负。以尘尾扣案。未得所答。远曰。不疾而速杼轴何为。坐者皆笑。其义遂沮。至建邺。止瓦棺寺。晋太宗简文帝。深相敬礼。开放光题。大会。帝亲临幸。公卿毕集。众至千人。瓦棺寺。本河内山玩墓山公为陶处。兴宁中。沙门慧力启乞为寺。至是而汰更新之。王珣谢安石。皆相过从。弟子昙一昙二。并有名。太元二年殁。寿六十八。

　　晋法遇

　　不知何许人。少俊逸博学。气压流辈。见安公乃屈伏。愿落发为弟子。义阳太守阮保。闻风钦慕。施遗相接。避地东下。止江陵寺讲授。众四百余。一僧饮酒废夕讲。遇止罚不遣。安公闻之。以竹筒置杖。自封题以寄遇。遇开封见杖曰。此由饮酒僧也。领众不勤。远贻忧赐。即命维那。自罚行杖三下。内杖筒中。流涕自责。乃与慧远书曰。吾人暗短。不能率众。和尚虽在异域。犹垂忧念。吾罪无所逃。殁时年六十。

　　晋僧[((素-糸)*力)/石]

　　出傅氏。浔阳人也。晋河间郎中令遐之元子也。少师事弘觉法师。止长安大寺。游青司樊沔间。通六经。究三藏。持律严甚。为姚苌姚兴所敬。自罗什入关。僧尼多过愆。兴患之。议置僧主。以领之。下书曰。大法东迁。于今为盛。僧尼浸多。宜设纲领。宣授远规。以济颓绪。[((素-糸)*力)/石]法师早有学誉。晚以德称。可为国僧主。僧迁为悦众。法钦慧斌为僧录。给车舆吏力。[((素-糸)*力)/石]资侍中秩。传诏羊车各二人。迁等颁赐有差。大允时望。弘始七年。来加亲信。仗白身从。各三十人。僧正之职自[((素-糸)*力)/石]始也。然[((素-糸)*力)/石]持身甚俭。而说法无怠。殁于大寺。寿七十。

　　晋昙摩流支

　　此云法乐。西国人也。弃家以精律著名。弘始七年。至关中。时弗若多罗已化久矣。庐山慧远。闻支善毗尼。愿竟其学。遣书通好曰。佛教之兴。先自上国。分流已来。四百年于兹矣。然比丘根本。皆所未知。顷幸弗若多罗。诵出十诵。方半而没。兹用追恨。窃闻仁者。亦赍此经。必蒙开施。勿伥愤发。果使始涉之流。不失无上之津。此恩不赀。何以论报。支得书。乃与罗什。足多罗未尽之文。支住长安大寺。沙门慧观欲延居洛阳。支曰。洛中有人弘法。足以利世。吾当化律学未至之处。于是去。不知所终。

　　晋道融

　　汲郡林虑人也。史亡其氏。十二弃家从师。无所得书。遣借论语于旁舍。晚不持归。曰已习之矣。师使覆之。不遗一字。大嗟异。为落发。及受具戒。长游关中。依依罗什。什谓姚兴曰。比见融公。殆是人类精奇。引见与语。心服之。诏入逍遥园参译。当是时。什译菩萨戒本。又译中论。方就两卷。融便能讲之。什又使讲新法华经。而自听其判析曰。大法之兴。正赖此子也。国有婆罗门。自谓尽读西国书。闻什在关中。乃曰岂可使释氏之风。独传震旦耶。遂驼其书至。姚兴几惑其说。婆罗门乞与僧辨优劣。关中僧皆相视缺然。什谓融曰。子可当之。融顾外道经书未读。乃密使人尽录其书目。一览即诵。克日论义。姚兴与公卿大集。婆罗门以博观为夸。融数其所读。并秦地经史。三倍之。什嘲之曰。君乃未闻大秦有学者乎。敢轻远来。于是婆罗门愧服。再拜融足而去。后还彭城讲授。众常数百人。性不喜喧狎。常登楼读书。人罕识面。殁寿七十四。着法华大品。维摩义疏。金光明十地品义若干卷。

　　晋卑摩罗叉

　　此云无垢眼。罽宾国人。沉鸷有志力。以苦行自律。弘毗尼。为龟兹学者之宗。龟兹陷。避地乌缠。闻罗什在长安。欲使胜品妙味。复沾东土。弘始八年。至关中。什敬礼如师。及什弃世。即引去。游寿春。译十诵本五十八卷。最后一诵。谓明受戒法。及诸成善法事。逐其义要。改名善诵。叉后赍住石涧。开为六十一卷。最后一诵。改为毗尼诵。故今犹二名存焉。又坐夏江陵之新寺。以汉言讲演无作妙本。盛行于时。慧观习其指要。为两卷。京师传写。纸为增价。终于石涧。寿七十七。为人眼青。时号青眼律师。

　　晋僧睿

　　魏郡长乐人。史失其氏。年十八为沙门。师事僧贤法师。博通经论。听僧朗讲放光般若。每致难词。朗谓贤曰。睿殊有胆气。其难。吾多不能通。真佳弟子也。罗什至关中。译禅要三卷。始乃鸠摩罗陀所造。终乃马鸣大士所造。而其中多外国贤圣之语。亦称菩萨禅要。睿精练之。分为五门。伪司徒姚嵩。雅相礼敬。兴问嵩曰。睿公谁可比。嵩曰未见其比。兴尝法集。公卿咸在。见睿谓嵩曰。四海僧望也。竺法护出法华经语曰。天见人人见天。什诵至此曰。义与西域同。但其辞过质耳。睿曰。将非人天交接。两得相见乎。什然之。睿讲成实论。什曰。此诤论中。有七处文。破毗昙子。能辨之乎。睿举其处以应。皆当什意。曰子真精识。传译有赏音者。吾何恨哉。睿求生安养。坐卧不敢背西。临终谓同学曰。身口意业。或相违犯。愿施以大慈。为永劫法侣也。于是浴罢。礼拜合爪。西向殁。寿六十七。有同学僧楷。有高行。与睿齐名。

　　晋僧肇

　　京兆人。史不书氏。家贫为人佣书。遂博观经史子集。尤善庄老。年十二。为沙门。名震三辅。罗什在姑臧。往从之。什与语。惊曰法中龙象也。于是携以归关中。居逍遥园。详定经论。四方学者辐辏。设难交攻。而肇迎刃而解。众皆厌服。时有道生道融僧睿。皆师罗什。号童寿之门四圣。肇初着般若无知论。什见之曰。吾解不谢子。文当相挹。刘遗民得之。以呈远公。远公搏髀叹。以为未尝有也。后又着不真空论。物不迁论。注维摩经。什化去追悼之。又着涅槃无名论。皆妙造精微。姚兴敬重其笔札。使颁传。义熙十年殁。寿三十二。

　　晋慧远

　　生贾氏。雁门楼烦人也。年十二。随其舅令狐君。学于许洛间。博极群书。得老庄之要。风鉴朗拔。在诸生中。龙章凤姿。照映鱼鸟。既冠。将渡江与范宣子俱隐。值中原乱。兵戈塞路。闻道安在太行恒山寺讲般若。遂与弟慧持俱造之。一面归敬。愿落发。就弟子之列。以终业焉。既受具。以大法为己任。年二十四即就讲说。秦建元九年。襄阳平安公为朱序所得。因决别。南抵荆州。止上明寺。欲游罗浮。泊舟浔阳。见匡山爱之。庐于山阴。以杖卓地曰。有泉当住。泉忽涌。因定居焉。常诵经泉上。有龙出听。因号龙泉寺。沙门慧永住西林。恨所居逼侧。不能多容。而请太守桓伊。为立东林寺。古传有佛影在月氏国那竭城南。古石室中。去流沙。一万五千八百余里。欲往瞻礼。恨骨不能飞。有西域道士。为远画之壁间。远着铭五章。能疏其妙。陶侃镇广州。有渔得阿育王所铸文殊像于海中。送寒溪寺。寺主僧珍径夏口。梦寺火而像不坏。驰归果然。侃以其威灵。及移镇。使人迎之。十辈不能举。既而登舟又没。终不能得。及远创寺既成。而像自至。盖其诚感然也。故时人为之谣曰。陶维剑雄。像以神标。云翔泥宿。一何遥遥。可以诚致。难以力招。彭城刘遗民。豫章雷次宗。雁门周续之。新蔡毕颖之。南阳宗炳张士民季硕等十八人。从远游。乃于无量寿象前。使刘遗民著文。立誓期生西方。殷仲堪如荆州。过山中临北涧。听远讲易叹曰。识尽精微。不受拟度。世间安有此等人品乎。俳徊终日而罢。卢循初据江州。尝诣远。远少与循父嘏善。见循欣然。道旧。有谏者曰。循返逆。公与厚。祸斯至矣。远曰。我佛法中。情无取舍。岂不知为识者所察。非吾所惧也。及武帝讨循。屯桑尾。有以远交循为言。武帝曰。远公世外人。其可以是量之哉。遣使送敬。且饭僧。闻罗什入关。遣书通好。献比量衣裁。使登高座。为着之。并漉器皆珍贶。什答书。其略曰。经言。末后东方有护法菩萨。勖哉仁者。善弘其事。有偈曰。既以舍染乐。心得善摄不。若得不驰散。深入实相否。必竟空相中。其心无所乐。若悦禅智慧。是法性无照。虚诳等无实。亦非停心住。仁者所得法。幸愿示其要。远又以书答其偈曰。本端竟何从。起灭有无际。一微涉动境。成此颓山势。惑相更相乘。触理自生滞。因缘虽无主。开途非一世。时无悟宗匠。谁将握玄契。来问尚悠悠。相与期卒岁。初中土未有泥洹常住之说。但云寿令长远而已。远曰。佛是至极。至极则无变。无变之理。岂有穷哉。乃着法性论曰。至极则以不变为性。得性为体极为宗。罗什见论曰。边国人未见经。便暗与理合。岂不妙哉。秦王姚兴致书。饷远龟兹细缕杂变像。以伸款敬。又姚嵩献珠像。并释论云。大智论新记。龙胜所作。法师当冠以序。昭示万世。此邦道士。同所钦闻也。远以书辞不敏。文多不载。然恨大论文多。钞其要。为二十卷。桓玄讨殷仲堪。军经山北。邀远出虎溪。远称疾不出。玄自入山。左右谏玄。勿复拜。及见远。不觉致敬。玄问。不敢毁伤。何以翦削。远答以立身行道。当自有意。岂以翦发文身。让季历而非泰伯乎。玄出山。谓左右曰。实生所未见也。玄后以震主之威。苦欲致之。而远坚卧不动。俄而玄欲沙汰僧众。且谓。唯匡山道德所居。不在搜简之例。于是远以书抵玄。其词皆阳纵而阴夺之。成帝幼冲。庾冰用事。以沙门应敬王者。而尚书何充。仆射褚翌诸葛恢等。奏议不应。众议同何充等。门下观望驳议纷然。玄在姑熟。以书问远当不。且曰。此一代大事。不可令朝廷失体也。得八座书。今以似君。君其件件详论不敬之意。以释其疑。便当行之。远答书。其略曰。伽黎非朝宗之服。钵具非廊庙之器。会玄篡位。下书曰。佛法宏大。所不能测。昔推奉主之情。故兴其敬。今事既在己。宜尽谦礼。诸道人勿复致礼也。远乃着沙门不敬王者论。凡五首。妙尽物情。玄西奔。安帝自江陵还京师。辅国何无忌。劝远候迎。远称疾不行。帝遣使劳问。远修书叙悃诚。帝佳之。谢灵运恃才气出人上。见远悠然意消。远卜居三十年。影不出山。迹不入俗。每送客游履。以虎溪为限。以晋义熙十二年八月。初示疾。至六日困笃。大德耆宿。请饮豉酒。不许。又请饮米汁。不许。又请以蜜水为浆。乃命律师捡卷。未见而终。寿八十三。遗命露骸松下。弟子不忍收葬。浔阳太守阮保。于山西岭。凿圹开𡑞。有文集十卷。

　　晋道恒

　　蓝田人。史失其氏。年九岁。处士张忠见之谓人曰。此儿有好相。仕必为王者辅。出家必光显佛乘。吾恨老不及见也。恒幼孤。事后母以孝闻。家贫。鬻图书以自给。年二十。后母亡。服终为沙门。闻罗什入关。往依之。什爱其高才。与道标齐名。姚兴以恒标二人神俊。有经纶术业。乃下诏。令尚书令姚显。敦逼罢道。二士于是上书陈情。其略曰。汉光武成严陵之节。魏文帝全管宁之高。阶下天纵之圣。议论每远辈尧舜。今乃冠巾两道人。反在光武魏文下乎。兴又书与罗什僧[((素-糸)*力)/石]。使劝谕之。必欲其反初服。什[((素-糸)*力)/石]皆奏章。敷叙其事。略曰。唯圣人为能通天下之志。恒标业已毁除毛发。服不正之服。今使复簪绅立朝。非通其志也。且大秦龙兴。异才辈出。如恒标等。未为超卓。于是一众恳乞。乃得寝免。恒叹曰。名真道之累也。乃逃去。遂没于琅瑘山中。晋义熙十三年。寿七十三。恒着释叙论百行箴。标亦有文。

　　宋法显

　　姓龚氏。平阳武阳人。三兄皆以病死龆龀中。显三岁亦病。父惧施以出家。而终不遣。数岁病垂死。乃送寺中。一夕差。因留不复归。母为舍寺门外。父亡。叔使返俗。显曰。母得所养足矣。安在我。悉以先世产业归叔。无所问。母亡。葬之如礼。尝与同学沙门数十人。刈稻田中。盗忽至。众皆苍黄走。显独留语盗曰。若前世不施。致今世之饥。今世复行劫夺。独不念后世乎。盗惭弃去。既受戒。志行明决。每以经律舛阙。誓于寻求。晋隆安三年。偕沙门慧景道整等。西渡流沙。热风恶鬼。遇者必死。葱岭危壁千仞。冬夏积雪。施杙险处。仅能过。凡涉水七百余所。中有缘絙而渡者又十余所。皆汉之张骞甘英奉使。所未尝至也。雪山寒甚。慧景股栗而死。如是又三十余国。而后及天竺。去王舍城三十里有寺。问耆阇崛山安在。寺僧曰。莫夜矣。且多黑狮子食人。不可往。显念以吾欲瞻礼圣迹。幸至此。苟今夕死。则吾志不酬。竟造无所畏。独俳徊山中。拜瞻流涕曰。我不自知身之至此也。坐树下诵经。夜三鼓矣。狮子蹲踞䑛龁。显以手循之曰。欲肉醉我。迟诵经毕。于是俱妥尾去。明日归路逢一老宿。植杖立挹。不答。顷有小年来。显问耆年为谁。曰头陀迦叶大弟子也。显追之至山。有石塞岩窦。不得往。至迦施国。坐夏。有蛇耳处白。置于铜盂酪中。从上座至下行遍乃化去。寺僧曰。白耳龙也。寺龙所造。岁辄一出。至五天竺。于摩竭提邑波连弗河阿育王塔南天竺寺。得摩诃僧祇律。又得萨婆多律。杂阿毗昙心。方等泥洹等经。留三年。学梵书梵语。以经像附商舶。至狮子国。同侣皆无在者。孑然独止而已。商有以纨扇供佛者。显见之因思归。又二年。得弥沙塞律。长杂二阿含。皆汉地所未有。因附舶以还。忽飓作。舶人皆以物投海中。显念观世音曰。有经像在。欲以开东方眼目。顷之飓止。至耶婆提国。留五月易舶。适广州夜飓作。舶人曰。坐有沙门共载耳。欲投显海中。或呵止之。得不死。水尽粮亦竭。忽及岸见藜藋。入浦见猎者问。曰此青州长广郡牢山也。猎者以归。太守李公嶷闻而躬迎之。至州小休。遂如京师。译大泥洹经。有传写者。一夕火。尽毁他物。而经不坏。后游荆州。殁于新寺。寿八十六。

　　宋昙无竭

　　此云法勇。出李氏。幽州黄龙人。为沙弥。持苦行。读法显西游事。欲踪迹之。以宋永初元年。同沙门僧猛昙朗二十有五人。出海西郡。入流沙高昌。遂道龟兹沙勒。登[葸-十+夕]岭。望雪山障雾千里。有大江湍驶。以绳为桥。桥之上仅可行一人。先渡彼岸者。必举火为识。此岸之人见烟。而后可进。久无烟。则知其人堕江中矣。三日乃至大雪山。壁立千仞。俱有杙孔。处处相对。人持四杙。更互着崖孔中。猿臂而过。至平地失十二人。入罽宾国。拜瞻佛钵。留岁余。学梵语梵书。得观世音授记经。又西去并辛头那提河。入月氏国。瞻内髻骨观自沸水乘舟。至檀特山南石寺。寺僧杂三乘学。天竺佛陀多罗。此云觉救者。果位人也。无谒请为和尚依止。以受大戒。汉沙门志定。为阿阇梨。因坐夏。夏休乃行。路皆中天竺境也。地旷人稀。赍石蜜为粮。顾影孤绝。同伴余五僧耳。苟经险难。即系念观世音以免。将入舍卫国。有狂象群来。方归念间。狮子从林中出。象怖伏。遗粪而去。渡恒河。有野牛群吼而来。又归念之。俄大鹫飞来。于是牛亦奔散。无渴留止。遍观陈迹。亲依圣贤久之。寻附海舶以归。至广州。其终。别有传记。

　　宋慧猷

　　江右人。史失其氏。少为沙门。精律学。性刚方。师西国卑摩罗叉。深达十诵。以讲授为陕西学者之宗。有十诵义八卷。

　　宋竺道生

　　出魏氏。钜鹿人也。客居彭城。世衣冠。父为广威令。生幼而卓异。沙门竺法汰见之。大惊曰。此儿岂受功名富贵缚者耶。而生亦欣然。愿随归山中为弟子。年十五。便能讲授。一时名流。莫敢犯其词锋。于是名震法苑。居庐山七年。与慧严慧睿入长安。从罗什受业。什门英豪数百。无有出其右者。还都馆于青园寺。宋太祖文皇帝特加礼敬。方设大会。帝地坐亲同众斋。食至。众疑日晚。不敢下箸。帝曰。日未晚也。才中耳。生曰。向日丽天。今天言日中。何得非中。举钵便食。一众从之。帝大悦。王弘范泰颜延之。皆造门结好。生每以真丹所译经文。未能尽达佛旨。而学者又滞见闻。然其所谓。善不受报。顿悟成佛。惟忘言得旨者知之。乃着二谛论。佛性常有论。法身无色论。佛无净土论。应有缘论。皆网罗旧说。发其渊奥。皎如日星。而或者憎嫉之。已而涅槃泥洹前品。先至秦京。生熟读之曰。一阐提人。自当成佛。此经未尽耳。于是讲辈交攻之。诬以为邪说。据律当摈。生白众誓曰。若我所说。不合经义。愿于此身目见恶报。若实契佛心。愿舍寿时据狮子座。乃受摈袖手南还。仍馆青园。其年夏雷震青园佛殿。有龙升天。光射西壁。改名龙光。众疑其异。俄生果去青园。而至吴之虎丘山。日竖石为听徒。讲涅槃经。至阐提有佛性处。则谓石曰。如我所说。义契佛心否。石皆为动。若首肯之者。遂还庐山销景岩。及涅槃大本至南京。果言阐提皆有佛性。生见而尉喜不自胜。宋元嘉十一年十一月庚子。升法座。词音朗润。听者悦悟。俄麈尾堕地。隐几而化。有释慧生者。继止龙光。有高行。时号大小生以别之。

　　宋慧睿

　　冀州人。史失其氏。少出家。以精苦称。游方至蜀。为盗所略。使牧羊野。中有商客。见而异焉。问三藏义。无不综达。于是为出金。赎法服还着之。西游至南天竺。凡音译训诂。无不通。还馆庐山。闻什公在关中。抠衣往受业焉。晚居建邺乌衣寺讲授。学者如云。彭城王义康。请以为师。睿苦辞三返。然后许。王要睿至其第。授戒法。睿曰。礼闻来学。未闻往教。王大愧服。诣座下。施之貂裘。直三十万。睿以坐而未尝御。谢灵运每从睿问经奇字。为着十四音训。序以条列梵汉旨义。元嘉中没。寿八十五。

　　宋昙摩密多

　　此云法秀。罽宾国人。七岁神明澄正。闻梵呗辄欢笑。父母以是许之出家。国多贤达。遍承事之。博通群经。深解禅法。为人连眉有蕴籍。世号连眉禅师。游诸国。至龟兹。王前一日梦。神告曰。当有大士至。王因郊迎入宫。授菩萨戒。居数载。又梦神告曰。大士欲去。王固留。不可。至炖煌。建精舍。植柰千本。少留弃去。至凉州馆于旧寺。又游蜀出荆州。于长沙寺立禅阁。恳求舍利。供养经旬余。闻锵然落盘声。视之光满一阁。东还京师。止中兴寺。道俗建塔焉。顷移祇桓。帝后太子诸王。皆执弟子礼。受戒法。中贵人日络绎候安否。译禅宴法。普贤观。虚空藏观等经。以禅法教授学者。远近靡弗至。号大禅师。会稽太守孟觊。请同游鄮县诸山。遂建塔寺。东方俗多尚巫祝。自密多居之。翕然归正。元嘉十年。还钟山定林。性嗜山水。构室临涧。以收形胜。弟子达公者。能嗣其风。蜜多初发罽宾。迦毗罗神王。卫至龟兹。中路欲返。辞决蜜多。要与同至南方。达建康。即画其像上寺壁间。十九年七月六日殁。寿八十七。葬于钟山之宋熙寺前。

　　宋智猛

　　雍州京兆新丰人。端庄有美行。出家诵经。以夕继旦。深慕先佛遗迹于五天。慨然有身造目睹之志。于是以秦弘始六年甲辰。结侣十五人。渡河跨谷凡三十六所。至凉州。西出阳关。涉流沙。历龟兹于阗诸国。又自于阗西南二千里。登[葸-十+夕]岭。而同侣九人退还。又千七百里。至波沦国。而竺道嵩者死矣。方图阇维。失尸所在。猛顾四人悲叹惊异。及逾雪山。渡辛头河。诣罽宾国。国有应真尊者五百人。遇猛喜尉间。为猛说四天王事。于奇沙国。见佛文石唾壶。又见佛盔。盔光色紫绀。轻重随念。猛香华供养。跪戴发愿而去。又千三百里。至迦维卫国。见佛肉髻骨。及牙发影迹具存。谒泥洹坚固之林。礼降魔菩提之树。遂于降魔像。施以大衣。而覆之宝盖。且设净馔以尽敬。华氏国则阿育王旧都也。有婆罗门。名罗阅。举族弘法。王所推重。问猛曰。秦地有大乘学否。曰皆大乘学。罗阅惊叹以为希有。猛于其家。得大泥洹僧低律诸经以归。甲子岁。发天竺迨凉州。唯猛昙纂而已。译泥洹二十卷。元嘉十四年入蜀。十六年撰西游记。殁于成都。

　　宋慧严

　　生范氏。豫州人也。年十二。为儒。深明诗礼。十六为沙门。以解义称。从什公游。为一时流辈所推。还建邺。止东安寺。宋高祖礼遇特异。方伐长安。载与俱。行。及文帝嗣位。尤所钦敬。初帝于法未甚信崇。元嘉十二年。京尹萧摹之请制民间建寺铸像。帝谓侍中何尚之。吏部羊玄保曰。朕少读经不多。比日弥复无暇。因果之事。昧然未究。所以不敢立异者。正以卿辈时秀信敬故耳。范泰谢灵运尝言。六经法度。本在济世。必求妙道。当以佛经指南。比见颜延之析达性论。宗炳难黑白论。其说汪洋。大明至理。并足开奖人意。若使率土之民。皆敦此化。则朕坐致太平。夫复何事。因出摹之所上疏曰。卿等增损。必有以遏戒浮淫。无伤弘奖者。乃当著令耳。尚之对曰。横目之俗。多不敬信。以臣庸陋。独有愚勤。寔惧缺薄。上玷大法。更蒙奖论。重有愧耳。然前代群英。则不负明诏矣。渡江而来。王导周顗庾亮王蒙谢尚郗起王坦之王恭王谧郭文谢敷戴逵许询。及亡高祖兄弟。王元琳昆季。范汪孙绰张玄殷凯。或宰辅冠冕。或人伦羽仪。或置情人天之际。或抗迹烟霞之表。皆倒心归依。其间比对。如兰护开潜渊遁崇邃。皆亚迹黄钟。或不测人也。近世道俗较谈便尔。若悉举者。夷夏汉魏。奇杰辈出。不可胜数。慧远法师云。释迦之化。无所不可。适道固自教原。齐俗亦为要务。窃味此言。有契至理。若使家家持戒。则一国息刑。故佛图澄适赵。而使二石减暴。罗什在秦。则符健损虐。神道助教。昭然可观。不可诬也。而摹之所请。不谓全非。但伤蠹道俗者。其意本在无行僧尼。而情伪难分。去取未易耳。至如土木之工。虽若糜费。然植福报恩。未易顿绝。臣比斟酌。进退未安。今日面奉德音。实用欣抃。

　　羊玄保进曰。此谈盖天人之学。岂臣昧陋。所宜与闻。窃恐秦楚论强兵之术。孙吴尽吞并之计。无取于此耳。帝曰。此非战国之具。良如卿言。尚之曰。夫礼隐逸则战士怠。贵仁德则兵气销。傥以孙吴为志。动期吞并。亦将无取于尧舜之道。岂特释教而已哉。帝悦曰。释门之有卿。如孔门之有季路。所谓恶言不入于耳。自是崇敬教乘。颜延之着离识论。先以其检上帝。帝命严辩之。酬酢终日。帝笑曰。公等殆不愧支许也。东海何承天问严。佛国用何历。严曰。天竺夏至之日。方中无影。盖天之中也。五行用土色尚黄。数以五。八寸为尺。十两当汉十二两。以建辰之月为岁首。讨核分至。推较薄蚀。顾步光影。其法甚详。宿度年纪。咸有条例。承天无所措词。后波利国人来。果同严说。帝诏任豫受焉。严与慧观谢灵运。详定涅槃经。梦神诃之曰。涅槃尊经。何以辄加斟酌。严惕然而觉。欲尽收前本。时识者曰。此欲戒厉后人耳。若必不应者。宜即于详定时。见梦也。严以为然。后又梦神告曰。君以佛经之力。必当见佛。元嘉二十年殁。寿八十一。

　　宋僧业

　　王氏。河内人。少为沙门。聪敏能博究三藏。从罗什授法。精十诵。什叹以为后世之优波离也。避地渡江。吴张邵建闲居寺于姑苏。以延之。三吴道俗争尊异焉。宴坐之室。常有香气。元嘉十八年没。寿七十五。

　　宋僧导

　　京兆人。史失其氏。十岁出家。其师授以观世音经。导曰。此经几卷。曰止一卷。导曰。经言尔时无尽意。则知前更有。师大惊异之。授以法华经。于是悟解通达。老师夙学。多敬畏之。年十八。僧睿见而叹曰。君当作万僧法主。厚自爱。姚兴闻其名。诣之与语。载同辇而还。学者荣之。罗什所译。多与参校。着成实三论疏义。并空有二谛论。多所发明。宋高祖平关中。得导而喜。还建邺。指桂阳公义真。谓导曰。儿年幼留镇。藉公辅之。义真后为虏所逼。导果能营救。虏解围去。高祖闻而嘉之。建东山寺于寿春。以居焉。会魏灭教。北方避难而投之者。皆给衣食。故旧乡曲之死者。为设会行香。流涕哀恸。孝武即位。诏住建邺中兴寺。帝郊迎。法道大振。每讲维摩于瓦棺寺。帝临幸。公卿毕集。久之辞还寿春殁。寿九十六。时有僧音僧威。亦有卓行。

　　宋慧恂

　　生赵氏。赵郡人。少而精苦。游关中从罗什。究十诵僧祇。乃义疏之。永初中。讲授于广陵。元嘉中。至京师止道场寺。后移长乐寺。大弘律学。大明二年殁。寿八十。

　　宋求那䟦陀罗

　　此云功德贤。中天竺人。始以家世事外道法。因遁去。求师剃落。为沙门。师令探经。得大品华严。师喜曰。汝于大乘有缘乎。为授菩萨戒。而大乘益精。时号摩诃衍。寻以书谕父母。使归正。既遍历师子诸国。乃附舶而东。届中途。所饮之水既竭。又风息不能进。贤咒之。骤雨充足。抵广州。刺史车朗以闻。驿至京师。元嘉十二年。初住祗洹寺。已而诏入内供养。琅琅颜延之。通才硕学。束带造门。于是京师远近冠盖相望彭城王义康。南谯主义宣。皆师事之。译杂阿含法鼓胜鬘楞伽等经。共百余卷。谯王请讲华严经。而贤独恨未善华言。祷观世音以求感应。夜梦神力士易其首。旦起顿通语义。遂就讲。王以屡有怪梦问之。对曰。京都行有祸矣。王构逆谋。贤谏之。至流涕。王逼与俱下。梁山之败堕江中。一心诵观世音。手捉竹杖。见童子牵其衣。贤曰。汝小儿。乃能尔耶。至岸欲脱纳衣偿童子。忽失所在。王玄谟承诏。送贤至台上尉安之。且曰。企德有日。乃今始遇。间关来归。宁有恨乎。对曰。无所恨。但念夙缘逢此适成熟耳。上又戏之曰。颇念谯王否。对曰。古人不忘一饭。王饭我十年。敢遽忘哉。愿当从阶下。求为王修冥福。惟哀怜之。上为改容。中兴寺成。诏徙以住持。上尝宴东府。王公毕集。诏趣贤。贤至。皤然清臞。上望见谓谢庄曰。摩诃衍有机辩。当戏之。贤趋陛。上曰。摩诃衍不负远来。唯有一在。即应声曰。贫道客食陛下三十载。恩遇之厚。无所欠。所欠唯一死在。上喜为促席。一坐尽倾。永明六年旱。遍走群望无所验。诏贤曰。霶霈而后相见。贤即绝饮食。自嚗北湖钓台上。嘿诵经咒。明日大霔。公卿入贺。施与有加焉。太始四年正月。示疾而卒。春秋七十五。

　　宋僧璩者

　　生朱氏。吴人也。少为沙门。师事僧业。尤明十诵。工文章。涉猎书传。始居虎丘山。宋孝武闻其名。诏至京师为僧正。止中兴寺。时有沙门僧定。自称得不还果。璩集众详断。令现神足。定曰恐犯戒。故不现。璩曰。按律文有四因缘。得现神足。一断疑网。二破邪见。三除憍慢。四成功德。定不能然。遂摈之。乃着戒众论。以示来叶。少帝准从受五戒。豫章王子尚宗为法友。殁寿五十八。注胜鬘经。撰僧尼要事。行于世。释道俨者。雄丘小黄人。善毗尼。精研四部。融会众家。又核梵汉异音旨归作决正四部毗尼论。大弘律教。游彭城没。寿七十五。

　　新修科分六学僧传卷第十一
卍新纂续藏经第 77 册 No. 1522 新修科分六学僧传


　　新修科分六学僧传卷第十二

　　浙东沙门　昙噩　述

　　　　戒学

　　　　　弘法科(二)

　　齐法颖

　　生索氏。炖煌人。年十三。弃家依沙门法香。为弟子得度。游止凉州公府寺。与法力俱以解律显名。元嘉之季。游京师止新亭寺。孝武皇帝诏颖为都邑僧正。移居多宝寺习禅。造经像。极庄严之丽。又造药藏镇于长干。撰十诵戒本。并羯磨等文。没寿六十七。

　　齐玄畅

　　生赵氏。河西金城人也。少时羌酋尽歼其家。见畅戒勿杀曰。此儿目光外射。非凡器也。遂获为凉州玄高弟子。会羌灭佛法。害诸沙门。畅乃以杨枝击沙尘蔽空。使追骑无所见。急则以[葸-十+夕]塞鼻通气。投身水中。自平城代郡上谷。逾太行。渡孟津。而至扬州。善经律。博观子史百氏之言。初华严文义浩博。畅首为疏释之。以三论为学者所宗。文帝请为太子师。不可。久之。辞游西蜀。至大石寺。手画金刚密迹十六躯。又建寺于岷山郡之席阳县齐山。名曰齐兴。是日正当太祖受九锡之辰。或以天时人事。万里符合。作齐山赞。叙其事。寄成都傅琰者。琰闻诸州郡。岁时存问。畅能舒手出香。掌中流水。豫章王凝镇荆州。迎至城。文惠太子又遣使。迎归建邺灵根寺。没年六十九。永明二年冬葬独龙冈。

　　齐志道

　　出任氏。河内人。谨厚。少为沙门。博究诸经。特妙律部。何尚之仰其风。建法轮寺迎居之。自魏虏废教之后。中州戒法遣缺。道与其徒十余辈。至虎牢。集洛秦壅豫五州道士。会于引水寺。讲授律部之全。道之力也。久之至京师。王奂出镇湘州。载与俱。遂殁。寿七十三。

　　齐僧远

　　生皇氏。渤海重合人也。年十六。欲出家。父母不听。因克苦忏诵。又二年为沙门。从道慧法师受学。通大小乘经论。宋大明中。住彭城寺升明中。住牛落山龙渊寺。年三十一。乃于青州孙秦寺讲授。吐词清彻。风度凝远。一座尽倾。琅玡王僧达有重名于时。特敬礼。造寺以延之。远性仁慈。行青园。脱衣以衣寒者。乞食以食饥者。时大疫。病者相枕。人人料理之。死者为葬。如骨肉。里中化其孝敬。王子鸾造新安寺。荐其毋殷贵人。诏选天下奇德。应选。被征。大明六年九月。右司谏言。臣闻。䆳拱凝居。非期宏峻。奉跪槃伏。岂止让恭。将以昭张四维。缔制八寓。故虽儒法支派。名墨条流。至于崇亲严上。厥繇摩爽。唯浮屠教特异于此。臣等参议以为。沙门接见。皆当尽礼敬之容。诏曰可。远闻叹曰。我剃头沙门。本出家求道。何关于帝王。即曰谢病。移止定林。明帝践祚。迎远为师。不答。建平王景素以栖玄寺致远。又不答。齐太祖将传位。入山访远。辞以老病。足不垂床。太祖诣床下。咨访委悉。及登位。复驾幸远房。以房合狭小。不容舆盖。驻辇遣使问候而去。远前后居山五十余年。初犹食。食不继。遂饮涧二十年。以齐永明二年正月。示疾。文慧文宣二王。侍剂药。没寿七十一。帝以书与沙门法献曰。承远上无常。弟子夜中已自知之。远上此去。甚得好处。不必增悲也。诸佳非一二。迟见法师。方可叙瑞梦耳。今正宜为作功德。所须可具疏来也。竟陵王文宣王为塔于南山。

　　齐智林

　　高昌人。史亡其氏。师事亮公落发。即诣长安博究经律。尤善杂心。亮坐罪窜岭外。林与同学十二人。同往至南荒。日讲授。远人慕其高义。宋明帝诏至京师住灵基寺。学者益盛。时立二谛义。有三宗各不同。汝南周颙作三宗论成。畏讥谤不传林以书劝之。其略曰窃闻三宗之论。钩深索隐。尽众生之情。廓而通之。尽佛之意。使法灯有种。胜利无穷。借使国城妻子之施。何以逮此施哉。传者以为檀越畏讥评。故欲中辍。岂可特缠疑障。自发见行乎。颙得书矍然而悟。此论遂传于世。

　　林长八尺。词音清彻。还高昌而化。寿七十九。着二谛论杂心记并解十二门论中论等。

　　齐法瑗

　　生辛氏。陇西人。毗之后。其父有子三。伯原明仕魏。官至尚书。仲为沙门。号法爱。瑗其季也。师事梁州沙门慧开。开不测人也。而钟爱瑗曰。他日于佛法当有力。使游学四方。依道场慧观乃入庐山修禅。宋文帝访能述生公顿悟义者。江州刺史庾登之。以瑗闻。诏问之。瑗伸辩详明。何尚之叹曰。吾以谓生公殁后。微言永绝。今日复闻象外之谈。所谓天未丧斯文也。南平王西阳王皆师事之。归庐山注胜鬘。经天保构成。诏瑗居之。王景文至。值方讲。景文叹曰。所举皆所未闻。所指皆出意表。真法中龙也。湘宫成。又诏瑗居之。帝临幸听法。公卿毕集。时以为荣。至齐文慧。又请住灵根寺。太尉王俭有重名。特设一榻。次延之。他人莫与也。永明七年殁。寿八十一。

　　齐法悟

　　齐州人。史不书氏。世力田。有六子皆出家。悟年五十。丧妻为沙门。诵大小品法华。每有虎踞前。若听者。性不食粳米。日唯麦饭一杯而已。武昌太守阮晦为开樊山之阳。隐士郭长翔所居之地。为堂宇。以处之。修头陀行。尤谨禅坐。或定屡日。齐永明七年。殁寿九十七　又有慧明者。生康氏。康居人。止东安寺。登赤城。慕道猷昙兰之风。结茅而居焉。梦妇人自称吕姥。曰我当卫护。文宣尽礼致之。一至京师即去。建武中殁。寿七十一。

　　齐僧审

　　生王氏。太原祈人也。晋骠骑沈之后。寓居谯郡。少弃家依石涧寺得度。诵法华首楞严经。常谓非禅不智。于是专志禅那。闻昙摩密多。道化京邑。往谒之。乃拂袖过江。止灵曜寺。精勤咨受。曲尽深奥。王敬则入房访审。正见坐禅。因弹指而出曰。圣道人。即奉米千石。又为文慧文宣所敬。永明八年没。寿七十五。时有沙门僧谦超志法达慧胜。并精禅观。有异迹。

　　齐法琳

　　出乐氏。晋原临邛人。幼依蜀郡裴寺得度。从隐公精十诵。隐公还陕。又从之。诸部毗尼。洞尽心曲修净土观。临终见奇祥甚多。合掌而灭。

　　齐法献

　　生徐氏。西海延水人也。少随其舅至梁州。因去家为沙门。研究经律。有闻于时。止钟山定林寺。闻猛公西游。愿慕效之。即自巴蜀出河南。经芮芮国。到于阗。欲度䓗岭。会栈道绝。不可往。乃还。获佛牙一枝。舍利十五粒。观世音灭罪神咒。提婆达多品文。至龟兹又得金槌鍱像。献负像佛牙舍利至京师。谨事之。凡二十五年。人无知者。文宣太子。忽梦见之。诣献所居。求瞻礼。乃出以示。有记云。本在乌缠国。自乌缠入芮芮。自芮芮至汉上。于是琅玡王肃王融吴国张融张绻。沙门慧令智藏皆师事献。

　　永明中。诏与长干寺沙门玄畅。为国僧主。每对上称名而不坐。

　　一日中兴寺沙门僧钟。见上于干弘殿。称贫道。帝讶之。以问尚书王俭曰。前辈沙门与帝王语。何所称。预正殿。还得坐否。俭对曰。汉魏佛法。未大兴盛。传记无载者。元魏稍盛。而沙门多称贫道。且得与坐。而称贫道至今。帝曰畅献二公。道行如此。犹称名。况其余者。朕以为称名可也。献以建武末没。寿七十五。初定林寺建阁。以奉佛牙。普通三年正月。夜有杖而扣门者数人。称临川王殿下来。急欲升阁。收叛奴。寺司惶怖发钥。纵其所为。遂失佛牙。

　　齐智称

　　出裴氏。河东闻喜人。魏冀州刺史徽之后也。避难居京口。少能弓马。随王玄谟申坥北讨。既而自悔曰。杀人以求荣禄。非我志也。弃去之。或闻人读瑞应经感悟。投南涧宗禅师。受五戒。宋孝武迎成都印禅师于京师。复依之。因从归蜀剃落。时年三十六矣。乃专精十诵下江陵受禅旨于隐具二师。义嘉之乱移京师兴皇。听颖公讲律。定林法献挹其议论。𢹂之以归。后余杭释僧志请开十诵于乡之宝安寺。又为云栖寺。主竟陵文宣王既建普弘寺延之。以唱毗尼学者数百。仍为朱方慧始说法。每见亲里知旧。训以孝悌。齐永元三年。春秋七十二。还卒于京师之安乐寺。

　　梁僧祐

　　生俞氏。其先彭城下邳人。徙居建邺。祐儿时偶入建初寺。留僧范道人处。父母呼之。不肯归。年十四欲娶。乃避去。依法达剃落于定林寺。既禀具。从法颖究毗尼。造诣迈先哲。每讲演。听众常千计。齐竟陵文宣王梁临川王宏南平王伟仪同袁昂永康公主丁贵嫔。黑白门徒。万一千余人。所获信施。悉以修治塔寺。完整经像。故光宅摄山大像。郯县石佛皆其经始。今上深加礼。遇凡僧事硕疑。必就审决。晚年足疾。诏听乘舆入内。为六宫授戒。天监十七年五月二十六日没。寿七十四。撰三藏记法苑记世界记释迦谱弘明集行于世。

　　梁法超

　　生孟氏。晋陵无锡人。幼而聦颖。笃学无倦。年十一出家。住灵根寺依同寺僧修护。习经论。贫非乞丐。莫足自资。而劳苦摩所惮。晚从安乐寺智称律师。攻十诵。称尤谓其可以命家。语以义之折中者颇多。称没而超则独步京邑矣。时武皇帝方隆向佛乘。以为毗尼之学。定慧所阶。治身灭罪。职此之由。必使僧尼于五篇七聚。导意奖心。然恐部文广繁。临事难究。故于听览余。隙略为出要律仪一十四卷。以行世。乃以超为都邑僧正。普通六年。诏于平等殿讲演。但举大纲。宣示宏指而已。时帝躬临禀受。仍集知事。及诸名德。众通道俗。使毋讥议。以陷愆尤。三旬便竟。四方胥悦。七年冬卒于天竺所住寺。寿七十一。诏令有司疏慰。备威仪。送葬钟山开善寺。

　　梁道禅

　　交趾人。早出世网。立性方严。始居乡里之仙洲山寺。山旧多虎虣。自禅居之。虣遂弭。父老以为异。齐永明初。竟陵王盛弘佛法。禅闻之远参胜集。住钟山云居下寺。听掇众部。尤善十诵。聚徒盈百。都邑受其戒范者。逾千数。且嗜燕寂。行遇穷谷。辄入定久之。蔬食弊衣泊然自乐。或得芳美。随给贫病。晚因屏迹。与世绝交。大通元年。卒于山寺。寿七十。

　　梁法云

　　义兴阳羡周氏。晋平西将军处之七世孙。母吴。方娩见云气满室。因以名之。七岁师事僧成玄趣宝亮。出家。住庄严寺。年十三受业于太昌寺僧宗庄严寺僧达而宝亮。每自以为不及。齐永明中。僧柔。东归开讲于道林寺。云处小床于前。咨决累日。由是显名。尤与同寺僧旻游。采摭经论。覆述文义。摩有间隙。每行路思义。辄过所造。观长乐寺法调盛会。出而叹曰。震旦天子之都。人物如此。可谓法座空矣。年三十。建武四年。夏初于妙音寺开法华维摩二经。东莞徐孝嗣。每见云公俊发。自顾缺然。居母忧。毁瘠过礼。僧旻。以为圣人制礼。贤者俯就。不贤者企及。况佛训有存则报答生恩。以奉颜仪。没则启发菩提。以导神识。苟循私爱。返累至亲。堕于恶道。惟智者。能以方便力。治制之。则善趣生矣。云乃割哀情。进饮食。永元初。赴毗陵之请。道俗倾向。京城毕集。及梁高天监二年。诏诸名德。各撰成实义疏。云合经论。撰四十科。为四十二卷。七年制注大品。朝贵请云讲演。从之。又为光宅寺主。创立僧制。后世遵行。皇太子请十僧。入玄圃。讲道谈文。凡经雨夏。云居上首。中书即顺阳范轸。着神灭论诏云答之。以宣示臣下。文多不载。天监末。复建一寺于秣陵县。同下里。以报施主之恩。诚得爽垲之趣。即禅冈之西山也。又译扶南国所献经三部。且以身外嚫施之物。舍入华林园光华殿。设千僧大会。而云亦遘疾矣。普通六年。诏为大僧正。帝幸同泰寺开大涅槃。设千僧会。广集诸寺知事。及学行名僧羯磨。诏许乘舆上殿。凭几听讲。由是疾笃。大通三年三月二十七日卒。享年六十有三。诏葬定林寺侧。云尤研精法华。尝于一寺讲散。忽天华状如雪飞而下。神僧宝志。呼云为大林法师。每来云所。辄留信宿。或言请法师狮子吼。即为部析。志便弹指赞曰。善哉微妙微妙。仪同陈郡袁昂家。有供养僧。学云法华。日夜发愿必欲似之。梦僧告曰。云法师灯明佛时已解此经可率敌邪。又夷陵县渔人。于网中。得泥洹四相品经一卷。末题云。宋元徽二年。王宝胜敬造。奉光宅寺法云法师。时云年昉十岁。名未远布。寺无光宅而此云者。竟不可测。

　　梁僧旻

　　孙氏。世居吴之富春。三国有吴之后也。幼孤。七岁出家。住虎丘西山寺。师事僧回。从受五经义。宋吏部郎吴郡张辩。尝谓之曰。沙弥何姓。家何处。旻曰。贫道姓释。家此山。辩异之。特进张绪。见而叹曰。松柏虽小。已有凌云之气。年十三。随回出都。住白马寺年十六。回亡。移住庄严寺。师事昙景。与同寺法云神冈法关。夕则合帔而卧。昼则假衣而行。往返咨询。柔次远亮四师。大明经律论指。振发拥滞。虽命世硕学。无所是非。齐文慧帝。竟陵王。深加贵敬。尚书令王俭。尝延僧宗。讲涅槃经。旻所扣问。辄摧衄。俭曰昔姚兴于逍遥园。使竺道生。难道融义。往复百翻言义俱切。众服其英秀。今旻法师过之远矣。文宣帝请柔次二师。讲成实论。旻于末席。有所议论。辞旨清新。宏邈。听者倾属。次师乃放尘尾叹曰。老夫受业彭城精思五聚。有十五番。诚为难窟。每恨不逢勍敌。自至金陵五年。始见竭于今日矣。待为思之。晚讲当答。及晚裁复数交。辞义遂拥。次师动容。顾四座曰。后生可畏。永明十年。始二十六岁。讲成实论于兴福寺。先辈后进。道俗交会。不远万里。呜呼盛哉。晋宋来学者。务高谈大语。以相夸罩。而旻谦让。恬静若不能言。晋安太守彭城刘业谓旻曰。师于经论该博。何以立义多儒。答曰贫道谨依经文。文玄则玄。文儒则儒。不知其他也。竟陵王世子昭胄出守会稽。或邀旻往征虏亭饯之。旻曰吾与相识于讲席间耳。然未尝修诣。闻其得郡便往。意所不欲。众由是亦罢。永元初。诏僧局。请僧三十人。入华林园夏讲。僧正拟旻法主。旻却之。或问其故。答曰。此徒外润。不能内益。由是誉传遐迩。琅玡王仲宝吴郡张思光。学冠当时。并投分纳交。申以缟滞。齐乱避地入东。逮梁天监五年。诏僧正慧超。到房请。与法宠法云。汝南周舍等。入华林园道义。六年制注般若经。请京城五大法师于五寺。首讲。以旻道居其右。深其悦可。又诏于慧轮殿。讲胜鬘经。帝躬临听。僧智僧晃临川王记室东莞刘勰等。三十人。同抄定林寺一切经论。以类相从成。八十卷。皆取旻考正来上。十一年。感风疾。诏吴郡太守张充吴兴太守谢览给。舟仗资粮津发至都。晋陵太守蔡撙出门候之。叹曰。昔仲尼素王于周。今旻公又素王于梁矣。天监末。诏庄严寺。建八座法轮。讲者五僧。以年腊相次。旻最处后。而徒众剧繁。庄严讲堂。宋世祖所立者。其高广延[〦/柔]。非他处比。是日至不能容。诏听停讲五十日。益辟窗牖。进床五十张。犹云迫隘。桄程为之摧折云。讲十地经于简静寺。先为筑堂五间。以增其旧。至日悉满。

　　尤薄于势要。吴郡陆倕一日造房。旻称疾不见。倕欣然曰。此诚弟子所望也。时吴兴太守萧昂过山展礼。山主智迁以告旻。旻曰。吾山薮病夫。无事见贵二千石。昔戴颙隐居北岭。宋江夏王诣之。颙高卧牖下。不与相见。吾虽德薄。请附于戴公。及萧至。旻从后门遁去。

　　其年。皇太子亦遣通事舍人何思澄。致礼赠物。大通五年。诏还都。徙居开善寺。于路旧疾。增剧八年二月一日卒。寿六十一诏。以其月六日。窆钟山之开善。

　　初旻乐禅默。乃依所立义。获入定。问诸禅师。皆曰门户虽殊。造寂则一。每开讲先使众于坐定后为舍灵转经曰。道安故事也。时灵根寺道超。勤学。每祷佛。愿如旻。忽梦。人曰。僧旻法师。毗婆尸佛时。已能讲说。君始发心。岂可遽及耶。但自加功。当得开解。

　　旻造弥勒像。朝夕礼谒。梦像遣化。送菩提树。曰菩提者。梁言道场树也。弟子颇宣其言。旻止之。著述殆百余卷。行世。

　　梁慧约

　　字德素。姓娄氏。东阳乌伤人也。世为东南着族。有善地理学者。使视茔墓。曰法当出苦行而得道者。为帝王师。母留氏梦。长人擎金像。令吞之。已而见紫光绕身。觉而有孕。自尔精神志操异常。及娩。其身香洁白晰如雪。因名之灵粲。七岁入学。即诵孝经论语史传。披文见意。宅南果园。邻童群采而竞。师独以所得。悉分与之而返。乡土业蚕桑。常怀悲恻。为不服缣纩。季父喜猎。泣谏不少变。每叹曰飞走去人类甚远。而好生恶死之情。无所异。终绝膻腥。以感动之。叔则远避他处。杀戮加于旧。忽梦。赤衣神人。手持矛戟拟之曰。汝不听菩萨教化。而日以杀为事。汝可就死。惊觉流汗。且即毁弃猎具。悔过。约一日至其常所猎处。见麋鹿数十头。腾倚随逐。若愧谢状。所居僻陋。无见闻。而约宿习冥感。晓畅教理。念将离俗。而莫识所诣。忽值僧东指云。剡中。佛事甚盛。因不复见。盖神人云。年十二。至剡礼塔庙。究经典。故东境谣曰。少达妙理娄居士。宋泰始四年。辞亲剪落于上虞东山寺。时年十七。南林寺沙门慧静一代僧望也。遂师事之。俄随静住剡之梵居寺。服勤就养。年逾一纪。静亡。尽心丧之礼。服除。乃辟谷饵松术以遁。

　　及齐之季竟陵王方镇兹地。闻风敬慕。时与智秀昙谶慧次。并召。约后至。腊又差晚。王竟延之上座。众咸不悦。王曰。此人他日且将领袖释门。诸公幸毋过。中书郎汝南周颙令剡。尤加礼。筑山茨钟山之上。邀之。今号草堂寺。颙每见而叹曰。山茨约至。清虚满世。太宰文简公褚渊。太尉文献公王俭。莫不钦属。渊尝请讲净名胜鬘。俭亦请开法华大品。渊寝疾。梦胡僧告曰。菩萨当至。项之约至。所苦遂愈。即请受五戒。给事中娄幼瑜族祖也。每见辄起。或谓此君从孙。何乃尔。瑜曰。菩萨出世。方师于天下。岂独老夫致敬哉。旋里省觐。而二亲亡丧。临诀之余。孺慕斯甚。于是宿留积岁。启迪尤多。还都仍住草堂寺。隆昌中。太傅沈约。𢹂赴外任。在郡以禅诵自娱。异香入室。猛兽驯阶。每入金华山采桔。或游止赤松涧。而神光相属。赤松有馆。道士所居也。道士丁德静者。为崇所病。虽使与善方术者俱。而崇益充斥。病益困。且暴亡。于是长山令徐伯超。议徙约为之主。曾未旬浃。而崇息病愈。后𦘕卧。见二青衣女子。从涧出。礼悔云。夙障深重。报为水精。愿受归戒。梁天监初。沈位尚书仆射。疏请偕。许之。先是约已预言其然。及沈尹丹阳。盖十一年矣。临别之际。辞旨凄惋。俄而沈殂谢。十一年。始诏引见。十六年己亥四月八日。上从受菩萨戒于等觉殿。自尔入见别施漆榻。上先作礼。上未受戒之一夕。约梦自草堂至台门。皆锦罽席路。己坐禅床。去地数丈。天人围绕说法。由是得度弟子着箓者。四万八千人。时有干鹊升阶。状若听受。至䟦事。然后去。又有二孔雀。驱斥不去。诏听上。徐行至坛。俯首而立。上曰此鸟必欲别受生耳。无何二鸟同日化。尝燕居。睹野媪置书数卷于按而出。并植异树于庭云。青廷树。后七日有一叟。请所置书携去。约初不视其何等书也。而树则叶绿华红。扶疏至今。且感鸟如翡翠。赤质长尾。群栖林木中。大通四年。梦旧宅白壁朱门。赫然壮丽。因发愿造寺。诏号本生寺。大同元年九月六日。现疾北首右胁而卧。神识恬愉。了无痛恼。谓弟子曰。畴昔之夜梦。若大众幡华迎我而往者。我其逝矣。十六日。诏遣舍人徐俨参候。至夜五更时唱异香满室者再。左右肃然。乃曰。夫生之有死。自然恒数。勤修念慧。慎勿妄想。即合掌。如入禅定。寿八十有四。夏六十有三。天子悲恸。僚宰辍听览者。二旬有一。是月二十有九日。诏塔于独龙山神僧宝志墓。左。

　　初约卧疾。见一翁。执锡入至。是而寤。前日所见则志尔。又约所乘青牛。忽鸣吼堕泪。至葬之日。诏牵从部伍。吼泪至葬所不已。塔始建。有白鹤一双。绕塔鸣唳。声甚哀。诏王筠。文所树碑。

　　魏法建

　　广汉雒县朱氏子。平生于藏经。能暗诵者千卷。仍有暇与流俗游。将军尉迟回。初承诏破益州。命执城内名僧。以待处置。而建于众中诵经自若。夜有光出建曰。达回所止处。回因寻光诣建顶礼。坐听至且。乃罢。遂问建。诵何经。答曰。华严经下帙第十卷。又问曷不从首诵之。答以为贫道诵次偶至此耳。迥曰法师所诵。能复多少。答曰。始愿暗诵尽一藏。然以懈怠之故。仅及千卷。迥犹未信。遽请曰。可为总诵一遍否。即设高座。使建坐诵其上。而诸僧则分执千卷。以听于下。而证之。其吐纳音句。呼噏气息。似急流之注浚壑。清风之入长松。精诚者略闻余响。疏怠者空望尘踪。七日七夜。数已足千。回起谢曰。弟子军事倥偬。不能久侍尘席。敢从此辞。出语人曰。昔者阿难。号为总持。以令观之。岂复足以与建杭。斯固益州之至宝也欤。

　　元魏昙峦

　　或为鸾。史失载姓氏。世居五台。灵踪圣迹。习于见闻。年未志学。即出家。陶冶内外典籍。研究四论佛性之指。尝以大集经。词义深密。欲为注解。所作将半。而遽感气疾。周行求医。至汾州秦陵之故墟。登东门城。仰见天门洞开。六欲阶位。上下重复。由是疾愈。将就前业。念以为人命几何。佛法无尽。乃闻江南陶隐居。治长生久视之方。苟得之。以遂厥志。诚未晚也。大通中。南谒梁武皇帝于重云殿。诏有司。引峦从千迷道入。时帝服僧伽黎。着纳帽屏坐绳床殿隅。峦至殿遥见。意其必帝也。然四顾略无几席。独其中设一高座。峦竟升而坐之。竖佛性义焉。遽三呼大檀越。帝始前礼。峦因顾之曰。佛性义深。今略标序。有疑赐问。帝即脱帽。稍加质难。且曰今日向晚。明当相见。峦下座出。所历诘曲。余二十门。无少差谬。帝叹讶以为此道虽老侍从。数往来者。犹或误。而其人才至。便尔。岂易欺哉。

　　翌日诏入太极殿帝降接听造隐居勾曲山中。获仙方十卷。遂东游海上。路沮浙江波涛之险。传者以有鲍郎子神。灵甚。祷之可济。峦许为奏帝起祠宇。神复现形谢。及辞帝北归。果如所许云。时菩提流支方阐化魏境。峦悉出所获方。示之曰。吾佛法中。亦有胜此者乎。流支即授以观经。且谓苟依以修治。当证无生。况长生乎。唾去其方。弗一省览。峦并举以投之火中。俄居并州大寺。徙居汾洲北山石壁玄中寺。或聚徒介山。盖今所谓峦公岩者是也。兴和四年终于平遥山寺。寿六十有七。终之日。人咸见幡华幢盖。香气乐音遍布。其著述。有调气论。礼净土偈。安乐集等。行世。自号玄简大士。

　　齐僧范

　　相州平乡李氏也。幼习群书。至二十三。备通七曜九章。天文地理。卜筮之学。游从者众。抵掌解颐。相与为乐。而年盛貌都。思附法门。烧一指节以自誓。伉俪之义。情欲之念。未尝少动其心。二十九时闻讲涅槃。神开理会。遂师事僧始于邺下。而出家焉。初宗涅槃。俄入林虑山。禀禅诀。未几。从洛下献公。听法华华严。后徙辙光公逮行化齐魏。弘物尤多。旋趾邺都。声誉斯重。故使崔觐注易。咨而取长。宗景造历。求而舍短。大儒徐遵明季宝顶等。愿受菩萨戒。皂白归之如市。讲华严十地地持维摩胜鬘。各有疏记。复变疏引经。制为论。以是涅槃大品等。并称论焉。独地持名述。然言行相辅。禛祥屡降。尝于显义寺。为胶州刺史杜弼。讲华严。至六地忽有一雁飞下。自浮图东。顺行入堂。正对高座。伏地若听。席散还顺塔西而出。尔乃鴹逝。又夏讲。雀伏座之西南。终于九旬。

　　又在济州有鸮来听。讫席便去。其感异类如此。方阐华严。僧或骂曰。是伽斗竟何所解。夜觉有物捶其僧。死复苏。

　　偶过他寺。值布萨日。意欲闻戒。寺僧升座将竖义。且曰。布萨僧常事耳。竖论法相。不亦可乎。忽见神人雄特。问座上僧曰。今日何日。答曰。布萨日。神即搭之。拽于座下。委顿垂死。次问第一座。搭拽如之。由是自励不敢说欲。乃至疾重。舆而就僧。将终之日。延像入房。下床跪地。惟悔宿触而已。日正午。卒于邺东大觉寺。春秋八十。天保六年三月二日也。

　　周亡名

　　出宋氏。本名阙殆。世为南郡衣冠望族。弱龄绝意婚。娶任怀游适。每慕阮嗣宗之为人。长事梁元帝。尤见礼待。有制作。帝必称述。从容御筵。赐问优渥。逮梁祚云替。潜迹玄门。逃避尘累。远客汶蜀。始事兑禅师。兑定学澄明。声流关邺。而名以辨慧发之。是宜其志于道者所趋也。会周少保蜀国公宇文俊。出镇井络。供养殊伦。及齐王继政。敬仰弥隆。邀与谒帝。诏为夏州三藏。然以名文翰可观。宜从征拔。任以台省。而名雅亮卓然。终无磷涅。天和二年五月。大冢宰宇文护。遗以书。名答以乡国殄瘁。宗戚丧亡。诚得收迹严中。摄心尘外。支养残命。敦修净业。此本志也。寄骸精舍。乞食王城。任力行道。随缘化物。斯次愿也。不尔安能愦愦。久于尘埃间乎。护得书。知其难动。乃遣书迎之。名达咸阳贵游。奉谒盛筵。厚味日至。名益愧焉。乃拟周庙之制。作文以铭金人之膺。其序曰。余十五而尚文。三十而负誉望。值京都丧乱。冠冕沦没。海内知识。零落殆尽。呜呼夫其以回天倒日之力。一旦雕谢。泰山磐石之固。忽焉烬灭。定知世相无常。浮生虚伪。譬如朝露。其停几何。子是以弃其簪弁。剃其须发。衣衲杖锡。誓欲枯木其形。死灰其虑。弃捐识业。以求虚寂。庶几以法界如意之宝。九缄于身。其亦愈于三缄其口者矣。其辞曰。古之摄心人也。诫之哉。诫之哉。无多虑。无多知。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈纤尘不拂。五岳将成。防末在本。虽小不轻。关尔七窍。闭尔六情。莫视于色。莫听于声。闻声者聋。见色者盲。一文一艺。空中小蚋。一伎一能。日下孤灯。英贤才艺是为愚蔽。舍弃淳朴。耽溺淫丽。识马易奔。心猿难制。神既劳役。形必损毙。邪径终迷。修途永泥。莫贵才能。是曰昏懵。恶拙羡巧。其德不弘。名厚行薄。其高速崩。徒舒翰卷。其用不恒。内怀憍伐。外致怨憎。或谈于口。或书于手。邀人令誉。亦孔之丑。凡谓之吉。圣谓之咎。赏悦暂时。悲忧长久。畏影畏迹。愈走愈剧。端坐树阴。迹灭影沈。厌生患老。随思随造。心想若灭。生死长绝。不死不生。无相无名。一道虚寂。万物齐平。何胜何重。何劣何轻。何贱何辱。何贵何荣。澄天愧净。皎日惭明。安如岱岭。固比金城。敬贻贤哲。斯道利贞。

　　又着至道论。淳德论。遣执论。去是非论。影喻论。修空论。不杀论等。有集十卷。盛重于世。不知所终。有弟子僧琨。性沉审。善音调。为隋二十五众读经法主。后于曲池。造静觉寺。每临水映竹。体物赋诗。颇有篇什云。

　　周僧玮

　　姓潘。汝南平舆人也。素事蔬布。年十三。获圆顶相。习诵金光明等经。既具戒品。遂依杨都帝释寺昙瑗律师听十诵讫。五年而持犯开遮之旨。无所疑滞。乃入摄山栖霞寺凤禅师所。禀承息观。频蒙印可。后又徙居南阳之雾露山焉。声光昭被。诏至京师屡加顾问。仍诏公卿近臣。后妃外戚。咸受归戒。天和五年。葬母而东。诏安州三藏。绥理四众备悉六和。经营寿山梵云二寺。尤美轮奂。未几。诏于都城之内。起天宝寺。以奉禅燕。既被征召。身范林野。壤衣粝味。以尽余报。朝廷推敬焉。建德二年九月十日。遘疾。无几而终。春秋六十一。以三年二月。返葬于安陆之山。新野庾信制文勒碑。

　　后梁法常

　　夙有声。高齐时。领徒漳邺。兼弘定慧。齐氏尊为国师。俄以齐荐乱杂。众尤嚣杂。俱利之功。殆不可得。由是变形服。而南游衡岳。沙门法隐。久居荆峡覆船山之东岭。日诵法华维摩思益。以求度。然心观未闲。久无所得。偶见常于松滋而问津焉。默不加答。因邀与同夏。及自恣。遂翘勤哀恳。以祈开示。然后闻所未闻。顿忘缘系。一日常访故人胡君义言别。不值。乃记远行之岁月于壁以去。盖谓其迁化时也。方迁化时。语诸僧曰。吾今日作一觉长眠矣。遽入室右胁卧。明日怪不起。撼之已寂。

　　陈昙瑗

　　金陵人。自幼及长。罔替听涉。数论时宗。该贯无遗。尤以文华自处。名重京邑。而讲席则专师十诵。五众揖其风猷。士贵从其津济。有陈之世。莫之与让。宣帝诏境内之僧受戒。非满五夏皆参律肆。仍于都辇大寺置场。有司给备衣食。凡监捡科举之职一以委瑗。于是瑗乃搜擢明习辞义者。二十余人。以敷厥训。而道器大增。或有学成告归。则瑗必召问理事。使无凝滞。而后遣之。由是风俗为变。诏褒美。且升国僧正。住光宅寺。力辞。许之。庆吊斋会悉谢绝。石泉林竹。遇即忘返。每游钟阜诸寺。揽物怀古。触兴赋诗。与洪偃法师相唱和。太建间。卒于所住寺。春秋八十二。瑗之将终也。谓众曰。生死对法。凡圣皆缠。自非极位。谁能免者。愿勖进修。毋沦后有。幸诸梵行。同思此言。道俗叹其明正。诏依西域法。阇维之。建塔立碑。以垂永久有十诵疏十卷。戒本羯磨疏各两卷。僧家书仪四卷。别集八卷。行世。

　　陈慧布

　　广陵郝氏子也。世为将家。有戎役。年十五。上疏愿领徒隶五千。清荡寇塞。朝廷伟其志。年十六。兄既云丧。乃悟非常。亟欲引去。而亲眷以其素有武略。可绍先业。弗许。至年二十有一。始遂剃落。即依扬都建成寺琼法师。学成实论。已而去依摄山止观寺僧诠法师。务弘大乘诠之徒通三论者。且数百人。其中故有四句朗。领语辨。文章勇得意布之。目。而布称得意。则其造诣可见。后于大品善达章。获证。入自尔誓不讲说。常乐禅寂。北游见可禅师于邺可曰。法师能破我除执。其进道可既耶。因纵观筵肆。理无二致。独尽写章疏。遗朗公。资其敷演。所蓄仅衣钵。尝造思禅师议论。衮衮忘食。息。思以铁如意。击桉叹曰。万里空矣。此土何可得哉。尤见重于邈禅师。持律严甚。梁泰清末。侯景叛。值岁荐饥。布尝三日饿。至四日困矣。或遗之饭。以有肉气。却弗食。故有足疾。医令服薤。而愈。亦每发露忏悔。见诸人乐生西方者。则曰。其土虽净非吾愿也。吾所愿在化度众生。正欲生三途苦趣。以相救济。然安能于莲华中。十劫受乐耶。陈至德中邈公引恭禅师。谋建栖霞寺于摄山。众推布结净开滞。才扣犍槌。已居高座。块然端默。见者敬慕。陈主诸王。并承戒范。如佛无异。慕。年不参众食。诏给乳牛。回施僧众。贞明元年。寿跻七十。忽叙别云。布于命限。可更住世三五年在。但老困不能行道。岂如早生边地。而作佛事之为快也。各各努力珍重。于是屏粒不食。气垂绝。诏太医就诊视。缩臂不许。皇后沈氏。愿传香。亦不许。但以参学徒众。委之恭禅师而已。十一月二十二日。卒于栖霞新寺。手屈三指。伸之复如故。布之将终也。地连动七日。及舁柩山地又动。且太史台奏。道人星不见。兹其所以关系者。頋不重欤。先见布谓人曰。昨夜二菩萨见迎。一是生身。一是法身。吾已许之矣。寻有诸天迎。吾不许也。同寺侃禅师者。亦以为夜有流光照室。出户视之。见二人入布房。岂即二菩萨耶。且语之合。

　　陈智文

　　姓陶氏。丹阳人。母齐中书阮韬女。文始在娠。梦梵僧以松枝授之曰。与汝子男。为麈尾。及生。骨气视他有异。年十五。师宝田寺沙门智成。受具之后。即依奉诚僧辩。学十诵。复归大明彖公下。通练诸部。梁大同七年。诏于光业寺。首开律藏。以灵味瓦棺等寺奏请也。时陈郡殷钧为檀越。听众二百。成规肃然。属梁季。祸难荐作。乃避地闽中。而僧宗法准皆执卷请益。真谛三藏亦同止晋安。故讲译交会。而法门增气矣。屠沽变业。渔猎革心。内众资身之具。于是备焉。逮陈氏有国。徒侣益进。宣帝尝用兵淮淝。诏僧尼餫饷。以纾民力。文因谏曰。君子以礼义为国。而役及出世逃俗之士。岂礼义哉。且启敌人觊觎之心。陛下今日宁欲以效宇文之酷乎。宇文之废灭三宝。是自废灭也。祚促禄穷。行当见之。乃停罢前诏。尚书令济阳江总尤忻慕。阅旬日辄造房访道。隋兴宪章颓弛。仍赖文以振励云。玺书为褒勉。前后州将皆尊仰。年德。修敬罔怠。柱国武山公郭衍。每躬𢹂妻子。诣寺斋会。请敷畅。负笈来受。动盈千数。开皇十九年。二月二十日。终。于所住寺。寿九十一。窆寺之南山东垄。直辩律师墓。平生讲十诵。八十五遍。大小乘戒心羯磨等。二十余遍。金光遗教等。各有差。着律义疏十二卷。羯磨疏四卷。菩萨戒疏两卷。弟子得戒者。三千余人。得法者则道志法成为拔萃。昔文梦。钓海获二大鱼。心独异之。以询建初琼上人。琼曰斯吉兆也。后必有二龙。传公业者。志才解优美。太尉晋王礼敬之。待为家僧。仁寿间。慧日道场释法论。为文树碑。以表其墓。

　　新修科分六学僧传卷第十二
卍新纂续藏经第 77 册 No. 1522 新修科分六学僧传


　　新修科分六学僧传卷第十三

　　浙东沙门　昙噩　述

　　　　戒学

　　　　　弘法科(三)

　　隋昙延

　　出蒲州桑泉王氏也。其先仕齐周。世皆致贵显而延尤嗜学。年十六。偶听妙法师讲涅槃。遂出家。逮弱冠。即就开演。义理融贯。词辨优赡。识者敬慕焉。每曰。佛性寔涅槃宗极是诚游神之府也。既进具。更听华严大论十地地持佛性宝性等。部皆统津准的。超略前导。尝顾影曰。余与尔久处沦潜。今犹飘泊。将同精思要道。乐志穷山。可乎。遂隐于太行百梯寺。即中朝山也。山有薛居士者。闻见该博。谒延以方圆动静请赋。延应声曰。方如方等城。圆如智慧日。动则识波浪。静类涅槃室。薛惊叹以为未尝见。尔后往来。恒质疑义。延念着涅槃疏。夜梦人白服白马。谈授经旨。而马髦尾拂地。延则手执马鬃。觉而知为马鸣大士。委寄宗纲之兆。疏成。遂陈于州治仁寿寺舍利塔前。祷曰。若幽致微达愿示明灵。如无所感。誓不传授。言讫。卷轴光明竟夜。塔中舍利。放光接之。亘三昼夜。表闻。帝悦。诏延就讲。佥议以比远公所制云。延既长讲。帝常送供。然犹以百梯路远。为卜中朝西岭形胜之地。造云居寺。给以国俸。玄侣如归。建德中。陈使周弘正来聘。朝廷闻其才辩。议择所以抗论者。蒲州刺史中山公宇文氏。承诏举延是日帝躬御法筵观听。而弘正诚为勍敌。僧望二人皆挫衄不振。群僚失色。于是延居坐末。不次而起。帝曰位未至。何遽起也。延曰。若是他方大士。固足仰烦诸德。今远国微臣。在小僧堪任其事。径升高座。帝又曰。何不礼三宝。答曰自力有余奚待加助帝大悦。弘正方构责致难。延复引义开辟。而弘正颇挟讥调用前殿后。延乘势窘辱。事同拉朽。弘正即顶拜。自陈云。弟子往来三国。访可师者。不图今日乃遇于此。及弘正辞归。宿构风云山海诗四十首。上延。延一经目。命笔和之。辞意清美。弘正益悦服焉。遂跪而启曰。愿示一言。佩之终身。延曰。为宾设席宾不坐离人极远热如火规矩之用皮中裹。弘正曰。敢不奉教。俄诏授国统。武帝废教。谏不听。居隐太行。帝屡以辅弼征。不出。天元间。帝疾。诏仍立尊像度菩萨僧二十人。延有名焉。然犹以未全形服不许。逮隋革命。即祝发服僧伽黎。执锡来廷。遽先奏曰。敬闻皇帝。以四海为务。而劳神佛法。天下幸甚。帝曰。弟子久有此意。所恨未能如愿耳。遂与论复教端绪。请多度僧。诏先度千人以副其请。所废伽蓝。并从修举。僧亦自尔而度者多矣。迁都龙首。诏给地于广恩坊。立延众寺。以处法师。开皇四年。诏改延众。为延兴。且改旧所居云居寺。为栖岩寺。诏太乐令齐树。提造中朝山。佛曲以传世。供养一日。诏赐寺烛。始至。未爇而自明。延奇之。以事闻。因又改延兴为光明。后复别建光明寺。六年旱。集僧二百于正殿祈雨。无应。帝谓延曰。天何由而久不雨。延奏以事由一二。帝与群僚。莫达一二之意。诏京兆太守苏威问之。答曰。上愆玄化。下违治术。此在陛下万机之主。诸公毗赞之臣。故雨而不雨。事由一二耳。帝躬祈雨。诏延登御座。南面授戒。帝及百官五品已上。咸席地。北面受八戒。日正中且讫事。忽天起片云。须臾遍布甘霔。沾足近远。帝悦。赐帛三百匹。延一时散给悲敬殆尽。寺主道睦。尝告以粮可仅支两食。急散众则庶几。延曰。使都竭。众乃散。明日诏送来二十车。项又遗以五百石别馈延。方荐饥。僧侣赖以安堵。延非有先见。讵臻此。诏拜平等沙门。录天下僧尼事。犯刑网者。对之涕泣。使惭愧忏悔而后已。开皇八年八月十三日。终于所住寺。寿七十三。遗表不录。帝哀恸。王公以下。并往吊临。罢朝三日。赙五百匹。齐千僧。以举灵舆。弟子沙门童真洪义通幽觉朗道逊玄琬等则秉香炉前导。文武职僚。如膝王咸被发徒跣而从。阇维于终南之下。俄诏斋三千僧于阇维地。斋毕举火。天无云翳。而细雨飘洒。众叹以为何异如来入灭。而诸天堕泪之状哉。延长九尺五寸。手垂过膝。目不邪视。而光射尺余。容止邕肃。风骨奇峻自其师上权衡教门饮食衣裳出乘舆之副。其富贵亦至矣。然而卑牧慈诱。自他兼利。度量浑融。诚莫窥其涯涘也。平居祈生安养。注想不移。未终之前。寺邻任金宝父子犹信向见空中。幡盖列柩前两行而引。由寺之南。达于西山。内史薛道衡白吊有文。见别集。

　　隋灵藏

　　雍州新丰王氏子。幼岁礼颖律师为和尚出家。妙尚冲虚。兼崇纲务。论专智度。律善僧祇。学者敛衽。周初教门隆盛。国家每岁别度僧尼。以藏识解明正。仍使铨品材业以应命。属隋祖龙潜。素与藏之本师相爱。以故藏尤[款-士+止]狎。及受禅。迁都南阜。诏置国寺。且听藏自择形胜。以便其意。即今之遵善坊。大兴善寺也。自尔中使接轸。礼遇丰缛。珍味异馔。时见分饷。又诏左右仆射。两日一入寺参坐以镇之。诏宫殿诸门。听藏往返。不得如常例按籍。开皇四年。关辅饥。诏百姓悉诣洛阳就食。藏因从驾幸洛阳。男女之求度者。所在成聚。上曰。弟子是俗人天子律师是道人天子前后度人凡数万。事闻益喜。且曰。律师度人为善。弟子禁人为恶。事虽有异。意则不殊。至于译经。身先众范。未知寺任。刚正有声闻。开皇六年卒。寿六十八。葬南郊。

　　隋道正

　　沧州渤海人。居无常处。学无常师。宗兰若法。栖息深林。乞食聚落。坐而不卧。道俗或从咨访。则略示其纲猷而已。然经筵论席。虽遍游历。偏以成实知名幽冀。有隶公贯者。挽正住寺。而正终不屑也。因隐遁岩谷。综述宪章。名之曰六行。盖凡圣修法也。包举一化。融摄万衢。其一曰凡夫罪行。次二曰凡夫福行。次三曰小乘人行。次四曰小菩萨行。次五曰大菩萨行。次六曰佛果证行。合六部。略则一卷。广则二十一卷。其前一半为叙分。其后一半为行体。意以东夏释种。多滞名相。罕附正因。兹欲舍筌检理。壹宗禅观。以济神爽尔。开皇七年具状奏闻。左仆射高颖。为集名德于禅林寺论议。时座中有斥以海隅之士。凌跨帝京者。正闻而叹曰。法亦岂拘方所哉。然秪将以简定邪正而已。地之中边。非所问也。众遂散。其说竟寝。正知浇季之弊。固未易化。乃委其书于方禅师所而归。世莫详其所终焉。

　　隋信行

　　姓王氏。魏郡人。始其母无子。祷于佛。梦神人持送一儿。即有孕。及生姿性特异。四岁路见牛车没泥中。力引挽。破领流血。莫能前行。因悲泪其旁。要待其脱乃去。八岁入庠校。秀慧独发。有书生问曰。汝家何姓。外家复何姓。曰外家孙姓。生偶戏之曰。不姓饭而姓餐。亦有说乎。行应声以为饭除饥。而不除渴。餐则饥渴兼除。是以姓孙。而不姓饭也。其随机诡对。皆此类。每以恭敬精苦。为轻慢懈怠。诸病之药。故凡塔像。必周行礼拜。又于相州法藏寺舍戒。执劳受役。道俗造门诘问者。皆随事直指。莫不悉捐所业。顶戴其言。而师承之也。开皇初奉诏入京。仆射高颖。别立院于真寂寺。以延处之。着对根起行三阶集录。及东山所制诸文。合四十余卷。以传不朽。置化度光明慈门慧日弘善五寺。以裨赞大教。未几疾笃。犹请像入房正观。而卒于化度寺。即十四年之正月四日也。春秋五十有四。越七日。火葬于终南山之鸱鸣阜。收烬骨。得两耳一穴中通之瑞。建塔山麓。逸民河东裴玄证制文以铭其碑。

　　证本师行出家于化度寺。当行无恙时所著。皆证笔也。行亡而证反俗服。生自制碑。死乃镌勒。今至相寺北岩前。三碑犹存。

　　隋昙崇

　　出咸阳孟氏。七岁入道。循听讲肆。久之依止禅师开公。而摄念焉。逮于受具。其志逾清厉。学僧祇。十有余遍。而讲解之。致徒三百。京辅以为宗。后以言说无益。更修前行。形若槁木。心如死灰。于是色想除。而光明发。六行偏精。五门并达矣。开公以上首称之。众中同学归敬。开亡。遂以其徒二百余人。委之训导。声驰陇塞。化满关河。趋承下风。千里相属。周武帝尤加钦注。诏曰。崇禅师精悟独绝。所领学徒。淑于德义。未闻有犯。可为国之三藏。并陟岵寺主。崇以职事滞淹。假以他缘。奏乞于免。诏从之。及废教。徇俗不自异。诏授金紫光禄。终无所屈。大象初。隋文帝以潜德秉周政。大法且复。诏先度百二十僧。崇预其数。住兴善寺。仍诏充寺主。固辞。乃募缘创寺。以酬宿愿。盖以法运之否。昔尝许之云。帝登极。卒营九寺。以足十数焉。常是时。我唐高祖。方以留守居太原。亦割宅为清禅寺。以致众。炀帝居晋邸。斥民七十户水硙碾等。为寺基业。开皇初。赐帛一万四千匹。布五千端。绵千屯。绫二百匹。锦二十匹。上色米千石。皇后钱五千贯。毡五十领。剃刀五十具。其建浮图也。仍以神尼智仙所授舍利六粒。用助弘业。会教门载启。深契帝心。诏匠杜崇如法营治。赐钱三千余贯。为砖瓦费。又悉敛内宫。及躬所御故服。得一千三百袭。使鬻之。以资匮竭。晋邸在杨越。自其镇造露盘十一级。始开皇十一年。至十四年乃毕工致。而冠之浮图之颠。见者称叹。其余佛堂僧院。皆王力焉。诏崇出入禁籞。无拥通宫籍。以为常。因为帝后。述净土业。帝每自称师儿。后自称师女。其恩礼之重如此。开皇十四年十月三十日。无疾卒于所居之房。寿八十。上哀恸。诏所司营给丧事。塔全身于终南山。

　　隋道成

　　字明范。姓陶氏。丹阳人。祖齐招远将军。永嘉太守。父佥梁贞威将军上虞令。成仪状瑰美。器质浑厚。少入永嘉崇玄寺。事式法师为弟子。具戒后。所学曰进。梁大同初。游京辇之奉诚寺。大律都沙门智文。授以十诵。才经再习。即事开讲。毗昙数论亦如之。时年犹未三十也。禅那忏摩。身心兼谨。三余之暇。则猎涉文史。是以宿硕咸畏服焉。弟子慧藏法祥等。并分灯利众。模范人天。开皇十九年五月五日。遂卒于兴严寺。寿六十八。其始示疾也。犹勉力阐演。及剧乃称佛合掌而逝。开十诵律菩萨戒。大品法华诸经律等。一百四十遍。观音经讲。一百三十三遍。着律大本羯磨诸经疏三十六卷。皆行世。既卒之三日。当五月八日。窆之奉诚之南山高座寺。沙门慧嵸撰墓志。

　　隋智舜

　　生赵州大陆孟氏。少为书主。博通竹素。工书善说。庠序之人附焉。年余二十。厌世出家。事云门稠公。性乐幽隐。一志定业。居白鹿十载。常有灵祇阴赞。或动身衣。或现声相。白服丈余。绕院巡警。后居赞皇许亭山。独与沙门昙询依倚四年。而其他有资给者。则谢绝无所受。且悲悯物类。一雉尝为猎者所窘。飞入其庐。而苦劝猎者放之。终不听。因持雉去。舜即割耳使遗之。以感动其心。而猎者遂投弓解鹰。从舜修习。而近归远慕。杀生之酷。为屏绝。然操行尤谨。深僻无人。则以火净发。稍昏则引锥刺股。御疏茹粝。昼夜鞭䇿。抚收冻馁。常自空匮。晏如也。所亲化之依以练心者十人。仁寿四年正月二十日。以气疾。终于元氏悬屈领之禅坊。年七十二。葬禅坊之侧。已而或窃徙以葬之房子县界嶂洪山云。更三年后。发而焚之。以起白塔。盖界嶂洪山之名。以舜故斯重矣。开皇十年尝诏曰。皇帝敬问。赵州房子界嶂洪山。南谷旧禅房寺智舜禅师。冬日极寒。禅师道体清胜。教导苍生。蚤使成就。胜甚嘉焉。朕统在兆民之上。弘护正法。夙夜无怠。今遣开府卢元寿。往宣指意。并送香物。如别诏。时刺史杨达。以舜素无名闻。而踪靡定。乃漫系名果愿寺。以承诏旨。舜亦避谢不赴。弟子智赞能继其绪。虽屡征聘。终贲林泉。燕寂之余。尤究志于摄论涅槃　。

　　隋法纯

　　出祝氏。扶风始平人也。自周朝入道。住京师陟岵天宫二寺。备历废教之酷。逮隋祖龙潜。图启法运。乃先复菩萨僧百二十人。纯其一焉。住大兴善寺。鞭策三业。上闻之。请为戒师。然固以德薄辞。上因幸其所处行礼。施子。优渥。纯叹曰。身命无常。何可保爱。檀供难消。吾其行方等忏法乎。更四十五年。除食便利。不出净场。遂感灯无膏油而光𦦨相续者七昼夜。或闻场中。有演说教授声。就视之则寂然。俄而易法服。行市里中。代佣保执役。虽琐屑猥贱莫惮。有䞋锡则惨然曰。爱贼既来。狱王潜至。打缚不久矣。且以经像。悉乞于人。衣则粪扫而已。其宣导用十地经论。金刚般若。金光明。诸法无行等。二十五卷。开皇十五年入内宫。授皇后戒法。所获施利随尽。仁寿三年五月十二日。无疾卒于净住寺。春秋八十五。

　　先是闭室静坐。弟子慧进。见白衣童子。手捧光明。侍立纯右。问曰。此是何人。答曰。第六欲天。频来召我。我以着乐妨于修习。终不许也。若无佛法处。我则愿生以化迷类。久之双鸽集于衣桁。注目视纯。都无惧色。纯徐谓其徒曰。汝毋自纵。毋自欺。又谓我今忽觉身乘自象。何也。其妄业欤。遗命以身施飞走。弟子慧昂等。率诸檀越。凿龛于白鹿之原。外开门穴以置之。既而筋肉俱尽。骸骨植立自如。因复塑饰。以贻永久焉。沙门彦琮。撰序赞之辞。以美其德。碑文则昂之辞也。昂幼育于纯。姿情闲雅清爽。有集十卷行世。

　　隋真观

　　字圣达。吴郡钱唐人。姓范氏。祖延蒸给事黄门侍郎。父兑通直散骑常侍。母桓氏。念无嗣息。因誓诵药师观世音金刚般若等经。以求智子。又刻写定林上寺迦毗罗王像事之。躬效祈祷。依药师经七日行道。至第三夕。游光照身。自尔有娠。及生。左右掌文。成仙人字。口流津液。肤体润泽。虽老未尝患渴。舌有罗绮纹。音吐如钟。辨说敏给。五岁即蔬素。坐衣箧上。挥扇帚戏。效诸德开讲。八岁能和庾尚书林擒诗。十六淹贯孔老典章之言。旁涉琴奕。尝遇善风鉴者。迎拜曰。少年当为人天师。宜自爱。后专诵净名般若。丐父母脱俗。父母难之。迦毗罗降梦。乃许焉。既获诏旨并赐衣钵。兴阳生法师落发。云阳真律师任和尚授戒。俄从华林国法师受成实。且欲忆持法华。日一卷。感梦曰。汝大乘根器。毋自滞。遽听摩诃衍于兴皇朗公轮下。开善大忍法师。慝影钟山。时从扣激忍。叹曰。龙树之道东矣。辨勇二师。频挹重席。丛林为之语曰。钱唐出真观。当天下一半。洪偃者儒英释杰也。面誉之曰。颧高多智。耳白有名。我有四绝。汝具八能。由是王公贵游。咸愿纳交。始兴王将之国邀以俱。于时兴皇义集。众推其先。登座之顷。开二谛宗。百难纵横。一言水泮。学士傅縡喟曰。三千称首。七十当初。彼上人者难为酬对。

　　既至会稽。住香严寺。阐大涅槃。兴皇遣书三度召之。曰。燕赵齐秦引领翘足。法门所寄。惟在于子。子宜速返。时以伐周失律。议括沙门之无名者罢道。观奋致书于仆射徐陵。命遂寝。江夏王镇越。复固邀之。朗公哽咽言曰。能住三年者。请以讲堂相委。然终不可以留也。若夫特进杜棱永阳鄱阳二王。皆极延仰。东浙法轮屡动。天台智者名行绝伦。年腊斯等。义谐昆季。共归秦岭陵云旧房。朝谈慧照。夕安禅寂。及智者就微。观复敷演。永阳还朝。亟称其德。寻加特诏。而陈祚告终。隋文三遣皇华。秦王再延帅府。悉辞以疾。齐王于江浦。躬伸顶礼。传以香火。送居故邑之众善寺。开皇十四年旱。刺史刘景安谒观祷雨。为讲海龙王经。序王竟骤霔。而东南之民。敬之若神。县南有灵隐山。昔与道安禅师头陀石室。檀越陈仲宝。率侣拓基。构立精舍。号南天竺。后文宣造塔。亦于此者。则其幽胜可知矣。大业七年四月八日。司马李子深讲大涅槃经。至现病品。梦三人容服甚盛。执幡礼云。净居遣迎。六月六日方卧病。梦与智者同舆。翼佛还山。寤而叹曰。吾六十二当终。以讲法华。获延一纪。今七十四。尚复奚求。即集徒垂训。尔月适天台致书送香苏石蜜。观览书曰。是为最后信。岂非宿世因缘邪。命以一如意报之。七月一日。中夜盥漱整服。跏趺而坐。忽自语曰。有人请讲菩萨戒。遂怡然而灭。明日午时。胸顶犹暖。右手内屈三指。流汗遍身。信宿而止。至四日入龛。时属流火。炎威尚炽。而股体柔软。容色不变。二十五日。四方道俗咸华。皆就灵手传香表别。香华供献。日有千群。齐日开龛。色相光洁。眉毛更长。二十六日。迁龛窆于灵隐山。

　　观开成之迹。继踵昔贤。匡护之功。比肩前哲。开皇十一年。王师平江南。有猖獗者。卒为厉阶。元师杨素。反旆而驱。因悉瓦解。俘虏诛翦。三十余万。以观名声昌盛。囚有妄指其为檄者。时与金陵才士鲍亨谢瑀俱被逮系。不俟讯鞠。即将斩决。素临而责之曰。道人当坐禅读经。何因为作檄书。以干刑宪。死奚所辞。观曰。道人所学。诚如公言。然不作檄书。无辜就死。惟公明鉴。素怒示以檄曰。此谁作耶。观读毕徐曰。苟如此。焉能动人。观不作尔。使观果作必胜此。因指擿其语三五处曰。可上纸乎。顾皆庸妄所为。公毋遽信也。素颇以为然。观历数鲍谢等三十余人于素前。而谓之曰。是并观国宾王之流。愿公加虑。使无怨辜。素笑曰。道人不自愁。而更愁他人乎。观曰。生死常也。何足愁。然陷人于非辜。乃可愁耳。素曰。久被系必愁。宜作愁赋。頋左右给纸笔。观揽笔骤书如流。顷之纸尽。命更进。素随读之惊异。遽起立。呼使对坐。以尽其辞。文多不载。

　　观平昔谨操履。每盥遗[涯-圭+((麻-(序-予))/心)]。地不为濡。居众善寺。皋亭神姓陈名重。附巫语请讲法华。遗以钱物。且舍庙堂五间创殿。门人玄镜。寔克荷负。

　　隋灵远

　　恒州人。史失其姓氏。世儒者。每揽经史。见篡夺僭伪。斗战贼杀事。则掩卷叹曰。夫人以利欲汩心行。当受饿鬼畜生地狱身。于诸苦趣中。然或善缘之未尽。恶贯之未盈。以小缓须臾耳。抑何其仓黄造次迫趣之哉。于是裂缝掖。着伽梨。投延兴寺。从远公游。而未尝质以经论旨义。仁寿中。诏置塔于州之龙藏寺。以葬舍利。既落成。遽弃去。随所在习禅定。后于丛冢中。跏趺而逝。人久而后知之。噫诚丈夫矣。

　　隋玄镜

　　赵州人也。素业律。四分精义。如亲闻佛制。既能操持为己利。又能诲导利于人。诚末世之邬波黎也。诏置舍利塔于州之无际寺。即仁寿二年也。佛事之美。镜之力尤多。

　　隋觉朗

　　河东人。体貌瑰杰。见者属目。素隶兴善寺。习四分律。及大涅槃经。仁寿四年。诏送舍利于绛州成觉寺。所现瑞相。具别录。大业末。诏为大禅定道场主。豪横妥靡　时有沙门海藏。娄阐四分。固律宗之翘楚者。唐初置十大德。藏其一也　又有法锵者。自静法徙大和。偃蹇岩壑。养志自得。殁后露骸山侧。夜则远见炬火烂然。迫之则失。如是阅两月乃已。

　　隋灵裕

　　姓赵。定州钜鹿曲阳人。幼知敬僧礼像。惧闻屠杀声。六岁即茹素。父母强破之。不可。七岁求出家。二亲以资质之妙。宜世其业。固莫之许。裕叹曰。吾一生坏矣。遂益习复以究家学。年十五念欲遁去。而适丁父忧。苦块之礼。罔敢弗至。既释服竟。往赵郡应觉寺。从明宝二禅师落发。其母初未尝闻也。年二十有二禀具。即诵四分僧祇。八日书诵俱了。刺史侯景。尤加器重。后南游漳淦。专学四分于隐公所五夏。能臻其奥。初道凭尝以地论之指授慧光。而裕依凭法席兹久。剖奇发新。莫不推揖。齐宣帝方宠进法上。诏为大统。以驾御英彦。而望风趋势者。比足立。惟裕操守无所变。上因加敬。然于华严涅槃地论律部。但寻旧解。若大集般若观经遗教等疏。则独出渊思。而壹扫宿说。安游荣等三师杂心。嵩林二师成实。皆口传心受。曾无遗误。其博赡可知矣。居邺都者十二白。内外号之。为裕菩萨云。

　　会宣帝疾。诏开华严。昭玄诸统。推裕为法主。有一雄鸡。常随众集。逮散席。乃飞鸣西南树上。一夕殪。帝遂有瘳。内出袈裟三百领。施裕而俾散之。又诏住官寺。固辞。知命之际。方事禅寂。未盈炎溽。而起赴檀越范阳卢氏之请。负笈者万指。未几还邺。所务如旧。一日安东王楼睿。于僧前遍加礼拜。次至裕。见其有异。忽股栗流汗。即从受戒。且为营治宝山寺。齐亡。周废二教。裕服斩缞绖带。率其徒二十辈。遁山谷间。夜释竺墙。昼攻鲁诰。益力其所缀述。皆部粹类聚。期以贻后。属岁荐饥。遂出卜书一卷。使坐市肆取米。占者丛闹。得米颇多。裕亟焚其书。隋兴。教亦昌盛。裕首被征命。开皇三年。相州刺史樊叔略。创千法师会。而裕当元席。诏复僧职。而叔略因举为都统。裕固引去。游燕赵。两河稔其化十年。止洛之灵通寺。夜得牒于庭。若言报缘之终。在咸阳者。明年玺书下相之大慈寺。致裕入京。裕曰。咸阳之厄验矣。竟徒步至京。诏住大兴善寺。仍诏有司。议立国统。裕表辞再三。乃诏左仆射高颖。右仆射苏威。纳言虞庆则。总管贺若弼等。诣寺宣旨。代帝受戒忏罪。施绫锦帛三百匹。助宝山构建。帝躬署寺额曰灵泉。而又徙步以归。谓人曰。往来之劳非厄乎。俄徙演空寺。诏问起居。

　　仁寿中。帝分布所藏神尼舍利于诸州起塔。所在灵应尤多。世皆以为祥瑞。而裕独以每所见。无非白华白树白云。岂吉相哉。吾第恐国有丧祸也。初人弗之信。既而献后文帝崩。相州刺史冏阳公薛胄。堂础变玉。设斋庆贺。裕曰。流离也。宜戒慎之。胄心以为不然。后竟坐杨谅谋逆事。徙边。仁寿之季。寒陵山筑九级浮图。昉四级。督之急。曰事或有障。日夕并力。将八级而晋阳难作。其先见之明如此。时忽讹言裕化。而究其所从起不可得。裕曰。吾其亡矣。即诲厉门人。至七日早。作赋哀速终悲永殡二诗。夜语侍者曰。吾兹背殊痛。三更觉香气充室。口犹称佛名号。明相现时。奄尔示寂于演空寺。大业元年正月二十二日也。寿八十八。树塔窆于宝山灵泉寺侧。

　　裕性直威重爽垲。服章粗弊。虽贵达厮下。礼貌无所间。往来曾莫望其将迎。身佩白光奕然。照映幽晦。姿禀孝爱。母疾将归养。中道闻讣而返曰。吾兹以严母冥福可也。志存远大。不局偏授。故单讲双时。雅为恒度。其赴他请。非颙仰之至。不屑就。然未尝苟简以邀檀施。有一寺请讲。暇隙见韭园。迫近法席。问知其故。裕恶之即辞去。主谢过。愿悉犁其韭四十亩。以种谷乃已。素无积蓄。好施予。宝山造石龛。名金刚胜力住持那罗延窟。镌法灭之相于岩石。凡坐必正面西向。所服御一准律。以范来学。或讥其邀名。裕笑曰。使诚邀名而为善。不犹愈于邀利而为不善者乎。

　　有沙门亡其名。燕人也。丐一言之益以别。裕付以高僧传曰。经诰禅律。恐杂圣心。未若景行于此之为得也。其人欣戴而去。

　　裕说戒羯磨。无传欲法。尝入净影寺。正值布萨。裕坐堂上见远公传欲。抗声曰。慧远以为有法事因缘故尔说欲。然而众僧听戒。岂是魔事耶。或以告远。远诣堂。裕曰。仁者当以身摄物。说欲之制。岂法主可为哉。远顶礼受其语。其述着。有十地疏四卷。地持维摩般若各二卷。华严疏及指归合九卷。涅槃疏六卷。大集疏八卷。四分律疏五卷。大乘义章四卷。胜鬘央掘寿观仁王毗尼母往生论弥勒上下生遗教等诸经。各为疏记。成实毗昙智论各钞五卷。圣迹记二卷。佛法东行记。众经宗要。译经体式。受菩萨戒法。并戒本首尾。注华严等经论序。大小乘同异论。舍利目连传。御众法等外。制安民论。陶神论。各十卷。㲉卵成杀论。字本七卷。庄纪老纲式经。兆纬相录。医决符禁法文。断水虫序。齐世三宝记。灭法记。光师弟子十德记。僧制寺诰。十怨十志颂。齐亡消日颂。触事伸情颂。寺破报应记。孝经义记。三行四去颂。诗评杂集等五十卷。行于世。

　　隋智脱

　　其先济阳考城蔡氏。后因䆠游故。复为江都人。祖平齐新昌大守。父远珍梁北兖州司马。脱初娩。暗室光生。眢井泉涌。识者以为出家之瑞征。七岁师事邺下颖法师。禀华严十地。久之依江都强师。究成实毗昙。及覆述瓶泻珠贯。众叹伏。时丹阳兴严寺爝法师。善成论。卒趋轮下。每燕语玄要亹亹。爝师深加赏识。未几云亡。其徒皆属意于脱。以嗣义席。故兴严之部。至于今犹盛。陈至德中。屡诏入内弘演。自鄱阳王伯山兄弟。仆射王克。中书王固等。并申北面之敬。隋初再隆至教。尝于岐阳宫设斋。诸德咸集。诏脱先升法座。且使舍人崔君德宣旨曰。法师昔者独步一方。未足以称所学。乃今四海一家。推为论主。则英材始见矣。

　　炀帝在蕃邸。出牧维扬。新营慧日寺。起脱居之。脱益励业。无所不通。后随入京。止日严寺。每被教开阐。而辇毂下。声闻尤振。初成实未尝有疏。脱念必出此。而恐致异议。会帝正位东宫。下令俾修缮。遂成四十卷。以进。献后升遐。荐严相继。下令于日严寺。选耆硕五十余人。入承明内殿行道。寻下令讲净名经。仍使沙门吉藏命章。脱始相让未遽尽。藏稍自矜。微加指斥。文至三解脱门。脱问。三解脱门。以何箭射。藏曰。未解弯弧。何论放箭。脱遂引据。征勘纷纭。而藏欲救解。莫能也。东宫时亲临视。下令无辩。但依本义剖析。又令与道庄法师。谈玄理。宾主无竭。复遣庶子张衡。殷勤称叙曰。法师该博。古今罕例。若所谈说。实而不虚。览所撰论疏。诚无遗恨。可更造净名疏。又大小乘名教。便给书吏钞录。就释二乘名教四卷。净名疏十卷。旋督工图其形貌。于宝台供养。仁寿之季。帝龙飞。以脱旧恩。赐帛四百匹。

　　大业初随驾幸洛。二年冬暮。始属疾。犹拥席授徒如平常。三年正月九日。有异香赤光之祥。夜盥漱遗疏周悉。端坐而逝。春秋六十七。帝闻震悼。诏赙帛三百匹。有司供给丧事。黄门侍郎张衡监护。

　　脱音吐清彻。虽众喧聒。终莫之掩。每承诏发题。畴昔之夜。必梦优填瑞像齐立。义或未了。辄见梵僧解释。先尝梦。童子手执莲华云。天帝遣请。临终之夕。又梦如之。

　　凡讲大品涅槃净名思益。各三十余遍。成论玄文各五十遍。弟子慧诠道灌诠声德双扬。灌知名当世。其年二月二十五日。窆雒阳金谷里北邙山之方坟。秘书郎会稽虞世南。作文勒碑其侧。

　　或谓后又托识于病僧慧畟。与吉藏论议。倾心尽礼。以袪宿憾。宛如平昔云。

　　隋僧善

　　姓席氏。绛之正平人。童稚出家。即业禅定。时汲之林落泉有方公者。尤负高名。与善齐。故白鹿太行抱犊林虑等山。服道之众。往来不绝。后弟子僧袭请善于汾曲行化。善未之许。袭曰。前后邀迎凡三十余返。磨踵有尽。誓心难舍。其尚忍之哉。乃从。居马头山中。并晋之士麇至。于是分为四部。以处东西二林杯盘大黄之地。仁寿之岁。其道弥隆。则经所谓十一切入是也。

　　垂终告弟子曰。吾少年时。山居无所得。食啖小石子以活。今患肠中泠结。盖其积病耳。死后可破腹观之。且饬使勤进所业。又命瓮葬。而免于焚燎以损物命。卒于大黄岩中。则大业之元。三月十一日也。袭始为绛人。晚居晋之宝严寺充直岁。督丁夫种田。见杀水陆诸虫之酷。复循故业。善之终也。袭适不在。久之访问。人莫知者。因就山设会悲恸。地忽爆裂。声震山林。而葬瓮涌出。骸骨雪粲。舌红赤鲜映。遂两分之以塔焉。袭以贞观十五年正月九日卒。春秋六十四。

　　晋之小榆山僧集。亦有操行。聚徒不为规矩。听其自得。虽地鼠犹驯附。至可手执。在他人则否。

　　隋僧照

　　京兆人。未详氏族。幼师静蔼出家。所至感化。屡获祥征。第恐眩众。辄隐閟不敢泄。周氏废教。乃复独处秦岭。禅燕自娱。每顾影笑曰。世宁有乐过于此者乎。彼朝市间。俯仰尘俗。一何鄙陋哉。逮隋室隆兴。佛运益启。遂筑神田寺于鄠县南山之田谷。聚徒综业。名振渭川。方文皇在御。诏仆射杨素。入山宣旨邀之。不奉诏。上愈益敬慕。仍遣素致香币。而申之以诏曰。禅师德居物议。道映邃初。穷处岩阿。养素崇业。朕甚嘉焉。今送供奉。用展翘敬。素亦有所施予。且请受归戒。皆不许。大业七年。终于所居寺。

　　隋僧粲

　　姓孙氏。汴梁陈留人也。幼年游学河北河南。东西关陇。备历齐陈周境。工问难。善机谲。自号为三国论师。开皇十年。诏住京师兴善寺。十七年诏补为二十五众第一摩诃衍匠。故着十种大乘论。谓一通二平三逆四顺五接六挫七迷八梦九相十中道也。仍于总化寺敷通。以摄学众。又着十地论两卷。仁寿二年。诏诸州置塔。内出所藏舍利。选天下有道僧行分往以葬。且约同日下坎。帝于内道场。盛作功德。以候四方瑞应之报。粲率洪遵律师等陛辞。帝曰。法师等可遂因化事。以荣还乡壤。粲获葬舍利于汴州广福寺。其光景香气之瑞。详于别录。仁寿之季。复以葬之滑州修德寺。其光景香气。愈益奇炽。帝屡加叹赏。有道士褚揉者。善庄老。一日诏公卿毕集。讲老子。唯沙门不许预坐。粲闻之。率门人十余。𢹂行床。排防卫。径至其地而坐。揉方序王。且未命文。而粲即抗言激刺。然词若俳谑。而义寔张诠。席因散。或以闻。帝曰。朕得与此人同时。頋非福邪。齐王暕钦渴谈论。时沙门吉藏得玄辩名。王每欲摧挫之。大业五年。大张法筵于其第。会者三十余人。请藏升座。粲命章标问。听者谓藏无以酬。及藏牒难接解。又谓粲必无以嗣进。如是往还四十余番。藏犹开析不滞。王止之。更令次座续答。粲续问又二三十番而退。王起执粲手而谢曰名不虚得。名不虚得。赠麈尾什物。以褒显之。

　　九年卒于兴善。春秋八十五。弟子僧鸾僧凤。鸾返俗出仕。凤别有传。

　　隋洪遵

　　相州时氏子。八岁出家。从师受业。即有声。既受具。专务律部。每曰。住持遗法。尚有赖于此耳。三夏咨询。仅知大旨。初依嵩高少林寺资云公。习律之外。兼听华严大论。时邺下晖公。方弘四分。因负笈造焉。徒众五百。頋莫出其右者。晖亦蔽于巧佞。不能知也。一日晖盛集。遵尽束晖所制疏。捧入堂中。置案上曰。碌碌论下久矣。凡覆讲竖论。都未尝见试。是则师资之道。拥而不通。敢以此疏还之。后往云所。云即令升座。吐述微妙。迥出常流。因卒学大论。以发明慧解。俄入禅林。造诣不可测。时逾十稔。及归犹以毗尼弘化。四远趋风。徒盈千数。齐文宣诏以为断事沙门。如五众有坠宪纲。使据律断之。青齐久诤讼。上命遵和解之。且惩治其无赖者。曲当物情。法侣欣服。齐季之乱。偕名僧慧远等。隐于白鹿岩中。周既浑一。举居嵩岳。开皇七年诏俱五大德赴阙。尉劳勤至。令并弟子十人。居兴善寺。有司为致四事供养。十一年。诏偕天竺沙门译经。十六年。诏充律众主。就崇敬寺讲律。先是关内素奉僧祇。于四分则鲜听禀。遵乃为设权机。卒致流通。仁寿二年。诏送舍利于卫之福聚寺。红赤二光。照灼近远。四年诏曰。朕秪承肇命。抚育生民。遵奉圣教。重兴像法。而如来大慈。覆护群品。感见舍利。开导含生。朕已分布近远。皆起灵塔。其间诸州犹有未遍。令更请大德。奉送舍利。各往诸州。依前起塔。所请之僧。必须德行。可遵善解法相。庶能宣扬佛教。感悟遇迷。宜集诸寺三纲。详共推择。录以奏闻。当与一切苍生。同斯福业。遵乃承命搜举。颇叶时论。又诏三十余州。起塔函藏舍利。一时入塔。遵复送至隆圣寺。瑞相具别录。俄诏知寺任厥绩允懋。大业四年五月十九日。卒于兴善。寿七十九。其著述有大统钞五卷行世。

　　当隋之初。道洪法腾法渊等。并有声之士。正像之纲维也。后皆不知所终。

　　隋法进

　　早年师事益州绵竹县。响应山玉女寺辉禅师出家。后从定法师受十戒。恭谨谦恪。常依辉研习水观。寺之竹林栖四虎。每进入定。虎则驯绕左右。如捍卫状。人迹为绝。邻之樵者。窃窥之。无所见。独见湛水凝止绳床上。因再投石其中。既而进出定。觉心痛。遍询之得其故。明日使其人。于定时必尽去所投石。痛即差。开皇间。皇子秀。以蜀王之国治成都。而妃患心腹殊剧。时白崖鸣鹤诸方士。皆莫治。遂遣长史张英。即其寺请起进。进不可曰。吾住兹山。且八十年。其性之无所动摇。与木石类。强之有死而已。既还报。王益遣官属车从奉迎。不少懈。进守志愈奋厉。王怒躬造其地。将加罪。及见进。顾复战汗。不能自已。遽曰。禅师慈悲。望救病苦。进徐应曰。杀羊取心。以充庖厨。则羊之痛有甚于妃者。王曾不少加爱焉。今妃稍痛。而爱如此。则王之于情念重。而道念轻矣。尚何以召我哉。王亟惭愧忏悔。遂出山。且不肯骑乘。请自以杖屦随王后。顷之则先二日至。造堂见妃。妃亦流汗。疾从而脱然。施帛五百匹。纳衣伽黎什物等。进令盥手。执所施物。祝愿毕。而悉送输之法聚寺。助营构。即辞去。当是时。王独与妃见进足高去地可四五寸。大业十三年正月八日。终于山中。

　　隋真慧

　　姓陈氏。河北陕人。少为父母逼妻之。非其志也。年甫冠。罹二亲忧。因亦遣累。入道于乡之大通寺清禅师所。时则开皇十二年也。既受具。依静洪律师习毗尼。再阅寒暑。乃诣询禅师于卫州林落泉。究定学焉。岁余颀挹风概。询公授以分灯之记。俾住山西陶研。未至。十八年。慧由白鹿山柢百家岩坐夏。或谓。首山麻谷尤胜绝。秋遂趋蒲坂。筑室以安四众。赢粮蹑[尸@憍]。蔚成丛社。历十有八载。而获利益者。不可殚纪。然独杰昂二子为称首。仁寿四年。诏住栖岩寺。大业元年。饵黄菁辟谷百日。而貌愈敷腴。其徒有窃效之者。不能也。徙居杯盘谷。虎为之避。虽僻远无测景之器。而起居饮食。不失常节。若有神物以相之。大业十一年。十月七日。以疾卒于麻谷。春秋四十七。阇维塔舍利如法。

　　新修科分六学僧传卷第十三
卍新纂续藏经第 77 册 No. 1522 新修科分六学僧传


　　新修科分六学僧传卷第十四

　　浙东沙门　昙噩　述

　　　　戒学

　　　　　弘法科(四)

　　唐僧晃

　　绵州涪城南昌冯氏子。躯干颀硕。貌气雄毅。学博材敏。幼负乡里誉。尝梦手持日月。坐太虚中。自视光采晃然。因即以立名焉。苦求父母出家。父母恐其逸去。夜系两足屋柱上。忽自解。乃叹曰。志之所在。天地鬼神从之。况他物哉。父母感悟。使依彖法师受业。夙夜匪懈。卒通大小乘学。会梁末周初。法复淆滥。晃独操守。非类弗亲。登坛之后。偏攻十诵。周保定间。进习僧祇。又禀心法于昙相禅师。及开禅师等。既而遐迩颂德。声达天朝矣。武皇帝诏于明德殿法集。授职本州三藏。有隋启祚。仍以僧正。匡御本州。益部钦风。前后州主。皆授戒香。开皇十五年。别置头陀众于所住之振响寺。以导堕窳。仁寿后。率寺众转藏经。周而复始。供给䞋施。一出檀越。武德初终于所住。春秋八十五。方其将终之际。莲池竭。慈竹凋。蔷薇冬时盛华。识者以为荣枯两瑞。必有生灭之征焉。

　　唐吉藏

　　安息国人也。祖以避仇居南海。父迁金陵。而生藏焉。时西竺真谛三藏昉至。父𢹂之以见。谛曰此儿吉祥之所聚也。遂以名。父亦出家。名道谅云。谅平生苦节寡伦。乞食听法无少怠。每持钵归。必跣足入塔。遍献佛像。然后分施。至虽涕涶便利。皆以手承。祝施众生所应食者。其笃谨之行。始终无歉。然每𢹂藏听兴皇寺道朗法师讲。甫七岁。遂依朗出家。而采涉日至。年十九为众覆述。精辨锋起。获誉扬邑。具戒之后。其闻转盛。陈桂阳王尤所钦礼。隋混壹。遂东游止嘉祥寺。敷畅如常。时开皇末。炀帝在蕃邸。置四道场。招徕贤彦。召居慧日寺。复于京师。置日严寺。教旨又以藏居之。昙献禅师。请开法华。七众繁拥。财施填积。既以建诸福田。且为十无尽藏。付献行檀。卒成曲池大像。伟特高显。见者翘勤。不能自已。

　　齐王暕邀藏私第法集。一时至者。六十余人。仍推藏为论主。沙门僧粲自号三国论师。最先征问。往还四十余番。藏体貌闲暇。辞彩秀发。飞激注射。霶然有余。四座皆动容而退。王欲更延两日。众亦莫之敢抗矣。

　　大业初。写法华经二千部。隋之季世。造二十五尊像。舍房供养。别置普贤像。对以坐禅。观实相理。及义旗初届京师。武皇受谒于虔化门下。藏前叙曰。惟四民涂炭。乘时拯溺。道俗仰泽穹昊。不胜庆赖。武皇大悦。劳问勤至。武德初。诏选十大德。纲维法务。而藏其一焉。俄兼住实际定水二寺。齐王元吉。愿承归戒。屈住延兴寺。至是年气渐衰。屡增病苦。诏赐良剂。中使相寻。武德六年五月卒。春秋七十有五。上览遗表哀悼。东宫已下。皆致书尉问。赠以钱帛。今上在秦邸。有尉辞不录。诏葬南山藏讲三论一百余遍。法华三百余遍。大品智度华严维摩各数十遍。并着疏。盛行于世。临终制死不怖论。文多不录。弟子慧远嗣。

　　唐智藏

　　姓魏氏。华阴郑县人。年十三。事蔼法师出家。住西魏长安陟岵寺。当周之灭法。独逃匿诸檀信家。剃发染服。曾不为变。至随氏迁都龙首。诏居大兴善寺。开皇三年。乃卜终南丰谷之东阜。以老焉。亦其故隐之地也。诏遣左卫大将军晋王广。就山宣旨引见。藏固辞。上益敬慕之。乃遣内史舍人虞世基尉问。并施油香薰炉。三衣什物。仍名其寺为丰德。每岁三长之月。藏必弘智论。以阐化。武德初。制立僧官。而藏为首选。然终非世检所乐也。

　　尝以兴善官供频繁。愿乞食如律。晚行头陀西郊柏林墓所。文帝出游。过也而叹。命侍从。皆脱所服以施。得衣凡百有余聚。藏悉以充营构。然其所御。惟纳布大衣。厚重可四斤许。服之。卒六十五夏矣。曾未尝顷刻去身也。常坐一食。形相挺特。颀然八尺二分。而步履轻安。每食时。千持澡瓶。足蹑木履。幽梗盘沮。自东阜四里。乘崖而至。午后复上。则亦似获神足通者。故或图写其容貌。存之至今。京师慈门寺沙门小昙。为建碑于寺门之右。而颍川沙门法林为之文。

　　唐法素

　　住京师之会昌寺。本师智顗。专事福业。昔与素俱留江表。所至之地必设大会。以斋万人。夜以告素使集事。而明起视之。无不如意。其材谞皆此类。隋季东都城守。饿莩相枕藉。素不忍见。寺有一丈金像二躯。素因冶其一。籴米作糜。以活之。顷之米尽。又欲取其一以冶。寺僧辨约诸僧。共拒弗许。素泣曰。诸大德。昔如来。以头目髓脑。布施众生。或作肉山。或作大鱼。以济饥馁。况此化形邪。今日之事。使素一身之价。比二像者。亦所不惜。而赢瘠如此。无足堪尔。且像以宝成。终当沦失。盍亦利益众生。以满如来悲愿也。诸僧固弗许。后城破像亡。果如素所言云。

　　唐慧龄

　　姓萧氏。祖即梁明帝。父仕隋为梁公。姑入隋后宫。寔嫔炀帝。今特进宋公其季父也。龄未出家时。犹获以贵族。婿秦孝王女。然非其志也。久之秦王女殂。因剃落。学出世法。武德初。还京师。住庄严寺。广听众部。尤于摄论致心力。且闲于篇什草隶。故京师之经题寺额。多出其手。每与兄东宫中舍钧赋咏。名章俊句。脍炙众口。识者歆艳焉。

　　又智证者宋公之兄。太府卿之子也。于龄则从弟。久同住。以道业相勉勖。襟谊洒落。朋侪称誉之。未几。兄钧弟证皆弃背。而龄独以家世。专务法华。罔敢或坠。特进尝采掇十有余家钞疏之菁英者。别为一集以流通。且时召京辇名僧。指摘玼类。复自敷弘。以利益群品。太府情存佛理。读诵为先。钞写之多。殆将千部。虽当朝参之冗。犹命侍者。执经在前。公事微隙。便以披展。呜呼是何其继志述事之盛欤。则武皇之德。在天下者。尚可议耶。

　　唐普济者

　　真观初山居沙门也。骁悍果敢。睡盖莫欺。节约俭退。利贼潜迹。言论所指。知足为先。所以一坐说法。施积如山。曾无顾涉。听委监护。偏熟大品法华二经。仍随文句解释。音吐宏畅。达于一里。万众皆闻。配藉住光明寺。寻以喧扰遁逃。不知所之。

　　唐智满

　　太原贾氏子也。七岁出家。即宗定业。弱冠登具。乃弘律乘。又听涅槃。能通大指。住上党石墨山。聚徒行道。隋初法运再隆。推而广之。则满之力为多。故礼忏以摄疏情。宴坐以陶凡累。而黑白仰为菩萨戒师。然非明证。法不轻授。未几徙居黎城东山之流泉精舍。息心之士。从之如归市。俄依瓒禅师于雁门。久之徙入京。益弘静学。隋季之乱。复偕同志五十余人。西遁岚州土安山。方天下扰攘。而斯地深僻。曾不觉知。抑固道力所感欤。义旗初建。高祖诏于许公宅供养。及躬往顶礼。殊觉凛然。顾谓裴寂曰。孤于禅师。毛发惊竦何耶。寂曰。此则戒神所护而然。他日又见曰。弟子举义师。以戟定天下。凡以济拔众生也。惟禅师慈悲加被。愿使往来无障。武德元年。诏以许公宅。为义兴寺。俾满居之。三年诏入京。时都督弘农公刘护。以捡狁方𡨥边。人情恐骇。奏疏留之不遣。

　　贞观二年夏四月示有微疾。而禅坐如常日。沙门道绰问曰。万法本空。然或以观相入。或以机缘悟。何也。答曰。缘无所缘。相无所相。如是悟入法亦无法。乃溘然而逝。是年六月九日也。寿七十八。建塔树碑。葬于龙山童子谷。

　　唐道暀

　　生周氏。汝南人。幼出家。志尚高洁。负笈居金陵高座寺。善阿毗昙心。凡所讲记。非其好也。隋开皇十二年。因偕大将军周罗睺。远游庐岳。寓止东林精舍。沙门法拥劝引之。遂栖遁。不复涉世。弘道度人。修治祠塔。未尝告倦。虽季岁𡨥扰。犹匡奖徒众自若。贞观二年九月属疾。越旬浃。忽大星陨西阁池水中。山谷大明。如秉千炬。二十三日方午食。谓弟子曰。僧食讫未。答曰未也。曰唤上座来。遽委以后事竟卒。时诸殿阁门顿开。异香满寺七日。春秋八十二矣。

　　唐僧邕

　　姓郭氏。太原介休人也。祖宪荆州刺史父韶博陵太守邕神识沉静。幼齿上庠。年十有三。违亲入道于邺西云门寺。依止稠公。即授禅法。才数日。造诣殊深。稠抚之。谓诸门人曰。五停四念。尽在此子矣。俄徙居林虑山周氏废教。遁于白鹿山中。阶开皇初定门载辟。魏之信行禅师。稔闻名誉。愿与流通。遣人招之下山。九年信行被诏入京。而邕偕戾止。逮信行唱灭。而邕则引众承业。罔替轨范。贞观五年十一月十六日。终于化度寺。春秋八十有九。上赙帛追福。以表崇敬之意。以其月二十二日。奉遗命。阇毗于终南山。弟子收舍利起塔于信行塔左。其碑则左庶子李百药文。率吏令欧阳询书。

　　唐道哲

　　生齐郡临邑唐氏。初从颖川明及法师。究十地地持。又从魏郡希律师禀四分晚从河内询禅师习定。俄以京邑静业尤盛。杖锡造焉。既授仁觉寺沙门昙迁摄论之旨。遂辞去。隐于终南山之骆谷。粒食艰继。授受须净。于时有请益信士张晖下山。大雪迷道。七日方达。弹指出定。从之受食。盖哲坚守正念。有食无法。宁死而已。

　　既而徙居大庄严寺华馆。日中分卫。谢却僧利。众益重之。盩庢县民。营构梵宇。致徒进业。道俗屯赴。一且告别门人。东归庄严。问讯耆德。奄然而卒。贞观九年正月也。春秋七十二。始葬于京师之西郊。久之盩厔之人发之以归火厝。而以余烬。起砖塔于城西龙岸乡端正树侧。

　　唐善慧

　　姓荀氏。河内温人。学至天文地理。无所不通。然知世相虚幼非坚久。乃剃染于徐州之彭城寺。创圆具戒。诵法华经。听摄大乘论。时天下饥乱。慧虽冻馁。益奉法自励。洗秽护净。隆于常日。大业之季。负锡西上。路频逢盗。然执持破瓶。以垢布自蔽。冬十月抵京。适值吉藏法师。方阐法华。愿从禀受。众以鄙陋拒之。慧独扫雪藉地而坐。所得辞义。台弗遣佚。或问之。辄举其要。禅定寺沙门法喜引至房。恩意勤厚。慧以其智观明达。复师事之。武德初。随住蓝田之津梁寺。多置禅坊。以招胜侣。贞观九年正月。终于骊山之凉泉精舍。春秋四十有九。弟子奉其灵舆。合葬于太原沙门慧达之兆。达诵法华行坐不辍声。其遍数之多。且余五千。性尤矜恤生物。低目直视。地有虫貌。必敛身避之。不敢跨越。有问之者。则塔曰。死内莫定。又焉知此物之不先己而成正觉耶。贞观八年四月。趺坐而终。

　　唐道岳

　　姓孟氏。河南洛阳人也。父皓仕隋临淄令有治声。隐士西门义以道自高。未尝于谒。忽求见归美焉。皓因出绍续绩等诸子。使品目之。义曰。府君六子。皆伟器也。然其三季。必非世俗所可縻絷。盖指净土寺旷法师。及岳等也。

　　禀成论杂心于志念智通二师。复究摄论于道尼师。惮烦因入太白山。投慧安师。研精其指。后住京师明觉寺。闭门五载。无食息暇。自尔无小凝滞矣。至于外义伏文。非疏莫了。三藏所录。并留南中。仍为赂遗啇贾。使必致之。果于广州显明寺得凯师笔迹。三藏口传。俱沙论本。并十八部论记。显明即凯师所住寺也。顿惬所怀。寻依安卒业于太白。安许之共给。绵历岁叙。无所匮乏。时虽凶歉。德绪益进。俄谢安出山。安留之又二载。隋大业八年。召住大禅定道场众时三百余。皆以岳学无师授。未宜弘阐。有同德沙门法常智首僧辨慧明等。相与引重。而请焉。乃以三藏本疏。判通俱沙。或初犹未信。及举纲顿网。宏密叵测。而诤锋遽息。

　　。武德初。卧疾蓝谷感化寺岩有乳泉。岳手承之。可得二升而绝曰。吾无以感之耳。方默念诵。辄沸觱间一日可得一升。以资饮食。疾良差。二年以三藏疏本。文句繁多。刊削成部。合二十二卷。减疏本三分之二。以便观览。且着十八部论疏。行世。

　　贞观初西域波颇三藏至京师诏翻译。而岳亦有职。其间颇闻岳善俱沙而心疑之曰。此吾西国之极则者。今言其善。谬耳。间问以大义。则岳答如流。颇曰。智慧人智慧人。今上尝延宗法师于宫集众。立三宗义。而岳问以八正通局贤圣。宗无对。道士刘进喜创开老子。岳问。以道生一二征据前后。道士但瞪目而已。岳戏曰。先生高视前彦。岂谓目击取通乎。众大笑。

　　六年八月。兄旷化。悲悼不自胜。或劝之裁抑。岳𢪛泪曰。同居火宅。共溺爱流。生死未断。何得不悲。八年秋。皇太子集诸硕德。于弘文馆论义。岳慷慨谈吐。特拔其类。太子顾曰。此法师为谁。左庶子杜正伦曰。大总持寺道岳法师也。总持则隋之禅定。太子曰。于寺何职。答曰。未也。太子乃曰。皇帝为寡人造寺。正将以收召名德。张大教法。而上人如此。其无职可乎。即屈知寺任允副。虚襟屡辞。不许。徙住普光寺。九年弟明略来省。固留之。略善涅槃。住东洛天宫寺。十年二月疾。太子医馈相望。卒于所住寺。寿六十九。丧事取给太子家。令葬郊南杜城西隅。略既送葬归。疚痛缠结。十二年卒。寿六十七。

　　唐玄琬

　　族出弘农华阴杨氏。其先有徙雍之新丰者。子孙繁衍。因别谱谍焉。琬年志学剃落。为昙延法师弟子延公一代名匠。婉既登具。依洪遵律师。习四分三载。即敷演。侪类推敬。又听昙迁法师摄论兼法华大集楞伽胜鬘地论中百等。皆研核无余蕴。然以延公在日。愿。造释迦丈六金像。继志述事。罔敢或愆。乃于仁寿二年。袖敛众施。就所住京辇寺。设模以铸。于时空色澄湛。杲日流辉。天华如云母。飘洒四至。终坠像前。观者以为异。及脱模。光相殊特。视关辅间。无与比。且造经四藏。备极庄严。其缮写之际。必精加考证。使无所遗谬。每岁以二月八日。灌沐圣躯。开讲设斋。众兼悲敬。惟受戒以清净为本。运当像末。恐致亏犯。故于春首。礼二十五佛。持千转神咒。庶几毁禁之流。澄源洁已。登檀纳法。明白无疑。贞观初诏为皇太子诸王。授菩萨戒。既而东宫创普光寺。召居之。且诏授皇后妃主。并六宫等戒。问遗填委。而随以施予。及营建功德无蓄积。未几皇后于苑内德业寺。书经一藏。于延兴寺。构藏并书经。皆诏琬监护。于是卷帙自周朝所残毁者。悉从校正。而法宝之全伊琬之力也。九年正月。上书东宫。陈四条。以行慈戒杀。顺气奉斋。为之目。而覼缕数百言极切至。东宫优答之。语多不录。是岁诏禁杀。起三月尽五月。以琬再请。乃特听尽此岁。十年冬有疾。上书东宫。委以大法。寻奉遗表。上国王赏罚三宝法。安养苍生论。三德论。各一卷。十二月七日。卒于延兴寺所居房。寿七十五。讣闻东宫哀恸。[賜-勿+月]赠如礼。诏恻悼加赐物。特进萧瑀太府萧璟宗正李伯药詹事杜正伦等。并以躬尝北面执心丧。香华幢盖。送者数万人。弟子五百余人。遵命阇维于终南山寺。建塔葬烬骨。奉灵像。太子洗马兰陵萧钧制铭宗正卿李伯药制碑文。琬无恙日。从受具戒者。三千余人。受归戒者二千余万人。右仆射杜如晦临终发誓愿历劫为师。大将军薛万彻母及昆季。钦崇轨范。蔬素终身。普光道岳法师识洞幽微。禀承约饬。武德初天下丧乱。客僧莫可乞丐。琬悉估鬻假贷。以共给存济。尤喜推奖材德。智首律师身处林泉。而名蜚辇毂。卒使毗尼之学。盛于有唐。则亦有所从来云。

　　唐志超

　　姓田氏。其先同州冯翊人。后徙并之榆次。超小欲脱俗。而二亲以无他子。常抑绝之。弱冠强为纳室。超夜坐床上。为妻说法。妻亦感激流泪。久之辞去。年二十七。依里之开化慧瓒禅师剃落。既受具。即往定州探律禀教。阅五载而学有成绪。乃入太原之西北山。创立禅林。晓夕修定。玄侣闻风。不远而至。大业初。有司禁僧。不得檀出寺门。超入京师将以闻上。内史以事非要害。拥蔽不通。季年𡨥盗充斥。并部尤甚。而超徒众云臻。粮粒山积。一夕持炬排门。白刃交临。而坐者株杌。略不摇动。贼皆拜伏。超因随宜诱掖。以导其善。高祖起义。超亦迁住凝定寺。义宁二年。入京奉贺受禅。引见太极殿。左仆射魏国公裴寂于邀其第之别院以居。无何而沙门。灵润智信智光等。以贵游之地。非宴寂之场。乃延之蓝田山化感寺。武德五年。又徙晋之介山抱腹岩。既而复治汾州介休县之光严寺。盖山林则便于练行。朝市则易于接物也。贞观十五年三月十一日。卒于光严。寿七十有一。葬汾城之南山。

　　唐静琳

　　姓张氏。其先南阳人。后徙京兆之华原。琳方幼时。外国道人。过其家。叹曰。此儿当隆佛法。不可处之尘埃中也。七岁从俗流出家。非其本志。遂去而从他师焉。周氏之祸久。汩没不能振。隋初。依昙猛法师究定慧学。于时法运复亨。琳弱冠犹以沙弥南游樊邓受具。寻赴青齐。披讨律部。又研十地于觉法师所。乃旋邺都从炬法师。禀采华严楞伽思益等义。既而匡众阐化。名声益起。偶至蒲晋。为道逊道顺二法师留讲十地。久之叹曰。药本治病而服药增病。岂其理哉。学识材辨。秪以生慢也。宜求所以治之者。于是始习静念处等法。俄而渐进大乘无得。离念唯识等观。入白鹿山绝粒者数矣。昏则登危巅高树。以坐其上。动经旬浃。后造泰岳。夜见火光。环照峰峦。即追求之。见数尼。共议唯识。忽然而隐。未几。入关中。遇昙迁禅师为开摄论。仁寿四年。诏送舍利于华原石门山之神德寺。就以课业。大业三年。沙门还源。延讲摄论于辇下之明轮妙像诸寺。久之至东都。齐王暕情深定理。每从咨决。鸿胪苏夔禀宗玄训。若高阳沙门道雄道体。赵郡之道献明则。成承善诱。造诣幽微。洪哲致问曰。怀道者多。所专何业。答曰。山谷高深。意定何在。哲曰。山高谷深。由来自尔。答曰。若如来言正当余处取土填谷齐山乎。哲叹伏。十三年具表闻上。将西巡灵迹。属𡨥盗纵横。道途梗沮。仅达襄邓。义宁二年。诏住京之大总持寺。武德三年。正平公李安远奏。造弘法寺迎居之。惟敷中论。或维摩起信而已。夜则燕寂。玄琬律师。躬膺令则任城王及其母楚国太妃安平公主。皆邀至第宅授戒。国子祭酒萧璟工部尚书张亮檐事杜正伦司农李道裕。并为弟子。又请智首律师阐扬四分凡十遍。率先学众禀服教法住持。京辇虽沙弥净人。犹明律相。斯非其功欤。贞观十四年。十月二十六日。以疾卒于弘法之房。

　　是日先有素交法常来候。琳谓之曰。不恋此生不贪来报缘集即有缘散则无又曰。以己之疾。愍彼之疾。因垂泪。盖念诸苦趣也。复诫门人曰。生死道长。各宜自拔。时春秋七十六矣。火葬于终南至相寺舌独不坏。再烧之愈觉明洁。檀那造木塔五丈。以表其德。琳于洛邑。尝为通事舍人李好德。课试场屋文业。及好德犯国宪。因逃匿求度。以免罪。后事发觉。逮琳狱。上特原之。或谋害一冤家者三人。其一人中悔。投林受戒。俄而受戒者。死而复苏曰。见阎王。王使与二人辨对谋害冤家事。吾称以从琳受戒。不复知且引琳为证。王命追所证者有报琳已生他方金粟世界矣。吾因获免罪。放还。

　　唐昙韵

　　高阳人。史不详氏族。始出家诵法华经。尚余二卷。以俗境纷嚣。遂遁入恒岳之蒲吾山。以终习焉。有禅者诲之曰。道在观心离念。非独诵经所能得也。韵承此语。即遍游五台。孑然携影。住北台木瓜寺。余二十载。然地高气寒。韵夜行尽坐。思略昏散。前所诵经顿忆不忘。隋仁寿间。瓒禅师方业定。雁门川中。背负绳床。随处燕嘿。韵闻而往依之。既而瓒赴禅定之诏。韵复居比干山。又适南部。离石龙泉文成等郡。于是静学。覃被夷夏矣。且其地戒法所未及。有剃落阅三十年。而为沙弥者。至是咸获受具。则韵之功诚多。贞观十六年。无疾端坐。而终于西河之平遥山。春秋八十余。韵自十九入山。历六十年。摄心无逸。血气盛时身生蚤虱。听其咂啮。不忍弃捐。虽土蚤之多。毡席凝血。亦曰我宿债合偿。一弗除屏。后于耳顺之年。蚤虱并无。此特血气衰耳。然犹以为吾业未应尽。何致尔。尝谓门人曰。吾见超禅师每宿有壁虱之房。而不为所挠。又食于蛊家。而匙抄其虫。置之器底。使不为害。蛊主惧焉。吾德何以及此。又欲写法华经。忽有善书者。请为书之。未旬浃而功毕。方将䞋谢竟隐去。因宝而藏之岩窟。屡经𡨥乱。余物虏掠殆尽。惟此经委弃林莽间。箱幞已烂。而卷帙如新。韵平居勒苦。老而愈励。苟跏趺稍倦。遽起礼佛。其自率皆此类。

　　唐慧进

　　姓鲍氏。潞之上党人。幼循戒检未谐剪削。年十三。乡闾以其精苦。断爱却欲。不愿妻息。出于志诚。乃共白其父母。放使出家。始居郡之梵境寺。受具后。即趋邺都听采。然以律假缘求非文不合。因复闭关自读尝所讲者终八十遍。适闻洪律师设席于相。一坐八年。有虔无怠。由尔随师南北用裨进业。略计前后。寻究弘阐四分一宗约三百遍。其专志累功如此者。

　　盖亦鲜矣。隋文之季。有同寺僧。嫉其能。兴谤于外。进曰。世间每以名迹致嫌。而无诤行者。惟空生为然。予虽不敏。请从而后。遽揭幞而出。众共挽留之。进曰。予兹迫于缘故尔。非诚泥于去留也。诸君好住。吾岂郁郁。久居此哉于是遍游东川北部。周揽五台泰岳常山雁门之胜。而禅师慧瓒方道王朔漠。又往而师事焉。瓒入关遂访巢许旧迹于箕山之颠。得古寺基。构而居之。迄三十余载。缁素承风追逐。使幽沮之地。成参请之场。贞观十九年正月十五日。卒于山寺。寿八十六。其同乡有明瓒者亦宗四分。形质素瑰玮。晚岁风疾。顿乖仪节。虽衣服颓堕。而饮啖不衰。尝御众于法住寺。化洽韩潞沁泽等州云。

　　唐清迈

　　蜀之梓潼人。少游京师。贞观中玄奘三藏回自西域。诏造广福寺。为太穆后追度。且就以翻译。其所须吏力。悉与玄龄商量。务令优给。仍召诸方大德。谙练大小乘经论。为时所尊尚者。十一人。为证义员。而迈寔与其选。同居慈恩寺。有译经图纪四卷。行世。

　　唐昙光

　　汴之张氏子。自幼及长。洁志清范。诸胜阃奥。莫不登践。逮乎立年。盛明律藏。命宗树义。人所推崇。则皆励烁二。师之规诲矣。励公尝指以谓人曰。使吾道流通于河右者。繄亦赖此予而已。俄而又听法华地论于玉法师所。修止观法门于嵩岳相禅师所。定慧交资。戒捡益着。会东都以光有素德。举以住持。诏住天宫寺。仍充寺之上座。以抚绥清众。然而泛爱之诚。终古罕类。西方律学。莫不咨询。故其房宇门人。肩联踵接。有所成就。西明寺律师。君度奕奕标举一时俊烈。亦光之所进也。麟德二年。东都讲说。师资导达。弥所钦羡焉。

　　唐复礼

　　生京兆皇甫氏。虚静寡欲。游心内学。出家住兴善寺。颇以赋咏之工。为名士所过从。三藏地婆河罗。实叉难陀等。译大庄严论华严经等。皆承诏缀文正义。永隆二年。太子文学权无二。述释典所疑十条。以问。因为征诘剖析。以辟其凝滞。假设宾主。撰十门辨惑论三卷。以贻之。无二复书有曰。续晨凫之足。凿混沌之窍。百年之疑。一且顿尽。永遵觉路。长悟迷源。爇烦恼之薪。餐涅槃之饭。请事斯语。以卒余年。其为外教之士。悦服如此。加复深综玄机。特契心法。作真妄颂。天下尤传播。草堂宗密独见许焉。有文集行世。

　　唐怀素

　　姓范氏。其先南阳人。曾祖岳。高宗时为绛州曲沃县丞。祖徽延州广武县令。父强右武卫长史。皆居京兆。遂占籍焉母李氏梦云雷震骇而娠。及生神光满室。卜之当为王者师。幼而聪慧。器度老成。甫十岁。忽从二亲求出家。贞观十九年。玄奘三藏。方回自西域。获事焉。始探经论。既登具。专务律学邺郡法励律师。一方之名匠也。依之三载。悉与指摘古人瑕玼。乃叹曰。吾宁自弃乎。咸亨元年。发心别述开四分记。上元三年。诏住西太原寺。仍听道成律师讲。永淳元年所述记文毕功。凡成十卷。四分僧尼羯磨文两卷四分僧尼戒本各一卷。俄而疾。谓弟子秀章曰。余报将终矣。时空中有乐音。奄然而逝。寿七十四。腊五十三。素所宗萨婆多部量中取大小行。斥古疏十六失。其与南山不无抵牾。开元中。嵩山宾律师造饰宗记。以解释之。对砺旧疏也。

　　唐爱同

　　姓赵氏。天水人也。家世衣冠。弱龄辞俗。具戒后。以弥沙塞律。训导来学。而从之游者。偃然若风之于草。沛然若水之于壑也。昔在刘宋时。罽宾三藏觉寿。译出此律。而羯磨一卷。亦并流通。久而亡逸。不可考求。使叔季无所依据。由是同于大律之内。抄成一卷。被之行事。似为全美。神龙中。义净三藏领翻译事。诏与文纲充证义。所出诸经。与有力焉着五分律疏十卷。及终。且遗嘱西明寺玄津律师。为加润色。而安史之乱。复致泯绝。悲夫。

　　唐道亮

　　生越之朱氏。八岁出家。淹贯经业。既受具。禀河中三论。复开涅槃大经。寻居幽僻习定。名响海寓。神龙元年。诏与宗师十人。入长乐内道场坐夏。上时从受菩萨戒。睿宗为相王。送锦衾毡席。二年诏于西园问道。大都督李孝逸。工部尚书张锡国子监周业崔融秘书监贺知章睦州刺史康诜皆结师资。传香火请问禅要。卒年八十二。门人慧远等建塔。万齐融铭。

　　唐秀公

　　齐安人。髫年既丁父母忧。即依蜀部之兴律师出家。诵习。又依以进具。而毗尼之学。于是畅通。遂为兴公传律上首。阅四载。入长安。蹐律师宣公之席。陶练诸部。勤以忘倦。出入函丈。凡十六年。则其所造之深。所得之富。其尚可以语言尽乎。然后锦归乡里。报所生地恩。旋游六安。大敷讲训。粤有贞固律师。解冠诸生。余成业者。不可胜纪。卒于安州之十力寺。寿七十。

　　唐德感

　　姓侯氏。太原人也。仪容瑰丽。学业优赡。于瑜伽论。左所如意高宗诏为译经大德。又与胜庄大仪等。同参义净译场。对扬称旨。封昌平县开国公。累井田至三千户。上赐赞曰。河汾之秀。山岳之英。早袪俗累。夙解尘缨。缁门仰德。绀宇驰声。式亚龙树。爰齐马鸣教门歆艳焉。后充河南佛授记寺都维那。顷之升寺任。中外肃然。卒年六十余。着义门。行于世。

　　唐道氤

　　生长安高陵之长孙氏。父容殿中侍御史。母马氏梦五色云覆顶。而娠。逮娩香气芬复。童稚俊秀。学成中进士科。亲里被荣耀。尝有梵僧。分卫过其门。饭已欲去。頋曰。已暮。因留宿。晤语至夜分。梵僧多称道出家功德。及晓辞行。未远即不见。氤由是无仕宦心。遂事京邑招福寺慎言律师为弟子。而剃染焉。登具后。勇习经论。先是兴善寺复礼法师。善属文。使为西方赞。以验其才力。辞丽意真。读者若身生净域。而目接尊容也。礼师頋左右。叹赏久之。且宣言于众。以为氤之论议。诚不可及。上闻诏与良秀法修。随驾幸洛阳。俄述净业障经疏。疏成。御史李竫请。于天宫寺开演。时一行禅师奏。建论场于福先寺。召集天下英髦之士。学兼内外者。竖立瑜伽唯识因明百法等。论诸大义宗。以示佛法之盛。于是众共推氤。首升座。而六科之辩。卒皆屈伏。一行叹而谓其人曰。法有所凭。吾死亦足矣。既而驾还。诏扈从如初。适得小疾表辞。帝遣中使赐方药。诏曰。法师服食此方并药。所患必痊。愈早来西京相见也。其顾遇若此。属一行迁化。葬蓝田铜人原。送者自东宫已下。京官九品以上。与士庶男女。无虑数万人。诏设斋。氤作表白法事。宰相张燕公说独趋前执氤手曰。释门后彦。寓内罕俦。幸为我录向所作悼文。以重箧笥。

　　开元十八年。诏于华萼楼。定二教优劣。道士尹谦。对语失次。论宗乖舛。诏赐氤绢五百疋。用旌其能。帝注金刚经。至若有人先世罪业。应堕恶道。乃至罪业消灭。则获阿耨菩提。终疑其谬。而未遽下笔。遂诏问氤。氤对以为佛力经力。十圣三贤。亦莫之测。陛下曩于般若会中。闻薰不一。更沈注想。自发现行。帝豁然悟入。氤且为疏之。以讲青龙西明崇福三寺。皆用香泥。筑讲堂地。士之执新疏而听者。日盈千数。着对御论衡一卷。大乘法门五卷。名教并信法仪各一卷。唯识疏六卷。法华经疏六卷。御注金刚经疏六卷。二十八年七月十六日。终有遗表进呈。帝遣内给事贾文镶。宣诏吊慰。赠帛五十疋。以助安厝。寿七十三。僧腊五十三。以其年八月十三日。葬于终南山逍遥园侧。

　　唐光仪

　　宗室琅玡王子也。武后时。与越王起兵。得罪族诛。仪方襁褓。乳母窃负逃民间。且八岁。诏求之急。乳母惧与决舍去。仪独行。终以冻馁。依老僧落发于青龙寺。稍长经律通贯。习禅燕。自以为出家之乐。诚非世俗荣名利达。所可比也。会中宗诏访琅玡王后。仪因向寺主吐实。寺主大骇。即言之扶风郡郡太守悦其状貌。逼妻以女。不可。遽以闻。召见。诏使返服袭父爵。恳辞。愿守志自放丘壑。诏许之。仍听缮治兰若。领徒众以居。平生素爱终南山水之胜。自法兴诸寺之葺。而庵庐精舍。往往皆是。侍卫瞻候者。常数千百人。虽权要卿相。所不逮。亦其势然也。开元二十三年。六月二十三日。集弟子垂训讫。北首枕肱。右胁卧而卒。弟子禀遗命。葬之少陵原南。复辟天宝寺于其地。以弟子世传守焉。

　　唐玄俨

　　姓徐氏。越之诸暨人。年十二。师事富春僧晖出家。证圣元年。以恩制获度。隶贯悬溜寺。弱冠从光州岸师。禀具戒。时崇福融济二律师。皆训徒上京。俨往依之。升堂入室。蒙其印可。由是名声重矣。及睿宗受戒于安国。诏充大德。后还江左。偏以四分开导。俄居法华山。敷阐金刚般若。而蹑屩檐簦之俦。听讲请戒。云凝风休。如是几三十载。不起于座。开元二十四年。诏颁行御所注经于天下。都督河南元彦冲。躬造山中。请俨俯临郡治。设筵唱演此经大义。以称上意。初光州岸公尝梦。神僧谓曰。玄俨诚一世之法器。教之小乘。非所空自尔每以般若命之宣畅。至是果际遇。岂非命欤。未几内捐衣钵。外率檀信。装饰石城。百尺弥勒像。而润州刺史齐浣。运心极广。视物惟均。方舟结乘。奉迎俨于丹阳。余杭吴兴等郡。为诸新度受具则化之所被。自广陵迄于信安。地方千里。餐规沐德。殆且万人。福缘之盛。乃如此。天宝元载十一月七日示疾。坐终于寺之戒坛院。寿六十八。卜于是月二十。窆之秦望山下。建塔植松。以表其地。万齐融述文。颂德。兹不录。

　　俨凡礼佛名经一百过。设无遮会十筵。着辅篇记十卷。羯磨述章三篇。金刚义疏七卷。讲金刚经疏一百过。

　　唐慧日

　　生东莱辛氏。中宗朝得度。及登具足。乃慕义净三藏之为人。于是而游西域焉。始泛舶三载。遍历东南海中诸国。达中印土。礼谒圣迹。访求梵夹。咨禀善知识。十有三载。莫不皆以净土为真归。弥陀为良导也。承兹法训。思欲利人。振锡还乡。又涉四载。至北印土健驮罗国。东北大山。尽七日夕断食。扣头毕命。誓祷观音现相。俄而空中紫金色。身长一丈余。坐宝莲华。右手摩顶。而告日曰。汝当劝令众生。念佛诵经。往生西方净土。极乐世界。弥陀佛国。到彼国已。见佛及我。所得利益。胜过诸行。说已忽灭。日断食困甚。闻法强壮。即逾[葸-十+夕]岭。过流沙凡十有八年。达于京师。开元七年也。贡佛真容梵夹等。诏赐号慈愍三藏。又着往生净土集。行世且兴渠为五辛之一。而东土之明律者多不能识。或以为芸薹葫荽阿魏等。乃于净土集中。具书之。以晓将来云。五辛此土惟四。兴渠者讹梵也。华云形具。根如细蔓菁而白。其气如蒜。日尝于于阇国见之。余国亦无有。维时方冬。枝叶已尽。独留其根。以待食用。日言其根之状。殊。详而枝叶则莫之详也。天宝七年卒。年六十九。塔白鹿原。

　　唐法慎

　　生江都之郭氏。稍具知识。即念出家。父母虽爱。不能夺也。既从瑶台成律师受具戒。旋于太原东塔寺究律藏。言入希微。理参玄要。识者推伏焉。众请任以纲领职。乃默然东归。率诵金刚般若经如意轮心咒。化乡里。诸所设施。莫克尽述。大略皆以隆显教门。敷弘法席而已。且维扬东南之冲要。朝廷土大夫。所从来往。必修刺门下。然尤以得见为𢠢。以不得见为大辱。故黄门侍郎卢藏用退而叹曰。宇宙之内。信有高人。若太子少保陆象先。兵部尚书毕构。少府监陆余庆。吏部郎中严挺之。河南尹崔希逸。太尉房管中书侍郎平章事崔涣。礼部侍郎李憕。著作郎綦母潜。名士王昌龄。佥所赡奉。愿同洒扫。

　　天宝七载。十月十四日。晨兴盥漱。就胡床跏趺。默睹西方。既昏而灭于龙兴寺之别院。春秋八十三。夏六十二。缁素弟子北距泗沂。南逾领徼。望哭者千族。送葬者万人其得法上首。曰会稽昙一福建怀一等。树塔于城西蜀冈之原。吏部员外郎赵郡李华。撰文勒碑。大理司直张从申书。赵郡李阳冰篆额。

　　唐道绰

　　姓卫氏。并州汾水人。弱龄处俗。爰知恭让。十四出家。讲大涅槃二十四遍。晚禀瓒公禅法。修涉尤谨。久之承鸾法师净土遗业。乃于石壁谷玄中寺。法师旧治之地。行般舟方等九品十观。讲无量寿经。将二百遍。

　　绰行道次。有僧于定中见所持数珠。其相量之。大如七宝山。睹西方胜境。繁缛难举。由是道俗竞传。化旺朔土。贞观二年四月八日。绰以天年有限。与众相辞。于是闻者奔赴。增山填谷。咸见鸾法师乘七宝船浮空而至告绰曰。汝净土堂成。但余报未尽耳。又见化佛住立空际。天华下散。男女皆以裙裾承得。薄滑可爱。时以莲华插于干地。七日不萎。逮绰年跻七秩。容力休盛。齯齿新生。谈述雄畅。益勤劝念。绰复躬穿百八木槵子。以贻人。及着净土论二卷。其所授据。皆天亲龙树慧远等。故信从之徒。有以麻豆为数量。而积之满数斛者。绰平居四仪不敢背西。口称尊号。日期七万。而沙门道抚。自京之弘福寺逃往依止。绰今年且八十四矣。尚康强无恙。亦其进修之力所感欤。

　　唐鉴真

　　姓淳于氏。广陵江阳县人也。总丱之岁。侍父入大云寺。见佛像感悟。求出家。父奇其志许之。遂依智满禅师。听训诲。长安元年。诏天下度僧。因获隶寺为息慈。大云即今之隆兴寺也。神龙初。从道岸律师先受菩萨戒。景龙初乃复诣长安实际寺。从荆州恒景律师。登具足戒。观光两京。陶冶三藏。阅数稔。言旋淮海。以戒律利物。郁为一方宗首。开元中。日本国沙门荣睿普照等。礼真足而请曰。吾国居大海中。距华夏。以风之逆顺。为近远。而未易以道路计。然佛法于天下。固无彼此之沮。而师范之来。或难之。此三宗之传。所以犹缺然也。和尚其能辍此方之化。为吾国之行。则善矣。真因感其意。而问曰。昔闻南岳思禅师生彼为王。兴起大教。又闻国相长屋。造千袈裟附舶。施中国名德。且绣偈于衣缘曰。山川异域。风月同天。寄诸佛子。共结来缘。以此言之。则诚善地也。吾何为自弃。而不为是行哉。乃募比丘思托等十四人。天宝二年六月。买舟载经律。由杨子江至越州浦止。署风山出洋。遇风涛盛壮。舟几溺。俄见空中。神将介甲而立。风涛寻定。所历蛇海鱼海鸟海之异。而后抵岸达日本。王躬迎导入城。安止大寺中。遽即其寺之卢遮那殿立坛。以为王受菩萨戒。次及夫人王子等。且选本土有德行沙门十人为师。度沙弥澄修等四百人。教以白羯磨法。国之造寺施田者日至。号大和尚。后无疾辞众。逝于天平宝寺。七年癸卯岁。五月五日。即代宗广德元年也。寿七十七。

　　唐惟悫

　　姓连氏。齐大夫称之后。上党潞人。九岁从舅氏之有名称于释门者出家。久之辞去游学。教旨禅宗毗尼之道。靡不探讨。年四十。犹宿留京辇。时故相房公融。已捐馆舍。其子弟居赐第。一日请斋尚未饭。出经一函曰。此相公在南海时。所译楞严经十卷。今筵中仅十僧。可僧各一卷以结缘。悫坐次当四。得经见富楼那问生起义。文婉而理玄。遂誓作疏流通。及归所住崇福寺。遽画文殊菩萨像。且诵其名号。十年志益不衰。忽梦文殊乘狮子。入其口。由是下笔若神助。大历丙子也。及疏就。又梦文殊自口出。成三卷。今盛行于世。

　　一说荆州度门寺神秀禅师入内得其本。未几馆陶沙门慧震。传之于悫而流通焉。

　　既而蜀之资中恒沇法师。作义章。号资中疏云。

　　唐守直

　　字坚道。姓范氏。钱唐人。齐信安太守瑝八叶孙。既剃染。遂依苏之支硎寺圆大师。受具戒。登坛之夕。独见光长丈余。久之乃灭。盖其得戒之相也。后依江陵之真公者三年。乃遍礼天下圣迹。以博所闻见。寻从无畏三藏。受菩萨戒。普寂大师。传楞伽心印。讲起信论二十过。南山律抄四十过。始愿诵华严经。即于中夜梦。神人以一珠施之。觉而惘然。如珠在握。旋入五台山中。揽阅凡二百过。以毕其愿。且披大藏三过。开元二十六年。诏举高行。因隶贯庐山大林寺。大历二年。移藉天竺灵隐峰。五年三月。寓止龙兴净土院。谓其徒曰。夫至德之人。乘如而来。乘如而去。然彼欲以长绳系白日者。岂足以同语此哉。以其月之二十九日。告终。寿七十一。腊四十五。建塔以窆。门人皎然如昼为之铭。

　　唐圆照

　　姓张氏。京兆蓝田人。十岁依西明寺景云律师。受近圆。乃究维摩法华因明唯识涅槃中观华严新经。频敷座席。屡主坛场。开元中。诏参译务。大历十三年。诏两街临坛大德一十四人。至安国寺。定夺新旧两疏是非。照材学优赡。其所编稡制作。多不具述。于教门颇有功绪。在代肃二朝。尤用事。职至应奉。赐紫充临坛两街。十望大德。内供奉捡校。鸿胪少卿。食封一百户。终于别院。寿八十二。腊五十八。

　　唐辨才

　　姓李氏。襄阳人。七岁依岘山寂禅师出家。稍长善记忆。每受经。必以等身为限。事不重问。义不再思。师甚器之。年十六遂落发。隶乡里之大云寺。遍游列郡名山。俄纳戒于荆州玉泉寺。久闻京师安国寺怀威律师。报恩寺义颁律师名。即造而请业焉。二师皆推为上首。天宝十四载。上以北方习骑射。嗜杀戮。刚犷之气。黩武玩兵。宜必以善导柔服之。诏才临坛度人。以致其教诫。至德初。宰臣杜鸿渐奏。住龙兴寺。诏加朔方管内教授大德。庶令猃狁之乡。粗识毗尼之道。仍命为国建法华道场。及复两京回鸾。累降玺书褒美。晚年尤留心于顿教大乘。永泰二年。仆固怀恩叛。招诱吐蕃犯边。才以因果祸福之语晓之。屠杀之惨为戢。大历三载。诏充章信大德。时府帅虢国常公。与护戎任公。数过从讲道。十三年十二月八日。安坐绳床而寂。寿五十六。未几卜窆寺之西北隅。先是邑子石显。执役于城上。夜闻管弦声。异香散空中。由是以知才之所往生者。必安养矣。谥曰能觉。襚以紫衣。其恩荣闻于塞外云。

　　唐慧明

　　汉太丘长陈寔之后。晋永嘉南渡。曾祖仲文佐命于陈。封丹阳公。祖令双溪谷熟二县。考令兰陵。遂家焉。明则兰陵产也。丱岁舍父母出家。受具习律。叹曰。自神禹以功有天下。而刑戮滋生。伯成子高弃其诸侯以耕。而况我辈之学空寂者乎。纷纷诤论。一何至于此极哉。乃诣方岩究心法。天宝初。将游五台。会淮汴阻兵不果。仍筑兰若三所于宛陵之石门。先是其地苦虎狼之暴。俗尤嗜弋猎。自明以慈悲化摄。皆革心不相伤忤。五年戾止鱼陂。时有瑀公。神异僧也。见曰。南祖传教菩萨。来何晚也。他日与登鱼陂之颠。见东南有峰。秀拔可爱。因指以谓瑀公曰。告宿缘在兹。庶几其可得乎。八年诏天下度人。州将韦南金。举明高行。黑白状请。隶州之宁化道场。明辞。改隶佛川。即鱼陂所望之峰也。按郡志。地故梁吴筠宅也。昔有于青山之南。斸出古佛二躯。而水随以腾涌。由是其地得名。旁有吴王古祠。巫以祸福撼闾里。致血祭。明至泊舟祠下。风雨骤作。林木屋瓦飞折。顷之霁。一伟丈夫。前拜。谒受戒。且请徙道场其地。及道场之徙。偶获铜盘土中。盘底铭慧明字。建中元年正月十二日。示疾以逝。寿八十四。腊五十一。树塔于寺之西山。而葬灵舆焉。得法弟子。慧解慧敏如知。菩萨戒弟子。刺史卢幼平颜真卿。独孤问俗杜位裴清。

　　唐道遵

　　字宗达。姓张氏。吴兴人。幼事报恩寺兴大师出家。年十二。从天竺义威律师。受具戒。始习毗尼开遮之指。后传天台明静之宗。于是广书法华。辟经院。置道场于支硎山。以招徕学者。大历元年。州将韦元甫。兵部尚书刘晏。侍御史王圆。开州刺史陆向。殿中侍御史陆迅。大理评事张象。既惬真心。愿专胜境。相与表闻。诏特署法华道场。由是江东。总建道场。一十七所。皆自遵始。天宝中。方行三昧于灵岩道场。光明烛天。身在光中。莫分彼此。异日以问荆溪然公。公曰。智慧光明。从心流出。盖子精志之所致也。又尝于寺道场中。觉身坐虚空。廓然无碍。识者知为垢尽之相。兴元元年。七月二十九日。卒于所居寺。寿七十一。腊四十六。门人树塔旌德焉。

　　唐摩驮都

　　华言法界。一名悟空。生京兆云阳车氏。拓跋魏之裔也。天宝九载。罽宾国愿内附。遣大首领萨婆达干。三藏舍利越摩来朝。且请使者巡按。明年诏中使张韬光。偕国信行官傔使四十人西迈。时空名奉朝授左卫泾州四门府别将。随使者出安西。十二载。至健陀罗国。罽宾东都城也。其王礼接唐使者于此。及使者归。报空方以疾笃。留健陀罗国。于是发愿。师事舍利越摩出家。肃宗至德二年也。年二十九。受具戒于迦湿弥罗国。文殊矢涅地。为亲教师。邬不羼提。为羯磨阿遮利耶。驮里魏地为教授。于蒙提寺。讽声闻戒。习根本律。盖北天之学。皆萨婆多部也。巡礼八塔。咨师舍利越摩。归觐君亲。摩因授空十地回向轮十力三经梵夹。佛牙舍利以别。至骨咄国。小海南岸。地忽摇动。雨雹交作。而霆击不已。时众商奔避一大树下。商主曰。龙神怒如此。众中或有舍利异宝。可出之海中。毋以为性命害也。空欲以利东夏故。潜乞龙神宥过。终不出。自卯及申始霁。即而请勿提提羼鱼。出十力经于丘兹莲华寺。请尸罗达磨。出十地回向轮经于北庭。贞元五年己巳。至京师。上佛牙舍利经本。诏功德使窦文场。付左神䇿军。缮写进呈。署空壮武将军。试太常卿。居章敬寺。返云阳。二亲之坟树拱矣。

　　唐道澄

　　姓梁氏。京兆人。父涉中书舍人。幼使出家。无所顾恋。偶有禅者过之。谓曰。可名道澄。且付以瓶锡仪范之器。号律沙弥。受具后。历横肆。习南山钞。谨持守以进于学。然姿性率略。所处不恒。奉恩庄严草堂诸刹。所至安之。尤以护生为务。建中二年。坐夏云阳山。一虎忽哮吼入门。澄若有所语者。虎摇尾摄耳去。澄后徙居章信寺。或问其故。澄曰。出家可滞一方乎。西域之法。三时分房。俾无贪着。后世易之。哀哉。贞元二年二月八日。上于寺从澄受菩萨戒。京甸倾瞻。赐赉优渥。澄尽以回施二田。五年。上幸澄所居问修心法门。且诏为妃主嫔御。受菩萨戒。十六年四月。赐号大圆。十九年九月十八日终。

　　唐大光

　　姓唐氏。湖州之安吉人。母梅。感异梦生光。及剃落。诵法华经。三月即能忆持。游京师。肃宗燕见之熟视之曰。畴昔之夜。朕梦。僧声演大乘。而口出光明者。兹非其人乎。因赐今名。属上生辰。召齐于定国寺。馆之千福寺。看经道场。遣中官赵温等。宣谕以送。仍赐墨来。许随意住持天下名山。后徙蓝田精舍。精舍之僧先梦。天童降谓曰。大光经声。彻于有顶。功德不可量也。一日忽有臂从天下。抚其心匈。又梦。僧引乳使光吮其湩。自尔神形舒畅。气貌融裕。久之山行。偶坠穷谷龙泉中。心不迷乱。但发愿持多宝塔品十万遍。俄觉此身跃然而出。如有物捧持之者。龙朔初。诏住资圣寺。寺即赵国公长孙无忌宅也。二年诏为文德皇后追福。七年资圣灾。栋宇器物俱烬。惟诸经卷无所损。事闻。所赐殊渥。百姓亦捐弃财币盈钜万。寺以再成。未几。疏乞归省。诏未即允。光随得疾莫疗。欲赴水死。强起跨驴往。驴伏不行。乌群噪其上。人稍知之。交开谕乃解。复顶戴经卷行道。寻有诏允所请。既归。构塔于乌程。日持多宝品。以偿昔愿。永泰元年。浙西廉使韦元甫。表请光为六郡持念之首。且为别立道场。大历间。鲁公颜真卿刺郡。乌程宰则李绅公垂之父也。绅生未期而疾作。名光修治佛事而愈。绅小字光。盖以此。贞元中。绅官于朝。间出刺拜于持经道场。永贞元年十二月既望之夕示灭。寿七十。绅时以相国制文勒碑。噫荣矣。

　　唐慧琳

　　本疏勒国人也。冒姓裴氏。始事不空三藏。为室洒。印度声明。支那训诂。靡不精究。尝谓翻梵成华。华简而梵细。简则意遗。细则语衍。然而俾其意不至遗。语不至衍。非夫淹该博综。易足臻尔。于是引用字林字统声类三苍切韵玉篇。诸经杂史。以参合之。撰大藏音义。自贞元四年。迄元和五载。成一百卷。置其本于西明大藏。使京邑传写。十五年庚子卒。寿八十七。

　　唐端甫

　　族赵氏。居天水。世为秦著姓。母张梦。梵僧谓曰当生贵子。即出舍利囊中。使吞之。及娩。见所梦僧。白昼入室。摩其顶曰。教法必赖以大兴。言讫讫失所在。甫高颡深目。大颐方口。身六尺五寸。音吐如钟。始十岁。以沙弥。事崇福寺道悟禅师。十七岁。受具戒为比丘。隶安国寺。学毗尼于崇福寺升律师。传唯识论于安国寺素法师。究涅槃经于福林寺崟法师。既而甫梦。梵僧以琉璃器。满盛舍利。使吞之曰。三藏大教。尽纳汝腹矣。自是妙智宏辨。囊括川注。而谒文殊于清凉。阐华严于太原。其声闻之美。达于帝聪。德宗朝。出入宫禁。抗论儒道。诏赐紫方袍。岁时锡子异等夷。顺宗在春坊。相与卧起。视若兄弟。恩礼特隆厚。宪宗御极。数幸其寺。常承顾问。待之不啻宾友。而甫仪范超迈。辞辩华赡。虽造次应对。未尝不推致佛乘。而扬搉玄理。由是天子益重其为人焉。乃迎真骨以祈灵。开秘殿以请福。录左街僧事。凡十年。其阐扬涅槃唯识。课持瑜伽悉地。转上所施。以崇饰塔庙。务极雕绘。而丈室单床。惟日诵金刚经。默观净二而已。王公舆台。壹以诚接。然豪门贵族。莫不瞻向。议者以为其有常不轻行。开成元年六月一日卒。其年七月六日。茶毗于长乐之南原。获舍利圆莹。谥大达。塔号玄秘。寿六十七。腊四十三。弟子僧尼千余辈。会昌中。相国斐公休颂德树碑原上。

　　唐知玄

　　字后觉。姓陈氏。眉州洪雅人。曾祖图南。梓州射洪令。祖宪考邈。皆名场不捷。母魏。梦月入怀而娩。襁褓见佛像僧仪必笑。五岁。祖指花令赋诗。不数步即就。且有唯余一朵在。明日定随风之句。祖吟咏久之。叹曰。吾望汝登高第雪耻。今如此。其志见矣。则终将归于空门乎。所居邻宁夷寺。七岁听法泰法师讲涅槃经。忽若有所寤。夜又梦。其寺之殿佛。手为摩顶。因力求出家。不可禁止。年十一。诣唐兴四安寺落发。其师并以大经远公义疏。辩公圆旨授之。皆习复无遗误。年十三。升座阐演于大慈寺之普贤阁下。时丞相杜公元颖。方出镇蜀。闻其名而命之。听者万计。率骇服。自是不敢斥其名。而呼之为陈菩萨矣。或传其前身。盖汉州三学山知铉也。尝讲十地经。感地变琉璃云。受具戒于净众寺辩贞律师。禀俱舍论于十长山固律师。于是抵三峡。历荆襄。而驻锡于京辇之资圣寺。获依安国信法师。究唯识论。旁攻外典百家之言。然以乡音不类忧之。乃曰课大悲咒象耳山。中夕梦僧易其舌。旦能秦语文宗尤加礼重。儒者杨茂先。留意竺坟。慕谢康乐之为人。注释经义。时就质问。及终。玄独见其服紫衣。戴碧冠。前拜谢乘空而去。讣至。则知其命子以紫袈裟。碧芙蓉冠敛。且曰。吾非簪裳累。则提瓶挈屦。侍玄公久矣。今遽尔柰何。

　　武宗始犹尚内教。后惑邪说。故群臣莫之谏。尝以德阳节。会缁黄麟德殿。诏玄独抗道众。帝躬发老子。治大国如烹小鲜义。使相问答。玄所对凡数千言。皆谓神仙固山林之事。非帝王所宜行。上大怒。左军仇士良。内枢杨钦义。惜其才美。密讽贡祝尧诗五章解之。玄即日归乡里。既而以巾栉。游湘湖间。方杨给事汉公。廉问桂岭。迎止开元寺。属宣宗龙飞。内枢杨公统左禁军。以定𠕋功。请复教。首乞访玄声迹。诏居宝应寺。寿昌节讲赞。赐紫伽黎。署三教首座。俄诏徙法干寺玉虚亭。则上于藩邸所造者。大中三年。诏悉兴建天下废寺。至图玄肖象禁中。以存模楷。八年上章乞还山。广明二年春。僖宗远难幸蜀。遣郭遵泰。以玺书诏。赴行在所。仍许肩舆自随。上降接勤重。谈论颇悦。且欲赐美号。顾问诸学士。学士未及奏。而上遽洒御翰以悟达曰。开示悟入法华之旨。其宜号悟达国师。以表朕意。玄陈让再三。不允。遂辞疾归卧九陇旧庐。正月二十七日。见所居之室。悉现微妙胜境。二月七日。忽空中有声曰。必生净土。问谁为此声者。则应曰。佛也。若菩萨降庭。明珠堕膝。是岂娑婆报尽。而宿昔罪福之感骤至耶。七月中。召弟子慈灯。作遗表。嘱后事。以尸施鱼鸟。叮咛告戒。右胁面西而寂。寿七十三。腊五十四。

　　玄生平谨于持守。而笃于进修。然其利物之效。尤多着见。骆谷真符县雍氏者。宅当大潭上。潭有鱼。足而齿。异甚。或欲网钓。则兴云雾拥蔽。雍氏日豢之四世矣。玄适抵其地而知之。为授归戒。出水鼓跃逝去。夜梦雍氏曰。吾已生天矣。

　　次而导江玉垒山神。益昌北郭龙门神。皆受戒。征验见弟子僧彻传。兹不复录。塔在今茶陇山祐圣寺。秦蜀间。户图事其像。有或图李商隐执白拂。以侍立者。则商隐亦尝为之役也。商隐号义山。能辞章。玄居京师兴善寺时。商隐居永崇里。尝苦眼疾。望祷玄。明日玄寄天眼偈三章。疾遂愈。

　　梁智宣

　　泉州人。唐之季。佛法尤隆盛。宣方壮。慨经教之流通此方者。尚未尽。且天竺。吾世尊所瑞应地。为其弟子。而未始造诣。是非可愧乎。于是结侣西迈。悉得其所愿而归。开平元年五月。达京师。进辟支佛骨。梵书多罗叶夹经律。会太祖新受唐禅。见宣太悦。礼数勤厚。宣即请译所进梵夹。然以天下多故。未遑也。

　　晋光嗣

　　姓李氏。太原文水人。幼依台山真容院浩威出家。既纳戒游方。受心法。辨论纵横。侪辈莫之抗。俄南游。谒王氏于闽。忠懿王敬之。至两浙谒钱氏。武肃王尤加敬焉。然二王皆遣使送香茗。而两浙又以钵盂一万副。及敛诸州牧宰俸入。泛大舶。至沧州。使归为文殊供养。时则降龙大师。弹压台山诸刹。众所畏伏。因为俵之。众寡均等。于是其徒致疏。请嗣继其师主院事。诏补都纲职。总辖台山诸刹。赐师号超化。十五年。兴废食饥。不可殚纪。天福元年遘疾。九月五日。遂示寂。门人塔舍利。至今存。

　　晋景超

　　既持律范。尤事参询。抵庐峰。有终焉之志。且日诵法华。以自课。俄字礼华严法华二经。皆如其数者。至于再。然亦再爇手指以庆。于是舍利出肤体。或得之坐卧游历地。极圆莹可爱。天福中。卒于所住。今其塔尚存。

　　晋志通

　　扶风张氏子。家世显贵。童稚即离俗。唐季扰攘。乃东游洛下。传瑜珈教法于缚日啰三藏。天福四年。朝廷遣使吴越。通获附舟。以揽天台罗浮之胜。而卜所归趣焉。然三藏亦以梵夹。托其流通。时文穆王元瓘。方居帅府。命具威仪乐部。迎以登岸。馆于真身塔寺。供施丰腆。未几。游赤城华顶。阁锡于智者道场。益修净土业。山中旧有招手石。相传为定光招手。接智者处。峻耸崭立。薄天半。通再从其上投下。以祈生安养。或救之苏。复去隐於越之法华山。逮将寂。忽白气盈衍。房地如傅粉者。遂坐逝。阇维睹五色云。盘结火聚上。且咸闻异香云。

　　晋道舟

　　姓管氏。朔方回乐人。髫年出家于龙兴寺之孔雀院。檀信依仰。俄能创建永兴寺。以致群众。时韩公洙。方帅灵武。遂辞去。西遁贺兰山白草谷。精诚之至。感甘泉既枯而复涌。且有灵蛇。游泳其中。寻而说法导俗。绝食祷雨。刺血画千手眼大悲像。中和二年。关辅犹扰攘不已。乃于城南念定院塔下。断左臂焚之像前。乞加被。以宁谧天下。获迅雷烈风洪澍之应。若夫左则以救旱。久饿以请雪。皆如愿。天福六年二月六日。集门人垂戒毕。遂趺坐以逝。如入禅定。众因漆纻以事。宋建隆中。奇士郭忠恕。著文颂德。

　　晋遵诲

　　姓李氏。谯郡人。祖世不仕。母张氏梦神人遗己宝珠而娠。方乳哺。善知人喜愠。稍长至佛宇僧舍。必徘徊顾盻。不忍去。年十一。师事毫城开元寺崇諲律主落发。诵法华经。能覆忆。迨弱冠乃登戒。顷之访道汴洛。禀法华经义于智潜法师。梁开平二年。首阐所业于相国寺之药师院。后唐长兴二年。以疏钞训迪门徒。门徒之升其堂者。余二十人。晋天福二年。诲习华严义。敷扬于五台。以继颙大师之武。缁素云萃。因镌经于石。列置殿之三面。以垂永久。又以四年。会僧俗二百四十人。使人诵一卷。总成三部。以周一年。如是二十年。不少间旷。复施食以劝鬼神。发菩提心。上闻诏赐号真行大师。开运二年。正月十六日示疾。右胁称佛名号而逝。寿七十一。腊五十一。门人奉遗命。葬于隋河北之寺庄东原。

　　周道丕

　　长安贵胄里宗室子也。父从晏。寔昭宗昆季五院之长。母许氏。以无嗣息。尝躬诵莲经普门品而妊。及生。秀整可爱。甫周晬。父以王事。没于霍山军中。而丕辍乳哺。有戚容。七岁绝荤膻。每游佛寺。辄忘返。而保寿继能法师尝相往来。因白母。从之出家。未几。昭宗幸石门。而丕九岁尔。及驾回已能偕其师。迎驾如礼。十九岁。徇众请讲金刚般若经。听者悦服。既而朱晃逼驾。迁洛阳。长安焚荡。丕独负其母。东征华阴。会刘道开乱。遂入华山。居岩穴中。谷麦翔涌。斗万钱。然丕素得咽气术。卒赖以济。而日巡丐以奉母。无小乏。母或问食未。则跪曰。有施主。於戏可谓孝矣。年二十。母命之曰。汝亦知汝父之死所乎。霍山草木长矣。汝能收其遗余以归葬。则吾庶几无憾。于是丕含悲茹苦。即其地。昼夜呗梵。聚群骸以祷之曰。诚吾父者。则必动转以自异。阅数日。果有枯髅。跃而出至丕前。起仆再三。丕大恸擗踊良久。乃迎以葬之华阴。先是母梦。从晏尉抚。如平生云。既而曜州牧。娄继英。招住洛阳福先弥勒院。盖晋道安。翻经设浴之地也。天祐三年。诏赐紫衣。梁唐之兴。皆被宠署。晋天福间。诏入梁苑副录左街僧事。开运初。升左街僧录。汉乾祐之季。谢病乞自便。不许。周广顺初。诏充左街僧录。日下即赴任。仍不许陈让。时世宗以晋王尹京。议沙汰。以丕职所系。召问可否。丕曰。今天下初定。疮痍未起。而有所去取。则徒以见其不镇静耳。未见所以澄清也。老子曰。治大国如烹小鲜。苟稍动则縻烂矣。故愿大王缓其事。以须后举。幸甚。世宗以为然。议遂寝。丕后每谓其徒曰。上久有志于汝辈。汝辈宜自谨。勿犯也。乞解职归洛阳。

　　周显德二年。诏毁僧寺。且立帐以限僧。然不至于酷甚。则丕之力也。

　　其年六月八日。示微疾。十日早作。命弟子营粥云。有首楞严菩萨相迎。趣令鸣干稚。俄而化。寿六十七。腊四十七。立石塔葬之龙门广化寺左。

　　丕平生修杜多行。若法华金刚仁王上生经等。皆一字一礼。佛名经则遍礼。未灭之二年。犹礼首楞严经。故其瞑目之际。或能致首楞严菩萨。则其精进如此。

　　赞曰。

　呜呼佛日　　匿影双林　　世间长夜　　阱护尤深
　康庄大路　　群盲曷寻　　昌运方开　　声教东被
　远取贝书　　钻研密指　　振笔玄关　　文腾义委
　钞疏流通　　侈目华耳　　长筵娄展　　高座频升
　经诠律法　　讲贯传承　　尽众生界　　灿烂真镫

　　新修科分六学僧传卷第十四
卍新纂续藏经第 77 册 No. 1522 新修科分六学僧传


　　新修科分六学僧传卷第十五

　　浙东沙门　昙噩　述

　　　　戒学

　　护教科

　　齐僧钟

　　生孙氏。鲁人也。年十六为沙门。至寿春。讲涅槃成实十地诸经论。游京师止中兴寺。永明初。魏遣李道固来聘。帝以钟有才辨。诏与道固语。日差午。钟不食。道固曰。何以不食。钟曰。古佛遗法。过中不食。道固曰无乃为声闻耶。钟曰。应以声闻得度者。即现声闻身而为说法。时以为名对。文惠太子竟陵王。皆执弟子礼。北面师受之。永明七年卒。寿六十。

　　齐道盛

　　生朱氏。沛国人。少有才名。善易。为沙门。讲涅槃维摩。止湘州。宋明帝诏居建邺彭城寺。著述交论生死本无源论。谢超宗尤所敬礼。后止天保寺。高帝诏代昙度为僧主。时丹阳尹沈李文。素尚黄老。欲沙汰僧尼。因设会。令陆修静与盛论义。辞气俊发。陆遂屈。沙汰事亦由以寝。永明中卒。寿六十。

　　东魏昙无最

　　姓董氏。武安人。深入禅那。坚持律部。玄儒之道。尤所该贯。尝于邯郸崇尊寺。拥徒说戒。至布萨日。依位行筹。及计其数。乃余六十。人少而筹多。私切怪之。既而廉知皆圣贤降集也。后诏住洛阳融觉寺。寺即清河文献王怿所建。栋宇之盛。亘三里。最善华严涅槃。弘敷之际。缁素盈席。天竺沙门菩提流支。读最所著大乘义章。必弹指唱善。翻为梵文。寄传大夏。每见则礼之。谓为东土菩萨。

　　正光初。帝加元服。大赦天下。会释李二教于殿上斋食讫。帝以佛与老子出世先后。遣侍中刘滕宣诏问。时清通观道士姜斌对曰。据开天经。以为老子西入化胡成佛。以佛为侍者。若是而言。则同时明矣。最因质之曰。老子于周。正当何王而生。复于何年西入。斌曰。老子于周定王三年九月十四日生。简王四年。为守藏吏。敬王元年。与崤关令尹喜西入。此固可以考者。最曰。然则佛生于昭王二十四年四月八日。入灭於穆王五十三年二月十五日。计距老子之生。三百四十五年。迄其死。盖百三十年。悬绝如此。同时之说无乃谬乎。斌曰。此于书奚所据。最曰。据周书异记汉本内传。斌又曰。孔子中国之圣人也。于事物宜无所不知。于纪载宜无所不及。今求佛之迹。而无所著见。抑岂孔子亦有所未尽欤。最曰。孔子以三备十经致群类。而佛之出处。具中备。仁者管窥。又焉能以识之哉。于是诏中书令元乂斥退姜斌。中书侍郎魏收。尚书郎祖莹。就观取开天经。辩验来历。太尉萧综。太傅李寔。卫尉许伯桃。吏部尚书邢栾。散骑常侍温子升。百七十人。奏云。老子止着五千言。余无所作。臣等议。道士姜斌罪当惑众。诏加斌极刑。以三藏法师菩提流支之谏。遂贷死徙马邑。最后莫知其终。

　　西魏道臻

　　姓牛氏。长安城南人。资禀贞谅。操履端仅。非善类。弗与游处。悉究诸经隐文奥义。讲筵宿硕。或有所疑。则从之质问。皆意惬。时中国始分东西魏。朝廷一切草创。冢宰宇文公。日治兵图战守。繇役之酷。及林下。佛事僧仪扫地。文帝乃立大中兴寺于京师。诏臻充魏国大统。以居之。待以师傅礼。而教戒轨范。次第举行。自尔大乘陟岵。焕丽相映。壹由德化陶渐所致。卒之日。帝为之废朝。诏丧费并资天府。仍赐葬地一顷于园南。

　　齐昙显

　　当魏之季。每游邺都。苟法会所在。长唱散说。无复听密理了义。虽驱逐之不去。时人以此奇之。然而仪服疏陋。出处猥滥。颇致慢易。时昭玄统上法师。独深加存抚。至遗饮食之资。以赏其狂放。天保中。上尊向佛乘。梁武皇帝。亦以正信自持。专志释氏。天监三年。诏废老子教。道士陆修静。不胜其愤。乃与弟子。叛而来归。散宝玉以啖左右。而上惑其说。即诏沙门道士。以术角胜负。尔时道士。能使衣钵腾举。梁柱倾侧。若有鬼物者。沙门眩视莫敢动。侍卫窃笑。以道士寔胜。于是修静诧曰。神通所以抑挫强侮尔。沙门现一。我当现二。今遽屈退。事固可见矣。上闻之。诏玄统修静亲角。玄统曰。方术小伎。俗儒耻之。况我辈出世者哉。兹势不获已。顾宜令最下座僧应诏。时显居末席。且被酒扶掖以前。笑语修静等曰。向者所谓现一现二。深有其旨矣。遂翘足而立曰。吾已现一。卿可现二。李众𥈭眙。显曰。向者衣钵腾举。亦何足以夸我辈哉。因取稠禅师衣钵。使祝之。皆自若。复以衣钵置栋梁上。使祝之。亦无他。李众相顾失色。乃抗言曰。佛氏自以其教为内教。而以余教为外教。内小而外大。是彼自知其小矣。尚何论。显应声曰。然则天子处内。可以谓之小乎。修静辈语塞。上怒。诏道士。悉上三爵台。效神仙飞升。否则斩以徇。是日死者。莫之计。其不死者皆从剃染。乃下诏曰。法门不二。真宗在一。求之正路。寂泊为本。祭酒道者。世中假妄。俗人不悟。乃有祇崇。麹糵是味。清虚焉在。朐脯斯甘。慈悲永隔。上异仁祠。下乖祭典。宜皆禁绝。不复遵事。颁勒近远。咸使知闻。其道士归伏者。并付昭玄大统上法师。度出家。显竟不知所之。

　　周道安

　　姓姚氏。冯翊胡城人。早附法门。学无常师。然虚恬静泊。禅侣推服。后隐于太白山。究研竺典。披寻鲁诰。进具之后。尤尚涅槃等经。大智度等论。住大陟岵寺。常以二部谈海无替。善文藻。故名卿达士。日盈席。时周始平齐。中外禔福。安道为物宗。每以佛法之尊自任。武帝于安有故。颇敬事之。或过安则席地而坐。安居高座。自若也。侍卫皆侧目。尝进中食。帝举箸曰。弟子闻。俗人而僧食于律法宜有罪。师其以罪累我乎。安曰教有权实。律有开遮。王贼恶人。并道供给。贫道据法以拟。非徒然也。帝曰审如是。诚非佛意。且贼与恶人。岂复王之同类哉。即命彻去。

　　诏徙住大中兴寺。别加殊礼。帝南郊文物之备。逾于前朝。道俗聚观。塞衢术。安独不出。诏以天子卤簿之盛。必欲安一见。以诧其荣。安曰陛下方以诚敬事天。不宜使贫道。堕于流俗也。帝闻而叹善久之。

　　安之同学慧俊者。京兆三原之朱氏子也。平生于书不甚习读。而富于忆持。虽鸿材硕学。莫之抗。其论辨纵横。电掣泉涌。一日安讲涅槃。俊令章设问往还。迄暮竟不消文。明日又问构难精拔。如是三日。仅成一义。及卒。安哭之恸曰。获与斯人俱。且三十年。其助我者。何可胜数。今已矣。天或者其亦弃我欤。

　　天和四年三月十五日。帝御正殿。诏集儒释道士。文武百官。二千余人。较量三教优劣。以议废立。是月三十日。复集如前。终莫敢有抗上旨者。四月初。诏天下道俗。皆得极言三教优劣。又诏司隶大夫甄鸾。详定佛道二教。鸾乃上笑道论三卷。合三十六条。用笑三洞之名。经称三十六部之失。文极该赡。事多抑扬。五月十日。帝以鸾论伤蠹焚之殿廷。安伤诚见之昏。悯物情之蔽。乃作二教论一卷。凡十二篇。文具别集。帝揽之。废教之议中寝。建德三年五月十七日。诏佛道二教。并行罢黜。安由是削迹消声。深遁林泽。诏在处搜访。既至。尉赉优渥。欲宠以禄位。固辞久之卒。

　　初安之居中兴也。迎母以养。每且上食。而后上讲。甘旨之奉。必手自治。虽析薪汲水。亦不以役㒒隶也谓其人曰。仲尼有言。徒以养而不以敬。至于犬马能之。此岂孝之至者哉。先佛之担父棺。亦可以为后世法矣。

　　作遗诫九章以训门。人语繁不录　弟子慧影宝贵。皆趾美敷导。

　　影着伤学存废厌修等三论。贵于开皇末。合三家金光明。为一本八卷。复请崛多三藏。译银主陀罗尼。及嘱累品。沙门彦琮。覆梵本。

　　周僧勉

　　未详氏族。住新州果愿寺。宣政间。上惑张宾之𧮂。将废释。而尚老。且躬受符箓。具巾褐。拜伏斋醮。然其诸经。号三十六部者。皆妄诞无所据。上虽尊事未尝使人酬校其说。勉以为上姿禀明圣。不过蔽于群下之欺。致有此失。以贻笑后世。苟知之。则必翻然以寤。而沛然以改。天下不胜大幸。于是著论十有八条。以难道宗。诣阙经进不报。后二教俱废。逃难莫知所终。

　　周静蔼

　　姓郑氏。荣阳人。少习经史。为书生。诸郑之魁岸者。咸赏异之。尝偕其党游僧舍。观地狱图变相。叹曰。此业报之必然者也。欲免斯酷。其惟般若乎。遂辞二亲。依和禅师于瓦棺寺剃落。年十七。受具戒。俄听景法师大智度论一闻神悟。世无足以惬其意者。乃摈影嵩岳。究寻论指其中百十二门等四。论极为用心。徙白鹿山勘正黄老庄慧之说。时东西魏方用兵。关塞之沮。非忘生死者。莫或往来。蔼以欲见西竺异僧。直抵咸阳宿留十年。遁居终南山避世峰。以求其志。善类影从。卒成丛社。地素乏水。适见虎跑于前。就以掘之。甘洌觱沸。今之虎跑泉是也。蔼每以前之四论。敷导来学。其规模端恪。必取绳床安坐。四众致敬。而后披释令喻。有未喻者。重述勿辞。且自讼曰。予昔以厌法慢法故。生兹末世。不值佛时。况敢小纵汝辈情欲哉。沙门智藏尝负米造山。见树之横枝碍行路。因折去之。蔼召而责其损生物。斥不共住。又昙延道安者。玄门之二杰也。亦以教体之争。求辨于蔼。而伏其部决。遂相与跪而请曰。大师解达天监。应出世利生。今独善其身。韬德泉石。未睹其可。会武帝惑道士张宾卫元嵩之赞。必欲废灭释教。建德三年。蔼诣阙上疏。谏不听。寻与门人四十余辈。入山造寺二七所。以待诸僧之逃逸者。复着三宝集二十卷。弘赞大乘。宣政元年七月十六日。诡以他事。使侍者慧宣下山曰。明日当早归。先是蔼别处一岩。幽夐绝人迹。而人亦不敢辄造。明日慧宣归见。蔼骨坐盘石上。肉条缕满。布其前。肠悬树枝。如蛇蜕。五藏皆外见。手足头面筋肉刳尽。心虽已割。而犹以两掌捧持。独坚完可爱。略无血。白乳凝渍。草木失颜色。春秋四十有五矣。乃即其地。累石而窆焉。慧痛山颓之莫仰。悲梁坏之无依。爰述芳猷。树碑塔。所兹并录其遗偈。以贻永久。其文曰。诸有缘者。在家出家。若男若女。皆悉好住。于佛法中。莫生退转。若退转者。即失善利。吾以三因缘。舍此身命。一见身多过。二不能护法。三欲速见佛。辄同古圣。列偈叙之。无益之身。恶烦人功。解形穷石。散体岩松。天人修罗。山神树神。有求道者。观我舍身。愿令众生。见我骸骨。烦恼大船。皆为覆没。愿令众生。闻我舍命。天耳成就。菩提究竟。愿令众生。忆念我时。具足念力。多闻总持。此身无乐。毒蛇之箧。四大围绕。百病交涉。又名苦聚。老病死薮。身心热恼。多诸过咎。此身无我。以不自在。无实横计。凡夫所宰。久远迷惑。妄倒所使。丧失善根。畜生同死。弃舍百千。血乳成海。骨积泰山。当来兼倍。未曾为利。虚受勤苦。众生无益。于法无补。忍痛舍施。功用无边。誓不退转。出离四渊。舍此秽形。愿生净土。一念华开。弥陀佛所。速见十方。诸佛贤圣。长辞三途。正道决定。报得五通。自在飞行。宝树餐法。证大无生。法身自在。不断三有。殄除魔道。护法为首。十地满足。神化无方。德备四圣。号称法王。此偈得于崖隒石壁间。后题云。初欲以血书。而血忽变白色。私意其魔业致然。遂易之以墨。

　　隋僧猛

　　生京兆泾阳段氏。童孺出家。遣缘进业。素负重望。数十年间。即事讲说。始魏文帝。迁都长安。诏猛常居寝殿。阐扬般若。一时勋戚。皆味道腴。及周受禅。诏住天宫寺。敷畅十地。听众奔萃。又诏于紫极文昌二殿。往来说法。当是时帝或有所顾问。猛必拔古据今。对奏详敏。往往称旨。黄巾之徒。或相构聚。妄加诘难。猛则徐握谈尘。一一穷破。上宣政间。将废释而存道。猛知不可谏。乃南渡而屏处。焉反建德并废二教。则猛无复闻于世。大象二年隋祖方龙潜。以大冢宰辅魏。政追访至京。令兴梵宇。仍诏住大兴善寺。即故陟岵寺也。十地之学。于是乎在。隋受禅。遂升国大统三藏法师。且委以弘护佛法。后徙寺于遵善里。而猛则每居云化。开皇八年二月四日卒。寿八十二。葬之城东马头穴。刻石立铭于云化寺。

　　隋智炫

　　益州成都徐氏子也。少小出家。入京听学。阅数年。遂檀能名。尝使覆讲。势如瓶泻。众由是益推服。周建德间。武帝将废佛法。而存道教。乃于三年五月十六日。会僧道百官于太极殿。使道士张宾。别登高座。而谓众僧曰。原夫大道清虚。淳一无杂。祈恩请福。上通天曹。白日升仙。寿与天地同。毕。风化先被中夏。无始无终。含生赖之。岂如佛法虚幻。言过其实。不容本土。客寓中华。百姓无知。信其诡说。今日陛下。躬御大廷。欲定臧否。请必毋逊。襄城公何妥自付如意。首座少林寺等行禅师。不受如意。怒而起。诸僧止之曰。帝在。那可尔。且应对之才。莫如蜀炫。乃共以如意。强委炫。炫徐升座。坐定。举如意谓宾曰。先生向者所陈大道清虚。淳一无杂。又云风教先被中夏者。未知风教。所起于何时。此教所说。复在何处。又言佛法不容本土。客寓中华。试辨道何时生。佛何时出。宾曰。圣人之出。何有定时。说教亦复无有定处。但此地道教本有。佛法近来。炫曰若言无时。亦应无出。若言无处。亦应无说。旧来本有。非复清虚。上请天曹。岂得无杂。寿与天地同毕。岂得无始终。宾曰道人毋浪语。所以汝辈得至今日者。盖以前王无识者尔。今日圣帝。尽须杀却。

　　帝恶其躁暴。而理且屈。诏舍人擿使下座。帝自升座曰。佛法有三不净。纳耶输陀罗生罗睺罗此主不净一也。经律中。许僧受食三种净肉。此教不净二也。僧尼多造罪过。好行淫妷。佛在世时。众已不和。递相攻伐。此众不净三也。主法众。既俱不净。朕意欲必除之。以息虚幻。道法中无此三不净事。朕将存之。以助国化。顾谓炫曰。苟能解此三难。真足为好人矣。炫应声曰。陛下所陈。并引经论。柰何道法之中。三种不净。又过于此。案天尊处。紫微宫常侍五百童女。则主不净。甚于耶输陀罗之一人。教中设醮。必须鹿脯百盘。清酒十斛。则教之不净。甚于三种净肉。道士之过。如姜斌辈。历代有之。则又甚于众僧矣。且僧自犯罪。而遽除佛法。假如至尊亨国。严设科条。逆子叛臣。相继而出。岂以臣逆子叛。遂空大宝之位哉。大宝既不可以臣子叛逆而空。佛法岂得以众僧犯罪而废。炫风裁抑扬。音吐朗润。上愕然。良久谓炫曰。所言天尊侍五百童女。出何经。炫曰出道三皇经。上曰。三皇经何尝有此语。炫曰陛下自不见尔。非经无此语也。今陛下。废佛存道。正如国家废嫡立庶。上色变。因下座。入内。众竦然皆曰语过于讥上。事有不可测者。炫曰主辱臣死。就戮如归。又何惧。宁可早亡。游于净土。岂与无道之君。同生于世哉。众壮其言。十七日昧爽。诏并废二教。仍有诏褒美。且许反服为婚姻。以共政。炫即偕同学三人。奔齐。及周破齐。上趣使人求访炫。帝弟越王尤与炫善。私念以为上急欲得炫者。将重加责。以快昔憾也。诡鞭之成创。囚服以待命。且先为谒帝曰。臣已杖之六十矣。帝愁然曰。大丈夫何遽辱以杖棰。间者求之而急。特恐怀惭。以至死亡。吾岂有他意。遇之加厚。久之帝崩。隋祖以大冢宰秉政。崇尚教法。炫在京师。宠渥莫之并。既而西还乡里。居孝爱寺。蜀王秀未之知也。未几。长史周宣明上计。诏问炫法师起居状。宣明惊谢不知。上曰天下名僧也。汝犹不知。则汝之于蜀可知矣。后隐三学山卒。寿百二岁。

　　隋慧远

　　姓李。炖煌人。后徙居上党之高都。幼失所怙。其季父善提诱。三岁即知出家。七岁就乡塾。功力能倍恒儿。年十三。泽州东山古贤寺僧思禅师𢹂以南。诣怀州北山丹谷。剪𩭄。年十六。遣从阇黎湛律师。往邺学大小经论。俄从上统为和上。顺都为阇黎。光师十大弟子为证戒。以进具时论荣之。

　　卒究四分律于大隐律师。出灭诤犍度文句。今行世。复专师上统。七年。设席受徒。令誉载道。寻归乡里之清化寺。众乐之。率金帛为兴会。承光二年。春齐亡。周武帝废教。远偕诸大德。并赴行在所。诏曰朕受天命。抚育万民。三教不同。难以施化。然六经儒教。文弘治术。故须存立。其余二教免罢。有异议者。请悉心以闻。时沙门大统法上等。五百余人默然无复对。但相顾失色而已。诏频趣之。于是远进曰。佛法之入中国。生民赖以修善去恶。陛下恃势力。而破灭之。其无乃已甚。且陛下奉天。奉天而行。天奉佛而行。陛下如此。宁不畏天乎。不畏天则不畏地狱。地狱诸苦。吾知陛下之不能辞矣。帝大怒。瞪视远曰。朕欲治安百姓尔焉。恤其他。遂引退。上统衍法师。执远手泣而谢曰。子曾不惧鼎镬刀锯之酷。而于天子之威。诚护法之切如是。远曰当时急。亦岂复頋身命哉。因遁居汲之西山讫三年。诵法华维摩满千遍。以祈复教。

　　大象二年帝有疾。诏东西两京。立陟岵寺。处菩萨僧。就少林寺长讲。仍诏近远诸德安置。隋氏革命。远率旧齿。翱翔洛邑。开皇初。诏授沙门都。辞不允。五年泽州刺史千金公。请开导迎与俱。七年春。过定州。道上党。留以开夏讲。寻被诏。偕六大德入都。住大兴善寺。劳问殷勤。供养隆倍。顷之诏别筑静影寺于天门之南。大街之右。而迁居焉。虽堂宇未成。而海内之士麇至。日夕陶冶。必于成器。盈七百余人。其担簦负笈。相继而趋者。尚未已也。十二年诏知翻译。是年卒于净影寺。寿七十。帝闻哀恸。叹曰国丧二宝柰何。盖大儒李德林。亦以是月卒云。远长八尺五寸。眼长三寸。腰九围。正气雄逸。道风齐肃。慈悲及物。在清化时畜一鹅。常随钟鼓。集轮下。若听讲状。远入关。鹅栖宿廊庑。昼夜鸣号不已。众患之。附使达京。至净影门放之。即腾翔呼叫入房。若素所识者。自尔其状。不异清化。而独于布萨无所与。如是六载后忽不肯入堂。

　　又泽州所寓寺柱座足一时俱陷。始远以劳苦。致心痛疾。至是食减形羸。久之因用林虑山中禅者。数息之法。对治。良验。由是一夏习定。殊觉静乐。尝遇僧稠而问焉。稠云此心住利根之境界耳。若善调摄。堪为观行。故远每于讲次遇定宗。未尝不赞美。以勉学者。着地持疏五卷。十地疏十卷。华严疏七卷。涅槃疏十卷。维摩胜鬘寿观温室等疏。并以四言成句勒卷。又着大乘义章十四卷。合二百四十九科。分为五聚。盖教法义法染净杂也。方着地持疏梦登须弥绝顶周览。但见海水。而紫金色像。在宝树下。北首而卧。蒙冒尘埃。远敬礼已。而拂之以衣。顿觉光净。又着涅槃疏毕。未敢即出。梦手塑七佛八菩萨像。还自缋饰。像复次第起行。后一像缋饰将终。旁有一人。索笔代成之。此皆其议论。足以利益世间相也。於戏伟矣。

　　隋普济

　　雍之北山互人。出家之初。即仪轨圆禅。师习定业。然常诵华严。以自程课。武帝废教。乃复发愿。修普贤行。使大法再兴。如果所愿。当舍身供养。生贤首国。由是栖迟太白山中。饮涧啖草。以度时。开皇弘阐佛乘。济欣庆弥厉。思酬所愿。因投炭谷之西崖以殒。近远奔赴。增岩填谷。为建白塔于高峰焉。

　　隋法充

　　九江毕氏子也。常诵法华大品二经。余力缮修寺宇。不妄游履。晚居庐山之化城寺。日业禅定。每戒其徒曰。女人上损佛化。下坠俗谣。必不可听其入寺也。其徒以基业事重。不能从。充叹曰。生不值佛。已是罪缘。正教不行。义须早死。何虑方土不奉律仪乎。誓粉身骨。用严净土。遂于香炉峰上。自投而下。俄觉首转向上。足蹈虚空。飘然至地。不损一毛。即山半之深谷中也。众初莫知所在。后或闻有语声者。四顾险峭。无行路。就视之。则充趺坐。诵经自若。众感动迎还。为断女人。如所诲焉。更六年乃卒。时盖开皇之季云。

　　隋慧重

　　姓郭氏。雍州人。生而勇悍。靡所怯惮。凡世有所谓魔魅妖怪之地。必勇往而破除之。亦足以见其持戒之力。履道之志也。仁寿间。诏置塔于泰山之岱岳寺。阅四年。又置塔于隆州之禅寂寺。其放光雨华舍利等瑞。具别传。

　　隋慧觉

　　其先太原晋阳孙氏。江右丧乱。徙居丹阳之秣陵。方觉之娠也。时志公适至。谓其家当出神童。俄而觉生。八岁入道。即依兴皇朗法师学既而叹曰。是岂足以澄神入慧哉。尝闻摄山泉石佳胜。诚息心之地也。乃抠衣往从慧布法师。请开大智度论。以餐服幽微。陈晋安王伯恭。刺史湘州。并要一众。南游弘化。吏部尚书毛喜。护军将军孙玚。并鞠躬顶礼。左卫将军傅縡。通内外学。平居慎许可。每见觉则心形俱肃。谈论为倾倒。随平江表下令。一州惟留二寺。余从屏废。觉闻惧焉。于是百舍扣阍。天听斯允。炀帝在蕃邸。出镇淮甸。复赐书。请住慧日寺。及正位青宫。令旨使知江都宝台经藏事。大业二年从驾入京。感疾于路。三月二十二日。至泗州宿预县卒。春秋五十三。其年五月十三日。还窆干江阳县之茱萸里。其碑则秘书诏诰舍人虞世南制序文。金紫光禄大夫内史侍郎虞世基制铭。门人智果立。

　　隋静端

　　一名慧端。年十四从僧宝禅师。受心法。后复依昙相禅师。参证。则所获益以加妙。及周而废教之祸起。端则遍敛经像。埋匿深僻地。至隋发之诸图庙。皆赖其用。端谦损俭退。无所竞名称。操行为时敬慕。汉王谅师事之。上与后宫。皆禀归戒。尝留宿禁中。端独引去。不奉诏。所赐牙席檀龛。诸珍玩物。至今以悬之屋梁云。仁寿间诏葬舍利于豫州。白光宛转。为五彩流溢。函石镌铭。当皇帝字变金色。事具别传。炀帝嗣历。立大禅定寺于京师。诏选海内名德居之。以追严大行冥福。而端寔首领纲任。众咸肃然。大业二年冬十二月二十七日。终于禅林寺。春秋六十有四。

　　隋大志

　　会稽山阴顾氏子。幼依天台智者顗禅师。出家。形神洒落。超然物表。禅师以其志之大也。因以名焉。专务禅诵。遍参哲匠。开皇十年。游庐山住峰顶寺日课法华不怠。后于莲华山甘露峰南。建静观道场以业头陀间绝粮粒。无馁色。每舍躯命。以悲济豺虎。而豺虎辄避去不伤。如是七载。所守弥厉。晚住山之福林寺。大业之变。教法陵迟。乃服衰经恸哭佛堂中。三日夜。或慰喻之。则曰。予以缘报。所值如此。要当走扣天阍。以伸明之耳。遂走京师表请。隆尚三宝。且愿然一臂以谢。诏可。仍集七众。设大齐。以赞其成。志则不食三日。升高座。烧铁烙肉使裂。又烙其骨。悉令焦黑。于是布缠蜡灌。而烟焰发焉。光映岩谷。观者皆不自安。而志方唱经偈。叹佛德为众说法。言笑如常。时及臂。尽火灭。下座。趺坐入定。七日而卒。春秋四十有三。

　　性善词章。尝撰誓愿文。七十余纸。行世。读者兴起。

　　隋彦琮

　　赵郡柏人。李氏子。世衣冠。性姿强记。十岁礼信都边法师出家。名道江听十地论。十二岁诵法华经于巏嵍山。顷之游邺都历诸讲席。仍反乡寺。开无量寿经。时郡佐太原王邵尤敬仰焉。齐武平初。入晋阳。会文宣西幸。承其誉。诏讲仁王经于宣德殿。帝及太后六宫。文武寮穼咸会。侍中高元海掖江升座。国统僧都接侍。徒众二百皆英髦。江神气谈吐坚朗。剖析无底滞。帝惊异以为希有。时年才十四。年十六丁父忧。且进具戒。戒本万言。次日晡皆暗诵。周武黜释尚老。江始更前名。纵发变服。以大易老庄。陪奉廷论。而帝之所著道书。无上秘要者。亦与力焉。宣帝尤嘉。赏。屡授官弗就。朝士王邵辛德源陆开明唐怡等。交善。号文外玄友。大像二年。稍为诸贤谈般若。大定九年。同沙门昙延等。得请依旧剃染。于是隋文帝方位冢宰。而琮年二十又五矣。二月十三日。帝受周禅。建元开皇。诏讲筵四时。相继勿怠。沐道者万计。着内典文会集。𨤲正沙门唱导法。三年帝幸道坛。见老子化胡昼像怪之。诏沙门道士对诰。且诏苏威杨素何妥张宾等详定。时琮亦与焉。道士伏其妄。作辨教论二十五条。援据切实。诏赞译新至梵夹。驾东巡。诏扈从。时炀帝在晋邸。出总河北。旋途并部上谒。讲金光明胜鬘般若等经。秦王俊镇太原。居其宅。一夕梦。人身金色三丈。授玻璃酒碗曰。可饮尔。辞以律所遮不敢。至是见王所事像如之。

　　十二年。诏住大兴善寺。掌翻译。每设大斋。琮为宣导。曲尽衷诚。帝頋之感动。住晋王日严寺。日阅大品法华楞伽维摩摄论十地等。仁寿初。送舍利葬并州开义寺。末年又葬复州龙盖寺。瑞应莫殚纪。作舍利瑞图经。国家祥瑞录。大业二年。东都新治。沙门诣阙贺。诏特留叙旧。诏处洛阳上林翻经馆林邑平。获经五百六十四甲。一千三百五十余部。多梨树叶昆仑书者。诏送馆。琮披揽。而编录之为五卷。又分七例。所谓经律赞论方字杂书也。必用隋言译。则当成二千二百余卷云。共裴矩修天竺记。前后译经。凡二十三部。一百许卷。素患虚。冷六年七月二十四日发痢卒于馆。年五十四。丧归柏人葬。

　　隋𩇕渊

　　姓赵氏京兆武功人也。世累冠盖。出家年十三。逮周祸之作。嘅佛日之沦匿。乃抉日自誓。无毁戒足。隋室隆尚正法。即再剃染。而慧业仍旧。自华严。地持。涅槃。十地皆一闻便讲。众莫不叹伏。然其軏身范物。讵殚详叙。尝依灵裕法师于东夏。门人以其戆率侵易之。独裕公异其器宇。引与之语。果颖㧞。大加赏识。曰诚吾徒也。遂燕寝与俱。入关屏迹终南山至相寺。及裕被诏入朝。每暇则过渊谭笑欣畅。且以其上所施予。为渊移寺路。知风水者善之。

　　大业七年。四月八日。以疾卒于所居寺。寿六十八。前卒之十日。忽平生所持瓦钵。无故破为五片。渊谓人曰。钵吾命也。今如此。五阴散矣。又方属纩。钟撞之嘶。破不成声。弟子法琳。建塔立铭。

　　隋靖玄

　　姓赵氏。天水人也。七岁为郡学诸生。隋初受老子法。俄悉谢去。专志经部。而频升高座。允迪玄徒。禀具已后。声闻益播。然以秦凉习俗浇薄。欲𨤲正之。以永慧命。诏从焉。即颁进修之法。下河右使依用。元德太子。尤加钦挹。降令召至。仍俾大兴善道场。盛弘讲会。时粲法师在座谓曰。西土自道朗至今尔其接轸矣。会文帝升遐。郁兴禅定。遂应诏居之。大业七年正月二十九日。无疾而化。春秋四十有三。玄姿性慈恕。遗言必弃骸林野。于是其乡里慧严遵行之。旋收舍利。构塔于终南龙池寺之西岑。冀州沙门明则。文以铭之。用旌厥德。

　　明则始犹未有声誉。及制觉观寺碑。㒒射杨素见而奇焉。且奏住仁寿宫三善寺。东都译经。又入馆知缀缉。薛道衡曰。则公之文。屡发新采。英英独照。隋末卒。有文集行世。

　　新修科分六学僧传卷第十五
卍新纂续藏经第 77 册 No. 1522 新修科分六学僧传


　　新修科分六学僧传卷第十六

　　浙东沙门　昙噩　述

　　　　戒学

　　　　　护教科(二)

　　唐智诜

　　字慧成姓徐氏徐州人。炫法师之弟也。生长西蜀。遍游律肆。以周武之祸。乃东入关。隐于终南太白之间。形影相吊。有隋光启正法。招徕硕德。率先于长安弘阐毗尼。听众填拥。后以请戒者。諠扰日甚。乃辞入龙居山寺。以自燕息。蜀王秀。出为益州总管。意欲镇静坤维。廓清井络因先与诜书。使导己志于民。且以邀诜。于是诜答之。其略曰。辱使至披阅循环。一言三复。文清渌水。理析秋毫。贫道宅身幽谷。四十余载。不谓耆年有幸。运属休明。伏惟相王殿下。德隆三古道振百王。攘臂而归故里。衣锦而旋本邑。百姓有再生之期。万物有息肩之。望。剑南长幼。并俟来苏。岂藉微风。自然草靡。当劝诸首领。越境参迎。

　　秀得报焚香作礼。以示军中曰。人物之归。律师力也。诜自尔还蜀。住法聚寺。道俗殊崇向。尝设大齐。炫法师在座。诜捉箸问之曰。此处护净否。炫曰初还囱遽。不护净也。诜掷箸而起曰。宁啖屠儿食。何致啖此洋铜哉。时众数千俱散去。其严惮若此。僧道恢者性勇暴。遥见辄走匿。或曰卿于他人。未尝有畏者。而何独畏诜律师耶曰渠佛法中王。何得不畏。曰以卿膂力。自可敌渠百数十耳。复奚畏曰今吾望见之。则已百脉俱沈。四肢不举。尚敢言敌。

　　武德元年十月一日。无疾而逝。寿八十。

　　唐普旷

　　俗姓樊氏。扶风人。七岁依上圆禅师出家。为沙弥。居山饵柏。一十五载。日夕看诵勤至。进具后。行头陀法。乞食人间。栖林宿冢。二十余载。后游聚落讲席。听其议论。即升高座以讲。皆新奇颖㧞。而听者莫不悦服。方周武龙潜。每抗河辨。尝居樊川。人有索其首者。旷引刀将刎。其人止之。又从索耳。刖慧之无难色。周建德间。将废二教。关中五众不安。旷躬诣帝廷陈谏。弗听。退而遂混俗焉。帝置通道观。以存李宗。仍养学士三百人于内。选佛道奇材充之。旷以义理精通。任居学正。项之罢。复擢任岐山从事。毡裘纱帽。鬓垂帽外。帽系颔下。以为常。公事判断如流。稍繁剧。竟去曰。我本道人。谁能堪此。隋祖相周。先立菩萨僧百二十人。其相不剃剪。而冠服如俗礼。并访求前日之有声者。为之。旷寔当其一焉。俄悉仍旧。居兴善寺一日道士。共移通道观钟于玄都观曰已得旨矣。旷率其属。争之曰。我学正也。宜得钟。道士相观散去。炀帝在御。诏居禅定寺。大业末。诏任僧纲。武德三年三月卒于慈门寺。春秋七十三。遗命舍身。不须茔垄。弟子拾萃余骸。塔于终南龙池峰。

　　唐昙选

　　姓崔。高阳人。天恣镶玮。不偶时俗。通经惟务大义而已。不以文句琑屑为学。然尤𨗉于涅槃。晚居并部之兴国寺。每众集。必推坐端。酬问之间。辞辨宏放。婴其锋辄推挫。时人以豹选。目人扬谅之乱。贼以兴国寺为甲坊。以武德寺为食坊。及扬素以官军入城贼皆就擒。且责问诸僧。为贼巢穴状。僧辞曰。王力严切。不敢遮约。盖谓镇守者。有以激变之也。于是素怒曰。初激变时。且有几僧谏王而被杀者。所云王力严切。不亦诬乎。此其情皆同反。可依军法行事。时选出众对曰。比者不轨之民。动于天纪。皆由慈悲之化。陵迟至此。诚僧等之罪。公幸见教。岂敢逃责。素乃悦。因悉屏退僧众。而独留选论议。迫莫始罢去。余僧亦无所问。大业之季。兵饥荐臻。分卫莫足给。兴国仓廪虽富。客僧尤为阍守者拒绝。选念以为此灭法征。每操杖逐阍者。而进客于堂。日盈座。子弟以卑少。噤莫敢语。久之众约。独许选纳。客余不得为例。后置大枪房中。日以所受于常住。与诸乞丐。而得者并为饘粥手斟酌。列坐群饿。而赋之惟均。迄岁稔罔怠。众赖以活。

　　国初沙门智满。有重名。居义兴新寺。听学去来。余三百人。规制严整。一日选竟造寺庭诘曰。卿等饱食暖衣。政复何所进修。而风声洋溢。其无乃罔冒欤。且吾徒之所行。必据经诰。今兹所据。寔何经。曰方等经忏。曰试为我读之。才阅首卷曰。此经有四卷。可使四人一时读也。沙门道绰从旁曰一时读。则听者或至昏乱。曰吾听岂同汝听耶。于是四卷一时读。读未竟遽止之曰。陀罗尼力。有如此者。又曰。流俗矫诈。蠹蚀佛法。汝能知所凭借则庶几。

　　武德八年。闭门养痾。益自省。问候者充牣庑宇。选尸卧。引衣舒足曰。吾兹定生何处乎。道绰曰。阿阇黎西方乐土。名安养国。彼佛愿重。欲往生者。无不摄受。选咄之曰。为身求乐吾非汝俦。绰曰审若尔则无生耶。曰无生则无所不生。遂掩息。寿九十五。

　　唐法通

　　龙泉石楼人。地属隰州。群山险隘。夐僻见图谍。多幽僧介士居之。风俗尤薄恶。游僧或有道于其间者。以不知所向而问。其人则遭灰面之辱。通时虽未出家。每厌苦之。开皇末。举室从释。谓人曰。吾今乃得脱杻械。辞钳[金*犬]矣。抵州委二男二女并妻于僧尼寺。己以弟子。礼事通化寺明法师。自尔道风所被。尽汾晋。莫不推慕。村邑聚落。月建斋会。且则饼饵相馈遗以解斋。高门大第。直造堂奥无拥滞。主人迎笑。如旧知识。此其习俗至今。

　　尝值县令于甲野间。问通何僧。曰山客。令命拘系以听。通即绝粒。绕狱行道。是夕狐鸣令听事。尊幼寝寐不能安。且欲纵之。通不肯曰。我方以为乐。虽纵我焉适哉。且不食行道自若。狐夕鸣益甚。又明日父老相与譬解。乃引去。

　　又暮投宿一村舍。犬啮胫。血濡踵。犬寻震死。传者异焉。

　　唐法藏

　　颍川颍阴荀氏子也。三岁丧父。十岁丧母。孤独孑遗。无所依赖。周天和二年。藏生二十二岁矣。上适于二月八日。度僧以祈福。藏因剃落。四年皇子生。诏选名德于醴泉宫。藏复与其数。时武帝在春坊。趋至殿下。以鲜卑语。问众僧。众僧不时对。藏独进以鲜卑语答所问。廷臣皆喜。诏谓道人身小而胆大。乃敢答太子语如此。仍赐钱奖谕。由是恩眷优渥。

　　建德二年。徙居终南之紫盖山。三年正月八日。偶得杏实七枚于绝顶。食之甘美。然地僻天寒。卒不知所从来云。未几。而废教之祸起。唯藏山居。独若无与。如是八年。每念下山。以身徇法。大象元年九月。扣关将谒帝。吏诃止之。武侯府上大夫柘王猛。次大夫乙娄谦。诘所自。及朋侣施主姓名。藏辞曰。贫道以山林为家居。鸟兽为徒侣。草木为粮粒。且溥天之下。莫非王土。而紫盖山陛下之畿甸。若是则朋侣施主。皆陛下也。尚何他问哉。猛等以闻。诏曰朕欲以菩萨仪相治化。此僧既近自紫盖山来。其今长须发。着衣冠。为陟岵寺主。诏内史沛国公宇文译。检校施行。内史次大夫唐怡元行恭以为非先制不奉诏。十月复谒于城东。引妙庄严王二子谏父事。且曰陛下昔为臣子。不能匡谏。遂致先帝。毁圣典。冶灵像。其酷甚于秦之焚书坑儒。上怒。诏即杀之。沛公为营救。上少解。因问沛公曰。道人怖否。进曰。道人愚戆。不知忌讳。身触刑宪。安能无怖。上愁然变色曰。此固佛经所谓护鹅比丘也。昔闻其事。今见其人。是又可杀乎。宜原之。赐菩萨衣冠。主陟岵寺如前诏。藏遽引辞。愿自便。诏御史鲍宏。听藏于万年长安蓝田盩屋鄠杜五县。游行。以俟寻访。大象二年五月二十五日。惰文帝以冢宰。作兴教法。六月藏下山。复从剃落。施法服一具。杂彩十五段。青州枣一石。还山。七月又承命下山。议化事。十五日诏景陵公。偕藏检校。度僧百二十人。并赐法衣以归。独留藏宿相府。

　　大定元年二月十二日。隋受周禅。改元开皇十五日。诏追前度诸僧。于大兴善寺行道。二年诏内史舍人赵伟。命所司。月给藏伏苓枣杏苏油柴炭等料物。以为恒。十四年。自请罢所给料物。武侯将军素和业。捐宅构寺。以奉藏。右仆射苏威。并建寺之大殿尊像。藏斋万僧。以落之。于是舍人裴矩。宣诏曰。藏禅师落发僧首。且躬设大斋。弘法之盛其孰可等。今所住寺。可名法济。久之慈及畜类。鹅知时旋绕佛座。犳过中不食。炀帝居晋邸。其少子夭殂。寓瘗于藏寺。将出镇淮海。手书铭。以勒之曰。世途若幻。生死如浮。殇子何短。彭祖何修。呜呼予子。有逝无留。永为法种。长依梵俦。因以灵寿杖。施藏曰。每䇿此时。幸相忆也。藏曰。王以爱子。留寄法门眷焉。其情能复忘乎。是犹杖之于藏也。王不能忘。藏其敢忘哉。十六年。上幸齐州不豫。诸王贵人。造观音像。为上祝禧。诏迎置法济寺供养。仁寿元年。上造等身释迦六驱。诏如前迎置。大业二年。元德太子薨。凡严荐功德。必委藏营治。大业之季。诏易九宫为寺。以藏补充太平宫寺上座。贞观初。淮安王首隆敬慕。俄而王薨。藏亦云逝。三年葬干阜南云际寺。沙门孝才。为铭辞。刻之贞石。

　　唐明瞻

　　姓杜氏。恒州石邑人也。少有操行。年逾志学。已复淹贯经史。郡举充赋。不从命。寻依飞龙山应觉寺剃落俄听大论于邺下大集寺。道场法师轮下。会废法。乃遁之东郡山谷间。及隋受禅。诏住相之法藏。寺开皇三年。诏翻译。仍徙居大兴善寺。顷之众举知寺任。大业二年。僧有以愚戆。犯朝宪者。有司以闻。时上方盛陈军旅。将郊见怒曰条制久颁。义须致敬。今诸僧皆前伫。无复礼貌何也。于是黄老士女。莫不匍匐罗拜。而僧则自若。瞻因出众对曰。陛下必欲尊教。则固法服不合敬俗。诏曰。若以法服不敬俗。宋武奚为行之。曰彼无道之君。又岂可以上并圣明哉。帝连问者五。且使舍人遍语之。终不拜。帝顾左右。录抗辨者名。明日瞻诣阙陈谢。帝夷然。即诏二禅定寺。各馔合京僧众。䞋以束帛。后谓宰臣曰。今天下为大法而不畏生死者仅一僧盖指瞻也诏住禅定众因举充知事上座。总摄寺务。入国朝仍旧。贞观初。诏对内殿赐食。食毕。从容备陈慈悲之理。上大悦。诏断屠杀。每岁以三月六日皆蔬素。凡昔日征讨行阵之处。必置佛寺。以凭济度。如同州昭云。晋州慈云。吕州普济。汾州。弘济。治州昭福。郑州等慈。洛州照觉。七寺之创。寔自瞻发之。瞻则磬衣盂之资。岁馔千僧。并书大乘经论施学者。以报母恩。俄徙太乙山智炬寺。则其齿已迈矣。益以衰惫。须医疗。乃归兴善就药物。寻盛设共养。延请京城大德辞诀。玄龄房公如晦杜公。以归檀币山积。明日返智炬。坐念净土。告侍者曰。阿弥陀佛来也。顷之又曰。二大菩萨亦至。吾于经中所说观门悉有成就。所未成就者。余四门耳。今既具见。一何快哉。遂奄尔而逝。二年十月二十七日也。寿七十。奉命阇维。反火灭。骸骨栓索全具。惟顶上晔晔有紫光。遽瘗于岩下。

　　唐慧乘

　　彭城刘氏子。其先出汉裔。祖欣。梁直前将军琅邪太守。父雅。陈兵部郎中。

　　叔祖智强。少出家。负重名。陈任广陵大僧正。善成实论及大涅槃。乘年十二即师事强。服膺讲席。十六白强。听智嚼法师成实论。于杨都之庄严寺。时有陈方继梁统。而武帝尤崇尚教门。屡阅仁王。盛张斋席。乘因获对御论义。辞辨绝出伦辈。上为眷眄。四月八日。上又于寺义集。乘竖佛果出二谛外义。有法师。旧居开泰。后入祇洹。问曰。为佛果出二谛外。为二谛出佛果外。乘质曰。为法师出开泰。为开泰出法师。曰如鸳鸯不栖圊厕。曰释提桓因不与鬼住。曰鸠翅罗鸟。不宿枯树。曰大海不宿死尸。皭时在座叹曰。勍敌也。其锋难当。就上前。脱所著天柱纳伽黎赏之。由是声誉益起。桂阳王。毛尚书。江㒒射。等并伸敬慕。

　　隋初太尉晋王于江都。建慧日道场。乘奉教旨迁住仍蒙待以家僧之礼邀与入朝遇净影慧远于讲次。谈论若倾注。远惊叹曰。何物吴僧如此。世岂复有愈于此者乎。盖未尝相识。而创见之也。归慧日。益纵材辨。寺之宿硕。咸屈伏。王闻之喜。赏帛百缣。隋高祖。将巡岱宗。驻跸伊洛。诏遣江南关东大德。登殿竖义。乘应诏。答者靡抗。上嗟异。隋开皇十七年。出所积。以金玉装饰香台一具。施维扬永福寺。隋大业六年。诏诸郡。别选三大德于东都四方馆。阐仁王经。仍诏乘充大讲主。连三昼夜不卧。驾幸张掖从之。诏为高昌王麹氏。开金光明。麹以发布地。籍乘升座。

　　八年上幸东都。京师造七层木塔二。荐皇考妣也。因诏乘持舍利以葬。俄而公卿士庶。列树胜幢。三十余所。自兴善寺。迎佛灵骨。至禅定寺。乘演仁王经十二年。诏写龟兹国旃檀像于东都。以赐郡国。武德四年。国家初定天下。诏谓凡经乱地。僧之是非。难以分别。议于州县。可置一寺。寺留三十僧。以示宽恩。其余壹从汰去。上以洛阳天下之都会。固非他处所得比拟。然而虽有伪郑之变。犹许二百余僧。住同华寺况乘尝被污。而上素所钦向。亦莫之问。诏住胜光寺。寺寔秦国功德也。八年驾幸国学。行释奠礼。先是堂列三座。拟叙三宗。而儒杰释雄。李之俊伟。皆云合雾拥。以快观听。制曰。老教孔教。此土先宗。释教后兴。宜崇客礼。其令老先之孔次之。释又次之。时乘受众所推挹。已升座。闻制不觉失色。今上方在秦邸。位居百僚上。直视乘曰。但敷帝德。余无所虑。乘乃唱曰。上天下地。荣贵所资。缘业所由。必宗佛圣。今将叙大致。合具礼仪。并合掌虔跪。使师资有据。于是自皇储已下。皆降席跪听。乘则前赞帝德。次述释宗。后以二难。双征两教。上加叹美。顷之制问曰。昨有道士潘诞奏。以为悉达太子。不能得佛。六年求道。方得成佛。是则道能生佛。佛由道成。道。是佛之父师。佛乃道之子弟。故佛经云。求于无上正真之道。又曰体解大道。发无上意。外国语云。阿耨菩提。晋翻无上大道。以此言之。道大佛小。亦可知矣。乘对制。其略曰。聃生于周末佛出于周初。计其世。则二十许王。论其年则三百余载。岂有昭王时佛。退求敬王时道乎。向者道士李仲卿。所叙之道。有太上大道。先天地生。郁勃洞虚之中。炜烨玉清之上。是佛之师。不言周之老聃也。三皇无聃。五帝无聃。而所谓道者。未尝无也。自关尹请著书。窦后命兴学。然后聃之道。始行世。而道非独指聃也。易曰一阴一阳之谓道。阴阳不测谓之神。夫阴阳且不可测其所生。而又奚能生佛哉。车胤云。在己为德。及物为道。殷仲文曰。德者得也。道者由也。论衡曰。立身之谓德。成名之谓道。道德也者。非必其人之霞服金冠玉圭朱履。别号天尊。居大罗之上。治玉京之中。而独名大道者也。贞观三年。乘于胜光寺。起舍利宝塔。像设庄严。备诸神变。并建方等道场。昼夜六时。行忏悔法以报圣上待遇之恩。四年十月二十日。终于所住房。春秋七十有六。门人道璋等。奉遗命。阇维于南山之谷口。敛余烬。塔于胜光。沙门法琳制碑文。

　　惟乘。身历三朝。政移六帝。频婴宠頋。履接纶音。外则王公卿士。内则妃后嫔姬。皆禀戒香。共申师礼。所讲涅槃般若金鼓维摩地持成实等。各数十遍。

　　璋其族属之犹子也。善呗赞。职充都讲。

　　唐宝琼

　　生于益州绵竹之马氏。小年出家。清贞俭素。两日必读大品一过。及迁居福寿寺。乃率诸邑。共结义社。每社三十人。月营斋诵大品。人各一卷。如此殆盈千社。始其地不奉佛法。独奉五斗米道。凡隶其下者。名之道民。一日大作道会。邀琼甚勤至。琼往辄坐。曾莫礼。佥以为天尊当拜。琼谓曰。邪正道殊。所事各异。吾法天尚弗礼。况于老君乎。兹吾不当礼而礼。必贻公等羞。众请不已。遂致一拜。即像与座皆摇动。再拜像仆而座败矣。众惊惧。请受归戒。县令高达知所赞佐。更延僧阐法。贞观八年终。

　　唐僧凤

　　姓萧氏。梁诸王孙。父长。陈招远将军新昌守。以凤夙有令誉。姿非世俗所堪。隋开皇初。僧粲法师。名重海寓。乃委心请道。事以师傅之礼。粲察其精爽。授以真乘。开十等之差。疏八势之位。凤领略无遗。

　　会炀帝御极。文物一盛。大业间。驻跸南郊。诏曰。军国有容。华夷不革。尊主崇上。远存名体。条格久颁。柰何抗礼哉。于是老氏之徒皆拜。唯佛氏僧尼。相视无拜者。时沙门明瞻。先答诏不听。频诏催拜。凤方主崇敬寺。位次殊下。不得已而进。奏其所以弗敬之理。授据莫不确实。竟罢。

　　隋献后崩。禅定斯构。辟入道场讲解。贞观中。中书舍人杜正伦奏。住普集寺。寻更右迁定水寺上座。顷之岐州西山龙宫寺迎请。其寺北背层岩。南临清渭。石镜耀日。松萝冒空。畅悦幽情。即不辞而往赴。及疾犹能起开法华。以示最后言别之益。以其年十二月二十三日终于寺。春秋七十七。塔全身于陈仓县之北原。弟子法位树铭。左㒒射燕国公张颋文。

　　唐慧净

　　生常山真定之房氏。从父徽远。隋国子博士。净年十四出家。日记八千余言。听大智度杂心婆沙等论。及他经部。隋开皇末。戾止帝城。嘉声远播。学徒钦属。

　　大业初。尝至槐里。遇始平令杨宏。集道俗于智藏寺论义。且欲令道士先升座。时吾释虽殷。莫敢言其非者。净出众谓曰。明府盛结四部。铨衡两教。窃有未谕。请咨所疑。何者。盖宾主有常礼。其犹冠屦之不可颠倒。岂于佛寺。而先道士乎。明府教义有叙。请毋坠彝伦。令曰。旨哉几误。遂先僧。道士于永通。令所重者。使六义曰。有物混成。先天地生。吾不知其名。字之曰道。令即命净申释。且曰。法师必须辞理切对。不得犯平头上尾。于时令冠平帽。净因戏曰。贫道又不冠帽。宁犯平头。令曰。不犯平头。则犯上尾。净曰。贫道脱屣升座。自可上而无尾。明府解巾冠帽。可谓平而无头。令有腼容。净因问通曰。有物混成。为体一故混。为体异故混。若体一故混。正混之时。已自成一。则一非道生。若体异故混。未混之时。已自成二。则二非一起。先生道冠余列。请为稽疑。于是通遂茫然无对。净曰。先生既能开关延敌。焉得息鼓偃旗。便尔败绩。頋谓令曰。明府既焉道助。何以救之。令亦赧然。尔后虽屡进援。皆应机摧挫。

　　武德初。神尧皇帝幸延兴寺法会。三府官僚咸集。时清禅法师。立破空义。相府记室王敬业。奏诏净对论。问曰。未审破空。空复何破。答以空破空。非以有破。曰执空为病。还以空破。是则执有为病。还以有除。

　　贞观二年。梵夹新至。诏所司选名德翻译。净当笔受。出大庄严论等。撰疏三十卷。波颇三藏曰。此非东方菩萨耶。

　　十三年。高宗居东宫。集诸宫臣。及三教学士。于弘文殿。令与道士蔡晃抗论。晃整容问曰。经称序品第一。未审序第何分。净曰。如来入定征瑞。放光现奇。动地雨华。假远开近。为破二之洪基。作明一之由渐。故为序也。第者为居。一者为始。序最居先。故称第一。晃曰。第者弟也。为弟则不得称一。言一则不得称弟。两字矛盾。何以会通。净曰。向不云乎。第者为居。一者为始。先生既不领前宗。而谬陈后难。便是自难。何成难人。晃曰。言不领者。请为重释。净于是启东宫曰。昔有二人。一名蛇奴。道帚忘扫。一名身子。一闻千解。然则蛇奴再闻不悟。身子一唱便领。此非授道不明。但是纳法非俊。晃曰。法师言不出唇。何所可领。净曰。菩萨说法。声震十方。道士在座。如迷如醉。岂谓形体有聋瞽。其智抑亦有之。晃曰。野干说法。何由可闻。净曰。天宫严卫。理绝兽踪。道士魂迷。谓人为畜。国子祭酒孔颖达。从旁进曰。佛家无净。法师何以构斯。净启东宫曰。如来存日。已有斯事。佛破外道。外道不通。反谓佛曰。汝常自言平等。今既以难破我。即是不平。何谓平等。佛为通曰。以我不平破汝不平。汝若得平。即我平也。而今亦尔。以净之诤。破彼之诤。彼得无诤。净亦无诤也。于时东宫。语颖达曰。君既剿说。真为道党。净复启曰。净闻君子不党。其如祭酒亦党何。东宫怡然而笑曰。不图法乐之至于斯。俄而东宫下令。请主普光寺。仍知本寺上座事。笺辞不许。

　　净材赡学富。既弘经论。兼缀编章。杂心玄文三十卷。俱舍疏三十余卷。金刚般若释文。太常博士褚亮为之序。法华缵述十卷。胜鬘。仁王般若。温室。盂兰盆。上下生。各出要缵。英华诗集十卷。吴王咨议刘孝孙为序。其余著述。不尽录。十九年更崇翻译。诏下已谢病矣。时方六十有八。后莫悉所终。

　　唐慧琎

　　姓吴氏。杨州江都人。七岁依荣法师出家。每从荣游履。未尝敢离。侍立夜深。辄席地卧荣床下。听采摄论。即能讲说。时辈大加嗟赏。仁寿中。荣被诏入住禅定。𢹂琎俱。及受具。专精律部。禀涉遵首二师阐演。各二十余遍。故于摄论律部。尤造微达奥。人以为寄大乘而弘行范。有未易以企及者。大业之季。四郊多垒。司竹群盗鼓行而前。莫之与抗。禅定诸宿。以琎智谋勇力可任。乃于昆池一庄。设楼橹防拟。一旦盗大至。旌旗亘十里。琎因尽屏战具。备治肴膳。躬诣营中。延致凶党。使饱啖酣饮乃已。盗相谓曰。此健道人何可负也。仅取其牛十头而去。行至中道。复以还琎。贞观初。任云华寺上座。未几。征为普光寺纲维。八年冬卒。寿五十余。若夫满德善智真懿敬道者。又皆琎之同学也。慕义相朋。多沦物故。悲夫。

　　唐智实

　　姓邵氏。雍州万年人。儿时恢诡超异。与群童戏。发言必涉佛乘。眉间白毫。可长数寸。光映颏颡。十一岁出家。住大总持寺。听涅槃摄论俱舍毗昙等义。皆领其微奥。武德四年。初平王世充。上居秦邸。教旨远召。慧乘道宗辩相大法师。并京邑诸德二十余人。法集弘义宫。实年十三。处末座。上令对论。而言辞清卓。惊施前闻。余无敢继响者。上及诸王叹曰。此小师俊烈。异日必能绍隆三宝矣。沙门吉藏谓之曰。子有瑞相。当蹑迹能仁。恨吾老且死。不及见耳。

　　七年突厥犯豳州。京师戒严。僧法雅者。蚤以佞媚。幸于高祖。高祖予之妻妾。而奴畜之。至是请择京寺之僧骁悍者千人。别为一军。使己将之以御敌。实年二十一。察知雅之举事。诚怀异图。祸败之来。为大法累。乃致书于雅曰。与子同生像季。共属陵迟。悲六道之纷然。悯四生之未悟。子每游凤阙。恒遇龙颜。理应洒甘露于帝心。荫慈云于含识。何起善星之悖见。鼓调达之恶风。令善响没于当时。丑声扬于后世。岂不以朝含安忍。省纳刍荛。恣此愚情。述斯顽见。且自多罗既断。终不更生。析石已分。义无还合。急持衣钵。早出伽蓝。使清浊异流。兰艾殊臭。则朝廷息于讥论。梵志寂于谤声。定水噎而更通。慧灯晦而还照。毋终自蔽。幸悉此言。

　　雅得书逾怒。科督糇粮器械益急。克日将发。实宣言于众曰。雅将构逆。坏大法轮。诚为魔事。因大哭。千僧同时俱哭。声震原野。闻者悲之。实遂前击雅数拳。雅走匿。遽以事闻。诏付法推劾。实无惧色。后以仆射萧瑀奏。释其罪。放令还俗。其千僧亦停罢。各复所住寺。

　　贞观元年。诏遣治书侍御史杜正伦。检校佛法。实惧雅犹滥清众。致书于杜公曰。沈俗僧智实白。实怀橘之岁。涉清信之名。采李之年。叨息慈之位。虽浅智褊能。然敢希先达。窃见化度寺僧法雅。积善因于曩世。受福果于今生。如安上之游秦。似远公之入晋。理应守护鹅之行。持结草之心。思报皇王之恩。奉酬覆载之德。顾以支提净院。恒为宰杀之坊。精舍禅林。镇作妻拏之室。脱千僧之服。四悔兴动地之悲。谤七佛之经万国怀诉天之怨。自汉明感梦。摩腾入洛以来。如是之僧。未之闻也。皇帝受禅。抚育万方。叹使王道惟清。法界无秽。公䇿名奉节。许道亡身。除甘蔗之灾。拔空腹之树。使禅林郁映。慧华扶疏。茂实嘉声。震于邦国。宁能忍斯邪佞。仍捧钵于祇桓。弃我贞廉。绝游踪于塔庙。龙门深浚。奉见无由。天陛高悬。登对何日。惟公监同水镜。智察幽微。仰愿拯惊。翼于深笼。济涸鳞于穷辙。轻尔于陈。但增悚惧。伦以闻。诏曰。智实曩以暴悖得罪先帝。自还俗以来。而戒行弗亏。守道愈笃。其令出家如故。雅后竟以狂捐诛。

　　十一年。驾幸洛。诏以道士女道士。凡斋供行立之地。悉处僧尼之上。实闻之。因与大德法常。进表谏。其略曰。国家以本系出自柱史。故推尊祖之心。以尊其教。然不知今之道士。乃三张之流。寔非老子之裔也。若使位在僧尼之上者。诚恐真伪混淆。有损国化。谨录道经。及汉魏诸史。佛先道后之事于前。伏冀天慈。曲垂听览。

　　上遣中书侍郎岑文本。宣诏曰。明诏久行。不伏者赐杖。遂各杖之放还。寻遁迹于渭阳之三原。信慕之士。日云拥。未几。感气疾垂亟。命弟子四人。舁其床。归所住大总持寺诀别曰。实以虚薄。妄厕僧俦。修短有命。夫复何恨。但以教法下衰。人根浅劣。用以慨然。比梦阿私陀仙见语云。自尔生生常得出家。想非徒言也。顷之乃瞑。即二年之正月也。寿三十有八。葬南郊僧墓中。

　　沙门普应。姿性明爽。有材略。通涅槃摄论。方傅奕肆谗毁。群僧坐视。莫之用力。应乃入太史局。召奕对论。凡所问。奕不能答。但云。秃丁妖语。谁复叙接。应曰。自古圣贤崇尚。而卿独侮慢。非妖孽而何。退而着破邪论二卷。背负籧篨。诣朝堂经进。且䞉治藁本。委之翰馆郎署。使达上听。以售其说。苟遇奕。则牵挽遮邀。折以正理。奕素无学。至是辄杜口而已。

　　其师法行。尤刚断。房居日常自课不少怠。见废塔坏祠。必加缉理。武德初。所在诸刹。尤未复行开接待。以济往来者。老幼归美焉。并隶大总持寺。故兹得以附见云。

　　唐法琳

　　姓陈氏。襄阳人也。其先居颖川。世业儒。琳尤俊爽。少出家。游楚郢。隐青溪山中。所学益进。肆口而说。肆笔而书。其文采皆粲然。骇观听。寻以孔李二教。与吾释为三。而孔固世间人伦之教。然李尚清虚。岂其迹不滞于世间哉。是必有奇章秘法。非外人所得而窥者。吾将求以尽见之。于是纵发戴冠。稍入其类。隋义宁初。仍获隶籍宫观。素善庄老。每谈演。道士率悦服。自尔悉以其畴昔所藏禁文。托之是正。张伪葛妄。无所避匿。而在我者。得以攻矣。武德初。再剃染。住京师济法寺。先是道士傅奕。窃反俗。为太史令。以旧习深忌佛法。四年条具佛法。无益国家者。十一事。以奏。上听之。诏集京师大德问。琳答诏。以为至道绝言。岂九流能辨。法身无象。非十翼所诠。但四趣茫茫。漂沦欲海。三界蠢蠢。颠坠邪山。诸子迷以自焚。凡夫溺而不出。于是中天王种。辞恩爱而出家。西夏贵游。厌荣华而入道。誓出二种生死。志求一妙涅槃。弘善以报四恩。立德以资三有。此其利益也。毁形以成其志。故弃须发美容。变俗以会其道。故去君臣常分。虽形乏养亲。而内怀其孝。礼乖事主。而心戢其恩。泽被怨亲。以成大顺。祜沾幽显。岂局小违。上智之人。依佛语故为益。下凡之辈。亏圣教故为损。惩恶则滥者自新。进善则通人感化。此其大略也。而奕所奏。有司未及施行。又多写表状。流布近远。使京室闾里。咸传秃丁之诮。剧谈酒席。昌言胡鬼之谣。佛日翳而不明。僧威沮而无势。于时道俗有明达者。皆作文檄以非奕。而上终以先入为主。卒莫之听也。琳因着破邪论。文多不录。论出。上稍寤。奕所奏且寝。东宫庶子虞世南。爱之为之序。奕愈不惬。复与其党。造论以斥佛圣。薰莸既杂。或者疑焉。琳为着辨正论八卷。颖川陈子良注释之。其序曰。昔宣尼人梦。十翼之理克彰。伯阳出关。二篇之义爰着。或钩深系象。或探赜希夷。名言之所不宣。阴阳之所不测。犹能弥纶天地。包括鬼神。道无洽于大千。言未超于域内。况乎法身圆寂。妙出有无。至理凝玄。迹泯真俗。体绝三相。累尽七生。无心即心。非色为色。筌蹄之外。岂可言乎。若夫西伯拘羑。遂显精微。子长蚕室。卒成先志。故易曰。古之作易者。其有忧患乎。论之与也。良有以矣。有道士李仲卿刘进喜等。并作庸文。谤毁正法。在俗人士。或生邪信。法师悯其盲瞽。遂着斯论云。可谓鼓兹法海。振彼词锋。碧鸡之锐竞驰。黄马之俊争骛。莫不叶堕柯摧。云消雾卷。但此论。穷释老之教源。极品藻之名理。恐好事后生。意有未喻。弟子近伸顶礼。从而问津。烂然溢目。若日月之入怀。寂尔应机。譬宝珠之烛物。既悟四衢之幻。便息百城之游。启所未闻。为之注解。

　　贞观初。上于南山。以大和宫旧邸。置龙田寺。琳爱其静僻。即居之。众举知寺任。十三年。道士秦世英。出入东宫。间摘琳论中语。风太子曰。此于皇宗。有所诽谤。太子以为然。转以闻上。上怒。诏沙汰僧尼。其余在者。宜依遗教经修行。否则亦从汰去。仍逮琳推勘。琳自诣公廷。就缧绁。诏问曰。周之宗盟。异姓为后。尊祖重亲。实由先古。何故不相体悉。首鼠两端。广引形似之言。备敶于渎之喻。琳答曰。武王大圣。周公大贤。与夫管蔡。皆兄弟至亲。或许祭以天子礼乐。或以车七乘。放之有邻。此无它。善恶之报也。书曰。皇天无亲。惟德是辅。方今天下一家。其谁非亲。老子曰。吾师西竺古皇先生。又曰吾师善入泥洹。绵绵若存。然则佛固老子之师矣。刘李之徒。无所知识。既师老子。又妄述以谤老子之师。世莫能知。故著论八卷。略对道士六十余条所言。并据史籍。非敢于国家。有所论议。如是辨对。二十余番。辞未尝屈。

　　诏又问曰。辨正论信毁交报篇。以为念观音者。临刃无伤。汝当自试。可至诚念之。七日之后。吾将刑汝。若念观音果验者。政亦无伤。若无验者。则欺妄之罪。必不汝贷。七日后诏问曰。有所念否。琳援笔答曰。自隋季扰攘。毒流四海。陛下以慈悲力。救护群生。苟非势至垂机。即是观音降迹。故琳于七日以来。不念其他。惟念陛下。诏遣治书御史韦悰问。昨诏念观音。如何却念朕邪。琳曰。以陛下之德之大。与观音等。念陛下者。所以念观音也。且琳所著论。特欲晓人心地耳。陛下过听。而加之罪。虽重刑之。于琳之心不损一毛。上稍寤。诏减死。徙之益部。行至百牢关。以疾卒于菩提寺。寿六十九。

　　沙门慧序。雍之武功人。善摄论。后以接待结众缘。琳之至百牢。序抚循之。备尽恩意。及死。犹枕其膝。哭泣踊躄。如亲戚。营葬东山之巅。树白塔。勒铭志之。

　　道士秦世英。旋为御史韦悰所弹。死大理狱。

　　琳有文集三十卷。行于世。

　　唐慧满

　　雍州长安梁氏。父粲。隋海叠等州刺史。尤慕佛乘。满七岁。志辞俗。粲每奖誉之。会有诏。许民出家。粲方为海州。遂俾满剃落。时仙法师名动京辇。以材学。居大兴善寺。粲及解印绶归。使满受业为弟子。仙又𢹂以住仁寿宫之三善寺。大业初。徙住大禅定。既进具。依智首律师。习毗尼。善威仪。结界登坛。身先众侣。咨考疑义。世尤推其详审。贞观三年。尝讲羯磨法于鄜城魏兵曹家。忽火燎草室。𦦨得风炽甚。满索水噀之而灭。识者以为其戒德使然。七年诏。偕诸大德。住新寺。未几。诏充弘济寺上座。其规制之严。至今有可畏伏者。集仙寺尼。铸老子真人像。私自供养。召黄巾辈。庆会堂上。并比丘斋。满呵止之。集僧行摈罚。仍以像改佛相。入太原寺。证果寺尼慧尚。侥幸出入宫禁中。先是神尧皇帝升遐。朝廷议。以尚所住寺。设灵位。尚谩以比丘寺应命曰。即己所住者。比丘率莫谁何。满集京邑三纲大德。二百余人。行摈云。自佛法流行。未有尼众。以官势力。夺比丘所居寺者。宜出众不共住。若四众。敢与尚等往来。及诸法事。与言论者。同此摈。于是尚大惧。诉东宫求解。有令遣檐事杜正言。集比丘僧解摈。满曰。殿下住持正法。慧满据法申理。今则违理附情。规模乱矣。即捉坐具退。而僧之留者。遽从解议。满闻之叹曰。党善者寡。柰何。后尚屡谢过。终不顾。

　　驾幸洛阳。天子以国姓故。俾扈从道士。先释氏行。非例也。满集僧二百。各脱袈裟。置顶上。进表谏。

　　晚以浴僧。祈生安养。十六年四月十二日。遘微疾。悉出所畜长物。属三宝。加趺坐绳床上。别寺众。问答之顷。精神不昧。俄而气上属口。乃逝。寿五十四。阇维于终南龙池寺侧。舌独不烬。虽益薪炼之经宿。色愈鲜赤。并葬之山中。其平生。讲律三十余过。着四分疏二十卷。京师净住寺沙门慧升为铭颂。见别录。

　　唐道积

　　出河东安邑相里氏。其居家名子材。年二十。遇洪湛律师。乃为剃落。而遁迹双岩。以求其志。复研心学于法朗禅师。影不出山者。三阅寒暑。既而叹曰。幽证固难。圣教须究。开皇十三年。就远行寺普兴法师。禀涅槃。十八年。造京师宝昌寺明及法师。咨十地论。又依辨才智凝法师。习摄大乘论。仁寿三年。听采地持于并州武德寺沙门法棱所。四年七月。杨谅反。遂与同侣素杰诸师。南旋乡里。弘阐涅槃摄论诸部。齿邻知命。则偏事地持。曰是戒勖之极。心法之要也。故德资皂白。道洽朱蓝。然于尼众。独不引顾。每谓其徒曰。女诚戒垢。圣典所诃。佛度出家。减损正法。闻名尚尔污心。面对岂云无染。且教贵清显。不参非滥。俗重远嫌。君子攸奉。余虽不逮。请遵其度。则其洁己高蹈之风。可想见矣。

　　先是沙门宝澄。当隋之初。于普救寺。创营百尺弥勒大像。始举事。澄遽告逝。耆艾请积继之。仅十稔而雕籹之工毕。道俗相与庆贺。初积既受请。夜梦。崖旁二师子。于大像侧。连吐明珠不绝。寤而念曰。师子以表法流无畏。明珠以表财施无穷。吾事其成乎。即命图其梦。张之像前。寺处蒲坂之阳。尤为一方形胜。像又殊特。诚古今天下之伟观。而积弊衣蔬食。剿志劬形。以成就之。可谓勤矣。故仆射裴玄真。刺史杜楚容。皆馈香致敬。赠衣求法。

　　隋之季。河东通守尧君素。议沙门守城。以御外敌。令曰。敢谏者斩。积奋曰。吾辈抗迹尘外。而世欲以卒伍辱之。可哉。于是偕道愻神素进曰。公亦闻人有不畏死者乎。夫死而有益。虽死无畏。弟恐无益而徒死尔。且昔者汉高尊四皓。而天下安。文侯重干木。而魏国治。今道人务德义。疏利名。其于四皓干木。亦庶几矣。而尊重之礼。不见得于公。顾将拘系。以从军役。则公之去汉高文侯远甚。而识者有以窥公也。公其图之。君素以积心气之壮。释不问。后君素竟为郡人薛宗所害。

　　积以贞观十年九月十日。终于所住。初积将终。曾无所苦。告门人曰。吾今年七十五。其死必矣。门人曰。师才六十九耳。诚能七十五。则犹有六年在。何遽辞耶。积曰。死生数也。数岂实法哉。亦假乎语言名字而已。吾昔日隶籍之时。刺史增吾六年。自今计之。则吾寿当尽。不三日果卒。

　　唐法常

　　姓张氏。南阳白水人也。高祖隆。仕魏之河北。子孙因占籍焉。少业儒。性厌烦杂。年十九。投昙延法师祝发。即学涅槃。而随以讲说。听者叹异。延尝三摩其顶曰。子当住持佛法矣。年二十二。摄论初兴。常以师门。多守旧章。鲜获奇致。于是历游秦齐赵魏。尽核成实毗昙华严地论之旨。积劳五年。而后出疏于上京以决群疑。隋齐王暕。以时望。召升高座。自是俦侣四臻。敷唱相续。大业间。诏居禅定道场。陶治尤盛。

　　国朝遐迩晏清。化风腾播。贞观译经。资以证义。且诏常知翻译任。普光寺成。诏居之。未几。诏为皇太子。授菩萨戒。九年诏为中宫戒师。兼补空观寺上座。新罗王金慈藏。弃位入道。航海求见。从受菩萨戒以归。十四年。僧有误陷宪网者。有司以闻。诏集京寺诸德于玄武门。普加责让。于是常上殿奏曰。僧等蒙荷恩惠。得预法门。不能严奉律科。致有上闻天听。特由常等。寡于训诲。不胜愧耻。遂引涅槃付嘱之语。上然之。因诏宥大理狱囚。又赐食而退。后以上惑于姓所自来。诏李位释上。屡疏争之。不听。俄发疾。终于所住寺。十九年六月二十六日也。寿七十九。七月二日。葬南郊高阳之原。弟子德逊等立碑。宗正卿李伯药制文。惟常慈忍进修。每感祯瑞。神王冠服皆素。拥部从旋绕。堂壁所画乐天。一时起舞。观音菩萨。身相瑰琦。佩服缨络。从外入户。上住空中。良久而灭。普贤菩萨。从东方来。去地五六丈。光夺曙彩。是岂可诞妄哉。吁异矣。

　　唐慧立

　　本名子立。今名盖高宗所易也。姓赵氏。天水人。其先有以仕宦。徙新平者。因复为豳人。世负位望。立即隋起居舍人司隶从事毅之季子也。生而岐嶷不群。志学之年出家。隶乡里昭仁寺。时贞观三年也。久之诏充大慈恩寺翻经大德。又补西明寺都维那。后受太原寺主。皆领其寺任。及高宗。尤爱其博考儒释。雅着篇章。辞辩云飞。材思泉涌。兼以直气正色。不惮威严。赴火蹈汤。无所屈挠。频承诏。与黄冠抗论。上每叹其气局之美。尝撰慈恩三藏玄奘法师传。属藁未就而卒。广福寺沙门彦悰。续成十卷。以上之。奉御吕才。造释因明图注三卷。以非斥诸师正义。立致书责其妄。且讥其浅陋。不量涯分。太常博士柳宣闻之。谓译馆大德曰。立诚今日释门御侮之季路。识者以为然。

　　唐义褒

　　出常州晋陵薛氏。初从苏州永定寺小明法师。禀华严大品。明即兴皇朗公嗣也。旷法师居缙云山永安寺。辞往从之。旷当陈朝盛集。已称宿匠。故其三经四论。江表推让。而褒竭诚探讨。且三十余年。后徙金华法幢寺。弘道摩怠。会慈恩寺玄奘法师。申请后聘。有司以其名闻。诏入京师。奘师每兴谈论。叹其该博。而诋斥晚生。以为耽迷名体。莫知玄照。于是就慈恩顿开十遍。然后门位诸公。信有空双遣。药病齐亡之不诬也。且谓论固释经。经难论易。悼流俗之相反。故在座。朝唱圣经。暮明贤论。

　　显庆三年冬。既雩无雪。内设道场祈祷。诏褒与东明观道士李荣论义。荣先立本际义。褒问曰。义标本际。为道本于际。为际本于道邪。答曰。互得。问如是则道本于际。际为道本。亦可际本于道。道为际原耶。答亦通。又问。若使道将本际互得以通。亦可自然与道互得相法。答道法自然。自然不法道。又问。若道法自然。自然不法道。亦可道本于本际。本际不本道。荣不能报。因谑曰。汝既唤我作先生。汝便是我弟子。褒曰。刍荛嘲谑。尘黩天听。然虽无言不酬。顾礼何如。我佛弟子。由来师佛。汝称先生。则先天地生。其师道祖。尚有何说。荣忸怩下座。诏褒立义。即立大智度义。李徒妄加难诘。摧若拉朽。天子欣然。既而诸寺交请。开法华净名。中百经论。莫不允诺。龙朔元年。随驾上东都。频入宫禁论义。每于净土阐扬。久之遘疾。卒于净土。寿五十一。诏送柩反金华旧住。

　　唐威秀

　　史未详乡里氏族。博达善辞章。尤勇于义。龙朔二年四月十五日。诏僧道。于君亲。自今皆当致拜如礼。其时二宗。莫知计之所出。秀乃援引晋宋典故。及本朝事迹。所未尝行。然后按据经论。言所以不可之理。明白洞达。切于事情。以表进于上。即诏百官。于中台集议。谓不宜拜者。五百三十九人。宜拜者。三百五十四人。六月诏。不拜君。以全其节。在亲则拜如前指。寻亦废。秀之抗表。寔是月之二十一日也。继时诸僧于蓬莱宫。欲再进表申请。闻中台方集议。遂止。乃各投启状于所与往来勋贵。以求其营护而已。时宣律师。亦上雍州牧沛王启。荣国太夫人启等。则皆秀唱之也。微秀。先佛之制斯隳矣。

　　唐明导

　　姓姚氏。本居吴兴。其先有官歙者。因家焉。幼不群。隋季丧乱。遂失怙恃。出家。专务戒检。贞观初。诏僧能以善化民者。长吏简拔以闻。时导方隶业陈州。有司遽以应诏。而意殊不乐也。乃叹曰。区区以名贯拘滞一方。是岂弘济之道哉。俄访烁砺二师。餐禀玄奥。覆述纵达。义侣莫不推挹焉。善断决。诸寺有憾结。辄诣导求直。导则一言判释之。使皆惬伏去。龙朔二年。诏住东都天宫寺。麟德元年。诏有司备仪仗。奉迎洛州所铸老子像。安置邙山宫。于是长吏韩孝威。欲因此以役僧尼。尽勒部属。二十二县庵寺。听期会。导出众。谓孝威曰。佛道二门。由来天绝。今见使令。义同困辱。既无别来。不敢奉命。孝威怒曰。道人拒国命耶。遽斥皂隶。褫导袈裟。导曰。袈裟来度服。非来不敢妄自脱去。是犹非来不敢送道像也。无来而使送道像。又妄脱袈裟。则拒国命者。其谁欤。孝威怒挥导令出。导独挺身立。僧尼群往从之。聚拥庭下不散。孝威曰。道人反耶。时六曹皆在。导即呼以语之曰。长吏召集僧尼唱反。此则长吏反尔。僧尼未尝反。诬枉如此。要当诉之御史。乃一时崩奔以出。孝威大惧。降阶折节谢罪乃止。时朝廷将简试度僧。大集诸德议。诏太官赐斋食进。日过中矣。众竞取以啖。导曰。诸大德并佛法遗寄。天下楷模。非时之食。对俗而啖。公违律制。现法灭缘。可怜哉。众咸惭愧。导因索水清漱悲慨。欲遂取灭。道俗苦劝。而后旋以饼饵馈之。其不食已一月。今年六十余。尚无恙。

　　唐法冲

　　字孝敦。姓李氏。陇西成纪人。祖考历仕魏齐。而冲则兖产也。幼俊颖。傲岸时俗。弱冠已与仆射房玄龄相善。玄龄尝谓之曰。丈夫于少壮时。位不登五品者。便宜弃去禄位。以优逸自处。冲年二十四岁。任鹰扬郎捋。遭母忧。读涅槃经。至居处迫迮之文。遂发心出家。听讲涅槃三十余过。复听安州皓法师讲大品三论棱伽。于是入武都山。以平日所得于文字语言者。而躬行之。年三十。游冀州。贞观初。诏私度者处死。时僧避难峄阳山中。资给窘乏。冲誓不顾身。即剃落。走州县。告急守宰曰。但施粮饷。终获福祐。诸守宰嘉其烈亮。而周济之。乃两分其僧。各置米十斛许。其一四十余人而食之。经年米尝不减。其一五六十人食。仅两日。米已告竭。冲曰。无足怪者。盖所学有大小。所修有勤堕。则所感宜不同如此。久之避难而至者。日以增益。复值雨潦。莫之归宿。山有大岩。虎狼所栖托也。冲竟造。而告语使去。果去不旋踵。当是时。冲虽身营众务。仍依哲匠。探讨华严。如常时。及难释。再往安州皓法师。已入灭矣。

　　道士蔡于晃。方以闲习内外典籍自负。而吾徒之往来者。过相辅赞。一日道俗盛集。俾于晃升座。开佛经。冲以其外道。而力沮之。识者谓冲识。末世护法菩萨。俄以棱伽奥义久废。所在求访。无恤夷险。始慧可禅师。以达磨之传。南天竺一乘宗旨。盛习此经。故其后裔。如皓法师者。尤加勖励。冲即依禀。屡蒙击节。自尔阐演三十余过。后学赖以启悟者。殆莫殚纪今叙师承。使将来有所考据云。达磨禅师出慧可慧。育二师。育师受道。不务言说。可师出粲师。慧师。盛师。那老师。端师。长藏师。真法师。玉法师(已上并讲演。无著述)。又出善老师(钞四卷)。丰师(疏五卷)。明师(疏五卷)。胡明师(疏五卷)。远承可师者。有大聪师(疏五卷)。道荫师(钞四卷)。冲法师(疏五卷)。岸法师(疏五卷)。宠法师(疏八卷)。大明师(疏十卷)。不承可师。自依摄论者。迁师(疏四卷)。尚德律师(出入棱伽疏十卷)。旷法师。弘智师(召住京师西明。身亡法绝)。明禅师后。伽法师。宝瑜师。宝迎师。道茔师(并传镫扬化)。冲公。专以棱伽命家。前后敷弘。殆二百过。当其说时。曾未涉文。而通变适缘。寄势陶诱。莫不曲当。异师学者苦请出义。乃告曰。义者见之言说。则已粗矣。况在纸上者乎。是谓粗中之粗。事难一向。作疏五卷。题为私记。以示不敢公于天下也。

　　然冲周行东川。不任官贯。频有度次。高让不受。年将知命。有诏兖州度人。抑令入度。隶州部法集寺。虽名与公贯。而独以玩弄泉石。抚接遗逸为心。房公位居台辅。作书招之。冲题书背曰。我于三界无所须。卿至三槐位亦极。公屡招不赴。惟以弘法自任。席筵甫展。冠盖鼎来。中书杜正伦。亲厕下陈。共评玄义。弘福润法师。初未相识。曰何处老大德。答曰。兖州老小僧也。问何为远至。答闻此间知一乘者少。故欲以一乘教网。漉信地鱼龙耳。润曰。斯则大心开士也。偶行至大兴善寺。万年令郑钦泰。于寺打人。冲止之曰。公勿于此打人。钦泰曰。打人罪。我自当。冲曰。罪不自当使谁当耶。然国家立寺。本欲安宁社稷。唯善行之。公今于寺打人。岂名为国祈福哉。钦泰礼谢。

　　又三藏玄奘。不许人讲旧所翻经。冲曰。君依旧经出家。若不许弘旧经者。君可还俗。更依新翻经出家。方许君此意。奘闻遂止。噫何可及哉。仆射于志宁谓。冲寔法界头陀僧。未易以名实拘也。其言得之。

　　显庆间。还兖。至今麟德。年七十九。后不知所终。

　　唐法明

　　荆楚江陵人也。学兼内外。辩慧尤雄。肆然而能以戒范自持。神龙初。游京师。会诏僧道。定化胡成佛经真伪。时上御内殿。百官皆侍立。方诸大德。与黄冠抗论。纷哗不已。明忽出众语曰。老子汉人也。胡蕃国也。土地不同。则言音亦异。当其化胡成佛之际。为作汉音耶。作蕃音耶。苟以汉音。则蕃国有所不解。以蕃音。则此经之至。宜须翻译。然未审此经是何朝代。何年月。何等三藏翻译之耶。道士噎默无以对。

　　九月十四日。诏天下。悉毁弃其本。无复存。仍仰所在官吏。严加禁治。且刻明语于洛之白马寺。以示将来。

　　于是制曰。朕叨居宝位。再安宗社。展明禋之大礼。降雷雨之鸿恩。爰及缁黄。兼申惩劝。如闻天下道观。皆画化胡成佛变相。僧寺亦画玄元之形。两教尊容。二俱不可。制到后限十日内。并须除毁。若故留者。仰当处官吏。科违制罪。其化胡经。累朝明诏禁断。近闻在外颇复流行。自今后。其化胡经。及诸记录。有化胡事。并从除削。若有私蓄者。准制科罪。

　　俄而洛京大恒观主桓道彦。上表论执。上批答曰。朕以匪躬。忝承丕业。虽抚宁多失。而平恕寔专。矧夫二姓重光玄元统序。岂忘老教。偏意释宗。朕志款还淳。情存去伪。理乖事舛者。虽在亲而必除。义符名当者。虽有怨而必录。顷以万几之暇。略寻二教之文。至于老君道德二篇。妙绝希夷之境。天竺有空二谛。理总真如之谈。莫不敷畅玄门。阐扬至赜。何假化胡之伪。方盛老君之宗。义有差违。文无典故。言成佛则四人不同。论弟子则多闻舛互。尹喜既称成佛。已甚凭虚。复云化作阿难。更成乌合。鬼谷北郭之辈。未践中天。舍利文殊之伦。妄彰东土。胡汉交杂。年代亦乖。履水而说涅槃。曾无典据。蹈火而谈妙法。有类俳优。诬诈自彰。宁烦缕说。经非老君所制。毁之则宁曰孝亏。文是鄙人所谈。除之则更彰先德。来言虽切。理实未安。宜悉朕怀。即断来表。

　　唐利涉

　　西域人。婆罗门种姓也。蚤年结侣。捋游震旦。会玄奘三藏。方东反。遇诸金梭岭。而获师事焉。遂为奘门高弟。宏放冲达。中宗尤器重之。朝野士贵。莫不愿交。开元中。讲华严于安国寺。四众奔拥。无容膝地。檀施云委。而忮求者颇侧目。

　　时有大理评事总校韦打。上言。释道二教。蠹政久矣。臣乞与较所学。若果优长。则国家存之。何不可者。诏三教各选百人。集内殿辨论。定其胜负。于是玎先升高座。唱所问难。道士叶静能。沙门思明。皆屈挫。涉次升座。辞指注射。往复数百千转。而端绪条畅。彼常不足。而此常有余。旁观为之骇汗。涉乃从容问玎曰。子先升座。岂非主耶。然则主人何姓。以儒则姓孔。以道则姓李。以佛则姓释。如是则子其姓孔矣。玎曰。姓韦。涉即于座长哦曰。我之佛法是无为。何故今朝得有韦。无韦始得三数载。不知此复是何韦。待卫百僚。闻之悚然。上因忆韦后事。遽变色曰。玎是庶人族。辄敢轻蔑祖教。凌𨏦释门哉。玎惧下殿。俯伏待罪。叩头言。臣非庶人族属。上怒终不解。诏贬象州。赐涉号明教大师。助钱帛。造明教寺以彰其能。后以小罪。谪居汉东。徙南阳龙兴寺。慧忠国师以山野进见。涉识之曰。汝将来当以道德。为天子模范。勉之。非吾辈敢比也。且遗之衣物。其藻监类此。着立法幢论一卷行世。大历中。西明寺翻经沙门圆照。为作传成十卷。则其美言懿行之富。可知。

　　唐神悟

　　字通性。李氏。其先居陇西。晋南度。为长水人。世儒素。悟幼而材颖。然有恶疾。莫治疗。开元中。溪光律师教之理事二忏悔法。因爇一指。以致精恪。感瑞光如月。于菩萨像前。天宝四年。始披缁受具足戒。八年。举异行。获隶名兹山。山即石圯山也。地当劳劳之东。晚节结宇幽僻。每置法华道场。九旬修观佛三昧。尝语门人曰。夫阴薄日以何伤。风运空而不动。苟达于妄。孰非性者。久之猛兽驯于禅榻。祥云垂于法堂。一夕有神人。谓悟曰。弟子隋之新城侯曹世安也。职典斯地。今师至止。愿以永奉行道。言讫而隐。吏部员外李华。殿中侍御史崔益。同谒悟。从容问及三教优劣。悟曰。路伽邪典籍。皆心外法。味之者劳而无证。其犹朽壤滋华。干池映月。比释教。其辽哉邈矣。如是酬唱再四。华益唯唯。不知首之累肯也。

　　十年春稍寝疾。仍加跗坐而逝。寿六十三。腊二十六。阇维收舍利。五百余粒。珠明玉润可爱。门人湛一圆一。树塔以葬。

　　唐乘如

　　未详其氏族乡里。精研律部。尤能力行不怠。代宗朝。与翻译。兼应奉两街临坛度人之任。当是时。凡僧寺皆隶有司。故五众身亡。衣资什具。悉入官库。正同籍没。殊非律指。于是如上言。乞加厘革。大历二年十一月二十七日。诏今后亡僧物。随以入僧。仍斑告中书省牒天下遵行者。积弊顿除。如之力于教门多矣。终于西明安国二寺上座。平生盛著述。圆照编集为三卷。行世。

　　唐法真

　　长庆中上锐意佛事。真承诏入内殿。祇奉四年。赴禁中道场。上御法席。顾问三宝功德。真进对详尽。辨给援据。出入粲然。上大悦。

　　真因奏云。开坛受戒。久废不举。盖自两河用兵已来。虽僧之未全法者。亦皆老朽。惟陛下哀怜。寻诏两街佛寺。各置僧尼受戒。坛场。可始自三月十日。至四月十日。两街功德使。选择有戒行僧。谓之大德者。考试男童女童等经。男童能暗诵一百五十纸。女童一百纸者。即与度。诏可。

　　唐常达

　　字文举。姓顾氏。世居海隅。蚤岁自河阳大福山。游学江淮诸刹。纳戒之余。专讲南山律钞。兼治涅槃圆音法华止观。涉猎阴符老庄之书。模勒二王之笔迹。后参禅指。颇臻其妙。会武宗惑邪说。废大教。叹曰。我生不辰。有如此者。由是山栖野处。以适其变。宣宗时。佛法荐兴。伽蓝兰若。往往修举。视乡里尤甚焉。则达畴昔之化然也。太守韦曙加敬慕。咸通十二年。合郡四众。请绍教戒。而达则啸傲坰牧。不入城府。动经数载。虽贵士单事诣门。莫得而见。工诗章。喜唱和。用元和体。着青山履道歌。十五年九月十六日。方卧疾。因绝食七日而逝。寿七十四。腊五十一。门人会清等。奉柩殡于寺东南三百步。既三年。就坟建塔焉。颍川陈言撰铭。

　　赞曰。

　法无二致　　所处而尊　　苟非其类　　恶足概论
　孔氏李氏　　东国素敦　　释氏西届　　顾独腾骞
　以故纷纭　　相率廷辩　　诸公乃能　　据经援典
　摧邪黜妄　　俾靡有争　　道德是治　　仁义是行
　慈悲之化　　导利群生　　超然三界　　畴足抗衡

　　新修科分六学僧传卷第十六
卍新纂续藏经第 77 册 No. 1522 新修科分六学僧传


　　新修科分六学僧传卷第十七

　　浙东沙门　昙噩　述

　　忍辱学

　　佛之法。诚未易以进修也。然而欲以进修者。则必摄其念。于事物之可好可恶。可喜可惧。可憎可慕。可怜可怒。而不动。则外之为辱者遣矣。持其志。于情欲之能骄能逸。能蔽能惑。能慢能昵。能矜能愎。而不生。则内之为忍者得矣。辱以念摄。忍以志持。内无所出。以挠其身。外无所入。以撄其心。佛法之进修易矣。摄念持志二科。寔学忍辱者之指归。系之其下。尤宜哉。

　　摄念科

　　晋帛远

　　字法祖。姓万氏。河内人。父威达。以文章知名。州县辟皆不就。远才俊绝人。既出家。日诵几万言。方等经论。世间坟典。研味贯穿。皆知其要。尝译唯达弟子本五部僧等三经。造精舍于长安讲解。禀受其义者。常千人。河间王颙镇关中。敬仰以为师友。每宿西府讲道时。俊乂毕集。能言之士。多下之。

　　远以方事争战。欲遁去。会张辅为秦州刺史。镇陇上。载与俱。辅以远有盛名。欲缝掖之。以为己僚佐。远不答。辅由是怨之。有管蕃者。论议尝屈于远。以是谗毁。无所不至。远至洴。谓弟子曰。更数日。我对当至。便分长物作别。翌日诣辅。语忤其意。收付史。一众惊问。远曰此宿负。非今事也。乃呼佛发愿。尽此报已。当为辅善知识。无使其受杀人之罪。遂遭鞭而死。辅旋悔。

　　远道化关陇。羌晋奉之如神。闻者为流涕。羌以精骑五千。欲迎远西归。中途闻遭横逆。咸愤。欲为报仇。辅遣军御陇上。羌逆击之。会辅帐下督富整斩辅。羌遂解去。分远骨石。各建塔焉。

　　弟法祚。少有令誉。以博士征不就。年二十五出家。化被关陇。梁州刺史张光。尤敬事之。每说令返服。光以祚将惩其兄之见杀于辅也。必从己言。然祚终无意。曰有死而已。光竟害之。时春秋五十有七。光字景武。江夏人。后为武都王杨难敌所围。发愤死。

　　晋康法朗

　　中山人。少弃家。有律学。诵经见双林鹿苑事。流涕曰。吾已不及见圣师。独不能瞻拜遗迹乎。结伴四人。西渡流沙。凡三日。道绝行踪。草木芜没。迷所往。中有故寺败屋两间。而比丘二人。各居其一。或诵经或卧病。虽相比。不相料理。而卧病者。屎尿纵横。臭秽莫可近。朗谓其徒曰。出家以法为亲。不见则已。见之。其可弃去乎。为留六日。洗浣。明日忽满室香气错莫。谓朗曰。邻房我和尚也。已得无学。可往见之。朗至再拜。乞教。其人曰。君等款诚契圣。皆当入道。但功业小未熟耳。然何必远游。于事无益。唯自力行道。使不失时可也。朗因复游诸国。研究经论。后还真丹。聚徒授法。不知其终。

　　弟子令韶。生雁门吕氏。少喜猎。感悟出家。学善禅数。每入定。或数日不起。移柳泉山凿穴以坐。刻木为朗像。朝夕事之如生。世慕其行云。

　　晋道宝者

　　琅玡人。丞相王导之弟也。少弃家。亲旧泣留之。宝笑不答。将落发乃咏曰。安知万里水。初发滥觞源。竟以道学知名。

　　晋于法兰

　　高阳人。不甘处俗。十五即弃家入道。以精严自持。风骨颀然。三河化其德。性嗜山水。坐禅岩石中。大雪。群虎依止不去。山祇亦时求授教。尤爱石城。遂定居之。今元华寺也。思游五天。至交州象林寺殁。

　　晋竺法崇

　　不知何许人。性敏慧。有律学。尤长于法华。游湘州麓山。山精化为好女子。来求授戒。舍所居为寺。以奉之。后还剡之葛岘山。茅茨涧饮。学者凑焉。鲁国孔淳之。每盘游信宿不去。神思颀豁。叹曰。𥾝想尘外三十年矣。恨相得之晚。注法华义四卷。殁于山中。

　　晋法和

　　荣阳人。少与安公同学。相厚善。其为人恭让。议论纯正。能解疑释惑。石氏之祸。避地西蜀。闻襄阳陷。入关中住阳平寺。后于金舆容设会。与安公共登山岭。极目周睇。既而曰。此山高耸。游望者多。一从物化。竟测何之。安曰。法师持心有在。何惧后生。若慧心不萌。斯可悲矣。因与安公详定新经辞义。顷之赴姚绪蒲坂讲席。寻语弟子曰。俗网烦恼非一。乃正容服。绕佛拜起。还室以袈裟蒙首而化。寿八十。

　　晋昙邕

　　生杨氏。关中人。少仕伪秦。为卫将军。长八尺。雄武能立事。太元八年。从符坚南寇。为晋所败。归长安。师事安公。安化。又事慧远。倒志经论。多所通解。且屡为远入关。致书罗什。专对不辱。流辈忌之。远以微罪遣邕。邕识其意。无忤容。独结庐于山之西南居焉。山神来乞戒。邕如法授之。神施以外国匕箸。精巧特异。及远亡。奔赴号恸如礼。后殁于荆州竹林寺。

　　宋法成者

　　凉人也。少为沙门。辟谷食松肪。讲习禅律。游广汉。尝诵宝积经。才至半。忽疾作。急使侍者读遍。乃化。或见空中有绀马负棺而去。

　　宋慧果

　　豫州人。宋初游京师。止瓦棺寺。诵法华十地等经。登圊罢。有鬼至前曰。我前生此寺维那也。以过失。报堕圊中。法师以诵持盛德。能令苦趣解脱。愿济拔。我有钱三千。埋柿树下。可取以作功德费。果以其言告众取之。造法华一部。设会以忏。后梦。鬼以生胜处来谢。然视其状貌。则与前日殊不类。

　　宋僧隐

　　出李氏。秦州陇西人也。八岁弃家。十二为沙门。通十诵。诵维摩法华。从西凉玄高法师。究明禅慧。而深晓律要。复西游巴蜀。还止江陵琵琶寺。且咨业于慧彻。声被荆楚。时山阳王刘休佑为州将。张岱为长史。皆禀戒法。巴陵王休若。建平王景素。税驾问道。及病。问日早晚。曰已中。乃索水盥漱。泊然而化　有沙门道房者。生张氏。广汉五城人。有律学。殁寿一百二十岁。

　　又释道荣者。不知何许人。有律学。住问心寺讲授。殁寿八十三。

　　宋昙斌

　　出苏氏。南阳人也。年十余。师事道袆。为沙门。听十诵律于吴郡僧业。听涅槃经于建邺静林。听泥洹胜鬘于吴兴法瑶。听华严杂心于南林法业。大通群义。学者追随。还止樊邓间讲授。孝建之初。移新安。讲小品十地。陈郡袁粲。令望当时。乃躬垂候之。劝令入觐。斌辞以方外之人。岂可尔也。并申顿悟渐悟之旨。时心竞之徒。纷然致难。斌既辞惬理诣。终不屈。粲益高之。殁寿六十七。

　　宋慧亮者

　　出董氏。东阿人。师事慧静。有高名。能讲法华涅槃大小品。过江止何园寺。学徒云委。颜延之张绪叹曰。安汰玉振于前。斌亮金声于后。微言妙论。将绝复兴。此岂易得哉。元徽中殁。寿六十三。着通玄论。

　　宋僧镜者

　　生焦氏。陇西人。客吴中。有孝行。轻财好施。母亡。太守赙赠。不受。负土为坟。庐于傍。莳松柏。三年乃为沙门。住吴县华山寺。入关寻师授法。东海徐湛之。请为一门之师。后返姑苏。适上虞谢灵运。尤致款素。与游嶀嵊。元徽中。诏至都。止定林下寺。频建法会。注法华维摩义疏毗昙玄论。殁寿六十七。同时有释昙隆。亦以高行名世。

　　宋超进

　　生颛顼氏。长安人。有志节。解大小乘经。年少为沙门。名闻关中。西羌赫连孛孛犯长安。避止东都。久之游吴。会稽太守孟顗。迎居山阴灵嘉寺。太始初。被诏至都下。讲大法鼓大涅槃等经。道俗常千人。以嗜披读。致双瞽。犹俾弟子。唱涅槃经日一过。元徽中殁。寿九十四。时有昙机道凭者。皆以讲学知名。

　　宋法瑶

　　生杨氏。河东人。少好学。能求师于万里之外。元嘉中。过江住吴兴武康小山寺。迹不涉人间者。十有九年。太明六年。诏郡以礼致京师。与道猷同止新安寺。讲顿渐二悟义。降跸临筵。百辟陪从。九年着涅槃法华大品胜鬘等疏。元徽中殁。寿七十六。

　　齐僧宗

　　生严氏。雍州冯翊人。九岁师事瑗公得度。受道于斌济二师。善大涅槃胜鬘维摩诸经。每上讲。难者莫能折。性超放。忽绳墨。有所思即诣。不间墙壁。人以是非之。文惠太子。起恶念。忽梦有苦之者。于是革意谢焉。魏主致书。请开讲。齐世祖不许。以平生信施。造太昌寺。寺成而殁。寿五十九。

　　梁僧林

　　吴人。大同中。游蜀至潼州。居豆圌山神祠中。山西北。去城百四十里。神尤灵异。民所祭谒。林每禅默。一日有巨蟒。蟠屈绳床前。举首俯仰。如揖让状。林为受三归已。即去。自尔稍加构辟安帖。卒无他。

　　蜀山多猿。独此山之北。涪水之阳。素无有。及林居之。俄两猿不知何许来。栖托久不去。岁月淹迈。孚乳既繁。数盈百十。偶林出山。则群送至龙门口。又伫望其回。物情之感慕如此。未几宿留赤水。岩而旧居屋宇尽倾摧。归因露坐丛薄中。虎踞前。视林若有所待。林为说法乃去。竟卒于潼。

　　梁尚圆

　　姓陈氏。广汉洛人。平生以祝术。利益生物。时武陵王纪。宫中美人女子。皆为鬼所崇。或歌或哭。纷纭不能宁谧。鬼忽现形。王令善射者射之。鬼即接取其箭。还掷射者。辄皆中伤。如是久之莫止。乃诣圆持祝宫中。初至则见龙蛇狼虎。哮吼驰骤。出没隐显。变怪杂前。圆安坐告曰。汝小家鬼耳。何敢妄入王宫。汝谓能有所变耶。苟能使我身变者。乃可谓变。然变自身。虽至万种。秪是小鬼。非鬼之大者也。汝令且住。听我一言。诸鬼则合掌而立。圆因唱曰。南无佛陀。诸鬼一时皆失所在。武帝闻之。大加赏遇。后终于所住之冶城。寿八十一。

　　梁道珍

　　未详何许人。初于庐山。习弥陀观。尝于定中。见人乘舟。行大海中。曰欲之阿弥陀佛国。珍因求载。其人曰。未作净土业。岂可得哉。当时意谓。营治浴室。念阿弥陀经。为净土业也。出定如所意作之。绵历岁月。忽有白银台。降于其房之山池上。人莫知之也。独记其事于经函底。及卒之夕。半山如列数千炬。望者以为异。后又偶获经函底所记故迹。始复审其往生之验。

　　又法归禅师。襄阳汉阴人。久习禅业。尝于定中有神人。请游庐山。然庐山者。平生未尝识者也。及出定乃造焉。则树石寺塔。宛如定中所见。遂结宇以住。即今之峰顶寺是也。甘露峰亦此山之别峰。昔慧景禅师方示灭。手握两指。虽伸之复屈。论者以为此证二果之验。且山之草木。皆被甘露。峰因以名。三德一时。至今为山中盛事。兹并记之。

　　魏道辨

　　范阳田氏。母梦僧着衲持锡入腹。而生。幼多神异。稍长以病聋聩。谢世缘。从剃落。经律奥义。不学而知。尤长于部析邪正。开释封滞。尝对孝文帝。弘宣大教。称旨。初住北台。后随南迁。誉蔼河洛。时有大法尊王经八十卷。号为佛所说。辨一读而识其伪。趣焚之。且欲尽注藏典。以辟余非。或见异征遂寝。注维摩。胜鬘。金刚般若。大乘义章。小乘义章。申玄照等。行世。弟子二人昙永亡名也。永负才傲俗。潜遁自守。辨每杖之。初无恨想。而晨夕遥礼云。

　　齐慧嵩

　　高昌人。少出家。聦悟敏捷。玩杂心。为本国所归向。兄以文学。为国博士。每劝返初服。嵩辄掉头去。因以易林秘隐义从质辨。嵩故未尝读。即为部。析。无所碍滞。兄心异之。然犹未信佛法之渊博也。于是嵩以毗昙一偈。使释其意。构思两月。徒尔纷纭。而其说益谬。嵩当其愤悱。而略启其端。则泠然神悟。遂大归敬。嵩之出处。自尔莫或沮矣。

　　魏季嵩尚吾教。其王使嵩并弟入朝。时高氏为相。礼待殊厚。智游论师。世称宗匠。嵩乃从之。以听毗昙成实。领牒文旨。听者忘倦。俊声播于早年。勍敌伏于晚岁。学高望远。本国请还。嵩不听。再征如之。其王憾焉。夷嵩三族。嵩谓其徒曰。经不云乎。三界无常。诸有非乐。况复三途八苦。由来所经。何足怪哉。

　　俄高齐革命。天保初。宣帝在御。上统尤以职位见重。而嵩每以学识凌之。诏徙于徐州。为长年僧统。河南江表。率遵其化。隋志念论师。寔祖承之。已而卒。

　　齐道纪

　　姓何氏。乡里则未闻也。学专成实。尤盛门徒。天保中。每于秋孟。邺都起讲。一日纪引众。南出邺城。有旧门徒。引众入。正复相值。略不退避。纪呵之。彼则对曰。法鼓竞鸣。利建斯在。荣声所向。师资焉有。纪默不答。竟趋去至城外。乃悉谢遣其门徒曰。吾讲已三十载矣。所成就者。不知其几何人哉。且依解立行。古之遗训也。今有解而无行。抑亦奈何。往不可追。来犹可及。吾兹掩关。以思吾过。因扫一房。广读经论。取寺塔幡灯之由。经像归戒之本。着金藏论一帙七卷。七日一过。为士女开阐。而使之归信。且劝奉持八戒。行法社斋。不许屠杀。数年之间。环邺之境。皆遵其教。故世共称之。何隐论师。而尊事焉。

　　纪尤以扫塔事母为急务。曰经中以为扫僧地。如阎浮提大。不若扫佛地。如一掌小。言智田胜也。母与登地菩萨齐等。故其事母。则衣食起居。必身亲之。不许人助。曰母吾形骸之本。形骸之累。吾累也。而何敢累人。所居无复厮役。苟有所往。则装檐为两头。其一头则塔像经书。其一头则老母扫帚而已。或问。畴昔门徒争道。还知憾否。曰殆承其力。而有今日。复奚所憾。

　　周卫元嵩

　　益州成都人。少事亡名法师出家。聦颖不群。尝侍法师夜坐。忽喟曰。世徒贵耳而贱目。又恶能有贤不肖之辨哉。亡名曰。汝欲务名声邪。则阳为狂惑。以骇流俗。可也。嵩心然之。遂逢场作戏。触物摛咏。如是二十余年。四方之人。识不识。莫不以元嵩诚天下之士。已而亡名入关。徙居野安。制天女怨。心风弄。以鼓琴。尝谓其兄曰。蜀土匾小。不足以展胸次。将必游京师。与豪杰抗。何如。兄以为不可。元嵩即谢去。既至京师。念终无以动上者。乃疏废佛法事以进。会道士张宾。与相表里。于是上纳其说。而废教不疑。

　　隋开皇八年。京兆杜祈死。三日而苏云。至冥府。见阎罗王。问曰。卿父曾作何官。曰臣父在周。为司令上士。王曰。若然则追卿误矣。可速放使还。然卿识周武帝否。答曰。臣尝任左武侯司法。恒在阶陛。甚识之。王曰。汝可一往看武帝。有吏寻引至一处。门窗椽瓦。皆铁为之。于铁窗中。窥见帝身。铁色极瘦。且着铁枷锁。祈泣曰。大家何因苦困乃尔。答曰。苦困有甚于此时者。汝特未见耳。祈曰。何罪致此苦困哉。答曰。汝岂不知邪。我以信卫元嵩。废佛教故耳。祈曰。大家何不注引元嵩。答曰。我每注引之。然曹司以为虽三界搜求。无见者。若果见。则我得脱矣。复何所论。卿还语世人。为元嵩。作福。早来相救。苟终不至。解脱无期。由是推之。则元嵩之于佛法。正亦倒行逆施。以激扬之欤。

　　梁法懔

　　姓严氏。枝江人。年十五。从剃染于玉泉山寺。陪众味道。积有年所。禅燕之暇。仍诵法华维摩及大论钞等。衣不缯纩。食不灾畬。粪扫分卫。坐不睡眠。其游历则庐峰台岭衡罗恒岱。参玄访赜。靡事观览。岱岳之役道徐。遇县令问公验文状。懔指所负函云。此是已。出之则法华经也。令以为绐己。怒甚。懔徐曰。此固诸佛出世之迹。而贫道之所修而行者。谓之行文。不亦可乎。令愈怒。拘而系之。懔禅坐诵经。七日不辍。令感恶梦。乃使释之。未几卒。年六十二。

　　梁法忍

　　江陵人。依天皇寺落发受具。日诵法华维摩再过。久之以喧愦。徙居覆舟岩下。三十余年。头陀精苦。观理明静。一定七日。粮粒常盈。苟或不继。饮水啖果而已。龛室仅容膝。冱冬炎夏。未尝出户。衣无葛絮。而破衲阅寒暑。无何一象自至。未几示疾。终于岩之北窟焉。春秋六十七。

　　陈智远

　　姓王族。本太原。寓居陕服童子依荆州长沙寺禅坊。沙门法京隶业。既落发禀戒。厉操敦行。负帙杨辇造建邺龙光僧绰。以进慧学。逾纪三藏克通。梁建安侯萧正立。造普明寺。请居之。时禅师慧湛。方以定学。匡领徒属。遂咨询其秘要焉。乃历名山。养志弘道。后复遇沙门道会于龙盘。而开决其妙。则四威仪中不离正受。住开善寺。毕志泉石。寂默自怡。至老无竞于世。以太建三年十二月一日终。寿七十七。葬独龙山。沙门慧皓树碑。五兵尚书萧济铭。

　　陈慧峰

　　不知何许人。住江都之栖霞寺。听诠公三论。深悟其旨。众所推美焉。诠每叹曰。峰之达解思力。吾不及也。以吾年老。且复相依。峰游心禅观。身范律仪。摄念松林。日惟一食。裳衣疏弊。雅有风致。时人歆艳之。晚年偏以十诵。善诱学者。听禀之徒尤多。或讥之。以素习大乘。而又讲律。岂其理然哉。峰曰。非汝所知也。佛法亦何有大小之间乎。天嘉中卒。春秋六十。临终谓弟子智琨曰。吾所去处。汝恶能测。其悬远哉。及殓。犹屈一指。伸之不可。识者以为证初果云。

　　隋慧暅

　　其先汝南周氏。后避地江左。今为义兴阳羡人。祖韶。齐殿中将军。父覆。梁长水校尉。暅幼通六经大义。年十八。乃喟然叹曰。服膺周孔。以仁义为先。归心黄老。以虚无为贵。然而往来生死。出入尘劳。乃域内之累。非世外之道也。既而梦塔五层。华丽峻特。礼拜祈愿。升陟其巅。俄坐相轮上。不胜其乐。于是依朱方竹林寺诩法师出家。受十戒。寻届都。住甘露鼓寺。进具。受静众峰师十诵律。学龙光绰师成实论。自绰师迁化。更采毗昙八犍度于余师。盖欲悉餐隽永。尽掇菁华也。又研覃成实于龙光大僧正舒法师。及舒殁。以统绪见托。而受其遗嘱焉。

　　会梁祚告终。京寺残荡。陈祖历试朱方。乃杖锡南旋。尤承钦挹。既而侯公嗣牧此州。虚心归命。礼莫尚焉。

　　永定三年。复出都。止白马寺。涅槃成实。经论迭讲。学者重跰。不惮千里。法筵之盛。莫之尚。

　　天嘉二年。沙门宝持等。二百七十人。请于湘宫寺弘演。

　　大建四年。宣帝诏徙东安。后主在东宫。屡命义集。而素仰材辨。及御宸极。简注斯甚。至德元年。诏为京邑大僧都。四年升大僧正。天下混一。仍归开导朱方。开皇九年七月十日。卒于中寺。寿七十五。其月二十八日。窆钟山。

　　方陈氏之盛。每岁夏中庙祀。必诏暅于乐游苑。发涅槃大品。以严冥福。而凤节龙旗。翠旌孔盖。映蔽神座。或于食后。少假寐。辄梦。朱衣人谓之曰。法师好起矣。

　　领军将军任忠。性好猎。一日庖饔发光。忠忧惧。夜梦人曰。子无忧惧。但可请东安讲也。

　　弟子智瑜等。树碑墓上。菩萨戒弟子。著作郎琅耶王胄制文。

　　隋法性

　　兖人。少习禅学。孤游海上。虽以分卫。时入聚落。然于声名势利之地。一迹未尝践也。文帝东巡。搜访岩穴。因诏入京。住胜光寺。仁寿置塔。又送舍利于州之普乐寺焉。大禅定者。帝于末年。特为性造也。后果终于此寺。

　　隋宝积

　　姓朱。冀之条人。出家访道。其志有可敬者。齐亡教废。遁居泰山。以养素。开皇十四年。文帝东巡。获上谒。帝甚悦。诏住京之胜光寺。智论摄大乘论。连环讲贯。未尝已。姿性宽恕。人迫忤之。不恤也。或有毁之者。辄脱衣遗之曰。卿能见吾过。而不为吾掩。真吾师友也。仁寿初。诏送舍利塔于华山思觉寺。其瑞应别有传。

　　隋道璨

　　恒州人。姓氏则未闻也。慧学素以摄论华严十地论。为指南。能发深疑伏旨于讲辨之际。志尚幽静。诚不乐为阙辇游者。后住净光。势不得已耳。仁寿起塔。诏送舍利于许州。后不知所终。

　　隋智教

　　雍州人。始习教观。昼讲夜禅。未尝少怠。后厌谭说。专事燕默。则其趋向。有非世俗所能窥者。仁寿起塔于秦州之永宁寺。舍利所至。官民道俗相庆。瑞应纷然。见者信焉。

　　隋僧范

　　冀人也。学兼大小乘。而于静业尤所笃志。造诣深远。流辈莫不屈服。住胜光寺。山林之士。承其誉麇至。平居无所教诫。其嬉笑慢骂。使人动有悟入。噫异矣。诏葬舍利于州之觉观寺。塔存至今。

　　隋昙观

　　莒产也。七岁出家。淹贯经忏。及进具。学成实。义理无所底滞。后攻禅观。尤有得于十六特胜法。且持诵诸明。获神验。誉彻天阍。征住京师大兴善寺。供事隆缛。每入内廷。备顾问。所获赐赉。一归之常住。无所受。三衣一钵萧如也。仁寿置塔。葬舍利于州之定林寺。诏观规画。故塔成而民不劳。呜呼观之于教门如此。亦可谓强有力者矣。

　　隋静凝

　　汴人也。时迁禅师。方以空寂之学名世。凝因师事之。则其得于闻见者。岂复可以求之文字语言间邪。然终日块坐如愚。或有以经旨论义问者。则不思而答。妙出意表。仁寿置塔于州之流沟寺。归乡之荣。送舍利焉。不尤愈于衣锦而昼行乎。

　　隋玄景

　　沧州之石氏子。幼聦敏。读书过目。辄能引用其义无所遗。仅五载。备究经史子集。年十八。举秀才。为和王府省事。时和禅师讲大品维摩于邺都。景偶从门侧立听。鉴领超㧞。遂投和受学。和以定业参问繁广。不如先以慧法接之。故授以大乘秘奥之极。年二十七。因与妻子决曰。自临泽以南。吾所游也。名涅槃境。临漳以北。是生死分。一听汝辈所如往也。苟非证圣。吾不重涉。竟依和公剃落。晨宵思择。统解玄微。会周氏废教。逃遁岩谷。而以禅学陶冶内外。开皇初。讲导如法。每鼓则千人屯赴。供施罕疋。所以景之服饰华美。时时脱换。以生物善。苟才经着。即以予人。其感利之殷如此。卧疾既三日。谓侍者玄觉曰。吾平生进修。盖欲见弥勒佛。往生内院耳。云何乃作夜摩天主。又曰。宾客极多。事须看视。或问宾客为谁。则曰向有天众。来邀迎耳。已而异香满室。忽举手谢曰。吾去矣。当生生世世。为善知识也。遂终。大业二年六月云。

　　弟子禀景素愿。奉全身葬于紫陌河中。三日而地涌大坟。水疏两派环绕之。世传以为异。

　　玄觉纯讲大乘。尤邃于文殊般若。住京师庄严寺。

　　隋昙迁

　　博陵饶阳王氏子也。姿性俊朗。年十三。父母俾从舅氏权会受学。备善经史。而于易老庄。尤究心焉。然佛典幽极。非妙悟深证。莫可窥测。于是哀恳二亲。以祈出家。年二十一。遂依定州贾和寺昙静律师剃落。初诵胜鬘。辄了其义。乃复问法纲要于昙遵法师。当有齐教门之盛。宫禁营治福利。众所奔竞。迁因遁避林虑山。黄华谷净国寺。蔬素覃研华严十地维摩楞伽地持起信等。方寻唯识。感心热之疾。而悉略去医药。专事忏祷。夜梦月入怀取而擘食之。香脆清凉。如冰片。觉而所苦顿愈。余味经旬。流齿颊间。易名月德。其谓此欤。每授戒。则对其人唱曰。于我月德前。三说求授菩萨戒。是以逮周武帝失正见。遽南造金陵。道路屡遭攘夺。达寿阳。谓其属曰。吾辈为群盗所窘如此。皆宿业也。今兹值遇怨结深矣。苟非解免。来报莫穷。乃于曲水寺。估鬻行季。以作佛事。冀于他生为善知识。既济江。住扬都道场寺。扫衣乞食。摄念而已。时慧晓智璀。学兼内外。弘畅定宗。陈朝之领袖也。又有高丽智晃。善萨婆多部。迁亦综理唯识。并一见倾盖。或欲以迁之名行。闻于上者。立谢绝。独与国子博士张机。发庄易义。机为尽礼。

　　偶诣桂州刺史蒋君家。获大乘摄论。诚为全珠。乐不自胜。将事开演。而闻隋历聿新。盛隆释运。未几陈亡。区宇混一。故迁奉持摄论。北返彭城。会檀越舍宅创慕圣寺。而摄论之流通于北。寔此其始也。兼以楞伽起信如实等论。轮环披析。则其指趣愈益白矣。总管谷城公万绪。引僚佐伸弟子礼。上柱国宋公贺若弼。镇维扬。遣长史张坥。具疏邀之。迁往应。则宋公锄骄刬慢。悉使妻子受归戒。

　　开皇七年秋诏曰。皇帝敬问徐州昙迁法师。承修叙妙因。勤精道教。护持正法。利益无边。诚释氏之栋梁。即僧伦之龙象也。深愿巡历所在。趋风餐德。限以朝务。实怀虚想。当即来仪。以沃劳望。弟子之内。间解法相。能转梵音。并将入京。当与师崇建正法。刊定经典。且道法初兴。触途草创。弘奖建立。终藉通人。京邑之间。近远所凑。宣扬法事。为利殊广。想振锡拂衣。勿辞劳也。寻望见师。不复多及。

　　时洛阳慧远。魏郡慧藏。清河僧休。济阳镇宝。汲郡洪遵同。被诏至。则偕谒帝。于大兴殿接遇优渥。诏于大兴善寺安置。咨询问遗。冠盖相望。而众以摄论初辟。投诚请业者千数。虽慧远以老成自居。犹处轮下。横经禀义。自是摄论一灯。传者盛矣。盖真谛悬记。有所谓大国大根性人能弘之。噫信矣。

　　十年春。驾幸晋阳。诏迁从。夜复同榻行在所。察其地多私度僧尼。上悉欲拘检以从公度。间语迁。迁恐致骚动。对曰。此皆周武废教之时。逃窜岩谷。及陛下恩宥。或失际会而然者。惟陛下怜之。上默然久之。诏凡出家。虽私度不复问。寻诏京师。建胜光寺。起迁主之。并其徒六十余人。相与俱。仍诏皇子蜀王秀。为檀越。其供养之丰。施予之饶。兹不暇述。而或以迁过于沉痼声利。乃着巳是非论。文多不载。

　　十三年春。驾搜于岐从之。诏蜀王纵骑逐走兽。兽入故窑中。故窑中无所见。徒见残坏佛像堆积而已。王即具以闻。迁进曰。灵仪圣相。厄于前朝。陛下严饰。不为不多。而其遗余尚尔充遍。贫道触目增恸。莫之奈何。上怅然曰。弟子垂拱岩廊。而使尊像蒙冒霜露。朕之咎也。今日之事。殆天所以启朕也。如师之说。情实摧割。诏诸有旧像。仰所在官司。送置近寺。俾率土之内。口施一文。以完美焉。

　　十四年。驾幸岱宗柴祭。迁有奏请。复岱寺之废者。及无贯逃僧。皆俾安堵。故诏河南王。以朗公寺。为泰岳神通道场。齐王。以静默寺。为神宝道场。华阳王。以灵岩寺。为宝山道场。诸王悉奉诏。以檀越从事。且诏天下寺。自一僧已上。听给额私度附贯。

　　仁寿初。上出天竺沙门。于龙潜时。所授大觉真身舍利若干。诏迁相与枚计之。以定其数。虽彼此专意。至再三。辄增减不能当。上问其故。迁曰。如来法身。过于数量。上悟。由是先诏天下三十道。起塔。分遣大德。安置舍利。而迁始以蜀王故。将之梁益中。以道险。非老人所宜。遂请易岐。乃于凤泉寺。东北二十里而塔焉。函石四段。光润如玉。倏忽变化双树状。枝叶宛转。鸟兽龙象。异色相宣。上闻而悦之。二年春。益诏以舍利。分五十余州起塔。四年又诏三十州。至是合一百余州。起塔如前指。其感应祥瑞。语具各传。皆自迁发之也。

　　献后之丧。创禅定寺。荐冥福。堂盘万础。塔耸七层。工费殚极。观者以为侈。诏曰。自稠师之灭。禅门不开。今所立寺。既名禅定。宜于海内。召禅师百二十人。各许侍者二人自随。庶嗣前尘。尚光末运。并委迁禅师具名以闻。有司以礼迎致者。仍诏迁主其寺。

　　大兴善寺像。有光景。上问迁。迁辨答祥允。上不能诘。

　　大业三年十二月六日。以风瘘疾作。禅坐而卒于胜光寺。春秋六十六。葬于终南之北麓云。

　　迁美容仪。器宇恢雅。谈吐应对合机要。疏财慕义。薄于奉己。而厚于恤物。能自慕圣。至禅定。所获施予。不可胜纪。而随以尽。其所济多矣。停柩之际。忽有一白犬。号叫柩侧。而亦莫察其所从来者。既葬乃失所在。且其将终也。或梦禅定佛殿倾者。俄而沙门专诚。梦净土严丽。于既卒之后。呜呼其亦伟矣。着摄论疏十卷。楞伽起信惟识如实等疏。九识四明等章。华严明难品玄解等。二十余卷。

　　隋净辨

　　齐之韦氏子。少为书生。非其志也。乃从迁禅师。受大乘学。息缘静处。泊如也。或有诟詈毁訾于外者。终不顾问之。则曰。此予少年刎颈交也。第念久要之义厚矣。一旦忘之。岂人情哉。

　　仁寿置塔。送舍利葬于衡州岳寺。岳寺即陈思禅师所建大明寺也。胜迹尤多。辨因合集前后所见闻者。为感应传一部十卷。行于世。

　　隋道判

　　姓郭氏。曹州承氏人。三岁丧亲。十五年。始知读书。十九年投外兄落染。既具戒。即誓结朋西游。以观灵迹。齐乾明初。二十一人。出邺行迈。才臻周塞。夜为逻卒所得。执见武帝而释之。仍令于大乘寺安置。即周之保定二年也。明年上表。乞如所志。许之且给国书资粮诸物度石碛千五百里四顾绝无水草。饥行七夕。至高昌国。盖突厥附庸也。益西抵可寒所。可寒怪其非类。将杀之。而未也。徒增防卫。而禁其饮食。势必使之饿死尔。会周使者谏。以为此佛弟子也。所在之处。羊马且繁盛。可寒喜。来日给四羊充食。判等纵之。而蔬茹如故。未几。遣骑乘。送还长安。住干宗寺。留五年。遇静霭法师。慧业冲𨗉。事之又五年。大法寻废。与霭等二十六人。逃难岩居太白山中。不忌讲授。依承霭德。始终一十五年。逮霭舍身。护法风烈遐被。判有力焉。天元嗣历。创立百二十人。为菩萨僧。判预其数。住陟岵寺。隋开佛法。改大兴善寺。诏摄僧务。开皇初。结庵终南交谷东领池。七年示微疾。诏度支侍郎李世思。将天竺医工。就庵视疾。遂改庵龙池寺。大将军云定兴。为檀越。侍郎独孤机。别筑斋宇于宅之后园。请时栖息。薛国公及其夫人。风奉训诰。间或至山。咨承疑义。大业十一年。五月四日。卒于山寺。寿八十四。

　　隋罗云

　　姓刑氏。南郡松滋人。出家隶上明东寺。时扬都道朗。于兴皇盛业四论。因钻仰焉。年十六。与其徒。论常无常义。而辞色和祥。宾主允畅。众咸嘉尚。朗乃以所服帔赏之。闻誉由尔益进。后从福缘寺亘法师所解亦然。于是以三论奥旨。未被荆南。乡里之念。有不能免。而栖禅寺陟禅师者。定慧兼修。注心利益。又力助之。方当六合混一之初。玄侣竞臻。郁成盛席。总管。宜阳公王世积。诏使舍人萧子宝。尤加敬慕。居龙泉寺。余五十年。常坐不卧。岂非模范之不易得者哉炀帝承名。诏邀至。固以疾辞。

　　道士俞氏讲庄老。妄用内典。云命门人。慧成道胜。往折之。坐定道士曰。人天交接两得相见。成曰。脱珍御服。着獘垢衣。习近穷迷。将开渐化。又俞讳成呼先生。成谓。如是则请去先字。仍依姓。呼之俞生。可乎。道士惭。云轮下众盈五百。皆成胜类也。

　　神山云所生地。一夏安居。养母其上。始开四经三论于上明东寺。其法堂十二间。盖道安昙翼所造。云兄道颙亦隶寺出家。尝造重阁于安公驴庙之北。古老传以为安公乘赤驴。自襄阳檀溪。一夕返上明。捡校东西两寺。及四层塔。驴庙即系驴处也。

　　云兄弟五人

　　俱出家为法师。而云其季者。大业十二年。四月二十三日。端坐迁神于龙泉寺房。寿七十五。弟子椿诜澄憩等。荆南经朱粲𡨥扰。寺多残毁。独龙泉完美至今。

　　隋法智

　　出家居天台山。每谓人曰。经言。犯一吉罗。即堕地狱一中劫。又言。一称南无阿弥陀佛。灭八十一劫生死重罪。是两者吾将安所信哉。佛无妄语。吾其念佛乎。乃于国清寺。兜率台上。精勤课持。积昼夜。傲寒暑。不变常度。一日忽遍辞诸所往来者。且戒亲戚。为设斋。顷之有金色光。明照数百里。时夜方半。近远皆谓天晓。于是智遂无疾而终。

　　隋德山

　　姓山氏。年方壮。忽弃妻子。入益州之天来山。不剪须发。而务息缘静念为日用。其相状澹泊。如得定者。尝游竹林龙池。开悟道俗。其说曰。佛法尚清简。而黜烦乱。故政烦则国乱心烦则意乱水清则鱼石可见。神清则想倒可识。学清简者。犹恐烦乱。而况一向汩没于烦乱哉。后徙马鞍山。地产毒蛇。螫人必死。然山往来。未尝有所害。虽僮侍朝夕行。亦无遇之者。或尝践之。而被其螫山洗以水即愈。及还天来夏坐树下。或为虎逐。趋避山床下。虎蹲以待。不肯去。山因解衣。卧虎前曰。床下佛。子。肉味岂胜贫道邪。虎竟去。一日其俗氏所生子来省。山曰。汝何来。子泣曰。久别。生死不相知。故一来耳。山曰。汝急去。各自觅活。再来当与杖也。间数年复来。山遽取杖将捶之。子辄执其杖。不使捶。且泣且言曰。阇黎意以为遇儿。如他人在他人可捶耶。山大笑。年九十终。旭上者。亦益州草堂寺僧也。出家业禅诵。炉香瓶水。终日燕默。而四众敬慕之。土俗每岁。以二月八日。四月八日。士女驰骋游遨。诸僧治具接待忙遽。惟旭则晏然如故。终年九十八。

　　隋法显

　　宁氏。雍之扶风人。出家事法开为师。开于元魏之季。住京兆之王寺。沉默寡欲无累于世。其禅定之趣。人莫能测。显既久于咨承。则其所得可知矣。仁寿以日岩寺主。诏送舍利。置塔于泷州药王寺。反终年且八十矣。

　　隋明璨

　　生莒之沂水韦氏。家世儒素。幼习经史。年未志学即出家。逮具戒。则弱冠矣。然于住持。则论之成实。经之涅槃。讲演不少置。周废教。虽遁林泽。而明侣相从。未尝忘所敷演。开皇初。名闻遐被。诏住京之大兴善寺。仁寿初。诏送舍利。葬蒋州之栖霞。即今之摄山寺也。然尝于江表。获故梵经百余卷。念欲翻译入藏。而乏赀费。故汲汲焉。走悬箔不少怠。其弘法之志伽此。卒于唐初。

　　隋僧盖

　　恒州人。始业涅槃于汾洛。后计以慧浮戒。滞专攻定学。乃杖策京师。遍访禅侣。大兴善寺者。阛阓之地也。而盖处之。终日燕默。有山深林密之想。于是论者举高之。仁寿二年。诏送舍利塔于沧州。四年又送舍利塔于沂州。后不知所终。

　　隋道顺

　　具州人。学释涅槃。尤有悲拔慈予志。尝以自劾系狱中。诸囚化其讲解。而善良者不胜既吏以无罪见收。非法也。因强之使去。开皇初。入京住玄法寺。诏送舍利于宋州。置塔之际。瑞应极多。

　　唐法应

　　会稽王氏子也。蚤年颖悟。出家事沙门昙崇。究研禅业。崇公化洽周朝。从者如市。而应为称首。既而遁迹终南。饭衣松萝。以避废教之祸。用心空寂。弥厉。屡感鸷兽驯狎。为授归戒。崇公深加印可。于是委其徒五百人于应听教戒。隋开皇十二年。诏天下。妙选三学之尤者。唱导五众。而崇于禅学。得二十五人。使远行化。而独推应京师宝塔寺。领三百众。受上供养。自是声闻益。播武德初。卒于清禅寺。春秋八十。

　　唐绍阇黎

　　姓蒲氏。梓州玄武人。其未出家时。尝山行见子母虎。于涧中取虾。虾细不复可得。纵得亦莫足以止饥。绍意以为业缘所迫。其苦如此。乃叹曰。吾身先后。等一死耳。不如捐以济其饿。为有益于物也。乃裸卧虎前。虎辄避去。无所损伤。

　　既剃落受具戒。尤谨操行。大业初。汝州境。多虎暴。道路非三五十人群聚。不敢行。绍闻之。因至其地。苫覆久坐。以待噬。虎远引。境遂安静。年百九岁而终。其将终也。谓弟子曰。吾欲露尸。以施诸虫鸟。然生且嫌我。而况死乎。必樊之无遗尽。弟子不忍用其言。而用其志。委尸月余。凡异类卒莫侵败。竟收之以葬。

　　唐保恭

　　姓崔氏。青州人。晋永嘉南渡。居建邺。父超道。本州刺史。恭年十一。炅法师使诵观音经。初夜一时即能覆诵。遂许出家。会炅逝去。顷之梦。两蛇从炅足出。入恭足。而觉。自尔神志异常日。即依开善彻法师。听成实论。而彻以义疏。使习复之。其文如蝇头。一领八纸。曾无遗忘。同学五百。莫不推伏。既受具。禀定业于慧晓禅师。又问成实疑沮于高昌嵩公。因从究地持十地。不逾年。大义洞明。而前疑冰释。乃约地持以制行。而专讲法华。陈至德初。摄山慧布归自北邺。相邀造栖霞寺。以弘禅宗。布亡诱掖加谨。隋仁寿末。献后崩。诏入京。为禅定道场主纲正僧任。齐王暕。乞授戒。施衣五百领。皆分散无所畜。国初避地蓝田之悟真寺。武德二年。诏仍旧僧任。改禅定。为大庄严寺。且举十大德统摄。当时犹顾望。未遽应。诏高祖使趣起恭而诸公稍进。四年十二月十九日。卒于大庄严寺。寿八十。葬于京郊之西南。秘书监萧德言铭。其碑。

　　初恭尝山行。直过虎所踞地。无少惧色。杨玄感之乱。或诬恭预其谋。方升座竖义。而兵刃突入捕逮。众惊骇欲散。恭徐曰。自省无他。俟讲罢。当就辨也。其度量如此。

　　唐法祥

　　同州人。童稚出家。冠年登具。逮周废教。即于禄以自活。而诵礼不辍。僚佐嘉。其诚其使长将上名台省。显擢之。固辞。隋兴。重剃染。住大兴国寺。性高爽。不事幽蔽。所居房。悉使洞开前后门。坐卧一床。当风而处。寒暑不易。余三十年。道俗问讯。非俟其诵经终卷。不敢。辄尔虽问。亦不加答。尝染伤寒。或劝之药疗。弗受。又患痢。劝者如之。乃曰痢者水也。我能治之。便啖干饭。武德七年。久病起坐。微有声曰。佛像佛像。侍者回视之。则见西壁尊仪。光明宛具。又闻香乐。少时卒。葬城东隅。

　　唐僧定

　　丹阳人。始学成实。讨索劳剧。遂感风疠。因叹以为形既废于世矣。盍亦归心禅寂乎。居钟山。日啜粳米白粥一杯。常坐不卧。以待殂殒。阅数年。所苦悉瘥。支体面目。一时光洁。须发并生。而眉特秀异。长可寸许。室中虎迹成蹊。略无詟忤。或想虑乍浮。则通夕游步。不间榛莽。犷兽鸷禽。见等同类。隋初诏住京师新道场。不赴。既而又诏。授上归戒。亦辞不赴。尝伤寒剧甚。而悉屏饮食。危坐如故。至三日。弟子保恭恐其殆。请稍以饮食自持。亟挥去。徐曰。以法为药。顾不可欤。满七日所苦顿痊。大业之季。徙居终南太和寺。盗夜入其室。定坐不为动。盗曰。岂闻世有奴贼乎。定曰。吾郎贼且不惧。况奴贼哉。盗剥其衣。即脱予。无吝色。将挽取其所坐毡。定辄不肯。曰吾一冬惟赖此尔。乡欲持去。宁杀我。盗相视而止。武德七年六月。以微疾坐逝。寿八十余。

　　唐满意

　　史未详其姓氏。乡里武德之季。邺都法砺律师。方作疏解。昙无德律。意遂抠衣从之。见闻既博。造诣亦深。于是致徒讲导者。余三十载。而观音大亮。越州昙一。出其门矣。

　　唐慧皓

　　陆安人。幼入道门。即怀远量。希崇大品。情阻未申。时苞山明法师继绪兴皇。世称郢匠。因从之咨禀焉。年方有立。遂为众弘演。自尔受业分镫。不可胜纪。然以为楚服既殷。岷邦未洽。隋大业间。溯江而上。道于成都。大张法席。或徙梓绵随方开导。俦侣之繁。愈于前日。稍有谤其以异术惑众者。语闻。武德初。诏穷治。事虽不实。而皓亦南归矣。仍厌乡里嚣烦。寻屏迹西山之阴。阅五载。陶练中观。未几。道俗思慕。造山迎致。贞观七年。卒于乡里之方等寺。寿八十有七。

　　皓行己严洁。日止一粲。随得辄啖。不限朝中。不待营丐。

　　其体羸瘁。若不胜衣者。在蜀时。门人道勤。患其不任。阴告外。辨厚供。供至。皓怪其异常。诘知其由。即斥勤出。不共住。曰邪命之食。恶可御也。故平居凡檀越送供丰美。悉命入僧如律。

　　新修科分六学僧传卷第十七
卍新纂续藏经第 77 册 No. 1522 新修科分六学僧传


　　新修科分六学僧传卷第十八

　　浙东沙门　昙噩　述

　　　　忍辱学

　　　　　摄念科(二)

　　唐慧萧

　　世出彭城刘氏。后徒许之长葛。今为长葛人。祖父袭儒素。萧年十八。以诗礼充郡赋。非其志也。遂依师于嵩高山出家。戒捡严洁。尤为乡里宿硕。所推许。开皇初。游学邺中。贯练众部。偏宗四分。久居泰山灵岩寺。后还中岳。侍养其师。而龙门明朗。河东持律之有声者。闻萧之风。不远从之。朗于萧齿加长。而常以兄视萧。其相忘于道如此。既而萧之师。获以天年终。于是朗请俱返龙门定林寺时马头山僧善禅师。方习静定林。因与弘畅毗尼。殊有可乐者。仁寿中。尝坐夏黄颊山中。或亡命从求匿。事发觉。督逮萧急。会朗善并物故。孑然莫解援。晋川道积神素道杰者。法门之英彦也。乃南迈投之。留连累载。大业之季。法令猬毛起。萧既以罪削除名贯。因复遍游中条王屋诸山。河东郡承丁荣。请居仁寿。使于中原版荡之际。开护生止教之科。则其用心亦仁矣。义宁中。剧盗陷河东而仁寿阐演自若。贞观十四年终。寿七十三。萧素笃谊襟每念朗善之好。虽登高眺远。以散情结。然情之所向。愈益悲恸。

　　平生开涅槃。仅十过。犹恨于大乘无功。读华严数年。有请为众敷弘者。则曰吾尚未知经意。於戏谅哉。

　　唐空藏

　　姓王氏。其先晋阳人。及藏之时。乃徙于雍州之新丰古藉焉。藏在孕。母于荤酒鲜腥。无所御。及生。岐嶷异常。年十九。从父母求出家。父母不许。因俯伏其前者七日。父母患之。听其所往。即入蓝田。负儿山中剃落。得面六斗。日啖不辍。历三年犹有余。由尔禅诵。罔替昼夜。后依判法师。住龙池寺。探穷涅槃三论之指。日诵万言。计其亿持。前后总得三百余卷。大业初。诏住禅定寺。皇朝创建金城坊之会昌寺。又诏居之。然藏性嗜幽僻。志静嘿。每岁仲春。辄优游山水间。遂卜筑玉泉。为投老计。说导不疲。开悟愈广。后以亢旱祷祈。枯泉复涌。夏分常行方等忏法。日礼贤劫佛名。坐而不卧。垂二十年。贞观十六年五月十二日。终于会昌。春秋七十有四。遗命以尸施飞走。后复收其余骸。起塔于龙池寺侧。金紫光禄大夫卫尉卿于志宁述文树碑。

　　唐法护

　　其先赵郡赵氏。祖康为济阴守。子孙家焉。隋初有赵恒者。以秀才。偕清河崔汪擢第。时号四聦。即其父也。年十二。连丁父母忧。哀恸气绝者数四。服除。欲造河北。从名儒受业。遇胜缘。辄剃落。无难色。七日覆诵净名。寻听毗昙于志念法师。听成实于法彦法师。登具之后。随究律部。复从嵩论师于彭城。采治摄论。由是以摄论命家大业三年。应诏住化远寺。俄又诏住慧日寺。时年三十二。常讲中观涅槃摄论。今上在秦邸。别请名德五人。护居其列。始摄论新本出。或以其确削。不足依任。而护独得于心。及唐论行良合。人以为有先见之明云。贞观十二年。诏住天宫寺。仍知寺任。十七年七月二十一日。卒于寺房。寿六十八。撰摄论指归二十余篇。行世。

　　护性朴直。而好道术。每服金石药。至是大发。闷乱者数日。门人慞惶。夜诡言他物。以饼滓进。后闻其然。正色曰。吾之见欺。当自克责。且陷师于非义。是何理邪。嵩山沙门。智大者。年九十余简傲恬素。不下山三十年。讣闻杖䇿而至。哭尽哀曰。经论之士。代未尝乏。至于纯直。唯斯人而已尔。

　　唐慧斌

　　姓和氏。兖州人也。世习儒。斌博通经史。年十九。为乡助教。二十三即从剃染。遍历经庠律肆。俄入台山。修诸静虑。如是八载。又练业于泰山。灵岩诸寺。年三十四。始隶公贯。住秦州梁父甑山存道寺。隋朝为献后。构禅定。以进冥福。诏与诸硕宿数。而斌夏腊最小。声称弥隆。亦像季之杰然者。后充弘福寺主。贞观十九年十月六日。以疾终。时年七十二。

　　唐慧休

　　生瀛州之乐氏。世业蚕渔。而休蚤知自㧞。年十六。遇沙门巡里乞食。而感发焉。遂违亲。遁投勖律师出家。时灵裕法师。有重名。方居邺下。开导。勖命从之游。始研华严。至五十余遍。卒无所入。住渤海。听明彦法师。成实论。无几何。而彦化去。乃受小论迦杂婆沙于志念法师。各数遍。念曰。予于小乘。岁月多矣。今而值子。可虚度乎。乃为休区别部类。着杂心玄章钞疏等。然冥府虽开空宗。尚梗惟识之旨。取悟无方。会裕师入关。与昙迁禅师。尼论师等往来。扬摧摄论。领略义趣。周涉三遍。即造章疏。自尔大小诸藏。统绪可寻矣。然独律部。未遑精阅。复习四分于洪律师。一坐席间。经三十余遍。而冈测涯涘。顾谓其徒曰。予于经论如彼。于律如此。岂非理可虚求。事难通会乎。砺律师。见其暮年尤勤至。尝曰。法师大德犹尔疲劳。休曰。吾忆吾始脱尘樊。遂获陶铸。敢斯须离邪。所居寺凡四翻秽。武德间。刘黑闼叛。休率弟子二十人。守相州及天策府。以曹公徐世绩。领兵讨诛。又能出私积。继餫饷。𡨥平。曹公为闻。上诏贼所发地。除相州依旧外。其余州郡僧尼。止留三十人。贞观九年。诏入京师。固辞寿。九十有八矣。住乡里之慈润寺。门人昙元灵范克诏其业。

　　元高洁慕禅悦。隐林虑山。

　　范居弘福寺。振名京邑。

　　休康健至今。上伐辽。亲幸其室云。

　　唐慧璧

　　生苏州嘉兴弘氏。七岁依流水寺出家。剃具之后。访道四方无惮夷险。三经四论。咨询老复。靡所底滞。乃归乡里。以勖来学。常坐不卧。四十余年。老凭曲几。门徒数百。诲诱未尝见惓色。贞观末。七十余卒。

　　唐宝相

　　生雍之长安马氏。年十九出家。住罗汉寺。学专摄论。尤务行头陀。以伏妄识。夜诵阿弥陀佛经。七过。称佛名号六万口。昼读藏经。六时礼悔。如是四十余年。未尝废息。后又读涅槃。一千八百过。复兼诵金刚般若经。然而身无患恼。衣食随缘。亦可谓善于修己者。己将终。嘱累道俗。必使先于念佛。且曰吾尸当烧散之。凡建塔勒铭等事。愿弗讲也。言讫而逝。寿八十三。腊六十二。

　　又同寺法达。素勤俭。每赴斋供。得衬施。辄用以书缮华岩经。焚香躬读八部。般若百余过。平居不畜门人弟子。年七十。归隐云阳岩。四载乃终。

　　唐道会

　　犍为武阳。史氏子。器宇高简。逸群。初出家。住严远寺。为四方道俗所归向。然意以蜀僻陋。见闻不广。乃入京求访师友。益研究经论史籍。如是十年。且将还乡里。讲演以利导晚辈。属时乱离。不果行。

　　义宁初。朝廷使詹俊李兖等。如蜀招抚。会致笺于丞相唐公曰。会有弟。性姿不肖。家门衰坠。其封爵除赠诘诏尚在。门生故吏子孙成列。并奋臂切齿。思效力用。即日剑门虽启。巫峡负固。会请躬率徒𨽻振锡启途。折简宣威。开怀纳款。军无矢石之劳。主有待成之逸。此亦一时之利也。惟公图之。唐公不能用。所在多私度僧尼道士。而宋冀尤道士之杰然者。檀于隆山县。创逮观宇。度三十人于内。会遽投牒总管段伦。请以为寺。属安抚大使李袭誉。引兵巡察州县。偶过之。道士惊以为逐己。一时走散。观遂定以为寺至今。

　　贞观初。游京师。因参琳师。修辨正论。间有人诬告安州皓法师。在蜀以讲演聚。众谋返者。且指会觇候。有司逮捕下狱。会志气无所詟变。常为诸囚。开阐经论。自春至冬。未尝辍。诸囚之久系者。或褴缕不胜寒酷。会又以书抵檀越。无尽藏致裘履。及事释还乡。三辅名僧。皆送别郭门外。会赋诗曰。去住俱为客。分悲损性情。共作无期别。时能访死生。闻者泣下。俄法曹裴希仁。以门学求见。谈论之顷。微若陋其地之人物者。会曰。蜀虽僻远。然由汉西都来。士之能以文章事业。显名天下者。视中州。诚不多逊。明公当虚心。礼下贤俊。岂宜以闻见之狭。自鄙薄哉。希仁愧谢。贞观末。卒年七十。

　　唐弘智

　　生始平槐里乡之万氏。隋大业十一年。入终南山。为道士。绝粒服气。期于羽化。久之则形体枯悴。心神疲苶。偶趋京之静法寺。从慧法师。问所以进道之方。慧曰。生以食为命。道以身为本。有食则可以养生。有身则可之谋道。此古今之通论也。未闻捐弃其生。穷乏其身。而事乎道者。故夫仙神修练之术。皆如系风捕影。鲜克成就。无惑也。于是示以安心遣累之法。义宁初。脱黄冠治业。如慧师之说。及武德天下大同佛道二门峙立。知乃诣省。请𨽻释门。宰执听之。且许随意居住。然性乐幽寂。以至相寺尤深僻。而托迹焉。讲华严摄论等。其陶甄庸俗。延纳饥虚。资之粮粒。赒之具泉。虽公格寺制所禁纳。犹携引匡护。靡或畏避。此其出于至诚。可知已。永徽六年。五月九日终。春秋六十有一矣。

　　唐明隐者

　　少学次第观。十一切入。而所居专在五台。始则中台。木瓜谷寺。三十年。又佛光山寺七年。又大孚寺九年。志道之徒。相从不绝。缁白供事。填委山林。永徽二年。代州都督。以隐先𨽻昭果寺。于是追还。俾领寺任。龙朔元年。十月卒于寺。端坐熙怡。如在禅定。

　　唐明解

　　姓姚。住京师普光寺。精爽敏悟。心游才艺。琴诗书画京师有声。然负气傲物。渐渍污俗。为长者善类所不取。龙朔中。诏凡三教之有学术伎能者。䇿试东都。第其优劣。以备擢用。解即罢道。欲因此际。以趋贵显。遽褫去其所著袈裟曰。吾今脱此驴皮。与在人教矣。遂置酒集诸士友。赋诗曰。一乘本非有。三空何所归。不久病卒。后见梦于僧之相善者曰。解以不信故。生恶道中。愿以畴昔纳交之情。恤其饥渴。僧为设食祭之。又梦致感谢意。

　　而当时画工。有同役者。亦梦之曰。我生处极恶。思得功德。无由以办。以卿之力。傥能书经一两卷耆。则所获多矣。且复诵其所作诗。使习熟。而忆持之。乃已。画工性殊钝。诵凡十八过。其诗曰。握手不能别。抚膺聊自伤。痛矣时阴短。悲哉泉路长。野林惊晚吹。荒隧落寒霜。留情何所赠。性斯内典章。嗟乎。明解一念之失。万劫之累也。悲夫　洺州宋尚礼。家世儒者。其文章。好为谲诡轻薄语。所处素窘俭。屡乞贷戒德寺。久而僧益厌苦之。尚礼作伽斗赋以诮。流俗争诵。以为口实。贞观中。尚礼病甚。怅惋扰攘。两目圆赤。现饿鬼相。见者咸畏。少时绝。

　　周神楷

　　姓郭氏。太原人也。汉林宗之裔。后以父宦。遂僭籍于京兆焉。伯仲六人。楷其季也。幼志不群。遂师事明恂法师剃落。恂即大乘恂也。年满受具。凡大小经论。靡不研究。遂阐摄大乘俱舍等论。后讲净名经见古师判处。因叹以为未尽者。乃于安陆白兆山。撰疏以明己意素巧慧。尝于剡溪南岩之下。映池水塑己像。切肖焉。后诏天下高行才学大德。赴京师。豫翻经论。楷配居崇业寺。天后朝。遂卒于寺。弟子树塔于南逍遥园。寔大乘基之法门犹子也。

　　唐诠律师

　　世居五台县。出家受具。即习毗尼。姿性渊静。其平居不为外物挠乱。惟匡训诸徒而已。然远近事。靡不豫知。凡有教门关系者。必以告人。而使之修饰备防。时谓得他心通云。三衣一钵外。无所营治。寝室虚寂。客至但清晤良久。一挹去。虽汤茗不设也。入灭之日。祥自郁密天乐铮鏦。阖寺皆闻。异香纷馥。乃垂语辞众。趺坐而瞑。

　　唐法玩

　　生钱塘之冯氏。其先本闽之长乐人。祖宦游于江东。遂家焉。世慕净名之道。每置丛林之士于别室。以齐施之业。而祈得嗣续。俄彦玩。克歧克嶷。性姿异常。稍胜衣。即白父求谢尘累。父讶而许之。剃落受具。探讨大乘。无所底滞。独念以为慧非定不发。五兹于定。其可小怠乎。乃于所居之灵智寺侧。别构兰若。以事寂嘿。同志之侣。造门请益。启迪良多。天宝二载。十二月十三日。告戒侍者。端坐而逝。春秋六十五。僧腊减二十。以其月十九日。迁塔于寺之山原。塔则白衣弟子。俞法界。子怀福侄希秀等。所建。

　　唐玄嶷

　　姓杜氏。不知何许人。始为道。士号杜炼师。主给都大恒观。俄剃落住佛授记寺。或问之曰。子何遽信佛邪。嶷曰。吾固易之所谓不远复亡祇悔者矣。且生死飙疾。宜蚤图之。苟临衢整辔。中流伫枻。其能免于车覆舟溺者。几希。若朝真拜斗劾鬼求仙。非用心之极至也。

　　会天后崇尚大法。阐扬上乘。闻其能舍邪归正。出浅入深。诏充寺之都维那。嶷既浃洽禅教。益愧初失。乃设主客问答。着甄正论一部。后不知所终。

　　唐元崇

　　姓王氏。其先琅邪临沂人。自晋丞相始兴文献公之子。荟居勾容。遂世占其籍焉。

　　崇幼孤立。志夷简。年十五。捐谢尘累。从陶许游。然独以其至理未融。乃复究心竺典。研微探赜。妙绝名谓。吴越缁素。举餐德风。采访使润州刺史平阳公齐映。闻其行业。虚伫久之。会恩制度人。贡以充赋。开元之季。咨受心要于瓦棺寺。璇禅师。自是声闻益以远矣。金陵诸德。钦渴尤甚。请移配栖霞寺。至德初。杖锡游京师。时右丞王公维。方治别业于辋川。与舍人萧公昕相往来。焚香啜茗。酬唱般若。曾不知天下之治乱。主上之安危也。崇入终南。偶过之。抗论弥日。王萧叹曰。佛法政自有人。俄而涉河洛。陟嵩少。所在辄邀请住持。崇亟引去。无留意。东历天台四明。遐观胜概。搜抉殆尽。如是数年。而后归老钟山。亦其首丘之仁欤。大历五年。刺史南阳樊公。顺风稽首。访求宗要。并徇道俗志。屈主寺事。阅二十年。栋宇新好。既而退处高顶。四方学侣。辐凑。十二年八月二日。示疾而卒。寿六十五。越八日。葬于摄山之阳。弟子等共树丰碑。以纪化迹于寺之门首焉。

　　唐灵一

　　生广陵吴氏。九岁即剃落。弱冠受具。遂习毗尼有成效。家本货殖。诸昆弟以侈靡相尚。一独纳衣锡杖自若。始从惟扬法[怡-台+貞]师学相部律。又依禅者隐空干靖于会稽山南悬溜寺。以讨论第一义谛。或游庆云寺及余杭之宜丰寺。而足迹不入俗姓之门。天台道土潘志清。襄阳朱放。南阳张继。安定皇甫曾。范阳张南史。吴郡陆迅。东海徐嶷。景陵陆鸿渐。皆引分愿交。扣襟尚友。其所尤善者。慧凝明幽灵祐昙一义宣。诚同门之三益。住世之四衣矣。然工辞章。乐吟咏。既着法性论。或遇良辰胜境。必掇笔申楮。以遣兴趣。好事者录之。名间气集。宝应元年冬十月十六日。示灭于杭州之龙兴寺。寿三十五。弟子以遗命。行阇维法。树浮图。以表其地。左卫兵参军李纾。嘉兴令李汤左金吾卫兵曹参军独孤反。相与悼梁木之坏。虑陵谷之迁。刻石于武林山东峰之阳。

　　唐亡名僧

　　善诵华严经。然放旷不拘细行。上元中。遇洛中广爱寺律师于荣阳逆旅。从主人。购酒肉相劳苦。律师大诟怒之。其僧饮啖自若。不为意。薄暮求水漱盥。遂趺坐床上以诵。始发题则有金色光明两道。自其僧口角出。律师遂愧污。竟就卧。顷之觉经声愈宏畅。而光明遍庭宇。于是律师起候之。则诵且四帙矣。及五帙。天欲曙。其光渐收。而其僧亦假寐。如禅定。且则律师具威仪。泣拜忏悔。然终莫能识其僧何人也。

　　唐洪正

　　姓常氏。未详何许人。居岷蜀间。嘿持金刚般若经。昼夜不辍。时沙门守贤。与邻房。偶夜坐不能寐。闻隔壁声。若有二人相语者。其一曰。我受命摄洪正柰何其旁有善神拥护。虽欲近傍。不可得。然而违限之罪。其何计以免之。其一曰。我知免矣。东门之地。有姓名相类者。今固民也。且尝为僧。必将摄之以塞责。既而皆寂然。贤遽出门遍索。无所见。明日贤以语正。复往东门讯常氏。常氏之名洪正者。果昨夜死。贤始专业弥陀经。至是亦改从金刚般若矣。

　　唐惟寔

　　姓阳氏。富阳人。天宝中。游四明之远蓬山。乐其静僻。遂有终焉之志。岩洞深杳。上有佛迹。始见于开元时。居无何。会海𡨥袁晁。放众劫掠。寔方禅坐洞中。𡨥至恶之。于是合二三百人。共举大石。窒其洞。使不得出。俄寔从定起。喑呜作声。用掌擎石。如欲投以击𡨥者。𡨥大惧。罗拜乞免。邑人重之。为立精舍。大历八年也。太守裴儆。请署香山额。仍奉诏。度僧七人。以隶名其寺。贞元二年。冬跏趺而化。寿六十二。腊三十一。

　　唐志鸿

　　姓钱氏。湖之长城下若人。本名俨。志鸿字也。少出家于乡里之石门寺。即梁之静林寺也。纳具后。依茂苑道恒师。研核律部。与昙清省躬相切磋。意以为先德之释南山钞。未尽善。乃着搜玄录二十卷。尽囊括大慈灵岩已下。四十余家之说。华严疏主澄观。于大历间。为作序引。以冠其首。春秋百有八岁。矣尚无恙。诏号长寿大师。世不敢以名而以字。则其尊之可知。

　　唐严峻

　　潍州之樊氏子。父硖州刺史昭王府司马。峻材赡而学富。年十九。应进士举。以丁父艰。投南阳佛寺出家。俄从遇真禅师于荆州玉泉兰若。学观法。入城憩大云寺。众以其素究毗尼。力请临坛。模范季世。黾俯承命。后顿悟心要于观净禅师。大历初。将往青原。证所见于思禅师。未达庐陵。会真卿颜鲁公。一言而契。二年春。宜春太守。俾僧正以疏请。四年洪州刺史李花。迎止大明寺。是年三月。沐浴更衣。望空合掌而逝。寿五十九。既迁塔。弟子圆约立碑。

　　唐志玄

　　河朔人。善诵五天禁祝。悲愿济物。虽捐躯命。弗恤也。尝行林野间。见一狐。方于古冢内。戴髑髅。服草莽。婉然靓妆美妇人也。薄暮独立驿道傍。会少年车从至。因问。妇人何为者。妇人泣曰。妾家易水。父母嫁妾绛之张氏。未几而夫死。舅姑老而很。妾身无所依托。父母虽存。念道远。莫之归省。是故徘徊于此。而思以自尽也。少年惊遽。下车跪曰。我易水军也。今方以出戍。受代以归。夫人诚有意。幸得以乡曲。奉䘖辔则足矣。复奚至于自尽哉。妇人喜谢再三。将就车。玄呵止之。振锡诵祝语。妇人忽复狐形。前伏不能去。徐视之死矣。

　　唐慧灵

　　史未详其姓氏乡里。太中七年。上幸庄严寺。礼佛牙。因登大塔四望。见西北有废址。曰此昔总持寺也。怅然久之。诏耆年问往事。众推灵对。上嘉其详尽。即赐紫。且诏修复总持寺。三月十一日。三教首座辨章勾当修寺。六月毕工。诏灵为纲任。既居厥职。清众成序。上每加优奖焉。寺岁贡梨华蜜。色白而味佳。世所珍贵。灵竟终于寺。

　　唐大义

　　字元贞。姓徐氏。会稽萧山人。生而秀朗。甫七岁。父以经典训之。日可忆数千言。年十二。投山阴灵隐寺。习内法。开卷辄通。见者叹赏。属中宗以龙飞。恩度天山僧道。都督胡元礼。考试经。义格第一。获剃染。配贯昭玄寺。自兹听习尤勤至。开元初。从吴郡圆律师受具。复就乡里开元寺深律师。究四分学。深公既亡。乃游京师。法华玄俨律师。爱其俊迈。谓之曰。于今传法。非子而谁。未几。乡里称心寺超律师。请任寺职。开元中。以亲丧。转藏经于天台佛陇山。天宝中。筑室于故支遁沃州之地。以居。俗称为北坞者。

　　始梦。二梵僧告曰。汝于此有二十日缘。宝应初。复梦前僧曰。本期二十日。今过矣。魔贼且至。不宜更住。既而袁晁。据剡丹丘。被害滋甚。义因与大禹回律师。诣左溪朗禅师所。练治止观。于是朝野士大夫。归心焉。相国杜鸿渐。尚书薛兼训。中丞独孤峻。洺州刺史徐峤。其子浩。皆厚善。大历己未岁。五月终于称心。寿八十九。腊六十二。殡于北坞旧居。

　　唐清江

　　会稽人。未详氏族。少即抗志物外。沮于父母之爱。故久而从落染焉。师事昙一律主。讽诵通利。识者以为释门千里驹也。俄从守直律师。于浙阳天竺坛登具。仍依一公。习南山律钞。且研究相疏。皆通畅无遗憾。善辞章。或赋咏。辄擅誉一时。性褊躁。虽尊长犹掁触不已。一公每优容之。后竟去。莫之遮挽。既游历迄。无所遇。乃悔归。拜一公曰。前念无知。后心有悟。望和尚大慈。施与欢喜。一公悯其诚。遂为师资如初。大历八年。江于汝濆以乡曲。见南阳忠国师。尝。有所传授云。

　　唐雄俊

　　姓周氏。成都人。学博材伟。然无戒检。每开讲。得施利。辄以他用。且尝纵须发。窜名军伍中。及有罪。又遁去剃落如初。大历中。以疾卒。

　　时有暴亡而苏者。云见俊于阎王所。王怒敕使入狱。俊抗声呼曰。雄俊若入地狱。则三世诸佛。皆妄语矣。且观经所谓。造五逆者。犹得以临终十念。属下品往生。况俊未尝犯五逆。而念佛莫知其数乎。语毕。即有宝台。从西至。俊遂乘之而去。

　　唐潜真

　　字义璋。姓王氏。太原人也。后徙夏州。朔方崇道乡。考珍。生二子。真其仲也。弱冠投迹空门。开元二十六年。隶名剃染于乡里之灵觉寺。明年纳具。探讨律藏。经章论句。无不研究。代宗朝。新出文殊师利菩萨佛刹庄严经。诏造疏。大历八年十一月。疏成三卷。以进。述菩提心义。发菩提心戒。各一卷。三聚净戒。十善法戒。共一卷。且复禀承不空三藏秘密教法。入曼拏罗。受成佛印。显密二部。于是兼焉。贞元二年五月十四日。属疾。寻集门人。遗戒切至。二十一日。右胁累足。诵弥陀佛号。终于兴善寺。寿七十一。夏四十九。

　　唐神皓

　　字恒度。姓徐氏。八代祖。摛。齐景陵王西邸学士。其子陵。梁尚书左仆射。有文章。与庚子山齐名。陈亡佐治吴邑。遂家吴。皓吴产也。姿性耿介。矫矫欲脱俗。寻依钱塘龙泉道场一公。出家。天宝六年。诏精择修洁者。每州许度三人。皓获隶籍包山福愿道场。初从兴大师进具。后读南山律钞于昙一大师。未几。复归隐包山。乾元初。诏以天下二十七寺。各选大德七人。使长讲律法。众请住开元寺。晚年究心圆宗别置西方净社诵法华经九千余部贞元六年十月疾。至十三月疾亟。顾谓弟子维亮曰。必归我于洞庭置塔。是夜天无云翳。而星陨如雨。遂卒于开元寺。寿七十五。腊四十三。其窆也。霅昼作碑颂。

　　唐灵彻

　　禀赋纯粹。笃学善属文尤工诗章居越溪之云门寺。成立之岁。即声誉远播以毗尼讲训。从之游者。如趋阛阓。秘书监严维隋州刺史刘长卿殿中侍御史皇甫曾。岂徒谐黄绢色丝　辞。亦且悟翠竹黄华之指。过吴兴杼山。时皎然如昼。方获重名。一见遂定林下交。尽予包佶中丞书。推致殊甚。及彻见佶。礼貌非常人所得。后权德舆。又移书问彻于昼。昼答之。如前书。其为侪辈所许如此。着律宗引源二十一卷。

　　唐少康

　　姓周氏。缙云人。母梦鼎游湖峰。遇玉女。以青莲授曰。此华吉祥。寄于汝所。他日生贵子。当保惜之。及生康青色光明满室。香气如芙蓉。稍长。碧眸朱唇。皓齿可画。然七岁矣犹不语。佛生日。姆抱游灵山寺。因指佛问之曰。识否。遽答曰。释迦牟尼佛。闻者异之。父母知非世俗器。遂舍出家。年十五。诵经已。能尽五部。既剃落。卒於越之嘉祥寺受戒。习毗尼学。复听华严经瑜伽论于上元之龙兴寺。贞元初。至洛。驻锡白马寺。忽见物。有放光照殿上者。趋视之。则善导和尚修行净土文也。康喜不自胜。遽祝曰。我于西方。果有缘者。此文当再发光。语毕而光益盛。又现无数化佛菩萨于光中。未几。竟走长安善导影堂。致所祈祷。善像倏作佛身。语康曰。利乐众生。同生安养。惟我与汝有是夫。顷之遇一僧其江陵果愿寺。谓之曰。汝缘在新定。可速往也。即隐去。于是康造新定。日分卫聚落间。苟得钱。则悉乞小儿。使唱佛。一钱一声。如是月余。小儿群逐康。唱佛觅钱。声遍市肆。一年则见康辄唱佛。虽男女老幼皆然。不独小儿矣。乃建净土道场于乌龙山。筑壈三级。制二十四赞。昼夜行道。以称扬净邦。遇斋日。康则升高座。集所化弟子。三千余人于座下。教之曰。汝等可志诚观我唱佛。康则抗声曰。南无阿弥陀佛。俄有一佛。从康口出。连唱十声。则十佛出口。状若贯珠。康复谂于众曰。汝等于今还见佛否。若见佛者。必得往生。贞元二十一年十月。跏趺放光而逝。狂风四起。百鸟悲鸣。乌龙山色。为之变白。塔于州东之台子岩。

　　唐上恒

　　姓饶氏。临川南城人。志学之年。从舅氏出家。日诵佛经。计千言。逮壮从南岳大园师得戒。而听禀虽勤。惮于远涉。大历中。请隶景云寺。以便侍养。亟淹岁序。修习无亏。尤于南山事钞讲贯通畅。贞元初。徙居预章龙兴寺。与庐阜法贞。天台灵祐。荆门法裔。兴果神凑。建昌慧琎。友善。又相国姜公辅。鲁公颜真卿。杨冯韦丹。四君子游故四分迁善灭罪之说。所利益者多矣。坐甘露坛二十许年。剡浮震旦男女。获度者。一万五千余人。元和十年。示微疾。十月己亥。化于庐山之东林寺。葬全身于南冈石坟。住世七十七年。安居五十五夏。门人等。树松柏。太原白居易为石塔铭。

　　唐清彻

　　初莫知何所从来。周游律肆。密护根门。然学无常师。惟善所在。则服膺焉。始亲吴之开元寺北院道恒律师。其造诣深远。而华望硕德。无不推称。元和八年。乃摭诸家要当之说。解南山钞。着集义记。凡二十卷。至十年告毕。今豫章武昌晋陵多传诵之。

　　唐惟则

　　少游京师。三学外。尤务雕塑像貌。以起敬慕。曰即像貌以资成观道。此修行要术也。会宪宗太皇太后郭氏。元和中。造奉慈寺。以追福其母。齐国大长公主。则与选入。以艺自效。未几。复振锡浙东。礼阿育王塔于四明之鄮县。塔盖东晋刘萨诃。所尝礼。其功德不可备述。于是则用七宝末。和胶漆。以模范之。及脱模范。切肖。众叹其有缘。则遂负以归。充奉慈寺供养。京师莫不信向。后终于奉慈焉。

　　唐慧琳

　　字抱玉。新安柯氏子。丱岁隶灵隐西峰。事金和尚。受经业。大历初。登具戒。三学一致。无遗憾。性嗜泉石。遁居天眼。即天目也。高三千丈。周围三百里。与天柱庐阜类。上有二湖。谓之东西目。地深僻。多妖异。琳独无挠。元和丁亥。太守礼部员外郎城南杜陟。请出山。就永福寺。登坛度人。己丑春。刺史兵部郎中裴常棣。请登天竺寺坛度人。讲训生徒。向二十载。而高洁之操。终始不渝。大和六年。四月二十五日示寂。寿八十三。腊六十四。以其年五月十二日。葬之永安寺西山之阳。

　　唐广修

　　生东阳下混留氏。既落发。隶禅林寺。即入邃师之门。以研穷教指。学者云萃。且日诵法华维摩金光明梵网四分戒本。六时行道。又每岁行忏法七七日。第四则随自意三昧也。开成三年。日本国僧圆载躬来请法。台州刺史韦珩。迎讲止观于郡斋。会昌三年三月十六日终。寿七十二。腊五十二。葬金地道场。嗣其法者。物外。咸通七年。门人良汶。发而阇维之。获舍利千余粒。以入塔。

　　唐宗亮

　　姓冯氏。明州奉化人。开成中剃落。隶州之国宁寺。登戒。学毗尼。无遗行。会昌之难。遁居乡里之岩谷间。大中再造国宁。征选名德二十八人。而亮与焉。建州太守李频。为寺碑。有曰。律僧宗亮。禅僧全祐。是也。晚年益谢世事。不出户者。动经节序。其往来若方于赠诗曰。秋水一泓常见底。涧松千尺不生枝。空门学佛知多少。净剃心尘只有师。竟卒。春秋八十。

　　亮平生与贯霜择梧不吟数十人。皆秉清节。结林下交。撰岳林寺碑。集诗三百许首。并赞颂。行世。然锐心福敬二田。且为江东罗隐。安乐孙郃。所钦慕旨重。及郃着四明才名志。尤序其名于诸儒骏士之间。其为文士先达所加仰。如此。

　　唐文质

　　姓祝氏。衢之须江人。大德惟宽。其季父也。宽名重当时。质幼从出家。及宽被诏。入长安居大兴善寺。复请授菩萨戒于内道场。而质皆在焉。年十五。诵法华华严维摩等经。二十三。受具。七日能覆习戒本。更二夏。讲四分律。年二十七。讲俱舍论。如是四十年。而大经大论。通畅者多矣。后问心法于大悲禹迹二禅师。乃归领徒于诸暨之法乐寺。虎伏座下。若听所说者。质为摩顶。使毋噬生物。虎妥尾去。会昌诏沙汰。质遁永嘉之乐清县大芙蓉山。太中初。太守韦公。屡致召命。质固辞。于是强舁之入城府。居开元寺积岁月。所得檀施。悉以造佛殿讲堂房庑等宇。而像设之严饰。藏教之完治。皆其费。俄而会稽廉使贰沈公。以吕后山院迎之。以归。院盖宁贲禅师旧化地。质至。惟寓一榻于草庵而已。咸通二年十月十四日。告别于众。十五日。端坐而化。寿八十四。腊六十二。窆全身于灵谷。塔既建。越州刺史段成式。叙其行实。

　　唐增忍

　　沛国陈留史氏子。蚤岁乡校读书。稍长偕计对策。不得志去。俄西游贺兰山中。爱白草谷。遂挂冠落发。结茆以居。乡里慕之。不待分卫。而酥酪之馈日给。会昌五年。诏废教。以地边远。不在禁例。节度使李彦佐。尤加敬。为于龙兴寺。别建白草院以邀之。大中七年。刺指血。缮书诸经。二百八十三卷。彦佐虑其成疾。谕之曰。师大乘学。要当久住世间。荷负正法。以利益含识。顾兹破肌沥膜。以从事笔研。而促其寿命。岂孔子所谓身体发肤。不敢毁伤者哉。于是着三教毁伤论。以见志。九年读大悲经。究寻四十二臂所表法。至无畏手而疑之。乃结坛祷请。阅旬浃。感空中双拳正印。历历可睹。因命工绘之以传。着大悲论六卷。或谤其非。忍复䖍请。且使工濯笔铜碗以俟。忽宝性一华出碗中。枝叶鲜明殊甚。感通十二年七月十日。示灭于白草院。寿五十九。以其年十月十七日。塔全身于水馆之南。

　　唐元表

　　性讦直。平居好品藻人物。故与世多忤。究毗尼。工洙泗学。方术伎艺。无不该综。蚤年依京师西明寺法宝大师讲席。广明中。巢寇充斥。因南游。止越之大善寺。开南山钞。义理纵横。谈吐鸿畅。每挥尘。学者忘倦。江表诸匠。皆悦服。世号监水阇黎。著书五卷。名监水集。

　　唐愿诚

　　姓宋氏。河西人。胄绪儒先。尤传竺业。母阴氏夜梦。庭树盛愿千华。独结一果。奇特可爱。乃有孕。及临蓐。卒以愿诚名之。至出家不易也。稍长。师事行严。而禀其训。大和三年。始落发。五年具戒。无何。会昌沙汰。诚即遁去。形服不为变。大中初。法门愈益振。诚获归治佛光寺。上闻诏赐紫衣。李氏据并门。每从数百骑来游。见识大加敬爱。为上疏天子乞号。诏号圆相。兼充山门都检校。光启三年。羞馔施衣。延僧供养。方鸣钟。将至斋堂而逝。达塔树碑于寺之西北一里所。

　　唐全玼

　　余杭人。时法济大师。行化径山。玼即求以剃落。后于衡岳结草庵进道。木食涧饮。无所待于人。耐寒暑。以槲叶自蔽。更伏腊未尝易。客有赠玼诗者曰。巢居过后更何人。传得如来法印真。昨日祝融上下见。草衣便是雪山身。

　　梁彦偁

　　姓龚氏。吴郡常熟人。志务求师。晚得继宗记主。而请学焉。侪类响臻。律风孔扇。其地遂为毗尼渊薮。

　　尝有虎。夜伏寺阁哮吼。偁察知其中猎矢而然也。念将登阁救之。弟子谏阻。以为虎鸷兽也。动辄有所伤。且彼方以药发而狂。大人虽慈悯一切。或者其见暴奈何。三鼓矣。众皆困卧。偁独持炬火。拔虎所中矢。虎弭耳顿首。若拜谢状。明日猎者朱德。谓虎已死。而求之于寺。偁以矢示之。而德亦寻悔过。

　　武肃钱王。殊加敬重。每修佛事。必召偁诵祝施食。一日覆肩衣堕地。俄而如故。若有物为搭之者。往往见鬼神。侍立其旁。贞明六年六月。卒于破山兴福寺。寿九十九。

　　又有寿阇黎者。专志南山钞。唐末。扬氏僭有江南之地。频召府第供养。不畜长。翛然自得。诚莫可以世俗事干其虑者。方临坛秉羯磨。而忽尔告殂于覆釜山侧。杨氏闻讣惊叹。

　　梁国道者

　　隐居庐山双溪院。禅诵之暇。独务灌园。蔬则一听他人采掇。不为禁。或问其故。曰我以无心种。彼以无心取。彼我皆无心。而物之存于中者。可既乎。则天地吾园。风霜雨露吾灌矣。吾又何劳哉。修睦僧正闻而韪之。赠以诗曰。入门空寂甚。真果出家儿。有行鬼不见。无心人谓痴。久之终。葬山中。

　　梁齐己

　　生益阳之胡氏。幼出家于大沩山寺。既受具。遂习律仪。臻其奥。性嗜吟咏。蚤岁即有重名。每以未得心法之妙为恨。乃游方。遍造药山鹿门护国之席。卒典宾石霜。梁革唐命。天下方扰攘。高季昌逐雷满于渚宫。而自称荆门留后。寻受朝庭节度命。逮庄宗自河东入代梁。则高氏因据有一方。而名节之士四至。龙德初。起己为僧正。仍月给俸。馆于龙兴寺净院。非所好也。作渚宫莫问篇十五章。以见意。己颈有瘿。累垂如匏壶。时号诗囊。拥破纳行山水间。陶然以乐。曾莫知世之治乱也。未曾将一字。容易谒诸侯。此其趣兴何如哉。诗与华山处士相唱酬。卒别称冲岳沙门。有白莲集。行世。

　　后唐从礼

　　生襄阳。性殊孝友。乡里颇誉之。逮失所亲。乃出家。受具足戒。时年已长矣。及从师学律部。尤苦睡魔。每以资质昏浊。引铁锥自刺其额与掌。逾半稔。所通才传授问答语。然精厉持守。造次颠沛无所违。梁乾化中。游天台。挂锡平田精舍。俄推为寺上座。慎重庄嘿。喜怒不形于色。尝谓众曰。波罗提木叉。是我大师。如象无钩。如猿得树。此心岂易制哉。平居必布萨。故其志诚。与鬼神接。夏旱。主事僧。以园蔬枯悴。请祈祷。礼曰。但于真君堂。烧香可也。已而两三日不止。又须木依水栈度人。力不易致。白焉。礼曰。我当向真君言之。忽大风仆树。武肃王钱氏闻之。召入府。建金光明道场。施利随散。寒暑唯一衲。夜常坐不卧。一食外无赢长。同光三年。冬十一月卒。寿七十九。腊五十二。阇维收舍利起塔。

　　后唐无迹

　　姓史氏。朔方人。大中九年。迹十三岁。乃捐俗。依白草院法空大师落发。咸通三年。获进戒于京师之西明寺。既工讲贯。复善琴书。先是恒夫唐公。尝镇朔方。至是待以家僧。为请于两街功德使。隶名西明寺。会诏迎真身于凤翔法门寺。右军副使张思广奏迹充赞导。时上躬御法筵。大悦。宣赉稠厚。光启中。归乡里。以所传于京师。佛顶炽盛光降吉祥道场法。为府帅韩公。结坛修设。感致瑞应尤多。晋景福中。韩公奏请。住持广福寺。塞垣之求受菩萨戒者。日填拥。梁贞明二年。中书令韩洙奏。署号曰鸿远。同光三年。四月一日。坐逝于丈室。貌如生。观者叹异。中令命布漆以奉。军府从事薛昭。纪其事于碑。

　　后唐诚慧

　　姓李氏。蔚州灵丘人。父母尝为五台之游。共即文殊像前。祷之而生。后真容殿释法润。睹其俊秀。于是劝之出家。而落发登具焉。慧学间经论。性嗜林泉。王子寺沙门湛崇等。久餐令闻。愿挹清规。因相与请为寺主。莅事之暇。转华严经数盈百部。时克用以节度使。据并门。梁太祖。方受唐禅。干戈相寻。中原涂炭。先是克用。与慧有旧。会中流矢。创不时发。念欲见慧。以道衷曲。且托之祈福。慧至。克用躬拜。号之国师焉。庄宗即位。诏赐紫衣。仍赐号。固辞。同光三年十二月。嘱累门人廷圭曰。吾化缘已毕。请自此辞。各宜进道。理无相代。言讫入丈室。右胁而终。寿五十。腊三十。上闻哀悼。丧事遣内侍监护。赐祭三日。阇维收舍利五色。起塔。谥曰法雨。塔号慈云。

　　后唐可周

　　姓傅氏。晋陵人也。蚤年依建元寺出家。性姿勤敏。遂往豫章。禀法华慈恩疏于云表法师。日就月将。说臻渊奥。乃戾止台越。以利益群众。梁乾化二年。赴杭州龙兴寺开演。黑白骈集。时武肃王钱氏。有两浙。命居西关之天宝堂。周因昼夜讲说不替。曰夜为鬼神。其可已乎。自是或每见物扈卫其旁云。复有巫降神者。久不降。顷之附巫曰。吾随诸大神。听法西关天宝堂。故迟耳。王闻而加敬。赠周金如意钵紫衣。号精志通明大师。天成元年。终于观音院。周尝着钞一卷。解宣律师法华经序。今无复存。

　　后唐辩光

　　字登封。姓吴氏。永嘉人。唐左庶子兢之裔孙。幼辞家。入陶山寺。剃䰂受具。工诗。善草隶。闻陆希声谪宦豫章。往谒之。得其草法。五指拨镫诀。光书自尔益进。转腕回笔。尤妙绝。乃西觐京师。时昭宗在御。诏于榻前挥洒。赐紫方袍。后谒华帅王建。奏署广利。自华归里。谒吴越王武肃钱氏。待以客礼。长兴中。归甬东以卒。太守仰诠素重光。为治后事。葬之三年。复议从阇毗。及发棺貌不萎仆。髭发爪甲皆长。众收烬余塔焉。弟子从瑰知琮皆得其墨诀。有当时士大夫。若吴内翰融罗江东隐等。所赠歌诗一集。平生著述一集。

　　晋自新

　　生临淄孙氏。出家落发。受具戒。即究空寂学。闻云居膺禅师。化行钟陵。竟造焉。既领指。侍左右。不忍去。久之膺示寂。新因遁居广德山中。时文穆王钱氏。方以吴越世子。率师伐宛陵。偶入山寺。而群僧窜匿不在。独新危坐。无惧色。诘其故。对曰。今东西皆贼也。虽欲避。将安之哉。世子以其直。及师凯旋。因偕以归。武肃王加爱之。使居瑞应院。署号广现。

　　初新尝采药宣城山中。始入一洞。殊暧昧。行仅数里。日光晃然。旁有穴。虚明通旷。清溪古松。上下映蔽。隈隅草庵绝人迹。见老僧拥衲瞑坐。俄开目问新。何来。新为言状。曰噫渴矣。出火烬中煮茗啜之。薄暮僧谓新。留此。我且有所往也。竟升松抄。跏趺鸟巢内。夜半闻诵法华经声。又闻叱虎声。清亮出林籁。明日新乞住。僧曰。自我来此。百见草枯。非子能住也。问饥否。适溪岸有稻数百穗。相引取十余穗。挼得谷。舂米和野蔬。作鬻以啖。遽送出至洞口。谢曰。兹岂偶然。相会如此。顷茗与粥糜。非烟火物也。吾知子自尔无复饥渴之患矣。后再往。终莫识路。

　　晚充宝塔化主。天福中卒。年八十。

　　汉洪真

　　生滑州酸枣洪氏。既出家。即诵法华。通大义。且日课。积数至万部。既而诣朝堂上疏。愿焚全身。供养佛塔。或𧮂以为惑众。又于国家非吉兆。诏切责禁止之。真叹曰。是固善根浅。而魔障强也。柰何哉。乃退居广爱寺。尽出衣钵施四众。寻无疾而终。其尸趺坐。更数日。颜貌不萎变。阇毗。舌根益鲜洁。名重伊雒间。春秋才五十二。

　　汉若虚

　　隐居庐山。以诵经。不出户室者。累数年。江南李氏慕仰之。数征聘。终不起。每曰。老僧无德。宁敢勤上命如此哉。苟复频数不已。则吾有遁之深山穷谷。永与世辞而已尔。自是朝庭不敢强。或时以香茗衣物赐。犹引却者不一。则其清慎可知。乾祐中。盛夏坐亡。身虽停久。略无摧败之色。秽恶之气。噫异矣。

　　宋师律

　　姓贾氏。范阳人。唐丞相魏国公耽之裔孙。年十五。即于悯忠寺。礼贞涉为师。而落发焉。既圆具足。乃南游。咨扣心要。自唐季都汴。天下之人。率以为归。故律之戾止。士大夫莫不宗仰。因营构夷门山中。以阐所学。诏以纪年。扁其寺曰开宝。命服徽号。荣宠多矣。而律视之蔑如也。乾德二年。正月二十三日。召门人垂训而终。春秋八十一。法腊六十二。太平兴国五年三月。迁舆。葬于北部鵔䴊之原。进士贾守廉。铭其塔。

　　宋守真

　　姓纪氏。永兴万年人。其先以黄巢之乱。西徙于蜀。而占籍焉。至真则蜀产也。始冠。偶游圣寿寺。见修进律师。而慕其行。遂依之剃落。习起信论于朗公。受法界观于光公。传瑜伽教于演秘阇黎。莫不皆臻心法之极要。四十年间。演畅无怠。因蒙赐号昭信。一日谓弟子遇缘曰。出息不保入息。此虽俗谚。而切于理。吾与汝其可不务乎。乃营二塔于广度院右。以其成于开宝之初。遂额之开宝。四年八月五日。集众称佛号以逝。寿七十八。腊五十三。阇维获舍利圆莹。葬之开宝塔云。

　　宋岩俊

　　姓廉氏。荆州人。幼入空门。长圆戒德。乃复遍游衡庐。以探禅指。尝偕一友至凤林。迷道入深谷中。见满地弃掷。皆金银物。其友遽色动。顾谓曰。此间幸无他人在。可攫也。且天与弗取。反受其咎。君其柰何不屑意哉。俊行未即应。友固请。俊曰。昔管宁锄园遇金。视同瓦砾。吾辈出家者流。尤宜慎守贪戒。而有愧古人可乎。然吾兹一身。衣食有余。得之亦复奚用。他日待吾把茅盖头。第当取以供众也。竟舍去。寻谒舒州投子山同和尚。投子问曰。昨在何处。曰在不动道场。曰既是不动。何由至此。曰至此岂是动耶。曰元来宿不着处。因许入室。受记莂。久之辞还。路出汴京。为陇西公梁资所留。而捐所居宅。为伽蓝。以处俊。

　　会周受汉禅。宠遇优渥。盖高祖世宗。皆于俊寔布衣旧。异日相见。每施拜跪。及是赐赉故加厚云。乾德四年三月。疾笃。弟子使医进药。噤不受。垂戒嘱后事。合掌怡颜而灭。享寿八十五。坐夏六十五。四月八日。葬全身于东郊之丰台村。寺额观音。一门三院。东西二堂。众常不减数百。五十年间。率饭僧万百千计。诚京城第一禅林也。赐紫袈裟。号净戒。皆周命。

　　宋宗渊

　　姓宫氏。高密人。幼习儒业。稍长忽辞亲。落发于东莱北禅院。俄参历江南诸禅席。以究明圆顿宗指。且嗜诗辞。每有吟咏。则以齐己为师法。曰吾当练字煅句之时。缘情错虑。将高出曾霄之上。而深入重泉之下也。悉揽天下山川形胜。自以为无足惬己者。乃居宜阳柏阇山。以求其志。孤介修洁。凡俗不易造见。日持诵观音普门品。盖尝有善相者。以渊为不寿。而勉之也。太平兴国五年十月。令工作龛座如鹿顶。且趣之曰。明日要用。毋缓也。明日果坐逝。年八十三。树塔于宝云之原。而窆焉。所著述有西洛集。行世。

　　赞曰。

　至哉心乎　　体本明静　　孰蔽挠之　　有万其境
　如水斯波　　如镜斯影　　波非水生　　由风之行
　影非镜出　　由物之质　　风休水平　　物去镜明
　境灭心寂　　念亦奚得　　于三界中　　动用俱息
　以念摄念　　摄所摄离　　无思无虑　　以至无为

　　新修科分六学僧传卷第十八
卍新纂续藏经第 77 册 No. 1522 新修科分六学僧传


　　新修科分六学僧传卷第十九

　　浙东沙门　昙噩　述

　　　　忍辱学

　　持志科

　　晋支孝龙

　　淮阳人。美风姿。少喜清言。常以小品为心要。陈留阮瞻颖川庾凯从之游。或嘲之曰。大晋龙兴。天下为家。沙门何不全肤发。去袈裟。释梵服。被绫罗。龙曰。抱一以逍遥。唯寂唯寞。以致诚。剪发毁容。改服变形。彼谓我辱。我弃彼荣。故无心于贵而愈贵。无心于安而愈安耳。初得放光。便能讲解。学者追崇之。后不知所终。

　　晋康僧渊

　　西域人。生关中。梵相而汉语。有志操。诵放光道行。为心要。成帝时。与康法畅支敏度俱渡江。有才思。名誉甚远着人物始义论等。畅常捉麈尾行。每遇名宾。辄清谈尽日。庚元规曰。此麈尾乃常在乎。畅曰。廉者不取。贪者不与。故得常在也。敏度亦有风韵。着传译经录行世。

　　渊以清约自将。每行乞食。人初不知其贤。偶逢陈郡殷浩。浩与语。终日不能屈。为改观。结友。琅邪王茂弘。以鼻隆眼深戏之。渊曰。鼻眼人面之山渊也。山不高不灵。渊不深不清。闻者以为名对。建寺豫章山。带江近邑。有茂林修竹之胜奇。比丘多过之。殁于此山。

　　晋竺法乘

　　不知何许人。敏悟绝伦。依竺法护为沙弥。护爱其清真有气节。护住持殷富。长安有男子。世奉佛。一夕苍黄入寺。从护借钱二十万。护未答。乘年十三。从旁对曰。和尚意已许矣。客退。乘曰。观其人情色。非实借钱者。特欲相试耳。护曰。吾意亦以为然。明日男子领其宗人百余辈。来请戒法。且谢借钱之过。曰妄以世俗。仰测道德。为愧。自是乘名闻关右。后游炖煌建寺。从之者如云。至武夫悍卒。戎狄顽很。向化革心。既殁葬其处　同学竺法行。竺法存。并以高洁致名。

　　晋竺僧度

　　姓王氏。始名晞。字玄宗。东莞人也。少孤。天姿秀发。独事母。以孝闻。年十六。求同郡杨德慎女茗华为妻。既纳采矣。而苕华母亡。俄其父又亡。继而晞母亦亡。由是感悟。易名出家。妻移书以承宗奉祀之义劝焉。系之以诗。辞尤凄惋。度不为动。答书与诗。以见其志。而绝之。卒究群经。着毗昙旨归。行世。

　　晋慧持

　　慧远之弟也。冲默有远量。长八尺。风神俊爽。年十四。读书日倍同学。年十八出家。与远俱师事安公。精究经论。在庐山三千僧。推以为冠。其姑为尼。名道仪。自江夏观化都下。持送之。止东安寺。卫军王珣因赏识。珣既请西域沙门僧伽罗叉。出中阿含经。持为详定。后还山。豫章太守范寗。请讲法华毗昙。于是珣以书问寗。远持兄弟孰愈。寗答曰。诚今日之二难也。王曰。然观其兄。则足以见其弟矣。又恶得而优劣哉。罗什致书。愿结为友。持欲游蛾眉。远留之不可。曰人生爱聚。若独喜离何如。持曰。出家当以西方为期耳。径去不顾。时桓玄殷仲堪在荆州。持无停意。止蜀之龙渊精舍。大弘佛法。刺史毛璩。雅相倾挹。道俗争追崇之。有谯纵者。攻杀毛璩。据蜀自王。纵有从子道福。㐫悖尤甚。将兵入持所居。众惊溃。持方盥漱。神色无忤。道福至旁。持弹指漉水。淡然自若。福愧汗下。出谓人曰。大人故与众异也。以义熙八年卒。将终谓弟子曰。经言。戒如平地。众善由生。若行住坐卧。宜自谨。经籍在东间者。以付道泓。在西间者。付昙兰。遂殁。寿七十六。

　　晋慧永

　　生潘氏。河内人。年十二。师事沙门昙现。学于安公。而与慧远善。同游匡山。依止西林。有一虎。随永常卧室中。客多不敢造门。永每叱去之。以进客。尝出邑暮归。至乌桥。乌桥营主醉。骑马当道。遮永不听过。永以杖指马。马惊走。营主堕地。因致疾。且就永寺悔罪。永曰。非贫道本意。必戒神所为耳。

　　填南将军何无忌填浔阳。驻虎溪。请永及慧远相见。远拥徒百余。皆端整有风叙。高言华论。举动可观。永独执杖持钵。翛然而往。当时之人。莫不高永公之标致。而伟远公之模范也。义熙十年殁。寿八十三　又沙门僧融。亦有高行苦节。通灵。能伏鬼物云。

　　宋道渊

　　生寇氏。不知何许人。出家。止京师东安寺。善经论。潜光隐德。世莫知之。后开讲。使学者积滞冰释。移止彭城寺。宋文帝特师敬焉。没寿七十有八　弟子慧琳。通内外典。诽谐好谈笑。长于制作。然诞傲矜伐。颇为清议所黜。宋世祖雅重之。家见常升独榻。一日渊诣傅亮。而琳先在座。不为渊礼。坐自如。渊怒见于色。亮杖琳二十乃已。后琳着黑白论达性论。皆诋诃释教。颜延之宗炳驳之。各万余言。

　　宋道温

　　生皇甫氏。玄晏先生之后也。事庐山远公长安什公。住襄阳檀溪寺。善大乘诸经。樊沔间。师宗之。吴国张邵填襄阳。子敷尝听温讲还。邵问温何如。敷曰。义解足以析微。道心莫之能测。邵躬往候之。后从容谓曰。法师如不弃。当处以别驾。温即日引去。曰彼且桎桔我矣。邵叹恨。孝武建初中。自江陵诏至京师。止中兴寺。大明中。诏为都邑僧主。四年皇太后。造普贤像成。就寺斋房庆赞。感应真之瑞。赐钱五十万。诏辟斋房。为天安寺。太始中殁。寿六十五　有沙门僧庆。善三论。惠定善涅槃毗昙。僧嵩者亦以能讲授闻。但莫年邪执。死时舌本先烂云。

　　宋道亮

　　不知何许人。住京此北多宝寺。悟解绝伦。神观英特。然性刚忤物。元嘉末。被徙南越。时人讥其不能保身。亮曰。业景可逃乎。与弟子智琳等十二人。留广州。六年讲授众经。化行岭外。大明中。还止京师。法席复盛。着成实义疏八卷。太始中殁。寿九十九。

　　同时有沙门静林慧隆。俱有道行。林善涅槃经。隆尝卧疾。有送和剂。至者云。秣陵令所送。授已忽不见。隆服之即愈。盖神授也。

　　宋智一

　　居灵隐山中。标致高洁。翛然有出尘韵。望之知其为世外士也。姿性善啸。引声一发。窅眇入云。抑杨纵翕。殊合律吕。飕飗凄切。听者生哀。谓之哀松梵。养一白猿。远放林壑。伫立呼之。调极清婉。猿则随至。谓之白猿梵。众因以猿父目之。若乃像前赞咏。塔下歌谣。或呗起经筵。或颂流斋会。使物类感之。则此心之虚灵。进于善矣。

　　齐昙迁

　　生建康支氏。少出家。游心竺义。兼通孔老。善辞章。研究十地。尝注之。以行世。巧于转读。梵声清婉。特拔终古。与彭城王义康。范晔王昙首游。初居祗洹寺。后徙乌衣寺。终始一节。不为世俗变也。范晔既被诛。合门十二。丧莫敢举。迁货衣钵。营葬焉。孝武闻而义之。谓徐爰曰。卿着宋书。慎勿遗此士也。建元四年卒。寿九十九。

　　齐法慧

　　生夏侯氏。不知何许人。持律甚严。隐禹穴天柱峰。诵法华经。足不履人间者三十年。为汝南周颙所师礼。王公贵人。得一识面。为一时美谈。终于所居云。

　　梁僧乔

　　生吴兴之华氏。少隶龙光寺出家。尝闻前修立义同异于僧旻。且慕其论议英敏。抚掌屡叹。愿师事之。隆昌间。拉同寺僧整。宝渊。慧济。慧绍。请旻移住。以遂研究。疏衣粝食。贫寒不小变。阅三四年。优习经论。于是旻还庄严。时沙门慧生。问旻曰。诸子优劣。可得闻乎。旻曰。乔之儒雅清虚。履今用古。固遗法之所寄也。整之精勤博综。情怀可重。亦同业之所推也。渊之心性偏激。济之尪羸。绍之资费萧条。虽不免于累。而皆有所成。则其志之同如此。天监初卒。年三十六。

　　梁慧韶

　　生丹阳之田里。其先颖川陈氏也。幼养于兄。以友悌称。年十二。出家禀戒。游京扬。听庄严旻公释成论。仅再讲。即尽记忆通畅。因谓同学慧峰曰。吾如是。将非其所开之义浅欤。抑其善教然欤。遂更依藏法师于开善。钻仰日至。后依龙光绰法师。贫无以得论本。众共斥不许住。时方严寒。独一帔。因鬻之以资写论。久之武陵王填巴蜀。邀与俱。训徒龙渊寺。尝讲罢。坐房中。见神人青夹服。致敬曰。法师幸常此弘道。当相拥卫也。先苦气疾。每思虑辄发。至是顿愈。法席推为成都盛。凡学者有失。皆自罚。性不骑乘。间赴贵家请。值雨潦泥淖。必策杖戴笠往。天监七年。忽染微恙。医者以猪脂药进。拒不服。而礼佛诵经。颜色怡悦如常时。候问者以为喜。乃告曰。吾兹无处不痛。政若败车行路。常患摧折。但自强耳。顷之卒于寺之摩诃堂。是年七月三日也。春秋五十四。既卒。民有应始丰者。梦被摄。至阎王所。闻趣迎韶法师。及至。王降阶。合掌顶礼。还坐殿上。画文书。作大政字。俄法师飞腾去。安浦寺尼梦。送法师等五百僧。登七宝梯。到天宫殿。

　　梁慧皎

　　未详姓氏。会稽上虞人。住嘉祥寺。好学。春夏讲演。秋冬著述。撰涅槃义疏十卷。及梵网经疏。行于世。又尝以唱公所撰名僧传。黜隐遁。而取荣显。诚非吾释割亲逃禄。剃染本指。于是作高僧传十四卷。且曰。若实行潜光。则高而不名。寡德适时。则名而不高。名而不高。本非所纪。高而不名。则备今录。后不知所终。

　　梁昙准

　　弘姓。魏郡汤阴人。出家从智诞法师受业。善涅槃法华。住昌乐王寺。既承齐之竟陵王讲说。遂南渡。止湘宫寺。随席谈论。不惮涂沮。次公叹曰。此北道人。非徒其容止言笑可观。至于烈亮恢廓。扬搉理妙。殊有标致。临川王映。长沙王晃。尤加钦礼。庐江何默。彭城刘绘。造房接足。请诰戒。北面而成业者。二百余人。天监十四年终。寿七十七　寺复有智深比丘。亦魏人也。博综经论。天子王侯。莫不宾礼。性好直言。无所推屑。每语及北方僭叛事。辄愠见于色。由是自致废弃。不甚显。

　　梁道宗

　　荆州江陵人。氏族则未闻也。蚤岁剃染。居瓦棺寺。性修洁。动静有常度。力学甘贫苦。齐末大饥。分卫不给。南游岭表。其道大行。且誓以死化诱。已而卒。寿五十余。

　　法敝居延贤寺。其进业固穷。视宗殊未让。天监初。西游陆海。东归全楚。弘宣有功焉。

　　梁慧简

　　有道业戒行。素以胆勇。为建武王公门。师及王公出填。荆州。邀与之偕。州治之东偏。有别斋三间。尤便近。然空无人居久矣。盖以数见怪异。而易致㐫恶也。至是而简得之中一间。以奉佛像。旁二间以安经书。以接宾客。简当卧未起。俄见一黑衣无目人。从壁间出。倚门立。简时心目了了。即欲语不可得。然意念观世音。不小辍。其人曰。知君精进。故尔相试。今能操守不乱如此。吾又安敢逼哉。忽入壁间。不复出。简徐起澡盥。礼诵讫。以倦复就寝。梦向所见人曰。仆自汉末居此数百年。为性刚直。多不能容。君既净行自修。故以相让。毋恐也。自此绝无他。虽历积载如一日。去后终无有继简者。

　　魏道登

　　生东莞芮氏。聪警有信力。闻徐州僧药明经论。挟䇿从之。悉究涅槃法华胜鬘。后从僧渊究成论。誉动魏都。屡见征聘。同学法度曰。盍行乎随方适化。为物津梁。彼慧远拂衣庐阜。昙谛灭迹昆山。亦秪一时耳。岂可以今日比哉。及到洛阳。宠逮族属。以其本姓不华。诏易耐氏。玄侣追随。讲说斯盛。晚年居恒岳。遂终于报德寺。寿八十五。时景明间也。

　　魏法贞

　　未详氏族。渤海东莞人。九岁出家。居洛下广德寺。年十一。师事道记。诵法华经。意所不解。随以造问。遂通晓其义。记尤加奖。稍长善成实论。与僧建齐名。时人以建文句无双。以贞为入微独步。且相友爱。每讲。听者千数。得衬施。造像供养。清河王怿。汝南王悦。并顶礼奉训戒。会魏德衰陵。以图南迈。以梁普通二年。贞为进骑所及而死。春秋六十一矣　建清河人。又有慧聦道寂。皆记公弟子。学亦可尚。建南达江阴。止何园寺。武帝诏集僧于乐受殿立义。而建之业顿进。聦寂不知所终。

　　魏僧意者

　　每聚徒于太山之谷山寺。寺有高丽像。相国像。女国像。吴国像。昆冈像。岱京像。凡七像。皆金铜范模。相好姝丽。列之殿堂。不置关钥。以纵瞻仰。而鸟兽无敢入者。故灵𥙿赞云。应感而来。诚无指属。谓其神通冥着。不知何所从来也。意束躬供养。迄于暮齿。

　　将终之前一夕。见已亡沙弥。礼拜云。违奉已来。常为天帝驱役。废修道业。窃闻天帝。不久请师讲经。愿因一言。获免形苦。意即澡浴更衣。焚香端坐以俟。未几。果有冠服羽仪。如世之贵显者。入寺。而意竟逝。且其都讲维那职事之人。各在异邑。验其逝去。皆同日也。

　　齐昙遵

　　河北程氏子。少厌欲尘。而容色美盛。尝投法光出家。光公恐其或染或净。遣令返俗。资学既明。允当时寄。有魏擢为员外郎。非其志也。复请光公。而光公犹以前患不许。遵跪启曰。今毕命归依。永崇至道。如不允副。必从邪见。坏及三宝。光审其识至。即为授具。而就勖督之学。功逾一纪。一乘顿义。法界心源。并披析义理。挺超时匠。初化行洛下。流衍齐楚晋魏。乃至燕赵。通以言教。摄治相袭。而无著述。丞相淮阴王肱深器礼之。年逾七十。举为国都。寻升统。俄而小疾。坐诵维摩胜鬘。终卷而逝。年八十有五。遵赋性清高。举止有法。开户褰帷。形无妄涉。口靡俗谈。目罔邪睹。然而敬爱前修。抚循后进。世罕其比。光公终日。遵方居齐州。闻讣号恸。闷绝从床坠地。热血涌口。其孝如此。

　　齐昙衍

　　南兖州夏侯氏也。生而齿牙具。人以为异。七岁入乡塾。十五本州推择充都。公事暇则听讲僧寺中。十八举秀才。至邺都。过光公法席。即禀归戒。究心佛乘。年二十三。遂依光祝发受具。愈益进学。至忘食息。或有所疑。咨之硕宿。皆辞让不能对。尝顾谓其徒曰。吾从师以来。心有未悟。每思之而得。譬犹低目面墙。冥无所睹。稍延颈出户。则近远斯见。由是玄化所被。自齐郑燕赵。靡弗辐辏。虽遭缘沮。安苦莫变。故赵郡王睿上洛王元海胶州刺史杜弼。懿戚重臣。深加敬奉。仆射祖孝征奏为国都。隋开皇元年三月十八日。合掌称弥勒尊号。颜色怡悦。日正中。乃逝于洺州。卢氏。先是有梦。衍服朱衣。髻垂肩上。二童侍后。于空中向西北行者。世以为生天云。

　　齐僧远

　　性疏诞流宕。不修细行。住梁州薛寺。武平三年梦。一大人切齿责之曰。汝是出家人。面目如此。犹自纵造恶。何不取镜照之。觉而惊悸流汗。日映盆水见。目旁色黯然。初以为垢腻也。遽扪涤之。忽眉毛随手堕尽。大创艾。每事必循律法。罔敢戾。月余复梦。前人喜曰。知过而改。是之谓智。勉之。毋蹈往辙也。明日面目津润。眉毛稍出。由是修练。为乡里所归。

　　齐昙隐

　　河内史氏子。少厌尘俗。尤遵戒检。诵经凡三十万言。日夜忆持。以为常。年满。从道覆律师受具。又依之听禀。精励匪流辈比。后赖光公陶染。而变通之。遂卒宗于光公云。定州刺史侯景钦慕。延奉供给。仆射高隆之。亦加礼荣异。于是漳濵被其玄化。及景为行台。邺东造大衍寺。隐弘播轨范。五众师仰。随问决判。文义雅正。时有沙门道乐。行解相兼。物望同美。故邺中谚曰。律宗明略。惟有隐乐。其名之重如此。然隐性不畜弟子。祖臂独游。衣钵常随。如鸟之翼。印土以东。善于持律者。其惟隐而已。年六十有三。终于邺之大觉寺。着钞四卷。行于世。弟子十余人。皆成器。可嘉尚。有洪理者。着钞两卷。后为智首。开散辞义。更张纲目。厘成四卷。所在咸诵云。

　　齐法上

　　姓刘氏。朝歌人也。五岁入乡塾。通所习诵。六岁。尝随其季父入佛寺。辄礼拜赞叹。九岁。偶阅涅槃。即厌世求出家。年十二。投道药禅师剃落。往来相土。东都识者。谓之圣沙弥。后潜林虑山。诵法华维摩经。甫浃旬。二部俱习。兼通其义。俄又入洛。名声借甚。年十五。讲法华。酬抗疑难。莫不叹伏。善诘问。好征核。而容貌黎瘠。故时人为之语曰。黑沙弥若来。高座逢灾。会岁歉。茹蔬纫草。以免饥冻。而专意涅槃。精神日进。遂从光公。禀具戒。寻候父疾。至则殂矣。因手度母氏女兄。携入邺都。夏于少林。秋还省觐。荐荒之际。未谐宁谧。众请弘演。于是以十地地持楞伽涅槃等部。轮贯不已。并著文疏。且机算无挠。纪纲有截。故时人复为之语曰。京师极望道场法上。年垂四十。游化怀卫。顷之大将军高澄。奏为昭玄统掌录僧事。及齐革命。职仍旧。文宣御㝢。诏授菩萨戒。帝躬布发于地。使上践焉。天保二年。诏废鹰师曹地。为报德寺。且树宝塔。为太皇太后。祈冥福。未几。升大统。初朝廷议置十统。而病其称号不异。以奏。帝手注其状曰。上法师可为大统。余为上统。

　　高句丽国丞相王高德。致书问教门端绪。具书答之。不录。诏住相州定国寺。又以施利。营修定寺于邺之西山。山本名合水。于山之巅。造弥勒堂。供百五十僧。

　　齐亡。周氏废教。上自尔俗服隐居。祈生弥勒内院。不复至修定寺矣。大象初。隋文相周。渐隆大法。上闻之。喜形于色。体虽羸弱。遽以袈裟覆顶。使弟子舁之。至修定寺。合掌三礼。右绕而出。即合水山舍。诵维摩胜鬘经等而卒。二年七月十八日也。寿八十六。撰增一数法四十卷。佛性论二卷。大乘义章六卷。众经录一卷。行世。弟子灵裕有传。

　　陈洪偃

　　生会稽山阴谢氏。祖茂恭。隐居弗仕。父藏。梁衡阳王僚友。偃弱龄出家。风神颖秀。习内外典籍。有誉州里。及长。游京邑。遍听数论。卒受业于龙光寺绰法师。阅三四载。能尽造其幽奥。众归之。盛弘成实。爰及诸部。披解无前。时宿齿方底滞。旧章莫之疏发。偃独扬清激浊。靡所挹让。由是来学以其矫讦而疏焉。遂养志闲房。高尚其事。

　　梁太宗之在东朝。爱其俊秀。欲致其还俗。为学士。偃固恬退自守。会武帝悉征大德于重云殿讲演。偃年腊最少。坐席尤远。然抗论入神。帝加赏识。俄以戎羯之难。饥馑相仍。因徙缙云。乐其泉石。未几。逃避山寇。罔或安堵。梁长沙王韶填。郢。邀之渚宫施。而渚宫倾覆。上流阻乱。便尔东归。若耶云门乃遍游历。尝登吴升平亭。赋诗以纪其兴。语见别集。陈天嘉初。聚徒设筵于武宣寺。每讲隙。必游钟山之开善定林。以息心宴坐。所赋诗不录。诏馆伴北齐聘使崔子武。称指。凡赐赉皆固辞。五年九月二十一日。以疾终于宣武寺。寿六十有一。以其月二十九日。奉全身。尸陀于开善之东冈。从治命也。文集二十卷。行世。

　　陈慧明

　　不知何许人。以其状貌类胡。世以胡明目之。泛采经论。博览书史。然其奇辨宏论。捷出曲引。侪辈莫之抗。天嘉中。朝廷每营斋福。民俗风靡。明独骋其利口。多致迎聘。众亦推让。弗与较。于是明牵引古今。包括孔老。务使听者忻惬而已。大建五年。将事北伐。遣大都督程文季等。领兵淮浦。气加齐垒。而胜负未分。上甚忧之。乃于大极殿。命龟以卜。忽腹纹长裂。君臣相顾。有惧色。率以为不祥之兆也。即斋百僧。既行香讫。始陈斋意。明遽应声敷叙。又述其缘起曰。卜征龟破。可谓千里路通。盖龟腹之纹。俗所谓千里也。当时以为一期浮饰尔。及军次大小岘。所战辄克。取秦泾和合四州以归。下诏奖谕。故明承此为业益隆。其于宗猷。尤号达悟。后莫知其终。

　　陈法朗

　　姓周氏。徐州沛郡沛人。祖奉叔。齐给事黄门侍郎青州刺史。父神归染。员外散骑常侍沛郡太守。母刘氏梦。神人乘宫殿入怀。而身等虚空。觉则四体轻安。因以有娠。五辛杂味。斥远不御。及朗生。孝敬纯备。有志操。稍长。诏隶假节宁违将军徐子彦北伐。独念以为。兵凶器也。身苦因也。杀人以贵己。虽战胜而获封侯之赏。然且不为。而况于未可知者。

　　梁大通二年二月二日。遂剃落于青州。游学扬都。从大明寺宝志禅师。受禅法。听彖律师讲律。究成实于南涧仙师。研毗昙于竹涧靖师。誉动京邑。但以鹫山绝唱。龙树遗风。嗣续犹存。固当探讨。于是摄山止观寺僧诠法师。方以先德朗公之道。行于世。乃复餐禀智度中百十二门论。华严大品等经。永定二年十一月。诏住兴皇寺。学徒云会。挥汗屈膝。阐经论各二十余遍。大建十三年。九月二十五日。迁神寺房。寿七十五。即以其月之二十八日。窆于江嵊县罗落里摄山之西岭。

　　初朗公。既以中观玄旨。默授僧诠。而诠以授朗及辨布勇等。且谓此法精妙。识者能行。故经云计我见者莫说此经。深乐法者不为多说。良由药病有以也。于后展化。皆莫高于朗焉。

　　昔神僧宝志尝记。寺有青衣开士。广弘大乘。又南陌居士杜法粲。年逾八十。毕命归心。尝梦。寺内幡华伎乐。逼塞堂殿。缁素充牣筵席。至是尤验。

　　净人解斋击钟失候。朗侵晓叩户催之。而䲔虡自响。斯亦感应之道欤。

　　东宫叔宝义集春殿。躬述朗所竖假名义。卒复着铭。以见志。

　　太子詹事济阳江总志墓。

　　隋法愿

　　生河西之任氏。性警达。颇高尚。不偶侪侣。夙以白衣。东游邺都。齐昭玄大统法上。与语奇之。因摄受而剃落焉。于是周行讲席。求法无怠。而仰踪波离。专工律部。凡东夏所传。皆制义疏。妙会异同。立破诸家百有余计。时号之为律虎焉。至于断处事途。多从文相。商度结正。佥议攸归。诏充大庄严石窟二寺上座。及隋受禅。又诏主并州大兴国寺。频登纲管。御众有方。论者美之。开皇七年六月二十二日。唱灭于所居寺。寿六十有四。建塔葬于城之隅。所著唯四分是非钞。仅存两卷。余并散失。弟子道行龛等。足以承统亢宗。名重当世。

　　隋法安

　　生枝江田氏。幼出家。年十八。游金陵。初听成实。后依兴皇朗公。究中论。于学侣中。标名三绝。盖谓其风仪颀秀。义解优深。精进洁己也。每以涅槃异指。令众攻击。虽雄辨莫之屈。其于朗公问领如响。既而朗曰义穷乎。对曰。义若恒沙。何可穷也。时学者多以安自名。于是独以沙安别异焉。三论四经。皆唱演不替。且制广初鹿角等章。流播江汉。俄而从成禅师习定。不啖僧食。不饮浊浆。琢磨心性。有如此者。春秋六十七。终于等界寺。寺西望沙州。即处士刘虬注法华经之地。今经台余址尚存。

　　隋僧渊

　　李氏。蜀之广汉郪人也。家饶财。及渊之生。天雨钱而禀涌粟。盖其福报然欤。年十八。投乡之康兴寺剃落。俄入京。依陟岵寺沙门僧宝习定。少与同寺毅法师善。至是复同游学。毅尤通外典。工草隶。及周氏废教。即还毁所居故寺。隋兴更新缔构。领匠伐木。偶久雨。祷之辄霁。造塔相轮。必欲以金为之。复掘地获金。以充其用。后架桥锦江上。或传。诸葛武侯尝沈铁錞水中。长八九尺。径三尺计。世亦未之见也。桥成。錞自浮至。既又失所在。人以为神。毅以仁寿二年。十二月十二日终。春秋六十九。渊曰。我顾可以独留哉。再阅日乃终。春秋八十四。遗言同葬。故弟子不敢违。

　　隋僧世

　　青州人也。负帙问道。迹遍齐鲁。气雄而志壮。谈论之际。人莫能当其锋。开皇入京。住兴善寺。仁寿初。奉诏。送舍利于莱州弘藏寺。四年又送于密州茂胜寺。皆置塔。

　　隋富上

　　莫知其何人。每见之于益州。夜宿净德寺。昼则悬笠路旁。坐其下看经。人之往来者。未尝要呼使之施。或掷钱笠中。亦不为祝愿。然所处静僻。虽日有所获。复几何。敬信者。过而谓之曰。城西固城地之阛阓者。舍彼而就此何哉。富即答曰。得一钱两钱足矣。何以多为。

　　陵州刺史赵仲舒。素酷吏。闻而往试之。骑过其前。佯坠钱一贯于地。不顾竟去。富看经自若。去稍远。仲舒令人返求其所坠钱。富亦略不问。仲舒遽自返。而扣富曰。汝见我坠钱地上乎。曰见。曰钱今何在。曰见一人取去。曰汝终日此坐。莫能得一钱。偶有贯钱。可取。不取而听他人取之。则汝用心何如。曰我无是物。又恶敢妄认哉。仲舒曰。汝身上袈裟。予我。得否。富随叠而与之。且曰。公能持去。将复有施者。可谓得失一致。仲舒下马。礼谢曰。弟子家世仕周。逮兹三代矣。而所见僧。不啻千万。然少不贪者。闻名故谒。非有他也。请往陵州供养。富曰。甚善。愿公慈恕政治。以安百姓。则所以施贫道者多矣。尚奚待夫四事哉。仲舒叹息辞去。富亦寻遁。后益州人苏相者。遇之扬州。其颜貌常如年五十者。

　　隋明芬

　　相人也。当齐时。西竺耶舍三藏。以传译之学。名天下。芬志慕之。于是请教。而师事焉。开皇之初。四海混一。诏与梵僧。对翻法本。而职专检失。仁寿置塔于慈州之石窟山。诏送舍利以往。不敢忽□。

　　隋法韵

　　苏之陈氏子。博学有操守。既穷孔老诸书。下逮子集。若王僧孺等所撰碑志。莫不忆持之。尤工席上经呗。斋导待之。而备古导文百余卷。经声哀啭七百余契。尤所通畅。以故邀延者叠至。奔走赴应。日不暇给。年三十。乃于正旦。悉痛断。不复事。即览华严。能覆诵。无脱谬。俄依栖霞。受禅法。又往参泰岳灵岩。行般舟三昧。暇则汲水破薪。扫除廊庑。晚归乡里。会浮石名像烧烬。无复存。韵欲再图。不委相量。遂于置像故基。礼八万四千塔。以求感应。忽遇野姥。得书一卷。偶视之。则像之因缘度样也。因一依而造之。大获征验。又尝居海中阳虎岛。飓风鬼物。燕寂自若。日中麻麦。寒署布艾。死不变。仁寿四年也。春秋三十五。

　　隋法顺

　　京师之延兴寺僧也。后住江州庐山东林寺。仁寿中。诏即其地置塔。葬舍利。

　　隋明驭

　　瀛人也。学精涅槃摄论。开皇八年。益从迁师咨扣。其所造诣。未易量也。性弘恕。或怒诟之。无忤容。住无漏寺。负笈之徒。肩骈迹累。仁寿诏。送舍利于济州崇梵寺。施者山积云委。用以构塔。无所欠。

　　隋智果

　　会稽剡人。材美有志节。诵法华经。知大义。尤玩文笔。时人颇推重焉。字画逼右军。炀帝在晋邸。或以其书上。召令挥洒。果难之。叹曰。吾出家人。乃为王门役耶。诡以目昏辞之。王怒囚之江都。使守宝台经藏。及入正东宫。出巡江都。因上太子东巡颂。其序略曰。智果振衣出俗。慕义游梁。感昔日之提奖。喜今晨之嘉庆。遂下令释之。赐钱一万。金钟二。召入京师。居慧日寺。终东都。

　　隋靖嵩

　　生涿郡固安之张氏。十五岁出家。有沙门靖融。秦究杂心。兼通大小经论。嵩始依之。每以奥义问融。融莫知所答。因劝使往京邺受学。曰必成大器。既登具。从太学寺融智律师。究涅槃十地论。寻诣晖云二律师所求诲。唯未遑详阅小乘为恨。复就道猷法诞二论主。探讨成杂。凡婆沙迦延舍利弗等。皆旁通博揽。声名借甚。齐琅邪王深加器重。每春聚徒设席。奉为法主。以励后学。属周氏之变。遂偕玄侣法贵法侃等。三百余僧。渡江。时宣帝遣侍中袁宪。至京口礼接。继遣驸马蔡凝。宣旨云。至人以身许道。法师等。义明治乱。归寄有叙。深可嘉尚。宜于都郭大寺安置。所司供给。务令周洽。于是僧正使嵩贵对弘。听众余五百。会天竺真谛三藏。既译摄舍二论。而未之讲授。法门法泰。独得其传。嵩咨决数年。遂臻壶奥。自佛性中边无相唯识异执等。四十余部。其实则二部所区分也。隋开皇十年北还。诏改前京兆王寺。为崇圣。以居之。专开摄论。撰摄论疏六卷。杂心疏五卷。九识三藏三聚戒。二生死等玄义。行世。炀帝在蕃邸。出填扬越。立四道场。尝召嵩。嵩不起。及御宸极召之。亦固辞。门人问其故。曰沙门名解脱。何返自累如此。吾昔游两都。屡加劳役。虽内道场。不如物外。故其诵修。垂三十载。精苦犹一日。其手按膝跪。扣头之迹。久而宛尔不灭。性爱文藻。乐泉石。大业十年卒。寿七十有八。

　　隋慧瓒

　　沧州王氏子也。壮年出家。志慕高远。受具后。听毗尼于定州黉宇。每讲至财利。则法师欲以为难即制断。瓒闻而薄之。时幞中有钱三百。辄弃去。自尔终身不言财利。周氏之虐。避地江南。开皇间北归。居赵州西封之龙山。引摄学徒。以离着御心。身服头陀。行兰若法。方来之士。盈二千指。而誉蔼河朔。秦王俊填并部。构开化寺。召瓒主寺任。而治众一崇定业。尤严于布萨。弟子明胤禅师遵守罔或怠。晚还邺受徒。殊克自振。及京师建禅定寺。以追度献后。诏与名德数久之。或邀居终南山之龙池寺。请益者骈集。俄卒于山舍。春秋九十有二。大业三年九月也。弟子志超。见别传。

　　隋慧常

　　京兆人。住日严寺。其为梵呗。能却嚩弄响。使声发喉中而唇舌不动。与人并立。非素所识者。诚莫之推捡也。自文皇逮炀帝。虽法事之隆一致。而呗学则有家风之异。不相推许。至于常。则推心丧胆。称善而已。众有欲效之者。率莫能及。晚入东都。玄感之叛。强常为主齐。会玄感败走。匿关陕间。或谓其尝非斥国家。诏捕得械送东都。至莎栅。客止之曰。毋往且见戮。常谢曰。宿债可逃邪。竟就死。年四十余　又有道英神爽者。道英喉颡伟壮。词气雄远。若夫数万众中。犹能以音吐高出。兴善殿基阔十亩。窗棂门扇。高大厚重。不易动摇。英引众绕旋。余响所至。皆为震撼。

　　爽工游嚩。联绵曲折。奢促惬心。并居兴善寺　贞观中。豫州照机寺昙宝禅师者。辟谷练形。戒行无玷。年六十许。帝讲观音经开导士俗。而韵调欢亮。特异凡伦。每静夜。于寺塔基上赞礼。其语言文字周三十里。闻者历历可辨。

　　隋慧辨

　　齐人。住泰山灵岩寺。大业中。年逾七十矣。与同里神辨。来游襄部。其学研究天文地理。预陈休咎。其验如神。尝谓。禅居寺。固尽山势。奈何于前起阁。招致諠诤。后果不诬。有俗士。请视坟茔。周历原阜。指一所曰。此可以足食丰财。入土三尺。当获粟一升。又一丈。则当获五色文石二片。皆如其言。遂以葬。故其家殷盛至今。且未尝一夕废观宿度云。昔裕法师。每谓予以晋之道安。亦妙斯术。其注素女经。最为切要。独恨失其本耳。时一僧偶获以献。日披揽不小置。叹曰。世以弥天目安。吾始凝之。今而后斯信。此虽四纸。综括无遗。时方太阴犯井。遽曰。井楚分野。太阴水征。楚其被水乎。未几汉江大涨。襄城之不没者仅一板。

　　儒者袁山松。闻其该博。造之以论子云太玄辅嗣易。辨曰。扬王之道。似未甚渊奥。松山勃然变色。以辨为嫉贤。辨曰。公何信古之过。然未睹其谬耳。因为举太玄而贬驳焉。

　　性好炉火。得钱则市丹砂铅汞物。或语以当慎出入。宜防盗。辨曰。无畏也。推盗之法。必以遁甲六丁。月朔加气。今如此。无畏也。

　　义宁中。南游岭表。不知所终。

　　隋洪林

　　太原人。氏族则未详也。少入道。住并州大兴国寺。一室独处。积五十年。除饮食便利外。其余将迎足未尝逾阈。然气貌都雅。操履静退。见者严惮之。故其寺僧虽多。莫不仰以为模揩焉。武德间卒。寿八十。

　　唐智周

　　字圆朗。姓赵氏。其先徐州下邳人。晋渡江。徙娄县之曲阜。性姿超邈。小学之岁。事流水寺滔法师出家。服勤左右。无怠寸阴。未几。负笈趋大庄严爝法师。以理前业。为留一纪。未惬所怀。逮金陵失守。海㝢混一。自尔东归。开弘大法。久之徙居马鞍山慧聚寺。而晦迹焉。俄复出山。利济群众。既而江都发难。天下土崩。乃泛然无系。而与道俱。武德五年七月五日。以疾终于天䇿城南。武州刺史薛士通舍。春秋六十有七。是年十一月二十日。途路夷静。弟子法度等。始克奉柩。归于山中。贞观四年二月十五日。弟子慧满等。设圆坟于西岭以葬。惟周静研心性。远谢识情。提奖后昆。崇尚先达。兼善图史篇什。篆隶草楷。与兄宝爱。并著名南北。而事功之伟。则周莫之让焉。时有回向寺沙门道恭。为之赞文。多不载。

　　唐智命

　　姓郑氏。名颋。荣阳望族。世以文章显命。始仕为羽林骑都尉。旋弃去。听吉藏法师讲三论。及法华等经。归诚空寂。大业初。仆射杨素见而器之。荐为中书舍人。越王皇泰间。迁御史大夫。王世充既弑越王。僭即尊位。国号郑。改元开明命。仍以旧官辅政。时唐已受禅。太宗以天䇿兵逼西苑。世充殊窘。于是命与其妻。互相剃发为僧尼曰。吾愿满矣。即着伽黎。持锡杖。诣世充曰。郑颋今出家矣。世充大怒。遣左右斩命。命喜曰。吾愿又满矣。因遍礼十方佛。口称般若。索笔书偈。辞世曰。幻生还幻灭。大幻莫过身。安心自有处。求人无有人。遂挹别亲故。合目俄顷曰。可下刀矣。逮终颜貌不变。

　　先是有僧善相。谓命曰。卿头颅额𩓱。法当富贵。然狼顾。宁能得死于牖下乎。答曰。必如所指则诚获我心。每见诸人以卧疾死者。精神瞀乱。倏就后世。正亦不如发弘誓愿。境观坚明。刀落气断者也。其妻比丘尼。后住洛州寺。

　　唐玄鉴

　　泽州高平焦氏子也。年十九。即辞俗。住清化寺。从远公学经论。靡不采涉。然于涅槃尤淹贯。隋季之乱。所在塔庙皆煨烬。僧侣馁瘠。填沟壑。鉴缊麻蔬粝。持守弥厉。岁至登稔。乃归乡里。鸠聚营建。以复其故。于是缁素信向。土风为变。且严于饮啖。见嗜酒者。辄面谏极言过状。稍不改。则求其器具碎之。豪族方燕集。闻鉴至。率趋避。每工役。或遗酒肉。使犒劳。则曰。吾宁不起。盖必不敢以地狱业累人。悉挥去。有长孙义者。尝致物两舆。鉴辞之如前说。义怒。思以他事中伤之。夜梦。神人以刀逼。即投忏悔。时疫疠炽甚。死者相枕籍。苟从受戒断酒肉则免。虽已病。亦寻差。

　　始李迁日沉酗。后涓滴不入口。谓人曰。吾昔卧病牖下。莫知所济。幸鉴师偶过。我病因己。自尔畏之如毒蠚。又濩泽县李录事死而葬之。且七日。其妻闻有声曰。计吾世寿。犹可六年。而司命误。置我鬼录中。阎王纵令浮游人间。吉凶事无不知。念卿贫窘。兹欲以卖卜为卿利。久之复曰。吾欲往鉴师所听法。妻乃往张幕帟障蔽屋角。问之应答良酬。鉴开涅槃十地维摩。四时不辍。老而强健。今年八十三。

　　唐智保

　　河东人。弱龄入道。不轨流俗。既受具。尤拥节自厉。略涉坟索。酬应玄儒。辞彩烂然。时所嘉尚。律部遐被。寔赖斯人。初住胜光寺。晚住禅定道场。供施丰积。未尝妄以受用。僧众四百。同一堂食。瓜菜诸物。人必多取香美者。保随得即啖。且留其子。恐伤种相。其知法之详如此。及投老胜光。行业弥峻。虽直岁灌溉园蔬。亦躬持漉具以往。藁秸之微。必每掇拾。聚敛送竉下。武德之季疾笃。而神气益明爽。谓其友慧满曰。吾兹死矣。而识犹不能超胜柰何。满诘之。答曰。来阴似作守寺神耳。然止在西院佛殿中。吾频以善法欲离去之。终不可得。言讫而绝。自尔人莫敢辄至其所指之地者。盖其风威有在也。

　　唐慧頵

　　姓李氏。族出陇西。因十一世祖重。以晋都亭侯。南渡为江夏人。頵十岁。师事舅氏光严寺明智法师出家。于时陈帝雅重仁王。每岁必选名德。盛开法席。而頵以弱冠。获预斯伦。其声光之被可知矣。及天厌陈德。隋运克昌。从苏州刺史刘权之请。爰处通玄依瑞像。而弘唱焉。隋之季世。避地毗陵之显灵瑞相二寺。寺有沙门智[((素-糸)*力)/石]智猛。相继敷阐。方杜威僭号。高祖既定天下。遂征之入朝。始威犹怀进退。頵为说宿因。威接足呜咽以别。余杭沙门道显法济等。素禀成实。至是益进所造诣。意有施奉。頵一麾去。无所取。于是就远行龙泉二寺。饰金铜弥勒像各一躯。坐高一丈五尺。用结再生之缘。贞观初。又助大德慧仪法师构瑞像殿。未几。吴县令陈士。绰邀开法华涅槃。文轴将竟。遽以麈尾。付门人智奘曰。强学待问。无替慧风。怡然瞑目。其四年十一月也。寿六十七。窆于白虎之南岭。弟子等千余人。植碑纪德。江王学士诸麟制文后复建砖塔五层。常州沙门法宣制铭。兹不录。

　　唐慧頵

　　俗姓张。清河人也。晋渡江居建邺。世业儒。蚤岁进艺庠塾。父正见。以文章檀名陈代。自有集。頵志必离谢尘累。二亲以其不可夺。而姑听其为道士。未即剃落。陈大业中。因得以北校法华经。入选恩获度。住同泰寺。二亲闻而喜之。闾里眷属皆贺。盖其初不知也。陈亡。止江都华林寺。从解法师。究成实论。隋开皇末。炀帝居晋邸。就京师。构日严寺。盛延海内硕德弘演。頵与其间。且得纵观异部。博采新闻。乃归宗龙树。研中百般若惟识等论。沙门智首道岳时相往来。而律师玄琬。尤加钦挹。贞观十一年夏。风疾屡作。谓门人曰。吾形势不久矣。宜加敦勉。无贻后悔。又曰。脱识神昏昧。非时索食。汝辈不可妄从。以成末后之罪。及瞑果索粥。或告以斋时既过。即嘿然而逝。其年七月二十六日也。春秋七十有四。始凿穴于高阳原西。以葬。后徙南山丰德寺之东岩。且勒铭于石龛云。然其文无作者之名。则澄照所作可知矣。且其自叙以为。予学年奉侍。岁盈二纪。专事持犯。及游历四方。以广闻见。寔亦禀承于和尚尔。

　　唐宝岩

　　住京师法海寺。气象间放。情存道俗。时人共以说法师目之。盖其讲经论。与诸德异。故章句辞义。一切略去。直以福门善道。幽途恶趣之事。生其欣厌又引观公导文王孺忏法。梁高沈约数十家证成之。能使听者。脱佩解衣。抽簪投钏。而塔寺之雄。供养之赡。资以有济。或诘之云。夫说法者。当如法说。若阴界空。则未之说。而但本生本事。何如也。岩曰阴。入生死轮回之主。浊世情钝。指为睡眠。吾故以本生本事张之。苟因而寤。则本生本事亦空矣。其随机化物类此。贞观卒所住。寿七十余。

　　唐慧持

　　俗姓周。汝南人也。隋开皇初父守豫章。而生。机警颖寤。少游历。以达其志。至丹阳以息慈。事开善满法师。诵大品日五纸。甫弱冠。身长八尺。貌雄伟。威仪整雅。目不回视。故时称为象王。持既而听东安庄法师高丽实法师三论。兼善庄老易史。隋初越公杨素。治兵淮海。闻其风而造谒焉。季年天下扰攘。因避难禹穴。住弘道寺。盛阐三论大品涅槃华严。颇复发明庄老。如是阅三十载。常坐不卧勤苦无怠。贞观十六年八月二十三日。且谓弟子曰。急作食。吾欲往他方教化。时至食已。还房跏趺绳床而逝。始见者。以其入定。三日不敢动。会稽丞杜伏护。蔬素士也。每参礼不间内外。至是忽闻异香。就视之。化矣。葬大禹山。寿六十八。

　　唐道宗

　　生冯翊卫氏。弱年从释。专志大论。周废二教。遁返俗服。隋有天下。即剃落。住同州大兴国寺。盖其先所居地也。敷弘连席。徒侣鼎臻。檀施填委。共给丰裕。隋大业末。岁荐饥。羸氓馁士。莫不襁负就食。其名与蒲之道逊。并称关河之间。众举知本寺任。宗以丧乱来。僧无律仪。乃躬抵京辇。迎至沙门智首。中夏讲说。率其属三百余人。横经以听。无倦色。释文至结界篇。乃至寺无净地。不可以护法受夏。因停讲翻秽。又每布萨。未尝说欲至训涉。必对之流涕沾巾。歔欷不已。贞观十二年。以疾终。春秋八十有五窆于城东。

　　唐智正

　　姓白氏。定州安喜人。年十一。落䰂父母亲戚。对之涕泣。而正颜色不少变。其师识其宿习。而勤教育之。则业日加进。奉戒精严。俦类叹异。齿方弱冠。而慧声被遐壤。隋开皇十年。朝廷广延英哲。遂偕昙迁禅师入京。诏慰劳。住胜光寺。仁寿元年。左仆射虞庆。则造仁觉寺奏请居之。俄依终南至相寺渊法师。二十八年。外弘法化。内明定业。自课六时。不涉尘世。贞观十三年二月二十八日。卒于所住寺。春秋八十有一。弟子智现等。龛其遗质。凿寺之西北岩而藏焉。有铭记可见。现少咨承。略无乖忤。凡所著述。并现笔受。当其端坐思惟随语随书立侍其旁虽久历岁月终未尝使坐。或夜深困倦颠仆。正辄呵曰。昔人翘足七日。其诚敬如何哉。今尔轻慢致然。象未可悼也。讲华严楞伽胜鬘惟识等。莫纪其遍数。并为钞记。独华严为疏。

　　唐智㧞

　　姓张。襄阳人。六岁出家。为润师弟子。润命受教于哲法师。哲于襄阳。固僧望。自有传。初诵法华。日五纸。亦粗通大义。既而依吉藏法师于京邑。听才两遍。命之覆述。拔问曰。一乘为云。遂分为三。亦可一乘为雨。分为三否。众莫敢对。藏曰此问良善。竟以大法嘱累。于是还乡里。会群盗扰攘。昼伏夜逃。靡遑宁处。贼平。住耆阇寺。讲不辍。岁必五遍。门人法长。见住梵云寺。领徒承业。

　　贞观十四年九月十七日。信士张英邀于其家宿集。竖义开题。或问今昔三一之指。㧞未及对。即告棱法师曰。智拔兹与乡里大德檀越等相别矣。遂迁化。而颜貌如生。趺坐坚正。玄素合境叹惋。州牧蒋邸躬临烧香。赠帛百疋。墓所设斋。寿六十六。

　　唐玄续

　　姓桑。蜀郡成都人。既久辞俗。涅槃成实。学有宗趣。而法华则常所讲演者也。然风致高雅。习外典。工草隶。著述美赡。且折节倾下寒士。而富贵名胜。辄不为屈。反凌辱之。梓州东曹掾萧平仲。梁室之裔也。偶与谈论。篇什深加揖让。平仲曰。每闻师居常蔑略。今蒙礼遇如是。深愧非人。续曰。蔑略其所当茂略者耳。今明公其可蔑略哉。仲曰。师从来不尔。兹岂实意。特虚貌耶。曰贫道待公之虚实。亦犹公待续之虚实。相视一笑。

　　尝制宝园寺碑。其铭曰。老称圣者。庄号哲人。持萤比日。用岳方尘。属有道士冯善英奉旨祭江。过之见以为弹斥。谓续曰。为文以美其教。此理之常也。何至诽毁他教如此。即除改之。不然我且闻上。续曰。制作体势。若安能知。若欲以威胁。而使有所改。我寺庄近迫京师。每岁收敛之人。皆与朝廷诸贵往来。君所为不法。其不可以闻于上乎。英独大恨而已。每叹。庄子以鹏鷃为极小大之喻。曰彼恶知须弥不容金翅。世界入于邻虚。及疾。因集僧罄舍曰。死生常耳。愿各早自津济。是夕卒。寔贞观间也。

　　唐行等

　　冯翊吉氏子也。年十二出家。有玄会者。偕事总公。又偕听涅槃于净影远公所。及居慈悲寺又偕焉。每升座。等先而会随之。其相与开阐者。凡一百一十遍。则赞成之道如此。苟有阻难。等必预知。乃请众念摩诃般若魔事辄息。故今于散席之际。必各礼佛读经盖本。此人有从等受戒者。死而复苏曰。冥曹以为等之弟子。故获放还。所畜鸡。每候钟鼓声。伏座下。贞观十六年三月六日。以疾终。寿七十三。遗言施身禽兽。诸弟子不忍。则盛营威仪。卜访宅兆。明日欲举丧就圹。忽夜雨连朝。送者竟阻。请如遗言而霁。舍利葬于京之南郊神和原。

　　唐慧思

　　出汾州介休郭氏。世习儒。少通经史。尤尚虚玄。善辞章。工篆隶。驰誉乡社。年二十五。教授并部。然犹未识所谓佛法也。会沙门道晔。讲摄大乘论。间往听焉。若有所省。因求出家。且知要业莫如禅定。而师范罕遇。乃周寻竺典。三十许载。备研奥旨。疏衣粝食。见者发心。志士屯赴。遂法集于箕山之阴。六时笃课。罔坠徽猷。尝与朋侪言志。而思则曰。学佛之徒。生死从缘安用尔。丧葬多事哉。当时人以其戏言耳。逮乎属疾。才经两月。忽告众曰。余其死矣。即按行空窟。屏除残尸。尽谢徒侣。伽坐其中。时寒林森竦。众不忍离。夜守其旁。且而观之。则端拱而逝矣。寿五十五。贞观十六年之五月也。

　　唐慧熙

　　出益州[郫-卑+((白-日+田)/廾)]县之赵氏童稚入道。务读书。能辞章。与绵之震响寺荣智齐名。盖皆沙弥之翘楚者也。后因偕成都大石寺沙弥联诗。有言隙。遂迷屏绝人事。而栖心禅学。既受具。周禀经律。善三论。尤明摄论杂心。尝难基法师小乘尘识义。基以大乘通之。笑曰。大无不摄。但失小宗。

　　晚住州南空慧寺。掩关不食而坐。余二十日。众惧其以饿毙。绐曰。国家方搜访道德。苟不食则世以为圣。可时赴众弭外议。母自矫饰。以累常住也。熙遽从之。然一室徒壁立。苔莓被地。而人绝来往迹。床余弊席皆尘坌。独其中有跏趺痕处。或慕而往候。则累日才获识面。时吐清谈。高出世表。如此且三十载侪类惮之。卒年九十矣。

　　唐三慧

　　楼烦人。早年业涅槃晚入慧日道场大业初。诏往巴蜀𢯱举艺能。至邛僰。而隋历斯尽。遂屏居弘唱。以谐暮齿。国朝以酂国公窦轨作填。尤所崇礼。武德九年。朝京师。劳问勤渥。工部尚书段纶奏。住所造灵化寺。贞观间。诏入翻经馆。缀文证义。且着馆之序引。以其年卒。春秋七十。

　　慧在绛尝处别院。忽见神人。形质奇诡。致敬于前曰。乞戒勖知事。使勿耕墓。慧犹未及言。后复见。理前事。且谓苟终不语。必杀此僧。即问之。方将耕故冢。于是遽止之。无他。

　　唐神素

　　姓王氏。其先太原人。自远祖勇。从宦虞州。遂徙居安邑。鸣条之野。幼业儒。尤长于易。下笔文章粲然。偏善道杰法师其出游入处。靡弗同焉。及杰习定业。且为出诸部安般法。又继其席弘导。讲毗昙四十余遍。成实将二十遍。贞观二年。栖岩大众。请知寺任。辞以法事僧纲不可得兼。固弗许请。以杰公典故许之。上下和睦。久而不变。十七年二月二十三日。卒于栖岩。春秋七十二。

　　素平生属想净土。是日悉召门人大众。逮于斯役。相决。整容跏趺。令念观音经者再。自称南无阿弥陀佛。且令唱和。中夜而逝。端坐不移。即迁而殡之。虽肌肉澌尽。犹骨坐如初。仁寿寺志宽法师。梦素同床宿别去。谓曰。如来大悲。为诸众生。旷劫勤求大法。流布人天。欲使不绝。我辈受佛遗寄。当此季位。未能发辉。深怀孤负。每欲推命竭诚。上于天听。今大运莫留。顾当长辞。好住努力。噫异矣。

　　唐志宽

　　姓姚氏。河东蒲州人。父青州刺史少知。名历听经论。尤以涅槃十地为心要。东西寻访。殊惜寸阴。且履信无矫妄。尝买衣帛长安市中。其人云。可先付直。明当如数。求所在送至。从之。归为诸僧言。诸僧笑其为所绐。宽曰。自念平生未尝诳物。物岂复肯诳我哉。其人果如约。尤不怠于瞻视病患。近远使舆致房中治。理无小废。或腹痈不易出脓。辄为口𠲿之。炀帝闻其行解。诏居慧日。会杨玄感叛。类下狱待罪。有遣饷。悉分散。无所私。后配役。负土筑御道。同役者。告以既无监检。可稍纵。宽曰业报如此。能自欺乎。顷之并流西蜀。行达陕州。适诸檀越醵以赆。即分散。独遗一驴。以负经卷。次潼关。硕德宝暹。足破莫能进。宛转卧道侧。宽哀之。又舍以载。而身负经卷。达蜀。祷雨弭虎。化风遐播。每阐导散席。衬施随尽。然素所服用。至俭陋孅啬。贞观初。还乡里。旱甚。宽为置坛场。祷雨。如蜀时。曰不得雨者。不处堂房。曝其身三日。而雨大洽。宽所在。有介胄声。夜窥之。则见神人绕行其旁。议者以其常诵维摩经。及戒本。故然。有神素法师者。平生友也。然能交接。于既死之后。复慰以书。兹不录。十七年夏五月十六日。卒于仁寿寺。寿七十八。盖宽口不及利。手不执宝。筐箧之藏。由来绝心。骑乘劳具。终身无涉。垂死。遗命其徒。以篨籧裹尸。用雨椽舁之。林野。无尔纷纭。为无益事。呜呼达哉。

　　唐灵润

　　俗姓。梁河东虞乡人也。家十兄弟。皆同产。其间三者愿入道。父曰。但习诵观音经。苟先忆持则听。润执卷从旦至午。即忆持。不少忘。遂获落发。依灵粲法师住兴善寺。年十三禀涅槃。年十五。登座。如宿齿。仁寿间。诏其师粲。送舍利于怀州造塔。而润徒行相随。乞食自给。悉辞去官费。议者韪其持守。过泰山。从灵岩寺副师。习般舟定。于时同志五百人。独润于行坐无替。顷之受摄论于道奘法师。仍事奘师。为和尚。而登具焉。年二十三。反锡京邑。会智念法师。方弘小论。又抠衣轮下。有辨相法师者。学兼小大。于净影寺造摄论疏五卷。门人五百。其能竖义者二百。相与征诘。而润始造之。奋发奇论。一座叹伏。辨行法师尤钦挹。大业初忽属风疾。后虽勿药而虚幻之相愈益厌。卜终南之北。澧鄠之间。玉山之下逝。将与沙门空藏慧琎智信智光等。游于丛祠野冢。鬼魅群号族啸之地。以终其身。大业十年。诏入鸿胪馆。教授三韩僧。并于所居寺。翻译经本。季年。四海横溃。有司禁僧。毋外出。于是归隐兴善寺之西院。自课迄三年。迁蓝田之感化寺。偕慧定禅师。沙门志超等。一食燕嘿。终十五载。时岁荐饥。宾侣过从。菽麦共餐。法会之盛。虽灵粲师亦歆羡焉。唐兴诏任兴善住持事。润以素所托迹。不敢辞。贞观八年。诏迁弘福寺。就翻译。仍职证义。此其大略也。若其间患难困苦。皆适有天幸。不至狼狈。岂非其善缘所感。阴相之力耶。尝以护法罪流欢州。诏安置洛东。道俗趋向如初。疏报京邑。门人云云仆射房玄龄见之叹曰。词理恳[款-士+止]。有其名者。必有其实。信哉。讲涅槃七十余遍。摄大乘论三十余遍。维摩胜鬘起信等论。不算。皆有义疏行世。其义疏如摄论之黎耶。真俗无相无生观等。特异诸说。弟子净元嗣。沙门智衍。其族侄也。幼承教勖。善涅槃摄论住蓝田之法池寺。

　　唐元康

　　性敏锐。形模拥肿而短。先居林野。常持诵观音号。忽一鹿。角有八岐。训扰庭阶。如素所豢。每乘之。至远无惮也。因以三论。置其背。挂疏钞角上。其他小轴。系之尾。康则衣大布。曳衲播(梵言立播。华言裹腹衣。亦云。抱腹制如偏祖)。戴大竹笠。见者以为异。入京遇开讲。即造其筵。就所申义致问。往反数百言未已。且戏之曰。甘桃不结实。苦李压枝低。答曰。轮王千个子。巷伯勿孙儿。盖讥康之无生徒也。康曰。近丹者赤。近漆者黑。若汝之丹不可以为纁绛。若汝之黑。不可以为铅墨。众莫测其所诣也。语闻。诏于安国寺弘阐。遂着中观论疏中百门论玄枢二卷。行世。

　　唐无碍

　　其先中州陈氏。晋永嘉南渡。寓建邺。父旷。为梁元帝学士。承圣元年。遂生碍于成都。神姿特异。见者知为今器。九岁能应对。十岁入家塾。辄强记不废忘。尝至长安。道安法师。与语。奇之。劝使出家。始习太子应瑞经。追慕不自胜。至于涕泣。天和三年。以周武纳后。恩获剃落。建德三年。诏废教。因陆沈尘埃中。然戒操愈益谨。隋开皇初。遂与兴复。诏住永宁寺。即趋齐。依超法师。听智度论。未几。入长安。学十地阿毗昙等。时兴善体法师。方开大论。命摄讲义无拥滞。而文句或稍遗失。于是极昼夜。熟诵本文六十卷。而心疾作矣。寻归永宁以医。十年总管河间王俾知寺任。大业二年。诏刊定佛法于洛阳四方馆。五年炀帝西征。过之召见。劳问赐予有加。十三年。唐受隋禅。至京师住庄严寺。众以其识达。请知寺任。如永宁。非其好也。武德八年。反永宁以无相理观。调伏心疾。贞观十九年二月二十八日。无所痛是而终。春秋八十四。

　　唐法琰

　　姓严氏。江表金陵人。始名法藏。住愿力寺。听庄严爝公成实论。每闻余经如旧所习。试密寻拟言意无不通谐。即以咨诸先达。咸曰。此卿宿昔所尝缘述。故未忘尔。晚入京师。住日严寺。终于武德之季。

　　又居玄者

　　年迫耆颐。然知足不蓄赀币。所得随以散尽。贞观十年。卒于寺。年九十余。

　　唐智凯

　　姓冯氏。丹阳人。幼孤。昉六岁。偶从吉藏法师听法华火宅品。归谓其母曰。经明火宅者。我身也。若我是火宅。我应烧人。既不能烧。则无我可知矣。是夕达旦无𥧌。遽辞母。诣藏求出家。貌黑甚。故时称之。乌凯云。年十三。藏使覆述。并不拘经论。依藏会稽住嘉祥等寺。逮藏入京。即还静林聚徒。武德七年。或复请于剡县弘导。众至五百。贞观元年。常于余姚县小龙泉寺开三论大品等经。誓不他往。离睡眠。却供施床坐水饮而已。佛殿之后。忽涨一池。曰吾可以卒岁矣。俗恶狗子。生辄弃置。使饥冻死。凯闻而怜之。悉为收聚养畜。虽践污被褥弗恨。十九年都督齐公迎致于嘉祥寺。敷畅三论义学集者。八百余人。僚庶毕序。教门为之光显。时龙泉池竭。凯叹曰。吾不反矣。二十年。七月二十八日。方升座。手执如意。嘿然加坐而卒。葬全身于大禹山。起塔七层。以旌其德。

　　唐慧旻

　　字玄素。其先河东人。九岁出家。诵法华经期月。即能覆习。年十五。依新罗光法师。听成论于回向寺。年十七。讲法华于海盐之光兴寺。香气充庭。或闻空中。弹指声席宾咸叹异。既登具。禀承十诵于竹园寺之志律师。文理精诣傍通诸部志公悉以学徒委之而逝。俄游会稽天台。礼石佛于剡。历数年乃还吴。结友厉业于通玄寺。布衣蔬食。讫十七年。足未尝出户。隋季之乱。禅诵不辍。苏州总管闻嗣安迎请至再。而后一赴。刺史李廉薛通王荣等。尤相尊敬。欲固留为生民福。闻公度终不可。因为作寺华亭谷干山中。俾以行道。然地下湿。多蚊蚋。恐致疾沴。唐初徒居海虞山。殖梓数十万本。远方来学。常百余人。晚年住南涧草庵。两兔一彪。出处常与俱。禽兽神祇受归戒。事迹巨述。都督阳武公李世嘉遣使以书币骋。不应命。贞观十九年。江王以刺史欲从受戒法。亦固辞不出山。古律旧疏。有陋失者。刊正焉。着十诵私记十三卷。僧尼行事二卷。尼众羯磨二卷。道俗菩萨戒义疏四卷。得法弟子二十余人。二十年八月十一日。终于所隐。春秋七十七。

　　新修科分六学僧传卷第十九
卍新纂续藏经第 77 册 No. 1522 新修科分六学僧传


　　新修科分六学僧传卷第二十

　　浙东沙门　昙噩　述

　　　　忍辱学

　　　　　持志科

　　唐法显

　　出南郡江陵丁氏。年十二。依四层寺宝溟法师剃落。服勤久之。忽问欲界乱地。素非道缘。既生其中。焉能脱离。溟曰。众生皆有初地味禅。历劫不忘。时来则发矣。今顗大师学者之宗。可往承事。会顗既赴炀帝之征。将旋金陵。道便归乡。寓其寺以受请谒。徒侣四百。郁成丛林。后复从成彦习皓等。而琢磨之。益日劫倍。然卒于皓处。得所归宿。属季岁灾𡨥荐臻。寺众逃徙。显独守大殿。三十余年。蔬水屡绝于中。兵刃交求于外。燕嘿自若也。殿盖弥天法师造。以梅为梁。俗号梅梁殿。中置弥勒尊像。光趺并高四十尺。八部围绕。貌极畏敬。至是显置宝冠华怅。供具经台。五镫长明不绝。一灯忽独炽。𤓁高丈余。其至诚所感如此。

　　贞观间。显始出处别房。夜有着五色服。持一金瓶。以奉之者。又尝梦。异僧告曰。可往蕲州。见信禅师。及往果获契证。永徽三年。十二月八日梦。坐宝殿。授四众戒。遂疾。至四年正月十日。陟起坐床上。盥浴剃发如常时。十一日午时卒。十七日。弟子克葬于大明寺之北原。其未卒也。门人有见室之西壁拆裂。而白光遍透者。寺之西北。夜有白云二道亘空中。殿之像设器用。皆动摇。议者以为显住此寺。凡五十余年。而足不出户。故其临终之际。瑞相尤多。荆州都督纪王夙受归戒。命记室郭瑜铭之。致追慕万一。

　　唐慧明

　　姓王。杭州人。少出家。访道。无所不至。常持大布衣。从越之敏法师。二十五年。其玄解。于千众中为第一。时共目之青布明。后咨禅法于蒋山岩禅师者。十年。尝以积雪塞路。七日不食。独念曰。吾闻七日不食则死。今不死岂其业耶。吾兹试观之。因自以绳悬之崖间。顿若有割断其绳者。竟坠崖底。歘又若有擎之以出者。复置前所在处。无少损。未几。行头陀于荆之四望山。形与影俱。寒暑一衲。物我相忘。而两虎之斗者。能使之解。专以思益经。为修行轨则。龙朔间。偶游终南。遂观览京师不久而去云。

　　唐道兴

　　姓刘氏。秦州人。隋季天下大乱。兴八九岁。常欲出家。父母不允。辄逃诣寺。挽之无还意。父母患焉。年十九。竟自隐匿大光寺。父母遍求不可得。众悯其志。为劝喻。即剃落。尝语其徒曰。人身难得。宜持戒毋怠。贼虏其母以去。兴方以沙弥。于寺营务。闻之遽夜驰六十里。诣贼所。拜且泣。乞与母俱还。贼刃之未殊。念曰。此僧以其母故。死不惧。岂非至孝。杀至孝不祥。因裂裳裹创。使负其母。由间道走城。后避难。

　　入蜀道。逢一老僧与同行。老僧谓兴。吾有黄金十两。幸达宁静地。共分之。愿勿惮负荷也。兴意以为金贾祸物。如来且不许手持宝。况负荷耶。乃辞老僧独行抵河池县而赞皇公偶识之。为发仆卫。送至梁州。或传。老僧遇贼于三泉县。杀而取其金云。

　　兴既进具。行头陀。依智舜律师习毗尼。听五过。能覆述。舜深奇慧解。复承首律师于京师。大义益通贯。还蜀。博综经论。又禀受心要于江禅师下。然于律则尤所究意焉。每叹曰。佛法渐替。轻慢日增。吾亦焉敢亵渎哉。故凡戒非三二十请。未尝许其开授。则其重法可知矣。当其沥六趣生死苦语以励众。至有垂涕泣者。兴充福胜寺都维那。寺主以有司命。戒不得停客。客之来者。兴皆宿食之。无所拒。主大怒曰。年少敢尔。我语不见用。并不用官司命邪。兴从容进曰。官不容针。私通车马。僧三宝也。于法宜受。否则违佛制。佛制官司命。其孰轻重。主愈怒。久之乃悔。

　　贞观中青城戴令来。暮夜宿兴房中。三鼓矣。忽惊走出外曰。见一僧服赤。执杖击其背云。何故宿此。急呼火视背。有杖痕。阔三指。旋从兴忏罪而去。

　　尝疾病。盛闻音乐。室中独念。以为吾平生求佛果。人天报非所求也。应念声灭。疾随差。自尔日礼千佛。永徽中。玄奘法师。送以所获于西天舍利。使供养。兴于房中。别立道场。发愿曰。若其传法礼佛。契圣心者。请放光瑞证明。俄而一室尽金色。显庆四年终。寿六十七。

　　唐法朗

　　姑苏人。素持诵观音祝。京师之人。以患恼祈祷者。多蒙其效。城阳公主者高宗之同母妹也。始降为如晦子杜荷妻。荷卒。又降薛瓘。龙朔二年。疾危笃更善医数十。皆弗疗。或以朗名达左右。召使设坛。持诵如法。已而疾果愈。酬施优渥。且为奏请。修治所居寺。寺盖隋之灵感寺也。开皇三年。文帝将迁都。先命悉发陵园冢墓。徙之郊外。而城其地。此寺之建。所以为诸陵园冢墓。香火主也。武德四年。废。至是既完饰。复赐额青龙。以褒美之。朗后卒于寺。

　　唐僧瑗

　　字辨空。姓郁氏。高平昌邑人也。母赵氏梦。侧侍圣贤。浮空游乐。而娠。六岁随母礼舍利塔。见圣僧像于塔旁。欣然抃跃抱持。状若旧识者。因白母。愿出家。母以尚幼未之许。年十三。乃使为虎丘寺慧严法师弟子。龙朔二年。试所习剃剪。依慧诩禅师受具。足戒。听常乐寺聪法师三论诣江宁融禅师。学心法。永昌二年。十二月二十日。疾革。谓弟子曰。尸之所在。不胜秽恶。吾欲出就他方耳。弟子等迎。止于通彼亭之靖志庄。忽闻异香充塞。瑗正观不乱。遗训勤切。合掌而终。春秋五十有一。

　　唐道英

　　蚤岁出家。尤谨戒律。寺居京师布政坊。咸亨间。寺主慧简。偶晓立庭际。觉有二人。入英院者。下顾其足。殊未尝践地。简心异之。因过英问所遇。英曰。此盖𥘿庄襄王使也。夫庄襄王以灭东周。绝姬祀。受罪地下。其不得食者。已八十年于兹矣。顷以饥虚之故。乃从予求之曰。师大慈。幸勿辞也。且吾从者三百人。其为师费可量哉。明日当赴。愿师其周济焉。于是英治具毕备。然而无酒。则简复取以助之。及期列坐如礼。庄襄向英历指之曰。此白起也。此王翦也。此陈轸也。或以杀戮。或以奸诈。皆为仇对。所执持云。既而俱致谢再三。行相顾曰。尚何时复获一饱。如今日也。继而曰。俟二十年。英徐语以酒非我有昔寔出简耳。君臣闻之。尤衘感。问英曰。师知城东通化门外冢墓否。昔吾葬时。诸所徇物。无虑钜万。逮离乱来。虽屡发掘。犹有存者。其幸用畚锸。则吾庶几其小偿矣。英笑曰。吾出家者流。又安能为董卓摸金中即将邪。长揖而别。

　　唐慧警

　　出祁之张氏。方三岁。能暗诵大云经。殊通利天后闻之。诏使见为抚顶。赐紫伽黎。俾出家于太原之崇福寺。稍长充寺上座。气貌刚介。见者畏惮之。行市井。见二众。或失仪矩。必惩戒。不小贷。晚修禅寂尤谨。已而卒。年八十余矣。其遗影并赐衣。俱存于寺之九子母院。

　　唐玄奘

　　少𨽻名荆州白马寺。通大小乘学。尤以法华命家。净室焚香。日诵七过。尝感天人来听。如是十五年不辍。时与道俊法师。俱被召。留京师。景龙三年二月八日。上解斋于林光殿诸学士方盛集。奘等因上疏乞还山。上作诗以送之。诏诸学士和。于是和者遍朝野。林下荣之。诗多不录。

　　唐真法师

　　姓王氏。金华人。住余姚之休光寺。持律通经。郁有名誉。甚为时彦所推重。天宝六年。太守秦公长史狄公。荐主此寺。二公相谓曰。真师解深妙法。悟无上义。问一得三。闻一知十。利涉之辨博。僧会之智周。与之齐驱并驾可也。八年终。县令王璲制文以铭。洪元慎书。

　　唐待驾

　　姓王氏。蜀之简州金水县人。冲孺谢俗。立行孤峻。天宝之季。上幸成都。驾以童子。诣行在所。求落发。上异之。为得此名。寻结庐石城山。中俄辟为寺。始额云顶。上之入蜀也。尝登武檐东台。见卿云佳气。又梦。神人姓李曰。予自石城来。愿为陛下扈从。至是驾间侍上燕。上从容问驾所居。驾以对。上悟曰。朕固识之。因易额慈云。且赐神号玄孙。以其玄元苗裔云。驾竟示灭于此寺。

　　唐法炯

　　居广州之开元寺。行头陀。尤勤至。古有钟。沈海坛练门江内。每月望。大潮退。则蒲牢出泥涂中。其隙可容一人。如此则钟之大可知矣。大历中。炯构楼其寺。心欲登此钟。以作佛事。先设大斋会。众诵神祝使小僧没水。诣龙宫通意。既而小僧持珠三颗。出水报曰。钟以镇海。不可得也。然炯欲致钟。而得珠。盖物有不可必者。

　　唐纯陁

　　华翻无由。西域人。上元中。来游京师。时年已六百岁。或云八十岁。颜貌有童孺之色。气力轻壮举动殊便利。上间之。诏入内。问长生之道。陁曰。长生之道无他在乎寡欲而已。尔寡欲则心静。心静则神安。神安则长生矣。舍此非贫道所知也。上由是愈益重之。永泰三年预知死日。遣弟子赍衣钵上进。以别遂终于镇国寺诏赐其弟子紫衣。

　　唐义宣

　　晋陵人。姿性聪利。翛然有出俗态。纳法后。孜孜律科其砥砺之益虽寸阴无废。天宝初。依杨州法慎律师。慎抚而叹曰。孔子以为后生可畏。其子之谓乎。后听周律师讲终南事钞。考核精致。着折中记。折中者。折非而中是也。中我之是而折慊融济㠋胜诸师之非。则犹未晚乎是非也。然于宗门。则不得不尔。其晚年化风尤盛。竟亦莫知其所终云。

　　唐舍光

　　为僧。隶京兆大兴善寺。开元中。不空三藏。名重天下。一时贤士大夫。莫不钦仰。光因依附焉。及不空西迈。光亦随往。具历艰险。抵师子国。属尊贤阿阇黎。建大悲胎藏坛。光偕慧[(土*刀)/言]。同受五部灌顶法。天宝六载。复偕不空。东回京师。仍获参议翻译事。未几。不空告寂。代宗待光。以不空礼。诏修功德于五台山。会天台学者湛然师。领江淮僧四十余人。游五台。适与光接。然师从光。问西域事。且曰。我此一宗。西域亦尝有知之者否。光曰。有甚以此宗。为得止观之妙。嘱使翻译以寄。且南印土盛宗龙树。是于智者。尤不相远。

　　唐朗然

　　姓魏氏。南徐人。开元中。从丹阳开光寺。齐大师落发。天宝初。依杭州华严寺。光律师受具。后徙灵隐寺。事远律师。通四分律钞。又於越州昙一律师所。研究其义。讲训详明。生徒四至。至德二年。诏居慈和寺。上元中。刺史韦儇。迎为招隐统领大德。即于其暇。着古今决。释。四分律钞。数十万言。大行于世。其自序尤详。尽兹不录。大历十二年。冬趺座而逝。寿五十四。腊三十五。越明年春。建塔于山之西原。屯田员外郎柳识为碑颂。

　　唐圆观

　　性简率。禅讲之暇。仍治产业。颇致田园之利。居洛阳之慧林寺。号空门猗顿。尤与李源善。源父憕。天宝间留守。以节死安禄山乱。故源因誓。不婚娶仕宦。悉捐产业。入慧林常住。而日随僧饮食。以见己志。尝欲偕观游蜀。历揽岷峨王垒青城之胜。而议所由道。久不决。盖观欲自长安斜谷。源欲自荆门三峡也。既而卒从源议。舟泊南浦。见妇人锦裆负罂而汲者。观泣曰。予始议不欲由此。今奈何。源问之曰。妇人王氏。孕三年矣。然犹未娩。特以予死期尚赊耳。死此生彼。固无恨。请辞。后十二年中秋之夕。当相见于钱塘天竺寺外。源治观丧毕。又候王氏求见所生子。子一笑。由以知缘之所在。诚未易免也。久之源如观约。至钱塘。闻牧童有歌竹枝之词于葛洪井畔者。趋拜之曰。观公健否。牧童曰。李君真信士。勤远来。宜得晤语。君兹俗缘未益。慎勿近。益务进修。以遂合并。则幸甚。徐扣角歌而去。

　　唐如净

　　姓氏乡里。未暇详考。先是京师行智首律师四分律疏。至魏郡法砺律师。着疏别行。似亦微有枘凿矣。隋唐之际。道宣律师。本首大疏。着删补钞三卷。贞观以来。江淮闽蜀多传唱之。后怀素者。奘三藏弟子也。咸亨中。别述开四分律记。学者趋向焉。号其书曰新疏。以宣公之书。为旧疏故也。于是新旧二疏。互相长短。大历十三年。诏集两街临坛大德定夺。时推净为宗主。建中二年。奏二疏并行。盖以相国元载。笃重素公。而净不得已。而从之也。载且俾净为新疏作传。

　　唐惟忠

　　生成都之童氏。幼事大光山道愿禅师出家。既而游嵩岳。见神会禅师。而决择焉。乃复观览圣迹。于江之左。有山僻邃。妍秀可爱。遂营茅舍。而安禅其间。盖其地旧多龙蛇。瘴烟疠雾。白昼冥晦。樵牧者。往往犯之立死。虽有国医。无所施其技。自忠之来。近远宁谧。闻空中声云。承法师力。今得解脱矣。建中三年入灭。寿七十八。

　　唐辨秀

　　姓刘氏。汉楚王交裔孙也。幼孤。养于诸父。出家。事灵隐谋禅师剃落。天宝四年。纳戒于东海鉴真师。传律于会稽昙一师。至德中。诏举高行。获隶名吴郡之开元寺。乾元中。诏天下二十五寺。各定大德七人。长请律藏。郡以秀应命。然尤专心净土。尝谓人曰。或闻西方以戒为有相大乘。是不然。何则。夫出言即性。发意皆如。一色一香。无非中道。况正念乎。大乘则已。孰为有相。孰为无相者。建中元年六月十五日。寝疾而终。寿六十七。腊三十五。是年七月五日。迁龛窆于虎丘西寺。松门之右。霅沙门如昼撰碑额。

　　唐无侧

　　不知何许人。或云建中时。从西域来。至会稽。爱若耶山水之胜。遂寓止云门寺。然善交。凡往来者。无不谐意。吴兴皎然题其房壁云。越山秀丽云门绝。西僧貌古心如月。清朝扫石行道归。林下眠禅看松雪。读者谓。皎然诚能模写侧之标致风度焉。

　　唐皎然

　　字如昼。吴兴长城人。姓谢氏。康乐侯灵运十世孙也。幼负异材。不为世俗所羁绊。遂削染。登具于灵隐戒坛。复依守真律师。究毗尼学。儒编老什。靡弗臻其极。尤工著述。辞章俊丽。吟咏尤造微赜。与会稽灵彻钱塘道标齐名。故时谚曰。越之彻洞冰雪。杭之标摩云霄。霅之昼能清秀。中年遍访禅席。南能北秀之指。皆所参扣。贞元初。居东溪草堂。叹曰。使虽有仲尼之博识。胥臣之多闻。终朝目前矜道侈义。适足以自挠性真。岂若孤松片云。蒲团相对。无言而意得。至静而神谐者哉。于是作文谢遣笔砚。遁居杼峰。五年五月。会前御史中丞李洪。自河北负谴。再移守吴兴。一见语合。请益宗乘大略。异日泛论及诗。皎命门人出藁一卷以视。且言近日废置之故。洪惊曰。向尝读沈约品藻。慧休翰林。庾信诗箴。三子所论。殊不及此宜益自力。以鼓舞天下。而乃中辍。以弃其成可乎。

　　每夜施鬼神食。旧居京之兴国寺。军吏沈钊德清人。暮乘马抵骆驼桥。月色如练。见数人盛衣冠立。钊问其故。曰项王祠东兴国寺皎公。修斋召我耳。长城赳卒钱沛。泊舟吕山南。见数百人。持食负帛。笑语而过。问之则曰。赴皎公斋归。

　　后终于抒峰。皎平生所交游士大夫。则有韦应物卢幼平吴季德李萼皇甫曾梁肃薛逢吕渭杨达陆羽。其制作。则有号呶子十卷。内典类聚四十卷。儒释交游传。外有韵海二十卷。盖相国于公頔。鲁公颜真卿所修。而皎寔裨其行云。

　　唐玄晏

　　姓李氏。江夏人。祖善。博学强识。注文选行世。父邕。北海太守。史有传。晏童稚辞俗。至德初。试经高第。依沙门崇真剃落。隶开元寺。大历三年。从悟真阇黎受具足戒。即率身律范。无纤玷。仍研究毗尼部。俄禀金刚解空破相之指。且工吟咏。彭城刘长卿尤加赏识。其时名士之相往来者。则有陈郡袁滋。赵郡李则。卢来卿。于文炫。蔡直扬衡李演。每与爇香烹茗谈笑。又为出费以辟其所居。则其推服何如。建中初。鄂岳连帅何公。以晋安起之。固辞。贞元十六年九月十四日示寂。寿五十。腊三十。葬黄鹤山之南原。

　　唐难陀

　　华翻喜。西域人。建中初。至岷蜀。𢹂三尼。皆年少有颜色。醉饮狂游。所在则庸妄群聚。时魏公张延赏守成都。务以礼义绳下。戍将闻而深恶之。遣卒逮捕。陀至。谓之曰。贫道自幼学佛。得如幻三昧。入水不濡。入火不爇。变土石为金玉。其术不可穷尽。因指三尼曰。此辈殊妙于伎乐。押衙其试之。于是开燕。使见所能。而歌声舞态。莫不中节应律。酒酣。陀更命为踏舞。其曳练回雪。迅起摩趺。尤绝异。戍将方笑乐相酬酢。而陀忽咄曰。妇女敢尔。凡舞。曲终则止。今犹低昂欹侧不已。岂风邪。遂取刀断其首。三尼随踣地。血流丈余。坐客惊视。则三竹杖也。而其血则向所饮之酒耳。陀徐举三杖首。钉柱上。别倚三杖身于壁。酒行则酌竹杖断处。而柱上之首。辄面赤。陁歌则竹杖之首亦有声。陀舞则竹杖之身。亦作动势。既罢燕。而竹杖之身。遽自就竹杖之首。为三尼如初。察其断处。略无痕。

　　又尝住一檀家。已数日。将辞而他往。檀家因留之。不可。即闭户以绝陀意。而陀匿入壁罅中。主人急揽其衣。得袈裟一角。自袈裟愈掣愈深入。竟没不复得。明日壁有陀影如画。又明日色渐微暗。犹陀影也。七日而陀影非矣。但墨迹耳。八日而并墨迹失之。或遇陀于彭州境云。

　　唐云邃

　　不知何许人也。学优而才赡。与人游。尤有恩意。每被诏入内道场。顺宗时。领译务。宪宗初年。勾当右街诸寺观。道释二教事。别诏充西明千福两寺上座。非道德。宁克尔欤。

　　唐真乘

　　姓沈氏。湖州德清人。父玄望以孝廉。举兖州司马乘方妊。有神光异气之瑞。生而瑰玮。器度视群儿弗类。司马喻之。必修文学。以取官职。则愀然有不得已之色。会鲁公颜真卿。过其家。命诵所习。乃独诵佛经五百纸。一无遗误。公大褒异。为落发。隶住八圣道寺。即得戒于通玄寺常进师所。自尔综习毗尼。尤为进师所爱。谓其徒曰。乘于汝曹。非伯仲也。无何西入京辇。究法华天台疏义于云华寺。声誉蔼然。而章信寺耆宿。又延致之。其讲训之顷。兼经宗律柄之妙。而无所愧于众。贞元间。功德使梁公。以上数幸安国寺。应对顾问。非乘不可。因奏充供奉大德。而徙居焉。时其本师无滞。亦以道业。蒙上恩遇。奏举乘为国祈福。而乘以疾请告归。诏许之。先是无滞梦。乘手捧白莲华南去。至是果验。然于乡里。八为律学座主。四为临坛正员。皆徇诸公请也。复巡礼五台文殊隐现莫测。晚寓护国寺。礼佛名经百过。而忏悔法。日不阙。撰法华经解疏记。元和十五年冬十月示微疾而逝。长庆二年十月十三日。阇毗。而塔其余炉。遗命也。万年尉王甄。述碑文。

　　唐昙清

　　史未详其族里所自。初依道恒律师于吴之北院。与省躬相友善。俄留南岳。讲训徒众。元和中。阆州龙兴寺结界。时义嵩。方阐怀素新疏。因举僧祗律云。齐七树相去尔所。作羯磨者。名善作羯磨。准此则四面皆取六十三步等。如是自然界。约令作法界上。僧须尽集。时清亦在。遂广致征难不已。因经州省。达上听。诏两街会三宗。定夺新旧二疏。而嵩公所说。诚亏理。礼部外郎令狐楚。判牒云。据两街传律大德言。称昙清所引之义为正。后着显宗记。行世。

　　唐清源

　　生南徐延陵冯氏。稚年入摄山。师事涉公。剃䰂具戒。后即究毗尼事相之学。罕得其俦。俄复顿领禅要。不由师教。长庆初。工部尚书李德裕。镇浙西。延居京口。咨扣心法。雅契夙心。及李公去郡。反锡西霞。终于寺。

　　唐道标

　　出富春秦氏。七岁。灵隐山白云峰海和尚。见而抚其顶曰。此儿目如青莲。苟能舍家。以从吾游。必有善称。其父以为然。至德二年。诏天下白衣。通佛经七百纸者。听为比丘。标以其选得度。仍隶住天竺寺。永泰初。依顗律师。受具于灵光寺。时已推其善于护持。贞元中。别治室西岭下。谓之草堂。而吟啸之乐。非世间名利之迹所可到。杭人号西岭和尚。辞章高[媲-囟+(色-巴+囚)]古作者。与吴兴如昼。会稽灵彻。相酬唱时。语见昼传。右庶子姑臧李公益云。重名之下。果有斯文。景陵陆羽云。夫日月云霞为天标。山川草木为地标。圣贤豪杰为人标。推能归美为德标。居闲趣寂为道标。呜呼品藻之极至。引天地人。以匹拟之。则其诚敬诚慕之心何如。故一时名公钜卿。林下英彦。莫不绸缪投分。慷慨论交。长庆三年六月七日。示灭于所居。是冬之十月二日。葬之山中。寿八十四。腊五十八。开成五年郑素卿。立碑颂德焉。

　　唐法藏

　　南康周氏子也。家世业儒。后尤进于岐黄之学。凡僧之有疾者。召之使治。必投之良剂。起其危笃。而辞其谢礼。以故多从林下游。而禅悦法喜之益。尤所慕嗜。遂依郡之平田山宝积院沙门师愿。而落发焉。寻谒大寂禅师于豫章。得心法。登庐山。卜居五老峰。食橡栗。饮溪涧。如是数年。而神人仙圣或过之。俄施币云委。而户屦响臻矣。宝历中。示寂。寿八十二。

　　唐慧昭

　　不知何许人。元和十一年。居武陵之开元寺。时有陈广者。方以孝廉调官此郡。昭见之。悲且喜曰。陈君何来之晚乎。广愕然。心以为素不相识。而讶见之晚。岂无所谓哉。因请其说。昭曰。讵容仓卒。他日当为子索言之。一夕广诣昭宿。遂对床倾倒所蕴。曰我刘氏子。宋孝文帝玄孙也。曾祖鄱阳王休业。祖士弘。并详史传。先人以文学。为齐竟陵王子良所知。仕至会稽令。吾生于梁普通七年五月。年三十。筮仕陈宣帝。时旋弃去。与沈彦文游。后长沙王叔坚。始兴王叔陵。皆致宾客。张声势。趋附权宠。吾偕彦文。处长沙门下。及始兴之诛。吾辈亦从而逝矣。橡栗以供。旦暮短褐。以御寒暑。匿深林穷谷。以乐天命。未几。而一老沙门过之曰。二君骨相皆奇。然刘君尤寿。彦文再拜。愿得所饵药。僧笑竟别。且告吾曰。世俗务名利。徒劳苦耳。愿复奚所成就哉。吾念独释氏之道。其庶几。君尚勉旃。吾于是奉命。罔敢或坠。又十五年。陈亡。故后主诸王入长安。吾遂率彦文乞丐。西上谒吊长沙。于瓜州宿。留晋昌互羌塞。数年长沙殂。又数年彦文亡。吾始依会稽之佛寺。而落发焉。则又去彦文之亡。已二十年。而吾固百岁矣。虽容体枯瘠。而筋力不衰。尚日行百里。唐受禅。偶𢹂一僧。再游京师。武德六年。天下混一。僭叛举戡定。吾获遍历河洛江淮三蜀五岭之胜。所历辄徘徊久之。以尽其趣。逮今兹则二百九十年矣。然吾身虽艰难验岨所备尝。而未始一日有负薪之忧。元贞之季。挂锡是寺。夜梦长沙谓吾曰。后十年。我六世孙广。当与子相见。子其幸教之。寤而记其梦于书筴间。计去年已盈其数。而询之往来者。则君犹未至也。每怅然。以梦语之谬。岂意识君于今日哉。且君颧耏眉目。切肖长沙。是宜发吾何来晚之叹也。因出书䇿示其记处。悲帵涕泣数行下。广拜愿即为弟子。奉杖屦。昭曰。第图之未可也。明日当再来。广明日诣昭。则昭遁矣。大和初。广赴巴州掾。道遇昭于山南逆旅。广夜拜灯下。逝从游。无他志。昭许之。蚤作而昭逸。广徒太息而已。

　　唐文举

　　婺州东阳张氏子。身干修硕山立。貌温粹如玉。动静以时。视听之官有守。而言尤谨。此固律范之出于自然者也。年十五。投师习经法。十九落䰂。堕息慈数。贞元三年。诏许天下度僧道。乃得戒。而四分之学。则未尝敢以怠弛也。至登讲训。俦侣日填委。兼通法华义疏。化王天台。时佛窟则公。方以禅道重。而举与齐名。寻诏为国清寺大德。初智者大师。尝立金光明道场。每年九月。集四众熏修。期满七日。当时檀施鼎臻。供养丰缛。自大师之没世。亦变更道场。寖以寂寞。至是几绝。大和间。主事僧清蕴。谋之于举。置庄田十二顷。以给光明会饮食费。于是始足。以传之久远矣。会昌二年五月日卒。寿八十三。夏五十五。门人建塔寺之西峰。韩又为铭。

　　唐怀信

　　居广陵之西灵寺。素与淮南词客刘隐之友善。寺故有塔。壮丽峻伟。冠绝一方。会昌中。隐之游四明。夜梦。塔飞海上。而信立第三层。凭阑与隐之语曰。今兹送塔过东海。旬日即还。当相见也。未几。广陵灾。塔因煨烬。隐之归自四明谒信。信曰。记得海上会晤时否。隐之深以为讶。

　　唐定兰

　　成都杨氏子也。性初凶狠。父母没失。身佣保中。后剃落。隶名福感寺。然耐劳苦污辱。每遇二亲忌辰。则号恸至殒绝。入青城山。裸露以饲蚊蚋。拔耳剜目。以喂鸷禽犷兽。曰此内施也。用以报答劬劳。顾不可欤。或劝之。刺血书经。化缘以创造伽蓝。既成号圣寿。逮老以尝剜目。行步非扶导必颠踬。莫知所适。忽有客。以善医谒。因出珠。内之眶中。遂能视睹如旧。未几。而客见梦曰。我南天王也。以师勤修故。以目珠还之。远近闻者莫不骇异。大中三年。诏入内供养。仍许弟子有缘给侍。六年二月。表乞然臂。以酬国恩。臂已然。而有诏止之。众因灭其火。乃以焦烂死。有缘表请。易名建塔。诏谥觉性。塔号悟真。今蜀直呼为定兰塔院云。

　　唐智頵

　　中山人。幼年师事五台山善住阁院贤林出家。后以试经合格得度。游方遍历讲席。而法华维摩尤所淹贯。归高峰。却扫谢世累。元和中。众共以五台都捡校守僧长起之。頵固辞不可。会岁饥。华严寺。盖大圣常所垂应地。四方之巡礼者凑焉。至是窘乏。诚山中愧事也。乃复诿頵。充华严寺都供养主。时属法照无著澄观。三硕德在。而澄观方制华严经疏。且命頵为讲主。日拥千僧。檀施稠叠。而供养丰腆。视他日加倍。间有沙门义园者。谤之曰。頵知常住久。其能无所私乎。夜则梦神谓曰。僧长千佛之一也。汝发慢言。当堕恶道。必忏悔毋缓。诘旦圆诣忏悔如礼。未几。诏天下沙汰。遁之岩谷间大中初。诏度五台诸寺五十僧。仍赐衣帔。于是再辟頵十寺僧长。兼山门都修造供养主。七年大建无遮会。一月日。既而集弟子垂训。吾欲息心敛迹。以自优逸。纪纲众务。宜付来哲。遂趺坐净室而灭。春秋七十七。僧腊五十八。

　　唐行严

　　荣阳人。家世簪缨。偶听法华。至妙庄严王品。遂白父母。求剃落。既纳戒。问道诸方。所得殊自惬。稔闻五台文殊应迹之地。凡有探寻。莫不获睹瑞应。于是驻锡而隶名焉。大和中。多激劝民俗。俾营福业。王公大人。靡弗归向。又营大斋。日供千人。识者叹服。三年。右胁而终。建塔寺西一里。

　　唐当遇

　　姓阴氏。范阳人。少依蓟北之安集寺出家。大中四年。杖锡登五台。然右手中指于华严寺菩萨像前。优游两期。所睹祥瑞。不可胜纪。后造西台秘魔岩。大圣昔日降龙之地。见金色光明。势若雉堞。比今城郭。无异状。因以问所居之僧。僧曰。此所谓金色世界也。古有师德居之。朝廷褒锡其号。为金光照。遇闻而悲喜交怀。乃复结茅习静。住三摩呬多者。凡四十九日。檀信坌集。遂成兰若。如是十有七年。迹不下山。日惟玩味九会杂华等法。因之以证圣发通。语言动止。不可测识。逮懿宗末年。忽失常度。欢咍怒诟。荡无绳检。既而中原扰攘。銮辂迁播其先见故如此。时李克用。方以晋王据河东。向遇之德。遥致礼敬。文德元年。夏四月。命宪州刺史马师素。导意邀请。遇曰。我岂为浮世宠辱累哉。固辞不赴。七月十八日。集弟子。垂训而卒。寿七十二。腊五十一。龙纪元年。四月十八日。门人太文等。以天竺法。阇维之。获设利罗。别建塔以葬。

　　唐高闲

　　湖之乌程人。髫年辞俗。受具。隶居开元寺。博学无不通。尤工字画。其于草书。或以比之张旭云。游京师。禀听经律于荐福西明等寺。宣宗诏入殿。前挥染赐紫衣。仍获与临洗忏戒坛。号十望大德。以老乞归。终于寺。弟子鉴宗。传其笔法。赐号无上大师。闲平居。每以白纻作草𨽻。今苕霅好事家。犹有存者。

　　唐全清

　　会稽人。善禁祝。能劾鬼物。市僧王氏妇病。言语狂乱。啼笑不常。如是数岁。间召清治。清即缚草如人状。长尺许。衣以五彩。结坛置草人。其中而作法焉。其妇忽鞠躬曰。乞命。且自首。以为顷岁春日。偶于禹庙前相遇耳。今和尚如不见杀。竟当远去。不敢复留也。于是清鞭草人。呦呦有声。投一瓿中。以六一泥。窒瓿口。封以朱书符篆。而瘗之桑下。戒曰无动。后五载。董昌以城叛。刘汉宏攻拔之。纵士卒掠城中。或掘窖藏。桑下出瓿。破之独一鸦飞去。立树抄。人语曰。乃今得见天日矣。时清死已久。

　　唐僧彻

　　不知何许人。久亲炙悟达。悟达亦乐教育成就之。故其器卒获用于天下。而相为表里。以推明大法。若悟达。着如来藏经会释疏二卷。彻则衍法监四卷。大无量寿经疏二卷。彻则衍法镫二卷。胜鬘师子吼经疏四卷。彻则衍法苑十卷。般若心经金刚经皆有疏义。而彻亦随衍成卷。忏文六卷。及杂文等。彻必翼纬。以行世。初居法干内寺。官寮奉仰日甚。寻充左右街应制。每岁属诞辰。于麟德殿。升座讲演。仍赐紫伽梨。懿宗尤重佛乘。月遇八日。必饭僧内殿。数盈万不啻。且躬为赞呗。诏彻朗咏高台上。宠锡繁伙。至造旃檀座以处之。当是时。诏两街四寺。行方等忏法。开坛受戒度僧。各三七日。别诏大德二十人。入咸秦殿。为内福寿寺尼受戒。缮写藏经。雕造旃檀像千躯。皆诏彻捡校。又以十一月十四日返庆饰。诏京城僧道。赴麟德殿论义。彻则敷畅皇猷。恢宏祖道。如他日。赐号净光大师。咸通十一年。诏录两街僧事。广明中。巢𡨥犯阙。僖宗播迁于蜀。彻是夕内宿。旦与杜光庭。仓黄扈从。再见悟达。其师资终始无间如此。著述尤富。内翰侍郎乐朋龟为作真赞。秦蜀间多其弟子。则可谓生荣死哀矣。

　　唐文瓒

　　张氏晋阳人。幼依并州崇福寺剃落。学该群籍。教洽三乘。至若金版玉绳之录。龙韬象纬之文。莫不探循源委。采擢本枝。或将敷畅彤墀。揄扬黄阁。则福周蕃壤。恩被海隅。诏充翻译。兼佛授记安国荷恩崇福等寺大德。平生共设无遮大斋一百会。每遇斋。则阴云开霁。冻雪生春。其至诚所感。有如此者。

　　唐允文

　　字执经。秀州嘉禾朱氏子。始九岁。父病且死。呼而嘱之曰。我瞑目后。汝即出家。无滞俗为也。师授维摩法华二经。阅再稔。皆通习其句读义理。或戏问所营何事。率尔而对曰。坐莲华台。作师子吼。岂非吾辈所当营者。志学之岁。乃为剃落。及登嵩山。依远和尚受具。时年已二十三矣。于是攻治律部。兼究中观论指。寒暑四更。而性宗相学。俱造根极。大和五年。归乡里。俄闻钱唐天竺寺讲涅槃经。又往听焉。开成初。东游台峤。偶止越之嘉祥寺。四众请敷经律。每加策励。或有感泣者。会昌三年。迁居静林寺。专以涅槃宣导。会沙汰诏行。因昼衣缝掖。夜服伽梨。以待时变。大中复法。获隶名开元寺。七年为寺之耆德。阐明律要。乾符三年。始览藏典。中和二年六月二十九日。疾作而逝。寿七十有八。腊五十五。其年七月十二日。葬之石奇山。不封不树。遵遗命也。文威仪严整。凡升座秉麈。其徒凛有惧色。则足以窥知其所守矣。尤好辞章。无恙日。效白太傅。自着方坟铭。藏之箧笥。门人怀益。后见而悲之。乃建小塔。以勒其铭。而置其旁。

　　唐鸿休

　　闽之黄檗山寺僧也。素习禅定。其心学之妙。尤足以长雄群众。每谓其徒曰。生死轮回三界。以其有无始业倩在也。苟能尽偿。则究竟解脱。出三界矣。闻者皆莫喻其指。广明间。巢𡨥充斥。一日休出寺门外。脱衣裸坐磐石上。且曰。今日吾冤对至矣。吾其可无待乎。然吾伽蓝清净地。吾又敢以吾尸污之哉。顷之𡨥大至。剚刃其颈。略无血。𡨥惊。因罗拜悔罪而去。门弟子景先。阇维之。得舍利七颗。建塔以葬。僧清豁著文。颂其德焉。

　　唐希圆

　　出姑苏张氏。族世富豪。独谢去。从空寂法。既具戒。即隶业经论。久之时辈推以演导。光启中。徐约叛。别遣孙儒。略地吴会。圆自通玄寺。附舶泛海。达甬东。居会稽之宝林山寺。性恬静。多事禅燕。人莫足以窥其际。景福中。就寺演畅。每劝学者。急修上生业。且曰。非知之艰。行之惟艰。着玄中钞数卷。圆小房当琅邪绝顶。故老传云。山从琅邪台飞来。由是得名。即宝林也。山有井水。以时盈缩。应大江潮候。或以为禹治水至浙。锁其怪物蛆者。于此蛆形如鳗黧。双耳而苍黄色。上缘竹木。必风雨。常往来寺之沟渠中。人狎之无所惧。握则跳梁。如怒状。尤多见于圆所居房。圆为授归戒。故终圆世。未尝致暴风雨。乾宁二年四月一日。圆方讲。屹然坐逝于法座。阇维收设利七百余粒。既瘗而还。常住置祭于门以待。见或茜袍象笏。而跪拜者。顷焉而没。竟不知谁氏。

　　唐慧则

　　姓麋氏。吴之昆山人。九岁。即知厌俗。大中七年。遽趋京师之西明寺剃落。九年。承诏于木寺获受戒。十四年。听法宝大师讲。而覆述出侪辈。是年。诏补备员大德。咸通三年。就崇圣寺。讲俱沙论。丧服仪。撰三界图一卷。七年。代畅师。于祖院宣导。十五年。诏署临坛正员。广明元年。巢𡨥犯阙。避乱于华州之卞邽。中和二年。淮南高公。骈迎以弘阐于法云寺。还乡里。四众苦留开导。刺史杨公尤勤至。皆固辞。遂东游。挂锡天台国清寺。乾宁元年。抵鄞之育王寺。撰塔记一卷。集要记十二卷。武肃钱王。请於越州临坛。开元二年八月八日。稍疾。坐而瞑。阅年七十四。座夏五十四。窆于鄮山之冈。

　　唐元慧

　　嘉禾之陆氏。晋平原内史机裔孙也。父丹。文林郎云骑尉温州紏曹。开成元年。于京师之法空王寺。师事清进落发。会昌初。造洹阳。纳戒法。即习毗尼部。寻游五台。睹光相不可纪极。二年归里。居建兴寺持三白。谓日食白盐白汤白饭也。诵五部曼拏罗。爇香臂上。五年。诏汰天下僧尼。遽隐白衣舍。大中初。诏复教。七年再造法空王寺成。仍隶业。奉报恩山佛牙舍利。且爇香臂上。以供养焉。览天台石桥之胜。咸通中。佛中指骨舍利。反凤翔重真寺。慧从往。爇左手拇指。口诵法华经。以谢。所爇之指。不逾月而复。如未尝爇者。乾宁三年九月二十八日。以疾卒于尊胜院。报龄七十八。僧腊五十八。弟子端肃等。备礼葬之吴中。世号三白和尚。

　　唐亡名

　　居幽州城南窑灶间。天祐中。燕蓟饥。饿莩相枕藉。亡名方分卫。闻道旁呱呱声。视之则小女子。民所弃者。因持以归。日求牛湩哺焉。年且毁齿。亡名为乞诸城中。得彩帛制衣。逮笄。容色艳丽。或讥其非律者。亡名终无惭色。时刘仁恭僭号其地。出猎偶见之。遂以请于亡名。竟𢹂以归。而纳之后宫。于是亡名之所守。益以见矣。仁恭乃为别造精舍。一旬两谒。岂仁恭无故。而于亡名然欤。后亡名卒。遽讣女子。女子一恸以绝。

　　唐宝安

　　姓夏氏。姑苏常熟人。剃发。隶居嘉禾灵光寺。进具之后。专习定门。游五台。见祥光胜迹。不易具述。独以南方之人。有终身未尝一造其地者。而曾莫之识。则敬慕之心。何从而生。因为聘善工。模写以归。广其传。后无疾而终。寿百有十八。腊七十八。

　　梁贯休

　　字德隐。金华兰溪姜氏子。七岁。父母使依邑之和安寺圆贞禅师。为童侍。日能诵法华经。千言不啻。所居与处嘿邻。而同时剃染。故襟谊视他尤密。每隔篱谈论。旁听皆惊异。始受具戒。诗名已大著。复往豫章。究经论。郡太守王慥笃敬。后蒋瑰命监洗忏戒坛。唐乾宁初。谒吴越王钱氏。因献诗五章。章八句。以颂平越之功。王悦。赠遗丰腆。且树碑。悉纪赞佐诸臣之名。而并列休诗于碑阴。以归美朝廷。于是吴越获赐铁券。号功臣。则休与有力焉。休于书知六法。画善水墨。众安桥强氏。尝请休作十八罗汉像。识者谓入神品。曰当吾下笔时。非想见其真。不敢也。

　　过歙。见唐安寺兰阇梨。三年。南登衡岳。北访荆帅成汭。汭加礼。馆之龙兴寺。会内翰吴融谪宦。遂相追从。融为休。序其集。未几。或有谮休于汭者。命迁公安。以待辨。乃题研寄意曰。入匣始身安。卒游蜀。署禅月大师。蜀主每见。则以得得来和尚呼之。盖其初以诗献蜀主。有三衣一钵垂垂老。万水千山得得来之句也。乾化二年终。春秋八十一。葬成都北门外。塔曰白莲。弟子昙域集其文。冠以融序。行世。名士韦蔼议其著述。有风刺体。系乎教化。诚不在二李白贺下。又广成先生杜光庭。评其书。瘦劲可爱。号姜体。韦庄诗曰。岂是为贫常见隔。定应嫌酒不相过。休肥而矬。蜀相王锴影堂赞。殊能言其体裁。故兹聊举其梗概云。

　　唐贞辨

　　中山人也。蚤岁力学。其克苦坚忍。盖出天性。听习之暇。则复刺指。血书众经。画观自在菩萨弥勒菩萨等像施以结缘。

　　尝负笈客太原。时庄宗方居潜邸。壤与王氏接。城郭之禁。至不相容纳。遂夜宿废冢中。会出猎。见之问其故。且验冢中。笔研钞疏良是。因延入供养。曹太后尤敬仰之。辨乘间。诉于太后曰。贫道诚以佛法为怀。久居王宫。不乐如桎梏然。由是听其出入。无所禁。迨王氏平。遂获归。讲训乡里。人有布发掩地者。其德化之所服如此。尝因行道次。有二天女来挠。辨被之神祝。不得去。则其操守可见。撰上生经钞。葺治废伽蓝。其平生能不自豫逸如此。鲜矣。

　　唐可止

　　姓马氏。范阳高丘人。年十二。悯忠寺法贞律师。见之。从其父母乞。为弟子。年十五。以息慈。往真定听学。时大华严寺仁楚法师。善因明论。止执卷座下三遍。即领悟。众推许焉。老宿维摩和尚。问楚门人之秀㧞者。楚曰。幽州沙弥其人也。维摩遂质。以胜军北量。辞莫能屈。因请就恒阳阐化。缁素悦服。年十九。抵五台登具戒。感文殊放光烛身。已而归宁乡里。旦日行道。以报地恩。年二十三。游并部。益进法华百法等义。景福中。以因明论。于长安大庄严寺。一唱数载。乾宁三年。贡诗。昭宗皇帝诏赐紫衣。仍应制内殿。未几。刘仁恭以止为本道所管。上表乞放还。然其父之与师皆物故。而母独无姜。止于是致母其所居房。行诵青龙疏。乞食以供晨夕。如是三载。无倦色。时晋阳李氏。遣兵出飞狐围燕。城中谷贵。持钵所得。不足济。忽巨蟒出其房。矫首顾视。如喜状。同院居晓。博物释子也。谓止曰。吾闻蛇目不瞬。今瞬其龙乎。止遽焚香祷之曰。傥获檀越。以营甘旨。则神龙所加被多矣。居数日。燕帅之子。制胜司徒者。召以供养。俄而燕破。上避乱中山。节度使王处直。素钦渴其誉。请安置开元寺。月给禄有经。天成三年。王师复中山。招讨使王宴休。以丞相冯道书。迎止至洛。为河南尹秦王从荣所留。奏赐文智大师号。住持长寿净土院。应顺元年。正月二十二日。示微疾。称念阿弥陀佛而逝。寿七十五。腊五十六。茶毗。塔遗骨于龙门山广化寺之东南隅。

　　止风神峭㧞。节操孤峻。读书于所业外。孔李典籍。莫不该综。制作尤长于律诗。在长安睹逍遥园芜漫不治念曰岂姚秦独能为童寿翻译地乎。卒奏重修焉。赐额草堂寺。其在洛诵金刚经。虽[辱*亢]极弗废。平生游处。多终南崆峒间。有三山诗集。盛行于世。

　　唐鸿莒

　　即鸿楚之兄。其出处。皆与楚同。然性尤强识。治律严谨。习于慈悯济物之行。每获瑞应灵效皆弗以介意。天成三年。旱涝相仍。饥馑被江浙。盗入莒室。饱之饘粥。然后去。长兴四年。趺坐俨然而逝。既殓。夜三鼓矣。俄闻有声。若击龛户使开者。既开。复求新衣于诸弟子曰。佛土诸善人谓。吾所服不洁。不可之净土。已而瞑。顶之暖者七日。

　　晋息尘

　　姓杨氏。并州人也。年十二。梦金人引以入室。觉而异之。因恳白父母。投草堂院出家。诵经律。达旦不寐。年十七。趋讲席。听净名文义。弱冠圆具。尤循守轨范。寻从崇福寺宗感法师胜集。徒众骈拥。及阐因明唯识等论。其得人之盛。如辨才从式最为称首。天祐间。李克用据有河东。请居大安寺净土院。修治净业。披阅藏典。设无遮大斋。前后五会。委身狼虎。裸体蚊䗈。屡然手指。以致精进。寺奉观音菩萨像。常炽七镫。列香华供养。俄下山。授徒城内。复施浴放生。赈贫犒狱。悬幡盖。以严饰净明金藏二塔。后唐长兴二年。又建三学院。以待遇宾友。华严经八十一卷。每字辄一拜。大佛名经。一百二十卷。亦如之。高祖受禅。乃益顶载先佛中指骨舍利于凤翔府之法门寺。学俱舍论于天柱寺法师楚伦。六时礼佛。手余二指。亦可谓勤矣。天福之季。示微疾而逝。寿六十三。腊四十四。阇维塔舍利于晋水之西山。

　　晋道育

　　新罗国人。唐景福壬子岁。始泛海来中国。游天台。挂锡平田寺。三衣一钵。常坐不卧。至于扫除廊庑。料理器皿。采薪汲水。无所不为。然尤护生。以致其慈悯。裸露以待螫啮。如是四十载。未尝少替。天福三年十月十日。终于寺之僧堂中。年可八十余。阇维获舍利莫计。

　　汉宗季

　　俗俞姓。临安人。方稚齿。嬉戏邻家树下。忽天震其树。季随僵仆。有姊尼。趋抱以察其色曰。此以怖昏。非死也。小待且苏。无复虑。已而果然。遂勉其亲。令出家。事欣平寺大德为师。俄从巨信论师。禀名数论于三衢。时钱唐僧正蕴让。与闾丘方远。江东罗隐。二先生游。季见而申问。遂作二百语以贽焉。让大叹赏。乃请就龙兴寺开讲。以训迪后学。四十余年。获弟子七八百辈。终于乾祐之戊申初。季尝于讲次。见一异僧。语作胡音。季因问其西域未来经论。殊有感发。撰永新钞释般若心经。晖理钞。释上生经弥勒成佛经。及诸补阙义章。可数十卷。并行于世。季气志雄迈。情性方正。寡言笑。眇目下视。操守坚确。虽屡空。裕如也。故此宗。至今繁衍云。

　　汉恒超

　　姓冯氏。范阳人。世业儒。而货殖累钜万。超幼有异志。年十五。入庠校。工文艺。尤善骚律。一日偶阅佛经。乃叹曰。人生富贵。幻泡尔。复何足恤。遽往依驻跸寺大德剃染。未几。本师云逝。服其丧。以孝称。梁乾化三年。获登具于五台。且将行迈以究所闻。而兵阻两河间。龙德二年。遂挂锡无棣之开元寺。久之别构院。以事开演。迄三十余载不替。是宜遐迩臻集。而缁素慕向也。以故秀造质问。守牧扣访。辄使童子辞谢而已。州将李君。欲表乞紫衣师号。超不可。且曰。苟尔则吾必在卢龙塞外矣。丞相冯道。知其为族人。卒奏赐之号德正。自是忽忽不乐。乾祐二年二月三日。以微恙卒。春秋七十三。夏腊三十五。茶维。收舍利起塔以葬。

　　周行瑫

　　湖州长城之陈氏子也。年十二。习法华经。月有五日而成诵。其余经部。皆不劳而辨。未几纳具戒于杭之龙兴寺。传澄照律钞于金华双林寺智新。天成中。游会稽。乐若耶山水之胜。乃就大善寺。披览大藏。又治看经道场于寺之西北隅。构楼阁。缮堂殿。蔚然成别院。显德三年秋七月。示灭于院之正寝。其著述。有大藏音义五百许卷。行世。

　　周光屿

　　应州金城韩氏子。幼习儒。读书治文。有经世志。然每梦。神人谓己曰。佛法有缘。盍从之乎。乃依真容院法威出家。诵净名经。通大义。因辞师。往太原三学院。听维摩上生讲。随复弘阐。凡二座。徒众填委。俄归乡里。戴华严经。六时绕殿。行道礼佛。晋天福四年。诏赐紫衣。明年赐号通悟。未几众请临坛度人。固让不敢当。众曰。师解行兼备。可独善乎。姑为一出。阅二三载。竟脱去。会上晏驾。少主即位。院亦旷方丈席。勤旧佥以屿宜。屿曰。此山四海客游地。顾厨库窘乏。诚使一旦坐堂上。将安所供给。敢固辞。众强之。而后从居。凡十八年。如一日。檀币委输。饭僧计余百万。尝夜失覆经帛。而云雾俱发。雪霰交零。翌日霁。则帛故在。岂阴灵假之。以行变化耶。显德七年十月示疾。顾谓弟子曰。犹龙者厌乎大患。叹凤者悲于逝川。诸行无常。是生灭法。言讫蝉蜕。世寿六十六。僧腊四十六。

　　宋皓端

　　嘉禾张氏子。九岁舍家。𨽻灵光精舍。习经法。年弱冠。抵四明阿育王寺。受具足戒于希觉律师。由是于南山部义。通明无壅。寻从金华云法师。究名数论。法华经。遂徇吴兴缁侣之请。而开导焉。时武肃钱王。尤归诚大教。闻端誉。召就王府罗汉寺敷演。复徙真身塔寺。居无几。乃依天台玄烛法师。禀止观之道。撰金光明经随文释十卷。忠献王借赐紫衣。仍署崇法大德号。晚年慕庐山远公之为人。足迹不入俗。仅二十余载。建隆二年。三月十八日。坐逝于所居房。寿七十二。腊五十。著述凡七十许卷。秘书监钱昱。为录其行焉。

　　宋法圆

　　姓郝。真定元氏人。后唐长兴二年。出家于乡之观音院。既落发受具。遂游方。阅藏典于韶山。而后归。晋开运三年。契丹犯京师。其主耶律德光。回军至栾城而死。虏酋麻答耶律解里守常山。不即去。常山之人。谋逐之。虏知而先发焉。城中无少长。皆被屠戮。天王寺。丧八僧。圆其一也。初圆引颈再受刃。如木石然。圆呼曰。猛乞一剑。即身首异处。昏无所知。至暮睹反照独念曰。冥漠之中亦有日月如此。徐扪其颈。则首在焉。然犹疑之。不敢摇动。时虏已溃遁。城中居民稍定。明日或扶之归院。院僧方晨粥。见之以为鬼物。遽惊散。久之询其故。乃悲喜相贺。然察其颈。则周匝有痕。如线许终身。周显德中。又寓大名之成安县卯斋寺。温寻藏义。开宝六年。集众说法。坐逝。茶毗致舍利如粒。寿七十四。腊五十一。范鲁公质闻而叹曰。夫看经精进之力。乃能见验于生死之际。则佛之道果可诬乎。

　　赞曰。

　先佛因地　　悲智双彰　　度生之急　　率由故常
　阿僧祗劫　　苦楚备尝　　卒莫退转　　弥用激昂
　既出三界　　坐大道场　　说法教化　　利益无量
　嗟哉后学　　胡弗自强　　欲行万里　　必藉资粮
　暗室镫明　　苦海舟航　　出生入死　　乘此愿王

　　新修科分六学僧传卷第二十
卍新纂续藏经第 77 册 No. 1522 新修科分六学僧传


　　新修科分六学僧传卷第二十一

　　浙东沙门　昙噩　述

　　精进学

　　义一也。而　解有深浅。解在人。而义不在人。夫义者固天以之覆。地以之载。人以之生也。然能知天之所以覆而载其上。知地之所以载而履其下。知人之所以生而处其中。此解之浅者。若其深者。则一念之覆物之感其义者通乎天。一念之载物之感其义者通乎地。一念之生物之感其义者通乎人。此无他。精进力也。精进其可以声音肖貌为哉。然以义解感通二科系其下。学精进者其察诸。

　　义解科

　　晋于法开

　　不知何许人。法兰弟子也。善放光法华。慕耆婆以药施人。多神验。尝乞食村家。值妇人在草危急。众医拱手。开曰。此易治耳。其家方宰羊淫祀。因令先以少肉作羹以进。即随气针之。顷之羊膜裹儿而出。升平五年。孝宗疾。开视脉知不起。固辞不复入。康献后令曰。帝小不佳。昨呼于公视脉。到门种种辞逊。宜收付廷尉。诸未卒而帝崩。还石城。住元华寺。又移白山灵鹫寺。与支公争色空义。庐江何默。申明开义。高平却超。宣述遁解。并传于世。弟子法威。清悟有辨慧。最知名。开尝使威出都曰。汝还山阴。道林方讲小品。至某品汝往见之。则宜致难。且示其语数十番。曰此中旧难通。威曰诺。既至遁讲。果如开所指。因致难攻之。遁遂屈。厉声曰。君乃受人寄载来耶。开于哀帝时累征。至京师。讲放光。谢安石王文度尤敬之。或问。法师人天师。乃复游戏于医药乎。曰吾以六度药。治四魔病。[顥-京+隹]不伟欤。年六十四殁。

　　晋于道邃

　　炖煌人。少孤。养于叔父。而奉母尤孝敬。年十六。事法兰为沙门。兼内外学。善方药草隶。其诣理剧谈。在师弟子皆莫优劣。嗜泉石。渡江为谢庆绪赏识。偕其师西游以殁。春秋三十一。

　　晋僧光

　　冀州人。常山渊公弟子也。少与道安相遇于逆旅。时俱未受具。因悉披陈志慕。临别谓曰。苟长大毋相忘。后厉行。精通经论。石氏之乱。隐飞龙山。道安从之论议。安曰。古所立义多违佛意。光曰。顾当自尽。何敢于前辈置优劣邪。安曰不然。弘赞理教。宜令允惬。法鼓竞鸣。何先何后。既南游。复还襄阳。遇疾而卒。

　　道护冀州人。有气节。学解通达。亦隐飞龙山。

　　晋竺僧辅

　　邺人也。以讲学鸣京洛。值西晋饥乱。与道安等。隐于濩泽。研析精微。后止荆州上明寺。礼忏进修。誓生兜率。为琅玡王忱授戒师。寿六十。无疾而化。

　　晋竺法雅

　　河间人。凝远有器度。少工文。长通佛经。衣冠喜从之游。其诲人。因其所习。以譬晓其义。以外书准佛经。谓之格义。毗浮昙相辈。亦效之以训徒。所居寺。在高邑。众千指。弟子昙习能世其学云。

　　晋昙徽

　　河内人。年十二。师事安公为童子。精神大于其身。安使受诗礼。又四年乃落发。专心教诲。及壮以讲授有高名。随安在襄阳。冠平乃东下荆州。止上明寺。或问法师道化。何如印手菩萨。徽曰。和尚内行深浅。未易可测。外缘所被。多诸应验。在吾一渧宁比江海。太元二十年殁。寿七十三。着立本论九篇。六识指归十二首。皆奇作。传于世。

　　晋道立

　　不知何许人。少事安公。善放光般若。每讲授。缘饰以庄老。学者因所习。易得开悟。嗜闲旷。隐覆舟山岩。不受供事。每深禅更旬日不起。忽出山集众讲大品。或问其故。曰我至秋当远行耳。及秋果化。

　　晋竺道一

　　出陆氏。吴人也。自落发。则痛加晦藏。人无能知者。琅玡王兄弟独知之。而敬事焉。大和中。至都止瓦棺寺。从汰公受学。数年妙臻堂奥。汰有弟子昙一。亦有雅风。时呼大小一别之。简文皇帝尤所钦重。帝崩。汰化。一东还依止虎丘。学徒蚁慕而至。若耶山有帛道猷者。以诗寄之曰。连峰数千里。修林带平津。云过远山翳。风至梗荒榛。茅茨隐不见。鸡鸣知有人。闲步践其迳。处处见遗薪。始知百代下。故有上皇民。一得书。遂东适耶溪定交林下。后太守王荟。起嘉祥寺。请一充僧首。久之还吴。止虎丘。以病卒。隆安中也。

　　晋昙影

　　不知何许人。静退好学。貌重迟而机变迅激。讲法华经。光赞般若。声驰关中。姚兴敬之。罗什曰。影僧之标式也。入逍遥园。助什传译。初出成实论。其中问答语影结为五番。呈什。什大善之曰。深得吾意。因着法华经义疏。又注中论。以义熙中没。寿七十。

　　晋道祖

　　吴国人。史不书氏。少师事台寺支法济。有敏才。与僧迁道流。依慧远学。远叹曰。此辈易悟。不复忧后生矣。俄迁流蚤丧。远尤痛惜之。道流撰诸经目。未就。祖为成焉。后还京师瓦棺寺讲说。桓玄每往观听。谓人曰。道祖愈于远公。但闻见之博未逮耳。玄辅政。欲使沙门敬王者。祖乃辞还吴之台寺。玄篡位。敕郡送祖至京师。祖以疾辞。元熙元年殁。寿七十三。

　　慧要昙顺昙诜。皆远公弟子也。要长于巧思。以木刻芙蓉十二叶。流转水中。定山中晷。漏无少误。又尝作木鸢。飞可至数百步。

　　宋慧观

　　出崔氏。清河人。十岁以警慧称。弃家为沙门。始诣庐山从远公。又诣长安从什公。于是精通奥义。学者所至围绕。什既没。乃游荆州。州将司马休之。建高惺寺以延之。化行荆楚间。宋武平荆州。见观如旧识。时文帝以中郎从行。尤相敬爱。载还建邺。止道场寺。元嘉三年上巳。驾幸曲水。公卿毕集。观亦至。诏皆赋诗。观先就以献句。有奇胜之韵。帝大悦。以示百官。皆叹服其高材。殁年七十一。同时有僧馥者。亦著述有高行。

　　宋慧安

　　不知何许人。有讲学。幼诵经。三十余万言。为沙门。止庐山凌云寺。学者自远而至。尝投一杖。光色香洁。上有旁行字。人无识者。云得之西域僧。罗什见之惊曰。杖乃随子游乎。译其字曰。本生天竺娑罗林。南方丧乱草付兴。后得罗什道教隆安。以杖付西域僧波沙那以归。宋元嘉中殁。

　　宋慧静

　　出王氏。东阿人也。少为沙门。游伊洛间。有高名。状黑瘠。悟解绝人。时有沙门道经。耳长大而博学。时人语曰。洛下大长耳。东阿黑如墨。有问无不酬。有酬无不塞。静每握尘奋辩。千人俱废。诵法华小品。注维摩思益经。着涅槃略记大品指归达命论。元嘉中没。寿六十。

　　宋僧苞

　　京兆人。史失其氏。为沙门。受罗什法道。日诵万言。宋永初中。又从黄山静定二公。增益智证。而普贤齐忏之修。多致祥应。至京师。值祇洹寺方讲。苞弊衣垢面。系所乘驴。立户外。高座唱题竟。苞趋出欲问。高座曰。客何名。对曰名苞。又曰。尽何所苞。对曰。高座之人亦可苞耳。于是折难数番。无敢抗其词者。乃自为主客征析。一众𥈭眙。高座愧而止。时王弘范泰。闻之叹赏。愿结友。请住祇洹寺。谢灵运见苞叹。以为非常胜侣。有问。或者曰。谢公何如。苞对曰。灵运识不殆苞远甚。才差相揖耳。元嘉中没。时瓦棺沙门法和。亦精通经论。为高祖所礼。

　　宋昙鉴者

　　出赵氏。冀州人也。师事竺道祖。以解律称。诣关中。从罗什受学。什曰。子真一闻持者也。住江陵新寺。厉志求生安养。临终果见奇祥。方敛目有异香。寿七十。

　　宋昙无成

　　出马氏。扶风人。避乱居黄龙。年十三。为沙弥。性姿颖异。未受具。负笈入关中。从罗什。什问。沙弥乃能远来乎。对曰。道之所在。安问近远。什喜。于是授以诸经奥旨。一日姚兴谓曰。马季长。硕学高明。素傲当世。法师固不当尔。对曰。以道御心。正欲除此过耳。兴叹异之。及姚祚衰替。住淮南中寺。常讲涅槃大品。着实相明渐等论。元嘉中殁。寿六十四。

　　宋僧念

　　不知何许人。博学精天文。弃家为沙门。深入法窟。讲大涅槃。为学者宗向。元嘉七年。新兴太守陶仲祖。建灵味寺以居之。时彭城任函着无三世论。舍因作神不灭论以抗之。又作圣智圆鉴法身无生等论。及法华宗疏义。无疾而化于浔。

　　宋僧弼

　　吴人。史亡其氏。善仪止。与沙门昙干。同依罗什受业。有讲学。什称之。使预参译。后游历名邦。或请弼为寺主。辞以自非定慧兼足。无以镇立风猷。后南居楚郢。大化江表。河西王沮渠蒙逊。闻其名。遣使衬遗。时入都讲。既于彭城寺。文帝尤加器重。元嘉九年没。寿七十八。

　　宋僧彻

　　出王氏。太原人。初客寄襄阳。年十六。造庐山远公。公异之。问曰。宁有出家志邪。对曰。远尘离俗。是其本心。成就法器。当烦匠者。远笑曰。种性已能无畏。它日其可量哉。于是落发。以精究经论。文学有称于时。尝至山南。拊寒松而舒啸。谷风远至。山鸟和鸣。超然自得。因而问远。律禁丝管。绝歌舞。固也。若乃一吟一啸。可得为乎。远曰。以散乱言之。皆谓违法。于是终身不妄谈笑。远使讲小品。辨倾辈流。难者不能折。南游止江陵五层寺。为彭城王义康所敬。元嘉二十九年没。寿七十。

　　宋慧静者

　　生邵氏。吴兴余杭人。有成仪。文学。志节高峻。善泥洹经。居冶城寺。太始中殁。寿五十。

　　宋梵敏

　　李氏子。河东人。少游关陇为沙门。往来彭泗间。博通内外经书。有美名。留丹阳讲授。谢庄张。永刘虬。吕道惠。皆相友善。得法华要旨。没于丹阳。寿七十许。

　　宋道猛

　　西凉人。史失其氏。学三藏九部。大小数论。皆精思洞彻。尤善成实。名重讲席。元嘉二十六年。至京师止东安寺。宋明帝特加敬礼。建寺于建阳门外。以猛为纲领。以皇兴名寺。每讲授。帝亲临幸。公卿毕集。施与甚厚。元徽三年殁。寿六十五。

　　宋道猷

　　吴人。史不书氏。生公弟子也。相从居庐山久之。生公亡。乃游临川见新出胜鬘经叹曰。先师所说义。闇与经合。惜先师不见之耳。乃注之以示不忘遗训。宋文帝问慧观生公。顿悟成佛义。谁能复通者。观以猷对。即诏临川津发至都。反乎伸述。则竞辩之徒。关责互起。猷必乘机挫锐。无不摧衄。上搏髀称善。因叹曰。生公孤情绝照。猷公直辔独上。可谓克明师匠。无忝徽音。住新安为镇寺法主。武帝践祚尤敬礼焉。元徽中殁。寿七十。

　　宋慧通

　　生刘氏。沛国人。少为沙门。神情奥秀。讲学精明。止冶城寺。从之听采者倾朝市。东海徐湛之。陈郡袁粲。尤加敬。孝武皇帝诏与海陵建平二王为友。有胜鬘杂心毗昙义疏。作驳夷夏显证法性三论。及易爻象记。雅为宋武所敬。升平中没。寿六十二。

　　宋僧柔

　　生陶氏。丹阳人。幼耿介。有出尘志。九年为沙门弘称弟子。落发。研究大小乘经论。年二十。即登讲席。一时名公卿等。争师事之。去游禹穴。与慧基同夏入剡。止白山灵鹫寺。齐大祖建寺。征至京师。止定林寺。文惠文宣二王。日夕问道。延兴元年春没。寿六十。柔克意求生安养。至是果见殊祥云。

　　齐僧渊

　　生赵氏。颖川人。魏司空俨之后也。少为书生。忽弃去。为沙门。游彭城。从白塔法师僧嵩。受成实论及阿毗昙学。以慧辩。致声称。姿彩丰硕。腰带十围。吐词如钟。颀然行万僧中。如鸡群中鸾凤。隐君子刘因之。舍所住为精舍。以延之。魏太和五年丧。寿六十八。建元二年也。弟子昙度慧记道登。

　　齐道慧

　　生王氏。余姚人。客建邺。年十一。师事僧远落发。读庐山远公传。慕其为人。游庐山见其遗迹。卜居西林三年。还都。时王式大聚学徒。辩三相义。慧方年十七。即发问数番。意造玄微。诠牒有次。众咸爱其奇俊。又就猛公。讲成实论。猛以张融构难稠叠。尤厌苦之。因使慧与抗。融见慧少。有相骄稚意。慧盛气必出其上。楮灯谢超宗皆加敬焉。以母老。移居庄严寺。就养。母怜之亦落发。以宅为寺。建元三年卒。寿三十一。有玄趣僧达者。皆精经论。见称于时。

　　齐弘充

　　凉州人。史失其氏。少通庄老。善清言。弃家为沙门。解经论。大明末渡江。止多宝寺。宿学耆衲多敬畏之。讲法华经十地论。听者盈堂。文献王义恭。特加礼敬。明帝践祚。诏住湘宫寺。齐求明中没。寿七十二。注文殊问菩提首楞严经。

　　齐僧慧

　　生皇甫氏。安定朝那人。移居襄阳。世为衣冠。少师事荆州竹林昙顺。年二十五。讲涅槃法华十住净名杂心等。又善庄老。每说释不用都讲。吐词如云。高士宗炳刘虬张畅等。皆事之。齐高祖下诏曰。荆州僧主。风韵高简。协道辅世。有功于国。年运已往。特听肩舆赴都。人聚观以为荣。与玄畅俱被知遇。称黑衣二杰。永明四年没。寿七十九。

　　齐昙度者

　　出蔡氏。江陵人。性敬慎。为沙门。善威仪。以戒范称。游学京师。备贯涅槃法华维摩大品。后至彭城。从僧渊受成实论。遂以此部见推于时。魏孝文闻其名。征至平城讲受。学徒千余人。撰成实蔬。大和十三年没。

　　齐慧次

　　尹氏。冀州人。少师事沙门志钦得度。时以徐州沙门法迁有重望。经论精练。钦由以次托焉。迁公南游。随止京口竹林寺。年十五。随还彭城。以成实三论驰誉讲肆。入京师止谢寺。沙门智藏僧旻法云。皆当时俊杰。然所学亦依次折中。文惠文宣二王。师事之。永明八年。讲百法论。至破尘品微笑而化。寿五十七矣。

　　齐慧隆

　　出成氏。平阳人。少贫。学无师友。卓然自悟。年二十三。始为沙门。仅十余年。凝心教乘。贯穿百氏。学者宗之。宋太始中。止京师何园寺。明帝请止湘宫。讲成实论。乃立实法断结义。以开张先旧诸说。负𧙍之士余八百。汝南周颙目之曰。隆公萧散森疏。若霜下松。永明八年没。寿六十二。

　　齐慧基

　　出钱唐吕氏。幼俊迈。初弃家去。依祇洹寺慧义为童子。至年十五。义为启宋文帝落发。立操刻苦洞晓经史。僧伽䟦摩自西域来。义遣基入室事之。诣蔡州受具足戒。䟦摩曰。汝当道王江东。不可久留京邑。于是遍历江淮讲肆。精小品法华思益维摩金刚般若胜鬘等经。然义爱其纯懿。久留京师。与之同住。义亡。还钱塘止显明寺。已而绝浙栖会稽山阴法华寺。学者千余人。宋太宗诏之。以疾力辞。元徽初又诏。不得已而行。次浙江疾作。还龟山建宝林寺。启普贤忏法。高士周颙刘瓛张融。并抠衣问道。文宣王慕仰致书。讯法华宗旨。基乃着法华义疏凡三卷。注遗教经。世敬仰其书为僧主。名重三吴。建武三年冬卒。寿八十三。

　　齐法安

　　生毕氏。东平人。魏司𨽻校尉轨之后也。七岁弃家去。依白马寺慧光为童子。光以其精神秀出。为落发。使诵书传。性强记。奇俊之誉。闻一时。张永请斌公讲。问都下少年。斌以安对。邀至使诵佛性义。诸书无底滞。永问年几何。曰年十八。永叹曰。昔扶风朱勃年十二。能诵书咏诗。未足多也。王僧䖍出镇襄州。载与俱。遂游番禺。以涅槃义难攸公。攸愧服。让其席。住二年。道化海上。还京师。讲涅槃成实维摩。一时名士多从之。永泰元年没。寿四十五。着净名十地义疏高僧传五卷。

　　齐僧印

　　生朱氏。寿春人。少沉厚。耐劳苦。弃家得度。从彭城昙度。受三论。又从庐山慧龙。受法华义。还京师止中兴寺。大明中。征君何默。请印为法匠。以大阐讲席。听者七百余人。印学虽博涉。而偏嗜法华。故捉尘尾者。凡二百五十二遍。永明元年没。寿六十五。

　　梁智秀者

　　生仇氏。京兆人。客寓建邺。少弃家。依蒋山灵曜寺得度。善大小涅槃净名般若诸经。以辩慧为一时师宗。天监三年卒。寿六十三。

　　梁道超

　　姓陆氏。吴郡着族。丞相敬风之六世也。祖昭尚书金部。父遵散骑常侍。超少以勤笃。与同郡慧安友善。游上京。时旻法师。讲成实于灵基寺。咨仰之至。以夜系昼。每抚髀叹曰。为尔漠漠生肇笑人。又闻龙光寺僧整受众请开演。叹曰。柰何以七尺躯。居人后耶。因礼诵求加被。令如旻。事载旻法师传。顷之果若有所得。独语独笑。负气凌俗。及乎解析疑伏。每无遗逸。若遇机临敌。求相击抗靡不应蹑。同寺道贲。齿腊微长。虽随众同学。而性殊怠堕。他日谓超曰。我与卿优劣何如。超盱衡啸傲而已。所居坟典拥膝。屏绝宾伴。尘埃满屋。蟋蟀鸣壁。中书郎里人张率咄曰。安能对此而无忤耶。答曰。吾政以此为乐耳。时人高其放达。平三十六。以天监初卒。慧安卒于湘宫寺。仅三十二。呜呼二人者。志同学同出处同。而寿亦差同。惜哉。

　　梁慧琳者

　　马氏子。扶风郡人。年十六。师事荆州竹林寺道馨。入湘山岳麓习禅观。诣彭城。受僧渊成实论。还荆州为僧主。化行荆楚间。天监三年没。寿七十四。令露骸松下。弟子不忍。

　　梁僧盛者

　　生何氏。建邺人。少为沙门。聪敏绝人。解经论。有高行。颇工文章。为公卿所敬。天监中卒。寿五十。

　　梁僧韶

　　姓王氏。齐国高安人。宋元徽初。居京邑之建元寺。闲房自守。不妄交游。齐受禅。始事讲说。毗昙之学。流化海内。齐文惠竟陵王。雅相钦礼。清河崔惠北面咨承。天监三年。终于所住寺。春秋五十有八。建元间。法亮法朗兄弟也。吴兴武康沈氏亮。履行高洁。经学修明。诏住药王寺。朗集注涅槃。并卒于天监中。

　　梁僧密

　　未详氏族。幼出家于安乐乡。蚤负令声。然终以其见闻未广。将事游方。请于其师。而不之许也。乃竟遁去。从道明沙门受业。泰始初。济江。住庄严寺。其器望风仪。深沉详正。不以利害婴心。虽同居。未有测其量者。时人以方之法汰。虽兼讲众经。而专志成实。然自以其学力。所至恃材使气。少所推挹。或构其短于竟陵王。密弗自辩。遂受摈淮南拥笈。而与俱者三十余人。天监四年卒。七十有三矣。

　　梁智欣

　　丹阳建康潘氏子。幼聦警。世之琐屑事。经耳不忘。年七八岁。入栖静寺。正值上讲。闻十二因缘义。曰生死轮转无有穷已。便慨然。即其寺就僧审禅师求出家。博学好习鄙事。师谓之曰。观汝若非率尔者。而所玩非奥远何也。答曰。正欲广其节目耳。受具后。从东安寺道猛。听成实论。才四遍。结帙而返。及至讲说。文义精悉。四众推服。听者八百余人。永明末。太子数幸东田。携诸内侍。亟经过其寺。欣厌之。因谢病钟山。居宋熙寺。绝不与富贵者游往。天监五年卒。寿六十一。葬山中。

　　梁法令

　　董姓。未详何许人。寓建康。少出家。住定林上寺。好学经论。多所通达。善涅槃大小品。尤精法华阿毗昙心。其讲则先标纲要。旋析条流。言约指远。驰名京邑。且常禅燕。以观心体。而动婴疾瘵。事亦废损。每自讼。先身执相分别。起诸违害。今获斯报。自是足不下山三十三载。清净调和。随顺梵行。仍课大品一部以袪封滞。天监五年卒。寿六十有九。

　　慧泰慧纂同所住寺。俱以学闻。泰笃勤禅智。纂心性清率。皆有国士风。

　　梁智顺

　　出徐氏。琅耶临沂人。年十五。事钟山智度为沙门。少颖异。博通群经。尤精涅槃成实。门徒数百。尝罹俗事所折困。而顺无易所守。竟陵文宣王厚遇之。延居冶城寺。司空徐孝嗣高其行。师承之。及东昏不德诛孝嗣。孝嗣子绲。赖顺营护而免。尝夜有盗。而使令者获之。顺留密室中。黎明遗以金帛而导之善。乃遣去。游禹穴。寓云门。名振江左。而神情肃物。见者惧焉。天监中卒。寿六十。临终遣弟子露骸以施禽鸟。门人窆之寺侧。

　　梁法护

　　姓张。东平人。年始十三。善于草颖。其师道邕亦有清誉。尝抚其首曰。汝意气如此。必能振起遗法。既受具。仍遭父丧。房居四载。不与法席。宋孝建中。至都住建元寺。常讲毗昙。言去浮华。趣通文理。从之者百有余人。齐竟陵。于法灵寺建竖义斋。以护为标领。所交皆名辈。齐侍中陈留阮韬。光禄阮晦。中书侍郎汝南周颙。并虚心礼待。天监六年。卒于所住寺。享年六十九。于时新安寺志远。天宝寺僧达。并勤学守志。不务讲说。好修福业。

　　梁宝亮

　　出徐氏。其先东莞胄族。避晋乱。徙东莱惤县。亮年十二。从青州道明师为沙门。明义学。高于世。亮精勤有日新之功。及受具。欲留以报训育。明谓曰。沙门异俗。以宣通为理。岂可留滞爱网。使吾道不东乎。亮感悟。游京师。止中兴寺。袁粲见而异之。与明书。其略曰。频见亮公非常人也。比日闻所未闻。不觉岁之将暮。然珠生合浦。魏人取以照车。璧在邯郸。秦王请以华国。天下之宝。宜与天下共之。非复上人所得专也。自是名益着。亲亡。路阻不能归。因屏居却扫。竟陵文宣王躬临。亮不得已而应王请。结菩萨四部因缘。复移灵味寺。讲学盛于京邑。弟子三十人。亮英气逼人。词锋错逸。或有蔽于理者。亮释之莫不涣然。天监八年。上诏着涅槃义疏十万余言。上为之序。后十月卒于灵味寺。寿六十六。葬于钟山之南。

　　梁法通

　　出褚氏。河南阳翟人。晋安东将军[((素-糸)*力)/石]之后也。龆龀中而器量英发。年十二为沙门。博观三藏。而尤深于方等大品法华。学徒千里毕集。游京师。初止庄严。后居定林上寺。学者亦向风而至。齐竟陵文宣王。宰辅文献王。皆慕德焉。谢举陆果张孝秀。躬造之而受戒法。黑白弟子千余人。居钟山三十余年。精修禅诵。天监中没。寿七十。

　　梁慧集

　　出钱氏。吴兴人。年十八。弃家入会稽。师事慧基。性质而不华。精于毗昙。学者服膺。天监中卒。寿六十。有毗昙疏义十万余言。行于世云。

　　梁僧询

　　姓明。太子中庶山宾之犹子也。始成童。常听山宾共客谈论。追领往复。了无遗谬。宾抚其首。以为当起吾宗。其父奉伯。笃信大教。年十二。因令于奉城寺出家。为僧辩律师弟子。辩性廉直。戒品冰严。精进自持。常讲十诵。询后居冶城寺。从光宅法云。咨禀经论。历耳涉目。略无忘失。每覆述。如瓶泻。散带伽蓝。不营杂务。时人嘉之。凡所见闻悉为记注。同学门友莫不传写。天监十六年卒。寿三十五。时有道遂道标。既同为海陵人。又于法云同受业。

　　梁昙裴

　　出王氏。会稽剡人。少弃家。事慧基。洞明方等深经。善庄老儒墨之书。游方考究经典疑义。还乡居法华台寺。学徒甚盛。裴神情秀朗。辞吐韵胜。如风行川流。声华于当时借甚。衡阳孝王元简。及庐江何胤。皆师事之。张融周颙并从其游。天监中卒。寿七十。同时有沙门明庆者。余姚人。戒行明白。而蕴藉尤甚。

　　梁僧若

　　僧璩之兄子也。璩见前传。若十五岁。隶虎丘东山出家。性好学。经数通达。道俗器赏。出都住冶城寺二十余年。太常卿吴郡陆惠。尚书陆澄。深相待纳。三十二年。反虎丘栖遁。虽复蔬茹或不充。禅复或不赡。任运放懹。未尝计虑。琅耶王斌守吴。每法集为乐。还都谓知己曰。在郡赖得若公。大忘衰老。比岁见其业于放生。仁及飞走。讲说虽疏。津梁不绝。何必灭迹岩岫方谓其高。但出处不失其机耳。天监八年。诏为郡僧正。普通元年。春秋七十卒。其兄令亦以硕学知名。不幸早世。定林寺之法度。庄严寺之慧梵慧朗。并获时誉。梵本剡之吴氏刚决强断。朗肌貌霜洁。号白朗。

　　梁明彻

　　夏氏。吴郡钱塘人。六岁丧父。即出家于上虞王国寺。性好学。尤多感激奋厉。尝遇客读晋道安传云。少孤为外兄所养。因歔欷呜咽。良久乃已。他日究寻。见安弘法之美。抚髀叹曰。人生斯世可不尔乎。自是专志。不弃寸阴。其房屋朽故。风吹且仆。众皆惧其压而去。彻习业其下自若。会稽孔广闻以为当成名器。齐永明十年。竟陵王请律师僧祐讲。彻从受十诵。随至杨都。居建初寺。建武初。依旻法师更业经论。太傅萧颖胄领荆州。𢹂以俱就第开净名。太傅薨。赠麈尾软几以别。天监初。反都邑。常为旻公覆述。武帝钦待不次。诏于华林园宝云僧省类集毗尼简要。将成。忽遘沉疾于寿光殿。帝躬临尉问。迁就医于所住寺。中使参候不绝于道。彻有遗表。文多不录。帝省表哀动左右。诏于寺设三百僧斋。帝为制发愿忏悔文。普通三年十二月七日也。诏给东园秘器。窆于定林寺墓。

　　梁僧迁

　　姓乐氏。襄阳杜陵人。少出家。游都邑。住灵根寺。从灵味寺宝亮咨学。武帝引为家僧。吴平侯萧昺尤款遇。天监十六年夏。帝尝夜见沙门慧诩。他日因法会问诩曰。御前夜见何所道。诩曰。卿何忽问此。而言气甚厉。迁抗声曰。我与卿同出西州。俱为沙门。一时邀逢天接便尔。陵驾侪辈。我惟事佛。视乡等蔑如也。诩殊惭赧。普通四年卒。寿五十五。

　　梁法开

　　吴郡余杭俞氏。幼从北仓寺昙贞出家。贞有解行。其弟子僧流昙延。家盈财服。食富丽殊。忽开而学。则莫之逮也。后开西游居禅冈寺。依柔次二公。究成实论。虽贫窘而益勤甚。业既充优。滋以佚[示*象]。然性躁锐。善谈论潜登窃发。当者辄挫。吏部尚书琅邪王峻。永嘉大守吴兴兵墀。皆揖敬推赏。还乡止西寺。先相陵驾者。望风隐避。以至于死。因尔讲筵相接。道俗趋向。法师智藏讲成实论于禹穴。开往观之。鲠难累日。藏曰。开法师语论已多。自可去矣。吾欲入文。开闻之谓曰。释迦说法。多宝涌现。法师指南命众。而遣客何也。藏有惭色。普通四年卒。春秋六十五矣。

　　梁慧超

　　王姓太原人。永嘉之乱。寓居襄阳。七岁出家。为檀溪寺慧景弟子。以众太喧杂。乞移禅房。依止僧崇禅师习定业。年十二。又从同寺僧授学。通三玄。齐永明中。竟陵王请智秀法师。随方讲授。士之愿游从者无所限。超因受业。逮秀还都。居灵根寺。仍乞具足于法常。诵戒不盈二日。听律未终再席。皆文融义会。得其微奥。普通初。武帝诏其师总正州之僧事。以节俭闻。及师亡。依智藏探讨经论。藏曰。此子秀发。必成美器。因是出处与偕。备谈诸部。至于使之代讲。让不肯当。复究毗尼。慧集叹曰。不谓始学已冰寒于水矣。诏为寿光殿学士。僧伽婆罗。译阿育王经于正观寺。诏笔受。性不矜伐。善论辨。投机抵郄。应蹑如神。安成康王萧雅秀吴平侯萧昺出之蕃镇。俱邀以行。皆有弘宣之益。卒年五十二。寔普通七年也。

　　梁慧澄

　　姓兰氏。番禺高要人。年十四。依和尚道达出家。住随喜寺。齐季之乱。人易操行。而澄循持斋戒。闭户礼诵不辍。天监初。世向廓清。南路犹梗。间关寄托。遂至京师。止庄严寺。从僧旻学经律论。钩深索隐。勤苦十年。桂杨王萧象。闻其名。延屈讲说。由是近远钦服。桂阳镇南岳。请与之俱。然以违亲岁久。将暂言旋。且徇乡社招徕之意。普通四年。仍居随喜。阐扬微妙。会者如林。仅五载间。法利无限。大通元年。卒于所居寺。春秋五十二。时同学有慧朗慧略法生慧武等。并业成实。朗贫而好学。博达变通。巧于传述。略聦明俊警。宣演有则。生访异寻奇。铨以秘奥。武振扬文义。省约不繁。虽皆久当师匠。奈何未广流通。俱年三十余卒。

　　魏道宠

　　即故儒生张宾也。高齐元魏之际。国学有雄安先生者。博学能文辞。为时师范。其徒李范齐镳安席。皆材艺所归。而宾其一也。尝至赵州堰角寺。即今之应觉寺也。渴因从寺索水。沙弥问宾。水具几尘。必言之。乃可以饮。宾罔然。沙弥遂浇其面。宾大惭。谓其人曰。非直以辱我而已。亦足以见佛法之不易知如此。吾今投诚趋向矣。于是悉辞去其从者。而从寺出家。寺法当三年历试而后剃落。以宾名士故。即日使受具戒。乃入西山。广寻藏部。造诣渊微。叹留神之晚。宣武皇帝崇尚大教。永平元年。诏西竺三藏菩提流支于紫极殿。勒那摩提于太极殿。翻译十地。然各置禁卫。不相往来。四年方讫。及仇校义句恰同。其所不同者。特一字耳。盖或以为不二。或以为不尽。后那的定为不异。而众共称美。谓合圣心。宠闻之。因访流支以所译指趣。支授十地曲教。而宠于三冬之间。尽为疏出。寻而讲演。听侣云臻。邺下歆艳焉。时魏收邢子才扬休之等在座。宠默识之曰。诸贤既皆国华朝彦。颇忆受业有所自来否。答以为始皆北面张君。君兹厌俗。罔知所向。宠咄曰。师资之礼。典籍具存。今乃尔何耶。三子遽拜伏谢过。转以闻上。诏日赐黄金三两。以旌异之。而终其身。

　　齐慧顺

　　姓崔。侍中光之弟也。幼厌尘罔。长为居士。从听涅槃无遗义。就座假寐。梦中闻有言者曰。此解乃明。犹未为极。心疑之而莫能决也。年二十有五。即投都下光律师出家。而依之学。教证两途涣然冰释。讲十地地持华严维摩。并立疏记。年将知命。又东归乡里。博授戒法。胜筵才启。会者千余人。齐赵瀛冀莫不信向。仆射祖孝征奏为国都。年七十二。终于邺下总持寺。

　　齐道凭

　　姓韩。平恩人。年十二。依贵乡邵寺出家。始习维摩经。一闻即忆。后学涅槃。复寻成实。尤于禅观有所向慕。既遍历漳滏伊洛。以访其指趣。乃于少林寺。摄心长坐者八夏。于是问道之侣。披荆而至矣。逮乎光师弘扬戒本。因往听之。允惬大乘。深副期愿。留十年。阐化赵魏。涅槃华严四分。皆手不举笔。目不寻文。吐辞清爽。洞会诠旨。有若亲证。故京师语曰。凭师法相上师文句。言其俱绝世也。或有以其辩比身子。信哉。天保十年三月七日。终于邺城西南宝山寺。寿七十有二。初誓生安养。临终独见光明满室。来者尤闻有异香气。寺旧有大钟二。至是其一亦小触而破。且凭家门富豪。而乞食自资。素出衣冠之裔。而袒肩洗净。胫臂无服。兼以不待文字语言之饰。而弘唱莫及。其造诣可量哉。

　　齐灵询

　　生渔阳傅氏。童丱出家。无所师授。即能以成实论涅槃经删注行世。后依光公十余载。研究备至。而微旨密意。罔有凝滞。虽博通群籍。而擅业维摩。兼有疏记。至迁京漳邺。游历燕赵。化沾四众。然尤爱书画篇什文笔之华。美容貌。善风仪。辞辨雅净。听者无倦。初为国都统。末为并州僧统。齐初卒于晋阳。时年六十九矣。

　　齐道慎

　　姓史。高阳人。十四出家。既受具。入洛依光师学。仍禀上统地论。专志涅槃。然性度虚简。以大法为己任。每参说戒。跪听终席。讲逗群机。辞无繁长。智者不嫌其少。愚者不患其多。垂橐捆载。五众爱重。文宣诏为国都。绥抚无亏绪。时禅匠如僧达。论士如法灵。其辨对之才。世皆钦伏。至风流蕴藉矫俗厉物。则真过之远矣。后因乘车送帝回。两辕并折。遂终于邺城定国寺。春秋六十有五。

　　周慧善

　　幼依杨都栖玄寺出家。征击法胜毗昙之理。听者叹伏。会梁绪不振。逃于秦壤。承圣之季。住长安崇华寺。为大冢宰所知。别修供养敷导以终。时天和间也。寿六十。善之开演智度论也。每引小乘证成其义。譬诸星月助朗太阳。亦如众华缤纷也散。故其所述名散华疏。其序略曰。著述之体。贵言约而理丰。予颇悉诸作今而覼缕者。正由斯辙。罕人谙练。是以触义殷勤。逢文指掌。有详览者尚监兹焉。

　　周宝彖

　　安汉赵氏。徙居绵州隆昌之苏溪。始周岁。父母以诸物罗置其前。观其所取。以见其宿习。彖悉拨弃。而独取书疏。众共叹异。七岁至巴西。太守杨眺问曰。或谓儿颇读书。且道老子何以得名。答曰。以其生则头白耳。年十六为道士童子。事梁平西王。使知营功德事。偶见佛经。读而喜之。由是每求访奥旨。以袪昏蔽。年二十有四。乃获出家。受具戒。先究律藏。后研成实。乐于传授。有欲得其私记者。即以付之。无所靳惜。未几。又听韶法师讲。武陵王门师。大集摩诃堂。命讲请观音经。此经素无文疏。而创兹开演。标叙委悉。词义允畅。四席欢庆。因辑其言。为文疏行世。复还涪川。化度道俗。内外坟典相续训释。拔邪归正。十室而九。且钞写医方以疗疾苦。或报以金帛。无所受。因之以投诚舍俗者甚众。不然犹持八戒。以致其䖍恪云。尝着大集经疏。至虚空藏品。义未通彻。方闭目长想。不觉身在空中。去所坐床三四尺许。豁然大悟。疏成。益州武担寺僧宝请讲。属僧崖菩萨为造经本。遂流通至今。又着涅槃法华等疏。每言吾命不久。忽染风疾不能出声。临终遽诲戒弟子。分付衣物。既而如故。侍者以浆饮进。闭口拒之。兀然终日略无顾恤。惟称佛名。辄合掌加额。竟卒于潼州光兴寺。即今之绵州大振响寺也。当保定元年十月二十三日。寿五十。先是寺山无故崩裂。山北人见寺像乘空北逝。幡华列前。僧众拥后。彖时方讲。或以其所见白之。彖曰凡为我也。已而卒。

　　周宝海

　　生巴西阆中龚氏。少出家。闻京师佛法隆盛。即下峡。依云法师。听成实。旁阅诸席。亟发清誉。因别聚徒属。卒冠于时。梁武帝躬开涅槃诏海升论榻竖佛性义。而手执鍮鉐香炉。帝曰。法师既断悭贪。而炉执鍮鉐。是岂理乎。海应声曰。陛下方行慈忍。而帽簪戴纛。亦有说哉。帝大悦。后还蜀住谢西寺。武陵王纪作镇。每过海宿。谈玄理。昼夜忘倦。一日蚤作。王盥见霁景可喜。顾海曰。日晖粉壁状似城中风动刹铃。乃知寺内。已而车盖迎王马群嘶。海遂曰。遥看盖动喜遇陈思。忽听马鸣庆逢龙机欣笑而出。王谓其御曰。与海法师语。真令人盘桓不能去。其辩终类此。及周氏兼有梁益。州牧庸公尤加敬。年八十。戒门人法明曰。吾死当露尸施鸟兽。苟作图塔。终堙灭耳。弟子不敢违。建德间果屏除图塔云。

　　后梁僧迁

　　姓严氏。吴郡吴人。师事钟山灵耀道则法师。后游讲肆。尝难招提慧琰禅品义。招提为更新章句。高帝法集兴善殿。锐辩如流。帝嘉之。且特诏迁。敷述帝所制胜鬘义疏于寿光殿。皇储尚书令何敬容。并加扣击。中兴。为荆邺大僧正。恂恂七众不肃而成。天保十二年四月十七日。卒于大宝精舍。寿七十九。葬江陵之中华北山。还弱冠诵法华六千部。亲见普贤于梦𥧌中。香光洞烛摩顶加被。秘而不言。及是始以告人云。且梁明帝有疏致迁。其说以为。等观北面归依。时移三纪。拥经问道。十有三年。终识苦空。功由善导。等观帝法名也。

　　新修科分六学僧传卷第二十一
卍新纂续藏经第 77 册 No. 1522 新修科分六学僧传


　　新修科分六学僧传卷第二十二

　　浙东沙门　昙噩　述

　　　　精进学

　　　　　义解科(二)

　　陈慧勇

　　桓氏。其先谯国龙亢人也。后以祖法式令钱唐。因寓居于吴郡之吴县东乡桓里。父献蚤世。母张氏尝梦。登佛塔获二金菩萨像。因娠而孪产焉。皆男子。并从幼入道。长则慧聪。勇其次也。始出都。依止则师于灵曜寺。随方受业。不事专门。年登具戒。从静众寺峰律师。学十诵。龙光寺僧绰。建元寺法宠。悉服膺座右。禀宗成实。俄而法轮大转。讲肆盛开。时才三十岁耳。会梁季之乱。靡所宁息。于是就摄出止观寺。取正于僧诠法师焉。诠亦待遇加厚。恨相得之晚。初勇之未行也。尝于报恩寺前得竹如意。其人云。从摄山来。且谓勇当如意矣。忽不见。顷之又得漆函。盛三论一部。于其房之窗牖间。察莫知其来处。盖若有物以劝发者。天嘉五年。世祖请于太极殿开演。声名籍甚。住持禅众寺。十有八载。构大法堂。榜曰般若。制度宏敞壮丽。至德元年五月二十八日。稍疾而逝。神容不变。经宿顶暖。六月六日。窆于山之西岭。春秋六十有九。始终讲华严涅槃方等大集大品各二十遍。智论中百十二门论各三十五遍。余法华思益等。部数不记。中书令济阳江总。文其墓碑。

　　陈宝璚

　　姓徐氏。其先东管人。后避难。从昆陵之曲阿县。祖齐。右军将军。父僧达梁临川王咨议。璚身长七尺五寸。背胛龙文。口三十九齿。幼事沙门法通谢俗。通器重之。不使随众服役。年过志学。将禀光宅寺云法师。弗果。乃听南涧仙师研精数论。仙尝得其私记览而叹赏。后因升座。劝门徒传写。且令覆述。时才受具耳。居轮下未五年。即为法主。代仙敷化。方梁高祖出三教妙旨行世。璚尤究其义。帝殊简注。诏见于寿光殿。还乡。住见安寺。会上黄侯晔为守。每深尊敬。忽郡民讹言。有白龙见寺中。奔竞屡日。不能已。教海大龙。识者知其为璚谶也。素与简子周弘正友善。谓曰子诚京华开导之才也。于是从请还都。发成实论题。拂麈尾答僧正慧令切难。容止可观。到茂灌民誉之重任孝恭。词笔之富。皆执卷稽疑。服膺请业。世谟孝恭之子也。姿性好学。偏深玄义。讲涅槃如水传器。将谋入道。奄至无常。顶暖信宿。手屈三指。既葬一日。其父犹见世谟。拥神人数辈。从天来下。对晤谈话。宛若平生。褒赞出家。称扬法利。顷之偕翼从陵空而去。室中香气氤氲。经日不散。永定三年夏。高祖不豫。诏于重云殿大阁中。弘宣大品以祷。梦朱衣神人礼而进曰。般若多难。仰祈疾讲。璚颇以卷数尚多为辞。请益恳到。七月十日乃白众云。夜梦神人催罢法席。仅余一卷。午前当了。及出殿至寺。雷而骤作。高祖遂崩。逮文帝纂历。诏为京邑大僧正。七众肃然。海东诸国图像遥敬。至德二年二月二十三日。示微恙。三月二十日告终。先是建初寺宝璚。小年共学。名德相配。夕梦有报已入灭者。且梦升天。有疏请讲。皆符验不少爽。遗诫毋用铭志掩坎丧事所须。诏有司给办。仍以天子卤簿致荣饬。四月十八日。窆钟山名僧墓。初璚入京。谒僧正慧超于南涧寺。求住。超未之许。见而骇曰。此子后当有吾位。法门所赖也。何独房。即命寺纲处置。孝宣屡诏弘阐。太子见导卫者。咸修伟。盖神人云。大将军章照达。尝迎致。所见亦然。兄孙普光承藉规训。与同学道庄明解等。树碑于金陵之旧墟。其文则慧日道场释法轮作也。

　　陈警韶

　　生会稽上虞颜氏。学年。事季父僧广为师入道。广律行。盖当时之领袖也。韶材具峻整。昉游都。即还乡受戒。护持严谨。如擎油钵。沙门道林请留以开导乡土。即梦韶舌相长广而欲中断。因悔前失。劝之使再出都邑弘化。始绍庄严旻公遗绪。次禀龙光僧绰。盖亦开善璚公之裔也。末又探习三藏。广综众家。年二十三。遂讲大品。听者溢道。后还晋陵建元等寺敷演。解冠群英。韶性嗜禅寂。每愿年将四十。便罢法席。而学侣相顾不胜钦向。时年已三十有九矣。会建元寺主。临终遣言。传法于韶。于是坐堂上教授。无所辞让。梁简文邵陵岳阳王等。承禀训诲。尤加钦重。季世浇薄。乃往豫章。授余豫州黄司空等菩萨戒法。适遇外国三藏真谛谈论。谛叹曰。吾行天下多矣。至如斯人诚未易得。为翻金光明经唯识论涅槃中百句长解脱十四音等。天嘉四年。慧藻同泰道伦辈。二百许人。具疏连署。请于会稽白马寺长讲。且十年而韶亦老矣。俾慧藻嗣领徒众。而宴坐瓦棺。蹈初志也。沙门智顗。请述前业。固以疾辞。其余赴应。兹不复录。至德元年十月十一日。右胁卧终于开善寺。其月十六。窆于钟山独龙冈。寿七十六。讲成实论五十余遍。涅槃三十余遍。新金光明三十余遍。维摩天王仁王等经。遍数不记。

　　陈安廪

　　姓秦氏。晋中书令靖之七世孙。南度来寓居江阴。父正善地理学。尝着入神洞历二书。廪年始十三。圣善斯逝。诗礼趋庭。多所究习。老庄之清静。孙吴之权谋。靡弗该贯。然皆非所好也。年二十五。辞亲出家。乃北游魏国。依司州光融寺容公。探受经论。听嵩高少林寺光公十诵。又明禅法。悉探玄门。在魏十有二年。讲四分律且二十遍。大乘经论相仍不辍。梁泰清元年。还届杨都。诏住天安寺。开华严。标致宏妙。易于领会。梁运既终。法轮停转。逮大陈永定元年。诏入内殿。手传香火接足。尽䖍奉。承戒范。诏迁住耆阇寺。有司供给。永事弘演。于是有投老之志焉。世祖诏。开大集于昭德殿。孝宣又躬于华林园内北面禀道。至德元年正月。遘疾而逝。窆于开善之西山。寿七十有七。

　　陈慧荣

　　出会稽山阴顾氏。梁大通间。京辇盛弘成实。荣时始听。即能尽所辩论。一众骇异。由是远播闻望。益力学。不事世务。间得父母书问。辄焚弃。未尝视。谓其友曰。予岂无情哉。顾书中但二字耳。见之徒废吾业。诘其二字。则答惟凶吉耳。如是三十余年。至年五十。乃大弘法席。会梁昭明在座遣问讲者谁欤。即抗声曰。禹穴慧荣。太子国之储君。而不识是。何见之狭耶。闻者掩耳。荣从容如平常。后偕其徒还乡里。独其母无恙。因叹曰。十五辞邻故。五十还故邻。少年不识我。长老无一人。邑中争歆艳之。而恶其傲诞。遂大集众令竖义。荣曰。予学岂诸公可及哉。苟竖义则恐诸公难于应对。请从众举。而我应之。众乃举八寸种好。盖意其不能尽记持也。荣曰。竖义之法。当如是乎。此虽文繁。义则易知。即部分上下牒数列名出体。众莫之难激。至德之季。卒于杨都。

　　隋慧弼

　　生常州宜兴之蒋氏。祖玄略。父元晛。季父元举。皆有名位。弼幼神爽。见者嗟异焉。永定二年。陈室龙兴。武帝躬纡衮冕。为剪周罗。诏上方给三衣什物。仍师事慧殿寺领法师。领盖东南僧望也。始从之受成实。弱冠依宝梁明上弘新实天宫晃公。敷心论。遂精研力究。而六足八犍。四真五聚。若指诸掌。天嘉元年。乃去小务大。学四论于绍隆哲公。阅数旬该贯玄极。然慧解沈郁。词吐抑扬。而名声益重矣。太建十年。诏居长城报德寺。讲涅槃法华。瓶锡盈堂。簪裾满席。禀戒承归者如市。属哲公垂灭。遣使招之。付以曲几尘尾经书等。以托后事。江南内附。因归乡里。缮治陈武所营安国寺而老焉。真观法师为制寺碑。文载别录。开皇十九年正月疾。三月十五日奄尔而化。春秋六十有二矣。窆华阳山。弟子慧方立碑。

　　隋慧哲

　　襄阳赵氏子。陈季始依建初璚公。璚时为大僧正。貌正紫。众号乌璚。后依彭城宝璚。貌洁晢。号白璚。皆大进所业。然性矜伐傲诞。俄而徙事兴皇道朗。以究所未至。尝行路遇雷雨。从容徐步达寺。则水满靴矣。平居视瞻无回。举止必循规矩。善护根门。节量口腹。便利涤沐。虽以赴请信宿俗舍。未或见其污秽。故识者伏其持守云。嗣开三论。光价斯倍。遂领徒归乡里。住城西望楚山龙泉寺之光福禅房。涅槃三论递互弘阐。轮下三百余人。成器传灯可五十。慧品法粲智嵩法同慧璇慧楞等。开皇十七年四月。卒于龙泉。寿五十有九。葬西望山。沙门慧响文其墓碑。响思力遒强。辟道衡尤加敬。又洪哲闲大小乘。世号前后哲云。

　　隋智方

　　史不言姓氏。其先居东吴。以其祖尝仕蜀。遂占藉资中。童稚依轮法师。止州之龙渊寺。久与宝海往来。因俱诣杨都云法师下。究所学。而机辨爽利。致有嘉誉。每所出辞义。士俗竞执纸抄撮。初开法华。至宝塔品乃曰。弥天七级。共日月以争光。同泰九层。与烟霞而竞色。方井则倒垂荷叶。圆桷则侧布莲华。较其高妙庄严。岂徒佛国有之。抑亦杨都多矣。一日海问曰。三变净秽。在土故尔。在人凡圣亦随以变否。答曰。化佛甚多。狭故须广。凡圣自尔。何劳改变。又曰。如是则六十小劫。谓如食顷。在圣则觉。在凡不觉耶。苟凡圣俱觉。则凡圣俱圣矣。方笑曰。高座何尝道此。海因调之曰。三隅木斗何谓智方。答曰。瓦砾污池孰称宝海。众皆大噱而散。逮疾笃。海常致尉问。谢之曰。智方不能摄养。仰劳仁者数来看尉。愿生善处以共游乐。俄而异香满内。中夜卒。寿九十余。

　　隋慧隆

　　丹阳句容何氏子。祖剪梁武陵王长史。父嶷梁散骑常侍。隆年十一。事宣武寺僧都沙门慧舒出家。恭谦恪慎。备尽师资。年十三。听法云寺确法师成实论。悉究深隐。登具之后。复采毗尼。核其精要。未几。梁祚告终。遂避世彭城寺。仍思开导。陈纂宸服。僧正暅公启筵兹寺。玄徒辐辏。隆入其室。继令敷述。及暅将化。而委寄斯在矣。隋御海寓。奄有九区。诏天下元德。咸会京师。隆志存栖晦。以老疾固辞。仁寿元年。十一月十六日终。讲成论三十遍。涅槃大品各十余遍。他不具叙。先是隆方息慈之际。忽有人以法华一部遗之。自称姓蒋。尤以佛法见托。噫异哉。

　　隋智隐

　　李氏。生贝州。幼为华严藏公弟子。及长。慧解弘畅。靡所不通。开皇七年。诏藏住大兴善寺。而隐与之偕。十六年。诏以隐善智论阿毗昙心金刚般若论等。补充讲论众主。住经藏寺。仁寿间。诏送舍利于益州法聚寺。已而又送华州。荐获瑞应。会阇提斯那。至自中天竺摩竭提国。奏以为其国地尝震裂。获一石碑云。东方震旦。国名大隋。城名大兴。王名坚意。建立三宝。起舍利塔。于是彼王遣使来贺。上闻之。喜甚。赐赉良厚。强之而后受。因随以散诸福地。以助善缘。而于隐尤有所施云。

　　隋法朗

　　蒲产也。学涉三藏。然于毗尼。尤所研究。篇疑聚惑。问之则冰泮雪消。无所隐伏。仁寿二年。诏送舍利于陕之大兴国寺置塔焉。寺即皇考武元皇帝生地也。故仪礼差盛。瑞应尤殷。岂诚天人之际与。

　　隋法瓒

　　不详姓氏。齐州人也。始隐泰岳行头陀行。开皇十四年。乘舆省方。招访名德。有以其名闻者。诏延见共载以游。达京邑。诏住胜光寺。以身范物。禅侣尊仰。仁寿初。诏送舍利于齐州泰山之神通寺。寺盖南燕慕容德。为僧朗禅师建。事见史传。古号为朗公寺。以其灵感故目之。开皇三年改兹额。舍利至寺。其瑞征如别记。瓒后以定业开导。遂卒于寺。

　　隋宝儒

　　幽州人。童子出家。游诸讲肆。后依远公于邺下。究十地论。会周氏废教。南归。有陈逮隋一统函夏。即北还洛汭。听远公涅槃始终三载。俾之覆述。远为印可。而慕义之徒四集。仍居净影寺。仁寿初。诏住邓州之大兴国寺。且以龙潜之地。图筑塔焉。然患无美石。方取寺内恶石砻琢之。既成函忽变玛瑙。复有文作八分体曰正国得。儒悉表闻。晚年闭户修业。欲候之者。非于食次不可见。俄卒于寺。

　　隋慧最

　　瀛州人。初听涅槃于邺下。后南游江表。避周氏之祸。有机算。善权变。且北僧在陈。多乖风俗。而最略无违忤。谈者交誉之。隋室龙兴。即观光辇邑。住光明寺。仁寿中。诏送舍利于荆州大兴国寺。龙潜道场置塔焉。所以报旧恩也。帝微时。尝遇沙门相结纳云。先是道场前。步廊自崩。缮治求就。至是商度基址。广狭适衷。后又送吉州发蒙寺。其所睹瑞征。皆具别记。久之卒于所住寺。

　　隋慧畅

　　菜州许氏子。专攻杂心。顾以大乘虚诞。始弗之信也。方远公抗迹洛阳。门人云拥。畅疑焉。于是造之。而听所谈述。见其高深雄㧞。物莫之当。反视所学。正若浮埃繄天。委芥蔽地。自慨悟识之晚。

　　仁寿置塔。诏送舍利于牟州拒神山寺。山出黄银。有穴存焉。

　　昔秦始皇。欲鞭石梁海。而能拒之。因以名山。塔在温公阜。

　　或曰高齐时。沙门僧温。年七十。道行不可测。尝南受梁高供养。十二年。后还居此。而虎狼鸣吼。若怖之者。温徐语之曰。汝是畜生。十恶所感。我是人道。十善所招。罪福相悬。何相干耶。速去速去。自尔此山鸟兽永绝。温身长七尺。眉覆面云。

　　畅踆事反京。宗理前业。凶吉庆吊不出门。预言死日。沐浴端坐以化。寿七十余矣。

　　隋明诞

　　卫州汲县之史氏子。出家以善律仪称。讲演十地地持摄大乘论。尤为学者所宗。后住京师之胜光寺。温柔宽厚。负笈者归焉。诏送舍利于襄州上凤林寺。坎之。得金像一躯。高丈六。相好完美。其余瑞应不具录。

　　隋道端

　　潞人也。自出家登具后。一以探揽毗尼藏。为宗要。晚入京都仁法寺。重轻条制。讲解靡慝。且洞晓竺书梵语。义与中国无戾。宜学者所效慕。仁寿中。诏即州梵境寺置塔。以葬舍利。而端听命焉。后卒于所住寺。

　　隋宝宪

　　出郑州。始业律。宝镇师之学子也。有青蓝冰水之誉。识者刮目焉。开皇偕镇住大兴善寺。规言矩行。率协科条。仁寿诏送舍利置塔。以表其地。人天瞻仰至今。

　　隋僧昕

　　潞之上党人。资性恬默。不妄言笑。人有以经论微旨奥义问者。则披释无所凝滞。盖其学自远公涅槃十地得也。后入京住兴善寺。风度高爽。非流辈不相往来。仁寿中。送舍利。置塔于毛之护法寺。奉上命也。瑞应具别录。

　　隋智揆

　　生冀州。幼历讲筵。专事涅槃。隶业弘济寺。杜门谢客。餐味要义。然不知岁月之老也。诏塔舍利于魏之开觉寺。督香华仪仗以送礼也。

　　隋宝安

　　兖州人。初从慧远法师。研究涅槃。义解之誉籍甚于北。及周齐之亡。乃南走陈氏。以究所未至。开皇初。舆图混一。安因入关。住净影寺。仁寿二年。诏置塔于营州。即古之黄龙城也。故有梵幢寺。十七级浮图。时因以舍利奉安。其内议者以为得䇿。

　　隋宝严

　　幽州人。出家进具。力宛毗尼。然于十地成实尝所涉猎。性殊静默。阐演之余。惟跏趺宴息而已。始住辇下之仁觉寺。从之游者。皆俊伟。仁寿诏。送舍利塔于州之弘业寺。事毕岩亦随卒。

　　隋道生

　　蒲产也。少事昭玄统延师为弟子。而学有源委。美容观。善仪轨。日用常行皆四分律也。又奚庸于讲解哉。仁寿诏送舍利于楚州。野鹿至能。驯扰拜伏。听受归戒。则舍利之利益广矣。而生之德。亦由是以见。

　　隋辩寂

　　徐州人。久以慧学游讲。无所归宿。间于齐都专攻大论。及阿毗昙心。而名始振。武平之季。国亡。乃南适江阴理旧业。开皇混一。杖䇿西入关。宿硕诸德咸在。意气复张。仁寿置塔。诏送舍利于流沟寺。以光乡壤。后不知所终。

　　隋法楷

　　生青丘。志学之岁。依邺都玄统贤公出家。习涅槃。殊进。后复咨禀云晖二匠。而凝滞消释。齐亡。南走淮甸。隋兴。大辟教门。营一刹于曹城之北三里许。以受来学。已而入关住扬化寺。名声益起。仁寿表请置塔于曹上。可之。仍使送舍利以葬。瑞应之盛。较之诸处。所不及。具见别录。

　　隋智能

　　姓李。怀之河内人。素于律学有功。从之游者。皆足以模范一世。开皇初。住渭阴转轮寺。仁寿诏送舍利于青州福胜寺置塔。晚崇定业。栖托林泉。竟不知所终。

　　隋道嵩

　　生瀛州河间刘氏。蚤岁孤苦。出家历事名哲于洛下。虽衣服单弊。弗恤也。后从慧远陶甄经论。先声所至。京师学者歆艳。仁寿置塔于姑苏。掘地得古舍利。因合葬焉。后住总化寺而卒。

　　隋慧藏

　　赵国平棘郝氏子也。年十一出家。讲涅槃即如法。既具戒品。而研究毗尼。久之受智论十地华严般若等经论。年四十欲疏华严。然未易笔削。于是遁居鹊山。涧饮木食。谢绝尘累。以精思其义。而仰希圣证。为决所惑。忽夜闻空中有声云。是是。齐武成请于太极殿开阐。盛极一时。周废教。因亦屏迹。隋初仍事剃染。化行东川。开皇七年。诏六大德。俱赴京师谒见。于承明殿。敷扬微奥。允协上心。礼待殊渥。诏住空观寺。沙门智稳僧朗法彦等。请弘金刚般若论。藏标异新理。统结辞义。言无浮泛。禀益之徒。皆崇敬焉。大业元年十一月二十九日。以疾卒。寿八十四。弟子奉遗命。陈尸林麓掩骼。修塔于终南山。沙门明则制文勒碑。

　　隋道庄

　　扬州建业人。姿性雄爽。仪轨端雅。少为侪辈所尚。始禀彭城寺琼法师成实论。学者尤所推挹。及琼疾。而议所传。众咸让。不敢当。而庄独无所歉。琼曰。庄首大足小。终无所成。且恐其徙辙余宗耳。后庄果从。兴皇朗法师。听四论。入内道场弘演。炀帝在春坊。宠眷日甚。盖居蕃时。已致书问。酬和篇章云。俄入住日严寺。屡赐燕见。仍就宫闱讲授。晚又讲法华于日严。着疏三卷。帝初即位。以旧恩。赐帛五百匹毡三十领。随驾雒阳。终年八十一矣。即大业初也。有集数十卷。

　　隋法澄

　　吴郡人。少机警。善谈论。颇综涉经史。始从兴皇朗公披解三论。疏决壅滞。芟夷繁芜。诚有功于宗教。后聚徒。设席于江都开善寺。炀帝居晋邸。置四道场。致天下硕德。时澄亦与焉。仁寿三年。徙居关中之日严寺。声望弥重。及帝定鼎伊洛。从驾至崤右。以疾终。寿七十余。

　　隋法论

　　孟氏。南郡人。初住荆州天皇寺。旋自引去。隐青溪之覆舟山。业成实。尤善属文。梁明帝雅重之。屡征召不赴。炀帝在蕃邸。躬礼致之。追入京辇。住日严寺。谒文帝于仁寿宫。诏于大宝殿赐净馔。论在座上诗颂德。帝嘉叹。炀帝在春宫。宠眷弥厚。大业元年。将移东门。诏赐千秋树皮袈裟一领。帛五百段。毡四十领。皇后赐狐腋皮坐褥法服等。因随驾至洛。未几而卒。年七十八。论志欲以粉藻黼黻宗乘。尝续传名僧。无所就。有别集八卷。行世。

　　隋僧昙

　　出洛州之张氏。小年辞俗。慨佛法之未具也。于是结友西行。以求之。仅达[葸-十+夕]领。路沮而旋。然梵言音字并通。戾止京辇。远播声闻。开皇十年。诏翻译。住大兴善寺。未几。诏送舍利于蒲州之栖岩寺。栖岩即古之云居也。山名中朝。西临河涘。世称形胜焉。后又诏送殷州智度寺。皆获瑞应。具别记。大业初卒。时有慧重者。雍州之郭氏子。善摄论十地。亦奉诏于泰州岱岳寺置塔。然岳庙之门。常扃鐍不开。至是。自开者三。

　　隋智矩

　　生吴郡吴氏。牲矜庄。善属文。仪貌修雅。初听兴皇朗公讲。继而自开大品四论。当时虽淅东弘匠。亦西骛焉。后阐三论于建初寺。在席常百人。武山公郭演。尝致礼谒。炀帝居蕃。出镇杨越。召住慧日寺。开皇十九年。诏住京师之日严寺。供养之资。一出晋邸。时吉藏法师。同门之杰然者。凡当弘演。必新制序王诸辞。以加激励。由是而餐附者殷矣。大业二年正月卒。寿七十二。葬京郊之南。

　　隋辩义

　　具州清河马氏子。小年辞俗。即学杂心。甫登弱冠。已就讲说。有昙散者。方以材解自名。意以为义易摧挫。遂与往反十番。散不能继。义曰。理势未穷。何不更进。散曰。予素所拟如此。虽欲更进可得耶。属周虐煽腾。遂南达金陵。旋臻中土。炀帝在蕃邸。招聘名德。命住日严寺。后入京。若昙恭道抚赜净等。一时俊彦。皆执文座下。咨议深隐。仁寿二年。汉王谅入朝。志念法师五所礼敬。乃于禅林寺建法集。使三辅之士。咸废其本习。而同趣向焉。义亦始预其列。心不平之。因质所封滞。周旋三日。念率杜辞莫对。献后崩。炀帝居春坊。召日严大德四十人。对扬玄理。而义为允。沙门道岳。宗禀俱舍。而无所师授。就取决焉。洽闻之美。见称于时。智矩吉藏慧乘。三十余人。同止日严。每谈及杂心。则众推让焉。大业二年。以疾卒于寺。春秋六十又六。葬京郊之南。东宫舍人郑颋制文立碑。先是仁寿二年。诏送舍利于乡州之宝融寺置塔。四年又送庐州独山梁静寺。其所见征祥。虽不同而俱盛。具载别传。

　　隋慧海

　　张氏。河东虞乡人。年十四落发。为大昭玄统昙延法师弟子。年十八。即讲涅槃。既受具戒。专崇禅业。隐于弘农之伏犊山。会周武悉毁仁祠。乃入陈避之。以故戒品无亏。法衣不舍。又采听摄论。研穷其旨。逮大隋御㝢。始践京邑。皇姊成安长公主。为建静法寺使居之。门徒济济。传美至今。然性嗜燕嘿。不事讲说。直心道场于斯见矣。仁寿初。诏送舍利于定林恒岳寺。置塔。顷之又送于熊州十善寺。其瑞应皆具别传。大业二年五月二十七日。卒于寺。春秋五十七。遗言薄葬。弟子不敢违。

　　隋明舜

　　青州之张氏子。少以智论著名。诵文六十余卷。统明大旨。俄值法灭。南届建业。后居江北之安乐寺。时以为大小诸乘之准的也。沙门慧乘。辩抗淮阳。亦从定宗。尝梦入冥。有官征责所业。因以其平生对。官曰。讲解虚浮。诵文是实。若今之舜法师可也。余龄未尽且放还。炀帝在晋邸。召居京之日严寺。仁寿四年。诏送舍利于蕲州福田寺置塔。寺南。齐高帝别院名禅居。赵州沙门法进造。地居绝顶。下瞰云雾。每见有圣寺其上。瑞征载他录。大业二年。卒于京寺。寿六十。门人慧相嗣。

　　隋法彦

　　姓张氏。寓居洛州。蚤岁出家。志隆大法。而聪明冠拔伦类。虽三藏并通。偏以大论驰誉。神爽英特。见者畏伏。或得彦所造言句。宾主藏去以为荣。齐公高颖尤加礼重。因迎至京邑以事弘演。江表法侃法师。入关中。尝谓人曰。吾乡大德渊法师者。每以为天地虽广。识达者稀。晚学之秀。惟法彦一人而已。开皇十六年。诏彦为大论众主。住真寂寺。仁寿造塔。诏送舍利于汝州。四年又诏送沂州善应寺。其瑞征则刺史郑善果以表闻。事具别传。大业三年卒。春秋六十。

　　隋道密

　　生相之周氏。高齐之季。出家。从耶舍三藏。学梵书语。且听采大乘经论于邺下。开皇间。诏与翻译。住京师之大兴善寺。仁寿诏葬舍利于同州大兴国寺。寺即文帝生地也。帝生魏之大统七年六月十三日。赤光紫气。充庭溢室。状如楼阁。色染人衣。姆以其热而扇之。帝噤至不能啼。忽有一尼。至自外。谓太祖曰。儿来处甚高。佛天所祐。非汝俗家所可育也。我当为公育之。太祖因割宅之偏为寺。通小门往来。以帝委之。尼遂以那罗延名帝。而抚字惟谨。尼蒲坂刘氏女。名智仙。七岁出家。一日禅坐。屋极上入定。其师遍求不可得。率以为溺井死矣。自是有所云为辄神验。及周废教。尼依帝家。终不徙寺以寖大。舍利瑞应。见别传。

　　隋智聚

　　族朱姓。神气清远。彰于襁褓。出家住苏州之虎丘东山寺。寺有胤法师。道艺之元匠也。聚依以学。无怠分阴。同郡顾希凭。会稽谢峻岳。复以辞林理窟相与发明。故能于弱冠之年。即事讲说。尤慕庄严皭师成实。而服膺焉。咨质既久。疑滞咸析。汝南周弘正。博通内外。监赏人伦。见而叹曰。诚释门之瑚琏也。陈鄱阳王伯山。新安王伯。周新蔡王叔齐。并加钦属。至德二年。诏于太极殿。开金光明经。天子躬御法筵。臣僚咸在。于时云兴瓶写。莫不歆艳。三年丁外忧。归隐旧里。弘导不废。开皇十一年。降玺书劳问。尚书令楚公素。左仆射邳公威。躬造道场。接足作礼。进施予以效诚敬。十二年。诏置僧官。以居平等之任。郡将宗成刘公。从受菩萨戒。齐王暕作牧淮海。贻书迎之。不起。大业五年。十二月二十四日终。寿七十二。即以其年之十二月。窆于山之南岭。弟子道恭等。树碑旌行。秘书虞世南文。

　　隋净愿

　　未详姓氏。代州人。壮岁出家。力讨经论。既进大戒。乃专律部。博闻强识。旦夕观采。才五遍。即就讲说。自尔连开四分。又听华严十地及诸小论。晚习准公摄论。入京住宝刹寺。登座竖义。归从者多。造舍利毗昙疏十卷。文极该赡。诏送舍利于潭州之麓山寺。度湘将及山所。有五色异鸟。数万成群。飞浮水上。迎引向船。及岸鸟亦空飞。同至塔所。愿以瑞闻。帝大悦。大业初。相法师。追入慧日。委徒于愿。由是令望弥远。五年五月。奄忽告终。

　　隋志念

　　俗缘陈氏。冀州信都人。其先颖川盖蕃之裔也。后因仕䆠徙焉。念既出家。即志访道。昉受具。趋邺都道长法师学智论。历数载。卒与其座下所谓诞劄休继等。齐名。俄诣道宠法师。究十地论。时高昌国慧嵩法师。专解小乘。世号毗昙孔子。其弟子有道猷智洪晃觉散魏。尤英俊。念欲依之而不果。会刺史任城王彦。帝之介弟。方镇乡里。为张法席。召与僧琼法师对讲。前开智度。后发杂心。时州都正法继谓念。以为必名垂不朽。于是二十年中。频弘二论。逮周氏废教。遂同俗服。逃祸海隅。隋兴。诏访其所在。开皇四年。先使其法弟志湛。宣言于明彦法师。而彦公因与门人洪该等三百余辈邀之。以阐心论。撰疏及钞各九卷。盖能正其谬误。且补其遗脱云。得其传者。如法懿怀正等。数百人。俄汉王谅镇晋阳。别筑城置塔。构开义寺迎居之。遣开府咨议参军王颇宣教旨命。即弘演于大兴国寺。仁寿二年。献后崩。念偕王入朝。复扬唱焉。听者千计。留百余日。仍还住宝相寺开授。未几。文帝晏驾。汉王即世。念归乡里。绍承旧业。寔沙门空明之力为多。大业初。住慧日。屡诏不赴。四年卒。春秋七十四。

　　隋智凝

　　不详氏族。豫州人。年少出家。习经过目不忘。虽数十万言。久而犹忆。初未尝温。及进具。人以为苗而不秀。恐无后成。凝闻之叹曰。世书尚有朝闻夕死之言。而况出世之道乎。遂往彭城。依嵩公咨摄论。顾谓诸徒曰。已了纲旨。余文复奚暇究哉。即辞嵩。将事制疏。嵩初恐其乖僻难之。凝以为大例可知。然或小失无所虑也。竟别去。疏毕。声望益振。入京住辩才寺。隋文屡兴殿会。而凝尤为所延致。俄居禅定寺。大业间卒。春秋四十八。始凝之未入京也。有明及妄师。以摄论著名关东。邀与相见。遽问云。黎耶识灭否。答云灭。及则踊身起坐抚掌大庆。托之承绪而逝。且凝行检严洁。福智俱营。故辩才一寺。完治无阙。长打将了。便就元席。於戏何其年之不永也。

　　隋法总

　　并州太原段氏子也。诵涅槃十余年。后听玄义乃领悟。开皇中。诏为涅槃众主。居海觉寺。仁寿初。诏送舍利于隋州智门寺。四年春。又诏送于辽州下生寺。见瑞之祥。如别记。总亦由是精进加倍。大业间卒。寿七十。门人行等玄会。

　　隋慧旷

　　其先谯国曹氏。今为襄阳人。祖亮宗梁给事黄门侍郎卫尉卿。父蔼直阁将军。旷年十二。事江陵宝光寺澄法师出家。俄而辞。明帝于渚宫。游京师。居律行寺。会西竺真谛三藏。既译摄大乘唯识等论。金鼓光明等经。方将弘演。未得其人。乃与宗恺准韵诸师。北面受焉。三藏云亡俦侣斯逝。复偕同学僧宗俱栖匡岫敷化。州宰鄱阳长沙二王。师敬之。后游湘郢间。罔怠旧志。陈至德初。言旋乡井。居遍觉道场。即开皇三年也。顷之诏徙兴国寺。屡赐香苏等物。秦孝王建麾襄沔。亲奉归戒。炀帝即位。诏入京师次江阳。辞疾不行。诏寓丹阳栖霞寺医养。松筠泉石寔惬情素。遂有终焉之志。大业九年五月十六日终。春秋八十。顶暖指屈。斯又上生得道之征也。以其月二十日。窆于寺之西山。

　　隋童真

　　其先陇西李氏后。寓河东之蒲阪出家。依昙延法师学。既受具。先承律部复涉经论。通明大小乘。尤善涅槃。而拥徒千数。敷化不绝。开皇十二年。诏于大兴善寺。对翻梵本。十六年。诏为涅槃众主。仁寿元年。诏率土之内建灵塔。一百一十一所。皆葬舍利。其中而真往雍州。其祥瑞见别传。大业元年。大禅定寺成。诏为之主。九年卒。春秋七十有一。真度量尤莫涯涘。始入禅定。宰辅交参。未尝将迎。一日方会众食忽大堂正梁爆裂。皆惊走无人迹。真自若。

　　隋智梵

　　姓封氏。渤海条人。逮祖父部符涿之良乡因居之。年十四。求河涧灵简禅师落发。游邺都学大论十地等文。年二十有三。躬当弘导。俄驱锡京邑化绵二纪。开皇十六年。天水扶风竞申奏请。诏听所往于是。道被天水矣。仁寿之季。复开导畿内。因诏置塔于郢州宝香寺。大业五年。诏住禅定寺。静缘摄虑。无替寒暑。九年二月四日。终于寺。春秋七十五。遗言施身山林。门人从之。仍敛余骸。塔于终南山。

　　隋智闰

　　不详姓氏。襄阳人。性于佛法若宿习。年始二十。即趋邺下。会遵统开十地。从受业焉。复学华严涅槃。寻依光统听四分。且兼小论具辩通塞。时号博瞻。鲜有能加之者。久之。渡江事长干辩公。究三论。后还汉阴化导。大业初。住慧日。会征辽左诏祷江于岷蜀。还至西京。以疾卒于禅定寺。年七十有五。时大业十年也。

　　隋净业

　　俗史姓。汉东随人也。既出家受具。研精律部。即依慧远法师。禀涅槃之指。已而负帙从远应诏入关。餐承幽理。晚学摄论于昙迁禅师钻仰诚至。开皇中。隐居蓝田之覆车山。众为筑室。今之悟真寺是也。仁寿二年。诏送舍利于安州之景诚寺。置塔之瑞见于别传。大业四年。诏入鸿胪寺教授客僧。九年诏徙住禅定寺。忽谓其徒曰。吾兹欲反覆车。便成长往矣。别未淹旬即化去。大业十二年二月十八日也。寿五十三。

　　隋敬脱

　　史不详姓氏。汲郡人。小年出家。究明成实。又善声韵字书之学。体貌颀硕。时谓之僧杰。语闻。诏住慧日道场。帝欲悉试京师诸德。孰为刚亮。一日并诏入元武殿监门即段文操拔刀逐之。诸德皆走。脱独安然。无所顾。徐语操曰。卿何事相迫乃尔。竟上殿坐论佛法。帝顾操诡曰。众僧固不知朝廷法。汝监门以俗礼相加。至如脱法师然后可尔。其他能无怖乎。盖阴异之云。诏赐大竹扇面松抱高屧。即使手持足着以出。帝目送之曰。诚僧杰也。大业十三年。卒于东都鸿胪寺。寿六十三。脱尤孝。虽游历。置大檐。处母与经卷笔墨各一头。至食时坐母树阴。入村行乞。作大字遒逸可爱。得者辄藏去　沙门法楞专弘地论。与脱齐名。亦同所居寺。

　　隋僧朗

　　恒州人。幼出家。学大论杂心。旋以唱演。负笈骤臻入关。住空观寺。复事弘扬。然言笑温雅。心𦚾宏博。时有问者。或素所未闻则合掌。答云某也学未及此。故诸大德以其有谦德而不敢加诮。仁寿初。诏送舍利于广州灵鹫山果实寺。将置塔掘基。得宋梵僧所记。遂以葬。瑞征弗述。大业之季。终于所住。寿七十余。

　　隋本济

　　生宋氏。西河介休人也。祖考皆以隐德遗后世。济龆龀。淹贯经史。稍长志空寂。遂出家从信行禅师学。时开皇初也。年十八。戒定兼进业。弘集录。着十种不敢斟量论六卷。指意清诣。诚得大法之归趣焉。大业十一年九月十二日。卒于所住之慈门寺。寿五十有四。弟子道训道树奉尸陀追建白塔于终南山。麓。勒铭颂德焉。沙门善智尤善集录。妙简锱铢。精穷理窟。祖师信行。雅相标致。尝以光阴四分之一。用资形累。通夏翘足。摄念观佛。着顿教一乘二十卷。先济九年卒。是于宗门之兄弟云。葬附信行墓右。

　　隋智光

　　江州人也。蚤从居公学摄论。声名高出侪辈。开皇十年。诏偕居公入京。住大兴善寺。仁寿置塔。诏送舍利于循州。循既远在岭南。为法忘劳于光有焉。及归秦壤厌喧慕寂。卒投老于庐阜之山舍。

　　隋昙遂

　　材器宏伟。故凡智度唯识摄大乘性相之旨罔弗淹练。苟负笈踵门者。皆充然有所得。而悦服不已。仁寿中。诏送舍利于晋州。而置塔于州之法吼寺。得胜地也。

　　新修科分六学僧传卷第二十二
卍新纂续藏经第 77 册 No. 1522 新修科分六学僧传


　　新修科分六学僧传卷第二十三

　　浙东沙门　昙噩　述

　　　　精进学

　　　　　义解科(三)

　　唐昙良

　　生潞之栗氏。年逾志学出家。讲大论识者为之赏音。入京住真寂寺。仁寿诏送舍利于亳州开寂寺。寺与老君庙相去不远。于是置塔而葬焉。卒年八十余矣。

　　唐智嶷

　　姓康。其先西竺唐居人也。后居襄阳。至嶷且十余世矣。性敏于佛事凡法华诸经。不待师授。纯熟如故习。昉剃落即通大部。仍传慧远十地。于进具之后。入关住静法寺。仁寿置塔于瓜州崇敬寺。嶷卒以禅悦自老。而无所事于世俗云。

　　唐灵璨

　　出怀州远公门人也。游学邺都。研蕴正理。十地涅槃备经讲授。俦侣十人。随远公入关。住大兴善寺。开皇十七年。诏补众主。住净影寺。仁寿置塔诏送舍利于怀州之长水寺。顷又送泽州。古贤谷景净寺。起塔。泽固远公生地。初至州治。阅旬浃间。十八种相前后迭起。后璨复徙大禅定寺。唐武德初。卒于所住春秋七十。

　　唐海顺

　　姓任氏。河东蒲坂人。幼孤。事母孝。年当志学。始从沙门道愻出家。诵习勤敏可爱。登具后。持守高洁。尤勇务定业。乃以为三轮之中。口过特甚。因缄默不言。却扫蓬扉匡坐而已。时栖岩寺沙门。神素性嗜幽栖。学专大论。顺荷帙而咨参焉。然其徒颇众。钻仰尤多。及顺上请意其微有厌色。退而叹曰。昔陈亢问一得三。今亦得二矣。素曰何谓也。曰一则见忤容。二则闻妙义。素惭。尝从容言于素。曰顺也旷劫深尤不逢贤圣。周旋五趣。莫能自免。致生兹秽土。对此凡缘未能出有欲河。登无为岸。将不由心驹失辔而晦沈坑掐者乎。因涕泣濡襟。又曰每念二轮交辙息驾。何由六道长驱。思归无路。所赖生得为人启期亡忧于贫贱。出家弘道僧度不易于公侯。顺今兼之。一何可庆。且以大冥之室。仰属传镫。虽不面奉如来。而幸遇法师耳。不量短梗。辄揆深源。愿即赐以明珠投之浑浪。则一生有获千载无恨也。素曰敬闻君子之志矣。素后累更僧任竟罢法席。未几。又致书沙门道杰以穷禅理。杰有答俱不录。且作三不为篇。其一曰。我欲偃武修文。身死名存。研石通道。祈井流泉君肝在内。我身处边。荆轲拔剑。毛遂捧盘。不为则已。为则不然。将恐两虎共斗势不俱全。永绝今好长存来怨。是以反迹荒径。息影柴门。其二曰。我欲刺股。锥刃悬头。屋梁书临雪。彩牒映萤光。一朝鹏举万里。鸾翔纵任才辨游说。君王高车反邑。衣锦还乡。将恐鸟残以羽兰折。由芳笼餐讵贵钩饵。难尝。是以高巢林薮深穴池塘。其三曰。我欲炫才鬻德。入市趋朝。四众瞻仰。三槐附交。标形引势。身达名超。箱盈绮服。厨富甘肴。讽扬泫管。美咏歌谣。将恐尘栖弱草露宿危条无过日且靡越风朝。是以还伤乐浅惟知苦遥。其格言彝训不能尽述。武德元年八月十五日。卒于所住寺。春秋三十。先是沙门行友与顺厚善。顺每垂戒勖而友作息心论以对。沙门慧本尝约顺遁去。而不果。故顺言及则兹然其悦义敦旧如此。

　　唐智琚

　　姓李氏。新安寿昌人。父袆梁散骑员外郎。琚始听坦师释论。次听雅公般若论。又听誉公三论。年二十七。即就敷杨辨才无碍。众所知识。及坥将迎以五部大经嘱累。声誉载隆。玄素攸仰。尝谓入室弟子明衍曰。吾以华严大品涅槃释论四部义疏。付嘱于汝。再三握手忽然而终。于常州之建安寺。武德二年六月十日也。窆于毗坛南寺之旧兆。衍姓丘氏晋陵名族。

　　唐昙瑎

　　江都人也。学精成实。兼通涅槃大品诸经。每坐法筵。征难蜂起。学者惮焉。炀帝居晋邸造寺京师。延瑎居之。内史令萧琮昆季。屈礼受学。其以德服人如此。仁寿末。诏送舍利于熙州环谷山山谷寺。获瑞应焉。不书有别录也。

　　唐法侃

　　荣阳郑氏子也。幼𨽻泰山灵岩寺出家。登具之后。从渊法师。研究十地地持之旨。齐历告终。周废大教。乃南度建业。隋既平陈北止江都安乐寺。曹毗信士为解摄论。当侃覆叙。毗自听之。每于隐义。毗必合掌称善。隋炀居晋邸出镇杨越。召住日严寺俄而退归。栖心止视匠物弘多。隋仁寿初。诏侃往宣州安置舍利。未几。又往黎州皆获瑞征。具如别录。国初诏选十大德。充统摄僧尼之任。而侃以仪矩恬肃预其数。晚徙居兴善寺。武德六年十一月卒于寺。寿七十三。葬京之东郊。侃少服紫石。至是遂发疾。医者教以益啖猪肉压之。侃曰。人生必死。宁得尔耶。其坚护戒足如此。

　　唐善胄

　　生瀛州淮氏。辞俗。钻研六论涅槃。齐亡南奔陈境。时属荐饥。莫之行丐。或得一饼粗延喘息。以致羸悴。见者忽之。偶至一寺。方讲即入往来论义三番高座不能对。饮气而殂。胄始不知也。他日造则见治丧具。问其故乃曰。法师昨为北僧所难而死。胄寤为已遁去。后过他讲。亦如之。连毙三人。遂发闻吴越。隋初北归。依远法师。住京邑之净影寺。覆述。竖义锋锐不可当。玄侣盈千。莫不叹服。远制涅槃疏胄辄命笔刊削。远闻戒曰。吾死后乃可。尔今如此无乃甚欤。胄曰。使法师即世则孰知胄者。尚何修定哉。远从之。逮远逝。诏为涅槃众主。住净影寺。开皇末。从蜀王秀开导岷嶓施利悉营尊像。送京师供养。会文帝置塔葬舍利。诏往梓州牛头山华林寺。瑞应具别记。太业造寺。又应选命俄住禅定。弘业而夙疾作。然法席之盛不减于旧。未几。良差胄曰。吾其能久乎。或问其故曰。老而死理数然耳。十三年欲反元所住寺。众不许。因取土窒口。众惧许之。武德三年八月。终于净影寺。春秋七十一。胄初卧疾间。谓其门人曰。吾平生正信且用心教门。未尝怠。其生净土必矣。戒扫汛房宇以俟。忽起坐合掌曰。世尊来也。顾侍人曰。安置世尊坐。又作忏悔惭愧状。良久曰。世尊去矣。鞠躬如送客者。遂卧不复语卒。葬于城南韦曲之北崖。弟子慧威嗣。今住大总持寺云。

　　唐慧觉

　　齐之范氏子。素明华严十地。荣名远着。门学成风。大隋阐隆像法。诏置武德寺于并城之南泽盖昔文皇相周之时。躬履锋刃。失捷逃难之地也。以觉慧解彰。闻诏居之。受请高阳众盈千余。地隘莫容。有施主为造大堂。不日而就。升座竖义。闻者惬寤。着华严十地维摩等疏。并缵义章一十三卷。行于世。武德三年。猃狁南侵。觉时小恙。谓其门人曰。吾去矣。门人曰。虏𡨥阻绝人路。去将安之。曰生死道长明当别矣。乃悉出所畜。饭嚫其众。正念泠然逮且而化。春秋九十矣。

　　唐道颜

　　定之李氏子也。初以涅槃十地从远公学。讲授开悟尤多。入京住净影寺。仁寿置塔。诏送舍利于桂州以葬道远而俗鄙。佛事无梗颜之力也。

　　唐宝袭

　　贝州人也。出家为雍州三藏僧休法师之弟子。年十八。即宗智度论声动时杰。开皇十六年。诏补大论众主。仍于通化寺。四时开化。仁寿置塔诏送舍利于嵩州嵩岳寺。久之。又送于邢州沈爱寺。灵瑞见别传。文帝升遐建禅定道场。蒙召供养。武德末。卒于所住。春秋八十矣。弟子昙恭明洪皆善先业。恭于贞观初。充济法上座。后入弘福知普光寺任。洪亦入普光知浴事月再浴僧。且志生内院。

　　唐慧迁

　　瀛州人。蚤岁落发。爱玩地论。负锡求慕郢匠。及见远公并通涅槃地持百家之说。每至讲授则群师具叙。齐亡法废。南奔于陈。隋兴北归。仍从远入关住大兴善寺。开皇十七年。诏立五众。补迁为十地众主。于宝光寺弘演。仁寿二年。诏送舍利于乡里之弘博寺。置塔瑞应具别录。四年又于海州安和寺置塔葬舍利。迁于京邑频开十地。法筵之盛无与比者。晚住禅定道场。武德末。卒于所住。春秋七十有九。

　　唐道庆

　　其先广陵戴氏后。度江家于无锡。年十一。事吴郡建善寺藏阇梨。出家。年十七。入都听彭城寺成实论深文奥义。举莫之遗。故时匠谓其悬日月于胸中。注江河于口内。此诚当其目矣。陈亡朋侣雕丧。遂归乡里之凤光寺。化诱如初。后徙毗坛弘业寺。阐导无替寒暑。武德九年八月。终于寺房。即以其月二十三日。窆于扶塘之山。同寺沙门法宣谒铭勒碑文不录。

　　唐静藏

　　俗姓张。泽州高都人。九岁依清化寺诠禅师出家。研习定业。具戒后益尽理趣。宗徒有归。年二十三。从乡里太德远法师于京师。会远卒。乃遍阅法席听禀经论。然于摄论十地尤所专志。还住净影寺弘导有众。大业九年。诏入大鸿胪教授东蕃三国僧并遵义训。武德初。诏以大仆卿宇文明达持节招抚河南。北将行。达以尝受归戒于藏也。遂诣藏别求指诲。藏曰。世界无常。佛有诚诰。别易会难。愿自珍重。达以藏言有验再拜曰。弟子必不反。愿师阴加祚祐。至相州果为贼王德仁所害。其子世寿奏请蓝田散谷废寺修立度僧二七人。以严冥福。帝问。欲何名世寿以询藏。藏曰。此山上有润玉。下有流泉。可名玉泉寺。成延居之。近远道俗。造山修觐皆为之发药。武德九年。十二月入京染时恙。终于寓邸。春秋五十六。弟子道删今住终南至相寺。

　　唐普明

　　生卫氏。蒲之安邑人。始依外兄道愻法师出家。年十三矣。愻又使为延兴寺沙门童真弟子。性聪敏以大法为己任。负笈周游。曾无定止。是以经论满抱。侪类皆厌服。年十八。开胜鬘起信。登具后。则专究涅槃四分摄论。年二十四。开涅槃。三十。开摄论。言粹义畅。学者臻萃。大业六年。诏处大禅定道场名列上班。一坐。十八夏。武德元年。诏住其乡之仁寿寺。从民望也。昼讲夜禅。一遵教典。旦日诵戒本一遍。金刚般若二十遍。六时礼忏。悉以回向。净土终身行之。无所变。诸雕像写经。兹不复载。既而终。春秋八十有六。弟子义淹尤修洁。能世其业。穴蒲阪东原而敬迁葬之树碑其侧。

　　唐法周

　　史失其乡里姓氏。学于涅槃摄论。尤究心戮力。游京师住曲池之静觉寺。地有泉石竹树之胜。时与同志。笑谭其间。由是德益蓄而名益起矣。仁寿奉诏送舍利于韩州修寂寺塔焉。周于唐贞观初。以疾卒。时年八十矣。

　　唐惠诞

　　雍州人也。夙从昙延法师。听涅槃摄论遂得其旨。讲授之际。有可观者。初住延兴寺。仁寿奉诏送舍利于杭州天竺寺坎而置塔。得一古函。安葬其中。略无所歉。诞后以唐之贞观初。卒于所住寺焉。

　　唐辨相

　　瀛州史氏子。早依远公。学十地于少林大小三藏。遍窥其奥。而于涅槃尤精核。后南游徐部研究摄论。披阅毗昙。名播东壤。开皇七年。随远入关住净影寺。弘通侍养。二者俱至。仁寿置塔。诏送舍利於越州大禹寺。灵验具别录。还京开导益盛。大业初。诏入东都内道场。今上居秦邸教旨召居胜光寺。晚以素业所资。慧门初辟。追崇净影。仍就讲说。又图远形相敬礼。贞观元年。以疾卒。寿七十余。

　　唐道杰

　　其先弘农杨氏。汉大尉震后也。徙居河东安邑之鸣条。隋开皇十一年。甫冠。遂东投闻喜依真莹法师剃落。寻具戒。遣学涅槃项之往岘头山诵习法华。因念曰。经不云乎。所闻宁少。所解须多。欲通其要。必俟博游。十四年。从青州何记论师所。采涉成实论二年。记以为吾论其兴矣。子能有始终者。吾诲其敢怠乎。未几。而记迁化。于是周流齐土。遍阅装寂安艺之门而道滋进。仍依沧冀魏念二师。习毗昙论依道尚于清河洪该于汲郡。练治成实论。讫四载。尝与该公定义谓论有云。唯一苦受而有三差。此文岂非以一行苦为苦受。而三差者。正以于一苦受。而随情说三受也。此是经部师计而䟦摩述以为宗。可不尔耶该曰然。杰曰。若使果起酬因。说苦受为乐受。亦可因成感果。说恶业为善业。若言善业感乐果。善业非恶业。亦可乐受酬善因乐受非苦受。若言乐受酬。善因而体。即苦受亦可善业感恶果。而体即恶业。若言唯是一苦受。随情说妄乐。亦可唯是一恶业。随情说妄善。此中句意覆却例决终是一妨。该茫然。开皇九年。自卫适邺。学摄论于林法师。又禀四分于洪律师及志念法楞二师。赴隋。汉王召乃与俱读婆沙论。三载颇穷其指。尝难念师曰。若触空非触入处者。亦应识空非识住处。若以识非分。是识住处者。亦应触非分是触入处。念公含笑直视而已。仁寿二年。受楞法师十地等论。于时如智景之大论十力摄大乘。两达之涅槃。舜龛之律部。皆萃并晋而扣击同异。有可观者。故时人谚曰。大头杰难人杀。文帝崩晋阳乱。遁归乡里。阐阿毗昙心地持等。五六过。叹曰。言说之妄。终无益于生死。遂依真慧禅师于麻谷思择观理。深入缘起。慧以其宿习所致极赞美之。后约成实安般法尤有发明。徐俾神素法师集诸部之言安般法者。以利后来。武德元年。或请开十地论。杰笑曰。昼讲夜禅吾志决矣。即为开之。凡三十余遍。且遣门人二十辈。分化于外。贞观元年七月二十八日以疾卒。寿五十五。初桑泉樊绰素与杰友善。绰既亡。其二女。忽梦乘空至曰。吾生西方极乐土矣。今来迎杰师耳。杰卧病亦尝见绰在其旁云。绰尝为沙门。周废教遽内室。至是杰瞑。众闻乐音香气满空中者。

　　唐功迥

　　姓边。汴州浚仪人。六岁。慈亲口授观音经。忆持如。宿习。十六岁。释俗服入泰岳苦心忘倦。二十五年。遂于慧福寺开十地胜鬘。晚撰法华疏五卷。且前后讲演五十余遍。每至药草品天必降雨。又制佛地般若无性摄论论疏。未几卒。寿六十六。未卒之前。异香灵光连二夜。见于所住室。迥谓门人曰。愿乘此瑞往生乐土。因不食二十日。终之日常所汲井亦竭。既殡数日始复旧。

　　唐神迥

　　俗姓田。冯翊临晋人。弱龄舍俗问道四方。虽广融三藏而以大论著名。尤善辞章。既序引注解群经。且有文集四十余卷。行世。每于春首放浪丘壑。夏则结制京寺禁足不出。殊怀简傲亦季世之僧杰也。故时人为之谚曰。大论主释迦回。法界多罗一时领。以其竖义之际。须英俊三五辈别难。然后迥总领而通之。隋大业十年。召住禅定寺。贞观初。诏入鸿胪以大论训诲三韩僧。三年遂拥锡游蜀化偃风草。四年七月一日迁神于法聚寺阇维于升仙桥南。弟子玄察收其余烬。与同学玄究缮塔于终南山之仙游寺究为文以铭究颇才藻未立而终。

　　唐智琰

　　字明璨。生吴之朱氏。祖献梁员外散骑侍郎。父珉陈奉朝请。母夫人张氏。梦升通玄寺塔。坐相轮上远视虚空。了无惧意。遂妊。琰及生辄异群童。八岁事通玄璩法师出家。十二岁覆诵法华经。十六岁。入都学报恩寺持法师成实论。条振颖拔。宿慧开发。十九岁。归觐二亲于乡里。仍于本寺弘演。辨对如流。四座骇叹。寻进具于京之秦皇寺延法师。未几。依大庄严寺爝法师重研成实。新本意得情款。其功倍矣。陈至德三年。二十有二岁。方朝廷建仁王齐。诏名德百员。升高座。琰居其列。而折机纵难。上尤欣赏。公卿百辟莫不爱其闲雅伏其敏捷。陈亡即东遁虎丘山中且三十载。其间若隋尚书令楚国公杨素左仆射邳国公苏威或投戈接礼。或委使承颜。炀帝在蕃邸出镇扬部。盛招英彦。书币既至。不得而辞。俄以疾返旧隐。文帝数降玺书候问。季年锋镝沸腾。海寓同弊。檀越门人迎出毗坛。十载国朝。天下静谧。武德七年。苏州总管武阳公李世嘉公私同请。贞观八年十月十一日。终于虎丘之东寺。寿七十一。以其月二十二日。窆于寺之南岭。常州弘业寺沙门法宣与寺主智峰等。树碑。惟琰平生修十六妙观。祈愿净土。行法华金光明忏悔法。其感应之至。炉未爇而烟起。瓶才空而水溢。造弥陀像。行三种净业。结会五百人讲涅槃法华维摩各三十遍。观经一百一十遍。

　　唐法砺

　　其先赵之李氏也。后以宦游。遂家相。砺则相产也。其牙齿自始生。至老死皆坚。完无动摇脱落者。年十五。灵裕法师度为弟子。受具后。从静洪律师学四分。又听集恒州渊公大义。故能于开阐之际。辞吐简诣。攻难弥坚。尤为识者所称赏。晚复游揽江南。倦于讨击。乃返邺中开导昆季。隋历告终。徒侣解散。属有唐启祚临漳令裴师远迎以说法。久之。化风大畅。而升堂入室者。相继时慧休法师方以义理之学。获誉当世。砺与友善。乃因之以着本疏而该博斯称。贞视九年十月。卒于邺之日光寺。寿六十七。平生讲律四十余遍。制四分钞十卷。羯磨疏三卷。舍忏仪轻重叙等。门人道烁徇缘卫州。诚亦青蓝冰水云。

　　唐道基

　　俗姓吕。河南东平人。年甫十四。负帙游彭城诸师间。讨论奥旨。隋太尉尚书今扬素见而顾。谓诸公曰。基法师佛法之寄也。即请于东都阐扬心论。大业初。着玄章并钞八卷。行世。五年诏。住慧日道场每义集御驾临幸。公卿大夫。咸在。诸德推基升座不敢或先。及中原𡨥荡。又鼓锡巴蜀。敦阅大乘。遂约摄论著章钞八卷。海寓传袭。国朝贞观初。将修疏。十年二月终于都城之福感寺。寿六十余。时蜀有慧景宝暹皆宗摄论。

　　唐智徽

　　俗姓焦。泽州高平人也。年十三出家。依州之清化寺。随远法师。听学偏𨗉涅槃。性勤恪。昼供僧务。夜读章疏。受具后。尤敦谨戒捡。岁开涅槃十地地持维摩胜鬘以为常。炀帝在御加礼焉。大业七年。诏入东都内道场。久之。兵起徽杖䇿归乡里。行檀尽捐积蓄。弗靳。获济者众。怀州都督郧国公张亮。请受菩萨戒。且阐涅槃经。夏满席散。徽亦告终。贞观十二年。三月二十日也。春秋七十九。徽极仁孝。每升座有所部析。辄曰。大师意如是。因涕泣数行下。每谓其徒。父母生吾肉身。法师生吾法身。思报此恩。惟有弘教利物耳。舍此莫可为也。

　　唐法恭

　　生吴之顾氏。初娩有异光烛室。童年事武丘聚法师出家。登具后。受成实于余杭宠公毗昙于玘公。建宠将终。乃付以尘尾托之。道统。自尔法席之盛。不减前辈。复游建康。询历宗匠。尽祛平生碍膺之惑。旋轸乡里。其进修视昔有加。隋开皇中。刺史刘权躬谒山庭。起住回向寺。国朝贞观十一年。诏与常州法宣。同赴洛对杨黼扆侍燕经筵。屡赐缣。且留供养。魏邸出牧雍州闻而敬慕遥致书疏。请为戒师。既发大心。仍颁丰施。于是朝野缁素。骈肩而至。负笈而趋矣。十四年十月十六日。迁化于西京大庄严寺。春秋七十有三。诏加赙赠官给灵舆资费。使弟子慧驡扶护归。葬。以十五年二月十五日。窆于山之南岭。碑则中书令江陵公岑文本序朝散大夫著作即刘子翼铭。

　　唐神照

　　姓淳于。汴州中牟人。年九岁。隋乱亲戚故旧皆零替。所依赖者。独母而已。未几。母亦逝去。无所托年十二投尉氏明智律师出家。于时海内初定。学徒云集。糇粮未充。照巡乞村邑。周给六祀。劳而无倦。夜诵法华胜鬘虽久人无知者。受具听律。又往邺下休法师所。究摄大乘论。一遍无遗。因呼之为一遍照而河南一遍照之名。遂行之。至今。复依空法师于许州研杂心论才八卷。为省师疾而辍。他日开阐通贯无异。尔后华严涅槃成实杂心随诣略不辞。造像数百铺。写经数千卷。尽输所积。能断金刚般若经新译。寻括辞理似少一行。及验贝本果然。贞观中。以疾卒于安业寺。寿五十九。

　　唐玄会

　　字怀默。姓席氏。其先安定人。祖官京兆。因家于樊川之秘坂焉。年十二。精苦绝伦。仪矩秀挺。汉王谅见而奇之。特奏出家。住海觉寺。依总法师究涅槃推以覆述造涅槃义章四卷。义源文本时文释钞四卷。武德初。沙门昙显道开国望。造慈悲寺奏以为寺主。于是引接后昆。弘演此部。殆四十遍。性尤谦抑。弗滞一隅。但有座席。皆加采涉。纵复旧文。倾泻如新。斯诚象末罕俦也。总法师曰。吾何德而能致此入室之子乎。相法师曰。经谓后五百岁。有福智者。其此子乎。不然。曷足以振大教于今日哉。岳法师曰。此公就我学俱舍。盖欲以同事摄耳。妙庄严世善知识。非此公而谁。振法师曰。此公就我学迦延。盖欲以赞成我也。夫以大道而下问于小术。是非回象龙于免径邪。贞观八年。诏住弘福寺定业益进。尝梦登无量寿佛手遂像弥陀一座常拟系念方欲遁之山林以终其身。众挽留请。开涅槃至诤论而魔事作。因反慈悲寺卧疾。见佛来迎而瞑。十四年五月二十七日也。春秋五十有九。葬高阳原后于城之西南隅。起砖塔徙遗骸供养。

　　唐僧辩

　　俗姓张。世居渚宫之南阳。自梁氏失守。遂入关为冯翊人。七岁。读书日诵千言。十岁虽未剃落而数以升座。覆述维摩仁王二经。获誉于时。隋开皇初。诏苏威度僧三千人。且先试所业辩年最小而所习淹稔主司善之。遂获免众试类得出家。受具后。从智凝法师寻讨经论。累阅寒暑。大业间。居禅定道场。武德之元。出关弘化蒲虞陕虢间。尝于芮城开摄论。听者骈拥。檀越使帐幔其上以容空露。已而道士致问。辩曰。正法自明。邪风故翳。道士益欲进。忽风起。帐幔缠结。冠褐。尘盆塞口鼻。余人皆莫觉。卒大笑散去。贞观间。置翻经馆。诏徙弘福寺。证义道岳法师阐俱舍论因辍己讲而听之。随出钞三百余纸。十三年六月十三日。卒于所住寺。时方亢旱。炎曦隆赫。停龛二旬颜貌明润。逮葬而雨率土。欢抃。寿七十五。着摄论中边唯识思尘佛性无性等。章疏并行世。

　　唐道亮

　　赵之栾城赵氏子。年十五。依莎坥禅坊。备公出家。备自十六。至八十。阐弘大论。名重两河间。亮咨承久之。乃蒙遣往封龙山诵经。俦侣三十。并事禅那。素无净人。惟亮齿稚位卑。日营众务。徒跣舂粟。积至七年。承闻瓒禅师盛化并部。既受具。即往从之。究定学。又徙无量寿寺从严律师。习律。自尔专业四分矣。未几。侍严往石州听地持论。别为其地之员秀才者。开起信论。且往吕州听龛律师讲。而后归。唐初诏住满师义兴寺自常敷唱以振厉。后辈。及还乡里。其师备公尚无恙。欣其有所成立而来者觐也。为建律筵横经请益者数逾八百。分镫之士。四十余人。至今贞观十九年。寿七十矣。

　　唐道洪

　　俗尹姓。世居河东父嚁仕隋江陵令子五人洪其三也。开皇六年。十三岁出家。事京邑昙延法师专究涅槃。覆述通畅。复受地论于愿法师傍贯余经。德器崇振。文帝崩。诏居禅定道场。自尔弘演无暇日。贞观初。诏为律藏寺上座。居无何。诏任大总持寺主。十四年。赴宝昌寺。涅槃之请。时有白雉训狎不去。以至终席弘福寺译经。诏证义讲涅槃八十七遍。季年以疾卒。寿七十九。

　　唐道因

　　姓侯氏。濮阳人也。七岁丁内艰免丧。求师于乡里之灵岩寺。不浃旬。诵通涅槃二帙。落发益加砥砺即事讲演。及升戒品。旋习律仪。时彭城嵩法师。传摄大乘论。门徒鼎盛。因于众中过见推揖。每令覆讲后隐太岳凡阅四秋。将诣洛无与偕者。方以时禁不可独行。但念观音。旁有皓首沙门。从何许来相𢹂入城。忽不知所在。人以为冥感所致。避难三蜀之多宝寺。开摄论维摩。听者千数。宝暹法师东海人也。尤负才艺。傲视群众。每造因辄改容。酬遣总管邓国公窦琎行台左仆射赞国窦轨长史申国公高士廉范阳公卢承庆。岳牧官僚。俱申虔仰。而彭门山寺久经颓废。因以习道安居之暇构坏营圮。蔚成净坊。尽刻三藏经典于寺之北岩。玄奘法师。翻译于京师大慈恩寺。诏起因校定。兼充正义。奘师深加叹赏。慧日寺主楷法师延请说法。帝城缁侣。得所未闻。专业涅槃华严大品维摩法华楞伽等经。十地地持毗昙智度摄大乘对法佛地等论。及四分律等。摄论维摩有疏。显庆三年三月。终于慧日。明年反葬于彭门。春秋七十有二。

　　唐普光

　　史失姓氏。乡里素事三藏奘法师。勤吝非侪辈所及。其智解尤莫可测。后预传译。由是嶷然独见头角。初奘以旧翻俱舍论文义多缺。因出梵本再译以授光。其义多是西印萨婆多师私所记忆。光为着疏解判。行之。且奘自贞观十九年。终于麟德元年。出大小乘经律论。七十五部。一千三百三十五卷。光所笔受。十七八。晚于玉华宫。出般若经裨赞之功。殊甚。

　　唐道世

　　字玄恽。其先伊阚韩氏。祖代官京兆。子孙家焉。年十二依青龙寺辞俗名犯大宗庙讳。以字行。

　　研核律部。尤慕上乘。显庆间。以奘师新翻经论。入内共养。仍选慈恩寺大德轮番行道。不替于时。世预其列。

　　及东宫造西明寺亦以英博召居之。时宣律师盛阐毗尼。世辅翊不敢怠。复编类一书。号法苑珠林。百篇厘为十帙。以使内学披揽。余著述颇多既而卒。寿腊之详。史不具述。

　　唐法宝

　　久依奘法师。学方译婆沙论。宝以非想见惑之疑。请益奘。因别出十六字入论中遮难辞。宝白曰。此固梵本语邪。奘曰。吾以义意作之耳。宝曰。师岂宜以凡情粉饰圣量哉。若俱舍之六离合释义尤以宝为定。时光宝二师之。于奘师是犹什公之得融睿云。长安三年。义净三藏就福先寺西明寺翻译。诏偕法藏胜庄等。证义闻誉益着。

　　唐道光

　　姓褚氏。未详何许人。年逾龆龀。即出家。受具后。遂学毗尼于光州岸公。门下。素持诵法华至老尤不怠。上元元年。示疾终于钱唐之法华寺。春秋七十九。法腊五十八。

　　周会隐

　　史失载氏族。素以道德学问。有名京师。麟德二年。诏与西明寺玄则等十人。撰禅林要钞于北门西龙门。修书所其书盖集大藏诸经。精义所成也。进呈。诏藏之秘阁。隐亦尝预翻译。兹不录。

　　周圆测

　　幼明敏。讲新翻唯识论。既得时誉。后讲新瑜伽论。尤得其指。盖二论译毕。奘公私为其弟子基师弘阐。使专其美。而测辄窥窃。以先发之而破其情计。然能以法为乐如此。天后初。诏入译经馆。充证义员。出大乘显识等经。

　　周嘉尚

　　蚤从三藏奘师研习诸论。晚于玉华宫。译大般若经。充证义。缀文之职。及奘之疾使悉疏所翻经论部卷数目。所造功德读于前。奘合掌欢喜以谢。天后初。诏入义净三藏译场。时称宿匠云。

　　周彦悰

　　久游三藏奘师之门。贞观末。翻译馆开人物尤盛。光宝之徒角立。而悰长于著述。与沙门慧立相流亚。立尝作三藏西域记备言所历诸国山川形胜。道里夷险。风俗美陋。而悰为之笺释。以行世云。

　　周义忠

　　生潞之襄垣尹氏。甫九岁。即依淄州沼阇梨出家。沼使诵涅槃大经。未几而习复。无小脱误。时年十三矣。年二十受具足戒。深研四分律。旁通十二门论。且为众开演。沼谓之曰。蹄涔之水。恶足以容吞舟之鱼。慈恩基师方有声海㝢。遂相与𢹂持而就学焉。阅五年。而受法华无垢称等经。百法因明俱舍成实唯识等论。高座屡登。长筵每展。于是着成唯识纂要。成唯识论钞。法华经钞。无垢称钞。百法论疏。忠平常必向西北方。行坐冥心。兜率内院以祈往生。一日晨兴澡漱讫。望空拜如有所祷。顷之跏趺命诸子。教戒忽异香充庭。光影烛室。忠合掌仰瞩曰。秽弱比丘。何烦大圣。躬至接引。遂逝。时年七十二。

　　周慧沼

　　夙业翻传。始依三藏奘师于大慈恩寺。后从大乘基师及菩提流志。译大宝积经于崇福寺。选充证义员。

　　周宗哲

　　西河平遥人也。稚岁天资聪颖。既寻师范。属三藏奘公。方翻经论哲从之。时历周星。学穷诸典。其淹贯该博。于奘门下。号得意。启后又谓之为法江哲。哲曰。为谢诸人。毋为此目殊。不知法海近在乎太原也。所指者。盖浮丘云。尝着义例沼法师以其佛位三事喻中。三点三目。强分上下。胜劣配属。太成巧诬。噫是岂知哲哉。

　　唐浮丘

　　姓张氏。太原人也。挺然奇表。慧悟绝伦。博综群书。言分雅俗。尤于瑜伽论志意加到。四方学者。争造其门。然讷于宣剖。深藏若虚。于时哲公方盛有辨说之誉。独知所推。许以法海之目归焉。年七十余终于所居之崇福寺。

　　唐道成者

　　不知何许人也。显庆中。设席京师。敷弘四分。采禀之侣。有同雾市。虽文纲出澄照之门。然亦升堂入室屡矣。且怀素著述多本于成。垂拱中。日照三藏译显识等经。诏成与明恂嘉尚证义。后莫详其终。

　　唐恒景

　　生当阳文氏。贞观二十二年。恩泽出家。初依文纲律师。研究毗尼。后于覆舟山玉泉南十里所。别立精舍。号隆兴追智者弹师故迹。修习止观法门。自则天称制中宗纂历三被诏入内供养。尊以师礼。从受戒法。景龙三年诏许归山。先尝追召天下义行高僧。二十余人。常于内殿修福。至是散齐。仍诏中书门下。及诸学士等。于林光殿。送景。上亲赋诗。中书令李峤。中书舍人李乂等。皆应制和。时江陵道俊玄奘亦以还乡。承御赐则其荣于衣锦昼行多矣。着顺多义论二卷。摄正法论七卷。佛性论二卷。先天元年。九月二十五日卒。春秋七十九。弟子奉葬于所住寺之西原。

　　唐智升

　　未详何许人。悬解二乘。尤善毗尼。然于著述盖出天性。每以大藏之目。虽有聂道真道安明佺等。所撰晋魏汉等录。亦姑以记其翻传岁月。人物名字耳。若其同本异出。以一为二。以旧为新。后先浑淆。真伪杂滥。则其过不可枚举。乃于开元十八年庚午。撰开元释教录二十卷。其甄别之至。遂能黜江泌女子之文。以塞妖忘之源。后有作者如圆照之贞元录。犹相去远矣。又续道宣内典录一卷。靖迈图纪一卷。

　　唐圆晖

　　史失载俗氏。夙有名关辅间。为学粗究性相。尤专志俱舍。时礼部侍郎贾曾好之。每邀晖谈演。至若非想见惑得非得章。其文义号繁难者。则伸畅梗概。莫不晓然。每病古师疏指难。寻乃与圣善寺怀远律师节略注释。使其径捷。以便学者。后有崇廙者。为钞以解焉。古疏出光宝二师。今独晖疏盛行于世。

　　唐玄逸

　　姓窦氏。玄宗神武皇帝从外父也。标姿㧞俗。学业名家。既厕缁流。披阅龙藏。乃喟然叹曰。去圣时遥。简编倒错。一至尔乎。遂据古今目录所载。大小乘经律论。东西土圣贤集。一千八百部。以校酬其卷帙。详考其音字。总为书三十卷。疏释教广品历章。行之天下。然不为富贵所纵。而能以空寂自治。苟非有大过人者。曷足臻是。猗欤伟哉。

　　唐灵㠋

　　不知何许人。干封中。于西明获与南山宣公法席。切问近思。靡惮行役。然所师承。亦莫克定。晚惧失宣意指。乃复随宣所讲收采。以解删补。钞中别号为记。又撰轻重诀。遭世丧乱。遂尔湮没。哀哉。

　　唐吴兴法海

　　字文允。生丹阳之张氏。少𨽻鹤林寺剃染。寻访师友。研究经论。于是东鲁之书。西来之指。悉探其源奥。尝谓人曰。佛学无他。惟心地而已矣。余皆椎轮也。天宝中。预扬州法慎律寺讲席。时昙一灵一等。人共推为颜冉焉。尤与杼山昼公交善。黑白二徒为林下游者多从之。

　　唐慧苑

　　京兆人。少师事贤首法藏。禀受华严宗指。乃依宝藏论。丘四种教。一迷真异执教则凡夫也。二真一分半教则二乘也。三真一分满教则初心菩萨也。四真具满教则初地菩萨也。夫如来藏在众生。未尝不有而能识之者。盖寡如生盲人之未尝识其父母妻子也。诸师处判。或依或违。且集诂训二卷。专以音释一家文义云。

　　唐神回

　　幼入法流。节行孤峻。宝应间。偕称心寺大义律师。习三观于左溪朗禅师殊得天台之旨。且辞章宏赡字画遒妍。作朗真影赞。法华经文句序。为世所贵。后不详其终。

　　唐崇政

　　太原侯氏子。幼𨽻郡之崇福寺出家。诵经千余纸。皆覆习。时因目之政经藏。然气伟神肃。仪观整丽。见者为兴起。相国王公缙。尝请政弘阐俱沙论叹其剖判之长。酬答之当。尤非他人所可及。代宗朝。诏充章信寺大德。不起。终于寺。春秋五十八。

　　唐良贲

　　姓郭氏。河中虞乡人也。风表峻整。识鉴渊旷。永泰中。参预不空三藏传度梵本。代宗请为菩萨戒师。时仁王护国经新出。诏撰疏曲尽经意。有表进上。后有奏乞流行。表诏答等文皆不录。寻于章信安国二寺演导。听者常数百人。官供不匮。大历七年正月。不空奏请入目录。诏可贲先于六年徙居集州。十二年三月十日。无疾枕肱右卧。而终于符阳。遗表上念诵仪对御二卷。春秋六十一。腊二十九。阇维收灰中舍利百余粒。后置塔于上都城东。

　　唐省躬

　　睦州相庐人。然不知姓氏所从出。童年即强识。志大言高。耆宿皆伟其器。从师𨽻业圣德寺。依姑苏开元道恒师。习毗尼。恒殊爱其勤谨。晚讲训维扬着顺正录十卷。世呼淮南记主。自号清冷山。沙门云。

　　唐神清

　　字灵庾。姓章氏。绵州昌明人。季孟皆出家。有名清其仲也。在娠即母恶荤膻。儿时遇佛像辄致礼。年十三。依开元寺辩智法师。诵法华楞伽维摩佛顶等经。有司使试所习。时太守乔琳异之。为落发。则大历中也。年十七。众请讲法华。听者厌服。岁满从慧义寺如律师受具。寻诣京邑。以优文赡学入内应奉。晚丧所亲。因复归慧义寺演导。元和中。卒于寺山绝顶。塔其遗身于白门兰若。盖郪城北郭外。所谓北山者。前后著述法华玄笺十卷。释氏年志三十卷。新律疏要谈十卷。亦名清钞。二宗初学仪一卷。有宗七十五法疏一卷。亦名法源记。所以解小乘计五位色心心所不相应无为等法体性业用于以详括。故曰法源也。识心论。澄观论。俱舍义钞。北山参玄语录。弟子义将嗣。将尤善俱舍起信二论。

　　唐乘恩

　　不知何许人。志学寻师颉颃黉肆。尤乐于教养。讲习之美。为四方所归。天宝末。关中版荡。因避地姑臧。众翕然影附。乃自念以差虏之封。习俗易变。此亦佛法之幸也。故重撰百法论疏并钞行之。既示寂。沙门法信禀本道节度使张朝义表进乞使两街三学大德。详定。诏许之。仍赐其僧紫衣。充本道大德。则咸通四年三月也。

　　唐丹甫

　　素习持犯之业。于亘文律师。文即省躬弟子也。甫于躬为孙。会稽诚律范之渊薮。盖昙一玄俨之唱。既高而和者寡矣。及甫而声尘愈起。迈于前烈。有允文者。又以匠手相之。故行事之际。宜甫之风能尚草也。咸通末年。门生智章传嗣至今。

　　唐慧普

　　蕲之蕲水宋氏子也。出家既谨尸罗。尤以诵持涅槃大经。为业。元和十二年。卜筑广济山。以便修治。其于大经。能尽记忆。四十二卷。或疑而试之。则果通畅。无凝滞。大中三年。集众跏坐而逝。如入禅定。弟子奉全身。塔山椒香火不绝至今。

　　唐玄畅

　　字申之。宣城陈氏子也。甫九龄。即依泾县水西寺之清逸上人。教授经法。年十九。获剃落。满岁受具于福州兜率戒坛。尤知究习律藏。越中之游厌足异闻。乃趋京师西明寺从慧正师。遍讨律师宣公行道胜迹。遂受三学大德之职。会昌废教。众议宜上表以谏。庶几上听而停罢前诏。于是两街僧录灵宴辩章等。共推畅为首。悉录历代帝王事。进奏弗听。大中初。赐紫伽梨。诏充内外坛大德。咸通间。诏充追福院首领。兼总持寺维那。署上座。修忏悔法。加佛号一万五千并请以本生心地观经一部八卷。入藏。诏许之。乾符初。赐号曰。法宝。二年三月二十一日卒。寿七十九腊五十九。其年四月二十五日。窆于长安县高阳小梁村。四年尚书礼部侍郎崔沆勒文其碑。次颂德。

　　唐玄约

　　生正平张氏。幼入乡里之隆兴寺。肄业日诵千言。既落发。受满分戒。探寻篇聚。久历岁时。玄赜淹贯。众所推仰。戾止长安圣寿寺。临坛讲律。兼讲俱舍论共四十余遍。且着金华钞二十卷。以明论旨。名重汾沁间。北面门人百余辈。卒年七十六。﨟五十六。阇维获舍利。构砖浮图于郡城之西。

　　梁彦晖

　　姓孙氏。今东京武阳县人。襁褓间。闻父诵金刚经则喜笑。若得意。又其家尝斋僧。磬梵俱作。即合掌。称曩谟。年十五。从师往太原京兆洛阳听习。进具于嵩山少室寺。颇沙毗尼涯涘。次探经论。必底渊源。其曰。为善不同。同归于治。治则戒定慧也。入圣机械。此其极致耳。是故南燕之人。号为佛子。初寄明福讲百法论。四海英髦。云趋波委。常嬴百数。讲因明百法各百许遍。着滑台钞。行世。乾化元年。秋八月三日终。寿七十二。腊五十二。

　　梁从审

　　幼落䰂于江都之禅智寺。咸通五年。趋燕台奉福寺受具戒。乃复遍历诸形胜。后归首众。以法律为下所畏服。然专诵净名经。未尝小怠。贞明二年。三月十八日。忽构微疾。明日遂卒。茶维获舍利。累石以葬筠源。沙门灵护为之铭。

　　后唐虚受

　　嘉永御儿人。既纳戒。即负笈习学上都。通经明论。不怠宣导。咸通中累应奉圣节祝赞。仍充左街鉴义。流辈弭伏。广明中黄巢犯阙。逃难至越因开涅槃维摩二经于大善寺。且以谦雅诸师所释。崇福疏繁略不中。同光中。遂作义评钞十四卷。又钞解俱舍论疏贾曾侍郎。沙门圆晖等。序。余若法华百法唯识各有别行义章。惟狷急与世寡合。畜弟子终无可其意者。尝自执㸑治食。薪生湿旅吹旅灭。怒沃之水。终日不复食。晚年目昏眩每讲辄载竹竺。以其不为日光所烁。尔或讥其慢众。受怡然不以介意。元帅武肃钱王行部。至越受出谒。王。素向风礼之。有加。乾化中。度戒召充监坛选练职。吴越此职自受始。同光间。王荐于朝。乞赐紫衣。诏且至受方讲上生经疏序有曰。若洪炉而虚受。受忽置麈尾顾众曰。某得名无典实乃尔耶。何谓虚受。众因状以闻。王叹曰。此僧之于荣命不可得矣。其言盖先谶也。岁乙酉受终诰牒降元帅府。时天下瓜裂。使者之来必由青州泛海而南。风波之险。非期月莫足以达岸。至是始询知。其登舟之日。正受谶言之日也。何武肃之能前察哉。

　　后唐景霄

　　生丹丘之徐氏。始依表公听涉及守言阇梨敷演于乡里。又慕而从之。资性刚介。狷急少容忍。人故寡与之合。然貌殊陋劣。而气颇悍。纳戒后。即奖训初学于金华之东白山。时有江西徽猷律师。方自负所业着。所谓龟鉴录者。行世偶领徒到寺。而适值霄讲持犯篇默聆其说而叹赏久之。名由是而愈重矣。作简正记二十卷。以辟邪妄。武肃王钱氏。召主临安竹林寺。天成二年。临坛于北塔院。后竟终于南。真身宝塔寺葬大慈山谥本受塔号清凉。

　　后唐贞诲

　　姓包氏。吴之常熟人。年十三。依州之龙兴寺落䰂。性沉静强敏。甫阅岁诵法华。然覆习。日课二部以为恒。年十九登具足戒。益游伊洛河汾以核穷经论。唐天祐元年。至汴之相国寺演导。日阅法华十许遍。人初未之知也。逮梁建都四方云委。贞明二年元年元帅孔公舍奉资。置堂于西塔院。延诲长讲诲旁读大藏教文。二时行道。仍诵法华精进靡间。且尝诚其徒曰。异端之说。汩乱真心。慎不可闻也。吾愿释肩弥勒内院。余非所冀望。清泰二年。二月十一日。忽向空合掌曰。众圣相迎。吾其往矣。众亦皆闻天乐音。俄而卒。寿七十三。腊五十四。十八日迁神于东郊寺庄之原以葬。

　　后唐归屿

　　姓湄氏。寿春人。父元旭贤而善风鉴。以其宜于出家也。许焉。事开元寺道宗律师。未几。诵通法华仁王等经。弱冠登具。且听习众推讲授。后闻洛阳京兆经论之盛。行访师友。仅十载。综大小乘。该性相宗。若因明俱舍唯识等论。维摩上生经。皆涉渊穷奥。人莫之诘。复就南燕晖公是正之。而新钞未善。加缉治于东京之相国寺。学徒领悟。名达宸听。盖尝与后主。幼同笔研。即位诏访之。知不可逃。乃入觐。时属嘉庆节。方诏绝天下僧道。恩命至屿独赐紫袈裟。演法大师号。两街威仪。迎导至寺。仍诏改东塔御容院为长讲院。俾主讲事。荐以闽帅所贡。贺寿礼物帛三百匹赐之。教门有光。清泰三年三月十日。谓弟子洪演曰。予无常至矣。汝其进修勿怠。焚香合掌初夜长逝。春秋七十五。僧腊五十五。越十八日。塔于东郊寺庄之东冈。

　　后唐令諲

　　陕府阌乡杨氏子。既出俗。遍历宏匠。弥陀百法中观等经论。尤醇粹。自是声光振发。而檀信归依矣。游洛南长水。或构伽蓝。就中阐扬。训徒之暇。别课维摩上生以为常。如是仅三十年。未尝小怠。清泰二年。终于所居寺。寿七十一。腊五十一。阇维塔舍利于山麓。

　　汉僧照

　　范阳张氏子也。年十四。以秀伟聪寤之姿。为沙弥。于悯忠寺。再历岁。即能暗诵最胜王大悲维摩法华等经。其深文奥义。甫十数年。亦已淹贯。天祐中。杖锡南届。中山元帅王处直邀住法华寺。至易定。太傅陇西李公表荐。诏赐紫方袍。至真大师号。扶风马公请为僧正。非其志。抵洛阳。或命于法林寺。开法华经席。都阙浩穰。象龙辐辏。其服膺稛载者多矣。乾祐元年三月二十六日示灭。春秋七十。夏腊五十四。时太傅李公方以侍中守洛。躬饬丧礼。四月三日。茶维于城南。获舍利明润。通守济阳丁公为树塔。葬之广化寺南冈。

　　汉巨岷

　　姓任氏。西河人。父贲丘园游艺自乐。母王氏嗜佛学。受八关戒。清净无他念。岷生始七岁。志气嶷然。有成。或尝𢹂以入郡之净心院。时宣远论师。方房居。见之如宿契。泣求依止。二亲不能夺。十岁日课诵法华维摩二经。迨圆具。即习毗尼。深涉大乘理趣。涅槃一经。因明输金二论。皆开演盈十遍。尤寻究俗典。诏住天王院。玄侣群集。官给资费无所乏。乾祐元年。诏遣廷臣。赐紫方袍圆智大师号。俄诏徙崇福寺讲堂院。仍充管内僧正。捡䇿四众。如风偃草。二年十一月五日。无疾而终。享龄七十三。得夏五十四。阇维获舍利。具表以闻。诏葬西山天龙寺。谥达识。

　　汉从隐

　　出洛阳三乡刘氏。丱岁敏慧。然志笃辞俗。二亲听。依邑之竹阁院披剃。既受具嵩阳。复就长水。禀习弥陀中观百法诸论于諲公。时諲公老矣。使隐代赴布金请。后唐清泰中。因受諲烛累。日为众三登法座。以致勤意。夏昝尤永。旁览藏典。精苦修洁。人莫与亢。乾祐二年正月。以疾终。寿五十三。腊三十二。火化收遗骨塔之。

　　汉梦江

　　洛阳长水县杨氏子。出家隶悬泉院。诵仁王般若经。讲百法论。后唐清泰中。龙门广化请为众开演。会驾幸其寺。诏问应对称旨。即诏赐紫伽梨。辞不受。勤于训导。晚年日一食。行道礼佛。遇佛慈忍。二十余年。如一日。周显德三年。以疾终于所居之天宫寺。缁白悲慕为建塔。

　　汉希觉

　　字顺之。姓商氏。世居晋陵。后徙湮阳。而觉生焉。素业儒。唐季之乱。窘乏无所归。尝以佣书获事给事中罗公隐于其家。公偶与语。哀之曰。儿何至此。因多与之直而劝之学。文德初。时年二十有五。乃游温州。依开元寺出家。龙纪中。受具戒。即究律部于西明慧则律师。则盖法宝大师之上足。广明中。自关辅逃难浙浒。觉始见之天台。及则长往。觉继讲训于温州。俄而武肃钱王之季弟铧来牧。礼貌加重。或诬以微过。释不问。徙居钱唐之大钱寺。文穆王。命主千佛新伽蓝。仍借赐紫服。私暑以文光大师号。未几。以老病乞解职。啸傲山房。以道自乐。示寂之年。八十五矣。其所作有增晖集二十卷。拟江东谗书五卷。杂诗赋十五卷。

　　周智佺

　　张姓。邺之永济人。九岁获事师于临清王舍城寺。暨受具戒。克勤佛事。诵经之暇。礼拜旋绕。必昼三夜三。不少废。已而本师遣从滑台明福寺晖公。听习未期月。顿领玄要。晖公之门。畴昔号为杰然者。数十辈。皆出其下。于是徇睢阳之请。法泽霶霈矣。久之汴都信士舍宅。筑万岁百法院致居之。随赴诸檀。所得衬施。前后斋僧三十万。天雄军戴张郭三氏。以观音院召。抑其衰莫疲薾之时乎。佺于百法尤淹贯。登座辩给。初不临文。每览大藏。以辅知见。讽诵诚悫。当深夜无人声。或闻户外。弹指赞叹者。魏帅陈君思让笃志归向。表荐得紫衣归政大师号。显德五年。年八十有三矣。忽命弟子奉晏等。造木舆曰。必以西方礼。阇维我。其年十一月十一日。奄尔而逝。塔其遗骨焉。

　　周澄楚

　　姓宗氏。其乡里。则未之闻也。世守儒素。母赵亦斋洁。产楚之夕。光烂一室。邻落惊讶。七岁偶入寺见佛像。辄作礼。归问其父曰。夫以黄金色相。坐莲华上。岂佛独然。余者亦能如此否。父曰。蠢动含灵皆可得佛。而况人哉。梵欣然愿出家。十岁即为相国寺明智弟子。体貌岐嶷。异群童。识者知其为法门伟器。既受具。究习新章。毗尼之奥。独能深入。时辈莫之敌。因号律虎。王公大人。日造门请益。周天福间。诏入内道场。赐紫伽梨。仍署号真法大师。充新章宗主。凡妃主之入道者。皆为授戒。显德六年十月十一日。首北面西。无疾而终。寿七十一。夏五十。

　　宋传章

　　姓彭氏。开封东明人。父諲力农。尤明佛经诠旨。母邢梦游伽蓝。揽器物而娠。旋以语其父。父喜曰。必生男子。当令出家。年十一。遣事邑之秘公为弟子。授净名仁王法华经。即能覆诵。既落𩭄。从其师。礼文殊于五台。遂受具。当是时。浚郊之清朗。睢阳之道雅。以法华。而其师以唯识。是皆内实而外名者也。故章获历扣密传。以资开演。筵张席启。徒侣环列。垂二十载。未尝小辍。周广顺中。左街僧录广智大师。荐闻于朝。赐紫方袍。乾德二年。以左街僧录道深之荐。赐号义明大师。俄示疾终。春秋五十五。法岁三十六。以其年十一月十六日。茶毗于都城之南原。舌根不坏。初其父之死而茶毗也。亦舌根不坏。固知持诵法华之验。有如此者。开宝五年。门人树塔并葬焉。相国寺清慧大师彝炳铭。

　　宋继伦

　　姓曹氏。晋阳人。弱齿即入道。其师始以法华使习诵。辄日能暗复三纸。时众异其敏慧。逮登具。年二十一矣。然自讲贯法华之余。复览唯识因明二论。遽以敷演。徒侣之盛。恒百五十。伦姿性慈忍。戒范坚洁。其貌感风行。人望之心服。刘氏据有并汾。犹加敬礼。僭署法宝大师号。录右街僧事。四众倚以修进。己巳冬示疾。口述偈。愿生知足天。弥勒内院。既瞑顶过半日犹暖。则开宝三年也。得寿五十二。阇维分舍利供养云。

　　宋义楚

　　姓裴氏。相之安阳人。其季父二。皆出家。以行业致名位。曰修进。则尝于法华经一字一拜矣。而犹日课观音普门支品。今方为历下临坛大德。曰省伦。尝诵大悲楞严咒各一亿遍。今方主青丘香严院。楚始七岁。以亲命来省二父。而进因以剃染焉。既登具勤学罔懈。俱舍一宗造微臻极。遂以圆晖疏传。讲十许遍。后以教门诸文。而世之昧者用之。多致舛谬。乃悉类粹而区分之。使一藏义理事实昭著效白。而士之执笔鼓舌者。无所疑惑。则于天下诚。便起晋开运二年。至周显德元年。成书。总五十部。列四百四十门。名释氏六怗。盖拟唐之白氏云。进呈。诏赐紫伽梨明教大师号。仍以其书付史馆。开宝中。卒于龙兴伽蓝。寿七十四。腊五十四。楚晚年自以瞽。忏悔过曰。吾之述作又岂免于芟夷。佛意。破碎法章哉。既而复明。议者。以其至诚所感。其书则枢密相国王公朴。叙其端云。

　　宋义庄

　　姓张氏。滑台人。童子从乡州开元寺。习经业。逮登戒。即负笈听法华义于洛邑。操履厌物。识见过人。众请居九曜寺。建隆初。左散常侍申公为奏。赐紫衣。太平兴国三年。岁八月终世。寿七十八。僧腊五十九。明年二月。迁灵舆塔于龙门菩提寺西。

　　宋普胜

　　姓张氏。深州陆泽人。幼事五台华严寺超化大师出家。性尤强记。凡百章疏一览即了。不数稔获青蓝之誉。且删多补少。成贞辨钞。为四卷以行世。开宝间。诏赐紫衣。号宣教。太平兴国四年七月四日。示疾。终于净土院。寿六十三。腊四十三。树塔葬舍利于龙门山宝应寺之西阜。

　　赞曰。

　摩诃衍法　　譬彼流泉　　气钟脉发　　行地无偏
　或坎而得　　厥用靡宣　　以烹以饪　　以溉以灌
　日但饔餐　　岁宁旱暵　　人之于学　　必此其由
　惟寂惟寞　　亦优亦游　　积之勿怠　　养之勿偷
　所闻既多　　汪洋演迤　　沛然施之　　利泽遐被

　　新修科分六学僧传卷第二十三
卍新纂续藏经第 77 册 No. 1522 新修科分六学僧传


　　新修科分六学僧传卷第二十四

　　浙东沙门　昙噩　述

　　　　精进学

　　感通科

　　晋安慧

　　则不知何许人也。读书善谈论。永嘉中。天下大疫。慧则夜祷请天。早降神药。以活百姓。一日出寺。见两石大如瓮。视之水盈中。以施病者。无不愈。后止洛阳大市寺。以黄缣。书大品经一部。作一卷。字如豆而点画精妙。凡十余卷。以一施周仲智之妻。母胡氏渡江奉以自随。一夕火。苍黄不暇取。悲叹以为不可得矣。火息见之灰烬中。卷轴不坏如新。今藏简静尼寺。又有康慧持者。异迹着甚。

　　晋竺法义

　　史失其氏族。善讲法华。与王导孔敷友善。兴宁中还江左。止于始宁之保山。弟子常百余。供事观世音像。咸安二年。忽患心气。夜梦一人破腹洗肠。觉即愈。太元五年殁。诏塔之。弟子昙爽庐于旁。因建寺。名新亭精舍。

　　晋帛法桥

　　中山人。出家乐啭诵。然喉音终莫称。于是绝粒稽首观音以祷。至七日夜。觉咽吻通畅。即索水咽漱再三。曰可矣。自尔能忆持不忘。娓娓数十万言。讽咏哀婉。有感动兴起者。永和中卒于河北。年九十余。

　　晋昙翼

　　出姚氏。羌人也。年十六。师事安公。以精律有名。而三藏皆究其要。一时流辈推尊之。游蜀。刺史毛璩设中食。翼得谷于食中先啖之。璩以不辜信施加敬。后饷米千石。翼为分遗诸刹焉。安公在檀溪。长沙太守滕含方。于江陵舍宅为寺。从安乞僧领住持事。安曰。非翼不可。即今长沙寺是也。后又避难上明立寺。还江陵。复修长沙寺。遂感金刚舍利于斋座。伐木洞庭之君山。而梦神随喜。太元十九年二月八日。忽光发城北。白马寺僧驰至见像。不能举。翼因得舁之以归。盖翼平昔之所恳求而致之也。视其旁有梵书曰。某年月日。阿怒王造。翼年八十。于像前泊然而化。同时有僧卫。学业甚着。为殷仲堪所重。

　　晋昙戒

　　一名慧精。出卓氏。南阳人。嗜学。始闻于法道讲放光般若。从亲旧往听。遂深悟妙理。弃家事安公博究三藏。日诵五十余万言。礼五百拜。后疾笃。持弥勒名不辍口。临终弟子智生侍。问曰。乃不愿生安养乎。曰吾与和尚八人。同愿见慈氏。今和尚𢹂道。愿先我矣。言讫有光照身。容颜悦泽。遂化。葬安塔之右。寿七十。

　　晋僧济

　　不知何许人。晋太元末。至庐山。从远公。受大小乘诸经。其讲授为同时所推。俄卧疾。远授济烛炬曰。若可运心安养。竞诸漏晷。济凭几以烛授旁僧。忽梦殊祥起索履。望空立曰。吾其行矣。遂右胁而化。寿四十五。

　　晋竺昙猷

　　或曰法猷。炖煌人。少苦节。精禅观。游剡居石城山之石室中。尝乞食蛊家。祝出其毒。而哺啜之。后移始丰赤城山。有虎群至弭伏。听猷诵经不已。一虎独睡。猷以如意击其首曰。何昏如是耶。虎遽皆去。又有大蛇。举首张口向猷。欲吞噬状。猷不为动。蛇亦去。山神乃见曰。法师威德崇重。来临此山。弟子愿施其地为精舍。请从此辞。猷曰。能共住可乎。神曰。政恐贱累。侵触净社。不可也。猷曰。去将安之。神曰。我夏帝子也。家此山且二千年。去则依吾舅氏于寒石山耳。于是奉香三奁。乃鸣鞞吹角。凌空而去。猷遂引道人十余辈。梯石升岩。以宴坐。架竹传水以供斋盥。王羲之尝造之信宿而返。岩连属天台四明。相传有精舍其上。得道者居焉。悬水鸣壑。石梁跨空。然皆危峻不可游履。猷始欲造诣精舍处。闻空中语曰。今未得度。更十年乃可耳。猷怅然。夜宿岩中。闻梵呗声。黎明见父老曰。君宁能以生死躯溷圣寺耶。猷曰。丈丈何以至此。父老曰。我山神也。俄失所在。云雾遂合。众窍皆有声。猷敛目自若。顷之有褶衣者至曰。此我室也。适以他出。不及迎候。今我尽室已他徙。幸留也。既而岩谷洞开。有异僧从精舍出迎。焚香设馔。馔毕。猷愿依止。僧曰。却后十年当来。乃牵其手出之。太元中。彗出诏猷祷七日而彗退。有青衣小儿来悔过。太元之末没。尸银绿色。不变坏至今。

　　晋竺慧达

　　生刘氏。又曰萨何。并州西河人。以猎为业。既而死。历游地狱。大怖。有道人慰安之。且为说法曰。吾汝前世师也。当速往丹阳会稽吴郡。寻阿育王塔像。悔洗夙罪。俄复生。乃弃家为沙门。宁康中。至京师。夜见长干寺刹尾有异色。即诣再拜环绕之。忽光迸刹下。钁之得三石碑。覆铁函一。开之有银函。又开之有金函。藏舍利三颗。爪甲一。绀发一螺。引之长数丈。函旁有款识。盖周宣王时。阿育王所造。八万四千之一也。简文帝先为三层之塔。以奉安之。太元十六年。孝武帝又加三层其上。咸和中。丹阳尹高悝。掘张侯桥浦中。得金像无趺。有旁行书详之曰。阿育王第四女所造。悝车载而归。至长干巷。车不行。因从牛所如即入寺。遂留之。又一年。临海男子张系。世渔于海口。得铜莲华趺。不敢藏。以送县进之。有诏安金像之足。如钥合。然有五梵僧。诣悝曰。昔得像于天竺。至邺遭乱埋河边。已而寻之失所在。比梦像出江东为君所获。故来瞻礼耳。悝与俱至长干。像即放光。五僧云。其顶后尚有圆光相。后当得之。咸安元年。交州合浦蜑董宗之采珠海困果得之。以为奇瑞。表进之。有诏安像之背。如函盖焉。凡四十余年。东西散失。而复并一处。非灵异乎。达供事久之。遂东游。至吴郡拜瞻石像。石像者。建兴元年。有渔于松江者。每夜见光。疑为海神。传之道俗。居士朱应。偕东灵寺帛尼。至沪渎口。见二巨人浮而至。视之石质也。背有志。一名维卫。二名迦叶。迎置通玄寺。达留通玄三年。忏洗不懈。又至会稽。拜瞻鄮岭山塔。此塔亦阿育王所造。有灵光发塔顶。达倾诚忏洗。尽酬地狱道人之诫。达后不知所终。

　　晋法安

　　一名慈钦。不知何许人。师事远公。善讲学。有戒行。兼习禅业。义熙中。过新阳县。县民犬牙相望。百余家。安至怪已闭门。问之知多虎。有社庙居大树下。安因就禅坐。顷之一虎负尸置安前。跳跃喜见爪尾。安呵之。虎于是踞地敛目。安为说法而去。旦日追捕者。见安大惊。以为神。虎灾自是而息。遂易庙为寺。留安居之。田园皆为常住。后不知所终。

　　晋帛僧光

　　或曰昙光。不知何许人。永和初。至江东石城山下。问父老入山路。父老咸曰。山多猛兽。不可往光固欲往。行数里。风雷而雨。有虎吼震山谷。光坐石坎中。明日入村乞食。还坐三日。梦尤怪。又三日山神见形。言所志曰。欲移章安韩石山。以所居施光。光于是就树结庐。久而成寺。名隐岳。光每入定。辄七日乃起。住五十三年。一百十岁。以帔蒙头而化。其始化也。门人视以为常。而弗加察。过七日然后击磬以出其定。无及矣。宋建武二年。郭鸿官于剡。入山拜之。以如意拨其膺。衣坏肌消。唯白骨存焉。鸿为龛其像而塑之。今尚在。

　　晋竺法旷

　　生皋氏。其先下邳人。客寓吴兴。幼孤。事后母。以孝闻。躬耕以养。行丧尽礼。服阕。事沙门昙印为师。印有高行。尝疾笃。旷恳诚礼忏七日。夜忽五色光照印室。印觉有人手摩拊之。病良已。后辞师游历。还止於潜石室。以法华无量寿二经。为心要。有众则讲。独处则诵。谢安自吴兴访之。先却去部曲。步至座前。相欢终日乃去。简文在相位。遣堂邑太守曲安。远问起居。且使禳祷彗灾。对曰。昔宋景修德。彗为退舍。惟当勤修德政。以塞天谴。则天下幸甚。顷彗殁。兴宁中。东游禹穴。放情山水。至若耶。爱孤潭。欲结庐养志。郄超谢庆绪尤相往来。时东土疫疠。旷既资性慈悲。兼善神咒。因出邑止昌原寺拯救。村里赖之。沙门竺道邻。造无量寿塔像。旷率有缘。起立大殿。孝武帝钦其风。诏出京止长干寺。元兴年殁。寿七十六。

　　晋昙𨗉者

　　不知何许人。止河阴白马寺。诵法华经。一夕有扣户者曰。请上人看经。𨗉不许。固请乃许之。与一弟子俱。及觉而身在白马坞神祠中。自后日日阴往。人无知者。有僧过祠。见𨗉师弟子相向高坐讲说。于是道俗方敬异之。夏休。神施白马一。白羊五。缣九十端。

　　晋支昙兰

　　青州人。诵经三十万言。太元中。游剡止始丰赤城山。忽一男子。长数丈。斥兰使去。继以异状蛇兽蟠绕奋跃。兰宴坐自若。男子乃拜曰。珠欺王家舅也。在韦卿山。可依以住。今此山以奉上人矣。遂不见。后三年。有以珠欺王通谒者。见之。冠帻衣褶。仪貌都雅。夫人男女二十二辈。车骑骈拥。再拜求受戒法。于是兰秉炉正几。人人为授五戒。竟以钱万。蜜两器。为施而去。时门弟子十余人。皆侍见其问答。与世间无小异。元熙中没。寿八十三。

　　宋慧义

　　生梁氏。不知何许人也。风骨秀整。通贯经论。晋义熙间。出京师。自言尝有冀州道人法称。临终谓弟子普严曰。嵩高神云。江东刘将军。应受天命。吾以璧镇三十二。金一饼。为信。时高祖方居宋王邸。闻之谓义曰。君能为我行求之可乎。十三年七月。义至嵩岳祷以乞。梦即梦即梦一髯而杖者指曰。此石下是也。义明日遍行山中。识所梦处。得璧与金。果如其数。以献。永初元年。车骑范泰。建祗洹寺。义为指授仪。则元嘉二十一年。没于乌衣寺。寿七十三。

　　宋僧诠

　　出张氏。辽西海阳人也。少以博学。游燕齐间。毁衣冠为沙门。通贯经论。后过江。讲演。名动京师。吴郡张恭。请居闲居寺。晚憩虎丘寺。诠先于黄龙国造丈六金像。又于虎丘造人中金像。清确自守。居无储畜。平昌孟顗。于余杭立方显寺。以延诠。而诠亦以嗜披览。致双瞽疾。既笃。常见所造二像在西壁。弟子法朗梦数人捧一金台至。问之答曰。迎诠法师。旦果卒于临安董功曹家。县令阮尚之。使葬曰土山郭文举冢右。

　　宋昙谛

　　生康氏。其先康居人。汉灵帝时。来归关中。汉末大乱。移吴兴。父肜。初为冀州别驾。母黄氏梦。僧呼之。以尘尾铁镂书镇寄之。觉而两物俱在。于是大惊。已而生谛。谛五岁。母以两物视之。乃轩渠笑曰。是秦王饷我者耳。母曰。汝省所置之处乎。谛罔然曰。不忆。十岁即弃家。凡所悟解。不由师训。尝随肜如樊邓。过关中。辄名呼䂮。僧主[((素-糸)*力)/石]咄曰。童子而名我。谁使之耶。曰向者忽念我沙弥。为众僧撷蔬。而野彘适傍其足。然沙弥者。似是阿上。偶识其名。不觉失声耳。䂮大怪讶以问肜。肜叙本末。出麈尾铁镂书镇视之。䂮泣曰。宏觉先师。昔为姚苌讲法华经时。我为都讲。二物苌所供者也。且撷蔬伤足。事皆可验。因复追计宏觉没时。正寄物之日也。谛阅经过目成诵。晚入虎丘山寺。讲法华大品维摩。各十五会。游戏于易春秋左传。工文章。有集六卷。性嗜山水。定居章昆山。涧饮二十余年。以宋元嘉末没。阅世六十。所依师。史亡之云。

　　宋净度

　　吴兴人。史不书氏。少与群党猎射。孕鹿胎堕矣。犹䑛之而死。有感焉。于是折弓矢。弃家为沙门。诵经三十余万言。每独居山泽间。以禅观自治。闻邑有僧会。即往以身然灯达旦供养。累年以为常。忽趣弟子。辨香火浴罢。诵数千偈。泊然而化。虚空中有鼓吹声。导而行。香散于下。人皆见之　同时有释僧从者。精五门观。辟谷食枣栗。居始丰瀑布山。年百余岁。终于山中。

　　宋道冏

　　生马氏。扶风人。为沙门。师事道懿法师。懿疾。遣冏等弟子四人。至霍山持炬入深穴。采钟乳。而行里许。遇巨涧。其三人竟以渡水死。冏独诵法华。及存念观音。见一光如萤。追之出穴。乃获免。南游上京。止南涧寺。常业般舟。夜定中见有御车至者。掖冏登车。俄至郡后沈桥。见一人盛服据胡床。侍卫数百人。皆惊起。冏曰。吾坐禅者耳。据胡床者。顾语左右曰。向欲令知法师处而已。何必屈至耶。于是礼足送还。冏至寺而门犹闭。扣之良久。方开。宋元嘉二十年。没于广陵。

　　宋昙翼者

　　余杭人。有卓行。初为沙门。依庐山慧远。又诣关中。依鸠摩罗什。后东归。结庵秦望西北峰。涧饮诵法华。感普贤现女子身。以筠笼盛白豕持二蒜。至前曰。妾以事入山。将归而夕。豺狼当道。柰何。愿托一宿。翼坚却之。女哀求尤苦。遂宿之檐外。夜半号呼谓腹疼。请翼按摩。翼不可。请不已。乃以布裹杖头。遥为摩之。逮旦忽祥云四合。其豕为象。蒜为莲华。凌空谓翼曰。我观汝心。如水中月。清净无染。不久当归我众矣。是时会稽大守孟顗。方晨坐堂上视事。忽见光射庭际。隐然金石丝竹之声。访而知之。遂以翼道行闻于朝。敕以法华精舍。为法华寺。初翼以雉听沙门法志诵法华。阅七年而命终。志瘗之。夜梦童子拜曰。今因经力。获生山前王氏家。一日王氏设斋。召志。志方踵门。儿曰。我和尚来也。志使解衣视腋下。果有雉毳三茎。遂依志出家。名昙翼云。宋元嘉二十七年卒。祷七十。翼同游昙学者。有庵号乐林精舍。与翼庵不远。又有道敬者。王右军之后也。有道学。严于持律。操行尤清厉。

　　宋道汪

　　潘氏。长乐人。幼随其季父。客建业。年十三。造庐山远公。愿为沙门。游梁州为盗所劫。汪冥祷观世音氏乃免。诣河间。从玄高法师学禅法。中途值吐谷浑兵至。于是游城都。征士费文渊。为建祇洹寺。留居之。化行西川。刺吏张悦入朝廷。誉于京师。宋孝武闻其名。致居中兴寺。上表恳辞。后刘思考临州。请汪讲说。乃应命。大明中。王景茂以负檐寺屈居之。泰始元年卒。思考为起塔于寺门云。

　　宋法愍

　　不知何许人。有讲学。居江夏五层寺。沙门僧昌造塔。江陵刺史谢晦欲坏之。愍往谏晦。晦不从。乃隐迹长沙岳麓。终身不出。晦载酒肉至寺。严鼓振威。斩斫形像。俄而云雾暗天。风尘四起。晦惊惧而走。后以叛逆诛灭。愍着显验论。以明因果。并解大道地经。殁于山中。寿八十。

　　齐法度

　　黄龙人。史失其氏。少为沙门。解经论。以严苦自将。游京师。有齐郡明僧绍隐。居琅邪之[山*聶]山。师事度。舍所居为栖霞精舍。以居之。岁余忽旌旗造门。通谒曰。靳尚仪止甚伟。拜起称弟子。且以为王有此山已七百年。神物所在。理不可干。唯师道德崇大。愿施居之演法。以福此邦。盖其地。人之居者辄死。至度而始无他云。神请受五戒。度曰。檀越血食世祀。最佛戒所先柰何。神曰。傥蒙摄受。先当去之。黎明送钱一万。香烛刀子。有疏着弟子靳尚名奉供至。十五日度为设会。尚乃至同众行道。受戒而去。于是庙祝梦。神告曰。吾以受戒于度法师。祭祀止月蔬食。度尝卧疾。见尚来摩头足。以琉璃瓯勺水。使度呷之。觉大甘凉。所苦遂宁。

　　时有沙门法绍。议论相上下。号北山二圣。绍巴西人。汝南周颙。自成都迎至于山。茨精舍与度。并为竟陵王子良始安王遥光所师礼度。永元二年没。寿六十四。弟子僧朗。解华严三论。彭城慧开。余杭法开。皆有讲学。与绍齐名。

　　齐弘明

　　生嬴氏。会稽山阴人。少为沙门。有戒德。止云门寺。诵法华经。瓶水自满。有童子自天而下供使令。虎无时入室而卧起自若。尝有一小儿来听经。明为说法。俄不见。又有山精来。指笑。明捉得以带系之。久不得脱。曰放我放我。不敢复来。于是释之。后住永兴绍玄寺。又住柏林寺。没寿八十四。

　　齐昙超

　　生清河张氏。躯干修竦。可八尺。容声甚都。性专静好。探讨道妙。一食常坐。游始兴宿树下。有虎依随之。大明中。至金陵。齐太祖即位。诏往辽东。弘赞禅法。居二年。隐钱塘灵苑山。岁值大旱。一夕见老人拜于前曰。弟子龙也。居富阳之赤亭山。彼山群龙皆昆弟。然龙性嗔毒。惟弟子学佛。差善耳。今富阳之民。无故穿凿山麓。断坏地脉。于是群龙怒。不为致雨。且二百余日矣。弟子虽力谏不听。惟法师。道德崇重。能一往说法诲之。以与生灵请福。而利益群龙。则幸甚。超辞以路险远。非杖屦可至。老人曰。此易耳。苟法师有意者。则吾身为床座。奚恤哉。俄有驴负超以行。至山中即大雨。寻县令知之。趣民办舟迎归灵范。他日老人诣超谢。超告以地无美饮。难以安众。老人为抚掌出泉。味甘冽。则今之灵苑抚掌泉也。

　　齐慧敬

　　南海人。少为沙门。博通经论。游荆楚久之。还为海山修云峰永安诸寺僧主。道俗归之。一沙弥。一力为鬼所抚击。敬诟骂。而鬼魁乃见形谢曰。部曲过误。横挠法师。仰惟大慈。愿受忏悔。即再拜而去。没时室有异香。弥日乃歇。

　　梁法宠

　　冯姓。海盐人。其先居南阳之冠军。少负出俗志。二亲弗许。固请之。乃曰。婚而后任意。年十八为纳室。始半载即弃去。隶光兴寺落发。出都居兴皇寺。从道猛昙齐。学成实论。日夜勤至。吴郡张融。遗周颙书曰。古人犹留儿女以承族统。法宠师绝尘如弃涕唾。若斯之志。大矣远矣。后从长乐寺僧周。学杂心毗昙。庄严寺昙斌历德众部。采玄析奥。风神秀举。齐竟陵王子良。尝于西邸义集。事委冶城智秀。秀谓宠曰。当此应对。卿何如我。答曰。先悦后拒。我不及卿。诠名定实。卿不及我。秀有惭色。年三十八。会正胜寺法愿。善樊许术。谓宠四十当死。宠亦自览镜。见面有黑气。于是尽货其衣钵。以其资。并市香灯。归光兴房。杜门礼忏。昼忘食息。夕不寝寐。迄四十年。岁暮之夕。忽两耳肿痛。愈加惕厉。忏达四更。闻外有声曰。君死业已尽。遽开门都无所见。明日视之。则黑气消灭。而耳后之寿骨隆起。天监七年。诏为僧正。徙居宣武寺。寺故名天保。上为宣武王修福。诏缮饬以待宠。普通四年。感风疾。看经礼拜不废。五年三月十六日终。春秋七十四。葬定林寺　时智果。管氏吴人。亦居海盐光兴寺。僧淑。居剡县公车寺。并善诸经部。史不详述。

　　梁慧超

　　廉姓。其先赵郡阳平人。避难于钟离之朝歌。遂占籍焉。八岁依临灾县建安寺慧通出家。通颛朴无业术。超祇顺罔怠。尤勤听学。虽风雨泥淖弗辞。尝有胡僧。见之嗟异曰。不为五众师。则为八州牧。后南游住南涧寺。僧宗授涅槃等经。自是宿德名匠。多所阅历。而偏以无量寿命家。吏部谢籥称之曰。君子哉若人也。梁初诏授僧正。天子给传诏羊车局足健步仪仗等。以褒宠之。且谓波若之义。真谛所宗。偏令化导。故咨质锋起。辨若悬河。先尝聚徒。讲菩提心义于都治。夜见大力善神。形甚都丽。谓当异日率集同缘来听。至是倏然满座容貌瑰异。竟席便散。莫有识者。其感应如此。然性好山水。凡所至人觉。翼从弥数里。及见则超独杖屦而已。猎者因为止息。天监中。诏受菩萨戒。又请于慧轮殿讲净名经。上躬听览。普通七年五月十六日。迁神于寺房。寿腊史不载。

　　梁僧融

　　住九江东林寺。以游化为己任。先是江陵一家事神。融后劝之。受戒奉佛。因撤神庙。送寺营福。至七日。其家母见一鬼。持赤索欲缚之。母惧甚。乃为请僧。诵经行道遂已。晚年还庐山。偶以雨雪。独宿逆旅中。夜见鬼兵尤众。有一鬼特壮伟。带甲挟刃。持胡床。对融坐。怒诟曰。君每谓世无鬼神。何也。可拽下座捶之。以戒将来。诸鬼即欲前。融遽默称观音号。一念未绝。见鬼所坐胡床后。一天将可长丈余。着黄皮裤褶。手举金刚杵拟之。鬼悉惊散。甲胄兵刃皆尘粉。

　　又江陵有夫妻。为盗所妄引者。夫已先遁去。妻被逮。遇融于洛。哀求自救法。融使念观世音号。妻既系狱。念不少辍。夜梦沙门蹴令起觉。则三木尽脱。而门扄鐍。阍者更守视无出理。乃复寐。又梦曰。门当自开。宜速出。出则门果开。无谁何。时天暗冥。行数里。疑有追者。投匿草间。而草间亦先有匿者矣。问之则其夫也。悲喜相𢹂挽。意得免罪。

　　魏超达

　　未详其氏族乡里。拓䟦氏之初。入中国。尤禁谶纬等书。所在𢯱检殊剧。或诬达所藏蓄颇多。即命有司。收付荣阳狱。穷劾万状。达以实对。终不服。时博陵魏公。承上旨意罗织之。使系颈车轮上。防卫如法。夜不得稍纵。达自以为必死。但一心称观十菩萨不小置。且四鼓忽失车轮。而颈随以轻举矣。顾守者皆熟睡。因欲远走以避。然久系。足拘挛不可行。𨃟跚至天晓。而虏追骑遽及。遂伏草中。虏纵骑蹴踏。草尽靡而卒莫知达处。达仰视诸虏。皆有若牛皮者障其目。故虽对面亦弗睹也。噫异哉。

　　又僧明。北台石窟寺主也。时上疑沙门为盗。命悉捕逮杀之。时得数百人。而明实其首。乃加束缚。以俟刑戮。明曰。观音能救苦经。岂诬哉。方口诵心想。精祷不已。至夜半觉徽纆小宽。逮晓断绝都尽。竟逸。吏以事白上。上使踪迹之无他。故上亦寤其非反者。遂俱获免。

　　魏道泰

　　不知何许人。出家住常山衡唐精舍。尝梦有人谓己曰。四十二岁若当终时。泰年已长矣。私念以为不得寿。心甚恶之。及期遇重病。意以为不免。愈忧惧。于是倾其资。营佛事。以听其何如。其友之知教乘者谓曰。余闻供养六十二亿菩萨。其功德与一称观世音名号同。君何不至心归命。则所愿何得也。泰感悟。由是称诵四日四夜。专精匪懈。俄有光发所坐帷幕下。观之则金色足从户外入。其趺踝间。晃然朗照。语泰曰。汝念观世音耶。泰遽起。褰帷欲致礼。即不见。因悲喜流涕。顿觉身心爽然。所患亦自此愈矣。久之始向人说及兹。老而康强殊甚。

　　魏之季

　　沙门法力。未详何许人。立志精苦。念于鲁地建所居寺。而资未易集。因与沙弥明琛。行丐上谷。获麻一车而反。及空泽中野烧四至。已处下风。而力倦卧莫之觉。琛叫憾。良久则烟焰蓬勃矣。力遽起举声称观。然犹未及世音二字。而风转焰息。卒获安隐。

　　又法智。为白衣时。独行大泽中。野烧四合。度其势不可免。乃俯伏于地。称观世音号以待死。久无所觉。仰观则火已熄矣。徐起而察之。则见其地凡草木皆烬。而智所在处仅容身许。无他。由是以知菩萨所加被也。智之出家自此始。

　　又道集。尝游寿阳西山。遇二盗缚之树。尽取其资。将杀之。集默念观世音号不已。盗屡引刀斫。皆不能有所伤损。意以为神。怖而走。集赖以脱。

　　又法禅。偶偕友山行。遇盗焉。禅等惟专念观音。盗不能前。射之弓矢辄废坠。盗惧因投弃弓矢于地。而归诚焉。事具观音感应传。

　　魏僧朗

　　凉州人。始光七年。国兵伐夏攻凉。守将以众少。悉发诸僧之居城中者乘陴。及城破得三千人。太武帝使立之帐前。谓曰。道人当坐禅行道。乃复作贼耶。明日必尽诛之。明日食时。望气者奏。以有赤眚贯太阳。不宜杀道人。而天师𡨥谦之。上弟赤坚王。亦以为乘陴之役。实非道人所得已也。杀之不祥。诏免死。仍以为奴隶。分赐诸首领。惟朗与僧意志湛等。数僧别付帐下军还。朗等谋遁。然军方结阵山行。势莫得脱。独东西一隅抵绝壁。不置防守。而又峭峻。难措手足。顾其旁有大树偃蹇低垂。乃系树以旗竿之索。夜缒而下。既昏黑。藤蔓交加。棘刺铦利。微闻部伍呼觅声恐悸。欲升降不自由。相语曰。今死矣。但努力念观世音耳。因各以首扣石默念不辍。顷之觉大明。虽素所隐蔽处。皆见获就夷坥。复昏黑如初。乃倦而枕藉以卧。晓睹山岭。重复弗知所出。但望日而行。忽一大虎在其前。或曰。兹幸逃虏难。复入虎口。柰何。朗曰。诸君亦寤向之暗而明乎。岂非以念力所感耶。又焉知此虎之来非为感而导路也。菩萨之示现。随所遇。安可以情识测也。于是经造虎。虎即前行。如朗迟速。逮午达大逵。失虎所在。七日而届仇池。遂诣梁汉南。客荆州以终。

　　魏僧照

　　住泰山丹岭寺。普泰间。偶至荣山。见飞流之下。有穴可入。因入穴中。可行五六里。即出穴。循鸟道东北行数里。得石渠阔二三步。水西流。清彻药草被地。渠北瓦舍三间。庭中堆拥稻穗。鸟雀浅啄。东舍格上有黄帙数卷。中置铁臼两具。若釜器等。尘𡏖所蒙。都无炊爨之迹。西舍有沙门。端坐其内。青苔四壁。外则茂林。悬涧绝蹊径。顷之一僧年六十许。眉长丈余。盘挂耳上。相见欣然。问照所从来。劳慰良久。且自云。我同学三人。避世居此。一人出游未反。一人死已久。似入灭定。令在西舍。亦曾见未。又问世主何姓何国号耶。答曰。国号魏。曰然则非姓曹氏者。曰姓元氏。非曹氏也。既取林中叶下所藏梨枣啖之。晚遂捣稻穗为作鬻。时嘱其饱食曰。无以我不食见疑也。问习何经。答曰。法华经。颔首曰大好。因言东舍格上经我尽能诵之。汝欲闻否。照合掌曰。愿闻之。遽诵彻夜旦。照辄昏睡。曰但睡。我固常业尔。明日复具食。照谢曰。幸得奉谒。请暂违。当寻后约也。其僧了无留意。惟言我出游。同学行当归。汝俟以一见。大有开悟。兹既必欲辞好去。照还后益结友寻路将往。终迷所向乃已。

　　魏乘禅师

　　无恙时。持法华经精勤匪懈。既卒再生。为河东薛氏第五子。能自陈宿世。尤愿脱俗。父任北泗州刺史。即随至七帝寺。寻得前生弟子语之曰。汝颇忆从我渡水往狼山否。我乘禅师也。房中灵几。即我身是可除送之。由尔其家益谨视恐逃去。乃为纳室。而宿命通。于是遂失。又太和初。代京阉宦。有刑余之患苦。从上乞出家。诏许之。是夏之初。归山剃落。读诵华严。礼佛悔罪勤至。逮夏末。髭须茁生颐颔间。事闻。魏祖叹异。华严自是为代京重。

　　元魏慧凝

　　游洛阳。尝得疾而卒。七日复苏曰。始随胥卒。见阎罗王。立殿下。王坐殿上。使吏捡籍。史以为误追耳。寿未尽也。因放还。当时又有五沙门在焉。所谓宝明寺智圣。般寺若道品。融觉寺昙谟最。禅林寺道恒。灵觉寺宝明。王则据案。悉诘其平生所为事。智圣曰。某留心禅那而已。道品曰。某诵涅槃经四十一卷而已。昙谟最曰。某讲涅槃华严二经。领徒千数。道恒曰。某劝诱四辈檀越。造一切经。雕塑佛像十躯。宝明曰。某未出家时。尝为陇西太守。造灵觉寺。出家之后。礼拜不缺。王既听其辞。乃复谕之曰。沙门之道。必须摄心禅诵。不矜村德。不事干求。不务名誉。讲经者情分彼我。恃能傲物。募人造经像者。图财起贪。具足三毒。在官起寺者。恃势困民。假善谢罪除。智圣道品。宜令青衣童。送生天堂。外其昙谟最道恒宝明。皆宜遣皂衣卒。押付地狱。事闻于朝。太后胡氏。密敕黄门侍郎徐纥。遍于京城。访求凝所说寺额僧名。虚实何如。既而报云。其寺额僧名。果与凝所说符合不谬。于是太后叹异。诏请坐禅诵经僧百人。常于内殿供养。且诏。自今比丘不许持经像。巡街乞索。如有私财营造者听。凝竟遁于白鹿山。由是中州率尚禅诵。

　　齐真玉

　　青州益都董氏也。生而双瞽又孤。无以自活。母哀之。志不嫁。才七岁。使善工教之琵琶。以图给养。然姿性俊悟。而音曲之变。未旬浃。皆领其妙。会乡邑斋讲。母𢹂以往听。玉忻然曰。苟恒得如是。儿岂忧不作法师哉。母因悉弃家业。专务将引。虽风雨霜雪不问。玉包略辞指。抗折诸豪。有非学力所能造。母丧。庐墓五阅寒暑。士大夫推重之。天宝中。文宣皇帝盛弘法席。玉标称首登座。谈叙尽谛穷玄不可思议者也。且闻声即忆。虽别经年纪。犹能识其名姓。徒众百千皆洞究性情。或有所欲为。必垂戒勖。尝令侍者读经云。东方净莲华佛国庄严世界。与阿弥陀佛国极乐世界不殊。乃叹以为。诸佛净土岂限方隅。人并西奔。一无东慕。用此执心。难成回向。遂发愿往生莲华佛国。晓夕勤到。誓不久留。俄而出诸衣物器用。遗赠其徒。各有差等。众初未之知也。布萨后因卧疾于邺城北之檀越王氏。神气音吐如常时。候问者方倾都邑。而忽烟云东来。异香充塞庭宇。其中出声如赞呗。清亮可爱。足渐向冷。古犹嗫嚅。念诵不已。卒后十日香气乃绝。王氏昆季为制衰经。如所亲云。

　　齐僧达

　　姓李。上谷人。形器异伦。虎头长耳。双齿过寸。见者骇异。志学之年始剃染。即事游历。以阅北岱讲席之盛。登具二夏。乃进毗尼。时犹魏历未替。孝文邀以弘阐四分于庙寺。机论适变。人共褒美。寻复振锡洛阳。受地论于勒那三藏。居久之。那迁化。众奉覆述声骇伊谷。俄听光师十地有所发明。遂从禀菩萨戒。雅闻梁武弘法。即南济江入觐。诏驸马殷均。引见重云殿。连席七宵。秘妙宣泄。请从加戒为弟子。仍令旬浃陛对。诏住同泰寺。以便开示。尝与志公遇。公曰。大福德人也。故帝每以为北方鸾法师达法师皆肉身菩萨云。留一纪。归兖州。时侯景方治行台。就天观山筑丈六寺。以迎之。而达且念身为苦器。莫足维持。遽饵苓断粒。誓终此报。顷之魏废帝。诏㒒射高隆之聘至邺都。并为中山王授菩萨戒。及齐继魏统。文宣在位。尤礼重。前后归崇。凡十度。诏于林虑山黄华岭下作洪谷寺。又以神武旧庙作定𡨥寺。听其往来燕处。始达将经营洪谷。虎遮其前不可入。祝曰。兹欲创造。以福幽灵。若许者可避去。虎即去。一日议返邺未行。夜见黄服而拜跪者。自称戴山胡曰。王约三谷备供养矣。愿无复还。达谓在山则所利益者寡。在京则所利益者多。贫道观机而动。幸勿沮也。夜有媪闯户而馈米糕者曰。弟子山神之偶也。今僧于礼佛之际。而独遗弟子名。宁非偏乎。得兼唱可矣。达辞其糕。而许之。复为山神读经月余。失所畜狗。达闻之曰。此必小道人不谨。而檀越警之。以贻祸于狗也。具问焉。则曰。本读金光明经。偶误易以维摩经耳。于是达祝曰。昨虽读余经。其功德亦属檀越。未几而狗出窦中。视其顶有御啮痕。则知其以虎故。然天保七年六月七日。终于谷寺。寿八十二。大驾奔赴举哀。六军号恸。声震山林。葬谷中立碑岩下。

　　齐圆通

　　性温敏。游邺都肄。习涅槃于大庄严寺。武平四年夏。有客僧因疾投寺中。众恶之。无肯容者。通观其识量宏远。操履端雅。乃延之房。与共处。虽秽污弗恤也。情意日以接狎。间问其所学。曰涅槃。通以其同业。尤自喜。且时摘经中疑义质之。皆为披释。无小滞。通愈益喜。手为治汤药。旦夕抚尉无倦色。尝夜持杯酒饮之曰。此去湿舒气。服之于律无妨。遂颦眉一咽而止。夏罢客辞去。通曰。今授衣之时逼矣。兹官寺例得衣赐。可须三五日。当有以赠。客固辞。通亦固留而遗之衣。临别。执通手戒曰。修道不欺暗室。法师昨以酒见饷。非理也。当时不敢遽拒绝者。直恐伤来意尔。今而后。宜断勿复事。既而又曰。鼓山石窟寺。亦岂会到否。小僧所居寺。正在石窟北五里。当绕涧驿东有一小谷。东出即小寺。所谓竹林是也。苟有缘。幸无惜一过。通曰。重佩箴规。义图展谢。明年夏。诏以石窟寺僧少。宜拨差庄严定国兴圣总持等官寺僧百余人为一番。于石窟坐夏。通时偶与其数。而独念以为竹林之约。从尔可寻也。每于众会。询其寺。众辄大笑曰。此流俗妄传耳。勿信。通悉为众道客之说非妄传者。众异之。共赍香华。随通以往。及升陇阜。见一翁以巾帕额布裈短褐执钁。驱马垦荒坂。遥见僧。放马而前曰。何物道人不由路而径此耶。答曰。石窟僧也。欲往竹林。得无迷所向乎。翁忽怒诟曰。官寺僧诚无足道。去年纵牧畜。啖我田苗。我家儿子以遮护。被击几死。今复何面目见我。竟曳钁逐群僧。于是群僧奔迸走东谷以归。然独不逐通。语通曰。放汝入山喂虎。通又东出数里。所过涧水清浅。而林木森茂。循涧而东。闻南岭上有讽诵声。通隔林呼问竹林所在。应声曰。何从来。得非圆通法师乎。通曰是。已僧遽披林出。悲喜交集。略叙间阔。则曰。此不足以款曲。须到小寺可也。稍进数里。有门树双阙长廊复道。松竹映蔽。门外马槽满盛粟豆。皆黑漆金铺。首衔环。长百余尺。列十行。傍多蹄迹。洒扫极严洁。僧使通立门左。谓曰。当为白大和尚。顷之引入讲堂。立西轩下。和尚坐大床上。年可七十余。方环拥童吏五六人。凭按理文书。侍人赞通名字。礼谒。和尚曰。官寺厚供难舍。柰何屈临。通具述其故。既安置。其僧将通巡房讯敬。至两房。宝帐璎珞侈丽。主人夷坐自若。振手语曰。此人何必见遣去。其僧惭。顾通曰。趣向不同。洙沮人意。且就小房消息。遂盘桓谈叙。并具中食。食如世间常味。食讫遍观图像园池台阁。通念欲住。因以其意告僧。僧曰。固小僧之心也。但须白大和尚。夜共卧。蚤作偕白和尚。和尚曰。甚知来意。不惜一房。然而既受官请。又欲住此。是两处挂名矣。律僧不得挂两处名。今且还去。后待除名官寺来。则相容耳。幸勿恨也。挥其僧送出。怅惋不忍别通。由是指途西迈。眷眷返顾。始犹门阙在百步外。更逾二里。欻无所睹。凡前日老翁垦荒之处。悉芜蔓荆榛。狐狸出没而已。入大乘论曰。尊者宾头卢罗睺罗等。十六大阿罗汉。散在诸山渚中。余经又曰。九十九亿大声闻众。皆于佛前取筹。住寿于世。并在三方诸山海中。守护正法。或者通之所遇是也。非欤。

　　齐道丰

　　有弟子三人。相与居于相之鼓山。不行分卫。而炉火黄白医药以自给。高帝尝过而问之。应对不思。随事而当。帝因赐酒并蒸豚。即饮啖。至醉饱无所让。帝既去。丰召弟子谓曰。为我屏除床下物。及发床。乃见向之蒸豚酒等具在。传以为异。

　　时石窟寺有一僧。自以坐禅获证悟。每至日西。则东望山巅。有丈八金像。其僧私喜。谓灵像独为己现。他人不能知也。阅两月余。夜卧房中。闻枕间语声曰。天下别无佛。今汝已成道矣。即是佛也。汝当自珍重。佛身切莫轻脱。其僧于是骄慢矜持。视侪辈如草芥。语辄指胸顾众曰。汝等亦识真佛否。泥龛画像。其于说法度人之事。既莫施设。皆以为佛而妄加礼敬。汝又焉识真者哉。此堕阿鼻地狱业也。然眸子尽赤。动呼无常。一寺以为狂。舁诣丰所。使治之。丰遽问曰。汝见东山上金佛乎。曰然。又问。汝闻枕间语声乎。曰然。丰曰。此风动失心耳。不早疗。且难制。因针三处良已。及丰将终。指示其弟子灶旁地曰。吾久劳汝谷汲。今报汝以此。正可用之无竭也。随于其地去一方石。而玄泉澄映。虽历旱潦。不盈涸。至今存。

　　齐慧宝

　　性强记。诵经能习复二百余卷。武平三年。自并将如邺。达艾陵失道。误入乱山中。暮求托宿地。遥望岩下一室。似有人居者。就之则寂然。宝倦坐室前石上。仰见松枝。悬磬去地丈余。心固已异之。夜二更有草衣僧。自外至。托曰。是中何致俗气。宝遽前设敬。具述来故。顷之问宝。今何国何姓。曰齐国姓高氏。宝遂问。尊师居此复久近耶。曰后汉时来。问宝业何经。宝方恃己之博语颇矜酬。其僧曰。修行之人不应若此。君亦乐闻何经。当为诵之。曰乐闻华严。僧诵之。声韵谐畅圆亮。诚非世间所可得者。须臾部卷即彻。余诵皆然。宝惊叹以为莫及。其僧曰。汝是有作心。我是无作心。夫忘怀于物者。物固弗能碍也。宝寤识其神圣。乞依之住。其僧曰。汝既以利养至。而又奚能安于寂寞哉。且汝情累未遣。虽住无益也。逮旦乃别去。

　　齐僧云

　　善辞辩。素明大小乘经论。住邺之宝明寺。每夏半月。必说戒。此僧之常规也。间一岁。云忽白众曰。夫戒本者。出家之人。举能诵之。何至数举。以烦大众。自今可令一僧竖义。庶几后生闻见有所开悟。众从之无敢抗者。及自恣将升座。失云所在。于是崩腾四出追觅。乃于寺侧三里许古冢内得之。遍体流血。如被锋刃。问其故。答云。有一丈夫。拥三尺大刀。厉色诟云。以为奈何妄变布萨为竖义。欲脍刺其身。遂尔残破。痛苦难忍。众舁归。尽情忏悔。如是十载。不坠彝序。临终之日。神色罔乱。异香迎之。盖其惩艾进修之验焉。

　　齐僧安

　　不知何许人。持律严谨。禅讲优畅。时誉归之。文宣时。安聚徒王屋山二千许人。讲涅槃。始发题。有雌雉来伏座侧。若听状。食时则出饮啄。晚讲伏听如初。讫三卷不复至。众怪之。安曰。雉今生人道矣。武平四年。安行头陀於越州。径至一家。呼雌雉。有一女出迎。礼拜欢喜。女之父母以为异。邀入设食。安问何以名女为雌雉耶。答以见其初生。发如雉毛故耳。安大笑为述本缘。女闻而涕泣。苦求出家。其父母欣然许之。时女年始十四。为讲涅槃。闻即领解。至后三卷。则不能有所通矣。自尔升座开演。远近赴集。说其宿因。众亦加劝。

　　周道妙

　　一名僧妙。先为冀州人。后徙河东蒲阪。聦慧夙成。持律严谨。遍览群籍。尤长于讲说。而性谦抑冲退。喜愠未尝见于颜面。每下座。必合掌忏悔云。佛意岂凡夫所能测。今所说者。传之先师。初非自擅也。望大众察其是非。布施欢喜。由是从者云委。俄归乡之常念寺。即仁寿寺也。周太祖特加尊敬。大统间。西域献佛舍利。诏送妙寺供养。因奉以顶戴。晓夜旋仰。如是一年。忽中宵放光满室。宛转从窗隙出。腾扇四远。洞烛天地外。人皆以为失火奔救。既至见金瓶熠煜。莫不赞叹。妙乃烧香跪启曰。众生已睹圣迹。愿韬秘灵影。反寂皈空。于是光遂宛转入瓶。尔夜欢呼之声闻数十里。而寺有一僧。卧房内独不觉知。虽撼唤之自若也。未几疠疾。盖其业障所致云。即今所谓佛骨者。自妙之亡。光无复现矣。然恒业涅槃。其部分文句。临机约截。每讲不同。所以学侣之英杰者。乃所悦服而承袭也。旺化之地。酒肉悉绝。葱韭遽以上掩之。河表风俗顿变。岂亦教令使然之哉　弟子昙延。见别传。

　　周慧瑱

　　上党人。住郡之开府。元氏所建寺。独处一房。业禅忏。建德六年。诏废教。瑱持经像。遁深山中。群盗谋欲劫之。瑱初不知也。忽见一人长丈余。美髭貌。纱帽青袍。九环金带。吉貘皮靴。乘朱鬃白马。自绝顶竟造瑱前。下马而挹曰。今夜贼且至。宜急避。瑱顾所居峭绝非人往来地。而适有所值意者。其山灵矣。因曰。兹方佛法残灭。况于贫道此身哉。苟微檀越疵庥。有死而已。虽欲避贼。其将奚之乎。其人曰。师既以诚告。弟子敢不听。幸复住此无他也。遂隐去。是夜大雪深丈许。异日贼谋犹未已。山下诸村梦其神遍告曰。贼劫瑱师必救。于是相戒语。各备器仗入山。正遇贼于途。众奋击。贼乃散走。自尔瑱恒凭之。以进所业。

　　后梁道穆

　　生松滋。性爱泉石。入荆州神山以隐。而忽迅雷烈风。发石㧞木。蛇虎纵横左右。穆殊泰然不少惧慑。而禅定者。七日间。尝发高眺远。见其地。东依浚壑。西俯深流。慨然有终焉志。于是山神现形。自称田伯玉以谢过。且请受戒法。自尔里社绝荤膻之祭。旱涝应雨晹之祷矣。居之三十年。而宾友之过从者。无远弗届。沙门则僧展僧安。高士则刘虬车缀。湘东王绎。钦其德素。建台立碑。以着游契。简文作颂。以叙其风度。而碑于绝顶。晚陟曾巅而后逝。则其志之终始不变如此。寿七十。

　　隋昙询

　　出弘农华阴杨氏。后迁河东。年二十二。游白鹿山北之霖落泉寺。乐其静邃。遂依昙准禅师而剃染焉。既受具。习诵法华。时僧稠禅师。方领徒苍谷。路极修阻。询念欲展礼。则抵冒荆棘。披跨沙砾。拔缘登陟。不由蹊径。直望其地。以为行表。往来质问。志存正观。虽困艰难。不愆进业。每云与其失道而幸通。宁若合道而穷耳。俄复徙居鹿土谷。泉枯重溢。鹿麋驯扰。学者相庆。或盗畦蔬而遭群蜂所螫者。一身肿痛垂死。询为治之。获瘳。尝独行值二虎斗。询以锡杖分而翳之曰。同居林薮。计无大乖。幸各散去。一日有致礼于前者曰。某赵人也。顷因病死。而阎王谓以罪当就狱。赖昙询禅师请命。故尔放还。且某于禅师。素昧平生。而过蒙恩泽如此。敢不拜谢。询尝一定七日。虎穴于房弗恤也。以故庭芜径秽。鸟兽与俱。而声光所被。河朔悦服。杖䇿裹粮。户屦满矣。开皇间。诏仪同三司元寿以玺书。致诚敬送香供。十九年卒于柏尖山寺。寿八十五。夏五十五。初示疾。感神光香气之异。有飞禽白颈赤身。绕院哀唳。渐近堂陛。至于几席。狎附人物无所畏。及瞑即悲叫苦甚。血沸眼中。旋转空虚。投地而逝。云昏雾惨。林涧摧塞。山中衰相不可殚记。弟子静林等。以唐武德五年十二月。阇维。遗质建塔立碑。沙门明则述铭。

　　隋洪献

　　邺人。素禀律检。住相州之大慈寺。蚤年以听涉之劳。遂双瞽。动须扶导。人亦厌之。以故常处一房。旦夕礼诵不辍。开皇十四年。忽空中有声。其语自称般若檀越。来从受戒。自尔数与谈话。如世常态。僧纲禅师。素于献为同房。一日纲上堂中食。般若以衣一幞嚫献云。劳陈法事。为益不少。必受之。已而纲还怪失衣幞。遍寺搜之。乃具得于献之箧中。献殊愧为索言般若所嚫。纲终莫之信。俄而纲之房内狼藉。奁匮颠倒。衽席竿扇称尺摧折弃掷。空中诟纲曰。汝平生未尝供养三宝。今姑小警。后当大祸汝在。献虽瞽。然共般若语历历如睹。尝谓献曰。我伴侣极多。皆在紫陌河上。兹相随者仅三十人。可今寺家设食。食讫且于空中夸美其饮食以谢。又以纲不设斋。会欲祸纲。纲不得已乃营辨如法。空中报曰。既能尔。吾助汝喜。仍以两缣遗献。使一以施大众。一以酬纲。而献赖之以益进所业云。后竟卒于寺。

　　隋法庆

　　住京师西北凝观寺。开皇三年。于寺造丈六夹纻立释迦像。未加漆布。而庆卒。是日宝昌寺僧大智亦卒。更三日而苏曰。初则飘然若乘风。而行可百里许。稍见宫殿华绮。如王者居。有一人衮冕而坐。左右仪仗严肃。顷之忽庆来。貌殊忧。又顷之像至。谓坐者曰。庆造我未了。何遽死。坐者趋下殿拜。呼左右。问曰。庆合死未。答曰。命未尽而食尽耳。坐者曰。如此则给荷叶以终其寿命。遂失像及庆所在。于是宝昌。即使人驰视凝观。而所言皆验。自是庆解斋。进荷叶六枚。中食八枚。其法先以热水沃令软湿。而后啖。且戮力殚志。以成其像。而忏礼终身焉。

　　隋慧云

　　范阳人。年十二。出家听学。游历罔怠。至十八归省。时乘一驴。骏快可爱。其季父规欲得之。及云过止父家。父将杀之以取其驴。方捉刀。见黄衣人于东墙下。扬拳叱曰。此盖流通大士也。不宜见害。父惧归以告其妻。妻曰。君眼华耳。那有此。父又往。则见向之黄衣人于西墙下。连叱云。勿杀勿杀。杀则祸交及矣。云且过其女兄家。父诡曰。道路险绝。愿护送也。于是持刀随云。后狙斫云。忽其女兄之倩傍立。父亟愧谢。开皇中。教法隆盛。而云尤以经论该赡。名东夏间。领徒五百。抵乡里候季父。季父夫妻追悔。因奉十缣求忏罪。云由是始知之。然终亦未尝憾顾。每举其事以戒门人曰。物之美者。岂徒累已。亦以累人念哉。后不知所终。

　　隋慧恭

　　益州成都周氏子。出家。尤与同寺慧远相谐契。周武废教。远游关辅。恭诣荆扬。以务听采。如是别去三十余载。及远讲授乡里。而恭亦至自江南。久违暂晤。其乐可胜道哉。于是远抵暮达旦。言其所得。恭竟嘿然无所语。远因固诘。恭谢曰。性识昏昧。诚莫知所开解也。远曰。独不能诵一部经乎。恭不得已。遽曰。但诵得观音经一卷而已。远怒诟曰。观音经小儿辈所诵者。仁何自辱哉。且仁以幼年行道。誓登果位。顾令诵经仅指许大。其怠惰如此。既非三益。请绝交。恭曰。经卷虽小。佛口所宣。遵敬者得福。轻慢者得罪。仰愿法师为息嗔心。屈听一遍。然后分袂。不亦可乎。远笑曰。吾于阿毗昙迦延俱舍地持成实毗婆沙摄大乘等论。并粗精习。如观音经。盖法华普门品也。吾已讲之百过矣。仁兹所诵。岂有异乎。诚不愿闻也。欲掉首去。恭再三强之。稍复肯住。恭因结坛于庭中。置座于坛上。绕坛数匝。顶礼升座。远则据胡床。偃蹇其侧。恭始唱题。即觉香气氤氲。逮入文。天乐上作。四华缤纷而坠。经毕下座。自作解座梵毕。而华乐亦俱歇矣。远矍然惊起拜伏。涕泣谢罪曰。慧远臭秽死尸。敢行天日之下。乞小留赐诲。恭曰。非恭所能。诸佛力也。遂长揖而逝。

　　隋道幽

　　出家住代州耆阇寺。通习经论。仁寿中。讲婆伽波若经并论于本寺。众之听者百余人。偶日午。坐绳床上。瞑目见一人。伟特异常。自云我释提桓因也。兹来无他。正以相屈。为诸天讲经。幽闻之。情独怅然不乐于死。因辞曰。方造佛堂。事有未易赴者。既觉为侍者如法师言之。如曰。此固世间罕遇事也。夫人终一死耳。欲生天道。岂可得乎。今幸而天帝见召。且获开通法利以济益之。其功德大矣。佛堂又何足言哉。幽心以为然。久之。复梦如前。而幽遂许其请。天因炷少香幽掌中。克时以迎。觉则掌中香气薰一寺。尔后屡讲不怠。一日曰。期至矣。因执香炉正立以逝。于时道俗从外见云气由寺内出。腾空直上如白练。以没。

　　隋慧欢

　　出京兆云阳管氏。弱龄慕道。而迫于俗累。谢遣宦娶。乃获披缁。时年已三十有七矣。始从清禅寺崇公。咨询定法。存息短长。冷然有得。且尘嚣屏绝。形影相依。久历星霜。循守益厉。尝经行。偶堕岩石上。其相悬之势。不翅寻丈。而端然寂嘿跏趺自如。若无所知觉者。大业初。京师创建大禅定寺。追严文帝冥福。诏居之。六年二月卒于寺房。春秋六十九。遗命施尸飞走。弟子檀越不忍。而葬之终南楩梓谷。树塔勒铭以表章焉。

　　隋慧海

　　俗张姓。清河武城人。少年依邺都旷国寺冏法师。听涅槃楞伽。历五稔。覆述通畅。同学推服。复受摩诃衍毗昙等于青州大业寺道猷法师。猷慧辨无碍。而海事之。斯亦可矣。周大象二年。来涛浦创安乐寺。且构重阁。期生净土。忽有僧道诠。持无量寿佛画像一轴。自齐州至曰。是西天鸡头摩寺五通菩萨。乘空而往安乐世界。所图写者。海以冥会。愈加勤至。既睹神光。尤深庆幸。大业五年五月。举手五指。谓弟子曰。我至此乃当灭矣。五日之夜。因起坐面西作礼。迨晓而逝。寿六十九。讲涅槃经三十遍。法华经五十遍。即以其月九日。葬于寺。秘书学士琅耶王慎文其碑。

　　隋智通

　　河东猗氏。程氏子也。十岁出家。诵经礼佛不少怠。阅年五十。虽当教门沦替之时。方从俊律师延法师游。以振所业。隋运肇兴。乃还蒲坂建寺。赡济孤独羸老之穷无告者。日以千计。仁寿初。复脱屣岩栖以蹈旧规。大业七年。遂𥨊疾。即命侍者。称弥陀号。祈生彼土。既而维那击钟集众。杵竟折。识者知其不起。时弟子顶盖侍侧。通谓曰。今日厨中可作食。盖诘以食将谁须。曰有达官诸贵人至。盖曰。此生人道者所见之相。和尚修行宁至是。逮晚正视不眴。良久忽弹指。唱不可思议者再三。或从旁问其故。则曰。我见宝幢华盖塔庙庄严。尔夜又顾问明珠所在。且曰。大然灯烛耶。因为掩镫蔽弱犹咄。以为光明转盛。岂欺我。盖曰。室中方暗昧如此。而和尚所见必胜相也。遽合掌曰。吾生净土矣。且而气绝。十月二十四日也。山地摇动。门窗震裂。林雉飞雊。屡日寺僧道慧。适梦西岭上皆楼阁。有乘空而西往者。且盖母玉氏尤信向。临终见赤莲华。青莲华。大如五斛瓮许。遍布宅地。佛与菩萨。俱至接引。顷之母瞑。即贞观十一年二月也。

　　隋灵干

　　金城狄道李氏也。其祖相封上党。遂徙居之。年十四。投邺京大庄严寺衍法师出家。每入讲堂。作天宫想。年十八。覆讲华严十地。众即嘉叹。冠年受具。专志毗尼。周武之变。家居奉戒如法。隋兴。诏预菩萨僧数。官给所须。仍于少林寺安置。开皇三年。重剃染于洛州净土寺。偕海玉法师。讲释华严。七年诏住兴善寺。为译经证义沙门。十七年。闷绝未殡。及苏乃云。初见两吏手执文书。立房门外曰。官须见师。顷之若蹈空而往者。到一七宝树林。端严如画。二吏即辞退。干望东西。极目无非珍宝。焜耀不可正视。凡树下必有华座。而或坐不坐相杂也。闻有呼其名者。就视之。则慧远法即也。因礼讯之。问此为何地。答是兜率。僧休法师处南座。吾与之同生此耳。且见休远并非本形。皆戴冠服彩。光炜绝世。但能识其语音。远又谓曰。我弟子皆生此矣。仁寿三年。诏送舍利于路州汉王寺。其瑞应之详见别传。时汉王谅作镇晋阳。闻干起塔其寺。远遣使䞋施。献后崩。尝为帝述忏称旨。赐帛二百疋。大业三年。置大禅定道场。诏擢上座。八年正月二十九日终。春秋七十八。于是火葬终南山阴。

　　初干常作莲华世界海观。及弥勒天宫观。至疾革。翻睛上视不与人对。久之如故。沙门童真问何所见。曰向有青衣童子二人来召。抵兜率城外未入。故翘足以望城中宝树华盖。若平立则无所见也。真曰。如是得不遂所愿耶。干曰。天乐非久。终坠轮回。华藏世界吾所愿也。不久复绝而苏。真又问。干曰。见大水遍满。华如车轮。吾坐其上。自尔卒。灵辩干之犹子。小少教养。通大典。今住胜光寺。

　　隋行坚

　　不知何许人。出家常业禅定。大业间。东游泰山。夜宿庙庑下。忽有伟衣冠严。仪从传呼以至者。坚意以为神起坐。嘿诵诸经。寻与语无小惧。因问曰。世谓此间职治鬼宁是耶。神曰然。岂欲见先亡乎。坚曰。顷有两同学。今安在。神问知其名则曰。其一人既获受生。其一人犹以罪重系狱中。可就以劳苦也。俄至一处。墙壁皆铁而炽火。其中呼号声达于外。自牖窥之。若有人焉。则皆皮肉溃烂。莫识其谁也。遂反而扣神以救免之术。神曰。书华严经。其庶几哉。诘旦辞去。即求善工治经如神约。异日复造庙。神遽告以同学乘经力致胜报。坚后不知其终。

　　隋法泰

　　眉州隆山县人。姓吕氏。始去俗为道士。且余十年。忽自悟即剃发。受具戒。诵法华经。遂通利。复致诚为书一部。尤数有灵瑞。间尝从善工装潢于成都。使人负两笼以行。一笼置经。又以钱二千束缚之。置经上。一笼置衣物。至笮桥。桥断。笼与负者俱堕水中。泰在后独无恙。负者既出。笼则飘沈。莫知所在。泰抚膺大号曰。钱衣不足道。经柰何。因购习水者没而求之。得钱衣而不得经。泰愈益恨。循岸涕泣不能已。顷之遥见别洲有一幞藉草上。遽取视乃经也。然略无所沾湿云。虽没水者。亦固谢弗受购。既装潢持归所住鼻山寺。奉安严洁。每夜则香气馥然。泰必诵持彻晓。率一过。时彪法师开讲其寺。方以其音响喧聒患之。明日身造请其低声。恍见泰前。若有大众胡跪合掌者。竟退莫敢言。泰之终年八十。

　　新修科分六学僧传卷第二十四
卍新纂续藏经第 77 册 No. 1522 新修科分六学僧传


　　新修科分六学僧传卷第二十五

　　浙东沙门　昙噩　述

　　　　精进学

　　　　　感通科

　　唐道宗

　　莱州即墨之孙氏子。少从青州道藏寺道奘法师。受智度十地地持成实毗昙等论。晚住游德寺。寺宗所自造也。尝讲大论。而天华旋绕堂户。久而飞去。曾不委地。众叹希有。而宗未尝以为异。徙住慧日寺。英彦同聚。常阐成实。入关住胜光寺。复延于弘义宫法集。群后百辟。咸从听列。自尔周轮无替。武德六年卒于所住。春秋六十一。太宗在秦邸。下教赙物二百段。葬终南山至相之南岩。

　　唐道林

　　生因州邰阳之李氏。年三十五出家。入太白山僻绝之地。木食涧饮。缮治性元。隋开皇初。诏选材德者七人。牒给公贯剃染。以表更化崇敬之意。有司承诏以林应旨。祖皇躬加勉喻。林固辞不可。乃逃归所居。理前业。事闻。诏逮致。仍辨对。无所辱。于是上尤重之。赐香炉等物。邀住冯翊大兴国寺。俄又逃诸梁山之阳。凿窟而燕坐其中。久之微觉有疾。弟子檀越日围绕候起居。忽闻空响茄吹。且雨异香。大如桃枣。拾而焚之。气极芬烈。众以为瑞。如是三日。神虑明爽。趺坐而逝。武德七年七月也。停龛七日。颜色如生。葬之西山。送者万许。

　　林乐于隐约。而道妙随进。其于女人未尝亲面。况复说法取食哉。临终时。或有以同疾来者。林辄先知之。遽使人谢却不容入。然慈悲恤物。蚤虱之属。听其游啮。曾不敢振衣以惊怖焉。

　　唐法通

　　姓关。京兆鄠人。小年出家。羸弱不胜衣。稍振触辄偃仆。由是同侣侮之。每流涕祷于观音像前曰。通闻菩萨悲悯。所愿必从。乞垂奖诱。免斯轻慢。且诵观音经旦夕不辍。后岁余。归觐母于俗氏。食毕假寐庭树下少焉口流涎沫三升许。母惧遽觉之问何故。通曰方梦有人以箸三驴驮见遗。而使之尽啖。始啖其一而遂觉。惜其二之失也。自尔肌肤坚紧。气貌雄伟。然往来者。初亦不知其有力也。寺僧戡奋尤壮勇。通因窃取其袈裟置柱下。戡见以为鬼神间语通。通笑为举柱出袈裟易甚。戡大骇服。于是四方之以力名者。皆造通。请教。通为拽车牛却行。豆麦略把即粉碎。南山有石臼大可重五百斤。通负归寺用至今露置贮水施禽鸟。隋高祖时。西域进壮士。诏通与角。壮士前搏通。通不为动。已而通稍捉壮士两手。则血溅仆地乞命。通遽释之曰。我戒杀故尔。不然且碎汝骨。炀帝之季。避乱隐南山。未几丁母忧。出襄事乃反。然性资精诚节约。未尝小忤物。时辈推之。武德初。卒于其所居法海寺。春秋五十六。

　　唐慧因

　　俗姓于氏。吴郡海盐人。晋太常宝之后。祖朴梁散骑常侍。父元显梁中书舍人。并硕学英材。世济其美。因年十二。事开善寺慧熙法师出家。年十五。听建初寺琼法师成实。曾未具戒。其名誉已被远近。然心慕禅悦。乃诣钟山慧晓智瓘请授观法。又造长干辨法师禀三论。久之辨遁世远引。悉以其徒三百余人委之开导。且三十载。陈太建八年。安居之始忽如坐亡。但其肢体柔温如故。经七日而后苏。其徒请问所以。徐曰。试看箱内有何物。侍者随言看之。得帛两束。曰此衬遗耳。因谓始使者引部从丝竹相迎曰。王请法师。继而见有衮冕者肃入曰。阎罗王也。即堂上坐夏讲大品般若。每见地狱众相五苦次第。意已经三月矣。乃复仅尔耶。噫非妄想颠倒何如。仆射徐陵尚书毛喜尤归敬。隋仁寿三年。诏补禅定寺知事上座。频开三论。并制疏文。入国朝。举十六德纲记僧务。因居其一焉。京寺故崇菩萨戒。后进具戒者。其羯磨法无不依。左仆射萧瑀刑部尚书沈叔安并钦仰奉承。于兹二纪。贞观元年二月十三日。卒于大庄严寺。寿八十有九。先是戒弟子法仁。使如法住无令一生空过。至后夜分整容正坐。众闻异香满室而已。及道俗送至城南。又闻天乐音。遂塔而树铭焉。其文则兰陵萧钧所作也。仁亦勤学有名。

　　唐遗俗

　　不知何许人。清净寡欲。惟日以法华自课。其数之多。不啻数千过。隋季之乱。雍之醴泉县美泉乡汤六者。邀于其家供养。贞观初。将以疾终。谓友人慧廓曰。比欲以诵经灵验启寤流俗信响之善。今竟尔死。是终无以益于世矣。可埋尸十年然后掘之。则舌根庶几不坏。宜起一塔以垂久远。既死而果埋之。至十一年发墓得舌。遂建砖塔于甘谷南崖云。又丰谷乡史呵檐者。省令史也。谦虚下士。平生不骑乘。动以法华安乐行为标准。勤于持诵。虽行道犹嘿课。其往来出入必由径以其静僻则念虑专也。死葬且十年或发之舌。独在。闻者莫不叹异。

　　唐玄秀

　　黄州随华寺僧也。平生以诵法华为专业。每感异征。或犹未之信也。属时炎暑。秀素未尝内凉。好事者夜往。邀之至。秀房外见车马仪仗盛甚。其人因辟易退。乃呼其党循四壁观之皆然。仰望空中填塞无际。且共趋秀质其故。秀谢不知。及隋之季终于所居寺。

　　唐圆光

　　俗姓朴氏。辰韩新罗人。家世业儒。年二十五。杭溟渤北造金陵以究其学。有陈之世。号称文章极盛。故得时从缙绅先生之流。考正经史。会庄严旻公弟子讲。一听染神。回视孔教若秕糠。然。乃奏乞入道诏许之。落发禀具之后。游历横肆。研成实涅槃惟谨。晚修定业于吴之虎丘山。禅侣云臻。遂有终焉之志。或居山下请一出弘演。辞不可勉。为开导四众。惬心自尔。名誉益振海陬。领表。负橐相逐隋氏奄有天下兵入扬都。光被虏将加刑戮。主将遥见火及塔寺。就视之则光缚置塔下初无火也。异而释其缚。开皇九年。来京师。因举唱摄论众盈座席。俄而其国之王金氏频上表。愿于归本国。诏慰劳遣之。既至老幼。欣快如佛下生。衣服药食并其后宫至营。不使佐助。欲以专福也。入内得乘舆侍以弟子。贞观四年。疾经七日端坐。终于所住皇隆寺。寿九十有九。丧给羽仪以王礼。葬于郊外。弟子圆安嗣其徽猷。遍揽之余。复戾止京寺。特进萧瑀。奏请住其所。造蓝田之津梁寺。其述光平生尤详云。

　　唐明净

　　高密人。少出家。即研定学。燕坐海畔之蒙山。数十载后。南游会稽天台诸山。尝分卫村中。回途值群虎向之张口。净以其饥遽抄饭遍内其口。且对之啖所余饭自若。因谓虎曰。所愧饭少不足以相济也。明日亦如之。同侣叹异焉。久之反居蒙山之麓。会亢旱巫觋祭祀。皆不验。净请扫洒一室。独处其中。当致雨七日而雨沾洽。贞观三年。京师自冬至夏。凡六阅月不雨。民情忧恼。历试李释方术。岳渎诸祠。走性币俱莫之效。时有侍从潘姓者。尝守密以净旧事白于上。诏至问所欲。净曰无所欲。但给私度僧尼公贯。赐天下新寺额。如此而已。诏许之。仍赐油香。就庄严寺。房入寂。逮七日之旦。净使守卫者。视天西北。曰当有白虹。视之而信。曰雨至矣。顷之骤雨竟一日。既而群下称述上德。而净前所奏请。未及施行。然农作顿兴。苗已入土。而雨不继。则苗萎槁。左仆射房玄龄造净以谒净曰。幽显一理耳。许而不酬。于理如何。上闻诏尽停机务以斋又七日而果雨。是岁有秋。诏酬前所许外别度僧三千。以慰净意。未几还乡里　住义胜寺寺有慧融者。素业禅。能祝水愈疾。诏住京之普光寺二宫。敬重礼遣相踵云。

　　唐法喜

　　襄阳李氏子也。七岁出家。依颢禅师。住禅定寺。奉侍积久。恭恪自持。而颢专修定业。将终之前一夕。所居房壁无故而崩。颢曰。依报已乖。吾其去矣。遂端坐而瞑。喜时尚为沙弥。因入荆州青溪寺服劳清众。夜则然薪诵经。虽兼诸部而所宗。惟法华每于食顷辄暗尽一卷。余则常在三昧。稍涉昏散则复温习。仁寿间。诏仍𨽻禅定寺监护佛牙舍利。久之誓转法华经一千部。以追严先师颢公灵爽。晨霄系心满八百部。而益以加厉。寺僧有见白牛驾宝车入喜房者。随踪迹之无有也。且勤于周赡疾苦。处身屎尿中不问。武德四年。右仆射萧瑀建津梁寺于蓝田迎居之施者填委。晚营骊山南阜以老焉。贞观六年。染微恙十月十二日。告弟子曰。无常已至。慎勿嚣扰。时时唱云。三界虚妄。但是一心。俄林北有音乐车马声。喜闻而咄曰。久舍果报。如何更生乐处耶。乃入定须臾声止。香气充室。夜五鼓矣。端坐而卒。寿六十一。

　　初喜于贞观之元。其所在处。每致火焰之瑞。又尝游山预定葬地。及是凿龛以藏。明日且行。而夜大雪。所积余尺许。而所被仅二里。行至中道其神凭弟子语曰。吾欲施尸众生。如何埋我而违本愿乎。故但露置龛中不成葬而颜色久不变坏。宋公㻦睹而嗟异焉。后偶举衲衣。视之则皆枯骸。所全者独头顶尔。是非其本愿然欤。

　　唐智兴

　　洛州宋氏子。谦约自持仍厉操行。诵习诸经要偈心口相师不辍。昏晓。住禅定寺。世所谓大庄严寺也。依首律师讲。会同侣征难。词锋惊挺。大业五年。冬任寺之维那职。扣钟之法。奉佩勤至。僧三果者有兄从驾南幸江都道亡。无讣。于是其妻梦之曰。吾行达彭城不幸病死。生于地狱。受苦叵言。赖于今月旦日禅定寺僧智兴鸣钟响振地狱。同受苦者。一时解脱。而生乐处。图报其恩。可具绢十疋奉之。以陈吾意妻寤为人言之。曾莫之信。俄复梦及。巫觋降语皆然。乃如数奉绢兴以非己功德。并转施大众。或问兴鸣钟致感之由。曰余见付法藏传罽腻吒王剑轮停事及增一阿含钟声功德。遵此力行不敢怠尔。其击之始则祝曰。愿诸圣贤同入道场。纾发三下。所以展恭敬也。逮乎长打则祝曰。愿诸恶趣闻我钟声。俱离苦楚。必尽三通。所以畅慈悲也。严寒之夕。极冻之晨。皮裂肉皴。犹露手执椎。掌内凝血。无所辞惮。如斯而已。其他又何术哉。贞观六年三月。遘疾。预如终日。舍资具食召众陈别。春秋四十五。葬杜城弟子善因讲四分律诵法华经以荐冥福。

　　唐道昂

　　魏郡人。未详氏族。从灵裕法师出家。于寒陵山寺。习华严地论。时以阐化。而志生安养。一日忽登报应寺之高座。手秉香炉。为四众受菩萨戒。举目见天人合沓。管弦繁会。有声曰。兜率陀天下迎。昂曰。天道轮回。不断生死。本祈心净土。如何此诚不遂耶。言讫天人即灭。乃见香华伎乐从西方来旋还顶上。昂呼大众曰。善自进修。慎勿相负。香炉忽脱手而坠。竟端坐终于高座之上。春秋六十九矣。时贞观七年八月也。灵龛归葬寒陵之山。初昂畜一犬。聋而黠。每减所食子之。反昂终。犬亦失所在。又尝夜讲。堂宇暗冥。昂舒掌发光明睹毫发。或诘所从来。答曰。此在人恒有尔。何怪至是。将殡视其足文。成普光堂字。噫异矣　又相州沙门灵智者。亦裕公弟子也。于昂寔兄弟蚤年。屡于裕公轮下为都讲有声障邺间。晚遽屏绝章疏。专修定业。贞观八年。终春秋七十五。

　　唐洪满

　　姓梁。安定人。年十五时。未出家。忽患双足挛躄。百药不能已。独念观音经以祈效验。阅三年。偶有僧持澡瓶前立而不言。满问曰。师何从来。曰以檀越帝见召故来耳。满因扣头问曰。弟子宿生何业。今报此挛躄也。僧曰。以汝尝拘缚他人。是以报然。汝但闭目吾为汝疗之。满从言但觉两膝轻爽。各如拔去。六七寸长钉然。即开目致礼以谢。遂失僧所在。于是满行步如常。乃寤。其僧寔观音已。自尔满愈益劝厉誓不娶。以终其身。能禅坐动入三日七日定。开皇初。始剃落。住救度寺大业间。徙居法海。贞观十三年卒。寿八十三。

　　唐慧聪

　　姓王氏。住益州福化寺。素业讲诵。手不释卷。自云法华经常不轻菩萨不专读诵经典。但行礼拜四众。尚得六根清净。我何为于诸佛世尊而不礼敬哉。即于别院。闭门依经唱礼万五千佛。寺僧尝于壁隙。窥之。见聪方拜西龙天八部皆环立卫侍随其俯仰。数数非一。或入其院。莫不心战而出。恒闻异香蔚然。贞观中卒。院自尔绝人来往迹。而夜则每有礼拜行道弹指声。

　　唐昙藏

　　姓杨氏。弘农华阴人。年十五。或以其有夭相。二亲即为姻媾。以冀嗣续。非其志也。乃竟遁去。欲遂剃落。而未遇其人。方默念观世音。道值黔而牧二牛者。从问所可宿地。则曰。西行有寺。稍闻钟声。果见寺。而僧徒尤众。且为圆顶无难色。竣事即出门。仅百步回顾无所见。由是知为化境云。黎明西奔陇上寻还京邑。住旌善寺登且戒听习经论。意义有所疑则往山东稽诸宿德。地持十地无拥滞。晚归𨽻贯光明寺献后崩。召住禅定。国朝造会昌寺。诏为上座。贞观译经诏证义。又诏主兴善寺。藏固让举蓝田化感寺润法师。自代果称旨。东宫有疾。入授戒而瘳。赐帛赐衣。且诏度僧三千。并造普光寺。使隶焉。诏问得遥受戒不。藏以地持论。谓若无戒师。发弘誓愿得菩萨戒。因以论文进。仍以御制忏悔词。令藏宣读。皇后疾。诏入寝殿授戒。赐物丰渥。九年三月十八日。终于会昌寺。春秋六十九。两宫哀恸。葬郊西起塔图形以垂不朽。太子詹事黎阳公于志宁文其碑。

　　唐帝示阶者

　　辽西柳城靺鞨也。其小年时。偶于何处拾得铜像二寸许。意以为神明。藏之皮袋。卧起与俱。每饮啖辄以祭。虽䞉酒残肉不择也。年十八入高丽。谓其为觇国者而捕之以斩。至三刀无所伤。疑其有术问焉。曰无有也。曰然则何以致此。曰吾平生有所事。或者其力欤。因出示之。其背上若微损。察之则宛然三刀痕也。乃释之。使归中国曰。大唐方隆佛法。庶几其可以行志也。遂隶幽州出家。

　　唐道愻

　　姓张氏。河东虞乡人。夙通群籍。偏以涅槃摄论为宗极。弟道谦。俱为昙延法师弟子。晚住蒲州仁寿寺聚徒御化树业当衢。自蕃。王府宰台省。群僚并迂驾造展咨谒余训或匇遽。不遇者心怀愧悚如有所负逊。以德自持等视贵贱虽复往来曾不将迎大业之乱。道关抵京夜息逆旅中。其家五男子皆群盗愻所乘马殊壮。谋窃之。见马傍有十丈夫状雄伟。擐甲执兵怒立。盗因却走。徐察之无有也。复进而所见如初。至四五乃已。盗惧明日遂以其情白愻求忏悔。国朝起义。而蒲未㧞寺僧有素如无礼于愻者。尤欲以城叛。既而城拔被执。将戮以徇。愻涕泣请于执事曰。此僧之过。寔由逊教导不至而然耳。幸以戮愻。执事悯其诚而释之。贞观中。或请讲涅槃固辞。固以请。愻曰。非敢辞也。吾恐不终此席耳。且复相烦往王城谷当为讲之。明日逊至谷中升座。道俗齐集。遽曰。世界法尔。不久当终敢辞大众云。何偈后请寄来生遂释题至偈。而疾作经三日乃卒于山谷中。寿七十五。陈尸之次夕。有异华绕出其地。茎长一二尺许。鲜荣方色如款冬。而形相远不类。或折置瓶中。经年犹自若。晋州一士人性好猎。尝识愻闻愻之亡奇瑞如此。乃诣其地而哭以悔过。顷之亦得华如前者。长尺许。

　　道谦学禀十地有闻关表。旋以所住仁寿路当要冲。劳于酬应。去而游历山水。爱王城谷之胜而栖止焉。以贞观元年先愻卒。寿六十七。愻哭之不胜哀。弟子道基阇维收骨。起塔树碑。颂德沙门行友文。

　　唐僧明

　　不知何许人也。每居五台娑婆古寺营屋二十余间。聚诸经卷。以资禅诵。谓人曰。吾自十七岁时从师东至华林山。礼文殊室利入一石谷。深甚圆有石臼木杵。两伟人立日中无影。长眉披发。眼睑上。掩师遽顶礼。清摄受。其人曰。汝谷臭宜小远匇容。问何来。曰昭果寺。兹隐娑婆习禅养道数十年矣。然食五谷。愿菩萨慈悲救护。曰须众议。俄又一人至。身颇颀硕。而服木皮之衣。云可随我到寺。因共行大石侧。忽山谷异常。廊院周绕。状若天宫。有尊宿十四五辈。坐而谈笑。亦问所从来。议论久之送出。恍然失路。不可复寻。明卒于贞观十六年。寿八十一。

　　唐昙荣

　　生缘定州九门之张氏。年十九为书生。即刻意玄理。方灵裕法师讲华严经。偶住听之。有所省。遂事裕而剃发焉。既受具。备游律横教苑中。更周祸不替常业。隋初遁居上党潞黎诸山。年登四十。定德远闻。学者翕从。感歆至泽。隋季之乱。兵饥荐臻。荣乃春夏则行方等般舟。秋冬则专事坐禅。诸念诵者。别院处之。故其地有四焉。又立忏悔法于韩州之延圣寺。刺史风同仁。遗舍利三粒。荣率道俗迎者三千人。同各置水钵香炉于前曰。舍利之德变现无方。业累苟销请之可得。自夜至明获四百余子。时有司欲禁绝之而灾崇现惧而止。武德九年。行道于潞城交障村忽堂舍崩坏。龛像舍利挺出无损。贞观七年。信士常疑保。请荣于州治法住寺。行方等忏法。七月十四日。本寺沙门僧定于道场内见五色光明。彻于上下。中现七佛相好非常。语定云。我是毗婆尸如来无所著至真等正觉。以汝罪销故。来为证。然非本师不与授记如是六佛皆同此辞。最后一佛云。我是汝本师释迦牟尼也。为汝罪销故。来授记。昙荣于此贤劫之中名普宁佛。汝亦次当作佛名普明也。及卧疾而泣弟子圆宗问。和尚宁有不如意事耶。答曰吾兹死矣。恨更不待为七众洗濯罪累耳。十三年十月十二日终。寿八十五。

　　唐慧瑜

　　俗岑姓。襄阳人。三岁失怙恃。养于外家。五岁随外祖。往听讲长沙寺见佛啼泣恋慕。愿留遂依寺之救苦法师落䰂。五十日能覆诵大品部文。晚究三论。及大品义隋季之乱。避玉泉山中宴坐草庵。二十三年如一日。山寺之侧有泉。然莫知其名。岂所谓玉泉者欤。黑蛇长二丈许。隐显不常。如守护状。群盗戒勿近。有张赫伽者。渠魁也。尤勇悍挟两刃与恶少数十辈。欲杀蛇。蛇张目出光二百步外。贼恐惧颠仆再阅日。瑜闻而驰往。为诵大品大明。祝蛇随瑜行贼之死者七人。至是活其三人。于是四远供施委积。贞观十年。荆州道俗请于升觉寺开三论大品。十四年七月二十二日。寺人皆见群星坠井。八月十七日。讲大品。至往生文。未讫手执如意示寂于座。寿七十九。

　　唐慧棱

　　西隆之申屠氏子也。父既丧而生。繄母鞠育三岁。即知有佛法。而愿听焉。母怜之。𢹂游襄阳。时润法师方开三论。一造座隅。深有领寤。八岁丧母。遂依檀溪寺诞律师出家。年十六能以经之大意奇理。往问于荆州茅山明法师。房中曲教不有有者迄三年。而深会其旨。复从安州皓师。入蜀而覆述之际。尤得皓意。人因谓之得意棱。及皓以诬罔下成都县狱。棱亦在囚。众请讲三论讲才五偏。而诏释无所问。会安州饥。耀贵如珠。棱日丐以济。皓而弘演不稍倦。皓疾棱代之无难色。时席端俊秀三十余人。皆以其所说涅槃悉违皓义。及皓疾愈。白请定之。于是皓召棱前叙辄云。是是由尔靡伏。皓将终握棱手曰。勿贪利养。勿惮劬劳。战战兢兢。如履刀剑。乃可以传灯续佛慧命也。先是棱梦失目。又人持放光宝镜来。印其身至是果验。未几归襄州紫金寺五年。弘论。贞观八年。弘涅槃大品惟度等经于须弥寺。十二年三月。梦所住寺。群鸟飞散。因散众。十四年正月。感通寺昶法师梦阎王谓曰。吾兹请棱公讲三论。拔公讲法华矣。棱闻之喜曰。吾发愿常处地狱教化。苟果斯愿奚憾。九月州。牧蒋王见其弱。送韶州钟乳粉令服。其夜梦衣冠者戒曰。勿服。阎王庄严道场。竟大有乳药。十月十五日。忽告弟子以吾五藏已崩。而无痛苦。四更起坐告寺主。宝度曰。吾观小年时事。皎如目前。俄闻外有大声曰。法师早起烧香使人到矣。度问使人为谁。答曰阎王使也。小食时。棱敛容卒。十四年十月十六日也。寿六十五。

　　唐慧眺

　　俗庄姓。襄州人少出家。以小乘。游学齐徐青海诸州间。隋开皇末。还住乡里之报善寺。时象王哲公。方开三论于下龙泉寺。眺闻而讥曰。三论明空。其人必着空。言未已。即舌出三尺许。目鼻耳流血。昏不知人者七日。有伏律师。过而谓之曰。毁经之罪。甚于五逆。汝其烧香忏悔前失。从之疾殊差。因舆往哲所。发愿归命。哲亡。徙居香山神足寺。每以四时集众。开华严经。谢夙愆。贞观十一年四月三日。尝于寺后松林坐禅。忽有三人。形服都丽。拜求授菩萨戒。俄复进曰。禅师利根。遽能深信大乘。若不尔者。千佛出世犹处地狱。眺辄大哭不自胜。寻化士俗。造华严大品法华维摩思益佛藏三论等。各一百部。以施。十三年三月九日竟迁化于佛前。翘勤之际。春秋八十余。

　　唐法敏

　　姓孙氏。丹阳人。八岁事英禅师出家。入茅山听明法师三论。又依东安研究其指。年二十三。从高丽实公及实亡。印公入蜀。而法席凋替。有陈失御乃反初服。三年而后能自拔。避地千余姚梁安寺领沙弥十辈。开法华三论。相续不辍。贞观元年。归乡里以华严涅槃。弘导四众。二年会稽都督田公以礼迎。还住一音寺。胜会所集七十余州义学沙门。二千计。尼众三百。士俗莫能纪。十九年徙住静林寺展华严经席。夏六月方升座。入文有黄金色蛇。吐五色光。长七尺许。上悬屋梁下直敏顶讲罢乃隐。未几复解制于一音。夜见二赤衣人致礼曰。法师功德难量。盍往他方教化乎。今故从东方来迎。八月之望。连三日大冥。莫辨昏旦。逝之日则二十三日也。又大明夜如昼。春秋七十六。将葬塔表发光景。地震异香四闻。

　　唐世瑜

　　台州陈氏子。少孤以佣保自活。旋弃去。遂远从绵州震响寺伦法师出家。时则隋之大业十二年也。一食常坐。头陀自持。未几徙居利州之籍住寺。后入益州绵竹县响应山尤久。其山深僻夐绝人烟。独赖四猿时供果蓏。尝有信士。母丘生。负粮以馈。及还于山半。见二客貌甚青色。各持莲华蔗芋云。以献禅师。然不知何从来也。六时行道鸟兽为徒。三年之中所食。仅尽米一石七升。始汲一泉。俄而二泉又出其下。清甘可爱。贞观初。偶梦四龙入心目中。自尔默会三论宗旨。遂依灵睿法师于绵之大施寺。是正其义。寻而覆述。皆契疏钞。忽造崇乐寺。谓其友曰。我且游方矣。其友喻以道无不在安用游方。乃还大施寺。则人初不知其坐逝于房中也。俄觉房出香气。或随香气。入房见之。并将三金钱于坐处。然犹执香炉云。时盖十九年四月八日也。春秋六十三。刺史刘德威作龛奉全身其内。历三年貌如生。

　　唐慧璇

　　俗姓董。少出家襄阳。周废大教。乃南走陈。从丹阳茅山明法师。听三论。又究四论大品涅槃等于栖霞悬布法师。晚住安州大林寺。受圆法师释论。既而反乡里。住光福寺。会乱避城中。总管卢公。请于官仓。讲华严经集玄侣。一千五百余人。贼因解围去。国家受命住龙泉寺。仍弘演三论大经不少怠。贞观二十三年。众请开涅槃经。四月八日夜。或告之曰。法师不久。当生西方。七月十四日。张盂兰盆经席。敷阐。才竟。忽敛手曰。生常信施。自今虽一毫皆以资给十方众僧。反穷犹乞人。诸异道等。遂就座卒。春秋七十九。惟璇资性虚静。行己接物。忠恕喜奖。借后进仁薰义炙。诚一代之模范也。善谈笑庄老子史。尤通畅故蒋记二邸。每延之辕门而问道焉。尝病光福去水远。意且他徙。寻有紫袍神人。长丈许。挽留之。因谓大乘利益。世间不可胜。既若须水者易耳。当自往剑南慈母山大泉邀致龙王矣。顷之大风从西南来。雷雨骤注。稍霁寺北出泉甘美。香冽。后迁龙泉。泉亦竭。

　　唐智聪

　　未详何许人。善三论。始住杨州白马寺。后住止观寺。陈氏平北。度江。住安乐寺。大业之乱。南归。道涂梗沮。匿芦苇中。诵法华经七日。不得食。有四虎绕其旁。忽作人语曰。吾不食已十日矣。总谓虎必食我。否则我命亦且非久。徒皆饿死尔。虎辞以为终无此理。方是时。忽一八十老翁者。挟船腋下愿载曰。栖霞幽胜可住。请即上船。以度。四虎俱泪下。若莫足以为别者。聦于是请与四虎偕既济。竟失老翁所在。自尔聪居栖霞之舍利塔西。相与坐禅而不卧者八十人。四虎依之。有凶事辄预报。众因之戒惧焉。且山中尤艰粒食。又郡率土之清信者。三百家。使曰。馈一石以给周岁。贞观二十三年四月八日。小食后。礼智者影像于止观寺复礼兴皇墓乃还坐逝于栖霞房中。丹阳一城。咸闻异香。道俗受戒弟子三千人。奔走恸哭。时年九十九矣。

　　唐僧彻

　　生河东万泉靳氏。夙厌俗尘。既丁二。亲之丧即出家。行兰若法。邑有介村。盖子推之旧地也。其阳介山。岩磴险绝。彻遂依之。以崇道焉。久而人共营构。稍足庇荫。然犹苦于无水。一日微觉隒砌湿润。随掘之清泉涌沸。汲之未尝竭。泰州刺史房仁裕。表请建伽蓝。以旌其德。盖今之槛泉寺是也。徐邸之亲王出镇降。复迎居郡刹以便礼敬。俄还山。治静业。不替性慈弘每群鸟。取食掌上。野兽宿庑下。年七十七。谓其徒曰。吾去矣。尽屏余属。独留一人侍。且戒。其母触挠以候。气绝久之。若入定。撼之则已逝矣。山树变白三日。及迁尸。而天气清朗。白华六出。飘舞空际。状如冰雪。明洁可爱。士女竞以衣裾承揽。旋消释。无所得度支尚书唐临为勒碑铭。垂之不朽。

　　唐慧祥

　　姓周氏。史失言乡里。志学之岁。始辞俗入道。行头陀。尤力。人莫测其造诣也。俄禀三论。每慕提婆披腹。护法之风。游历法肆。见威仪有不自饬者。则顾谓人曰。俟某受具后如住持此寺。必令习律。年十九卧疾。三月药不能疗。中夜起坐叹曰。大丈夫本欲以身任大法。今困于病魔。柰何。且晓见人长丈余。谓曰但诵涅槃即差矣。诵之三日而差。住国宁寺开四分律。及涅槃经徒众整肃。大业末。方夏坐。因午食忽得舍利口中。吐弃于地。辄复在口。如是数次。遂试之砧槌不小变。乃声钟集黑白众祷愿。顷之放五色光。异香遍城郭。睹者兴起。屠猎易业。市无肉肆。既而四众为起塔。九层高百余尺。然祥体貌腴晢。修八尺。望之殊伟特。刺史李升明至寺。戏谓同列曰。此道人应日瞰一羊。顿觉手足麻痹。不可复举。坠辔莫能骑乘。遽悔谢乃止。大使权茂具疏粝试之。七日而愈益丰硕茂愧伏。秋八月忽垂训弟子曰。汝等宜各进修。庶几吾宗不致灭绝也。于是手执经卷胡跪而逝。近远叹讶。寿七十。仍感异香遍城郭。如出舍利时。

　　唐灵睿

　　其先颍川人。陈氏后。流寓于蜀之益昌。家世事老子。母尝过道观。乞子归而夜梦。坐松林下。有七宝钵。飞自树巅入口。觉即娠。因不喜荤腥味。及生而或以进。则母子俱头痛。莫可疗。于是遂悉屏去。八岁随二亲。诣道观。道士令习诵步虚词。面忽出血。一日遇智胜法师于田间。捉其衣曰。奉佛吾愿也。远追遂为沙弥于益州胜业寺。尽夏能覆诵大品。隋开皇初高丽印公。开三论。入京皆依以受业。未几。还住法聚寺。武德二年。安州皓公居大建昌寺睿从之。阅三年寺有异学。忘其名。每加害。终弗得。寻徙乡里之隆寂寺以避焉。贞观元年。檀越通州骞禅师尽形资给。听众三百余人。请常弘演。二十年八月二十四日夜。三鼓大风起。有声高畅若言曰。灵睿法师。来年十月。当往生南海大国光明山西阿观世音菩萨所矣。至期。三日众见幡华满寺。晚讲罢入房。看读如常。时或告以祥瑞事。徐执卷出门立逝。坚植不少倾仆。舁致床上。夜半复起。跏趺坐如生。春秋八十三。

　　唐明度

　　住并州之石壁寺。平生专以金刚般若经。为正修。贞元之季。有鸽巢于檐间。及春产二雏于内寺。晨鬻度每以哺之辄祝曰。乘我诵经之力。必使有成也。俄学飞堕地死。旬余。度梦见二小儿曰。儿本卵生兹蒙上人回向功德。转生人道。自此东去十里。某家者是也。度觉即书之壁。以识之。且以其梦审之往来者。皆以为信。满十月乃造其家。果率二子因使其母抱之以出呼之鸽儿。遽颔首而笑。

　　唐僧伦

　　姓吕氏。卫州汲人。祖宗皆州刺史父询隋穆陵太守。初二亲。常见梵僧皓首秀眉。二侍持幡拥以至前曰。愿为子。二亲即拜之。忽失所在。遂有娠。明年四月八日夜。四更乃生。异香满室。犹左右若有二幡状。五岁后常睹白光。至老死不变。齐武平九年。时才九岁。父𢹂造僧玄统师珉禅师于云门寺受法二师。问知其始产之瑞。即为剃落。齐亡。年十六。学四念处诵法华经。侍玄统东西避难。靡怠。隋开皇初。主上隆尚佛法。伦年二十三。尝于武阳理律师所。禀听且半夏。众见五色光如车轮。照伦心胸间。讫礼五十三佛光犹在。更礼二十五佛。然后隐。俄偕方愿二师入太行诸山二十余年。大业之季天下扰攘。领徒至卫州仍为伪夏知隆善寺僧任。武德五年。入太行抱犊山以所业勖来学。贞观四年。刺史裴万顷与侪类。请受菩萨戒。廿三年正月十三日。夜四鼓矣。起而告人曰。吾得诸法解脱。而天帝遽迎我。竟逝。方殡之际。天极清朗无云。而微雨飘洒。众咸以为异。时年八十五。

　　新修科分六学僧传卷第二十五
卍新纂续藏经第 77 册 No. 1522 新修科分六学僧传


　　新修科分六学僧传卷第二十六

　　浙东沙门　昙噩　述

　　　　精进学

　　　　　感通科

　　唐明浚

　　姓孙氏。齐人。善章草。每以持诵金刚般若经为业。永徽元年。二月十二日夜暴卒。扪其心胸。微有暖气。周时苏云。初有青衣二童子。引至阎王所。王问平生以何业自修。曰但诵金刚般若经而已。王曰善哉。可胜言耶。师可诵满十万过。则决定往生净土矣弟子虽欲复见师。不可得也。浚自尔精苦倍百必满其数。明年二月卒。寺众咸闻天乐异香云。

　　唐慧悟

　　少辞俗。隐居太白山中。持诵华严经尤勤至。俄一居士自远来。请悟斋。悟以其远未即许。居士笑曰。无若也当有以致之。于是居士置悟怀袖间籋虚空竟去。至一道场。见五百圣僧。皆翔集其地。悟悚然因趋就下座。居士曰。师宗华严是诚佛之境界已。彼小乘何足道。而师谦如此。复引悟居其上。斋讫所得䞋施视他尤丰腆。居士且谓。此斋端为悟设。而五百圣僧则临事。泛请者也。度其时。实永徽中云。详载华严应验录。

　　唐解脱

　　太原台山夹川邢氏子也。幼出家。即业定。初住照果寺。后遁五台山南之佛光寺。地盛华木。每至夏始发其侧有清凉池。皆文殊常所游息也。脱尝三见于此云。因语脱曰。但自悔责。无始过愆。则于道可入。遂奉行不敢违而心安静矣。且感佛为见身说偈。其偈曰。诸佛寂灭甚深法。旷劫修行今乃得。若能开明此法明。一切诸佛皆随喜。遽隐去。乃问。何者是寂灭法。空中有声曰。方便智为镫。照见心境界。欲究真实法。一切无所见。脱居佛光中四十年。而游从之士仅七八百。永徽中卒。今岩窟灵躯尚存。而寺之故堂十余间。犹未颓弛。曜公年百六岁矣。犹能言当时事曰。解脱上人于中台东南三十里大孚灵鹫寺见文殊。我才年十五尔。又娑婆寺普明禅师。亦欲求见文殊请法。忽空中声曰。汝未得定。宜服药以冀长生。明漫不知药处。心疑之。空中报曰。庵前长松也。性无毒味。芳烈。服之能仙。明久服之。一日遍告朋友腾去。

　　僧奣禅师旧隶忻之秀容建国寺。年八十徙居望人山俗所尊仰而从之。以祈福者如市。然莫窥其所造诣也。

　　永徽中有瞽者。不知何许人。能以法华一部。度入琵琶。手弹口诵。音调清婉。亦每归趣望人山。

　　唐静之

　　姓赵。雍州高陵人。始二亲以求嗣。持诵观音号。既孕。母固却欲绝荤。异平昔。甫七八岁时。即依文习弥陀观。及白骨观。皆有成。每志出家。亲以仅一子不许。未几父官于蜀。俄而父卒。念欲自焚以报。或引金刚般若以为舍身不如持经。因剃落。专依江禅师业定。贞观初。隐居道江彭山之光化寺。一坐十余年。不事别房。受其训者。常二百余人。昼夜进修罔怠。旋徙灵岩深山中。虎与俱无所忤素善。利州道禅师请安居于剑阁北之穷腹山。俦侣十余辈。蓄米四石。夏三月竟而所食一石。曾未尽。忽鼻患肉塞。百方莫能疗。僧有令诵般若心经万遍者。至五千遍即肉脱而愈。尝于秦州为毒蛇所螫。痛甚。以三昧力随获消除。后有疾苦亦如之。由是撰集诸家观门一卷。行世。显庆三年。诏居西明寺。五年二月二十七日。右胁卧而卒。寿五十七。其未卒也。利州所居寺。桂若胡桃。忽凋残。挠拔。殿宇仆压而像略无损。其必有所关系哉。

　　唐智勤

　　世族邓之朱氏。隋仁寿间。内出舍利。诏天下名郡各置大兴善寺。以安葬焉。仍度僧以领香火。勤年小因以其恩获剃染。隶兹寺。然诚敏自将志之所在皆致瑞应。初以母疾祷观音。忽其家园树生佛像枝叶上。母遂康泰无他。隋季大业之乱。凡寺院残破靡孑遗。独其寺经像完具。盖勤能以死捍御也。一日贼大至。勤俗服避匿。贼见欲杀之。闻空中声曰。可脱去俗服。即脱去。贼惊喜遽礼拜乞福。且迎归其营。共养。久之入蜀听皓法师讲。时众至三千。法师则一委勤调护终其席无乖异。后阐维摩三论。乡里各二十余过。徙隐北山。昼夜行道。困则倚立而已。未尝睡眠。偶行岩岭间。睹栋宇靓深。若大寺。勤辄入瞻仰。如是往来再三。俄不复见。又苦绝粮。当其地之经行处。旋觉坟起。夕垦之且如故。稍出赤色大粒谷。深掘获谷二十余石。山居十余年。所感召类此。既而郡以佛法陵替。合道俗逼请。出山住大兴国寺。且俾检校本郡僧尼。诸王刺史就禀归戒。永徽初。杜门阅藏。每见神人旁立若听状。初中后。夜闻弹指謦欬声。显庆四年。省符以慈恩寺。起勤不屈。其年五月命弟子。悉治其寺之颓阤者。十五日径树尽枯落。十六日蚤作。畴昔听经神人前拜。勤止之曰。莫拜。侍者但闻其语。殊莫知其有人也。于是剃发着衣执香炉。趺坐绳床上。使弟子诵大品经讫往生品。唱灭。停数日颜色不少变。香气馥然充一寺。春秋七十四。

　　唐智显

　　少出家。住辽州之护明寺戒操贞峻。禅观勇锐。人莫知其所造。隋季所在盗起。遇则锋刃相交。以决胜负。而兼拜之动经旬朔。显每居间和解往反。弥时群众嘉赖。后与道俗行。值突厥。并被驱掠。显忽隐身不可求访。间复得之曰。我念观音故能然尔　有同学久隐箕山。一日猎者尽夺其粮。显遥知之遣遗以米。其救苦之心。莫之量测。悲体无方。随类普现。虽其行位之殊则亦庶几乎可尚矣。后不知所终。

　　唐法聦

　　姓陈氏。始出家。住苏之常乐寺。后于摄山栖霞寺获剃染焉。俾诵大品不久。便通。又造会稽一音慧敏二法师席。以听其讲。心累荡然。得无挂碍。贞观十五年。开导于苏杭等州。受其道者。三百人。自尔华严涅槃。轮环阐演。至二十余过。十九年嘉兴县高王之神降其祠之史曰。为我请聪法师受菩萨戒。既受戒。又降其史曰。继自今可悉断酒肉五辛。有祈福者必请僧。到祠下设斋。行道。

　　二十一年。海盐县鄱阳府君因斋会。神降其史曰。为我请聦法师讲涅槃经。讲余数纸。而又降曰。神道业障多。诸苦恼此身。每为鳞甲细虫之所啖啮。兹蒙法师讲说。餐禀之益。遂获轻升。可更启请讲大品也。显庆元年。冬语诸弟子曰。吾舍报之后。即以施诸禽鸟。然亦恒讲不辍。一日忽见尘尾从座堕地。视之则端坐而终。年七十一。

　　唐明慧

　　志求大乘。尽讲诵夜。未尝睡瞑。麟德元年。玄奘三藏示灭于京兆北坊之玉华宫。时慧方于大慈恩寺夜绕佛堂行道三鼓矣。见白虹四道南北贯东井下。映塔院。慧念以为传记所载。昔世尊涅槃白虹十二道。贯太微。今其数虽减。世尊三分之二。然非圣人莫足当之。其无乃玉华法师遽如许耶。诘且以其事白众。众未之信。却后九日。讣闻因大叹服。

　　唐圆相

　　蜀人也。七岁出家。住法聚寺通内外学。善属文。时号奇童。龙朔元年。以疾终。掩息之际。忽有长虹若练。自房穿屋上天塔上。铃索皆大鸣。三门壁画剥落。夜每闻鼓角声者。百余日。由是鸟雀不复巢其屋。咸亨四年。甘露降于讲堂前。棕榈枝叶间。文集三十卷行世。

　　唐清虚

　　蜀之梓州慧义僧也。平生素以持诵金刚般若经为专业。常居山中。七鹿驯扰。又邻家失火。连甍接栋皆毁。而虚所在之屋。独无他。长安二年。偶游蓝田悟真寺。上方北院旧无井泉。时华严大师法藏闻虚之德。请祷泉。虚即入弥勒阁诵经。自夜达且者三。似见三玉女以刀子剜阁西北山腹地。明日掘之得泉于其处。四年坐夏少林寺。或以为山顶佛室有妖祟。尝杀人。虚治之遂已。青龙二十。诏入内祈雨。祈二七日乃得雪。上以为未称民望。使就寺佛殿内虔祷。于是虚炼一指雨大霔。指烬而复出如故。寺濒江。每水至屋辄垫溺。独虚院截然无所苦。其他异验率类此。

　　唐岸禅师

　　并州人。平生修净土业。每于定中。见观音势至二菩萨。或现全相虚空中。人争睹以为异。岸念欲图之以传示久远。而世无善工。一日有二男子。从西京来曰。且将游五台谒岸愿并力缋事。既而出所画与所见于虚空中者。良肖岸喜遽厚施以酬之。皆不取。独取草屦二䩫。以去。久之岸集弟子曰。吾兹必往生。其亦有愿偕者乎。时一小童子旁侍乃前进曰。幸得奉杖屦。于是使其归决父母。父母以为诳而戏之。为沐浴服净衣如法。既入道场果称佛须臾而瞑岸咄曰。竟为此子所先。即索笔赞二菩萨曰。观音助远接。势至辅逢迎。宝瓶冠上显。化佛顶前明。俱游十方刹。持华候九生。愿以慈悲手。提奖共西行。遂趺坐而卒。垂拱元年。正月七日也。时春秋仅八十。

　　唐礼宗

　　姓宋氏。会稽人也。少出家。依长寿寺和尚。习禅观。长寿推许之。后注涅槃经八十卷。时郑卿尚书方领郡事。致疏请开演。拒不肯往。景龙二年。御史大夫冯思暴亡而苏曰。始遥见钜树。枝柯繁茂。可荫数亩。有二童子。手持簿引至其地。按覆罪愆。曰判官厅也。会旧相识张思义居判官旁。招手呼曰。吾是汝舅为洛阳仓吏。而长官越格诬杀之。今以假贷太平寺钱。反油面故。未脱放。汝所坐者无他。但尝于天后宫中乱越耳。苟能造涅槃经铸钟可也。张且引冯巡视诸司轻重生处。临行嘱之曰。涅槃经必得礼宗大师所传于天台者。此经盖为善神所呵护。而功德之多在他经无与为比。又曰人生阎浮。不修功德可怜哉。且曰吾家洛城道光坊内。十字街第三。宅有池亭竹树之观。幸为我问妻子安否也。既而冯求善本。未能遽得。复入冥立限毕功乃已。自尔住世四十八年宗之住世则九十七年也。

　　唐华严和尚

　　居幽州之城北。日以华严为业。其诵声无近远闻之。如在左右。人因名之。曰华严和尚云。万岁通天中。都督张仁愿晨兴。谓其妻曰。昨夜经声。卿闻已否。曰闻。曰卿以为声发何地。曰其必发于衙署前尔。曰非也。发于城北。至今诵犹未已也。妻曰。城北去此远。安得而闻也。于是遣小竖走马覆视之而信。其妻大惊。一日见仁愿曰。君心愿盍趣偿之。仁愿曰诺兹方制造袈裟五百领以施应真。曰君欲知应真所住之地乎。即今之马鞍山竹林寺是已。异日如其言求之而得寺。然受袈裟者独缺一人。而使归之于华严和尚则知华严亦一应真也。

　　唐文照

　　少礼昙延法师。画影于河中府之柏梯寺而剃落焉。专诵诸经。罔知诠显。每自念其禀受之浊而愤悱殊甚时方假𥧌。忽梦法师身长丈余。目光四射谓照曰。汝所欲得者。吾安能为汝致之哉。吾斯但有聦明经一卷。汝谨诵之。毋忽也。遂出诸袖中以授之。取视则金刚般若经也。即诵七过而悟。自尔义解才辨集厥躬。诚非世间学力所至也。

　　唐道鉴

　　生吴郡冯氏。𨽻居历下灵岩山寺。以道行闻于时。卒年七十八。元和中。吴郡冯生以明经待选。留长安。一日与老僧遇。谓之曰。吾于子乡同姓同。宁无意于同游哉。遂来往靡间。既岁余。生调尉东越方治。装。僧亦负锡诣别。生问僧奚之。曰吾庐齐之灵岩寺西庑下。游京师且十年。于兹矣。今将归子而不鄙则他日幸以相过也。生许诺。既而果访焉。无有也。生独念。曰鉴公纯直岂谩语者。于是蹭蹬行寺中。至西庑下。见壁画殊肖鉴。且其旁有石记曰。冯氏子吴郡人年十八为浮图。卒年七十八。乃与昔日老僧语不小误。生因惊异而去　又姑苏灵岩寺者。吴王阖庐之馆娃宫也西去城二十里。梁天监十五年。客居士操水墨。就殿隅西北庑下。画梵僧像。一丈五寸。于垩堵间神貌奇古。灵踪化迹。往住为世利益。先天二年。鲁公陆像先子以疾求医。未效。公虑其增剧忧甚。适僧分卫过门。入视之索水以噀病即已。公喜厚以币谢不受。问问所在。答曰。苏之吴县西灵岩寺也。郎君扬历其行李之便。或可以枉顾也。久之陆子果补尚书祠部郎迁桂管廉使意获迂道其寺以展畴昔然遍扣而力探之。终莫能得。俄睹画像注目察之曰。此非前日起我之死者欤。寺之人因纵言其感通应变事。陆子益施香火资数万缗。以致殷勤云。会昌初。见梦于山邻陆宣曰。吾兹将西归天竺矣。宣遽命工模其画五年。诏毁天下寺四十余所。而灵岩与焉。大中既复教。寺亦仍旧。咸通七年。蝗甚盛至。蔽天亘野。植物之可食者无遗类。被城郭辄啮人衣服肌发。百姓苦之。时耆文吴元让等数十百人。爇香泣祷画像前。蝗竟越境无所损乾符五年。寺僧诣阙请钟备法器。既投牒右神䇿。军吏讶曰。昨尝有僧请钟矣。计会其州县寺额正尔。抑己乃出于重乎。徐物色之则像也。后称智积菩萨传者以为始有梵僧来礼谓然。

　　唐法江

　　江东人。游蜀居法聚寺。寺即隋之蜀王秀所造者。仁寿中。尝塔舍利。故胜事尤多。江一日忽谓其同房之徒曰。外有檀越万余辈。悉戴冒方被拘挛。无所告诉。可急救也。其徒即出视之无所见。但见渔者以竹器负螺子。至驰报江。江使以钱赎而投之水。又长安大兴善寺。本隋之舍卫寺也。先天中。灾摩孑遗。东明观道士李荣巴西人轻薄善戏谑。为之辞曰。道善何曾善。言兴却不兴。如来烧赤尽。惟有一群僧。众闻而怒且奋然。事大费繁势莫之卒。就俄一德衣弊貌陋。委破囊于地曰。幸还成佛殿。竟骤步去。不知所在。徐察之人无识者。寻倒其囊。得黄金千两。由是施者四集。而寺以亟成。

　　唐守如

　　闽人。住同爱寺。善劝诱闽中士民慕悦之。纾急解难。若己饥渴。精舍庵庐所至有成就。开元十年议于其寺。开浴室以便大众。然地势视他处隆亢。泉出其下。且远不易致。虽枯槔瓶绠无用也。既而卑远之源一夕顿涸。忽清泉迸出。去浴室二十余步。而近。识者以为如诚德所感云。

　　唐法秀

　　出家居京师佛寺。时游终南山水间。每劝众成辨善务。虽至老。未尝懈。开元之季。梦人教以手巾袈裟各五百事施回向寺。寤则备其物如数。而后遍询回向所在无有也。忽有一僧谓秀曰。我知回向处。君兹俱赍所施物。与名香一斤。以从我则回向可得矣。于是秀许诺。行二日始觉。其地极深僻夐绝。复进见碾石一具。横道侧。秀念以为此非迹辙所能到。而顾有磨硙等器。则去人居不远矣。乃出所持香。焚碾石上。礼拜哀祷再三。自午达暮谷中昏雾四塞。咫尺不相睹。顷之明霁遥见崖半金碧辉映。微识其榜曰。回向之寺。所偕之僧。旁赞之努力。竟造而钟磬镫烛。影灭声沈矣。诘且侍者引谒堂上和尚白来意。和尚使历诸房散所施而所散之施。且四百九十九事。所历之房亦尔然。其人皆在无他往者。次至一房则尘网暗户牖。俄有老僧。谓秀曰。此固汝主唐天子房也。共住时颇进修。而性嗜乐音。终以犯律堕凡境。可惜也。遂拈壁上玉尺八。予秀曰。此亦汝主。在日常所御者。第今以汝所施手巾袈裟并遗之。则犹足以旌山中不忘意。且以趣其蚤来归也。秀后果见上。上即取玉尺八。吹之宛然宿习。

　　唐慧符

　　姓戚氏。越之诸暨人也。少有膂力。任侠不事生业。因投师出家香严寺。纳戒之后。顾能矫迹柔心。顿变初操。持律安禅。研寻经论。无何乃入灊县霍山天柱峰结庵而居焉。久之。有钜蛇张口向符。若将者。符徐语之曰。吾有宿负。即请偿之。苟汝以业缚而欲以遽脱者。宜易形来。吾为授戒已而。果有童子。愿依符度世。乃为落发披衣而去。或诉其私度于官。符对辨具实。吏察其非常。而纵之。平生善持咒。及归乡里。患疽疖者。请咒之。立愈。开元十八年卒。阇毗骨节相连锁不散。

　　唐处寂

　　蜀之资州周氏子。出家既受具。师事宝修禅师。获心法。隐居山北兰若。行杜多行。海内知其名。天后时。诏见。赐摩纳僧伽梨。恳辞放还山。每跏趺胡床。昼夜常坐。不昏寐。虎伏其下如卫护。积四十六年。迹未尝出山。而神异寝着。始新罗无相师自其国来。谒。寂先命洒扫曰。远客至矣。开元初。郡守王晔甫视事戒诸僧。必赴府致贺礼。不则胥吏廉其罪。于是寂不往。其徒以为言。寂曰。缘业有在吾未死。虽晔其如吾何。后晔果以寂见慢发怒悉引诸僧。坐厅事。问寂状。忽仆地。左右急扶掖入屏着而绝。盖晔故黄冠也。尝立小功景云中。遂器使有民社。然于吾教终莫加恤也。寂卒于二十二年之正月。寿八十七。

　　唐德秀

　　富阳孙氏子。幼出尘区。夙圆戒检。其慈悲济物之心。要于一切有情㧞苦。与乐。使皆悦豫而无所愁困。则其愿望始云足矣。然尤以幽冥之趣。饥虚为患。每施饮食。必候。夜深人静作观想。祝呗以行事率。终始罔愆期素。浙汭之民。诚所敬向。后示寂于定山其迹殊神异则。天宝初载也。逮迁座入塔。忽天雨舍利七颗。其弟子以瓶盛之。而瘗于塔。久之或有误发其塔者。见秀貌如生。舍利缘傅齿上如粟。因加缉之成大浮图。且有白蛇出入守护之状。以故樵牧无敢近者。

　　唐僧云

　　生雁门赵氏。幼入乡塾。虽勤苦备至而曾莫之有所得。见僧尼惟能合掌畏惮而已。年甫十二。父母使依五台山华严寺净觉师剃落。既受具。性益昏钝。而负薪汲水。时众异之。逮年三十有六。乃发愿面觌文殊从乞智慧。庶几以进学成业。方隆冬盛雪。遽跣登东台之绝顶。见一老人附火坐。云问其所自。曰自山下。曰我自山下来。别无行迹。岂欺我哉。曰雪前来。遂问云曰。师奚为徒跣积雪中如此。云语之故。老人曰。善哉已而。又曰。兹于菩萨既不获见者。师复欲于何处求耶。云曰。必造北台。老人颔首曰。吾意亦尔。师先往。毋滞留也。云因遍历台顶幽胜。告别老人。抵北台则薄暮矣。仍见老人于绝顶附火坐如初。怪而诘其先至之由。曰吾知径路耳。云独念。以为非菩萨安能若是。即呜足礼拜。老人自以俗人固辞。云拜不为止。老人曰。吾第为师入定观之。乃闭目。顷之开目语云曰。师前身堰牛也。以尝力挽藏经舟。故获僧报。然昏钝之质犹在者。盖以心中有积劫瘀肉未去耳。今当去之。可就龙王堂中取钁来。且使云谨闭目曰。不闻吾语。毋开。寻觉施钁于胸前者。然无痛苦。而爽快殊甚。老人曰。瘀肉去矣。但开目。随开目。则文殊菩萨前立。谓云曰。今而后。汝于经教。既善记持。亦无忘失。而于华严涧东院。因缘尤稔。汝宜精进受吾付嘱。云悲哀礼谢。未举头顷忽然不见。云后坐夏寺中。绕育王塔。经行持经。夜将初鼓。见光明一道。从北台顶直照塔所。久而不散。中现宝阁。金榜署善住字。云曰。昔菩萨固已授记矣。其敢忽忘乎。于是依所现建阁东涧院而居之。极为世所推重。呼之牛云。亦菩萨所表显云。以开元二十三年。无疾而逝。寿六十三。腊四十四。

　　唐慧秀

　　出陈留李氏。幼依洛阳天宫寺得度。天后时。每迎入内问法。言未来事。辄中祸福。世率敬事之。屡开化京师之资圣寺。一日使弟子夜毋点镫。虽佛前长明镫。亦须灭却。弟子不听。秀因曰。延燎之患不可不备。且某寺常以不备故。灾及其殿。某寺及钟楼。某寺及经藏然。皆至今徒痛惜尔。欲追悔可得耶。时皆以为泛言。莫之喻。是夕三鼓寺灾。而所煨烬。仅此三者。然后知其所指非他矣。当玄宗之潞邸也。偕诸王过秀。留施一笛以别。秀即持以命其徒曰。谨藏之。后必用以奉献也。开元中。弟子达摩取以进上。且谓秀先所戒约如此。上闻之骇异。赐予丰缛。须之病卒。寿百岁。

　　唐怀道

　　出家𨽻福州爱同寺。蚤岁即务参询。尤勤礼诵。一日于拜次。得珠圆莹。疑非蚌胎所可产。后其寺塑文殊像。因以为额珠尤称。又尝得舍利亦异。遂置之南涧塔中。弟子僧常主塔事。能暗诵法华。道督使诵。昼夜不敢辍。至德二年。忽有白㲲伽梨一顶。降塔中。如此类。皆不可晓。或谓其志诚之所感致也。非欤。

　　唐宝达

　　杭州灵隐寺僧也。素以持诵秘祝。获效于世。故其所居之院。有印沙床照佛鉴等法器。浙江之潮。视天下尤险壮。秋高气盛。则波涛湍激。至败堤防。冒城郭。为生民患。于是达祷禳之。忽夜见伟人玄冠朱衣。拥徒从造前。谓达曰。弟子盖吴之伍员也。昔以复仇雪耻之志。寓愤怒于天地间。以隳凌品汇。则其获谴诃于善类多矣。兹赖师以慈悯悲悼之诚。使患解脱缠盖。则庶几以升济矣。言讫而隐。后西岸果沙涨。人谓达所感致焉。

　　唐元皎

　　灵武人。素以持诵明祝为业。天宝末。玄宗幸蜀。肃宗以皇太子。收兵图复两京。遂循物情即大位。至德二年。驾指扶风。诏皎前发。先是皎有美誉关陕间。及上东反。尤欲得与戒行僧俱。于是官属以皎应。诏至凤翔。择僧三七员。于开元寺。设药师道场。然镫诵经。六时行道。忽于道场中。丛生李树四十九枝。事闻。上大喜。四月十八日。皎等表贺。诏答曰。瑞李繁滋。国之兴兆。况在伽蓝之内。足加觉树之荣。感此殊祥。与师同庆。皎署内供奉。

　　唐福州楞伽寺怀一

　　景龙中。力造精舍于爱同寺东。既就功绪。而地无水源。众患之。忽地有二禽。翔舞其上者。一遽命穴之。深才尺余。泉觱沸以供伏腊。涝不加溢。而旱不加耗。苟溢耗则寺之休咎系焉。或谓之灵泉。永泰二年一示灭。

　　唐子邻

　　范氏。世居兖州干封大范村。父峻朝不喜三宝。见辄唾骂之。或加欧焉。邻小字麟儿。生数岁。见僧则加敬。开元初。东都广爱寺庆修律师游岱宗。道由范氏。邻一见之。拜求出家。问曰。父母许否。对曰。不令知之。知则遭棰挞矣。师先行某且至。律师行未五里。而邻遽及之。遵洛染削。宛如宿契。十一年忽辞归宁觐。其父则丧明。其母则逝。已三载矣。然邻欲知母所在处。夜诣岳庙。敷具诵法华经。求见天齐王。王果召邻问故。邻曰。母王氏之亡已。经除服。敢问王今何所在。王顾簿吏对曰。王氏见系狱受苦。邻曰。何罪。王曰。坐生和尚时食鸡卵。且取白傅头疮。邻悲号委顿。恳王原恕。曰业非他力所能免。为师计者。可即往鄮山礼阿育王塔。邻诘朝。遵途到寺。于舍利塔前。投筹膜拜。至四万数。俄闻呼邻声。仰见母在云气中。曰谢汝之力。生忉利天。特来报汝。复至关辅。以讲解得誉。肃宗时。选入内殿。善占叙。时辈靡及。诏赐紫方袍。充供奉。代宗永泰中。不空重译诸经。邻与馆职之选。

　　唐玄宗

　　永嘉人也。蚤年依乡里永定山宝寿寺之常静师出家。禀具之后。游学遍诸方。受法印于江陵词朗禅师室中。复移锡紫金山。结宇以习智观。且以淑群众。先是其山多虎暴。自宗之来。暴遂绝。一日方拥徒说法。忽一老父趋进拜跪如礼。宗问为谁岂误耶。何素未尝交接。而见敬如此。其必有说焉。老父曰。予前生以罪业。堕身虎中。苟非禅师教化。则愈益啖噬物类。报地狱矣。兹幸获遂天趣。宁不知所自而忘。忽其致谢哉。语讫隐去。大历二年宗告灭。春秋八十六。

　　唐大川

　　汉州栖贤寺僧也。寺旧号灵异。先有深藏者。持律不谨。乃为神人掷于山下可七里。而仅伤足一趾。以警之。卒惩艾为善人。大历初。北山倏变黄金色。岩石之文。皆如楼阁。有佛菩萨行道状。川修四圣种法于其间。绵竹之人。莫不敬事。一旦出死于檀越象。檀越为治丧仪甚备。灵舆方举。而双鹿忽前引归其寺。然亦不知其鹿何自至也。舆及门阈。寺额无故陨地。远近惊叹。故其寺辟祠。以奉其像焉。

　　唐怀感

　　未详姓氏乡里。好学力行。四方仰以模范。独疑诸经论。所谓念佛之效不假宿昔。而即生安养。遂谒善导而问之。导曰。子传教度人。若乃开讲。为自信而后讲。为复不自信而姑讲。以肆欺邪。答曰。诸佛诚言不信不讲。导曰。审如所见。则诸经论所谓念佛往生。又岂魔说哉。于是入道场三七日。自以罪障深重。不睹灵瑞为恨。便欲绝粒毕命。导弗许。更令精进。三年后。果见金色玉毫。证念佛三昧。述决疑论七卷。合掌面西而逝。

　　唐法诜

　　姓孙氏。母梦吞明珠而娠。及生。奇相异表。不类群儿。从师剃落。依年受具。而遗形治性。隐居自得。于是地恩贞大师。以华严经菩萨戒起信论付嘱之。一夕梦。乘舟渡海。而山横其前。已而所乘之舟。凌峰竟济。而不为所碍。既寤。骇汗喜莫之胜。由是贯华偈义无所底滞。天宝六年。缋卢舍那像于苏州常乐寺。大历二年。众请于常州龙兴寺开阐。将升法座。忽有神光。如曳红缕。渐大渐明。萦旋空中。久修行者先睹焉。十三年十一月七日。沙门惠觉。梦钜塔三级陷地。继而诜以疾卒。寿六十腊四十三。弟子太初正觉神秀嗣。墓则吴兴昼公为碑。邗城肃公为颂。

　　唐齐翰

　　字等至。吴兴沈氏子。高曾仕陈隋入国朝。三世隐德。翰素无适俗韵。天宝八载。八月五日。以制恩获剃落。𨽻名永定寺。九载十月。跻五分坛。纳俱形戒。迁𨽻开元。大历中。转𨽻虎丘。从二州道俗请也。翰专门相部义疏。尤通法华。化王苏湖间。凡有大功德事。未尝不迎以为主。十年入流水念佛道场。于正定中。西方诸相顿现。盖纯诚所致此。遂以其年。终于虎丘。寿六十八。腊二十六。

　　唐法照

　　不知何许人。大历二年。依止衡岳云峰寺。修习罔怠。尝于僧堂晨粥。睹钵内五彩云气骤起。而山寺影现其中。去寺东北五十里。有山。山下有涧。北去涧有石门。入石门。行可五里。有寺金榜。署云大圣竹林寺。当是时。目了而心疑之。盖以平生所未尝造也。他日又现台山诸寺于午钵云气中。其楼观池榭。皆众宝严饰。而无山林秽恶诸物。并现十方佛国清净可爱。食毕乃灭。于是照问嘉延昙晖二师之尝游五台者。其言与所见尤合。四年遂起五会念佛道场于衡州湖东寺。六月二日。祥云弥覆一寺。云中楼阁影现。且有梵相数僧。身长丈许。执锡行道。阿弥陀佛。文殊普贤。一万菩萨。其身高大咸在。自未至酉方灭。州人见者率感泣作礼。及晚照于道场外。遇一老人谓之曰。师先发愿往金色世界。奉觐大圣。今可去矣。照答曰。时危路险未可也。老人曰。但亟去无惮也。忽不见。八月十三日。结同志发衡岳。五年四月五日。抵五台。已遥见白光数道于佛光寺之南矣。明日诣寺揽其境。则悉无异昔日钵中所现者。夜四鼓。又一光自北山来。正触照身。照即入堂问众。众曰此大圣不思议光。常以感悟有缘者耳。照因具威仪。寻光由寺东北。行十五里。果得山涧石门等。而善财难陀二青衣年八九岁。立石门外。若预候照者。引照入门。向北行五里。过金门楼。入门则大圣竹林寺也。地纯黄金。流渠华甫方二十里。两庑周遭。一百二十院。比之钵中所睹者。差分明耳。而讲堂之中。狮子座上。文殊处西。普贤处东。大菩萨众。左右围绕。说法之音历历可听。照前作礼。问言。末劫凡夫。智浅障深。法海渊洪。虽欲修行。罔得其要。惟愿大圣指陈。使知所在。文殊报曰。诸修行门。无过念佛。福慧二严。举无遗者。我于过去劫中。以念佛故。今获一切种智。是以一切诸波罗蜜。乃至诸佛。从念佛生。汝当勤念。无令休息。照又问其念云何。曰此世界西。有阿弥陀佛。彼佛愿力不可思议。汝当系念。令无间断。命终之后。决定往生。说是语已。时二菩萨。舒金色手。为照摩顶而授记言。汝以念佛功德力故。不久获证无上正等菩提。若有善男女等。必欲疾成佛道者。但念佛而已。于是二菩萨。各说伽陀以发明之。照则欢喜踊跃。疑网顿除。作礼以谢。合掌住侧。文殊使之巡历菩萨诸院。遍请教戒。及游七宝果园。其果才熟。大如碗许。取而食之。身意泰然。旋辞菩萨以出。随青衣至于门外。遂失所在。而徘徊伫眺。倍增悲感。十三日复偕五十余僧。于金刚窟。循无著遗迹。礼二十五佛名。而照独见地莹琉璃。宫殿严净。文殊普贤万菩萨众佛陀波利等。坐立俨然。其余僧则无所见也。是夜三鼓。又见五镫于所止华严寺西楼上。照默祝曰。愿分百镫。寻如其数。曰愿千镫亦然。且其比列之整。非世所能拟。乃复独诣金刚窟见大圣。而佛陀波利引入圣寺。语具觉救传。十二月照于寺之念。佛道场。绝粒要期誓生净土。七日之夜方唱佛次。有梵僧造道场。谓照曰。汝盍亦流通所见境界乎。照不应。明日申时。则有梵僧之老者。见曰。灵异之事。宜普示众生。使发菩提心可也。照曰。非敢閟也。第恐俗情腾谤耳。其僧曰。大圣之居此山。谤议纷纭。尚莫之止。况汝所见境界耶。然性善性恶均为菩提。而涂毒鼓缘自应不谬。六年正月。华严寺僧崇晖明谦等三十余人。立石记于金刚窟般若院地。当是时忽闻钟声雅亮。节解分明。众尤惊异。以为照所开示断不虚矣。后照又建竹林寺一区以自表显。十二年九月十三日。照𢹂弟子纯一惟秀归政智远。沙弥惟英。优婆塞张希陵等八人。登东台。先睹白光数四。异云叆叇。云开而红色。文殊乘青毛狮子。于五色通身光内。微雪飘洒。圆光遍映山谷。详载绛州兵椽王士詹记。

　　唐道义

　　浙东三衢人。开元初。至台山挂锡清凉寺。居鬻院。充典座职。日负薪樵。不堪劳苦。而每织竹鞋。贸有力者代之。时披纳衣出游。偶东北行可五里所。遇一老僧于楞伽山下。气貌古朴。而神情澹雅。有童子随后。其实于义未尝识也。忽呼名童子觉一。使邀义就寺啜茶。乃相与入寺。遍阅诸院。见大阁三重。上下九间。皆黄金色。辉耀夺目。既而老僧谓义曰。山寒难住。可蚤还也。义唯诺辞出。仅百许步。回顾其地。莽然皆山林也。大历初。义上疏言状。诏即其地置金阁寺。以十节度助赀费。西域沙门纯陀为都料。盖造寺成。仍诏赐不空三藏焉。

　　唐三刀师

　　庐陵曹氏子。伯连也。貌刚毅而心柔善。恒持金刚经。其经卷。每以竹筒盛而佩之。自誓毕生不娶。时天下方以安史之乱。所至不宁。而江南尤甚。大历七年。十一月广州吕大夫叛。州刺史刘宁。被洪州会府路嗣恭牒征兵三千人。收番禺。于是伯连在选中。既呈阅。又差充行营小将。伯连患之。遂亡命。府即牒诸处要害捕逐。寻获于州之洋口。械送州处分。州命斩于朱木桥。三斩刀刃皆不入。宁怪而问其故。答曰。素怯懦。使从军。或恐剉衄威武。所以逃也。然而三斩不入者不自知。果何说也。其无乃金刚经之力欤。问经今安在。答曰。被获时。已失坠于数百步之外。宁遽令求而得之。则竹筒之上有刀痕三。宁叹异听为僧。世号三刀师。𨽻名郡之龙兴寺云。

　　唐智镫

　　不知何许人。剃落𨽻业荆州天崇寺。素学毗尼。尤日以金刚般若经自课。贞元中。遇疾死。七日复苏曰。初见人。衣冠若王者。拥吏卒坐堂上。镫至降阶揖貌敬甚。延之堂上。相宾主。坐定因曰。以和尚有诵经功德故。特与延寿十年。宜复进修以断轮转。镫问僧中以薏苡仁。为食后药石。是否。王曰。此于律无之。镫曰。律有正非正开遮之条如何。王曰。后人所加。非佛意也。镫竟不知所终。

　　唐普明

　　不知何许人。素业禅定。尤能举唱宗乘。以启寤群类。大历初。受请居胙县之河上兰若。学者蚁慕。檀越之以财施者。日盈门。右仆射义成军。滑州节度使贾耽。久惑铅汞之术。视沙门不加敬。及见明。则下阶避席再拜。将迎如礼。因以州之龙兴寺延之。其道法之盛。为一时冠。贞元壬申。闰十二月十日。奄然坐灭。火化收舍利。起塔其寺。后。十年赵宋受周禅。西讨刘旻。时滑人柴清者。号材勇。使觇师昼伏夜行。以避巡逻。而常若明以导其前者。卒达国境。赖无他。则亦明之灵迹欤。盖清于乡里每拜其像。固然尔。

　　唐自觉

　　博陵望都人也。幼从开元寺沙门知钦出家。至德二年。以试经获度。即受具戒。复习经律论于灵寿县之禅法寺。研玩九年。皆臻閟奥。大历元年九月。徙居平山县之重林山寺。清溪白石。诚得隐遁之胜。袒肩跣足以游。掇蔬拾橡以食。虎狼交迹勿恤也。二年五月。节度使张君。以旱暵造山。谒觉祷雨。随祷辄沾足。张君由是事之勤恪。鼓铸大悲千手眼观音像四十九尺。盖以表平生所发四十九愿也。始结小庵其旁以馆。工佣徒𨽻。后遂拓之以成大寺。正今所谓大悲者。觉尝夜称佛号。至三鼓。恍见金色光明三道烛地。而弥陀佛观音势至立空中。佛独伸臂摩觉顶。且呼觉名字曰。汝当利物守志无悛。贞元十一年二月之望。又闻神人报曰。师必于今岁入灭。其年六月十三日。果卒于大悲寺。十三年四月十八日。迁神龛葬于寺南。五季显德初。诏泉府治其象以资国用。方炽炭从事而工遽踣。至今像犹胸顶穿穴。宋受禅。诏完备如初。

　　唐天竺僧。史亡其名。始韦皋武子生三日。其家饭僧于堂上。姆抱皋遍求祝愿。有天竺僧。独谓其父。善视之。异日必能树功西陲。进位北阙。韦氏门户。赖之以兴起焉。其父因问故。曰儿前身诸葛武侯也。武侯佐昭烈承汉统。而蜀民德之。感念之至。而识乘之生遂君家。则君家之福。宜与此儿相似也。且武侯既有施于蜀。则今之来者将享其报。盖吾佛所谓业缘者是已。其父心以为然。后皋用张镒荐知陇州。及李楚琳杀镒。皋即帅凤翔朱泚诛之。易名奉义以旌焉。加皋礼部尚书。兴元初。征为左金吾卫将军。贞元中。尹成都南蛮吐蕃入𡨥。屡立战功。封南康郡王。进位大尉。卒贵显于蜀。则僧之言。果信弗诬。

　　唐无著

　　永嘉人也。少禀志操。自出家受具。即习大乘无少怠。游方抵京师云华寺。依澄观法师。研究华严。通畅法界之指。凡诸经论。莫不弘阐。大历二年。讨胜五台。驻锡华严寺。时五月。方坐夏堂中。啜茶次。见老僧貌陋甚。袒据北床。问曰。子从南方来。所持数珠。借一观。着遽授之。转盻间失老僧所在。着心以为异。念曰。昔有睹石臼木杵于此。而终获入圣寺者。我其庶几哉。间登般若经楼眺望。适吉祥鸟。翔舞虚空中。羽毛茜绚。鼓翼趋东北去。明日白光两道穿户入。朗照寺内。久之而灭。同房法等。祝曰。若果菩萨垂意者。当再发。果发如初。因独往金刚窟致礼。倦而假寐。石上三闻叱牛饮水声。寤睹一翁。形服殊古朴。着起执其手。问何从来。曰山外求粮来。曰居何地。曰台山。翁问着。师何为在此。曰久闻金刚窟。故随喜来耳。曰师欲困睡耶。请就所止啜茶。遂相持东北行。距精舍。翁扣门。呼均提者三。一童子应声出。年可十四五。发齐眉。短褐才及胫。翁授之纼使先牵牛以入。因直升堂坐揖。着坐其傍。童子进茶毕。又进酥酪。味隽永。咽之神府澄爽。而栋宇床座器用。皆金玉迟象玳瑁物。其华靡瑰玮。概非人间世也。翁问着所营治。曰大小二乘染指而已。曰然则初出家心将何求。曰务求大乘。曰但从初心所求即得。且问齿腊。曰三十一矣。曰师纯淑如此。自今至三十八。则福根德芽。茂殖于兹地矣。遽起谢着曰。吾老倦欲偃息。师可去。着请留一宿。曰师有二伴待归。可留邪。且师执情未尽。故欲留耳。着答以为执情在学佛者所当尽。而伴亦安敢顾恋乎。曰持三衣否。曰受戒来持之。曰又道执情当尽。竟起挥手别。着方趋出。翁曰。听吾一偈。即唱曰。一念净心是菩提。胜造恒沙七宝塔。宝塔究竟碎为尘。一念净心成正觉。呼均提送着。且拊着背再。着偕童子。至金刚窟前。问童子曰。此寺何名。童子曰。师以为此窟何名。着曰名金刚。曰金刚下有二字。师能忆否。曰无乃为般若字乎。童子莞然曰。此正般若寺也。复唱曰。面上无嗔供养具。口里无嗔吐妙香。心里无嗔是真宝。无染无垢是真常。忽然俱灭。回望向遇翁处。则白云荏苒。而涌出地寻丈许。成五彩霓。有菩萨乘狮子其上。而诸菩萨围绕四散。顷之白云起东方渐蔽没。无复见时。则汾州菩提寺主修政等六僧。亦诣窟礼敬。而适与着会。着问其所得。云但闻山石振吼如霹雳声而已。着因为陈述上事。六僧怅惋。尤知罪障所累云。着隐居山中终其身。元和中。门人文一追状其事。行于世。

　　唐法照

　　长庆间。每见于陕府闾阎中。口剌剌。若有所持诵。曰金刚般若经也。一日避雨逆旅过中矣。度不可以分卫。因遣童子。买彘肩于市。熟烹薄切。铺胡饼上。卷食之。须臾皆尽。傍若无人。见者怒诟。以为非法。少年甚欲欧之。至夜照入室闭户。持诵如常时。顷之光明达屋壁。香气充塞庭宇。而或者相率罗拜于前以谢罪。照终趺坐不为动。

　　唐守素

　　性高介。与人游不变穷达。居京兆大兴善寺。历岁月。未尝出户。诵法华经满三万七千部。感貉子夜则驯扰听经。乌鹊午则就掌取食。寺庭有青桐四株。盖素所手植者。夏月清荫扶疏。尤可爱。元和中。士大夫之寻凉避俗者多。于此寺桐忽发汗。如墨潘滴沥。飘洒着衣服。不可浣濯。游者患之。素祝之曰。我培拥汝。而汝如此。我且伐汝矣。汗遂不发。则素之志。诚易量耶。

　　唐会宗

　　姓蔡氏。荆州人。少𨽻公安寺出家剃落。长庆初。忽染瘵疾。工施药石。莫足疗。中痞外瘦。虽衣食不自胜。因发愿。毕世诵金刚般若经。以祈生善趣。至五十过。夜梦有人使开口者。既开口。为出发喉中千余茎。又梦吐螾长寸许。仅阅月遂愈。

　　唐鉴空

　　姓齐氏。吴郡人。始名君房。世儒者。读书通大意。不务记忆。而著述中时病尤困。家贫。干谒吴楚诸侯。无所遇。得钱才盈贯。则疾作。尽费以医药。然后愈。元和初。游钱唐。属岁大侵。念丐午餐于天竺寺。至孤山寺西。则饿困不能进。坐湖堤上。雪涕长喟。俄有梵僧笑其傍曰。法师秀才。旅游趣向亦足未。于是空闻其呼之异也。而疑之。姑应之曰。足矣。且师呼法师。谓谁欤。梵僧曰。子曾不忆诵法华经于洛京之同德寺乎。空曰。吾生年已四十五矣。足迹未尝一印洛京地。又何知夫同德寺哉。曰子方且为饥火所烧。宜不能知也。遽探囊出一枣如拳许。曰此吾国所产。上智食之。能了知三际。下智则仅了前生。空掬水咽之。遂枕石而寝。寤则洞忆同德讲经事。如昨日。即问曰。震和尚安在。曰攀缘未断。再生蜀中为僧。今则断矣。曰神上人安在。曰宿愿力故。扬化无佛法地。曰悟法师安在。曰渠尝于香山石佛像前发愿。以为苟不证无上菩提者。当为武士。以纾国难。今闻已仕为大将军矣。梵僧因复语空曰。当时俦侣并我与子凡五人。就中获解脱者。惟我耳。其三人虽未出生死。而犹以进修。不致下劣。独子以广说异端于狮子座上。疑悟学者。使于空理。妄起分别。且怠于律己。或缺戒珠。果报宜然。无足恨者。空遽拜曰。和尚慈悲。幸垂哀救。梵僧探囊出一镜。背面莹彻。曰夫世间贵贱之分。人生修短之期。若佛法之盛衰兴替。览此可知也。空一览谢曰。谨佩诲饬。梵僧仍纳镜囊中而去。行十许步。竟失所往。空是夕投师落发于灵隐寺。受具参方。行益孤峻。大和元年。客洛阳龙门天竺寺。为河东柳理说其事。空偶曰。我寿至七十七。腊三十二。持钵乞食。余有九年。死后则佛法其衰乎。理诘之。默不加答。乃索笔题经藏北垣曰。兴一沙衰洹河沙。兔而罝犬而拏。牛虎相交角与牙。宝檀终不灭其花。后不知所终。

　　唐定光

　　出家𨽻成都福感寺。即俗所谓大石寺也。而阿育王舍利塔在焉。始塔在寺西南。天宝之季。章仇兼琼来为长史。至剑门。见一人长丈余。持戟遮马曰。我福感寺护塔神也。闻公捧檄视郡事。故此奉迎。然有小事。欲以诉公。惟公其幸听之。今塔所处地未极善。请迁之东北四十二步。则可尔。且下有大石。愿勿掘也。仇许诺。到郡才数日。即以所见。白府主。议迁塔。命先掘地。果得大石。不可动。虽镵凿之。辄复平满如故。于是遣胥卒。夜候其旁。见白彘数十。以喙拥碎石塞錾凿处。随以舌䑛。则坚刚如铁。固非人力比也。卒迁塔如神所诉。而寺以石名。武宗既废教。光反儒服。建宣宗立法门愈益振。光获归寺。力起颓弛。寻募赤金万余斤。铸大钟。鼓籥之次。忽有烟焰五色如虹霓。分两道出塔相轮上。荏苒遍空界。观者讶之。

　　唐法相

　　姓俞。吴之长水人。七岁。师使习诵法华。仅三阅旬浃。而通彻全部。视诸儿卓异。大历中。受具足戒。于京师之安国寺。遂复该综毗尼部文。涉十一载。而蔚有成绪。及归。从之学者如市。郡太守奏置戒坛于开元寺。就推相。充寺纲管。既临坛且为众依止。恒施白衣归戒。佩漉水囊。所至辄用。平生未尝畜长。所坐之地。每有乌栖止。驱之不去。会昌元年二月十日。告弟子清浚清高等曰。吾其逝矣。因累足右胁而卧。众闻天乐昼鸣。夕睹瑞光。寿八十九。腊六十九。是年四月。迁龛塔于来苏之原。后唐景福二年。其弟子。与义州刺史曹信。大理司直吴方将重治其塔发之。见遗骸若铜色。舌若芙蓉。齿全四十二。香汤熏沐。用其年五月二十五日以葬焉。

　　唐法正

　　居江州之开元寺。专业金刚般若经。日课三七过。未尝或间。长庆初。以疾暴卒。而复苏云。始有人引至一所。若官府者。王服衮冕坐殿上。问正曰。在生何所修习。正即以经对。王遽揖以升殿。命设高座。使登之诵经。才发题。王瞿起立。侍卫皆合掌阶下。考掠榜击讼诤之声顿息。及诵至七过而罢。则有蒙被功德而往生善道者矣。然其欢呼鼓舞者相拥也。于是王谓正曰。上人自今日。整得三十年。享寿世间。幸益加习持。以臻果位。遂遣使送。正还前阻一阱。俾正俯窥之。忽推堕其中。竟获寤。正后果逮八十余岁卒。

　　唐亡名僧

　　尝客东京佛寺中。出钱使净人以沽。寺众怒谋辱之。或曰。无庸。第当不与之饮可也。顷之净人以瓶𢹂酒归。众夺瓶碎之庭柏上。酒着树凝结不流其僧遽以他器承之。酒入器中无小狼藉。其僧因饮之自若。或问何术以致此。始辞不知。固诘之。则曰。吾常持诵金刚般若经。然必先饮则声气融畅。无所得饮则反是。吾兹欲持诵故。敢以烦净人。而诸君见怒。则吾以为不得饮必矣。而偶如此。其将亦经力致之欤。虽吾亦不能知也。众骇然而散。

　　唐监源

　　未详何许人。有至行。能循持律范。以表率叔季。不徒为言说而已。然尤融贯华严。每讲则盈席皆士大夫。时号胜集。且仓廪之中。所积才数百斛。而沿夏涉秋。晨鬻午斋之馈。日给千人。未尝匮。非冥有感致能尔乎。所居之寺多异征。慧观禅师。寺之耆德也。云。夜必见三百余僧。持莲镫历历凌空而去。开元中。冀公崔宁。疑其妄。躬信宿山中。以候。仍预禁山之四旁三十里毋作火。初犹无所睹也。三日之夜。见百余镫现空中。复现光之赤色者千余尺。于是冀公蹙然作礼。叹未曾有。俄而松间出金色手。长七尺许。二菩萨黄白色。闪烁莫正视。明日之昼。一镫现庭柏上。与太阳争辉。亘玻璃山约三里。宝珠一颗。圆径一丈。熠爚可爱。西岭山门上。起大虹桥。桥上梵僧老叟童子间出二炬。于空中交相往来。如送迎状。其下两两比立四菩萨。通身放杂色光。高六七十尺。忽标榜寺额于大松林。后作篆书三学字。又一镫烂然下垂二绣带。夜出金山东林之间。月方中。有金银二镫。列照知铉法师坟侧。诚奇特事也。南康王韦皋。每岁三月。就寺设三百菩萨斋。中令白敏中。既为缮治众宇。且尽疏其灵迹以闻。大中八年。诏改额开照。故东川毗尼之学。卒推源之为宗主云。

　　唐惟忠

　　幼出家。𨽻居成都[郫-卑+((白-日+田)/廾)]县之法定寺。志行坚谨。素为乡里所敬服。寺旧有浮图。尤耸峻。一日雷霆震惊。昏雾拥蔽。浮图中心之木。忽尔自出置旁地。正亦不知何以致然也。先是寺之弥勒像。灵应异常。忠因祷扣。以为浮图者。诸佛菩萨舍利所托也。天龙神鬼所宜呵护。而忽动摇如此。则世间妄议所从发。谤法之罪。所从得矣。是故菩萨宁舍身命。不使众生受谤法罪。惟愿大士加被焉。久之其木复处浮图心如常时。而雷霆昏雾之变。无异于昨。或见四神人。身与浮图齐。而扶掖其木者。岂非忠所感邪。忠竟示灭于寺。

　　唐灵幽

　　不知何许人。居上都之大温国寺。尝暴卒。复苏。遂往豪州钟离寺。考求金刚经碑本。然后审知世所行者。皆欠无法可说是名说法下一节。因奏朝廷添上之。且颁之天下。盖其初入冥。见所谓阎罗王者。问幽平生何所专业。答以诵经。使诵之尽一卷。王曰。善则善矣。然犹未甚善也。乃语以所欠之文。且曰。延汝寿十年。可趣为作如前事也。幽奉命不敢违。

　　唐惟恭

　　居荆州之法性寺。性迭宕无行。然于金刚般若尤谨持诵。同寺有灵岿者。迹相类。人以二害呼之。一日岿偶出。去寺一里所。遇六七少年。容貌颇都。衣被亦华洁。手执乐器。如龟兹部。问岿以恭所在。岿疑其必至寺行香。且欲知恭处也。即语之不敢妄。翌日回寺始及门。闻钟声曰。恭卒于昨夜二鼓时。推此则所见少年。乃天乐以迎之者。使恭平生壹务于善。则诵经之力。岂止于生天而已哉。于是岿自尔感悟。而其所造诣。将未可与恭同日语。

　　唐遂端

　　张姓。𨽻业明州之德润寺。平生专以持诵法华经为恒业。咸通二年。趺坐以逝。顷之而莲华青色出其口者七茎。近远争睹。以为希有。葬之东山。屡发光影。及二十余年。众复启其封而视之。颜貌如生。于是迎归其寺。加漆布。而奉安于真身院。寺即吴太子太傅都卿侯阚泽读书堂也。额德润。即泽字云。

　　唐智辩

　　勤学能记忆。听采入神。所领寤非可以情识造。讲演则音吐溜亮。辨析切剀。然而轮下相依之士。莫或至。独叹曰。吾诚断佛种邪。柰何于人无缘如此。有宿德过而教之曰。子宜剩作饼饵。趣林野鸟兽栖集地。旦暮散掷。且祝之曰。愿于来世为我法属。得至菩提。于是辩如其言。讫二十年不一日废。后阐化邺之开元寺。致众千数。较其齿才皆二十。则宿德之教。果验不诬。

　　唐寗师

　　岐阳人。寗姓也。时习呼其姓。而亡其名。昭宗初年。寗尝于所居寺暴卒。三日而苏。众惊问之。乃曰。我入冥矣。始见吏坐曹。如世官府。遽谓我曰。和尚有寿而无禄柰何。即捡其籍曰。有干荷叶三石耳。命隶导之历揽。于是至一所。其门榜曰李克用。寗窥之。见一眇目黑龙。锁铁柱上。次一所曰朱全忠。见青毛白额虎。方锁系。而前有血肉狼藉。如啖物状。次曰王建。见一白兔。卧金床上。次曰李茂贞。见数女侍。一王者冠冕坐。至杨行密则阴蔽莫之睹矣。因以问导者。导者曰。汝将来之主也。余处皆黯然深窅。不知所往。遂还。而吏乃使归。且戒之曰。但多转诵功德经。寗询何经为功德经。曰金刚般若是也。事传岐帅。恶其惑众听。禁之甚严。后卒验无小异。时世称寗入冥和尚。竟食荷叶。以寿终于所止云。

　　唐法藏

　　住鄜州之宝台寺。资性质朴。有干材。尝于苇川募缘。建伽蓝一区。堂殿极伟丽。其乡里皆叹。以为不可及。偶暴卒而苏。即缮写金刚般若经。加勤于旧。且旦暮诵不辍。问之则曰。吾死时正若梦寐。见梵僧语我。汝起造固善。其功德不可量。然而互用三宝物柰何。盖发露以从忏悔。又劝书写读诵是经曰。不徒消罪。亦足延寿。吾是以不敢忘也。后一百十岁而终。

　　唐神智

　　姓力氏。婺之义乌人。幼师事云门寺沙门惟孝剃落。年十二。日中一食。即持诵大悲心咒。尤精厉。属会昌灭法。虽易形服。而志操不小变。大中初。教门复兴。乃游越之诸暨。筑室以事禅燕。仍祝水以疗疾。近远求者。多获效。于是施子日至。而众以给。未几入京师。会相国裴休。尝梦一僧。久能忆其貌。及见智。宛然梦中者。大敬爱之。且其女为物所凭。狂寱莫治。智祝之七日顿愈。裴公因以其懿行伟绩闻上。赐寺额曰大中圣寿。复以神䇿军所铸钟一口。天后绣㡧藏经五十卷赐之。而殿扁则公所手书者。光启二年十二月终。寿六十八。腊四十八。塔於邑之南山。

　　梁鸿楚

　　字方外。姓唐氏。永嘉人。幼从表兄弟。出家越之龙宫寺。既受具。乃回乡里。时州将朱褒。知其名。尤钦挹之。唐大顺中。请以城南废大云寺。委楚修治以居。诏许焉。于是楚裒施率工。追还旧观。乾化初。吴越钱氏。召楚于钱唐龙兴寺。临坛开戒。且奏赐紫衣师号。楚以凉德不称其服。力辞。诗人郑说高其义。赠以篇什。楚于法华经尤所通贯。其集众讲演。凡五十余座。又尝刺血缮写。以充供养。长兴三年。忽莲华产于讲堂之中。重跗复萼。香气芬郁。六月五日夜。犹行道诵经。顷之侍者但觉声微镫暗。就视则趺坐而逝矣。寿七十五。腊五十二。

　　石晋法本

　　天福中。僧有坐夏襄阳禅刹者。而本亦在焉。既解制。其僧谓本曰。吾出家居邺都西山竹林寺。寺前以石柱标准。他日有暇。无惜见访。当一击石柱。则某必奉迎。久之本果如约。往至邺都。遍求所谓竹林寺者无有也。或谩指一处曰。古老相传。以为此有贤圣所栖止。然亦空名。无实迹。复何必以自苦也。本见石柱峻拔。独念曰。昔其僧固有以教我矣。试一击之。则风云四合。只尺无所睹。少焉开霁。则楼台突兀。已在山门下。顷之。僧从内出。相与道故旧。喜甚。遂握手历阶登秘殿。方尊宿据坐大榻。顾问再三。本备述交契始末。尊宿曰。可留一饭即去。食毕。本乞住。其僧以尊宿命不可。遽别。罔知所之。

　　赞曰。

　竖为三际　　横为十方　　中有一物　　不可测量
　从本以来　　光明洞达　　佛与众生　　无小悬隔
　于此乎感　　于彼乎通　　彼此相涉　　如太虚空
　虚空湛然　　孰分彼此　　乃至感通　　其理亦尔
　当念入灭　　当念出生　　勿于善恶　　而起现行

　　新修科分六学僧传卷第二十六
卍新纂续藏经第 77 册 No. 1522 新修科分六学僧传


　　新修科分六学僧传卷第二十七

　　浙东沙门　昙噩　述

　　定学

　　证悟以自行。神化以利他。是皆出于定也。何以言之。盖明吾性也。而昏蔽之。然而求其所以复之者。必观焉可也。观则明而至于照矣。静吾性也。而动乱之。然而求其所以复之者。必止焉可也。止则静而至于寂矣。夫定其观之照。而止之寂欤。故由寂以发悟。则证入深。由照以起化。则神变广。是证悟神化二科。宜以系之定学之下也。

　　证悟科

　　晋竺僧显。生传氏。何朔人。燕坐山林。数日无饥色。太兴末。刘曜𡨥洛阳。显因南游名山。无定处。偶疾卧。系念安养。遂见无量寿佛。其光照身乃愈。是夕更衣澡浴。语侍者。所见皆异事。平明安坐泊然而化。有香满室。十余日乃歇。

　　晋竺法慧者

　　关中人也。性方刚。以律自护。师事嵩高山浮图密。建元元年。至襄阳止羊叔子寺。每行乞不受别请。日荷绳床自随。至闲旷地。即设以坐。雨至以油帔覆上。雨止或视之但见绳床。失慧所在。方惊异。而慧处床上自若。然亦莫察其如何也。谓弟子法照曰。若过去世折鸡一足殃至矣。俄照为人误折其足。又曰。有可度一人。在新野。乃往见老父方耕。从乞其牛。老父不与。慧前捉牛鼻。老父惧施之。慧行七步。祝还其牛。未几老父殁。征西庾稚恭。镇襄阳。嫉慧惑众。慧亦曰。吾宿对至。果为稚恭所害。寿五十八。临刑曰。吾死三日有暴雨。已而雨水深丈余。居民多死。

　　晋慧元者

　　河北人。史不书氏。为人纯至。左右未尝见喜愠之色。危坐必终日。栖止武陵平山寺。学者二十余辈。刻苦于道。太元十四年没。后其徒。入武当山见之。神色自若。寄声寺僧。勤苦修行。勿怠。自是其人常闻空中磬声。依而集众。未尝失时。

　　晋释慧嵬

　　不知何许人。初游长安止大寺。久之。去禅冥山谷中。夜有一鬼无头者。忽前立。嵬不惧。徐曰。汝无头。便免头痛之累。一何快哉。鬼即没。顷之一无腹者至。嵬曰。汝无腹。正免饥渴之患。又何快哉。如是异形百出。嵬皆随其所变遣之。一夕大雪。四施人迹。忽有美女子。扣门求宿曰。我天女也。以上人有戒德。故来相慰。嵬曰。汝来不过欲见我耳。兹既见自当去。且汝于法为障道。其可宿乎。于是女子凌空而去。曰河水可竭。须弥可倾。彼上人者秉志坚贞。安帝时。与法显西游。后不知所终。

　　晋贤护

　　出孙氏。梁州人。游广汉。止阎兴寺。素习禅观。临终口出光明。五色遍照。遗言必遵天竺法阇维。无复葬。后得一指灰炉中。起塔曰指塔。以着见。

　　晋法绪

　　生混氏。高昌人。有高行。诵法华维摩金光明。入蜀。居刘师冢间。修禅观。虎为伴侍。及卒。当盛夏。施身虫鸟。而七日不坏。夕有光明照村落。其香气则经旬乃歇。父老塔之冢上。

　　宋僧迦达多

　　僧迦罗哆。皆深晓禅法。达多禅坐。念食时至。有鸟衔果为供。达多私念曰。猿猴献蜜。佛且受之。我何为而不可。元嘉十八年。临川康王。请止广。陵后徙建业而殁。罗哆以景平末。至建业。乞食人间。宴坐林下。翩然往来。世莫亲疏。居钟山之阳终焉。

　　宋玄高

　　生冯翊万年魏氏。其母𡨥本邪见。而女兄特信。为母祈生无异见子。以奉大法。起门户。𡨥忽梦梵僧散华空中孕。而生高。香光连旦夕。因名灵育。里闾敬之。别名世高。年十二求出家。父母以其尚少难之。一日有书生。欲归隐中常山者。过宿高家。父母以高托之。是夕见父老之祖饯者纷然。明日皆复至其家。乃悟以为畴昔之来者。盖神所迎也。高留书生处两日。既得师。因易名玄高而剃落焉。年十五。问道要于石羊寺之浮驮䟦陀禅师。顷之遽有悟入。䟦陀不敢以师礼见。旋居麦积山。善邻居之高行沙门昙弘。时昙无毗。自西北至凉。妙于禅观。高又亲之旬日。毗辄反问未决之义。及毗西归。有妖比丘忌高。谗于河南王世子曼曰。今聚徒将为国害。曼信而欲杀之。其父河南王不许。摈高于河北。高既至。居林阳堂山。山盖地仙宅也。夜闻钟磬声。高门弟子百余辈。有玄绍者。尝指地出水给众。如绍者又十一人。昙弘尤见礼于河南王弘。间谓王曰。高希世之瑞也。王何以𢷤之。贫道殊为王惜之也。王迎高。高将赴命出山。草木辄摧。偃石塞路。不得行。高曰。吾志在弘道。而自滞岩穴。于尔鬼神亦无益也。路乃可进。王郊迎以为国师。游梁土。沮渠蒙逊礼敬特甚。门弟子僧印自谓已得阿罗汉。高假以神力。使于定中。闻十方无尽世界诸佛所说之法不同。印于一夏。寻其所见不尽。愧惧忏悔。时魏拓拔焘据平城。每侵凉境。焘舅阳平王社。请高同归魏都。太子拓拔晃师事之。晃尝被谗。焘疑之。晃以语高。高为作金光明忏。焘乃梦其先祖让焘。不当以谗疑太子。焘既觉。以梦语群臣。臣下皆称太子无过。待之如初。下书将让位。且使太子典国。朝士庶民。称臣上书如表。但以白纸为别焉。崔皓𡨥谦之者。皆焘宠臣。惧晃纂承不利于己。乃谓曰。太子前实有谋。但结玄高。以道术。致先帝恐陛下耳。若不诛高。必为大害。焘大怒。敕收高杀之。才四十三岁。元嘉二十一年也。时梁土沙门慧崇同被害。弟子玄畅。时在云中。忽见一人来曰。君师可痛。以马借之。日驰六百里。至魏都未晡泣曰。和尚神力当为我起。于是高开目瞪视。谓诸弟子曰。大法应化。随缘盛衰。盛衰在迹。理恒湛然。但惜汝等行如我耳。唯玄畅南度得无他。汝等死后法当更兴。善自修心。无令中悔。言讫即化。沙门法达号呼曰。圣人去世我何用生。应声见高云中。达顶礼乞救。高曰。不忘一切。宁独君耶。达问曰。和尚与崇公。并生何所。曰我愿生恶趣。救护众生。崇已生安养矣。达曰和尚已升何地。高曰。吾弟子中有知之者。达访弟子。皆曰得忍菩萨。

　　宋僧周

　　不知何许人。有高行。痛自韬晦。住嵩山石室。魏道武之灭佛法也。周前知之。与诸沙门。隐长安寒山。后道武以疾寻悔。即族崔浩𡨥谦之等。而佛法复兴。闻周名。遣使征请。周固辞以老病。而弟子僧亮代行。亮既行。周于是夕入火光三昧而化。塔其骨山中。亮至都。永昌王郊迎之。为说法关中。修完精舍。广度沙门亮劝之也。

　　宋慧通

　　关中人。史亡其氏。少得度。止长安太后寺。诵增一阿含经。又从凉州慧绍禅师。受禅观法门。专心祈生净土。偶微疾。见无量寿佛光明照身有异香。良久遂化。寿五十九。

　　宋法期

　　生向氏。蜀郡[郫-卑+((白-日+田)/廾)]人也。幼孤。事兄以悌称里闾。年十四出家得度。从智猛禅师受法。与灵期寺沙门法林。共习禅观。皆获证。后从玄畅。游至江陵。而十住观门。所得已九。惟师子奋迅三昧未尽。畅叹曰。吾西涉流沙。北抵幽漠。或探禹穴。登衡霍。所阅胜侣多矣。独子有禅支分。竟没于长沙寺。神光异香。薰照近远。寿六十二。时蜀龙华沙门道果。亦以禅观著称。名与期并。

　　宋慧安

　　不知何许人。少为人虏。卖于荆州富家。作役谨甚。主人爱之。年十八。听出家为沙弥。止江陵琵琶寺。风貌庸率。众颇轻之。然当僧斋坐时。辄起行水。自上至下。水用不竭。众讶其异。及受具灵迹益着。尝与沙门慧济。上堂布萨。堂户未开。绾济手指从壁隙入。出亦如之。济甚骇惧不敢言。安谓济曰。我当远行。今与君诀别。仰见空中。皆好华有丝竹声。天香郁然。济愈惧不得语。安曰。吾与子游所见。慎勿妄言。言即有咎。唯西南有一白衣新发意菩萨。可与之言。于是辞去。附巨商之舟。入湘中。路患痢将死。谓商曰。我死必露尸岸上。不须设棺也。问其意。曰吾欲以施虫鸟耳。商人如其旨。以尸投岸侧。夜辄有火𦦨从身出。商大怖。刺舟至湘中。而安已先在。欲就语又不得。济后至陟屺寺。诣隐士刘虬夜语。以及之。虬即遥礼曰。此得火光三昧者也。时蜀又有僧览法卫。俱神异。世疑其得道云。

　　宋道法

　　生曹氏。炖煌人也。少为沙门。精苦有高行。持祝神验。游成都。从王休之费铿之请。住兴乐香积二寺。时至乞食。不受别请。尝入定。登内院。见弥勒。自脐轮放光。照三涂苦。于是加意常坐不卧。元徽二年化去。貌如生。

　　宋普恒

　　生郭氏。成都人。儿时见异比丘。说法于空中。向亲叙之。愿出家。及长为沙门。止洛下安乐寺。好于闲静处。收摄其心。与蜀沙门韬公友善。自谓尝入火光三昧。自眉间下。属金刚水际。于光中见诸色像。先身业报等事。升明中殁。寿七十八。手屈三指。强信之不可。平生貌黑瘠。既而腴晢殊甚。然后知其为得道也。阇维。有烟成五色良久。异香郁然。

　　齐阿那摩

　　此云宝意。姓康氏。康居国人。建中初。至建业。止瓦官寺。常宴坐树下。明经律。善持神祝。转侧数百贝子。立知吉凶。以香涂掌。见人往事。世祖以铜唾盂施之。一夕而失。乃空卷一席祝之。三夕而盂在席中。永明末终。

　　梁植相

　　姓郝。梓潼涪人。初为巴西郡吏。尝以太守郑贞命。奉献京师。普通初。上方隆尚佛乘。塔庙庄严侈于甲弟。僧尼贵拟王公。相慕之。遂出家。及还蜀。妻子皆剃落。大同中。相进修加精厉。一食常坐。毕命不渝。时南武都。有法爱道人。以祝术。为世所宗。相往观之。是夕见一物。伟衣冠前至。相不为动。物寻举相所坐绳床。高四五尺许。即隐去。斯须复来举床。仅动一角去。斯须复来前立。如初。相终不动。顷焉忽见其面于屋上梁栋。有摧裂声甚大。相略不动。物遽礼拜求忏悔。明日相语爱曰。汝其舍去邪法则善。相生长边鄙。而音吐凡陋。后往益府讲肆听习。而众加侮诮。相一弗以介意。尝因行役。寄宿道士馆。道士素闻其名。恐其诱己徒属而弗礼焉。夜既分。虎群号相所卧处。诸道士通夕不能安。黎明从之求受戒。又见钓弘农水侧者。喻之使毋杀。其人意殊慢。相即唾水中。忽有大蛇昂首。四顾趋钓者。钓者忏悔。遂师事之为弟子。未几聚徒青城山。梁王萧撝尤致钦重。一日谓弟子曰。吾无胜业以生净土。然而三涂之苦。天堂之乐。亦非所生也。无已则仍生此土。以教化汝等。汝等其努力行道哉。跏趺而逝。寿三十有四。于是獠民聚观叹异。兴起则效。而夷俗为变。先是相建柏林寺于绵城之西。手植梧桐一株于堂下。极为繁茂。至是无故衰落。维那晨起击钟。失响。上座僧起谓人曰。此必有大凶。遽逃避。既而讣至。寺去青城四百余里。而感应如此。岂可以常情测哉。梁之季。道香僧朗。并神异。兹不具录。

　　梁慧胜

　　交趾人。住仙州山寺。日诵法华一偏。以为常。后从外国禅师达磨提婆。学诸观行。一定必周晨夕。彭城刘缋。出守南海。闻其风而礼致之。𢹂以俱归。处之幽栖寺。终日默然如愚。与之游。愈久愈可敬。分卫之暇。闭户无他事。永明五年。迁憩钟山延贤精舍。心远地僻尤称。天监中卒。寿七十。

　　魏志湛

　　齐州山荏人。出家居人头山𠷢草寺。寺即宋之求那䟦摩。所立道场也。至湛而规模犹未替。湛于法华专务诵持。将终之日。梁沙门宝志悬知之。谓武帝曰。今日北方山荏县人头山𠷢草寺。须陀洹果圣僧入灭矣。扬都道俗闻之。莫不北向致礼。故湛之终也。寂然掩息。余无病恼。独于两手各屈一指而已。识者以为西竺诚于此验所证果位。盖谓一指初果。二指则二果也。是知湛寔初果云。筑塔人头山。其石灰泥土。虽鸟兽莫污蔑。

　　魏佛陀

　　西域人。既习静虑。且以观方利物为志。而交友六人。其五人者。已证果矣。其未证者。独陀尔。愤悱之至。如不自容。于是证果之友。谓之曰。道以无心得。非可以力致也。且子于震旦。当有别缘。度二弟子。作世利益。此其所得则亦大矣。盍行乎。因复游历。至魏之北台恒安而止焉。时孝文方隆尚吾教。厚加礼遇。凿石以龛其居。给粮以饱其侣。而征应累着。识者异之。城内康氏饶资。更为造院以遵常业。一日小儿于门隙窥陀。他无所见。但见大火赫然而已。走告其家使窥之。无见也。由是知其获证不诬。及迁都伊洛。诏于少室构寺以处之。今之少林是也。每谓众曰。此精舍将来终无所乏。吾固别召灵祇卫护之矣。故兹逮二百载。虽其间凶歉荐臻。而寺赋充实。则抑陀之愿力欤。尤善声论。后于洛。度慧光僧稠二弟子。始皆引杖以击其头。知为法器。遂以度之。异日果名天下。事各有传。陀以老不预众。感一善神与俱饮食起居。惟神是听。亦时令设馔祀飨之。已而手画其像于房壁间。未几告终。

　　魏慧达

　　一名窣和。姓刘氏。咸阳东北三城定阳稽胡也。勇而多力。嗜猎射。倜傥自纵。雅不得乡里誉。治家至赡足。父母兄弟相孝友。仕以梁城突将守襄阳。尝被酒获疾。死历地狱诸苦。因出家。住慈州安民寺。后复往越。礼舍利。刻厉进修。具如别传。太延元年。西游凉州番禾。望东北御谷而拜曰。此崖他日当有尊像出现。而或全或缺。世之治乱系焉。正光初。忽大风雨疾雷破山。见一丈八石像屹立。严整而无其首。人竞琢首置之。随置随堕。视其势不可置。乃已。而魏之衰自此始。逮周兴。光发城东七里涧。掘之得首。举而合之像上。如素。保定初。诏建寺其地。额瑞像。建德初。像首复堕。而灭法之兆见矣。隋开皇间。像完美殊甚。大业五年。上躬致礼敬。诏易寺额为感通。以旌其异。夫象当达之记。更八十七年。而后果出现。又四十余年而与首合。又十余年而首堕。每合每堕。验如达记。是何其神也。达死。肃之酒泉。阇维获碎骨如葵子。关表百姓。至今以庙貌奉之。号刘师佛云。

　　齐僧稠

　　姓孙氏。其先昌黎人。今居钜鹿之廮陶。性孝信。该综经史。时论归之。征为太学博士。然厌世烦辱。乍览佛经。涣乎神解。年二十八。事里之景明寺僧寔法师。为剃落师。且发五愿。以敬三宝。以福四恩。初从跋陀弟子房禅师受行止观。北游定州之嘉鱼山。敛念摄心。全无所证。即欲出山。业涅槃经以度世。会有僧自泰岳来。稠以情告。僧苦以禅道勉之。使无他志。曰。一切含灵。皆有初地味禅。要必系缘无不至者。乃从之。旬日果得定。常依涅槃圣行四念处法。眠梦觉见都无欲想。居五夏。诣赵州漳洪山道明禅师。受十六特胜法。钻仰之勤。至于九旬食唯四斗。单敷石上。布缕入肌。或饔餐未熟。嗒尔坐忘。动移晷漏。而饥鸢饿玃。已尽所有。且常修死观。贼每怖之。了无惧色。因为说诸行业。皆摧弓折矢。受戒而退。尝於鹊山。感神以娇姿媚态。抱肩跲腰。唼唇嘘气。加挠乱。而稠以死要心定者。九日已而出定。情想澄然。究竟世间无可乐者。即诣少林寺祖师䟦陀三藏处。呈己证。三藏曰。禅学于[葸-十+夕]岭迤东。汝其最矣。留住嵩岳寺。寺有泉。常足供众。间见妇人弊衣。挟帚坐阶上听经。僧呵斥之。妇人殊愠。以足踏泉。泉随竭。妇人亦没不现。众自是苦泉不给。以告稠。稠遽于泉处。呼优婆夷三。妇人出。稠曰。众僧行道。宜加拥护。妇人以足拨泉处。泉辄涌如初。复尝游怀州王屋山。两虎方怒斗。稠以锡杖中解。各散去。所居床上。忽有仙经二卷。稠曰。我求佛道。而已。长生非所修也。顷之。失书所在。徙青罗山。诸癃疠疡瘅者。皆致供养。受之。虽脓血腥臊。无所惮。坐久疲剧稍舒足。遽有神从地出扶之。还令跏趺。一定以七日为期。盖其晚年如此。徙怀州马头山。魏孝明帝三诏不起。永熙元年。孝武帝为立禅室于尚书谷。徒侣骈拥。给奉丰缛。诏定州刺史娄睿。彭城王高攸。迎至文墨之大冥山。创开归戒燕赵之境。孚信者众。曾莫敢血食。苟有胶固名利者。则为说偈。以释其惑。息心之俦。进所未至。道俗交赖。逮齐之文宣。尤加钦挹。天保二年。诏曰。久闻风德。诞欲弘宣。希即荷锡暂游承明教化众生。义无独善。至此之日。脱须还山。当任东西无所留絷。已诏定州津遣赴邺。稠即日出山。而两岫忽震。响声悲切。禽兽飞走者三日。大驾郊迎。扶拥入内。跪听法要。毛竖汗流。既受禅法。宜获深证。授菩萨戒。诏太官断酒肉。虎圈纵鹰犬。悉禁天下畋猎屠杀。月六。年三。民以斋戒。他日谓稠曰。道由人弘。诚不虚应。师但安心。弟子愿为外护檀越如何。稠曰。菩萨以护法为心。陛下应天顺人。栋梁三宝。教门幸甚。遂停止禁中。四十余日。三年诏于京城西南八十里龙山之阳。构云门寺以居之。兼主石窟寺。复诏境内州郡多置禅刹。因欲尽罢诸刹之讲诵者。上曰。佛法大宗静心为本。诸法师等。徒尔嚣烦。安能扬阐。今并令除废可乎。稠谏曰。法师流通三藏。诏继四依。皆心学之初基。佛乘之前导。归信之渐发蒙斯人。上大说。自是议以国储三分之。其公费私用外。余悉以奉稠。诏寺中立府库。蓄钱帛。送者蹄踵交接于道。稠亟奏书反之。上嘉焉。稠常燕处小房。虽驾幸省问。未尝为起。其徒以为言。稠曰。昔宾头卢迎王七步。致王失国者七年。吾诚德不逮。未敢自欺形相。所以不起者。亦冀主上获福耳。后果有以稠傲慢谗于上者。上怒。将躬往加害。稠心知之。宿戒庖人。大修供。顿乘牛车。夜行二十里。且独立谷口道侧。少焉驾至。怪问其故。稠对以恐身血不净。秽污伽蓝。是以先此候耳。上大惊。下马拜伏。愧悔无已。顾谓尚书令杨道彦曰。如此真人何可诬也。因求负稠归寺谢罪。稠固却之。间问朕前生何等身。答曰罗刹王。其好杀习气也。咒盆水示之。独见其貌。如世所画罗刹云。黄门侍郎季奖。偕诸大德。请出禅要。为着止观法二卷。行世。乾明元年四月十三日卒。寿八十有一。夏五十。襄乐王宣。诏吊慰曰。故大禅师志力精苦。感果必然。栖心寂嘿。虚来实反。妙业玄风。事高缁素。运往神迁。实用嗟惘。资崇有加。用申凄敬。可施帛五百疋。送千僧供于云门。皇建二年五月。门人昙询等。奏请起塔。诏曰。故大禅师。德业高迥。三宝栋梁。缘尽化终。神游物外。可依西域之法。阇维起塔。赠帛千疋。建千僧斋。标树芳迹。示诸后代。右仆射魏收。制文勒碑。

　　周僧崖

　　姓牟氏。其先涪陵人。晋义熙九年。朱龄石伐蜀。以涪陵獽三百家随军。因止于广汉之金渊山谷间。其子孙遂家焉。崖幼岐嶷。寡言笑。绝戏弄。饮水必加拜。尝终日坐。谛观不瞬。或问其故。曰我念此身可恶耳。后当烧之。及长。殊刚正。一日与人捕鱼而分之。投己得者于水。曰杀非好业。我今誓当痛断矣。遂焚弃其具。并辍猎。又见异蛇。首尾皆赤。始长尺余大二寸许。顷之忽长逾丈。而大约五六尺。从诸獽所开陂塘中。倏尔升云而灭。众骇惧。崖曰无惧也。但断杀业可耳。且劝尽废池堰蓄鱼之地。众犹未许。俄而堤防决坏。如所戒云。出家依悉禅师。尤勤谨。玄冬之月。禅师命火温足。崖炽大炉于前。禅师责其多。则曰。须火却寒。得火嫌多。情性若此。何曰得道。禅师因使置手火中。即应声爇一指无难色。禅师阴异之。他日诸弟子共。推着烟焰中。虽成疮。欣笑自如。禅师谓曰。汝如此。莫惑乱百姓否。曰诸佛苦身成道。而况某乎。苟获剃落一日足矣。禅师遂自为剃落。然觉易甚如呼善来。禅师即置刀摄衣作礼曰。崖法师来为我作师。我请为弟子。崖谩谦谢而已。自是神化䆮显。弘济颇多。年逾七十。心力尚强。武成元年六月。于益州城西大逵中。以布裹左右五指烧之。焰且炽。或问其痛否。曰痛由心起。心既无痛。指何由痛。人有疑其得心疾者。曰盍治诸。答曰。身皆空耳。安用治。又问。根大有对何谓空。答四大五根。复何所住。孝爱寺兑法师。见解通畅。闻崖如此。乃率弟子礼敬。施以衣物。退谓众曰。崖于般若。真有悟入。非徒口说而已。人因竞以菩萨称之。道俗四集。倍加崇信。如是经日。左手指尽。火将及掌。骨髓上沸。火且灭矣。遽又以右手残指。挑发其焰。或问。其何自苦如此。答以众生不行忍故。欲劝发耳。方其烟焰之盛。两臂炽然。崖则不动颜色。说法勉励。行慈断杀。复为四众诵经。至切词要义。则颔头微笑。时有怠者。崖顾曰。末劫轻慢。见像如木头。闻经如风过马耳。我在山中。初不识字。今闻经教。句句与心相应。故烧身手令生信重。不然此手岂樵头耶。于是士女数万围绕。崖澄心中坐自若。忽微雨沾濡。即敛念入定。而云散月明如旧。掌骨五枚既烬。俄而挺然俱出。各长三寸。洁白可爱。众佥曰。菩萨灭后。愿奉舍利起塔供养。崖遂以口啮拔所生之骨。吐于众前曰。可为塔也。七月十四日。有声如地陷天裂。莫不震骇复见犬羊龙蛇军器等象于空中。顷之而息。或问其故。答曰。惊睡三昧耳。吾欲舍身。故现此相。间使治办供具。乃于成都县东南。积薪为楼。高数丈。上作干麻小室。以油润之。孝爱寺导禅师。施六度锡杖。并紫帔。犍为僧渊施班衲。于时远近奔凑。财弊山积。初亦莫知二德之施物也。十五日旦。崖谓侍者法陀曰。汝取锡杖紫帔班衲来。即乘舆造焚所。时道俗数十万。拥舆哭。崖曰。但守菩提心无哭也。遂升高座说法。时复举目望楼室独笑已。而右胁寝。气息都尽。状若木偶。歘起曰。时至矣。因下座白众曰。佛法难值。宜共护持。竟徐步至楼下。绕旋三匝。遍礼四门。既升而俯告四众曰。请一心念摩诃般若。相助起楼。檀越王撰。意以为我起楼。以烧菩萨。我宁不得罪哉。崖默知之。呼撰上楼臂摩撰顶曰。汝勿以起楼得罪而忧。乃所以获福也。趣命下火。众皆拱手莫敢前。置炬于地。崖自以臂挟炬。烧室西北。次及西南。麻燥油浓。赫然炽合。崖于烈焰中弃炬设礼。比二拜身面焦坼。复欲作礼。则身踣炭上矣。须臾薪尽火灭。骨肉皆化。所余惟心肝肠肾而已。心独赤湿通润。诸物势不可坏。遂益薪四十车。以煅炼之。徒见肠肾卷缩而心略不变。乃命收藏以待埋葬。盖菩萨畴昔。每答问者曰。我身可尽。心则常存也。闻者以为此谓精神耳。精神岂有消烁时哉。且崖殁后。灵迹尤多。大概皆拔苦予乐慈悲化也。兹不详录。姑录一二。以见其死生之际云。孝爱寺僧佛兴者。饮啖随俗。后崖举事感之。发愿断酒肉。至晚归寺。见金色人语曰。汝能断肉。大好。汝若食一众生肉。则食一切众生肉。一切众生即父母眷属肉也。必欲食者。当如死尸中虫。虫即肉也。又闻空中声曰。汝勤持斋。愿令众生得不食身。又令饿鬼身常饱满。其将化时。沙门宝海问曰。等是一火。何故菩萨受烧都无痛相。答曰。众生有相故痛。问菩萨常云。代众生受苦。为实得否。答既发心代受。何以不得。问众生罪熟。各自受苦。菩萨自烧。何由可代。答一念善根。即能灭恶。岂非代耶。普法师曰。二家共论大义。终未之决。其一以佛智缘无相理。理是所缘。智是能缘。其一以除妄息倒。即是真谛。二说其何者为当。崖曰。佛即无相。无别异相故。海法师曰。佛即无相。无相之相。本无异相。若然者菩萨。则释迦观音耶。崖曰。我是凡夫。誓入地狱。代众生苦。愿令成佛。海曰。先佛何故。早得成佛。答先佛一时众生度已尽也。问药王等圣。何故亦成佛。今菩萨独未成佛。是将与先佛殊途矣。答前时众生已得药王意。今众生未得我意。由我始化。如将落花。其应对皆此类。座中有疑崖非圣人者。崖乃的呼其人之姓名曰。诸佛应世无定形。或作疾病丑陋。畜生异类。愿檀越毋妄生轻慢心也。举火之次。皆睹瑞相。或圆盖覆崖。有三道人。趺坐盖上。或五色光。如人形像。处麻室四门者。或柴楼上光如日轮。然并雨华。大小非一。又闻天鼓。殷殷深远。久之[郫-卑+((白-日+田)/廾)]县人。于[郫-卑+((白-日+田)/廾)]江边。见崖于空中乘油络舆。从五六百僧。隐隐西没。及心舍利之至宝国寺。复有光。如华丛状。明烛庭宇。阿迦腻吒寺僧慧胜抱疾。自以不见胜缘。心殊怅快。忽梦崖将一沙弥。帕裹三斛许香。并以檀屑分四聚。绕胜爇之。胜怖曰凡夫耳。未能焚身也。崖曰无怖。用薰病也。即觉爽健。因请现瑞。答曰。我名光明遍照宝藏菩萨。所谓崖者诡名耳。一日设会。胜唱曰。潼州道俗见瑞福重故也。我等不见。则障厚可知。于是二百许人即应声。见天华如雪。缤纷满空。皆黄金色。明净耀目。大七寸盘许。自朝至午乃止。取之者。虽缘木升屋。皆飞去不可得。

　　周猷禅师者

　　姓杨氏。住益州之多宝寺。四十余年。日夕专务读诵。后图九想变于房壁。露置绳床上。覆棕榈以庇雨露。昼随僧作务。夜则习定其中。日才一出而食。以为常。渐至七日。或至一月。僧殊玩之弗怪也。如是历二十年。略无有能省顾者。俄夜骤风雨。房屋画壁崩仆。邻僧意猷已压矣。旦往则存绳床。余无所见也。

　　后梁僧景

　　不知何许人也。居澧之阳山。于道有证悟。阳山地接桃源。仙灵鬼物之所栖遁。景居之。恬无影响。而蛇虎为使。或有以恶念进见者。辄惊怖迷惑。不知所向。苟将问道则无他。慧璀禅师。南岳思公之神足也。闻而造焉。杜默终日。不可致诘。璀因翘勤再三。继之以泣。如是旬浃。仅一披叙。璀退而叹曰。予见善知识之高尚者。十有八人。类得入其门而升其堂。然未若斯人墙仞之高。阶阶之峻也。后不知所终。

　　隋慧意

　　姓李氏。临原人。专志定学。旁听大乘经论。宇文废法。南游梁。与仙城山沙门慧令同师。俄徒京邑聦师之旧堂。画夜常坐。光景灿然。人见之惊。以为镫烛也。其乡里有柳静者。尝为德广郡守。素不信。乃别请意于家。供养百日。且使其子四人抑禀等。夜往窥之。果见其室大明静。由是始归向。开皇初卒。是日谓弟子慧兴曰。客至可多辨斋馔。及中而慰吊者填门矣。

　　永禅师南乡人。梁有国日。明帝尝供养之。开皇初。坐逝。众闻音乐香气者七日夜。方露尸伞盖山上。未即葬。同寺全律师。辄临其尸曰。幸留七日以待。至七日全亡。舁尸永侧。而永之尸始摧变。

　　隋道舜

　　不知何许人也。结茅于泽州之羊头山。世传为神农氏尝药地。静僻幽夐。诚仙圣所居处。舜日一食常坐。卒岁无睡眠。蛇鼠孚产绳床下。虎每踞蹲其侧。为说法有听状。人来使之去。必如语去。或谓明日幸毋来。卒亦果然。故其徒与俱无所忤。而化物之效率类此。衣弊跣行。遇者莫能识。开皇初。持瓶锡乞食聚落。村氓盛集。求受戒法。至一女子。辄曰。汝当生牛中。相已现矣。虽受戒无益也。因踏其后使去不能得。曰牛以尾为力。令尾被踏。而遽欲去可得乎。此固业影耳。且如是顾不自悔哉。于是女子悉倾其家。营福以忏。情尤慈悯。数游疠疾家。为咒治。勿惮也。晚诣林虑洪谷盘亭诸峰以终。

　　隋道仙

　　一名僧仙。西域康居国人。少业贾。泛两舶往来吴蜀江海间。致赀货。直钜万缗。时僧达禅师。居梓州新城之牛头山。仙偶造焉。达则为说法曰。夫生死轮转。爱必有离。身且如尔。而况外物乎。又尝扣达房。达不应。因窥其户。独见水盈室内。识者以为达入水观故然。于是仙大领寤。即沈两舶。谢遣妻子。剃落于灌口山之竹林寺。对众自誓曰。苟非得道。终不出山。益遁夐绝地。结宇习定。每定必四五日乃出。因能言未来事。皆验无小爽。明日客至。夜先具告其数。神异䆮以著闻。梁始兴王澹镇蜀。待以师礼。携至陕。天监十六年。游青溪山。将驻锡焉。先是道士李学祖等。占之以事营建。仙至辄芟垦。道士屡诃止弗为听。而所辟仅容绳床许。无何火发。而道士望见之。相顾以为且烬仙。趋视之。仙则危坐烈焰中自若也。由是知其获火光三昧者。虽道士亦从而推敬矣。后道场之成。多其力焉。澹以冥感。造四天王于梁泰寺。凡六齐日。则设供会众。仙往赴。而五色光明。出四王顶。流耀近远。所执香炉不待火爇。而烟气自腾。州刺史鄱阳王恢。躬受教戒。太尉陆法和。微时即慕向侍左右。给薪水二十年。客稍慢悔仙则曰。此三台贵公。可詈辱耶。偶卧疾。或见缥衣童子持药。出青溪水中跪进之。疾良已。寻归蜀。盖留陕者二十有八年矣。至则蜀民如见父母。会大旱。托之祈雨。仙徐以杖扣龙湫曰。何嗜睡如此。雨霶霈不旋踵。民率歌舞其德复时为请者。扪肘腋。应念获舍利。隋混一。蜀王秀命召之不至。怒以兵诣。势殊可畏。仙闻之。着僧伽梨。念佛以俟。而天气倏变。云雾晦冥。雹雪飘洒。溪涧湍涌坏行路。士卒沮莫进。王惧而悔过。乃霁。及见仙礼敬听法。迎住成都之众净寺。开皇中。仍归山寺。其将归。山灵前为扫除道路。既归。有客僧。宿房中。亟起之曳出。已而屋倾压。呜呼其悲济可量耶。年百余岁而灭。葬山中。俗至今以仙阇梨呼之。

　　隋慧岩

　　住苏之重玄寺。常房坐习禅业。未尝出游。或出则饮啖言笑。不修戒检。人以为狂而慢悔之。每独欢然。对众指撝曰。此地为殿。此地为堂。甚至廊庑庖湢悉有区处。如是一月余。告所知者曰。浮图铃坠。是吾去时也。即反锁其户久不开。已而浮图一铃果坠。众破关入。则见岩端坐而逝矣。城市闻之。奔赴填噎。竞委金帛以施常住。丰厚资之以营缮。而间架位置之素。皆必如其言乃已。郁成名刹。今其遗形尚在不坏。

　　隋慧越

　　生岭南。居罗浮山中。匡众习禅。有声海内。性慈爱。鸷禽犷兽。为说法驯扰。至可役使。一虎尝以首枕越膝卧。越亦入定不自觉。声闻流蔼三楚。开皇之季。炀帝居晋邸。遣舍人王延寿。召入慧日道场。从朝京师。所在归化。后还杨府。中路而卒。遣体船上。如生人。见火光夜从足出而入于顶。如是宛转。达旦不绝。叹未曾有。王特下教。令归葬本山。以旌敬异。

　　随慧侃

　　晋陵曲阿汤氏子。少受学于和阇梨。和尤神异。世莫能测。然于尊像。事之如生。见立像不敢坐。劝人必造坐像。行遇困厄。救济不遗力。尝见群猪被缚。和因唱曰。解脱首楞严。缚辄自解。猪逸去。主亦从而放之。苟众所会聚。则为说法开寤。晚年至邺盛化。归向之徒。颂其德至今。竟卒于邺。将卒。有问其所证者。曰吾得善根成熟耳。侃初于和。固有所传授。后往岭南。依真谛专精禅寂。岁晚住栖霞寺。又往扬都偲法师所。偲素知其行业。礼接之。将别。请现神力。侃曰。许复何难。即出臂窗中。长数十丈。取齐熙寺佛殿额。持还房中。谓偲曰。吾第恐世人惊异。故不屑为也。大业初。卒于蒋州大归善寺。春秋八十二。将卒之日。忽掷三衣幞于堂上曰。还汝众僧三衣。吾今死已。遽闭房入。众愕然。起追视之。但白骨一具。跏趺坐床上。撼之锵然不散。

　　新修科分六学僧传卷第二十七
卍新纂续藏经第 77 册 No. 1522 新修科分六学僧传


　　新修科分六学僧传卷第二十八

　　浙东沙门　昙噩　述

　　　　定学

　　　　　证悟科(二)

　　唐慧超

　　丹阳沈氏子。出家。以诵法华经为专务。时光州大苏山慧思禅师。悟一乘之理。明三观之。心超与江陵顗公。仙城命公。笃志相亲。积年请业。行优一众。德冠诸贤。思谓其徒曰。超得忍人也。复获偕览衡岳之胜。隋受禅。乃北入嵩高。饵药坐禅。太子勇既召集天下名德。而遣还之。以超尤诣道。独留供养。及勇废。徙居定水。会蓝法师。以蓝谷之悟真寺迎之。共隐八年。倍勤三慧。大业初。京师创建大禅定寺。诏超之。后以疾辞。允其归。皇家肇运。望重畴昔。高僧慧因保恭等。咸就栖止。未几卧疾。弟子跪问其所以自任者。曰生不忻。死不戚。吾之素也。因面西坐曰。第一义空。遂长往。俨如入定。武德五年十二月六日也。春秋七十有七。弟子法成等。以遗训。露骸月余日。色不变。时太宗开天䇿府。闻而叹异。仍建白塔于寺之北峰。

　　唐慧超

　　生申屠氏。上党潞人。自出家。北居晋阳之大兴国寺习禅业。其道场之内。盛列仪像幡华以严饰之。且聚诸品异香。每爇以致烟气盘郁。而超则净服端坐入定。辄获舍利充瓶。随取随有。较其元数。初未尝减。然莫测其所自来也。仁寿中。诏居禅定寺。其行道感瑞如旧。武德元年。复归兴国。七年冬。忽召寺众谓之曰。同住多年。凡情易隔。或有相违。希为恕略。人道难生。善缘莫遇。当求自度。勿误后身。于是敛手寂然。神色无少变。苟非属纩。观者终莫知其气绝也。时年七十余。十二月就以绳床舆尸。殓之龙阜山开化寺侧。虽屡阅年所。遗体愈益坚完。而礼拜供养者。至今不绝云。

　　唐昙伦

　　汴之浚仪孙氏子。年十三。依修福寺端禅师出家。端习次第观。尝诲之曰。汝系心鼻端。可得定也。伦曰。若有散心。则系鼻端。心本不散。则又何以系为。自是每坐辄定。后为师送钵上堂。未至堂顷。卓然跏趺入定。而持钵自若。师大加赏识。异时谓曰。去昏障譬犹剥[葸-十+夕]。要当重重去尽。然后得净。伦答以为本来无葱。又奚庸剥。师独以其根器非常。而阴敬之。且不敢役使。虽礼佛看经。犹莫之务。但扫一房终日闭户。四威仪中。离念而已。偶命之直岁。守护僧物。每戒其下。勿以僧粥食犬。其下漫弗听。犬则呕粥。其下又以为偶然尔。食犬粥如常时。于是犬群呕粥僧前。若有物使之者。其下始大惧。以伦为神。

　　伦姿性憺怡。平居不表襮。或问以义理。随问随答。无底滞。仁寿二年。造禅室。追献后冥福。诏处之。至则扫房闭户如故。时人目之卧伦。兴国善粲法师。博学有才辨。自号三国论魁。竟造伦语。三日夜莫能测。其述般若义。则空华水泡不可把玩。本性清净。如太虚空。粲亟下拜。以为不可及。居京。惟玄琬律师。静琳法师。率门人僧伽净等。往来受法。其余请谒者。不啻鱼子。然武德之季。卧疾于庄严寺。或问往生何处。曰无尽世界。又问舍报后如何。曰籧篨裹而弃之尔。又曰。四大方斗。已到屈膝。主人翁只管看。僧伽遽探其冷触。退谓其人曰。冷触果到膝矣。四大分离应生苦趣。伦遥知之曰。苦趣亦空。顷之问打五更钟未。曰未。及打钟。视之已绝。寿八十余。弟子承遗言。舁尸露之南山中野。其传有鲍居士慈氏云。

　　唐道休

　　住雍州新丰福缘寺。后于寺南骊山幽谷结草庵。以业头陀。尤务禅寂。每入定。必七日乃出。而持锡执钵乞食。无少替。于是聚落檀信。至期具肴膳。奉迎路首。休则欢喜问讯。诲以慈善。食毕。然后为授归戒。众送入山而去。如是四十年如一日。贞观三年夏。期至不出。就庵视之。端拱加趺不动。众谓且入定。遽相约宿守其旁。久之觉其气尽。仍共扃鐍虞其变。虽寒暑交谢。而颜色如故。明年冬。其乡里之好事者。加布漆治祠宇。以严奉之至今。

　　唐道英

　　族陈姓。生蒲之猗氏。家素市贩。年十八。其季父休律师。劝使出家。而二亲难之。即为娶妇。以惑其志。妇尤谐顺。虽同床。身未尝触。如是五年。二亲安之心。以为英无他矣。英则夜每使妇执烛。治文疏遗同财者间。遁去剃落。无所顾惜。依并州炬法师。禀华严等经。时妇犹未嫁。乃反乡里见二亲。言学佛之益。而二亲恨闻之晚。开皇十年。诏度天下僧尼。始获以名附籍。行独念曰。法相易知耳。然心惑难治。奈何。即入解县太行山之柏梯寺修止观。悟人空于南埵。悟法空于北岭。自尔营理僧役。以事考心。俄往京师胜光寺。听昙迁禅师摄论。迁语其属曰。汝辈寻文质义。固已勤至。得其妙者。唯道英乎。复依华严发愿供僧寄以调伏。每曰。予瞑目而坐。则于理性若有所得。但开目则失。还与识合。故于日用常行之际。使有薰习。则庶几矣。于是常坐开目。动逾信宿。略不见其交𥇒。然后造诣稍异。大业九年。任寺之直岁职。俗侵寺地。与较久不决。遽谓俗云。吾其死矣。忽僵仆气绝。俗以为诈。竞持针刺甲深入。不少动。顷之色状青膀。俗惧亟归命。请以地施寺。无复争。英随起坐如常时。偶立龙台泽上。见群鱼跃跃乐甚。徐解衣使弟子持之以守。而竟入水曰。我宁无及鱼乎。没经六宿而后出。出而告持衣弟子曰。我非土所坌。安能舍而登岸哉。方严冬时。大雪才霁。四郊之外席展镜开。英则曰。如此平净地。争得不眠。遂脱衣仰卧三昼夜而起。大噱曰。几且热杀我。晚归住乡里之普济寺。置庄三所。用接霸远御众。有方至者。忘其作劳。而慕其法药。尝夜讲起信论真实门。奄然入定。经于累日。河东道逊旧同学也。所住相去百五十里。舍命之夕。英已知之。晓拉数友往送。中途遇讣。识者服其通感。贞观十年九月。群鸟哀鸣。翔集房屋。英语其徒曰。早须收拾索水剃洗自治甚急。被大衣坐良久。门人志褒时侍侧。见青衣二童执华而入。紫光从英身出。腾𦦨屋栋。众集问后事。英曰。佛有明教。能依而行。则无累矣。英何言哉。因说法要。诵华严贤首偈。明相既现而逝。春秋八十。是时雾暗二十里。阅三日乃霁。所畜耕牛不食水草。流泪吼叫。声彻数里。七日将殓。近远奔赴。葬之夏县东山之庄南。其始竁也。地大震动。有二白虹连跨柩穴。二白鸟鴹鸣之异。

　　唐慧显

　　百济国人。少诵法华。讲三论。皆精诣有师法。住其国之北部修德寺。或讲或诵。无常时。四远闻风而至。显厌其喧扰。而迁于南方之达拏山。深险夐僻。终岁无来人。显因得以专业其中。及卒时年五十八。于是同学舁尸。置石窟中。以待豺虎已而啖之。骨肉并尽。惟余髑髅与舌在尔。逮更三寒暑。而舌色愈鲜赤柔软。不变坏。后忽紫硬如石。众共建塔。缄瘗之。当今之贞观初也。

　　唐慧方

　　姓赵氏。冀州信都来强人。九岁投苏门山淋落泉寺出家。终日端居静虑。众莫测其际。或教以九次十想者。随闻有所证入。屡涉炎凉。弗稍变。隋文御㝢。乃建寺京师。为献后追荐冥福。而方被诏入住。礼供秾缛。然山林之思。未尝少去怀抱。大业六年。还旧隐。请道之侣云集。炀帝之季。天下扰攘。又徙居汲之隆善寺。唐兴。因复归苏门。修治栋宇。益进所业。偶与交朋。立谈玄赜于廊庑之下。有沙弥从旁窃听。忽空中作声。若叱诟之者。遽惊走至暴卒。经宿然后苏。方乃示寂。则贞观二十一年之冬孟也。寿九十三。葬之州北十里圆冈之阳。则是月之十七日也。

　　唐通达

　　雍州人。年三十始出家。栖止无定所。而一以寻师访道。为急务。久之未有所遇。乃入太白山。啖草庇树端坐五年。一日以木击土块。块随粉碎无余。因大悟。后住京师律藏寺。一裙一帔。不易寒暑。尝于讲席评叙玄奥。不肖之夫。动相矛盾。至其饮啖无异俗人。达曰。大乘之学固如尔乎。若指圣怀。斯实凡庶。左仆射房玄龄。闻而韪之。迎至其第。待以师礼。达性无拘检。而言恒纵放。玄龄处以物表。莫之乖忤。贞观来稍显神异。每诣人家。欢笑则吉。愁惨则凶。或有所索。宜从而予之。不然亦失。以故京师贵贱。咸候之以占祸福。大将军薛万钧。致之供养。忽破戒夜食。又欲入内宿卧。将军之弟。怒捶之几死。遽使作汤曰。我身沾污如此。能无一浴乎。汤方沸涌。即解衣跃入镬内。宛转摩抚自若。旋语爨者加火。薛氏愧骇。自是寝处无所禁。尝欲设大斋会。且先令寺家作疏请客。时米方腾贵。物料索然。明日赴者数千。而寺家不知所给。众以咎达。达曰。渠许送供。计非妄语。至日中赴者将散。忽见盈车美膳。充塞道路。用以施设。厌足有余。求其所谓送供者莫之识。然后知其德通幽显云。

　　唐法空

　　隋季。任雁门郡府。鹰击郎将年四十。志慕佛法。谓妻子曰。吾为汝辈。所累久矣。东西奔走。竟复何所成就。自今可各为计。吾亦从此决矣。即裹粮负幞。入五台山。饥茹松柏。寒荫苦穴。专思经中要义。无所参问。时所在扰攘。官为司疑以盗。而辄掩捕考掠。空则跏趺不动。绝饮食便利者五日。因尔释不问。遁迹三十余载。顾与禽兽相亲狎。妻子访求欲致糇糗。空曰。吾既厌俗至此。汝辇尤宜置之度外。勿屑屑以为意也。自今以往不须相见。居久之。夜觉有声呼空禅空禅者。独寤以为心境界。以法遣之。后遂安静。始学九次第定。终学大乘离相了义中道。有从之者。亦以此诲之。终不知所终。

　　唐玄爽

　　南阳刘氏子。弱冠已娶。厌而出家。学涉空有。又尝听龙泉璇法师讲。获誉当时。而信禅师方王化。于是亟走蕲州请道。后归乡里。摄念不卧。本邑沙门蔼明棱法等。并禅府名匠。尤相交友。永徽三年十月九日。终于所居山谷中。沙门慧普。夙依襄之法门寺。研精律藏。二十余年。属城归揖。晚专习定门。纪王作镇。将修追圣废寺。俾总其务。能以仁祠革其淫祭。楚俗为变。且缮治明因道场等三十所。极轮奂之功。显庆三年。终于所住。寿八十。此皆汉阴之杰云。

　　唐慧仙

　　生河东蒲阪赵氏。幼滞俗缘。暮即谢绝。年登不惑。始获剃染。每以华严涅槃二部。为如来始终极唱。尤加耽味。执卷自随。有若双翼。谓人曰。斯二法宝今如意珠。无或忽忘而暂舍也。所处冲要疾病患难莫不归仰。而仙慈善根力。但令念佛。无往不济。寺之栋宇颓落。十丈大象亦复埃乱。裒施装构。珠玑金碧光耀夺目。久之梦僧告曰。卿于明年之冬。当至无常。若欲延者。可早为力。然今生方已定。设使延之。祇益业尔。明年九月示微疾。遣侍者召诸大德。授菩萨戒。诸德不赴。乃自取戒本读诵。澘然而止。且悲且喜。夜有天仙。罗列前后。显隐若见。谈述可闻。或睹佛像入房者。翌日午时忽起坐合掌。垂训而逝。寿七十五。永徽六年。十一月十七日也。同寺互禅师。有声京洛。常以为仙必生兜率。见慈氏。盖寔察其行业。得其征应乎。

　　唐僧炫

　　并州人。出家。素以学行着美誉。年九十六。始遇道绰禅师讲观经。及见安乐集。而后知念佛之业。诚不可废。于是日夜自课礼弥陀佛一千拜。称诵名号八百万口。五年之间不稍怠。将终谓弟子曰。阿弥陀佛亲授我衣香气可念。观音势至列住于前。化佛满空。从是而西皆净土也。言讫而终。时有启芳圆果二法师。住蓝田悟真寺。共于观音像前。发愿求生净土。乃以杨柳一枝。插像手中曰。苟于一夏必获如愿往生者。此杨柳枝。当见七日不萎。果不萎者至七日。于是念佛诵经如法。已而芳梦身处大池内。俄又飞入东面大宝帐中。有僧语以但专念佛。必生于此矣。又梦观音垂足坐。芳遂捧足顶戴。旁为莲池。阿弥陀佛适从西来。芳因问佛。阎浮众生。依经念佛得生此否。佛答勿疑。定生我国。且见娑婆世界。纯是山川。极乐世界。坦然清净。音乐宝帐。自西而往无所间杂。忽有一僧。自名法藏。御一大车以迎芳。见其身坐百宝莲华上。成等正觉。释迦牟尼佛。与文殊菩萨。赞叹妙法华经。又见直西三道宝阶。其第一道。并是白衣。其第二道则缁白半。其第三纯缁也。云皆往生之人。

　　唐善伏

　　一名等照。姓蒋。常州义兴人。生而皓首。五岁从兄才法师。于安国寺出家。贞观三年。刺史窦公闻其才学。召补州校庠职。阅佛书不已。博士责之。对曰。欲以博观也。问之无所滞。于是馆中诸生。莫不敬服。俄听四经三论于苏之流水寺璧法师所。又依越之敏法师。然后见天台超禅师。而获西方净土观旨。乃南游交桂广循。北上荆襄。见信禅师于蕲。瞻拜庐山远公净土观堂。归里受无生观于润之岩禅师。后偕晖才二师。行慈悲观。且授鬼神戒。巫有杀以祭者。暴卒而苏曰。吾于伏阇梨处受戒。誓不食肉矣。如何为吾杀。悯尔愚痴。聊贷尔命。后或犯决不恕。自是诸祀腥荤并绝。尝有婺州二人。同贩麻枲。一以蔬祭江神。一杀生祭。及抵岸。而杀祭者尽湿。蔬祭者独燥。虽同一舟。而燥湿异。则戒之验。如此甚至。求鱼肉市肄不易得。官司为减经赋。义兴令。或叵信。惧其惑众。将加之法。其族氏昆季行赂乃免。未几。而令家有蛇狗登床蜇人之怪。筮曰。罪由渎贤圣。祸不可原。竟获谴除名为民。永徽二年。伏亦为有司所括。反初服。然操守益厉。众复聚求法要。其所说所行。大约准十五观四明论云。既久居伏牛山。显庆五年。避讥谤。习静于衡岳。徒众复聚。方谈述微妙。忽曰。一切无常。气息难保。夜深各散。缘尽当离。时皆莫之测。则坚拒户寂然。是夕凡衡之钟磬笙管。有声之器。自能鸣唱。彻晓不已。及破关见伏端坐而逝。遽以奏闻。

　　唐元晓

　　新罗国湘州薛氏子也。丱年入道。随师游学无常处。时三藏玄奘公。化王中原。偕友将造之。事见湘法师传。因缘既忤。踪迹遂乖。任性逍遥。一无定止。会王置百座。召名德讲仁王经本州。以宿硕闻。或以其行污𧮂不纳。居无何。夫人病脑痈。医祷皆莫效。卜曰。宜致神剂赤县地。于是遣使西度。海冥涨中。忽见人邀至龙君所。宫殿严丽。徒从庄萧。盖非世间耳目所及。君自称钤海。谓使曰。汝夫人青帝第三女也。其于佛法尤有愿力。金刚三昧经者。乃二觉圆通。示菩萨行也。我尝得之。而未易流通。今以夫人之病。而发机焉。则岂惟夫人利益而已。因持刀裂其腨肠。入散经三十许纸。其内外用腊纸缠滕。而傅以他药。且曰。恐所历有魔事。故为此耳。又曰。可请大安圣者诠次缀缉。元晓法师造疏讲释。如是则虽雪山阿伽陀药不过也。大安者。形服素诡异。每击铜钵井市中。唱大安大安。王至是亟召安。安曰。但将经来。即以义理。厘为八品而去。然终不肯见王。晓得经。即疏之牛车上。成五卷。且设几案笔砚于牛两角间曰。本始二觉。此经指也。姑以表之耳。寻克日于黄龙寺开阐。浮薄者忌其能。窃之以逃。王命限三日。更出略疏三卷。以急疗治。晓宣吐雍容。辩抗敏锐。称扬弹指声沸于空。其曰。昔日采百椽时。虽不预会。今朝横一栋处。惟我独能。所以讥曩者之𧮂焉。众有惭色。后不知所终。

　　唐僧藏

　　西河人。弱龄辞俗。务行头陀。然尤以净业自致称。诵阿弥陀佛名号莫计其数。一日忽病卧。谓其徒曰。吾顷瞑目。即获游于极乐国土。见诸上善人散华作礼。又曰。今兹天人次第来迎。于是合掌翛然而逝。

　　唐正寿

　　夙游禅社。见南塔慥公有开解。随慥住汉东山光寺。谯王重福者。中宗次子也。尤敬事慥。预为慥造塔。高七十尺。及慥疾笃。王使问孰可以继者。慥答以寿可。于是召寿至。寿即白慥。请试塔。乃入塔跏趺坐而逝。世因号寿为试塔和尚。王闻而叹赏。寻别造塔以遗慥。

　　唐神鼎

　　旷达不自修饰。每持一斗。乞丐长安市。得则就其地食之以去。或施杂碎布帛。则缀联衲衣上。发鬖髿覆眉际。寡言笑。恬憺自怡。一日利贞法师讲寺中。鼎偶至倾听座前。问曰。万物是定否。贞曰定。曰阇梨若言定者。高岸为谷。深谷为陵。死而生。生而死。六道往来。轮回不已。何得定耶。贞曰不定。曰。若不定者。何不指天为地。指地为天。召星为月。召月为星。安得不定耶。贞无以应。众叹其辩。张文成见之谓曰。法师才辩如此。岂非菩萨果位人哉。鼎曰。菩萨喜怒哀乐。莫足以挠其内。名利荣辱。莫足以动其外。内外一如。则其生也。适然而来。其死也悠然而往。是之谓即生死。而离生死者也。吾辈其奚以及。此众合掌而散。

　　唐慧朗

　　新定遂安人。年二十二。志祈剃落。而未遇其师。或谓衢之北山有善南宗者。则趋之。而其人曰。吾非汝师也。其必往天台乎。至剡之石城寺。见一翁。貌奇古。神气秀爽。问朗曰。子何之。曰天台求佛大法尔。因同行数十里。憩林树间。翁告之曰。法常寂然。尚奚庸远适哉。汝于乡里有缘。宜归以阐化。毋后也。言毕而隐。朗亦豁然心悟。乃复峰啄涧饮数载。而后居邑之慧安寺。以白衣。行头陀法。未几秦望山无故振动。大龟出焉。见者咸以为异。寻有僧𧦬自云门来。身修八尺四寸。隆鼻大目。而光采射人。通思益大品维摩等经。兼融贯诸论。众敬之如神。朗愿事以为师。𧦬征维摩义。朗答殊超迈。景龙中。乡里吴川县尉余少兴。新昌县令余仁等十数家为檀越。轮请降临。一夕忽睹神光从其顶出。旁烛山川盈数十里。由是𧦬公反以师礼视朗。而朗升座为说法。变化莫测。道俗欣庆。叹曰。昔者山动龟出。其祥非为𧦬公明矣。自是四方学者云萃。开元四年。州牧李思绚。卜于龙山之阳。建伽蓝以延之。大设戒坛。广邀律德。若光州岸公会稽超公咸在。授朗具足戒。而道益尊矣。七年刺史韦利器服膺向化。八年歙州长史许思恭迎至治所。朗每升座。有熊随众聚敬。伏于前若听伏。十三年。九月二十一日。会门人告逝。且曰。吾当三生此地。今才一生尔。言讫。如入禅定。寿六十四。禀遗命苶维建塔。大历十二年。其嗣法弟子开元寺道钦慧祐道禅。龙兴寺𧦬海。宁国寺进玉。越州宝林寺有沛远整。杭州竹林寺一行等。立碑。新定太守萧定撰文。司马刘长卿书。刺史李揆篆额。

　　唐真表

　　百济国人。世弋猎。表尤跷捷善射。开元中。逐兽于野。倦憩垄亩间。见虾蟆多甚。独念曰。此不可以羹乎。因取柳条贯三十许。置水深处。复逐兽从别道归。忘取所贯。明年春。仍以猎至其处。闻虾蟆声。就视之。所贯皆喁噞自若。表大愧责曰。吾以口腹为物累如此。罪其可免哉。即拔所佩刀削发。遁逃入山忏悔。且誓愿面奉弥勒菩萨授比丘戒。日夜绕旋扣头流血。心无间断。如是经于七日七夜。且见地藏菩萨手持金锡。先为䇿发受戒。方便顿觉。欢喜遍身。倍加精进。二七日忽有大鬼。现可怖相。推表坠于重岩之底。而身无所伤。旁峙石坛。匍匐遂登其上。魔挠纷然弗顾。三七日稍曙。闻鸟音云菩萨来也。四际白云若浸粉然。山川平满。无有高下。成银色世界。兜率天主威仪自在。与诸侍卫围绕石坛。尔时慈氏徐至坛所。手摩表顶曰。善哉大丈夫。求戒如是。苏迷卢山犹可攘却。尔心坚固。不可退堕赞叹抚摩至于再三。而后授法。表则身心和悦。非世间之乐所能比也。寻获天眼。洞见无碍。慈氏躬授三衣瓦钵。且为作真表名。俄于膝下。出二签。其一署九。其一署八。视其签。非牙非玉。然竟不知何物所为者。以付表曰。异日人有从尔求戒。尔当先使其人悔罪。罪福者持犯所自。悔罪之法。或以九十日。或以四十日。或以三七日。为一期。期满而欲知罪灭不灭之相。则益为一百八签。上署百八烦恼名目。用前二签以合之望空而掷。若百八签飞散四畔。独八九二签。卓立坛心者。是得上上品戒相也。若百八签中。仅一二签。与九八二签交触。第看交触之签。是何烦恼。则知此等烦恼未尽。而其人宜令重加悔罪可也。然后又以前所交触之签。合八九二签。掷空中。其签不至交触。而远去者。名中品戒相也。若百八签。终于拥蔽八九签者。其罪不灭。为不得戒。设能志诚悔罪。逾九十日。复作前法。而不拥蔽者。得下品戒。且云。八者新薰也。九者本习也。已而隐。华萎香炮。山川寂寥。于是表着衣持钵。为大比丘。念欲下山利益众生。而草木垂靡。溪谷坥夷。祥禽瑞兽。翔舞驯伏前后。又空中唱言。菩萨出山来。何不迎接。是故聚落人民。布发脱衣者相望。毡罽裀褥被路。表皆践踏之。以副其意。有女子以白毡半端展而俟。辄惊避他往。女子怪其不平而问之。则曰。吾非无意也。适睹毡缕间皆狶子。吾恐伤生。故避之耳。盖女子本屠家。致毡之由可知。居常二虎侍左右。表语之曰。吾兹不入郛郭。如他有可修行地。汝导以往。乃行三十里。踞一山坡而止。表则挂锡树枝。敷草而坐。信士四至。倏成伽监。号金山寺。今影堂道具犹存。

　　唐怀玉

　　姓高氏。丹丘人。夙剃落。隶涌泉寺。业毗尼。且时行忏悔法。日称弥陀名号五万口。然诵弥陀经亦不小置。积其平生所诵。且三十万卷云。天宝元年六月九日。俄见化如来。遍满空界。有擎银台从窗入者。玉曰。我不得金台不往。于是银台自隐。玉加精进倍常时。后空中有声报曰。今头上光晕已生。可手结佛印跏趺而坐。以待佛至。顷之光明充室。玉辄麾使观者退曰。此是佛光慎勿触。十三日丑时。忽现白毫光相。玉曰。若闻异香。我报将尽。弟子慧命问其所往何刹。玉以偈答云。清净皎洁无尘垢。莲华化生为父母。我修道来经十劫。出示人间服众苦。一生苦行超十劫。永离娑婆归净土。说偈已。光明香气遍满空界。阿弥陀佛观音势至。与诸大众身紫金色。共御金刚台来迎。玉因微笑坐逝。后刺史段怀然。作诗赞之曰。我师一念登初地。佛国笙歌两度来。唯有门前古槐树。枝低只为挂银台。

　　唐子瑀

　　字真瑛。姓沈氏。吴兴德清人。年未总角。辞亲出家于郡之大云寺。如意中。大赦。诏天下度人以祈国𨤲。遂获剃落。受具于洛京大福先寺。澄圣中。归执律柄。以纪纲清众。平居各礼万五千佛。兼行慈悲忏法。日夜勤至。俄有弹指行道者九人。忽隐去。问之无识者。然后知其为圣僧矣。或夕坐无镫烛。而身出光明。天宝初。临安足法师死。三宿而苏曰。见瑀冥中。谓王曰。足能讲涅槃请宥之。王曰。尝闻岩仑能讲矣。未闻足也。不许。瑀力争之。瑀平生书经凡三藏。共万有六千卷云。十一年趺坐而终。越明年阇维。启龛视之。颜色殊不变。见者起敬。

　　唐大行

　　齐州人。每草衣木食。行法华三昧于泰山岩壑中。遂感普贤现身。后自叹以为此生云谢。他生未知。受报何地。因探藏得西方诸经。乃如法进修。经三七日。忽于一夜。心目洞明。睹琉璃地。及十方佛。如明鉴中像。未几。诏入内廷。赐号常精进菩萨。封开国公。久之示微疾。右胁而逝。葬泰山。

　　唐安静

　　西域人也。开元十五年。东游中国。至定陶。问丁居士墓所在。竟造而发之。则五色云气喷薄出土中。其骨皆金色。连环不断。引之可长五丈许。考其声则锉然清亮。以杖挑而负之。且别求地。树塔以葬。久之毕事。静亦告灭焉。初居士修梵行。得心法于嵩山普寂禅师。及终合掌跏趺。凡一城中之寺院。钟磬响应。盖当时固已异矣。至是而人益敬慕。

　　又有成都府徐果师者。状若痴狂。语事多中。则亦志公疆练之徒欤。

　　唐明瓒

　　初谒嵩山普寂禅师。得心法。寻游衡山。执役南岳寺。历二十年。未尝言劳苦。遂隐居石廪峰。以极道趣。李泌方年少读书。嗜静僻。尝筑室其地。不甚远。夜闻梵呗音。且往见之。正值瓒发牛粪火出芋以啖。而泌拜于前。瓒徐指炉旁地曰。可席此。因分半芋以啖之。无复他语。刺史岁修祀事岳祠下。而颓石碍行路。石甚钜。遣里胥挽除之。役数百人。瓒悯其骚动。悉谢去。稍举足蹴之。转石抵山下。声若雷震。虎害颇众。瓒独坐召一大虎前伏。出尺棰使衔之曰。宜为吾痛鞭诸所害人者。大虎去。虎暴由是遂绝。世率称神异。卒谥大明禅师。有所著歌词。载传镫录。

　　唐怀空

　　出蜀之阆州梁氏。幼得度于乡里耆阇山之广福寺。既禀具。游方见大寂于钟陵。获记莂焉。后挂锡彭城安丰山燕默。未尝干谒。而施者自至。不数载卒。成大伽蓝。间有僧乘空而造其居者。昼夜绕垣墙行不辍。而莲华辄随步以生。见者异之。如是阅数日。遽辞空曰。却后三五载。当复此相依附矣。遂乘空去。兴元元年。空示寂。寿八十八。长庆元年二月。始入塔。

　　唐无漏

　　姓金氏。新罗国王子也。幼慕延陵之节。竟让储贰。而委质释迦法中。既附舰西游华夏。寻度流沙。陟葱岭。将尽礼天竺胜迹。会异比丘语之曰。子于旧记未尝有名。而辄欲往其亡乃不可乎。因使教化毒龙。以进其坚忍。祷祈观音。以笃其智愿。而漏或为龙授三归依戒。或于像前。住禅定者四十九日。然比丘犹以为子之缘。特于唐土尤稔。乃反结庵于贺兰山之白茅谷。安史之乱。肃宗治兵灵武。屡梦金色人前唱宝胜如来名号。询之群臣。举以漏对。即征聘不为起。后命朔方副元帅。中书令郭子仪。躬至谕旨。始奉诏。逮陛谒。上瞪视曰。此诚梦中所见者。留之内道场供养。寇平。百官扈跸归京师。漏上表乞还山。上优答不允。上元三年。忽化去。现双足形于内道场门之右阖上。度去地可数尺许。吏白状。上御步辇过之。得遗表其所阅之。其言指。概求归葬故山而已。诏可遣中使监护卤簿导送。且置廨宇于怀远县。盖漏平生所由往来也。丧舆至此。坚不可举。于是别构堂以奉安之。体貌至今无变坏。其堂内门阖。即内道场之门阖也。然当时所现双足之迹犹存云。

　　唐广陵大师

　　形质寝陋。性坦率。不事仪律。侨寓孝感寺。日游市肆。与群少年饮啖。至相聚屠犬豕。钞掠钱物。赌博斗驱。无不为。夜归阖户阒然。略未尝出声。间有耆年诃之曰。汝虽不自重。宁不为佛法虑乎。广陵笑曰。燕雀焉知鸿鹄之志。既而其室之户。过昼久不辟。或从隙窥之。见其坐床上如入禅定。然神光出眉宇间。朗照四壁。因大惊。驰报近远道俗。拥廊庑共排户省视。则固逝去矣。且其平生。素无名称而骤。所谓广陵大师者。则亦姑以其后之所见。而系其尊重之意尔。

　　唐神会

　　本西域人。后祖父入中国。冒姓石氏。占藉凤翔。会性悬解独得。世莫知之。年三十入蜀谒无相大师利根顿发。冥契心印。无相叹曰。吾道在汝矣。大抵超证。离念寂照泯然。当其凝闭。无象则土木其质及乎妙用。默济则云行雨施蚩蚩群甿。陶其教化。睹貌以迁善。闻言以革非。至于荡廓封执昭洗尘蔽。上中下性随分令入。岂浅见陋识之所能窥测哉。贞元十年十一月十二日跏趺坐。逝于成都之净众寺。寿七十五。躐三十六。越十二年二月二十二日。道俗迁座于寺之北隅。四众孺慕山林变色。南康王韦皋为立碑撰文。并书。躬致其敬。弟子那提嗣。

　　唐道齐

　　钱唐赵氏子。少年聦敏。读书校庠中。宿儒以为能。一日立道旁。见僧分卫。行诵净名经。闻而喜之曰。此语岂世俗所能道哉。即延其僧归为设食。问所居何寺。曰定水。齐因请父母从之出家。年十七进具。习毗尼法。复究华严经义于灵隐寺学禅定。修杜多。行。于天竺寺尝趺坐石窟中。忽钜蟒出其旁。为吞噬状。则燕嘿自如。与虎豹麋鹿杂处。尤驯扰。山椒乏水。以杖卓地泉觱沸。贞元二十一年。众请讲华严经时方冻洹。或得异华于冰雪中。状若芙蓉。熠爚发光采。观者叹美。久之终于山寺。

　　唐代病

　　天台陈氏子。七岁丧父。哀毁过礼。服除白母。求出家。母意难之。即断一指示所志。遂趋国清寺落发登具。以其每欲以己代众生病苦也。故名。久之游方抵凌郊。时河阳方苦旱。病适至因按经法。绘八龙王立道场以祷。果大霔千里沾足。先是其地夏则风雹暴作。苗稼偃㧞。雉堞皆颓弛。识者以为毒龙使然。病为持密语禳之。自尔无患。民立祠肖貌祀焉。大历元年。登太行入霍山。结茅深𨗉以遁。或有盗其所蓄者。欲遽去。而二虎据路口。会病从他处归。盗扣头陈悔。病慰喻之斥虎使去。盗顾乞留服役左右终其身。中山庙尤灵异。昔神尧初起义师。尝沮阴雨。迷道于此。而神阴助有功迹。及即位诏镌石像列祀典。病至是念其以杀食晋绛间。于是造庭对像语。使从己受佛戒。像忽颔首若许者。旁顾神妇像略不动。病则毁撤之曰。何物顽矿能为众生害。如此。百姓以告太守。太守怒系之。嘉泉寺门户扃鐍严甚。旬浃启视病则兀尔禅寂自若。众闻而坌至。或击磬以出其定。太守遣邀之弗听。使再往。约曰。如必弗来者。则断其头来。病谩斩一指付使者。太守感动竟躬诣以谢。仍徙病大梵寺且营浮图。以葬指节。由尔檀信向慕而施币山积。有忌者赂贫女。以鸩酒进曰。妾夫善酿。今兹其酿诚加美。幸和尚小酌。以种福田。经云佛不违众生愿。惟和尚慈悲病。曰汝非佛耶。贫女喜尽以情告。病笑釂曰。吾所坐地当裂。徐视之。果裂。其毒气之酷可想见。今俗以酒供养始此。岁饥必募粮设会。以饱饿者凡八设会。而燕赵赖之。贞元十四年七月八日。别众跏趺。如入禅定。弟子疑其不灭。列香华供养如常时。阅一岁肤肉觉坚缩。而后加之漆布以图永久。武宗时舁匿废陶灶中。风雨莫之庇。寻出异草盘结覆顶上。宣宗复教。作亭徙置之。嘉泉指节历百龄不坏。筋肉爪甲愈益光润如黄金色。

　　唐沙门。史亡其名。隐居兴元褒城之中梁山言行直率。不为世俗规矩所制。饮酒啖肉自若。其侪辈举非之。然以齿腊之。长。获纪纲寺职。而议论设施。咸当人亦因以畏服焉共尊为上座。少年后生。间有效其所为者。上座闻而骇曰。未得净心地。何敢尔。吾弟当以折伏之。一日戒庖者。剩治饼餤邀众游冢墓间。独地坐掇枯骼腐胔。铺饼餤裹食之。如鲜美隽永物。众环视哕呕不能已。上座顾谓众曰。汝等能食此否。能食此则庶几可以食肉也。及柳公仲郢。镇兴元时躬诣礼敬。年八九十乃卒。

　　唐文爽

　　蚤隶太原崇福寺出家。精神卓朗。未尝睡瞑。后栖丘陇间。行头陀。勤苦备至。时霖雨浃旬。蛇或避水潦相聚。蟠爽掌上。人有召斋者。见之惊惧却走。蛇亦蜿蜒引去。其人乃前致请。爽辞以过中。莫肯赴。其人因留待明日。且有狼张口向爽。欲噬咋状。爽谓之曰。汝饥耶。吾此秽囊愿施于汝。以成坚固之身。汝受吾施。同证菩提。遂偃卧于地。狼遽弭耳去。卒之日遍空中作钟磬声。幡幢之影。蔽日。异香充寒。然皆不知所自云。

　　唐本净

　　每见之闽中。参历禅匠。有证入。后庵居于长溪县之霍童山。分卫外。惟事燕嘿。山尤灵异。盖华严所谓。天冠菩萨说法地也。且毒窟之龙。神变无恒。庵处其侧。时呼召应声至虎虣。樵苏绝迹。净偶遇虎抚其首而戒饬之。自尔始安。尝有九伟人求宿。镫下娓娓谈论。及晨兴遽告别。留不可。稍送出门。则忽化鹤飞腾而去。后不知净所终。

　　唐清观

　　字明中。临海屈氏子。生则手足有网缦相。逮成童。颇神俊。志笃出家。父母莫之沮。乃事国清寺元璋律师以究研经律。年十八获登具戒。天台三观之旨。儒林百氏之书。诗章字画。概臻其妙。邦伯輶轩每向风造谒焉。檀币即回入常住。其徒请畜以备不虞。曰吾恨未能舍头目髓脑耳。大中初。教法再兴。观朝京师谒集贤学士柳公权书寺额。得大钟藏经以归。七年江南荐饥。殍踣相望。僧众悉就食他往。观独禅坐静室中。谓其徒曰。汝如不死。候秋熟时。当击磬起我。其徒不敢违。至秋击磬。定果起。尝赴乡里斋。夜雨涨溪。波湍迅涌。难度而远约二十里所。主人以为观必不至。而顷刻在坐。略无沾濡泥淖状。非得神足。恶能尔。声誉四播。瞻礼日益至。避喧于翠屏山之兰若焉。久之众请为州僧正。复阳狂以逃。太守杜雄以其行。闻于朝。诏赐紫伽梨。观网滋不乐。后以无疾终。

　　唐永安

　　蜀之眉州洪雅人。形貌短小寝陋。而气量宏肆。见者未易测识。世。谓无漏师。以其所证悟然也。或以其未尝登溷厕故云尔。大中八年。白敏中。帅成都安造谒。馆之圣安寺。敏中使僧五六辈。昼夜守之。留十日。虽饮食与人同。而果绝无二行事。于是近远惊异。年八十余。郡判官卢求犹每称之。为童子。则其所养和粹可想见。

　　唐元表

　　高丽人。天宝中。西游中国。且将往天竺巡礼圣迹。遇心王菩萨语以支提山即天冠菩萨所住处。于是顶戴华严经八十卷。南造闽越而居是山。异日是山猛兽毒虫鬼魅充斥。非人所居地。尝有僧宿且见其身乃在山麓十数里外盖神明掷置之也。属会昌废教。表以花榈木。函其经。而藏之石室。大中初。保福慧评禅师知之。乃率诸信士。迎出于甘露都尉院。其纸墨如新云。

　　唐头陀

　　家本下俚。日打磨以受佣顾。然陀。性姿淳善。嗜佛学。其行已有悲𢪛慈予意。居家时。父使牧驴。夜转磨饥渴且困。陀辄解纵给水草而身代之转。父大感悟。为别营业。陀亦自尔剃落。既登具。所操履益笃。服粪扫重可数斤。卧具三十年。未尝易。居镇州之龙兴寺民无老幼贵贱。皆知所尊敬。

　　唐祝融峰禅者

　　为人落魄。不事仪矩。至于举唱宗乘。则简当严洁。闻者知归。尝饮水遇毒。即呕吐。所著皆腐裂。而体中略无所恼。每行坐辄有蛇虎侍卫。逮终既阇维。得一骨如琵琶。槽乃益炽火重煅。方煅时色与火不异。火尽则白甚于雪。岂非经中。所谓全身分竖固设利罗乎。

　　后唐全宰

　　钱唐沈氏子。幼依径山法济大师剃落。既受具。即行头陀。以禅观期证悟。及游方卒得指于石。霜诸公之室。后入天台居暗岩阅二十年。操履益笃。而闻望寝着。木精石魅。皆为执役。天成五年。归老于径山而终焉。

　　汉狂僧者

　　始见于洛阳告成县遍村落。乞石矿灰力荷负。入大小二留山中。日夜不置。曰将以造宫阙也人谓其风狂。无所问。约至数千石。手封闭严甚。忽隐去不可踪迹。乾祐初。上即位。未几而崩。遗诏以大留山为睿陵。有司计用砖。瓦数百万。用矿灰无算。砖瓦则就陶之可得。若矿灰则莫知所出。执事者方以为虑。而里胥以告。于是发而给之仅足。

　　汉潭州亡名僧

　　口诵法华经。未尝他语。文昭王马氏尤加礼异。召入天䇿府湘西院供养。然其出言着行。每诡诞惊世。故共住者窃笑之。乾祐中。召知殿净人。急舁佛像。置两厢。且其举止匆遽殊甚。闻者以为发狂。已而忽不见。徐求之乃正坐殿座上。以逝是又可以有思惟心。窥其造诣耶。

　　宋王罗汉者

　　明州乾符寺僧也。性怛率。饮啖无所择。尤嗜彘肉。言语类痴憃。而先知如神。人从乞所。有物略不靳。尝暴衣盗褰之。罗汉佯睡。听持去。开宝元年。六月坐终。逮三日颜色愈明润。因漆布之。既而闻两颊间鸣咤声。众疑其溃烂故有声如此。或夜梦曰。漆布甚好。然我极昏闷奈何。明日数人言之皆同。于是召工尽起前漆布。而肉色红白可爱。舍利圆莹堕地无数。寺收以供养。至今。汉南国王钱氏私署号为密修神化尊者。

　　宋宗合

　　闽越人。介立寡欲。识者敬信之。少隶潭之延寿院谏议大夫贾玭判郡事。尝谒见。以为有道举。主文殊院。一日上堂。别众趣装。度彭蠡至黄州驿立逝。近远聚观。有驲使出资费。营丧。又造塔于其处。今号真身院则开宝二年也。

　　宋道因

　　居渑池之大安寺。其为人。冲虚多变。而不可测。每自谓曰。以俭德持己。以诡道应世。俭则省事。诡则无是非。畜一黑犬。与卧起。日炊麋铁钵中。共犬食。一旦因死。犬亦死。寺以两肉身。漆布而存。至今洛下尤崇信之。香华日拥龛像。

　　宋师蕴

　　金华人。少与国师韶公游。性滑稽好嘲弄。轻薄者。多狎侮之。殊不为贤士大夫所赏识。独国师亲厚如常。每谓人曰。吾与蕴处。虽最久然终莫窥其涯涘可怪也。开宝六年七月。无疾而逝。如入禅定。尸二七日支体不萎仆。阇维获舍利。舌根明润特异。众疑之。益以薪炭更煅炼。愈坚好。盖蕴平生密行力也。

　　蕴尝使僧为忏悔文。自言诵经持祝。动至数百藏。始犹未之信。自今观之第弗诬。蕴居天台山之般若寺其畴昔。且愿投身宴坐峰石梁下。则其志之刚果可见矣。后结小塔。葬舌其中。而修善者知所劝。或谓蕴未尝以姓氏齿腊语人。至是而占其貌。可八十余。

　　宋矿师

　　福州海坛县。戍卒之子。出家居楞伽院。八岁即嗜野菜。凡经锄𣃁。皆以为杀伤物命。每见庖治毛鳞则投沙灰其中。使不可食。及剃落。顶有香气。如爇沉檀。谓人曰。开元寺塔。我于隋朝所造者。其说往事。殊有征验可信。时号圣僧侍御史皇甫政为郡留后。请就府供养。以一素锤子。杂百肉锤子。以进。矿独取素者余尽挥去。政惊叹。年十三卒。盖亦其自所记云。

　　赞曰。

　菩萨进修　　出生入死　　历三僧祇　　必悟乃已
　悟也何如　　物难议拟　　金刚后心　　发慧之始
　如睡梦觉　　如莲华开　　十方世界　　诸佛如来
　放光现瑞　　赞言善哉　　转大法轮　　接机承统
　天雨四花　　地摇六种　　释梵悦随　　魔外惊悚

　　新修科分六学僧传卷第二十八
卍新纂续藏经第 77 册 No. 1522 新修科分六学僧传


　　新修科分六学僧传卷第二十九

　　浙东沙门　昙噩　述

　　　　定学

　　神化科

　　晋竺僧朗

　　京兆人。少游方。往来关中。以讲演自任。尝与同辈赴请。至中途忽曰。君等衣物留寺中今被窃矣。急归逐之可免也。众如其言果免。居太山与隐士张忠游。忠卒徙太山西北之金舆谷昆仑山。学者造焉。符坚每致䞋施。其后汰僧。独以朗道行著称不入𢯱括之例。山素多虎害。自此亦屏绝云。客至多寡。贵贱皆前知之。辄使弟子豫治具。寿八十五殁。

　　时有支僧敦者。善经论。通大乘。着人物始义论行世。

　　晋犍陀勒者

　　西域人也。久游洛阳。人未知其异也。城东南有盘鸱山。勒指山下地。谓人曰。此古寺基也。发之果得砖瓦故器物。于是共建寺。以勒主之。寺去洛阳百许里。勒且入郭赴诸施家饭。暮乞油一钵。还寺供佛。率以为常。其行奔马莫能及。尝令人捉衣裓。但觉有风过耳声。须臾至寺。后不知所终。

　　晋诃罗竭者

　　樊阳人。美仪止。襟情高洁。出家暗能诵经二百万言。行头陀山林间。冬冱坐石磴上。夜不卧。太康元年。至洛阳。时疫者相枕籍。竭祝之则病以起死以生。不可胜数。元康元年。西止娄至山。石室中。室去水远。人欲为凿沼引涧以便汲。竭曰。何至相劳。即以左足碾室西石壁。没趾。即㧞足水随出。香洌而美。饮之。止饥渴除病疾。八年卒。阇维之。全身趺坐之散。乃移之石室供养。咸和初。有竺定安世者。来自西域闻而异焉。躬造石室。见其遗体。俨然如平生。时死已三十年矣。

　　晋佛图澄者

　　天竺人也。永嘉四年。来游洛自云百有余岁。常服气自养。能积日不食。善诵神祝役使鬼神。腹旁有孔。以絮塞之。夜读书则㧞絮出光。照室。斋则临水从孔中。引肠胃洗濯。乃还纳之。每听塔铃以言吉凶。皆奇验。洛中𡨥乱。潜草野以观变。石勒屯兵葛陂专行杀戮。沙门多遇害。澄谒勒将郭黑略。黑略馆之。略后从勒征伐。辄预克胜负。勒疑问曰。孤不觉公有出人之谋。每知行军吉凶。何也。黑略曰。将军天挺神武。幽灵所助。近得沙门一人。有异能解言。将军。略有区夏已当为师。前后所白皆其言也。勒召澄试其术。澄取钵盛水烧香祝之。俄有莲花生钵中。光色曜日。勒由此敬信。自勒葛陂还河北过枋头歒夜斫营。澄先谓黑略曰。须臾贼至。可令公知。既而以有备免。勒尝冠胄衣甲执刀夜坐。遣人问。澄曰。夜来将军何所在。澄谓使者曰。平居无𡨥。何故夜严。一日勒以事忿。欲尽害诸道士。并苦澄。澄匿。黑略舍。语弟子曰。苟将军使人见。问则绐以不知。夜果使。人至。求之不得。还白勒勒惊曰。吾过矣。吾过矣。恶念适起则澄弃我去如此。通夕不能寐。思欲见之。且澄上谒勒曰。夜何之。对曰。公怒。故避之耳。今改矣。敢尔来。勒笑曰。道人无乃谬。

　　襄国水源。在城堑西北五里。忽涸竭。勒问澄何以致水。对曰。当为敕龙乃与弟子法省等。至水源上澄坐绳床。烧安息香。祝之。泫然微流有小龙长五六寸许。戏水中。俄水大至。隍堑皆满。

　　鲜卑段末波攻勒众甚盛。勒惧问澄对曰。寺铃声云。明日食时当禽段末波。勒登城隍望之。末波军不见其后。失色曰。末波如此可遽获乎。更遣夔安问澄。对曰。已获末波矣。时城北伏兵出。遇末波执之。澄因劝勒赦其罪。使还国。勒从之。卒获其用。

　　刘曜遣弟岳攻勒。勒遣弟季龙拒之。岳败退保石梁坞。季龙坚栅守之。澄时与弟子。自官寺。至中寺。忽叹曰。刘岳可悯。弟子法祚问其故。澄曰。昨日亥时岳败被执。已而果然。刘曜自攻洛阳勒将拒之。左右谏以为不可。勒以访澄对曰。塔相轮铃音云。秀支替戾冈㒒谷劬秃当。此羯语也。秀支军也。替戾冈出也。仆谷刘曜胡位也。劬秃当捉也。此言军出捉得曜也。于是徐光独劝勒行。勒留子弘镇襄国率步骑。赴洛石堪卒生擒曜水中。当是时。澄取麻油合燕脂。涂掌中。使童子洁斋。而后视之。童子惊曰。见军马甚众。有一人长大白晰。以朱絑约其肘。澄曰此曜也。遽以告弘。勒称赵天王。行皇帝事。敬澄弥笃。时石聦将叛。澄戒勒曰。今年葱中有虫。食必害人。可令百姓无食葱也。俄石聦果走。勒自是每事必咨澄而后行。号大和尚。勒子斌暴卒。勒叹曰。虢太子扁鹊能生之。大和尚宁无意乎。澄至以杨枝沾水。洒祝之。又以手引斌曰。起起。斌遂生。勒自是敕诸子寺中养之。每至四月八日。躬诣寺灌佛发愿。建平四年。四月天静无风。塔上一铃独鸣。澄曰。铃声云。国有大丧。不出今年矣。七月勒果薨。子弘袭位。俄而季龙废之。自立。迁都于邺。倾心事澄。衣澄以绫锦。乘以雕辇。朝会引之升殿。常侍以下悉助举舆。太子诸公扶翼而上主者唱大和尚。坐者皆起。司空李农旦夕亲问。太子诸公。五日一朝。民皆奉佛相竞建塔寺。出家真伪相半多过僭。季龙下书。料简之。著作郎王度奏曰。佛外国之神。非诸夏所应祠奉。汉传其道。唯听西域八建寺自奉其神。汉人未尝出家。魏承汉制。亦循前轨。今可令逍人。不得诸寺致敬。专遵典祀。其百辟卿士下逮众隶例皆禁之。有犯者与淫祠同罪。沙门者。令罢道朝士多同度奏季龙以澄故下书曰。朕出自边戎。忝居诸夏。至于飨祀应从本俗佛是戎神应所兼奉其夷赵百姓有乐事佛者。持听之。澄尝遣弟子法常北至襄国。常弟法佐自襄国来。相遇于梁台城下。对车夜谈。及澄佐归。澄笑曰。乃与法常对车说汝师耶。先民有言。不曰。敬乎幽而不改。不曰慎乎独而不怠。幽独者敬慎之本。汝不识乎。佐愕然愧谢。于是国人相戒莫起恶心。大和尚知汝矣。澄所在。无敢向之唾涕便溺者。季龙太子邃有二子。在襄国澄语邃曰。小阿弥。比当得疾。邃即驰信往视之。果已得病。大医殷胜。及外国道士。自言能疗。澄谓弟子法才曰。政使圣人复出。不能疗也。已而果死。

　　邃将逆谓内竖曰。和尚神道傥发吾谋当先除之。澄将入觐。谓弟子僧慧曰。我有所过。汝可止我。澄过。邃延上南台。僧慧引其衣辞𨗉归寺。叹曰。祸已兆矣。因从容箴季龙。终不能解事。发方悟其语郭黑略。征长安北差。堕羌围中澄改容曰。郭公今有厄。唱云。众僧祝愿。澄又自祝愿。有顷曰。脱矣。黑略还自说。方溃围欲走。马力乏。忽有人推己马借之。得脱。是日盖澄祝愿时也。天旱季龙祷雨无应。请澄自行有白龙二。降临漳江口祠中。雨方数千里。澄遣弟子西域市香。既行曰。掌中见其遭盗劫将死。乃祝之。弟子还言贼欲杀己。忽无故惊遁去。黄河不生黿。忽有得者以献。季龙澄见而叹曰。桓温入河其不久乎。温字元子已而果然。伪大司马燕公斌为幽州牧。澄谓季龙曰。疾收马还。至秋齐当痈烂。季龙不解。即敕诸处收马。其秋有𧮂斌者。季龙召至鞭之三百。杀其母齐氏李龙又手杀五百人。而后已。澄曰。心不可纵。死不可生。礼不可亲。杀以伤恩也。安有天子手行罚乎。晋军出淮泗。陇北诸城。皆被侵逼。三方告急。季龙怒曰。吾奉佛供僧。反致𡨥。佛无神矣。澄让曰。陛下前世为商人。尝于罽宾寺作大会。会中有六十应真。吾其一也。有圣者曰。此檀越命终。报为鸡。却后再反乃王晋地。今陛下岂非奉佛供僧之报耶。疆场侵噬。有国之常。何为怨谤三宝。及兴毒念乎。季龙跪谢。因谓澄曰。佛法戒杀。朕于天下掌生杀奈何。澄曰。帝王事佛在。体恭心顺。显赞法道。不为暴虐。不害无孤耳。民有为恶而不悛者。其可不杀乎。但杀不可滥刑。不可不慎耳。尚书张离张良家富奉佛。及建塔庙殊甚。澄谓曰。事佛在清净无欲。君辈虽敬佛而贪鄙不已。游猎无度。建塔千万何益也。季龙梦群羊负鱼从北来。寤以访澄。对曰不祥也。鲜卑其有中原乎。后皆验。尝从升中堂忽惊曰。变变索酒噀之。笑曰止。已有自幽州来者。言其日火。有骤雨从西南来灭之。雨有酒气。

　　石宣将杀石韬。过澄居。浮图一铃鸣。澄曰。解铃音乎。铃云胡子洛度。宣色变曰。是何言欤。澄即诡曰。老胡为道不能居山。而重茵美食。以享富贵。岂非洛度乎。韬后至。澄熟视良久。韬惧而问。对曰。怪公血臭耳。季龙梦。龙飞西南。自天而落以问澄。对曰。祸将作矣。当父子慈和。以慎之。季龙与妻杜氏问讯。澄曰。胁下有贼不出十日。自寺浮图以西殿以东。皆血流。慎勿东行也。妻曰。和尚耄耶。何处有贼。澄即诡曰。六情所受皆贼也。老固当耄。但使少者不惛即佳耳。其后二日宣果害韬。于寺中。欲因季龙。临丧杀之。以澄先戒。获免。及宣被收谏曰。皆陛下子也。何为重祸哉。能舍怒如慈。尚有六十余岁。不然宣当为彗星。下扫邺宫。季龙竟锁宣颈。牵登积薪之上。焚杀之。后有一马髦。尾皆有烧状。入中阳门。出显阳门东首。东宫皆不得入。走之东北。俄失所在。澄叹曰。灾及矣。季龙大飨群臣于太武前殿澄吟曰。殿乎殿乎。棘子成林。将坏人衣。季龙令发殿石下。有棘生焉。及冉闵之乱。石氏殆尽。闵小字棘奴。初造太武殿。图古忠臣孝子烈士贞女。皆变为胡状。头悉缩肩中。唯冠发出。季龙恶之。不言也。澄对之流涕。乃自启茔墓于邺西紫陌。坐而自语曰。得三年乎。自答不得。又云得二年一年百日一月乎。自答不得。遂不复语。久之。谓法祚曰。戊申岁祸乱渐萌。己酉石氏当灭。吾及其未然先化矣。遂遗书季龙决别。驾即至慰谕曰。和尚乃遽弃朕乎。澄曰。出生入死。道之常也。修短分定。无由增损。但道贵行全。德贵不怠。苟德行无玷。虽死如生。咸无焉。千岁尚何益哉。然有可恨者。国家。心存佛理。建寺度僧。当蒙祉福。而布政猛虚。罚赏交滥。特违圣典。不自悛革。致国祚不延耳。季龙悲恸呜咽。澄乃安坐而化。晋穆帝永和四年也。有沙门从雍来称见澄西入关。季龙发冢视之。唯见一石。季龙恶之曰。石朕也。葬朕而去。朕其将死矣。因而遇疾。明年遂大乱。澄尝谓季龙曰。国东二百里。某月日送一非常人。勿杀之也。如期魏县市中。有乞者。着麻襦布裳。时谓之麻襦。言语卓越。如狂人。乞得米谷不食。辄散置大路曰。饲天马赵兴太守藉拔送至。季龙与语。了无异言。弟曰。陛下终当一柱殿下。季龙不解。送诣澄。见澄曰。昔在光和中会。奄至今日。西戎受玄命绝历。营有期。金离消于坏。边荒不能遵。驱除灵期迹懿裔苗叶繁来。方积休期于何永以欢。澄曰。天回运极否。将不支九木难可以术。宁玄启虽存世莫能。基必颓。久游阎浮利。扰扰多此患行。登凌云宇。会于虚游间。其言人莫能晓。季龙驿送。还本县既出城。即欲步行云。当有所过。未便得发也。至合口桥可留以见待。驿至而麻襦已先在慕容俊投季龙于漳水倚桥柱不流。则一柱殿下之验也。元帝嗣兴江左则天马之验也。

　　晋单道开

　　炖煌人也。诵经四十万言。辟谷食柏实。不常得食。松脂亦不继。食细石子。一吞数枚。数日一服。或多或寡。时复一啖姜椒。如此七年。不畏寒暑。昼夜坐不卧。山树诸神。见异形。开不惧也。石季龙时从西平来。一日行七百里。其一沙弥。年十四。行亦及之。至秦州表送到邺季龙使佛图澄与语相好。止城西法綝祠中。后徙临漳昭德寺于房中。造重阁高八九丈许。上编菅为禅室。常坐其中。季龙资给甚厚。道开皆以施人。人或来咨问仙。道开不答。乃说偈曰。我矜一切苦。出家为利世。利世须学明。学明能断恶。山远粮粒难。作斯断食计。非是求仙侣。幸勿相传说。日服镇守药数丸。大如梧子。有松蜜姜桂茯苓之气。时饮茶苏一二升而已。自云能疗目疾。就疗者皆验。视其行状若有神。佛图澄曰。此道士观国兴衰。若去当大乱。及季龙末。道开南渡许昌。邺中大乱。升平三年。至京师后游南海入罗浮山独处。茅茨。萧然物外。年百余岁。卒于山舍。敕弟子以户置石穴中。弟子乃移入石空。陈袁宏为南海太守。与弟颖叔沙门支法防共登罗浮山。至石室见道开。骸形如生。香火瓦器犹存。宏曰。法师行业殊群。正当蝉蜕耳。

　　晋竺佛调者

　　天竺人也。师事佛图澄。为人少缘饰。住山寺积年。有男子亡其姓。从调受道。其妻病亟。移舍寺外疗治之。弟家居颇以为忧。且见调从外来。弟因致兄嫂问。调曰。卿兄如常疾者。亦觉渐愈已。而弟继往谢和尚屈临。其兄惊曰。老师岂尝且出妄也。兄弟争不已以。问调。调笑而不答。调裹糗糒独行深山中。动经年岁逮还。糗糒常有余。或随以行。天暮大雪。辄宿虎窟中。或者骸惧。久之克日告逝。民聚观。调曰。山河天地皆变灭。而况人乎。而得久长。但能专心清净屏除三毒。形数虽乖。其会必同。言讫即以帔蒙头。端坐而化。后教年弟子八人。入西山。俄见调立崖上。衣服鲜。明气宇雄放。八人作礼曰。和尚固无恙乎。调笑首颔之。即失所在。归而开视其冢。唯履在。

　　晋耆域者

　　天竺人也。以惠帝时。至襄阳。欲渡汉江舟人以其胡沙门。弃不载。舟至北岸而域已先在。舟人眩然异之。路有两虎。域以手按一虎头。又顿足趁一虎。于是虎皆背去。所至小儿哗逐之。入洛阳比丘之作礼者。以万数。域危坐受之。无所言。独指支法渊曰。此菩萨从羊中来。又指竺法兴曰。此菩萨从天中来。又曰。比丘衣服皆花饰。违佛法制非也。望见宫室曰大略似忉利天。但彼是道力所成。此特业力成耳。谓沙门耆阇密曰。匠此宫阙者。从忉利天来。成已即还天上。屋脊瓦下。应有作具。迹之。果有千五百器。衡阳大守滕永文。寄居满水寺。有风痹疾。域以水噀之两挛足。即能起行。寺有思惟树数株。枯萎久矣。域以水祝之。俄花叶鲜茂。尚方署中有病症者。将死。域以应器置症者腹上。以布覆之。祝数千言。忽有臭气。即揭布。应器中皆有淤泥。病者遂苏。会洛中乱。辞归。天竺沙门竺法行请曰。愿乞一言。终身行之。域乃集道俗升高座曰。守口摄身。意。慎勿犯众恶。修行一切善。如是得度世。言讫默然。行曰。愿受所未闻之法。若此偈八岁童子能诵之。非所望于道人也。域笑曰。八岁能诵。百岁不行。不行诵之何益哉。人皆知敬得道者。不知行之自得道。悲夫。于是掣肘径去。数百人遮拜。请中食乃行。域许之。明旦五百余家。皆有域。盖分身也。既发送者。至河南域徐行追者不及。乃以杖划地曰。于此别矣。以其日有见域出长安者。有见在寺中者又贾客胡湿登归自西域云。是日尝见之流沙计已九千里矣。

　　晋涉公者

　　西域人也。少为沙门。符坚时入长安。虚静服气。不食五谷。日能行五百里。言未然之事。验若指掌。能以秘祝。下神龙。每旱坚常使之祝龙请雨。俄龙下钵中。天辄大雨。坚及群臣亲就钵观之。卒于长安。后大旱移时。符坚谓中书朱彤曰。涉公若在。岂忧此乎。

　　晋佛陀耶舍

　　此云觉明。罽宾国婆罗门种。世奉外道。有比丘乞食其家。耶舍父怒驱之。遂手足挛躄。卜曰。坐犯大人。即求向比丘忏悔。遂愈。父大惊。俾耶舍师事焉。时年十三。尝随师逢虎嚝野中。师窘欲逃匿。耶舍曰。毋畏。虎且去。师问其故。曰虎已饱矣。前行见余残。师心异之。年十五。日诵三万言。有异僧怜其慧敏。为乞食分共之。使无废诵习。年十九。诵大小乘经。数百万言。性高简以知见广大。自持视世。莫足以师己者。人亦以此短之。然见其风度。谈笑则又爽然。失所恨。以是反壮犹为沙弥。益从其舅。学五明诸论。年二十七乃得戒。常供众僧饭于沙勒王家。太子达磨勿多与语悦之。留以供养。罗什后至。复相研究欢甚。会什侍毋还龟兹。沙勒太子嗣位。时吕光伐龟兹。龟兹求敕于沙勒。兵未至。而龟兹陷。罗什为所执舍独东化龟兹。十年什在姑臧。遣书邀舍。国人留挽。又一年因夜与弟子。窃发。弟子曰。且日追至奈何。于是祝药投钵水中。洗足以行。黎明数百里。问弟子何觉。曰但闻疾风泪出耳。复祝药投水。洗足乃止。至姑臧什在长安闻兴以女子逼为非法。叹曰。好绵其可使驰之棘林中哉。什劝兴迎之使至。耶舍笑曰。明旨远降。便当驿驰。仰副檀越待士之勤。脱见礼如罗什者。即贫道未敢闻命。使还以闻。兴叹其几慎。遣使敦喻。乃肯来。兴郊迎。别建精舍于逍遥园。虽盛供设。无所受。时至分卫一食而已。时罗什译十住品经。疑未操笔。至是审定。焉舍为人赤髭。善毗婆沙。时号赤髭毗婆沙又以其道。为什所师。号大毗婆沙。司隶校尉姚爽。请出昙无德律。兴疑其脱谬。试令诵差籍药方五万言及覆无误者。又译四分律。凡四十四卷。长阿含等兴以万缣施。凡所施积一屋。皆未尝问。或货之以造城南寺云。还西域至罽宾。得虚空藏经一卷。傅贾客寄凉州故人。

　　晋昙霍者

　　不知何许人。好居冢间树下。河西鲜卑秃发利鹿孤僭据西平。改元建和。时霍持一锡杖。自河南至。使人跪之曰。此般若眼。奉之者可以得道。人施以衣服。受之而掷地弃水。后其衣自还施家。无所污染。行疾如风。或力追之。莫可及。言祸福皆验。有戏藏其锡杖者。霍敛目良久。即知所藏处。起取去。无所问。鹿孤弟车骑傉檀。权倾一国。霍每劝令事佛。傉檀曰。吾先世事天地。今事佛。恐违先人之训。公能七日不食者。吾从公。且令人守视之。傉檀阴遗以饼饵。霍谓沙门智行曰。吾谁欺。欺国王耶。卒如期不食。于是傉檀信服焉。傉檀女疾。请救。霍曰。生死分定。圣不能转。正可粗知早晚耳。固请时后宫门久闭。霍趣开之曰。及开则生。不及则死。果宫门未及开而卒。每谓傉檀曰。若能安坐无为。则天下可定。国祚克昌。如其穷兵好杀。祸将及矣。傉檀不能从。后兵乱。霍不珠所终。

　　晋史宗者

　　不知何许人。着麻衣加纳其上。号麻布道士。喜怒不常。体癣疥。日坐广陵白土埭。讴唱引䋏自适。夜不知其归宿处。江都令檀祗召至。与语词无畔岸。索纸赋诗曰。有欲苦不足。无欲即无忧。未若清虚者。带索披玄裘。浮游一世间。泛若不系舟。要当脱尘累。栖志老山丘。檀祗异之。施布若干。宗即以施人。时有一男子。杖负一簏。暮依海盐令宿。见牧鹅鸭小儿。从令借之。曰数日当遣还。令许之。即领一儿登一山。山有屋数椽。道人三四辈。相劳苦。所语小儿一不解。但食一小瓯如熟艾。问男子曰。君知史宗否。其谪何当竟。答曰。在徐州江北广陵白土埭。计其词。行当竟矣。问者作书。授男子曰。为我达之。即以系之小儿衣带。还海盐。令喜问簏中何有。曰书疏耳。然终不次示令令欲盗观之而男子辄夜移他处且辞去。且曰吾本欲小留。而君常有盗意。岂复可留耶。令因呼小儿。问前事。小儿曰。前为捉杖飘然去。但闻足下波浪声。至一山。山中人。寄书。与曰。上埭阿上。即引衣带开读。令不能晓。小儿诣史宗。史宗大惊曰。汝乃从蓬莱山来耶。后过渔梁见捕鱼者。宗因浴其上流。而鱼悉不可捕。又与沙门道开夜语颇。闻蓬莱事。

　　晋昙始

　　关中人。史亡其氏。为沙门大元末。游辽东。授三乘法。为高丽佛教流通之始也。义熙初。还长安又大弘佛教。名振三辅。始两足白行泥淖中不沾污。号白足和尚。有男子王胡者。其叔死数年。忽还家牵胡手。游地狱。且祝曰。当奉事白足阿练。既归。胡遍求得以事之。于是神异显著。晋末匈奴自朔方来。陷关中杀伐多。始遇之而刃不能伤。赫连勃勃嗟异。赦。余沙门不杀。始因潜山林禅诵。俄拓㧞焘王长安。而任崔浩以𡨥谦之之言劝。焘尽诛沙门。以绝其法。使无为民害。焘信之。太平七年。遣兵。烧佛舍。放僧尼。罢道。窜逸者捕斩之。一境为空。久之始知其可化。因焘元会曰。持锡至宫门伍伯白有道人至。焘曰。趣斩之刃下不伤。以白焘。焘大怒抽佩力自斩。不能伤。剑有微痕。如线。令置虎槛中。虎皆怖伏。不敢瞬。焘于是延上殿再拜悔谢。始为说法。焘愧恨感疾。而浩谦皆以恶疾。死。焘忿以事尽诛两族。下书兴复释教。焘死孙浚嗣佛法又盛始。不知所终。

　　晋杯渡者

　　莫知姓氏。亦不省何许人。始见于冀州如清狂者。挈一木杯。渡水必乘之。时号杯渡尝托宿一富人家。龛有金像。窃之而去。虽徐行马追之。莫能及也。乘杯绝孟津。至京师。时年四十许者状。寒窘喜怒不常。出语无缘饰。盛寒穴冰而浴。或着屐登山。或跣曝市中行止。荷一芦圌。诣延贤寺沙门法意。意馆之尤勤。忽弃去行瓜步。欲登舟。舟人未及应。即又乘杯至北岸。广陵村有李氏方饭僧。渡径入置芦圌庭中。坐席上。众环目之。渡自若。座有怒者。李氏见芦圌碍往来处。欲移之。饶力不能动。食毕提之。笑而去。且呼曰。四天王。四天王。福李家。时有竖子。窃见圌中。有四小儿皆长数寸。眉目如画。李氏异而追之。失所在。又三日见坐西界蒙笼树下。乃拜请还家。供事之。饮啖无所择。沛国刘伯兴为兖州刺史。走使要之。负芦圌。至。伯兴。尊之。窃窥其中。唯败衲木杯而已。与语不解。乃还李氏。一旦忽索伽梨。趣为办之。𢹂去。夜闻异香遍一境。黎明寻至北岸。僵席伽梨卧。旁皆青莲华。撼之死矣。又数日人自彭城来云。见渡客白衣黄欣家。欣信敬。而贫日食麦饭。渡甘美之。留半年。忽令辨芦圌。三十六枚。欣曰。止得十枚。渡使必如其数列中庭。俄金帛皆满直百余万。以施欣乃去。馆京师朱文殊家。文殊扣头求济。渡不答。文殊喜曰。佛法默然盖许之也。又游吴中从渔者乞鱼。得馁者投水中活游而去。他日又乞之。渔者怒骂不予。渡以两石子。投网中。俄牛斗水中。裂其网。而牛不复见。东游天台。还京师。访西域沙门僧佉吒于长干寺。沙门僧悟者。与吒同房。尝窥隙见。吒取刹干玩之。悟由是加敬。又有张奴者。与吒相遇。吒曰。吾东见蔡㹠。南讯马生。北见王年今欲就杯渡。不期识子于此也。张奴题槐树诗。词甚俊伟。而吒答之。亦可观。及渡见奴如平生。又依南州陈氏。或传都下别有一杯渡。陈氏父子五人。往观之。所见无异。而疑。于是为设蜜刀子熏陆香手巾等。于前而留。其二弟即还家见所设。亦如之。谓陈曰。刀子钝可磨也。已而都下者迁灵鹫寺。陈氏者忽求黄纸二幅。作书。书不成字合同其背。陈问上人何倦。渡不答。吴郡朱灵期自高丽还。舶值风飘。至一洲。洲上有山。山甚高大。因意行十余里。闻午梵。入一寺。寺七宝所成。僧数辈。皆石像。欲反有呼之者。灵期再拜。得食食味香美。非世间有。一人云。此去都二十余万里。尝识杯渡道人否。灵期曰。识之。其人指北壁一囊曰。其钵具耳。因持以授。并作书着函中曰。见渡当付之。且遗以一青竹杖。使置舶首曰。可三日至石头。既至。遂失竹杖。有顷。渡来取书。得钵。大笑曰。我不见此钵。且四千年矣。以掷云中。又接之。陈氏且日门扇上。有福德门灵人降六字。而渡去绝迹。都下则犹行。山村有庾常者。婢窃物而走。常迹之问渡。渡指曰。死于金陵江边空冢中。常驰往视之。果然。黄门侍郎孔生疾乞渡祝。渡曰。已为鬼害不可。生俄而死。又齐谐妻胡氏。疾。乞渡祝。祝之而愈。留钱一万倩谐饭僧去。至赤山湖而化。元嘉三年九月也。谐葬之建业覆舟山。五年三月八日渡复主谐家吕道惠杜天期水丘熙三士在焉。见之大惊。即再拜。渡曰。年大凶。无忌修福业。法意道人。德高可亲之禳灾。俄门楣上有僧。呼渡。渡仰见之即辞去。

　　宋法朗

　　高昌人。史亡其氏。少为沙门。精苦其师法进者。亦有高行。尝闭户燕坐。忽见朗立前。进问何从得至此。朗曰。自户钥中入。仍与数僧至。日将中。愿为辨供。进起为设馔。但闻匙钵声。初不见人。大讶之。进以庐山慧远所赠伽梨为衬。朗曰。众僧放匕箸去矣。他日当来取之。寻见执㸑者。取伽梨。进欣然授之。明日问之。则执爨者无所取。盖化身也。魏虏毁减佛法。朗西游龟兹。龟兹王尝祝其国之尊者曰。有得道者至。幸报我。欲事之。朗至尊者为王言。王师尊之如佛。俄坐化去。阇维之日。两眉涌泉溅空。王收骨石起塔于龟兹。时凉州有沙门智整。亦有异行。

　　宋慧览

　　生成氏。醴泉人。少与玄高俱以寂观称。游西域顶戴佛钵。至罽宾于达磨达比丘咨受禅要。达磨尝入定。登兜率从弥勒菩萨受戒。转以戒法。授览。览还于阗。以戒授诸比丘。乃由河南出吐谷。浑慕延世子琼等。敬礼。遣使立左军寺于蜀。以延之。又移罗浮天宫寺。文帝诏至京师。传授妙义。久之殁。大明中寿六十。

　　宋邵硕者

　　康居人。奓口大目。状如狂。所至小儿。得侮慢之。时时从酒徒。入市酣饮酒徒多推挤之使去不去。则谩与饮。无所较。然见佛像则百拜。悲叹流涕。生三男二女。大男名慧生为沙门。硕后亦为沙门。号硕公。出入经行。不问夜旦。意欲为之则往。游益部诸县。皆以滑稽言事。发人欢笑。而劝以善。因家家喜之。硕至而地卧。则其家有死祸。从乞细席。卧则有生儿之喜。四月八日成都迎像。硕尝于众中。匍匐弄师子。伎以自效。是日亦有见之[郫-卑+((白-日+田)/廾)]县者。盖分身云。刺史萧慧开刘孟明并敬事之。孟明尝使二妾。衣男子衣。给侍公左右。公遽为韵语以却之。曰宁乞美酒过残岁。不能年老做夫婿。孟明长史沈仲玉改鞭杖格硕曰。天地嗷嗷从此起。若除此格。得刺史。仲玉闻而除之。及孟明卒。仲玉行州事。元徽元年九月一日。语岷山通云沙门法进曰。我死可露骸松下。然两脚须着履。进从之。已而化。舁其尸露之。明日往视失所在。俄有自[郫-卑+((白-日+田)/廾)]县来者。曰昨见公行市中。一脚着履。曰为我语进公。小儿辈欺我。止予我只履。进惊问沙弥。沙弥曰。舁尸时一履堕。行急不及系也。

　　齐法匮

　　生玩氏。吴兴於潜人。少师事枳园沙门法楷。楷以道学为琅邪王奂王肃师。匮为人。恭愿质朴。寡语自守。不交世俗。诵法华经。寺有胜法师者。老病匮依止护视之。胜已。葬之如法。聚衬施造旃檀像。像成设大会庆之。家寓都城大市。将亡。一日遍赴定林枳园并其家中食。归闭房卧而化。其尸香软。屈二指乃知其得果也。武帝闻之临。吊。文宣文惠从焉。塔于枳园。永明七年也。

　　齐僧慧

　　生刘氏。不知何许人。客荆州。数十年主南阳刘虸所建陟𡵆寺。状五六十岁许。为人无威仪。至病人家。瞋必死。喜必生。俗以此卜之。见人先未尝相识。辄知其亲。表存亡之详。尝从津吏求渡。吏以舟小辞焉。俄见慧已济行岸上。时中山甄恬。南平车昙同日请慧。皆赴之。文慧太子要入京师。过宝志。志抚其背曰。赤龙子余无所言。还荆州遇镇西长史刘景蕤。忽恸哭。俄景蕤果为刺史所害。后不知所终。时长沙有沙门慧远亦有异迹。能分身赴请云。

　　齐慧通

　　不知何许人。宋元嘉中。见于寿春衣弊露宿野中。自称郑散骑。言未然事。皆验。江陵有边僧归者。商于寿春。将还。通来欲寄物。僧归以檐重不许。强增之。然檐殊不觉重。行数里即别去曰。我有女兄名慧绪。住三层寺。烦致意。忽不见。顾所寄物。亦失之。僧归大惊。至则求慧绪语之。绪曰。吾无弟。即往求通不见。及通至江陵而慧绪亦死。入其房问讯委悉。因留江陵行见人家坟墓。无不言其氏族死亡年月。江陵人皆相视惊异。或时悬指偷劫道其罪状。故群盗见之。亦掩迹避走。俄就任漾家。索酒。甚急。曰我远行不复相见。为谢诸知识。宜各精进修善为。先饮醉卧墙下而化。数日复有人见行市中。追及共语久之乃失。

　　梁宝志者

　　不测之人也。宋元嘉中。金陵人朱氏妇于上巳日。闻儿啼鹰巢中。梯树得之。养以为子。方面莹彻如镜。手足皆鸟爪。七岁去。依钟山大沙门僧俭。为童子。长而落发。修习禅观。坐必阅旬浃。久之。忽无定居。多来往皖山剑领之下。发而徒跣。着锦袍。饮啖同流俗。恒以剪刀。及镜缣帛等。负之柱杖而。趋经聚落。儿童哗逐之。或微索酒。或累日不食。尝从食鲙者。求鲙。食者与而心非之。即吐水中皆成生鱼游去。时时题诗。初不可解。后皆有验。建元间。异迹甚着。丞相高嵩为武帝言之。以礼自皖山。迎至都下。馆于陈征虏家。辄自[釐-厘+力]其面。出十二首。观世音相。慈严妙丽。倾都观叹。后帝忿其惑众。收付建康狱。而游行市里。不少变。然在狱中者自若也。一夕使吏取门外所食物。且则文惠太子竟陵王以金钵盛饭。满两舆送供。至建康令吕文显以事启帝。诏迎至禁中。俄有诏屏除后宫。为家人𡩷。吏亦以例出公。已而犹见公于景阳山上。引比丘七辈行道。帝怒使推验失所在。吏曰。公出久矣。今在省中。吏就视之。则身如涂墨者。帝闻而大惊。陈显达镇江州殷齐之以大司马从行。往辞公公。引纸画鸦授之。曰缓急可用也。显达叛。齐之遁去。显达遣骑追之。将及。齐之窘甚。时晚景嚑黑。树林阴翳。无所见群鸦噪其上。因念公前日所授画。意即匿其处以免。鄱阳忠烈王饭公于私弟。去则置荆枝于门上。俄诏王领荆州。

　　卫尉胡谐病。以书邀屈。语尤切。公题其书尾曰。明屈翌日果尸出。

　　僧法正欲以衣施而求之龙光罽宾两寺。皆无有。曰夜宿此黎明去矣。厉侯伯。公所厚善者。又求之其家。侯伯曰。公昨就吾家行道倦。今卧未兴。求者视之。笑而起。公在花林园。忽重着三布帽。然亦不知何自得也。俄而武帝崩。文慧太子豫章文献王相继薨。而齐亦自此季矣。灵味寺沙门宝亮。欲施公衲帔。未及有言。公辄自来持帔去。仲熊尝问己仕所至。直解杖头左索。掷予之。仲熊后。果至尚书左丞。永明中。馆东宫后堂。旦暮每出入诸门无他。末年忽褰衣疾走。以避云。门有血污人。逮西昌害郁林先令。载尸寄故阉人徐龙驹家。其犊车所过颈血涂。户限皆满。建武中。明帝害诸生高士。江泌忧之。南康王子琳访公祸福。公以香炉举覆其灰曰。都尽都尽。后皆如其语。徐陵儿时。父𢹂诣公。公拊之曰。天上石麒麟也。屯骑桑偃谋不轨。公见之戟手。诟曰。若欲斫头穴胸邪。偃汗下不敢仰视。梁受禅。武帝以前朝过于禁锢。至是诏释之。尝问曰。弟子烦惑未除。何以治之。答曰十二。又问。十二之旨。曰在书字时节刻满中。又问。何时得净心修习。曰安乐禁。又问年祚远近曰。元嘉元嘉。帝欣然。以为享祚倍宋文之年。天监五年冬旱。雩祭备至。而雨不降。志谓左右曰。吾病不差。就官乞活。傥不奏白。官应得祸。即上启愿于华光殿。讲胜鬘经请雨。帝即命沙门法云讲之。终夕而雪。志又以刀横水盂上。良久雨。帝初繁刑。公假以神力。令见高祖受极苦于地下。自是省刑。诏画工张僧繇写公像。藏禁中僧繇下笔辄不自定。扣头哀恳。公笑曰。毗婆尸佛蚤留心。直至如今不得妙。帝偶同公临江。纵望。有物溯流而上。公举杖引之。随杖至。盖紫旃檀也。诏供奉官俞绍雕公像。顷刻而成。神情如生。帝大悦。置内庭。为子孙世世福。时法云寺云光师讲经。天为雨华。帝意其证圣。夜于含光殿。焚疏请约志云光傅大士四老斋。翌日。云光不至。公尝听法云讲法华。至假使黑风。问风果有否。曰世谛故有。第一义谛故无。公曰。若体是假有此亦不可解邪。法云默然。公则自为主客。辨难锋出。一座莫有解者。帝尝从容。问国祚有流难否。公指其喉视之。侯景之乱。尤追绎其言焉。有僧一曰石头。浮杯来谒帝。帝方与客棋。吟曰杀之。棋罢问。僧所在。侍卫奏适蒙旨。已杀之矣。帝嗟悼。以问公。公曰。陛下前身蚯蚓也。僧尝为锄草者。误　杀蚯蚓。今偿债耳。天监十三年。公移花林园像置所居房。帝闻之曰。大师将去我耶。是岁十二月忽命。奏丝竹彻昼夜。至六日终于兴皇寺临亡然一烛。付后合舍人吴庆以闻。帝叹曰。大师不复留矣。烛者将以后事嘱我乎。帝昔与公临钟山之定林指前独龙冈阜曰。此为阴宅。则永其后。帝曰。谁当得之。志曰先行者得。至是以金十二万。易其地。以葬焉。皇女永康公主薨。尽施其妆奁。建浮图五层于其上。且冠以无价宝珠云。仍建开善精舍敕陆倕制铭干冢内。王筠勒碑于寺门。处处传其遗像焉。毕工。上幸其寺。公忽见于云间。万众欢呼。声震山谷。敕谥广济大师。公显迹之始。可五六十许。及终亦不老。有徐栖道者。年九十三。自言是公外舅弟少公四岁计其亡时。盖九十七矣。

　　梁明达姓

　　康氏。西域康居国人也。童稚出家。及受具足。行业弥峻。胁不至席。日无再饭。天监初。届益部时则巴峡蛮夷。鼓行抄劫。州郡将征兵讨之。达悯其见杀。乃驰诣贼垒。招抚贼未喻。忽风雨雷电交作。贼惧求达哀救。达使具列千镫以祷。即明霁如故。贼亦敛缩就农亩。而行役往来者。无复患。皆达力也。尝道逢缚㹠者。㹠伏地作人语曰。愿上圣解我缚。达遽脱衣赎。又夜从田中归。弟子以汤濯足泥不去。达曰。此鱼膏也。恶可濯以汤哉。因易之以水。泥即去矣。至梓州忽发愿欲构精舍。反浮图于牛头山。然初未尝购材而辄访善工。议者莫不笑其诞。时方三月。涪水涸甚。俄使掘水中出钜材以为柱。四月水大涨材木翳江下取。而积之如山。未几寺与塔并就。峻杰壮丽甲一方。

　　沙门僧救久患挛躄。从达乞治疗。达授杖命之行骤步。以反无所苦。

　　盗有窥其布萨而负物逾垣者。竟眩惑不知所往。卒复拔寺中。慰喻遣去。间据绳床入禅定。烟焰赫然。众趋灭之则固无火也。天监十五年。十二月终于江陵。寿五十五。

　　元魏檀特师

　　一名慧丰。所为趺踢。不循戒检。饮啖一同流俗。然语嘿无常。论未来事。辄验。居武威。尤狂逸肆意。刺史宇文仲和迎至府中。历观库厩。谓曰何意公畜他官物耶。仲和怒斥去。禁不许复入城。未几仲和拒朝命不受。代者诏独孤信以所部擒之。悉没入其资。时周文方以冢宰辅政。闻其异。驰书召之。至岐会高欢𡨥玉壁。檀特曰。狗岂能过龙门哉。果不至龙门而还。侯景将叛东魏。先是檀特忽刻其杖首。为猕猴形。常令西面日夜捉之以游。又索角弓。牵挽之。俄而景降。寻叛归梁。大统十七年。春忽着布帽。出入冢宰府。左右惊问之。檀特曰。汝亦着。王亦着也。阅三月。而魏文帝崩。后复著白绢帽。左右问如前对。而夫人薨。后复着。而次子武邑公薨。事之先验类此。顷之病卒。

　　元魏河秃师

　　孝昌中。以沙门形服。游于晋阳市肆。而乍愚乍智。不可测识。人竞以河秃师呼之。然竟不知其姓氏乡里也。齐神武居潜邸武明太后。生文宣帝洋时。太后家贫甚。一日与所亲语。因曰。如此则正忧冻饿死耳。文宣在襁褓昉数月。应声曰。得活太后及左右以其不当言。而言谓以为妖。皆大惊。会闻秃师之异。固邀以至。悉出文襄魏永熙。后历问将来禄位。皆无所拟议。独于文宣举手指天再三。盖其意有在矣。

　　魏勒那漫提

　　西域人。时住洛阳永宁寺。所学不可测。綦母怀文者。巧思士也。凡国家营宫室制器械。皆参预其画。尝出为信州刺史。至是诏修提所住寺。因得与提往来。然心知提有异术。每馈饷祗承以冀开晓。而提视之如常人。怀文私恨之。方蠕蠕之盛。使客至辄馆之玄武驿。有一客殊善提。提亦于客厚甚。乘马衣皮日相就。以夷语问答。无倦色。怀文傍听。莫能喻。谓提曰。弟子素好佛法。且工儒业。而于世间伎艺稍复闲习。比来尽敬望师降意。而未尝小赐一言之益。此北狄耳。古所谓猃狁也。人貌兽心。杀生血食。诚何足道。而狎昵如此。提曰。彼恶可慢哉。中国虽读万卷书。较其所能所知必弗相过。怀文曰。若然者愿以算术与之角。而赌所乘马可乎。维时七月。果实繁茂。提即指庭前枣树曰。此其上所生之实子。能知其数否。怀文笑曰。是岂算术哉。吾不能知也。提曰。蠕蠕则知之。怀文终不信。因与蠕蠕立赌马券而要之曰。汝必知其实之几许熟。几许未熟。几许有核。几许无核。然后得所赌如券。蠕蠕颔首应。寻于腰间皮囊中。出一器如权状。贯五色缕。缕复以白珠贯之。用以量树上下四旁。又周回。延伫若计较者。久之。悉准怀文所要先书其数遣人尽扑之以验。果不诬。具亦略无所余欠。竟驱所赌马去。

　　提一日叹曰。我欲牵取嵩高少室二山。枕之。洛水庶几免于采伐者。负戴之劳。使家给薪槱。户足樵苏。而后放还。此固在吾术为甚易。然恐世之惑者妄以已证圣故不敢也。一日就房寝。弟子或从门隙见。提卧空中。因相告聚窥之。而有謦欬其间者。提觉床卧如故。呼谓曰。何不入来。吾方以床热。而移所卧处耳。勿妄以为怪也。未几卒。

　　周香阇梨者

　　盖莫测其所自也。梁初见之益州青城山飞赴寺。俗以岁之三月三日。男女游赏无不至。必𢹂酒肉山中。相醉饱以为乐。虽屡加戒喻。曾莫听。后香预令人穿坑方丈于他处。会游赏者如前集。则谓之曰。檀越等独不念香寂寞耶。于是众共奉酒肉。进。香辄为尽终其席。略不小置杯箸。口受腹贮。沛然若填钜壑。观者怪之。逮莫。顾其徒曰。扶我扶我。我醉饱且欲吐。就坑而吐。则不污地。仅至坑即大吐。如倾倒。肉之鸡者。出则飞。肉之羊者。出则走。酒食出则水上盈坑。鱼虾鹅鸭游泳交错。众因魄骇神悼。誓断荤杀。四方传之。以惩劝。未几别驾罗研觐京师。志公问研曰。益州香贵贱。答曰。甚贱。初不意其指阇梨也。志曰。既为人所贱。可久留耶。研殊不省。他日为有识者言之。有识者曰。将非谓青城香阇梨乎。研遂诣山中。向香具述。香曰。檀越远来。岂虚言哉。是夕竟逝。弟子等营墓将殡。举其棺轻甚。讶而开视。但杖屦而已。

　　周僧度

　　每见之益州。状类狂騃。而言语举止。多预谶。识者稍相戒无狎侮。赵王在镇。有[郫-卑+((白-日+田)/廾)]县人先与厚善。后因微隙。欲举兵反。或以状告。王弗信。且则其人将[郫-卑+((白-日+田)/廾)]兵攻王于城西。王亦据城西楼。以兵三千骑自卫。未及战。其人方踞坐城西。大街床上。指挥其党。而度乃戴靴一只头上。从城西遗尿。而走弃靴盘陀塔下众怪之。虽其人亦莫测也。顾以纸笔问吉凶。度则操纸笔作周度字。其人喜曰。彼州既度而我受之。是犹择日得往亡曰我往彼亡。其吉可知矣。既而赵王麾其兵进。一战就擒而杀之死者千余人。筑京观盘陀塔下。然后知其事之验。盖[郫-卑+((白-日+田)/廾)]皮也。靴皮履也。履不可以加诸首。今而戴之。则是[郫-卑+((白-日+田)/廾)]人无理。而反上也。若其遗尿而走且弃靴。则皆其秽污败北。死亡之相。至于周度(徒各反)字顺逆。以切音。求之则成斫头字。正指言其人。当如此也。可谓验而无小爽矣。久之有以其事闻于王者。遣召四至。终不可得乃已。

　　周僧成

　　咸阳灵武程氏子。戏聚沙塔。志见幼年。亲爱所缠。晚从剃落。时已二十六矣。既获依止道原法师随觐孝文荐蒙降礼。盖原师。寔魏代之名匠云。太和未偕至洛。遇勒那三藏。受禅法。其于玄秘。宿禀生知。那奇之每曰。心学东流。能造诣者。其斯人乎。大统中。周祖方总百揆。下诏曰。师目丽重瞳。偏同虞舜。背隆伛偻。又似周公。德宇纯懿。轨量难模。言为世宝。笃志住持。其有法事之宜兴。俗务之宜废。发于奏议见之施行可。昭玄三藏保定初。诏升国三藏。逮平荆梁益州大德五十余人。至京条以真谛妙宗。质问所答文理舒畅。南北贯通。披决隐滞。洞出情外。皆伏其淹博。一日忽语其徒曰。江南某寺堂且崩压。可急治香火诵观世音号。以救之当是时。扬都道俗数百人。方法集一讲堂上。闻东北有香气。及伎乐声于是空堂趋出候听。而堂随摧坏。众幸无损。三年七月十八日卒。于大追远寺。春秋八十有八。讣闻。上哀恸即以其日。窆于东郊门外。仍诏有司置大福田寺图形于壁。弟子昙相等。树碑墓上。义城公庾信制文。

　　周昙相

　　生雍州蓝田之梁氏。住大福田寺。尤与僧实相好。聦敏易悟。目览七行。而慈悲接诱。偏所留意每行见物之窘于弋缴罗网者。请以身代。必使脱乃已。实谓人曰。吾于昙相所不及多矣。实尝夜诣相房。对坐移时。略无问答。识者知其目击而道存也。岁或疫疠旱涝兵寇。问之则略举而已。其言不能尽晓。逮其时而验之。则信有问李顺兴强练者。相以为顺兴胎龙也。性多欲。强练俗仙也。性嗜游行。皆所以助佛扬化耳。大象废法。深遁山谷。开皇初。率先缁剃出于民间。二年四月八日卒于渭阴。今京师禅林图像在焉。方其终时。遗言以为吾兹往生。西蜀名慧宽又慧端者。则其传持之弟子云。事见别传。

　　梁法行

　　论法师之神足也。论见别传。行所居无常处。山谷市廛。时复见之。而青溪则常所游历也。一日道由覆船因造绝顶。爱其流泉茂木。顾谓其徒曰。十年之后。当有大福慧人。营此为伽蓝。及智者成先告果符其记。又尝于当阳执竹弓射城。已而山贼攻城而围之。然每预言国之休咎。宣帝恶之。遣使召至都。行拒不旨前。曰吾当偿命于此地而已。无所复往也。会后使至。命就其地斩之。临终乃说偈。述业报不可逃避之意。皆词理切至。多莫具载。刑余无血。旋亦失其尸云。唐仆射瑀曰。先人以缵承。故致杀圣人。其罪重矣。屡造四望山因禅师所。追为宣帝忏悔。

　　梁法聦

　　姓梅。南阳新野人。八岁出家。长有成立。净施相继悉以回。造经藏三千余卷。凡言论之可弘赞者。莫不缮集。年二十五。东游嵩岳。西陟武当。所在扬化。惟务燕默。筑室于襄阳伞盖山。以资栖息。晋安王承风来造。马骑将从欲进而却。王怒竟反。夜感恶梦。且夕更往。人马辟易如初。王乃洁斋尽敬至寺。侧但睹谷口猛焰洞然。顷之水波腾涌。少须水灭。始见堂宇而征其事实。盖聦方入水火定也。聦坐绳床上。旁有二虎如立侍。王却走。聦使虎俯首闭目而进王。因告以境内多虎患。聪为入定。俄致十七大虎。与受归戒且约无伤暴百姓。又命其徒以布故衣。系虎颈。期以七日复来。王偶于所期日。设斋众才集。虎亦群至。遽解去其布。而与之食。由是无虎患。

　　偕王游白马泉有白龟出泉。取食于聪之手中。曰此雄龙也。又游灵泉有五色鲤。曰此雌龙也。是日王大加施予而旋。其左右有凶贪者。数十人。谋夜劫所施物。而虎咆哮遮道。见钜人倚松树立。树仅至其膝。持金刚杵。忿怒见于色。谋者惧不敢前。恲𢥏达旦。过午乃得反。王诘其故以实告。遂奏闻。诏造禅居寺以邀焉。聪则别以人代。不自往。复诏徐摛就其地。造灵泉寺。白鹿白雀依以栖止。尝行田野。遇屠者驱猪数百入市。聪为三诵解脱首楞严。而猪悉散走无余。屠怒将驱之。而手足若束缚者。不可动。

　　有渔于汉水者。见之如前三诵。辄举网无所得。

　　荆州久旱。长沙寺遣僧诣聪丐雨。果沾洽。诏庐陵王迎至京辇。固辞后游庐阜骠骑威王既禀戒。因欲奉之还台。潜遁至湘东。王躬。师事之。督亲信陈旻白意。谓旻曰。如不允者。于汝乎有罚。聪不得已一觐都邑间适青溪。江陵令江禄来起重阁山中。太清三年。高祖崩。湘东王执政。斥祖所御之宫为寺。而名之天宫。以延聪。王又以巴峡守所致柏木治寝殿。殿放光彻旬日。王亟命。易寺名为宝光。构浮图僧房讲堂。舍玩物作露盘其上。王以暇日于焉。述般若义。述义之夜。每放光照数里。逮宣帝尤加礼敬。末年入道场则涕泗不自胜。大定五年九月无疾而卒。端坐如生。形柔顶暖。手屈二指。异香竟月。寿九十二。

　　陈善慧大士

　　当萧齐建武四年。丁丑五月八日。于婺州义乌县双林乡傅宣慈家示生。神光满室。厥相异常。稍长名翕字玄风。年十六纳刘氏妙光为室。产普建普成二子。时则梁之天监间也。年二十四。从其父渔于稽亭浦父有所获辄投之水中。父虽怒不恤也。世传以为愚。会有僧自天竺至。曰嵩头陀访之曰。我与汝同于毗婆尸佛所发愿。今兜率宫衣钵见在。何日当还。因与之临水而照。见大士之影。圆光宝盖炽然具足。士笑曰。众生未度。我何以乐此哉。因栖隐于松山绝顶。躬耕以赡。尝说偈曰。空手把锄头步行骑水牛人从桥上过桥流水不流。或盗其所植物者。大士遇之。辄匿草中。投之筠笼使盛去。尽则偕众佣作夜则行道。释迦金粟定光三如来。相与周旋。一日入定。前有光作首楞严三昧字。大通二年。估卖妻子获钱五万。以设无遮大会。时有慧集法师闻法解悟。以大士为弥勒应身。大士恐其惑众遽呵止之。六年正月二十八日。遣弟子傅暀致书于梁高祖曰。双梼树下。当来解脱。善慧大士。白国主救世菩萨。今欲条上中下善希。能受持其上善者。略以虚怀为本。不着为宗。亡相为因。涅槃为果。其中善者。略以治身为本。治国为宗。天上人间。果报安乐。其下善者。略以护养众生胜残去杀。普今百姓。俱禀六斋。今闻皇帝崇法。欲伸论义。未遂襟怀。故遣弟子傅暀告白。暀因太乐令何昌投进。昌曰。慧约国师犹复置启。翕是国民又非长老。殊不谦卑。岂敢呈达。暀烧手御路以效诚恳。昌乃驰往同泰寺。询皓法师皓劝速呈。二月二十一日进书。帝览之。遽遣诏迎。既至。帝问。从来师事谁邪。曰从无所从。来无所来。师事亦尔。昭明太子问大士何不论义。曰菩萨所说。非长非短。而广非狭。非有边。非无边。如如正理。复有何言。帝又问。何为真谛。曰息而不灭。帝曰。若息而不灭。此则有色。有色故钝。若如是者。居士不免流俗。曰临财无苟得。临难无苟免。帝曰居士大识礼。曰一切诸法。不有不无。帝曰。谨受居士来旨。曰大千世界。所有色象。莫不归空。百川丛注。不过于海。无量妙法。不出真如。如来何故。于三界九十六道中。独超其最视一切众生。有若赤子。有若自身。天下非道不安。非理不乐。帝默然。大士辞退。异日帝于寿光。殿请大士。讲金刚经。大士登座执拍板唱经成四十九颂。大同五年。奏舍宅于松山下。因双梼树而创寺。名曰双林。其树连理祥烟。周绕。有双鹤栖止。太清二年。大士誓不食。取佛生日焚身供养。至日白黑六十余人。代不食。烧身三百人。刺心沥血和香。请大士住世。大士愍而从之。承圣三年。复舍家资为众生。供养三宝而说偈曰。倾舍为群品。奉供天中天。仰祈甘露雨。流澍普无边。陈天嘉二年。大士于松山顶绕连理树行道。七佛相随。释迦引前。维摩接后。唯释尊数顾共语。为我补处也。其山忽起黄云。盘旋。若盖。因号云黄山时有慧和法师不疾而终。嵩头陀于柯山灵岩寺入灭。大士悬知曰。嵩公兜率待我。决不可久留也。时四侧华木。方当秀实。欻然枯悴。太建元年己丑四月二十四日。示众曰。此身甚可厌恶。众苦所集。须慎三业。精勤六度。若坠地狱。卒难得脱。常须忏悔。又曰。吾去已不得移寝床。七日有法猛上人持像及钟来。镇于此。弟子问灭后形体若为。曰山顶焚之。又问。不遂如何。曰慎勿棺敛。但垒甓作坛。移尸于上。屏风周绕。绛纱覆之。上建浮图。以弥勒像。处其下。又问诸佛涅槃时皆说功德。师之发迹可得闻乎。曰我从第四天来。为度汝等。次补释迦。若传普敏者。文殊也。慧集者观音也。何昌者阿难也。是皆同来赞助我者。故大品经曰。有菩萨从兜率来。诸根猛利。疾与般若相应。即吾身是也。言讫趺坐而终。寿七十有三。寻猛师果将到。织成弥勒像。及九乳钟留镇之。须臾不见。大士道具十余事见在。晋天福九年甲辰六月十七日。钱王遣使发塔。取灵骨一十六片。紫金色及道具至府城南龙山建龙华寺置之。仍以灵骨塑其像。

　　新修科分六学僧传卷第二十九
卍新纂续藏经第 77 册 No. 1522 新修科分六学僧传


　　新修科分六学僧传卷第三十

　　浙东沙门　昙噩　述

　　　　定学

　　　　　神化科(二)

　　隋童进

　　姓李氏。蜀之绵州人。周时出家。为居士以游诸方。然落魄无礼度。嗜饮酒。谓人曰。此可以灌法身也。会伐齐诏须毒药置监泸州等处采造。其法用蝮头。铁猩。鬵根。大蜂。野葛。鸩羽。等数十种。以铁瓮酿之。既成。人之欲近者则蒙以皮衣。而琉璃以障其眼。不然。气之所至或作疮痍。且致死也。苟着余沥。筋肉立腐。进闻之。即造监所。监者戏之曰。居士能饮。欲得饮此乎。进笑曰。古人五斗解醒。少乞一升。未为多也。监者曰。任饮多少。何论一升。进即以铁杓于瓮中。满取一杓。饮之。颜色自若。言谑不减常态。傍居道士等。皆聚观。以验其变。进徐举一杓以欢。而辟易竟走避。或语监者曰。子纵之饮。是故杀之也。故杀人有罪。吾甚为子惧。进则顾。谓监者曰。子何罪。吾自欲饮耳。且非子所使。子何罪。已而诧曰。乃于今日始获一醉。就卧方石上。俄而遣尿。尿所著石皆碎。良久觉。精爽如常时。自尔饮食加倍。隋初剃落。配等行寺年九十余。而终。其衣服床褥。绝香。无酒气。

　　隋法进

　　蜀之新繁人。在家素行道持戒。虽田作。亦击铧钁使声如钟磬。以节念诵。候日影至午而食。耕耘尤护惜。虫蚁。忽空中有声曰。进阇梨出家时到。如是四五声。人举闻之。于是诣路口山剃落。专行头陀不以名隶寺。蜀王秀遣参军郁九闾长乡领僚佐十人。至山以请。将发辞。王曰。彼如不来。当申国法。王曰不须威逼。但以礼延。明日必相见。毋缓也长卿出成都郭门。顾谓十人曰。今兹以吾辈升兜率天致弥勒可也。况山中一道人哉。暮抵吉阳山下。虎蹲道旁。射之马却走惧甚。即欲宿村舍。以违王约难之。俄而一僧负幞将登山。长卿因悉留诸从者。而独偕僧抵寺。进床坐召长卿入而向所见虎。适在床下。长卿战栗不敢前。进觉之为叱虎去。长卿乃前。白王意。而语言颜色。犹失度。进笑曰。檀越初出郭门时。其雄迈。固与今异。长卿顶礼默不知答。逮旦仍令长卿先归报行。至望乡台而进已及矣。遂偕谒王。为王受戒。即曰。辞出。而衬施一不受。遽就馆法聚寺王间语其属曰。吾见进公诚不觉神悚。后望见之辄为礼。进每咄王曰。贫道与王。各有安乐地。何苦相逼恼也。诸僧谏以为不可频忤王。进曰。大德畏死。惟求王意。而顺媚之。此岂弘教事哉。贫道必责其过。虽死无所畏。屡入宫籞。顾华筵美味尽谢去。而徒绳床之安蒸饼之饱而已。至授妃姬戒则使之不放逸。而念无常甚。而市井民家一时莫不遍赴。则其分身慈济之迹如此。慈藏初为王门师。兼领僧职。而政治殊严峻。然诸僧以王故相容忍。至是诉进且祈镌谯藏。进不可。曰渠性尔。能受我语乎。众祈不已。进竟造藏藏。出迎。进遽曰。教门在汝亦太甚矣。藏威为息。

　　既归山中。久之。过檀越食。座上忽失笑。同座问其故。曰吾见山寺。净人穿壁盗蜜故笑耳。开皇中卒。寿九十六。

　　隋智旷

　　姓王氏。其先太原人。后父其自徐迁荆。遂占藉焉。始其母之孕旷也。梦浴水中。有童子乘宝船投其怀。以觉。生而敏慧端介。有操守。太清初。丧乱相继。尝起兵东征旷方壮勇。应募克卒伍。沦陷不复振。由是寝世虚假。而婚娶悉谢绝。初谋脱俗。而巾褐辈。诱以神仙曰。必先受符箓而次陈章醮。旷曰。然则可得道乎。答曰。箓以护身。章以招货。得道则未也。旷曰。敢问所以得道者。乃示以辟谷法。曰能如是仅七日虽飞升玉清可也。于是七日不食。无所验。曰汝犹饮水耳。断水七日无验。曰汝夜眠耳。危坐七日。复无验。卒弃去。从沙门受五戒。为佛弟子。而潜修密证。稍着神异。江陵张诠再世目盲旷谓曰。汝家冢内有古井。而柩适塞之。今能移置其冢。而使井复为人用。则免矣。从其言果然。

　　又谓涧有古钟可掘也。掘之得钟不诬。仁州刺史以为惑众。鞭其脊百而囚之。容不之惨。肤不之裂。狱卒试以八尺大械。且捶其膝。傍观者意。其必碎骨断筋。而扪视之。略无痕。吏戏绝其馈饷。虽久未尝见馁色。然往往逢之市肆中。而狱系则自若也。大定三年。从狱中。乞草屩曰。今夜当急行。吏卒疑以为逃。夜半城中火。百姓迁避争郭门出不及。而死者七千人。旷领二百囚。行间道。曾莫知也。既剃落进具。年已四十矣。即行头陀于州北之四圣山曰。此福德地。且宜天子所安置。顷之檀施云委。歘成华构。即今之开圣寺是也。宣明二年。显平二陵皆近寺。则所谓福德地尤信。尝沮夏水。彼岸虚舟自能随呼而至。遂以济。众愈益讶之。旷戒勿复传。及修治成阳佛迹寺寺有耕牛。将产而犊难下。母牛且死。僧知事以告。旷曰。犊前生。此寺居士也。以窃常住物来偿耳。然其头之伸缩而不易出者。以羞故也。于母则无相害意。因执炉临阑。呵责遽生。以开皇二十年九月二十四日。无疾而终。寿七十有五。终之时天香盆室。音乐弥空。隐然若向西南方去者。未卒之二年。每云吾脾痛复预言身后事。忽问律师云。阿那含人有疾否。律师未知所答。自答曰。报身法尔。既卒。手屈三指。仁寿元年。永济寺僧法贵死。而复苏曰。见阎王正值旷乘宫殿自空下。罪人喜曰。三果圣人。来救我等矣。则旷之登三果信矣。

　　隋无相禅师者

　　不知何许人。忽然见之涪州相思寺碌碌随众。如常僧。寺处涪水南岸。其北岸则崖石屏立。有铭其上所书之地。方可五尺。阔字约如掌大。剥蚀漫漶。莫能识。然字之数亦无有知者。其下佛迹二相。去九尺。每一迹。长三尺许。然好事者。至寺必求济岸纵观焉。一日无相既与众济。而众遽先反。无相乃独徘徊。瞻顾以尽兴趣。而欲趁所反之舟。无及矣。无相因以钵置水中。且戏语之曰。汝何为劳。我久擎汝。汝今亦可自渡水也。遂取芭蕉一叶。浮水上。立而渡钵随其后。若有物以使之者。顷焉。达南岸竟去不知所往。

　　隋法安

　　姓彭氏。安定鹑孤人。少出家。居太白山之九陇精舍。疏衣粝食。治禅业。将终其身。开皇中。至江都炀帝以晋王在。镇安。上谒。阍者。以其形貌矬陋。不为通。安日造门。虽喻遣。莫肯去。王闻而召见之。宛如旧识。即俾居慧日寺。凡所游往必与俱。尝至泰山。遇渴乏。四顾惟石岩。势不可得水。安引刀刺石。水崩注。王大嗟赏。因问安此谁力耶。安曰。殿下福德力也。遂入碛。达于泥海。所遭变。故皆赖安得无所损。将过神通寺始入谷。先见一僧乘白驴至。王问何人。安曰。朗公也。以殿下有意营造故。来奉迎耳。顷之一僧持缄请檀越。安为达之。抵寺见一神人。手凭讲堂鸱吻坐俯视群众来往。王又问。安答曰。太白山神从殿下者也。他异不复具录。大业初。帝尤务侈靡。益重安。于是使安悉招诸隐逸。如郭智辨释志公澄公杯渡之流于慧日。且辟宝扬道场于东都。集道艺二千余人。于内。以行道。十一年春。四方多难。安竟无疾而终。春秋九十八矣。将终。密以后来祸败事。预告上。故上临难能无所惧　当陈之季。有法济者。方著名南国。逮隋宠遇无比。然精进寡欲。侪类莫与抗。屡宿禁中。未尝或见堕容媚态。文帝造香台寺于长安。炀帝造龙天道场于东都。一以为济设也。济于宫中。尝乘所赐白马。或以病告。祝水饮之辄愈。又能治鬼物。言事之未然。大业四年。忽诣上辞曰。天命不常。复须后世。唯愿弘护荷负含生。遂坐逝。剃发将殓。须臾发生。顿长可半寸许。上曰。禅师入灭尽定耳。何可葬也。当为出之击大钟一月余。然后废朝。素服葬之蒋州。随所至设斋。费出所在官府。东都王公以下。为造大幡四十万。日斋百僧。僧衬帛二十五疋。通以七七之日计。则所废十余万。呜呼盛哉。

　　隋岑阇梨

　　住襄州禅居寺。寺处山薮中。粒食不继。每日以坩乞酒郭内。就饮之坩可盛三斗许。又乞一坩归。且行且饮。抵寺则坩亦竭矣。晨起解斋。遂𢹂坩至厨请粥。仍以杖荷之。赴堂。乃置坩。脱杖。击诸僧首。自上而下。人一击。众以其击之。可以散灾也。故受而不辞。岑房旧养一黧犬。并寺内鼠数千。所请粥。岑未尝歌也。尽以饲犬鼠。且则犬鼠来长。逼塞庭中。时偶失一鼠。岑悲惋责犬。犬遽𠷢死鼠以来。岑视之殊恨。以杖捶犬。葬鼠。恸哭不自胜。或鼠啮僧衣若箧。僧以告岑则尽召诸鼠。使互保。其无保者。岑辄捶之曰。汝何故挠物。鼠终伏不敢动。岑以常住窘乏。遂将迁筑厨库食廪。于白马泉下泺中。然其时水方涨溢。众窃笑之。及召匠伐材。则其地忽为平陆。而栋宇歘成。后寺果丰渥。又曰。将来六十年。有愚人起重阁于寺之南隅。而致寺招讼。唐永徽中起阁之记斯验。

　　隋法喜

　　南海人。形貌寝陋。年可四十许。耆老皆谓于儿时见之。其颜色与今无所异。或以为已三百岁矣。亦每自言旧识慧远法师于庐山。且其谈论。晋宋间事。历历如信宿。平居缄默。见人必嘲诮。然语意尤中未来祸福。故人之矜持者。因不喜见。方陈有国日马静刺史广州。遇行部。必以甲数万。耀威边徼初视篆喜直造厅事。画地作马首。以示其子而去。未几。静卒为人以谋反。诬告于上。上遣临汝侯观形势曰。果反即诛。否亦代之耳。临汝侯乘其不戒。诛而代之。炀庙闻其异。诏至行在所。时江都新成一宫喜才升阶瞻顾遽却走。唱曰。几压杀我。是日夜骤雨屋仆毙数人。后复遍历宫中。索羊头。上恶之。诏锁闭一室中。数日三卫吏士。见之市肆。坦率如常。时或以闻。诏验视且责问守者。皆无他。及开户入检室内。则袈裟覆白骨一聚。而颈骨縻锁自若。上益疑怪。复诏长史王恒廉之而信。上于是始敬惧。叹曰。圣者神变无方。又安可以世俗遇哉。会守者奏。喜在上趣诏掊锁彻户纵所适。俄属疾乃自尽去荐席。欹卧床箦上。而炽炭其下。使半身焦烂。数日卒。葬香山寺侧。阅四年南海以喜获放还。上疏谢。诏开其棺。索然。

　　隋普安

　　姓郭氏。京兆泾阳人。少年依圆禅师出家。晚投霭法师。通明三论。然常业华严。武帝灭法。遁居终南山梗梓谷之西坡。时有静渊法师。与之同处。资承玄理。披释奥义。加以遵修苦行。忘己为物。小则露体以饲蚊虻。大则委身以喂豺虎。皆慈薰悲感。自致损伤。以求副本愿。每往兽群几充其啖。又招集避难诸僧。犯国严令不惮显诛。躬行分卫。故得衣食丰赡。精进倍常矣。或谋执安赴官以希赏赐者。安就语之曰。卿贫如此。吾固当为卿德也。因共入京既奏。诏释之。以为道人所宜归宿山中而顾复拘焉。是使之无所逃其死也。柳白泽括僧尤酷。命逮安至则白泽谢不敢见。及放还。道过静霭法师于义谷杜映世家。盖映世掘窟藏霭。而安得私礼谒焉。霭叹曰安公神志绝伦。不避强御。诚难能也。安遂邀霭以归。隋室龙兴大教。斯复诏。起楩梓谷中三十余僧。并居官寺。惟安守素弗迁。后有人于子午虎林两谷合涧之侧。凿龛结庵以迎之。适其上大石崩坠。势正压龛安默念曰。苟稍徙他处则庶几。石则应念他徙。安曰华严力也。涧左之氓索陀者。嫉德怀忿与其侣三人。挽弓射安。而矢莫可发。目瞪舌强。声色震掉。僵立经宿。不能已乡里稽首请救安曰华严力也。我何自知之。魏村张晖以五升瓮。夜盗安佛油。至门昏迷。若有以縻絷之者。安亦曰华严力也。若夫张卿以盗钱。患哑则忏悔而愈。程晖和既死。则见呼而苏。白村老母病。而失音。已百日。安至则起迎。问信如常。时田遗生贫女遇安设会。以粗布二尺。床(蜜碑反)谷米十余粒。充施获度为尼。或缚三猪将杀。安则加本价十倍。又割䏶肉以赎之。遂使长安南西郊外。五十里鸡豕嗣。而家奉斋戒。其皆华严之力欤。开皇八年。诏为皇太子师。长公主营静法禅寺复诏居之。大业五年十一月。终于静法。寿八十。塔终南至相寺侧。

　　隋钦师

　　不知何许人。大业初。见之广平。形神非世所识。或默或语。无常时。至洛州而灵通寺方树浮图五层。皆以瓴甓为之。琢磨雕镂。务极宏丽。工役繁冗而费用奢靡。钦望而笑。谓寺僧曰。奚庸造此烽火楼也。岂以功德佛事固宜然哉。则清净寂灭之道。何有。一时流辈。莫不以其言之过。曰彼狂人安足取。九年盗贼四起。官军警严。浮图尚未及毕。乃于其上。候望烽火。噫治乱之数。悬于天。至德之士其知之矣。童子马世达。尝与市井群小儿游。偶睹钦忽变其身。入豕牢中。诸狶子即相淆混。素如其类。于是世达等留伺其旁。久之欲观其且复人身否也。俄而钦大呼于群儿之后曰。汝辈将奚所观耶。群儿遽惊拜。天下大乱。钦声迹亦寝。

　　隋僧朗

　　一名法朗。南阳之许氏子。年二十余。苦求剃落。栖止无定所。多出没鄂州。貌奇古。饮啖不异流俗。常有黄赤二大猴犬自随。候中时。以不盂受食而啖。以其余与猴犬。猴犬共啖讫。猴则戴盂骑犬。先朗行。而人不敢稍侵辱。惧其咋也。陈之季。则又见于江岭间。每诵法华经。动以七数。至七十七百七千七万。始其声微细。顷之则雷击飙撼。筝笛呼噏。音韵谐畅。而辞义明了。听者。神凝精聚。而耳目俱丧。顾朗于咽喉齿牙唇舌。若无所用。方且缩首收足。敛手块坐。而部帙竟彻。世因以法华朗名之。或醵燕市中。恣纵酒肉。忽朗在座相与醉饱。然亦莫测其所从来也。故时人为之语曰。法华朗五处俱时。缩猪肉满口颡。其乘舟沿沂湍险。不施揖擢而随所欲往。猴犬在傍。朗惟拱默而已。有比丘尼。受徒开讲。庸众服其辩悟。朗闻之咄曰。此邪鬼所加。非证圣也。后当料治之。他日蚤作。猴犬竟造尼寺。朗随到。礼佛绕塔。诣讲堂而立。尼犹讲说不已。朗厉声诃之曰。小婢吾兹来此。敢尔踞坐。尼遽匍匐走出。立朗前。骇汗流地。自卯至申。略不动。摇。问之若痴聩。无复言说。如是百日。乃苏。大业末。朗口唱贼贼。朝暮不小置。盖天下乱亡之谶也。时犹静谧。有司惧其惑众。趣捕逮而禁锢之。不知所终。襄阳法琳作行状。

　　唐贾逸

　　仁寿初。见之安陆。言论诡诞。服饰屡变。缁素或固疑之。而未察也。一日人有遇之此者。顾一人又遇之彼。如是数十人。皆与遇。然而所遇之时同。所遇之地则不同。于是相会合推考。而知其为分身矣。乃大加敬服。然尤善谶未来事。方等寺慧皓法师。学富行修士也。逸过之遗以纸五十幅。皓初莫测也。后有诬讼之者。有司引问辩对。而书疏用纸仅满其数。而后案具。大业五年。天下犹宴安。逸与群儿戏。辄弄桥槛石师子曰。拗羊头捩羊头。旁视者争哗笑为乐。后扬都祸作。而其言始征。

　　又有扬师祐出岷洛间。貌年四十余。古老百岁者云。自初见至今。常不变。寒暑惟服故黄衫。饮啖不异流俗。栖止无常处。乡社大会集。则先至笑谈。曲当合物议。且预记未来事。唐初尚无恙。

　　唐转明

　　或云姓鹿氏。其所生禀则未知也。形服仪貌。如庸众。大业八年。忽于雒邑告有贼起。官司覆检。茫无宗绪。上以为疑。而未之加罪也。诏絷拘以待。明年六月扬玄感反。屠戮之酷。东都尤甚。于是其言始验。诏释之。会上幸江都。时偃师狱吏方虑囚得死罪五十人。将刑于市。明知驾道偃师。乃伪为饷囚者。入狱谓诸囚曰。明日驾过此。汝等必再三大呼有贼。要使上闻之而后已。上苟诘其言之所从来者。则曰从明阇梨。如是则庶几可以免死矣。明日驾过。诸囚既如教。上果尽释诸囚。而复逮明絷拘之。明忻然无所忧惧。越王皇泰初。诏听自便。然犹阴遣三卫防守。而军国谋猷乃获与闻。及世充僭号郑。倍加信奉。而使士卒防守。愈益严谨。围之五重。动见征逐。武德三年。谒高祖武皇帝于京师。亦莫能察其所从至也。诏住化度寺。是岁八月竟隐去。不复见。明身历三姓四朝。交接贵贱。一遵平等。人有问其所学者。答曰平等一法。吾志所在也。其泛语则涉因果。曰某法师以谤大乘。故报无择狱。某法师以精进故。从羊中来。尝游总持寺。顾谓众僧曰。不久此寺当流血矣。汝等宜共慎之。众怪其谩。后以法谚累多被诛。隋末有鲍子明者。未详何人。既以道艺应诏。居慧日。而朝东莫西。略无定所。虽官供亦未尝临赴而请给也。所服裙帔而已。惊叫狂走。言无准度。大业九年。以绯帛裹额而趋。久之枭感反。其党之军容如之。感围东都。有以子明事白之者。以为神。召问通塞。子明遂骂曰。贼害天下如此。而欲得国。岂理哉。时驾幸涿鹿。闻其说大悦。遣召而劳之。寻以箕当风簸土而去。十年卒于洛。

　　唐明恭

　　住郑州会善寺。其未出家时。以勇力称。与一齐名者。俱为犳骑。事文皇帝。帝深忌之。间得罪乃为二大饼餤。其一内实生鹿角一具。其一内实盐五升。使各尽食于前。食盐者出至外廷。即腹裂死。食鹿角者。殊无恙。盖恭也。寺与邻刹超化争地。集无赖百人。持仗来斗。寺众咸惧。恭曰无畏。独诣超化。取大钟仰置于地。以炊巾塞蒲牢隙。干糒六升。和以水。投其中。徐以左手擎钟。右手捞糒啖之。傍有石。大可坐三四十人。恭既饭曰。石颇碍行路。请徙而他。遂拈去如土块。超化气慑。隋季贼起。所至僧寺。必先使击羊豕治具。会善亦然。贼方列坐举匕箸。而恭柱杖以出。贼挹使坐让食。恭铺饼满案。裹大脔。略咀嚼。盘饤为尽。贼大惊。

　　尝山行遇虎豕争。豕且困。恭语虎曰。可放豕去。虎不听。因捉虎首尾。掷之岩下。然亦有不可知者。客游沙弥。能以指折灶下。臂大干竹而不能取柱下衣。恭能挟柱压衣而复取之。且不能折竹。此其故何哉。恭固持戒严谨。常依众食。所食不过如恒人。遇有事缘。则所费辄至二百人食者。武德二年。终于本寺。春秋八十五。

　　唐慧琳

　　生绵州神泉之薛氏。襟抱虚静。与物无竞。然形骸不事修饰。一同于俗。而谈吐每诣道。隋初。住建明寺。寺有塑像。琳供养尤谨。一夕为生须三十六茎。大业之季。忽插二竹于古冢上云。是天眼。顷之拔去其一云。弘农扬为魔所拔也。及义宁。而神尧受禅。俄盛夏。着复衣暴烈日中无热状。先是雒县有育王塔。一日琳历村落。借车三百乘云。以迎雒县塔于此安置也。未旬浃。雒县塔灾。武德中。自匿草野。人无有能知之者。独扬祐师初未尝识。不待访问。而竟造以见如故旧。且叙别云。八百年矣。或赖祝病获差。而遣其女以裙施。女辄易以裙价至。琳遥见之遽曰。但将裙来。价钱非我欲也。女惊谢。贞观四年终。

　　唐乂德

　　姓徐氏。雍州醴泉人。貌颀秀。章服疏素。操履有绳检。尤能预言未来事。其吉凶之际。使人知所趋避。苟遇沴气流行。疫疠荐作。则劝四众谨奉三宝。礼佛供僧。称名念诵。用其所指未尝不验。而昧者则莫之用也。时亢旱。或以雨问。偻指曰宜俟某日。又举指曰齐自某方。后皆信。无小爽。晚年于九𡽀山南。造阿耨达池。并镌石钵于池侧。贞观十二年卒于山舍。百姓德之。为起白塔于山上。

　　唐通阇梨

　　丹阳天保寺僧也。贞观之季。年已八十矣。气貌康休素洁。所服衲衣厚一寸。线如指大。而紩补极完整。每诵法华经。乞食市中。得钱则营饰其寺。盖大堂。梁时所缮治。规模尤壮丽。至是稍弛而修葺之。其费用殊不赀。或以为北去寺四十步地。掘之尝得金云。后辄自穿土窟。拟终事。时莫之许也。久而集僧嘱订财物器皿。皆明白。阅三日神气犹爽健。乃云吾兹将去。忽不知所在。视其窟门已塞。寿九十余。

　　唐智则

　　雍州长安冯氏子。年二十。出家于辩才寺。听凝法师摄论四十余遍。性多掉举。仅能寻采。然于世间名利事。壹不以为意。衲裙垂膝。浪走坊市。所止之房。单床草荐。瓦碗木匙而已。或有为之经营者。随得则用。终不知谢。出入往来。门未尝关闭。同住之僧。辄以狂号之。则闻而笑曰。狂果谁欤。出家离俗。乃为衣食动。则锁门锁柜。裒敛储畜。役役不安。此而非狂。又何狂耶。因抚掌绝倒。嗜食馎饦。恒令寺北王摩诃家办之。议者以为则已果证。盖尝见其分身也。

　　唐永徽中

　　会稽永欣寺。有一僧。立逝于山门之内。其将逝也。谓其人曰。吾吴之康僧会也。苟能奉吾遗身于尔伽蓝。则顾为福。且未慗。其人因坚以胶漆而迁祠之。其灵迹之着。至于今不衰。初寺尤苦军旅屯寓。娶妇产子。杀羊豕。植韭蒜。污蔑甚。时李公若初方廉问闽。忽僧有自会稽来谒者曰。越于浙东为大藩。君侯行将领之。其教条之下。愿必尽屏旧习。而军旅之寓佛寺。最为急务。幸君侯之留意焉。公诡曰。诺。未几果有是命。俄而入寺睨之曰。此非预言今日之除者乎。应验若此。凡所授记。敢不听。于是顿绝其弊。会昌六年。永欣毁迁遗身于大善寺。会昙休律师。创堂宇。治供具。乡里之祈福禳灾者。举归焉。世号超化大师。其前身行事。史有传。

　　唐慧宽

　　姓杨氏。益州绵竹孝水人。父玮事三洞法。绵梓诸州。岁率馈来。请章符佩悬。以致福利。瞽俗趋向之。门庭如市。妻始生一女。名信相。次生宽。其孕子娩皆异常。而宽瑞相尤甚。方五六岁。信相共于一处语。父母旁听之。莫能晓。怪而问焉。答曰。佛来为我说般若圣智界入法门。兹与姊评议尔。父母附口录二百余纸。以示龙怀寺会阇梨。会曰。悉合经旨。有禅师。于净慧寺入定。信相偶往。至其门不肯前。曰火聚奈何。或曰何不以水灭之。信相即作水观。于是禅师出定。劝其父母。宜使出家。当是时。婿已入聘币矣。喻之不可。而道俗为出财赎。然后许。因偕宽剃落。隋蜀王秀镇坤维。王妃为造精舍供养。尝出游。或生疑嫌。信相召语之曰。莫于三宝所怀异心。自取罪苦。遇作功德事。使掘地。往往获金。如所费。其于饮食。或连日夜恣啖。未尝以为饱。或饿经岁序未尝饥。人目之圣尼。精舍犹呼圣尼寺云。宽年十三。依空慧寺彻禅师学。凡经律不待教。率淹贯如宿习。朋类有难问。辄为通。龙怀会公。尤敬事。宽至纵其闲适。不敢役使。徒众二百余人。窃以为言。会闻而诲之曰。此吾先师相禅师也。昔先师。与吾隐南山。以避周祸。隋兴。吾归蜀。先师嘱之曰。汝于彼土有缘当盛。致俦侣中有慧宽者。宜善视之。今其名良是。吾亦焉敢慢吾先师哉。且计先师死日。正宽受生之辰也。以故益不疑。逮壮阐化乡里。二亲咸慕服。遂寺所居宅。自尔梵刹相望。而营斋祈福者。所在群聚。成都等七十县。岁时迎请供养。施利山积而功德大矣。贞观中。洛县僧䇿。持祝有神效。一日暴卒。顷之苏曰。见阎王使持祝。并请宽师。讲地狱经。以救罪人。然初不以介意也。经月余复绝而苏曰。阎王大怒挞我百。于是造宽。疲剧中道而卧。顿觉旋风举之空中。倏尔而至。殊不知三十里之遥也。遇宽方集众读经。顾䇿曰。远行劳苦。为众生故。当勿辞劳也。即令䇿升座持祝。宽自讲经。

　　二中年绵竹宋尉。世儒者。颇慢佛。每戏曰。我于佛再赖其力。或诘之则曰。吾家圆阓中。往来者于侧溺不可禁。因书佛字揭墙壁乃止。尝冬月坠水得出。然寒甚且死。求火不时得。会有木佛在堂上。急取烧之以活。宽间致书喻之。语意勤渠。宋用以拭大便曰。世以此道人有灵异。今何如。即粪门裂。终踞厕莫能起。口唱死。连日夕。遽使召宽谢。愿造经像忏悔。满一月竟死。

　　什邡陈氏施园图建寺。宽为区画。断竹标其上曰。此可为佛堂。顿见泉水自标处上涌。命掘之才数尺。于大石下获金瓶。储舍利七粒。宽益拜请。而舍利遂放光。其变化之多。至于满瓶。永徽四年夏六月二十五日。夜沐浴更衣。跏趺坐执炉。趣打钟。钟闻近远。空中有哭声。寺内光明烛天。于是举城奔赴曰。阇梨涅槃矣。示寂于所居之净慧寺。前一月。寺池之红莲开白华。桥三道。其一正直。宽房无故而梁圮。声震一寺。豫章大木流血涧中。砖塔十七层。高数十丈。忽中拆数寸。神人五百从西方来。皆长丈余。服天衣。持香华。擎紫金台迎宽。宽悉遣去。既丧。有双鹅伏灵前。悲鸣飞舞以送。由寺至山二十里。黑云翔空注雨。随棺草木皆靡。境内老幼缟素泣临。尽三岁遗体在山。端坐如生。略无禽兽侵蚀。污秽朽腐之相。民间斋僧供佛。必别设座至今。

　　唐抱玉

　　性高洁。有志行。居京师。与丞相第五琦善。每夜坐室中。辄屏左右。撤镫烛。寂然达旦。人莫知其所为也。或窥之。见云气华彩。从玉口出。默若有所忆诵者。且尝谓沙门大光曰。凡诵佛经。必使其声高放清越。则诸天鬼神倾听。以降福祐。此不易之道也。及终方大暑。而尸久停驻。不小萎变。琦哭甚哀。因以香乳灌玉口中。随有光自口出。磅礴四照。益以为异。时年九十许。

　　唐佛陀波利

　　华言觉护。生罽宾国。忘身阐化。戾止五台。瞻慕灵踪。至于泪泣。见一老翁。作婆罗门语。谓曰师何所求。答以文殊大士垂迹此山。从印土来。志伸敬礼。翁曰。师得无以佛顶尊胜陀罗尼经来耶。此土众生多造罪垢。而出家者流亦然。祝诚灭障秘方。若不持来。虽来何益。纵见文殊亦莫之识。师能还取。即是遍奉众圣。广利群品。报诸佛之恩也。经至之时。弟子当示师文殊所在之处。利闻之喜不自胜。方将雪泣拜谢。略转头顷。顿失老翁利倍加虔恪久之。奉其经来。上诏鸿胪寺典客令杜行顗三藏日照。于内道场翻译。衬利绢三十匹。内并留其经。利泣曰。所以不惮往来者。徒欲以利物也。上悯其志诚。而归其梵本。利访求沙门顺贞。而重译于西明寺。较杜令所译者。小异。利后不知所终。或谓却持梵本。隐山中之金刚窟。今永兴龙首冈有塔存焉。大历中。南岳云峰寺沙门法照。入台礼金刚窟。至夜深。方自克责。投身岩石以死求愿。忽见一僧长七尺许。梵音圆畅。称是佛陀波利。问照曰。师如此得无劳乎。且何所冀。照曰冀见文殊。利使脱履石板上。瞑目顷。已入一院。额云金刚般若寺。字画遒劲。光明夺目。院皆异宝所严。莫能名状。楼观重复。殿宇联比。可二百所。间藏缄秘密诸经。人物魁伟。殆非常所睹也。大圣处位尊特。拥从旁午。宣言慰劳。分茶赋食已。命利引出。照苦乞留。利勉其进修曰。再来可住。照还。着板上所留履。俄失利所在。

　　唐僧伽

　　始不知何从来。龙朔初。隶名山阳龙兴寺。至临淮。得信义坊贺䟦氏所舍地。遂见伽蓝名普照王。初钁土致碑文曰。齐香积寺。又致金像。刻其衣叶文曰。普照王佛。贺䟦氏深已叹异。然殊未有舍宅意。一夕卧其家。或窥见其首足各长于床三尺许。未几。复见作观音形相。别具眼耳口鼻者。凡十一面。于是举族归命。寺以成就。先以古额号香积。景龙二年。诏赴内道场。上御法筵。详问休咎。占对允当。因褒锡其额曰普光王。以避天后讳。故改照字。四年庚戌示疾。诏迁荐福寺安置。三月二日卒。颜貌如生。上惨悴。赐帛三百匹。葬淮水上。上间问万回师曰。彼僧伽何人也。对以观音化身。宋太平兴国间。诏复寺额为普照。其生前灭后。灵应之迹。备载实录。兹不殚纪。贺䟦名玄济。谓亦于道有悟入。弟子慧俨慧岸木叉。

　　唐封干师

　　居天台山国清寺。身长七尺余。剪发齐眉。拥布裘。寒暑不易。日事舂给众。或咨其佛法。则以随时二字对之。间骑一虎往来松径间。夜每唱歌其院达旦。僧俗知敬。久之。示灭于寺。先天中。京兆闾立胤。将之官天台。忽患头疾。庸医莫能效。无何而封干称自天台来谒。且求治其疾。即汲水盈净器噀之。疾良已。胤大喜。因引与坐深语。遍访天台人物之可见者。曰。使君他日。当无忘文殊普贤也。胤诘其为谁。则曰寒山拾得耳。夫二人。素隶国清寺。至则但于国清求之而已。然尤不可以貌得也。胤既视事。因造寺如所约。时寺僧道翘。以知事接待。胤先从问封干师所在处。而虎迹满藏后旧院。见寒拾方共执爨。灶下相顾大噱。胤亟拜之。则咄曰。弥陀不识。礼我何为。又曰。封干饶舌封干饶舌。遂𢹂手竟趋出　寒山子。始不知其何来。貌臞瘁。桦冠木屐。疏布襦裤。隐迹始丰县之寒岩。世因以寒山名之。发言有理趣。辞句俊伟。非学者所企及。闾丘尝躬以汤药衣服遗之。而寒山遽喝岩石使裂。入其中。且入连咄曰。贼贼。又曰。报汝诸人。各自努力。既入而石合无痕罅。闾丘命道翘录其诗。树叶崖石屋壁上得。凡三百余首。集之以传至今云　拾得者。以拾得而名也。昔封干师游赤城。闻儿啼道旁。而抱以归。委灵熠视养焉。稍长。职上堂中圣僧供。顾日坐案上啖其供。复谇骂圣僧小果。或以告灵熠。熠遣上供伽蓝神祠。以屈辱之。而乌鸢啄神祠供。拾得则杖其神曰。汝力不能护所食。而能护伽蓝乎。是夕神见梦于寺僧曰。拾得打我奈何。明日众僧语所梦。人人同。莫不叹异。于是诣县廷投牒言状。县申州。州符寺。宜称贤士。而拾得贤士。由是闻天下。然身未尝去国清。尤友善寒山子。每斋余涤器。则漉蔬滓纳竹筒中。以俟寒山之至。而负以去。或混樵牧放旷自乐。一日僧布萨。忽骑牛闯门入。首座诃之。遂对群牛立阶下。次第以名呼寺僧之已亡者。苟呼一名。则一牛辄应声。过立其侧。尽过其牛乃已。众惭惧。后以闾丘故走避。终不知其所在焉。

　　唐万回

　　虢州阌乡张氏子。幼年气貌昏浊。涎沫涕洟满面。踉蹡狂走。或笑或哭。无常时。邻里群童皆以其不慧而侮辱之。父母以为憾。而回则安之。未尝恤。年十岁。其兄久戍辽阳。绝音好。家为设斋祈福。回忽谓其母曰。兄起居状。极易知耳。母奚庸忧。斋余竟裹饼饵出门去。然莫知其所往也。晚归出其兄书袖中。问所从得不对。及辽阳役罢。兄言回是日至。𢹂饼饵共啖。且急索书告反。终亦不能察其何自也。夫辽虢相去万里。其往反不啻过东西舍。此岂非神通力欤。万回之名。由是始着。而朝野闻之。皆敬异。高宗之季。则天屡召入内。赐锦袍玉带。两宫女左右侍。及绍周历。诏赐号法云公。当是时。大开告密之门。酷吏罗织。群臣之位望高者。靡或脱。博陵崔玄暐之母卢氏。命玄暐邀回问祸福。母泣拜。以金匕箸施。回遽下阶掷匕箸堂屋上。掉臂去。其家意以为不祥。他日使人梯屋取匕箸。因得谶纬书匕箸下。趣焚之。俄而有司果遣胥卒。入其家大索谶纬。尽发瓦无所见乃已。盖酷史投此而欲诬之以罪也。神龙二年。诏剃落。特为开坛受具戒。时韦庶人与朝政。回每谩骂曰。奈何反悖。会将斫尔头去。金城公主。出降吐蕃。驾送至始平崔日。用武平一。宋之问。沈佺期。岑义。薛稷。皆从回以迎驾。立道左。诸公愿求一言。回抚佺期曰。汝真才子。谓平一曰。汝宜名佛童无忧也。目羲稷有不喜之色。上间问回。僧伽何如人。曰观音化身也。睿宗居潜邸。或出游。回则先唱于所至之地曰。天子来也。临淄王尝阶张暐等。谒回。回亟呼杖。遂出暐等。手拽王入。反扃之。而抚王背曰。五十年天子。后即不知也。暐等窃于门外闻之。由是倾戴益谨。道遇大平安乐二公主车骑。辄趋避。连咄曰。血腥血腥。太平请为造宅怀远坊中。独处之自若。景龙二年。示疾。忽大呼求饮乡里水。侍者念。道远不易得。恲𢥏计无所出。回指堂前地曰。此即是矣。于是凿之汲水进。饮尽一器以卒。讣闻。上震悼。诏赠司徒虢国公。图形集贤院。先是贞观间。三藏玄奘法师。游天竺石藏寺。偶阅一房。见胡床锡杖而已。从问其人。居此者今何在。曰在震旦之阌乡。法师归而访之信。法师之将访也。回宿戒其家扫洒。且诱治蔬饭曰。明日有胜客至。法师至。则与语天竺山川之详。回之所举。虽法师。有所未遍历者。事备别传。

　　唐如一

　　开元末。尝典福州钟山。床座俄有僧。疥癞被体。衣服破垢。而脓血虱虮狼藉。见者去之。他僧之与居者。皆相戒不肯亵近。一独抚视加厚。时为浣濯扪拭。又求善药使传治。满夏遂辞去。一问所归地。曰大乘寺东之庵也。一曰。我习知此地。然无所谓庵者。曰公不我信。则他日宜一来。后一果往。则其僧已迎笑户外。楼阁殿堂壮丽。留信宿。其僧送出山。既挥手别。稍回顾。则但丹崖翠壁。老树奇石而已。

　　唐无相

　　新罗国王之子也。开元十六年。泛海舶东至京师。既廷对。诏隶禅定寺。后入蜀之资中。谒智诜禅师。有契悟。先见异僧处寂。知其来厚遇之。且授以则天所赐磨纳九条衣。嘱之曰。幸毋相忘。因遁居溪谷间。每燕坐辄五日。始出定。偶一夕有二黑犊。交角跪床下。稍复移近。忽觉一手毛而甚冷。自相袖入。扪摸至腹。又尝大雪昉霁。二虎饿剧外来。相为循抚。裸卧其前以待啖。虎则遍嗅首足而去。久之。发长衣弊。猎者疑其非人类。将射而复辍。天宝末。以故旧。见上皇行在所。成都县令扬翌以为妖。命吏逮。吏之至者。皆战剽莫能前。大风卒起。沙石穿帘幕。飘掷听事。翌惧扣头悔罪。乃已。檀越四合。于是净众大慈菩提宁国等伽蓝作矣。而独常居净众后院云。寻凿寺前地为小池二。曰左羹右饭也。缺资费则淘浚之。以来供施屡验。树浮图门外。尤峻㧞。植稚柏其下曰。柏齐浮图寺当毁。会昌之变。始信。或有以樵㸑愿役寺中。而不取佣直者。然亦不识其何自而至也。盖相之出家而入中国也。诸兄亦丧逝随尽。国人乃立其弟。其弟常恐相归以废己。使客至成都。狙刺相。一夕樵㸑者。得而杀之。竟遁去。相闻而叹曰。仇对有在。于我乎何累焉。至德元年五月十九日。无疾而终。春秋七十七。塔号东海大师。乾元间。刺史韩汯撰碑。

　　唐慧崇

　　不知何许人也。永泰初。国一祖师。昉入径山。一日禅坐北峰石屏下。见一白衣。称是天目巾子山人。致礼于前曰。彼山之神告我。以长安佛法将有难。遣我救之。若非僧相。不足以增重法门。愿从师剃落。山云。汝有何能而可以救法耶。崇曰。能诵观音俱胝等祝。山因验之。使喝座后石屏。喝之石裂为三。山乃为落发。崇即辞去。游京师止章敬寺。大历三年九月十二日。太清宫道士史华上言。佛力道法。陛下兼爱。而无所优劣。臣愿得与僧之号材术者角。则庶几陛下知祖教之未可等视。而使天下改观幸甚。制可。明日华于东明观。作刀梯级。蹑而升如平地。无小痛楚。僧之会者。皆辟易不敢仰视。时鱼朝恩。尹京师。崇即投牒。愿与角。又明日作梯于所止寺庭。倍其高。而锋刃之利。势不可触。而崇徒跣上下莫之攀附。旁立者为胆掉。且探沸油。餐热铁。禅坐火聚中。于是华辈。相顾骇散。上闻之喜。遣中官传宣召问。师承何人。崇曰。径山高道僧法钦。臣之师也。上慰劳嘉叹。至于再三。赐紫衣。授鸿胪卿。号护国三藏。敕居安国寺。崇一切辞以未受具戒。不敢受。上特令开坛。召十师授戒。方羯磨。忽坛上放光。现白月轮相而隐。上骇异。谥性空大师。

　　唐道晤

　　素隐温州之陶山。不怠进修。人无知者。既示寂。遗体坚完不坏。其弟子辈。因布漆以奉之如生。后五年。忽举右手。如说法传香状。郡以事闻。诏赐紫伽梨。谥实相。至今。郡以雨晹祷。其灵验尤着。

　　唐普满

　　未详何许人。汾晋间。颇彰异迹。世因以强练万回辈视之。建中初。题诗于潞州佛舍中云。此水连泾水。双朱血满川。青牛将赤虎。还号太平年。竟亡去。不知所在。然诗意亦莫有能窥测之者。至朱泚以泾源节度叛。驾幸奉天。四方勤王之兵。转战不已。其弟朱滔佐之。逮兴元元年乙丑。贞元二年丙寅。而后平。乃知此水者泚也。双朱则泚与滔也。青牛则乙丑。赤虎则丙寅。所指晓然。抑何其神也。

　　唐阿足师

　　莫详所出。而多居虢之阌乡。性若不慧者。然言论之发。每先中祸福。人以其有法云公之风。故礼谒者。骈迹接踵。虽檀施山积。而未尝少加顾也。张臻陕之富家。仅一子。形貌寝陋。而资质愚憃。饕餮无厌。父母钟爱之。恣所欲为。至于耗产废业。莫之敢沮。一日过阿足。而语之故。且求所以慈救者。阿足瞑目久之。曰汝冤尚须数年而后已。今吾悯汝勤至。为除之。乃使择日设大斋。会僧俗。河水上盛治饮食。以啖其子。顷之。命壮夫三数辈。捽而投之河水中。其子浮沉再四竟溺。臻旁视愕然。已而其子忽跃身出水上。戟手骂曰。汝于我非父母也。特怨仇耳。我欲报汝。而赖遇圣者以解释之。自此以往。无复他事。言讫而逝。阿足由是名益着。

　　唐开成中。有僧卧病五台。或瞻视之尤勤至。既而其僧病愈。遂与瞻视者别。而谓之曰。我居剑外九陇郡之茶笼山。他日游方。幸相过也。或后入蜀。遍问所谓茶笼。而人无识之者。道逢一童子曰。某固彼山之役也。愿导以往。至则殿塔凌空。房庑填谷。主人迎笑门外。则昔日五台卧病僧也。乃相持叙间阔。及莫。则起谢曰。子以宿缘获一晤语。然非可以住此者。幸勤进修。以证无漏。则奉迎之。日未晚也。因命童子送出。行数步。回顾莽然。一说以瞻视病者。寔悟达国师知玄也。一说以国师治寿藏。可思上人深地理学。卜穴于景丹前峰。其峰连属四起如雉堞。而中则夷旷耆艾。皆以为古之茶笼山云。且圣寺之迹。国师尝着专行也。

　　唐义师

　　盖不可测之人也。贞元初。乞丐吴苑。状貌语言若狂騃错乱。而事多先兆。识者尤敬慕之。一日操斧斤入市中。截居民屋檐。才及数闻。或礼谢曰。弟子藉此生活。愿勿坏也。则顾曰。汝靳惜之耶。投斧斤竟去。是夕市中火。惟截檐屋在。其余皆烬。闻者益奇之。性好止废寺。无冬夏。常聚木佛。积旧幡其上焚之。以代薪樵。时从渔者得鲤鲫。则掷烈焰中。视其跳跃灰尘坌暗。则抚掌大笑。以为乐。食不具匕箸。垢面未尝颒。颒则天辄阴雨弥旬浃。占者每验。将死。先饮灰潘。数十斛。乃坐称佛号。士庶堵观之。如是七日。气始绝。方盛暑。支体舒举。而颜色明润。阇维获舍利。以葬。

　　又京师永寿寺证智师。神异着见。昼则治田于张渎兰若。夜仍归宿寺中。盖兰若。在汉阴之金州。距京师七百里　云又大和初。荐福寺有老僧。与相国韦公处厚游。当大拜。老僧进贺。忽曰大奇相公得如此好灭度。处众皆诋其语非所出。开成中。处厚因奏对。偶疾作僵仆御前。上使贵珰扶出殿门而卒。此其类不尽录。

　　唐些些师

　　本名清。其些者。盖其常所自谓也。德宗时。见之渚宫。衣屦垢弊。状痴憃。游市肆间。善歌河满子。遇长筵广席。为歌之。辄得饮啖。尝有醉伍伯。于涂中辱之。抑令歌。些因以词语。尽讦其平日阴私。人所未闻事。引声宛转。具见恶状。行道聚听如堵。伍伯惭惧。即拜跪悔过焉。贞元初。纵肆殊甚。群小哗逐。庸妄资以笑乐。又一僧绝饮食。中则从檀家乞麻油。啜之而已。然亦无数量。见出以巨器则大喜。当其啜时。所在不一。谓能分身应供云。俗号食油师。

　　唐海云

　　始𢹂弟子守节。游五台。历揽圣迹。遂于南台之侧。峰峦峭拔。林谷深僻之地。居焉。其刻厉清苦。人所不堪。而相从者。舍节之外。殆不可复得。节。高力士子。生长富贵中。而能如此。其操行何如哉。云尝语节曰。吾闻上都有卧轮禅师者。虽云隐晦。而实阐扬曹溪六祖心印。汝往依之。毋自滞。久之轮告节曰。汝师入灭。当趣归。后节遂踵云化风。

　　或曰。云盖普贤化身。与文殊相宾主。而节亦未容以凡陋测也。

　　唐辛七师

　　陕人。其父守陕。有德于其民。遂家焉。七师童孺时。读佛经。辄能识其语之华梵。凡义理皆不待解释而喻。亲丧毁瘠柴立。州故有瓦窑七所。相去稍远。一日大恸。发狂竟遁去。家僮迹其后。见独端坐窑中。身出金色光明。灿然不可正视。家僮惊就问。略无言。惧而徙。窥别窑。则见七师如前状。于是遍窥七窑。皆无小异。未几而传其事者响应。陕人老幼敬之如神。晚剃落而姓名伯仲犹不易。故乡里亦因以呼之。

　　唐和和

　　世莫知其氏族乡里。常居京师之大安国寺。言祸福。辄奇中。诸公贵人。皆敬事之。时寺方营造殿阁。未完就。和冀得资费以助。荣阳郑万钧尚越国公主。无子。夫归迎和供养以请。和遽曰。此易耳。但能以帛三千疋。遗我者。当使公主生二男。万钧闻之。喜甚。即如数施之。殿阁以落成。主亦旋有娠。和谓万钧曰。主所娠天人也。然吾本欲使主率产。而主弱恐莫胜兹。姑先后之。必二年连产二子。于是潜耀晦明。皆主出卒为唐闻人。而和之造诣。又岂可量哉。

　　唐契此

　　未详氏族。天复初。见之明州奉化县。蹙頞皤腹。形裁腲脮。语嘿出处。无常时。每荷一布袋。行市肆中。随所遇。辄乞得醯酱𦵔炙诸可食物。必分少许入袋。余以投诸口。然过门则所货倍售。故市肆之人。争遮挽之。所至不能去。夜宿鹤林寺。晨起曳高齿木屐竖股。卧大桥上。则是日虽雨而晴。系草屦疾走。则是日虽晴而雨。或以此候察之。屡验。一日独立稠众中。或问和尚在此作么。答曰。我待个人子。曰我聻。师探怀中出一橘。其僧拟接。师缩手曰。你不是者个人。或于市井中。成一厕。师立于其前。唱曰。募缘造到。诸人不得于此大小二事。

　　有僧徐行其前。师从后。抚其背。僧回首云。作什么。师展手曰。乞我一文钱。僧曰。道得即与。师放下布袋叉手立。

　　白鹿和尚问。如何是布袋。师放下布袋。叉手立。问如何是布袋下事。师荷布袋便行。既灭。或遇于他州。因书偈托之以寄。其辞曰。弥勒真弥勒。化身千百亿。时时示时人。时人都不识。由是知为慈氏降迹也。

　　唐金和尚

　　姓王氏。西河平遥人。童年依高岩山出家。躯干伟硕。其长一丈。其大十围。言语质野。无文采。而先知灾福。如谶纬。迄终。而乡里至今犹祭礼焉。

　　后唐道贤

　　始以持诵孔雀明王经获征验。后每梦从佛行虚空中。俄顷数百万里。佛辄指其下。以语贤曰。此南印度。此西印度。此摩竭陁国也。此占波国也。此迦湿弥罗等国也。且行且语。喜跃不自胜。及窹顿解五天梵音。悉昙章等。又默受瑜伽灌顶法。往往能斥诸胡之伪。为五天以绐中国者。于是陇坻间。皆禀承秘密。号阿阇梨。长兴四年。上晏驾。少子魏王从厚立。时潞王从珂镇凤翔。至是徙镇河东。王不奉诏。诏西京留守王思同讨之。王婴城固守。思同且克矣。王惧召贤问吉凶状。贤曰。窦八郎知之。可召而问也。窦至。擐甲持戈作迎斗势。已而解甲投戈走。王方出。乘城抚众。贤谓王曰。窦八郎所示。敌降之兆也。王无忧。未几。思同果以士卒自溃乱而败。王因与贤拥兵东入洛即帝位。改元清泰。贤叹曰。国家终为石氏有乎。已兆见于年号。所谓水清石见也。二年诏徙并州帅石敬瑭。帅天平。敬瑭阻兵自固。潜结契丹。长驱入洛。清泰自焚死。石见之验不诬矣。晋兵未入洛。贤卒。窦八郎者。岐之富人也。每荷器鬻水于市。或散发披衣狂走。遇牛驴车则抚掌大笑。言语不常。及死而焚之。则于火聚中。尽化为金色蛱蝶飞去。或揽扑而得之者。可供养以致灵异。

　　石晋怀浚

　　不知何许人。姿性若痴戆。善草书。所至挥染墙壁。乾宁中。见之巴东。言笑动止无常。然所指必神验。故行旅寓公。皆从问吉凶。荆南大校周崇宾谒入。𤀹就书其刺曰。付皇都勘。方朝廷问罪荆南。而崇宾且入贡。遇其兵南府。遂先执之。戮以徇书。押牙孙道能刺曰。付竹林寺。后道能以是年死。而所葬之地。即古竹林寺基也。知州事皇甫铉。则画一荷校者。于女子旁。后铉以娶部民女。焚锢终身。又波斯人穆昭嗣工方药。童子时。偶侍其父诣浚。浚遽画道士提匏壶乘云状。且署其下曰。指挥使高从诲牒衙推。后昭嗣果以医术。有宠于南平王。使脱道士服。辟为其府衙推。久之乃上诗南平王有曰。马头渐入杨州路。亲眷应须洗眼看。高氏卒款附。忽题其所居廷前芭蕉叶曰。今日还业债。州县无更勘。往来见者。始不以介意。未几而身首异处。刺史为踪迹之贼不得。由是知业债语有在也。众共茶毗焉。

　　石晋行遵

　　姓王氏。闽王审知仲子也。后唐庄宗朝。以贡方物。留京师。同光之季。明宗以兵入即位。饥乱仍岁。遵由是剪䰂变服。遁游巴蜀。开运中。寓阆之光国禅院。状貌若七十余。然力殊壮不衰。且能预言灾福。类风角鸟占者。一日偕寺众赴斋李氏。方操匕箸。忽起大呼门外。因谓李氏今夜火。自东南至西北。皆煨烬。宜谨备之。既而果然。他日或问其大呼之故。乃曰适见一茜衣妇人。持炬历火所至地。吾大呼欲以止之耳。

　　尝游赵法曹家园中。指桃树下曰。有如许钱。赵即命掘之。方施畚锸。会重客至。赵遽出迎不暇顾。仆𨽻争取喧哄不能已。所见悉复化为青泥。后终于晋安玉山。

　　晋曹和尚

　　恒阳人也。后忽见于镇州。襦穿屦弊。垢面腻肤。察其语言。后皆验。齐赵之人率敬奉之。安重荣既帅郡。讽吏民上章朝廷。乞为己立碑颂功德。碑且立。曹独指之大笑曰。立不得。立不得。时众相顾失色。或驱使他往。犹走且骂不绝声。后重荣卒以谋逆诛。碑亦寻毁。

　　周僧缄

　　姓王氏。京兆人。少习儒。聦慧有材识。辞章绝群。大中十一年。杜审权下对策及第。乾符中。避巢寇游渚宫。主中令成汭。属汭败。遂剃落。转徙夔峡间。后唐同光三年。居净众寺。与伪蜀进士王处厚会。因自言。生于文宗之太和初。逮今且一百三十余载矣。复谓处厚子名成。身退皆俟。明年忽别去。已而扣关访处厚偕游。故太尉幽公杜琮祠。方坐西庑下。有数人吏服缀行。进拜处厚前。缄曰。就参新官。处厚惶懅不知所为。缄曰。公知泰山举公为司命否。此辈他日公所驱䇿者。又何惧。且府君念公壮志未酬。议必登第。后施行。明年春榜人数已定。既可为公贺。亦可为公吊也。处厚问明年春榜诸人姓名。缄遗之短书曰。必试罢而后坼。及试罢坼。而视其书。仅四句。曰周成同成。二王殊名。王居一焉。百日为程。二王则处厚慎言也。俄而处厚暴卒。计之仅百余日。若是则缄之神明。将盘礴天地而参赞造化。非可以求之世间者也。

　　宋点点师者

　　孟氏。广政中。居功南大邑之灵鹫寺。虽事剃染。然迭宕不羁。与人接有所论议。必再三指点。以核实其事。故俗以名焉。或邀斋酒肉无所问。乡闾亦习以为常。而不加非笑。每日暮自外归。则剩买黄白纸笔墨。置怀袖造。所居阖户寂然。其邻近略未尝闻謦欬声。屋室无四壁。欲诣之者。辄迷失所在。一沙弥尝蹑足匿隐处。观其所为。见秉烛箕踞。陈纸笔墨于前。诋诃良久。既而疾书。大署如断决处置状。稍觉有曹吏狱卒。森列其旁皆诡。形殊服。莫可识。沙弥竦惧而退。且质之弗答。后不知所终。

　　赞曰。

　菩萨化身　　遍恒沙国　　相好光明　　本来具足
　而独敛藏　　示同凡俗　　随类现形　　与为眷属
　意所生处　　靡有迩遐　　山川墙壁　　亦莫间遮
　如春行地　　色聚群葩　　如月临水　　影散众波
　不思议力　　排难殄魔　　此诚般若　　波罗蜜多

　　新修科分六学僧传卷第三十(四明胡公举刊)

　　护境寺先住持观海乐助工食功德专冀冤亲共报恩有齐资普与含灵同超净域者。
