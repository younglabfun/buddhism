卍新纂续藏经第 61 册 No. 1155 净土简要录


　　No. 1155-A 净土简要录序

　　净土之教兴始于典午之世楼烦大士来庐山集群贤以创莲社六时三昧清修净念其往生之迹如青天白日终古不磨厥后仰而则之及其成功者代亦多矣其赫赫然而名落宇宙者在后周则有南岳思在陈则有天台顗在唐则有善导法照少康在宋则有永明寿慈云式长芦赜昭庆常之辈是矣至于贤士大夫如晋之刘程之雷次宗唐之柳宗元白居易宋之杨杰王古马玗陈瓘江公望日休之流从之既勤行之既验各有著述发挥净土之旨以勉其后进故历朝以来净土之作论疏传记山储海积然通都钜郡名山胜刹始能家藏而户蓄故学之者有师而问焉有书而证焉庶不致骛于邪僻缪妄之涂矣今夫穷乡绝岛善友良导之不过片言一字之不违纵有学者无师可问无书可证其不骛于邪僻缪妄之涂者盖几希矣故虽仁人君子念而恤之无能为也今年夏余客穹隆山中海云精舍因𨵃净土诸书以销长日遂将前贤所述赞颂之文䇿励之言以事显理之谈以真破妄之说圆妙明著者咸皆采摭或全其章或略其句仅若干篇萃为一卷名之曰净土简要录录成用镂于板以广其传矣虽然大方之家上达之士岂足收览焉若穷乡绝岛无师可问无书可证者得此观之抑亦可谓少资云尔。

　　洪武十四年龙集辛酉夏五月莲华室主沙门道衍序

　　No. 1155

　　净土简要录

　　吴郡沙门　道衍　编

　　庐山远法师念佛三昧诗序略曰念佛三昧者何思专想寂之谓思专则志一不挠想寂则气虚神朗气虚则智恬其照神朗则无幽不彻斯二乃是自然之玄符会一而致用也是故靖秦间宇而感物通灵御心惟正动而入微此假修以凝神积习以移性犹或若兹况夫尸居坐忘冥怀至极智落宇宙而闇蹈大方者哉(卢山集)。

　　天台智者大师有问诸法体空本来无生平等寂灭今乃舍此求彼生西方弥陀净土岂不乖理或又经云若求净土先净其心心净故即佛土净此云何通答释有二义一者总答二者别答总答者汝若言求生西方弥陀净土则是舍此求彼不中理者汝执住此不求西方则是舍彼着此此还成病不中理也又转计云我亦不求生彼亦不求生此者则断灭见故金刚般若经云须菩提汝若作是念发阿耨菩提心者说诸法断灭相莫作是念何以故发菩提心者于法不说断灭相二别答者夫不生不灭者于生缘中诸法和合不守自性求于生体亦不可得此生生时无所从来故名不生不灭者诸法散时不守自性言我散灭此散灭时去无所至故言不灭非谓因缘生外别有不生不灭亦非不求生净土唤作无生为此中论偈云因缘所生法我说即是空亦名为假名亦名中道义又云诸法不自生亦不从他生不共不无因是故知无生又维摩经云虽知诸佛国及与众生空而常修净土教化诸群生又云譬如有人造立宫室若依空地随意无碍若依虚空终不能成诸佛说法常依二谛不坏假名而说诸法实相智者炽然求生净土达生体不可得即是真无生此谓心净故即佛土净愚者为生所缚闻生即作生解闻无生即作无生解不知生即无生无生即生不达此理横相是非瞋他求生净土几许误哉此则是谤法罪人邪见外道也(十疑论)。

　　问十方诸佛一切净土法性平等功德亦等行者普念一切功德生一切净土今乃偏求一佛净土与平等性乘云何生净土。

　　答一切诸佛土实皆平等但众生根钝浊乱者多若不专系一心一境三昧难成专念阿弥陀佛即是一相三昧以心专至得生彼国如随愿往生经云普广菩萨问佛十方悉有净土世尊何故偏赞西方弥陀净土专遣往生佛告普广阎浮提众生心多浊乱为此偏赞西方一佛净土使诸众生专心一境即易得往生若总念一切佛者念佛境宽则心散漫三昧难成故不得往生又求一佛功德与一切佛功德无异以同一佛法性故为此念阿弥陀佛即念一切佛生一净土即生一切净土故华严经云一切诸佛身即是一佛身一心一智慧力无畏亦然又云譬如净满月普应一切水影像虽无量本月未曾二如是无碍智成就等正觉应现一切刹佛身无有二智者以譬喻得解智者若能达一切月影即一月影一月影即一切月影影影无二故一佛即一切佛一切佛即一佛法身无二故炽然念一佛时即是念一切佛也(十疑论)。

　　问具缚凡夫恶业厚重一切烦恼一毫未断西方净土出过三界具缚凡夫方何得生。

　　答有二种缘一者自力二者他力自力者此世界修道实未得生净土是故璎珞经云始从具缚凡夫未识三宝不知善恶因之与果初发菩提心以信为本住在佛家以戒为本受菩萨戒身身相续戒行不𨷂经一劫二劫三劫始至初发心住如是修行十信十波罗蜜等无量行愿相续无间满一万劫方始至第六正心住若更增进至第七不退住即种性位此约自力卒未得生净土他力者若信阿弥陀佛大悲愿力摄取念佛众生即能发菩提心行念佛三昧厌离三界身起行施戒修福于一一行中回愿生彼弥陀净土乘佛愿力机感相应即得往生是故十住婆娑论云于此世界修道有二种一者难行道二者易行道难行者在于五浊恶世于无量佛时求阿鞞䟦致甚难可得此难无数尘沙说不可尽略述三五一者外道相善乱菩萨法二者无赖恶人破佗胜德三者颠倒善果能坏梵行四者声闻自利障于大慈五者惟有自力无他力持譬如跛人步行一日不过数里极大辛苦谓自力也易行道者谓信佛语教念佛三昧愿生净土乘弥陀佛愿力摄持决定往生不疑也如人水路行藉船力故须臾即至千里谓他力也譬如劣夫从转轮王一日一夜周行四天下非是自力转轮王力也若言有漏凡夫不得生净土者亦可有漏凡夫应不得见佛身然念佛三昧并无漏善根所起有漏凡夫随分得见佛身粗相也菩萨见微细相净土亦尔虽是无漏善根所起有漏凡夫发无上菩提心求生净土常念佛故伏灭烦恼得生净土随分得见粗相菩萨见微妙相此何所疑故华严经说一切诸佛刹平等普严净众生业行异所见各不同即其义也(十疑论)。

　　问西方去此十万亿佛刹凡夫劣弱云何可到又往生论云女人及根缺二乘种不生既有此教当知女人及以诸根缺者定必不得往生。

　　答为对凡夫肉眼生死心量说耳西方去此十万亿佛刹但使众生净土业成者临终在定之心即是净土受生之心动念即是生净土时为此观经云弥陀佛国去此不远又业力不可思议一念即得生彼不须愁远又如人梦身虽在床而心意识遍至他方一切世界如平生不异也生净土亦尔动念即至不须疑也女人及根缺二乘种不生者但论生彼国无女人及无盲聋喑哑人不道此间女人根缺不得生彼若如此说者愚痴全不识经意即如韦提夫人是请生净土主及五百侍女佛授记悉得往生彼国但此处女人及盲聋喑哑人心念弥陀佛悉生彼国已更不受女身而不受根缺身二乘人但回心愿生净土至彼更无二乘执心为此故云女人及根缺二乘种不生非谓此处女人及根缺人不得生也故无量寿经四十八愿云设我得佛十方世界一切女人称我名号厌恶女身舍命之后更受女身者不取正觉况生彼国更受女身根缺者亦尔(十疑论)。

　　有人谓求生净土念佛修观皆是执着取相殊非超越之法今谓佛言不著相者盖令不着我人众生寿者不住所修法相遣荡人法二执即达人法二空何尝以系念进修而为著相乎今谓若修念佛三昧定非著相以佛身无相有何可着夫般若真空元为修六度人令不住相六度不修般若焉用真学道者达修无修了念无念终日修而未始修终日念而未尝念故金刚经云无我人众生寿者修一切善法则得阿耨菩提故知了达之士则何尝不修善耶(灵芝义疏入于于此)。

　　慈恩窥基法师有问其国众生无有众苦但受诸乐如何无众苦耶答其国众生莲华化生无生苦四序不能迁无老苦非分段身无病苦寿命无尽无死苦无父母亲疏无冤憎会苦所欲如意无求不得苦颜貌端严无诸根缺陋苦四时一等无寒暑苦娑婆世界有漏形躯四蛇迫身三龙害命乖张病恼报尽死侵有爱必离无怨不会盖迷至理横受阴缠今兹众人永无此等故云无有众苦岂唯近亡粗苦兼亦妙果非遥(弥陀通赞)。

　　问临终作善便得往生何假预前修诸胜业答人生寿夭难测或即病困昏迷或即非时奄逝既阙生前之善难逃后世之殃预作善缘恐防斯咎。

　　清凉国师云随心念佛诸佛现前既了境唯心了心即佛故随所念无非佛矣何难见哉(华严疏)。

　　释善财初参德云比丘所说二十一念佛门约能念心不出五种一缘境念佛门念真念应若正若依设但称名亦是境故二摄境唯心念佛门即总相唯心是心是佛是心作佛故虽随我心心业多种见佛优劣故三心境俱泯念佛门即前远离念佛门及不可见门之一分及如虚空门四心境无碍念佛门即如初门双照事理存泯无碍故云普照五重重无尽念佛门即称前第十门而观察故如微细等门亦是此中总意念佛之门诸教攸赞理致深远世多共行故略解释无厌繁说。

　　道绰禅师有问何因缘故一念佛力能断一切诸障答如经云譬如有人用狮子筋为琴弦一奏一切余弦悉断若人于菩提心中行念佛三昧一切诸烦恼根皆悉断灭亦如有人取牛羊驴马诸乳置一器中若将狮子乳一渧投之一切诸乳悉化为水若人于菩提心中行念佛三昧一切恶魔诸障直过无难(安乐集)。

　　善导和尚临终正念诀知归子致问于净业和尚曰世之大者莫越生死一息不来乃属后世一念若错便堕轮回小子累蒙开诲念佛往生之法其理虽明又恐病来死至之时心识散乱仍虑家人惑动正念忘失净因伏望重示归迳之方俾脱沉沦之苦师曰奇哉斯问之要也凡人临命终时欲得往生净土者须先准备不得怕死贪生常自思念我现在之身多有众苦不净恶业种种交缠若得舍此秽身即往生净土受无量快乐见佛闻法离苦解脱乃是称意之事如脱臭敝之衣得着珍御之服放下身心莫生贪着才有病患莫论轻重便念无常一心待死须嘱家人看病人往来揖问人凡来我前但为我念佛不得说眼前杂间之事家缘长短之事亦不须软语安慰咒愿安乐之词此皆是虚华不实殃及之语及至病重命将不久之时家人亲属不得来前垂泪哭泣发嗟叹懊恼之声惑乱心神失其正念但教记取阿弥陀佛一时高声为我念佛守令气绝待气尽了方可哀哭更或有明解净土之人频来䇿励其理最佳若如此者千万往生必无疑虑也此是端的要急之旨当信而行问求医服药应不用耶答此但论用心矣其药医疗不妨自求然药只能医病岂能医命耶命若垂尽药岂奈何问神祇祸福求祷如何答人命长短生下已定何假鬼神延之耶世人迷惑变更求邪杀害众生祭祀神鬼但增罪业倍结冤仇变损寿矣大命若尽小鬼奈何空自慞惶必无所济切宜谨之当以此文帖安堂前吃食之处及来往要路之间令时时见之常记于心免见临危忘失问平生不曾念佛者还用得否答此法僧人俗人不念佛人用之皆得往生决无疑矣余多见世人于平常时念佛礼拜发愿往生及到病患临终但只怕死都不见言此事直待形消气绝识投冥界方始十念譬如贼去关门济何事耶而况死门事大须自着便宜一念蹉跎历劫受苦谁人相代思之思之(见乐邦文类)。

　　问何故不令作观直遣专称名号者有何意耶答众生障重境细心粗识飏神飞观难成就是以大圣悲怜直劝专称名字正由称名易故相续即生若能如上念念想续毕命为期者十即十生百即百生何以故无外杂缘得正念故与佛本愿相应故不违教故顺佛语故若舍专念修杂业者百中希得一二千中希得三四何以故乃为杂缘乱动失正念故与佛本愿不相应故与教相违故不顺佛语故系念不相续故心不相续念报佛恩故虽作业行常与名利相应故乐近杂缘自障障他往生正行故比见诸方道俗解行不同专杂有异但使专意作者十即十生修杂不至心者千中无一仰愿一切往生人等善自思量己能今身愿生彼国者行住坐卧必须励心克己昼夜莫废毕命为期上在一形似如少苦前念命终后念即生长时永劫常受无为法乐乃至成佛不迳生死岂不快哉。

　　释三种心身礼拜彼佛口称扬彼佛意观察彼佛三业真实故名至诚心以真实信心信知自身具足烦恼流转三界信知弥陀本愿称名下至十声得生乃至一念无有疑心故名深心凡所作为一切善根悉皆回愿往生故名回向发愿心具此三心必得生也若少一心即不得生(观经疏)。

　　若人欲速得往生应起无间修所谓恭敬礼拜称名赞叹忆念观察回向发愿心心相续不以余业相间故曰无间修又若贪嗔痴来间者但随犯随忏不令隔念隔日隔时常使清净亦名无间修若能毕命誓不中止决定往生(大藏集诸经礼忏仪)。

　　永明智觉禅师有问一生习恶积累因深如何临终十念顿遣答那先经云国王问那先沙门言人在世间作恶至百岁临终特念佛死后得生佛国我不信是语那先言如持百枚大石置船上因船故不没人虽有本恶一时念佛不入泥犁中其小石没者如人作恶不知念佛便入泥犁中又智论问云临死时少许时心云何能胜终身行力答是心虽时顷少而心力猛利如火如毒虽少能作大事是垂死时心决定勇健故胜百岁行力是后心名为大心及诸根事急故如人入阵不惜身命名为健故知善恶无定因缘体空迹有升沉事分优劣真金一两胜百两之叠华爝火微光爇万仞之𧂐屮(万善同归集)。

　　问心外无法佛不去来何有见佛及来迎之事答惟心念佛以惟心观遍该万法既了境惟心了心即佛教随所念无非佛矣般舟经云如人梦见七宝亲属欢喜觉已追念不知在何处如是念佛此喻惟心所作即有而空故无来去又如幻非实则心佛两亡而不无幻相则不坏心佛空有无碍即无去来不妨普见见即无见常契中道是以佛实不来心亦不去感应道交唯心自见如造罪众生感地狱相唯识论云一切如地狱同见狱卒等能为逼害事故皆是罪人恶业心现并无心外实有铜狗铁蛇等事世间一切事法亦复如是然则遮那佛土匪局东西若正解了然习累俱殄理量双观。

　　问观经明十六观门皆是摄心修定观佛相好谛了圆明方阶净域如何散心而能化往答九品经文自有升降上下该摄不出二心一定心如修定习观上品往生二专心但念名号众善资熏回向发愿得成末品仍须一生归命尽报精修坐卧之间常面西向当行道礼敬之际念佛发愿之时恳苦翘诚无诸异念如就刑戮若在狴牢怨贼所追水火所逼一心求救愿脱苦轮速证无生广度含识绍隆三宝誓报四恩如斯至诚必不虚弃如或言行不称信力轻微无念念相续之心有数数间断之意恃此懈怠临终望生但为业障所遮恐难值其善友风火逼迫正念不成何以故如今是因临终是果应须因实果则不虚声和则响顺形直则影端故也如要临终十念成就但预辨津梁合集功德回向此时念念不亏即无虑矣夫善恶二轮苦乐二报皆三业所造四缘所生六因所成五果所摄若一念心嗔恚邪淫即地狱业悭贪不实即饿鬼业愚痴闇蔽即畜生业我慢贡高即修罗业坚持五戒即人业精修十善即天业证悟人空即声闻业知缘性离即缘觉业六度齐修即菩萨业真慈平等即佛业若心净即香台宝树净刹化生心垢即丘陵坑坎秽土禀质皆是等伦之果能感增上之缘是以离自心源更无别体维摩经云欲得净土但净其心随其心净即佛土净又经云心垢故众生垢心净故众生净华严经云譬如心王宝随心见众色众生心净故得见清净刹大集经云欲净汝界但净汝心故知一切归心万法由我欲得净果但行净因如水性趣下火性腾上势数如是何足疑焉。

　　又曰但发心者决定得生秪虑信不坚牢前后间断耳(神栖安养［贼住］)。

　　四明法智法师答杨文公请住世书略曰若求生安养即于薄地能藉胜缘才获往生永无退转闻慈利益得不忻求乃用一心三观为舟航复以六时五悔为橹棹求往惟心之净土愿见本性之弥陀然后运同体之大悲度法界之含识顺佛权巧求生乐邦所言傥存忻厌即起爱憎既萌取舍之心乃生能所之见者起过之相诚如所言立德之缘今当略说盖以忻厌取舍善能起过成功故马鸣立为始觉之基智者称为净土之渐维摩以见爱为侍者文殊以贪恚为功能斯皆用之在人乘之有法且众生旷劫住此娑婆贪于粗弊色声著于下劣依正既无厌离之念但增系缚之缘纵有熏修鲜有事遂以此土法多障致道行难成故涅槃经云得人身者如爪上土失人身者如大地土是故诸佛愍此众生以愿行功取清净土令起忻慕作受生因以苦切言说垢秽相令其厌恶成出离心若非此心不成始行故非厌离舍此无由不起忻求生彼无分(教行录)。

　　慈云式法师往生略传序略曰念佛功德比余善根优劣之相者经云若人以四事极好之物供养三千大千世界满中阿罗汉辟支圣人所得福德不如有人一合掌一称南无佛陀如彼大千圣福假使百分千分百千亿分算数譬喻皆所不及一称佛名者功德无量一称佛名功德尚尔况复十念佛者况复一日一月一年一生念阿弥陀佛者所得功德耶复次应知念佛之人现世安稳众圣守护离诸灾厄且近校量今时风俗竞祭鬼神求其福庆望得安稳信邪杀命造罪结冤必无福庆而可利人虚招来生地狱罪报易曰积不善之家必有余殃杀生害命祖承祭法非一朝一夕岂非积不善耶殃咎何疑也又鬼有邪力事之既久物党方类死堕其中世其迷哉且三界大师万德慈父归之者罪灭尚之者福生诸经具说若能暂归三宝受持一佛名者现世当获十种胜利一者昼夜常得诸天大力神将并诸眷属隐形守护二者常得二十五大菩萨如观世音等及一切菩萨当随守护三者常为诸佛昼夜护念阿弥陀佛常放光明摄受此人四者一切恶鬼若夜叉罗刹皆不能害一切毒蛇毒龙毒药悉不能中五者一切火难水难冤贼刀箭牢狱杻械横死枉死悉皆不受六者先所作罪皆悉消灭所杀冤命彼蒙解脱更无执对七者夜梦正直或复梦见阿弥陀佛胜妙色像八者心常欢喜颜色光泽气力充盛所作吉利九者常为一切世间人民恭敬供养欢喜礼拜犹如敬佛十者命终之时心无怖畏正念欢喜现前得见阿弥陀佛及诸圣众持金莲台接引往生西方净土尽未来际受胜妙乐诸有智人请观念佛所获现世福利功德岂同世人祠祀之法现无福利未来受苦耶(金园集)。

　　晨朝十念法修净业者须每日清晨服饰已后面西正立念掌连声称阿弥陀佛尽气为一念如是十气名为十念但随气长短不限佛数惟长惟久气极为度其佛声不高不低不缓不急调停得中如此十气连属不断意在令心不散专精为功故名此为十念者显是籍气束心也尽此一生不得一日暂废唯将不废自要其心必生彼国作此念已发愿回向。

　　大觉世尊以四种法度诸众生一者示现相好令观察者发菩提心二者示现说法令得闻者闻悟入道三者示现化事令见闻者获诸法利四者名号流布十方令其闻者执持系念罪灭善生而得度脱今言念佛者或专缘三十二相系心得定开目闭目常得见佛或但称名号执持不散亦于现身而得见佛此间现见多是称佛名号为上如怀感法师一向称阿弥陀佛名号而得三昧现前见佛故今普示称佛之法必须制心不令散乱念念相续系缘名号口中声声唤阿弥陀佛以心缘历字字分明使心口相系若百声若千声若万声若一日若二日若七日等但是称佛名时无管多少并须一心一意心口相续如此方得一念灭八十亿劫生死之罪若不然者灭罪良难若恐心散须高声疾唤心则易定三昧易成故感法师决疑论中引大集日藏经云小念见小佛大念见大佛论释曰大念者大声称佛也小念者小声称佛也斯则圣教有何惑哉明佛乘圆教此教诠旨圆融因果顿足佛法之妙过此以往不知所裁也经曰十方谛求更无余乘唯一佛乘斯之谓欤是则大乘中大乘了义中了义十方净秽卷怀同在刹那一念色心罗列遍收于法界并天真本具非缘起新成一念既然一尘亦尔故能一一尘中一切刹一一心中一切心一一心尘复互周重重无尽无障碍一时顿现非隐显一切圆成无胜劣若神珠之顿含众宝犹帝网之交映千光我心既然生佛体等如此则方了回神亿刹实生乎自己心中孕质九莲岂逃乎刹那际内其或事理攸隔净秽相妨安令五逆凡夫十念便登于宝土二乘贤辈回心即达于金池也哉(往生净土决疑门)。

　　孤山智圆法师曰夫求生净土是假佗力弥陀愿摄释迦劝赞诸佛护念三者备矣苟有信心往生甚易如度大海既得巨航仍有良导加以便风必能速到彼岸也若其不肯登舟迟留恶国者谁之过欤(西资钞)观世人为善心轻为恶心重何以得生净土请以现事验之对佛像则不如接大宾之恭谨学经法则不如求财利之勤劬毁他则气粗言滑赞彼则气缓语涩或以我恶之则覆善扬恶我好之则掩短美长或为积恶怒他私说或作微善恨人不知于恶事则阴费千金亦能缄口施善人则方营一食便自矜功凡此用心方沉恶趣欲以少善而求生净土者难乎哉弥陀经疏序略曰吾佛大圣人得明静之一者也乃假道于智托宿于悲将欲驱群迷使复其本于是乎无身而示身无土而示土延其寿净其土俾其忻促其寿秽其土俾其厌既忻且厌则渐诱之䇿行矣是故释迦现有量而取秽土非欲其厌耶弥陀现无量而取净土非欲其忻乎此则遣之彼则摄之使其复本而达性耳故净名曰随所谓伏众生而取佛土者其是之谓乎乎虽宝楼金池为悦目之玩而非惑荡色而能远唯心之境矣虽风树鸟声有入耳之娱而非惉懘之音而能念三宝有归矣夫如是则复乎明静之体者如转掌耳故经云众生生者皆是阿鞞䟦致是也(闲居编)。

　　寂照法师有问见性悟道便超生死何用念佛求生耶答通昧它心圣凡安测除非遍知授记应难真修行人自当审察诸仁者汝观自己见性悟道得入师位能如马鸣龙树否得大三昧能如南岳智者否宗说俱通能如忠国师寿禅师否此等诸师皆明垂言教深切劝往他岂误人乎况佛金口赞叹丁宁昔贤恭禀佛诲定不谬也又当自度命终得去住自在否无始恶业不现前否舍此报身定脱轮回否三涂险道中出没自由否天上人间十方世界托生无碍否若也了了自信得及何幸如之其或未然窃勿贡高不修净土(见直指决疑集)。

　　问六祖坛经云凡愚不了自性不识身中净土东方愿西悟底人在处一种志公云智者知是自性愚人爱往西方若此道果是真正何故二大士排遣答佛说法有隐显教有权实人根有利钝宗师有抑扬譬如受病不同处方亦异今有病暍发黄方大狂乱医者必以寒药治之岂可却赞乳石桂附有除寒起废之功耶有偏见人闻寒药有治热之功遂云乳石桂附永不可用岂不谬哉达磨单传心印志公方赞大乘当时人尚未信岂可又却教念佛求生净土圆机达士固自无疑求法初心定生犹豫俱绝意忘言融通了解自无矛盾也。

　　净觉岳法师曰所言极乐为权权必对实也请试陈之为以小乘是权大乘是实耶为以有法是权无法是实耶若谓小乘是权者且声闻经中曾无一言劝赞往生十方净土故迦叶云但念空无相无作于菩萨法游戏神通净佛国土成就众生心不喜乐若谓有法是权者何但极乐是权至于泥洹皆是权耳故须菩提云若有法胜于涅槃我亦说为如幻如梦由是言之忻泥洹而厌极乐亦犹逃岸赴壑但不免于害也又若谓吾不取极乐亦不着泥洹旷然无朕不可疑议若尔则灭后无生何殊外道断灭之见复有说云吾灭度后十方世界皆是我身何必定生西方极乐若尔则便同圣人普现色像尚未证谓证大妄语罪其谁当之(义学编)。

　　又曰佛言末世法灭之后特留无量寿经百年住世接引众生以此证之如何芥视往生之人蓁塞极乐之路所损至大可不谨乎复引大珠和尚云舍垢取净是生死之业庞居士云若舍烦恼入菩提不知何方有佛土以此句偈轻蔑净土者固未可也且不垢不净之言即心即佛之义凡禀释教者孰不知之安以真如平等之谈便废因缘修证之法六住大士尚存分段之生四果真人亦有变易之死云何俎落永谓泥洹须知菩萨未住妙觉已还常以空心遍修万行终日观佛无佛可观历劫度生无生可度暂趣于空华净土权依于幻化弥陀破昨梦之尘劳入干城之地位乃至成佛虽自行冥寂而利他宛然故喻之以明鉴之身现之以随类之像世人弗询大义惟欣顿悟直入无生而不思永嘉一宿觉云若实无生无不生既豁达而不取空恐莽荡而招祸此类乎越中习射不逾数步之间陇西学游翻没洄波之内如斯知识未可参寻。

　　樝庵严法师曰净土非难易难易在人难者疑情咫尺万里易者信心万里咫尺(净土修因或对)。

　　或问曰多见人发愿愿命终时待佛接引超生净土若佛接引岂不是魔余谓世人发狂愿耳对曰魔非无也若谓发愿求生净土承佛接引必是魔者则佛误人生魔宫矣普贤教人发愿云愿我临欲命终时面见彼佛阿弥陀龙树菩萨历代圣贤著述岂俱令人发狂愿生魔宫耶子作此说断佛种子非魔是何(净土魔佛或对)。

　　灵芝照律师曰阿弥陀经念佛示期限一日七日随人要约理必依承大本观经则无日限下至十念皆得往生故修净业者先须敛念面向西方合掌正身遥想彼佛现坐道场依正庄严光明相好自慨此身久沉苦海漂流生死孤露无依譬如婴儿堕在坑阱叫呼父母急救危亡一志依投恳求脱免声声相续念念不移虽后理事行殊定散心异皆成净业尽得往生不然则无记妄缘定成虚福耳(弥陀疏)。

　　问观经云是心作佛是心是佛心既是佛何须念他佛耶答秪由心本是佛故今专念彼佛梵网戒云常须自知我是未成之佛诸佛是已成之佛汝心佛者未成佛也弥陀佛者已成佛也未成之佛久沉欲海具足烦恼杳无出期已成之佛久证菩提具足威神能为物护是故诸经劝令念佛即是己未成佛求他已成佛而为救护耳是故众生若不念佛圣凡永隔父子乖离长处轮回去佛远矣。

　　薄地凡夫业惑缠缚流转五道百千万劫忽闻净土志愿求生一日称名即超彼国诸佛护念直趣菩提可谓万劫难逢千生一遇誓从今日终尽未来在处赞扬多方劝诱所感身土所化机缘与阿弥陀佛等无有异此心罔极惟佛证知。

　　长芦赜禅师曰此方之人无不厌俗舍之喧烦慕兰若之寂静故有舍家出家则殷勤赞叹而娑婆众苦何止俗舍之喧烦极乐优游岂直兰若之寂静知出家为美而不愿往生其惑一也万里辛勤远求知识者尽以发明大事决择死生而弥陀世尊色心业胜愿力洪深一演圆音无不明契愿参知识而不欲见佛其惑二也丛林广众皆乐栖迟少众道场不欲依附而极乐世界一生补处其数甚多诸上善人俱会一处既欲亲近丛林而不慕清净海众其惑三也此方之人上寿不过百岁而童痴老耄疾病相仍昏沉睡眠常居太平菩萨犹昏隔阴声闻尚昧出胎则释璧寸阴十丧其九而未登不退可谓寒心西方之人寿命无量一托莲苞更无死苦相续无间直至菩提所以便获阿惟越致佛阶决定可期流转娑婆促景而迷于净土长年其惑四也若乃位居不退果证无生在欲无欲居尘不尘方能兴无缘慈运同体悲回入尘劳和光五浊其有浅闻单惠或与少善相应便谓永出四流高超十地诋诃净土耽恋娑婆掩目空归宛然流浪并肩牛马接武泥犁不知自是何人拟比大权菩萨其惑五也故经云应当发愿愿生彼国则不信诸佛诚言不愿生净土岂不甚迷哉(苇江集)父母信知念佛莲华种植时也一心念佛莲华出水时也孝子察其往生时至预以父母平生众善聚为一疏时时读之令生欢喜又请父母坐卧向西不忘净土设弥陀像然香鸣磬念佛不绝舍报之时更须用意无以哀哭失其正念父母得生净土受诸快乐岂不嘉哉平生孝养正在此时寄语孝子顺孙无忘此事。

　　念佛不碍参禅参禅不碍念佛法虽二门理同一致上智之人凡所运为不着二谛下智之人各立一边故不和合多起纷争故参禅人破念佛念佛人破参禅皆因执实谤权执权谤实二皆道果未成地狱先辨须知根器深浅各得所宜譬如营田人岂能开库开库人安可营田若教营田人开库如跛足者登山若教开库人营田似压良人为贱终无所合也不若营田者且自营田开库者且自开库各随所好皆得如心是故念佛参禅各求宗旨溪山虽异云月是同可谓处处绿杨堪系马家家门户透长安。

　　惠觉玉法师曰或言净土乃圣人之权方所以接钝根化凡器也苟能一超直入如来地何藉于他力乎对曰佛世文殊普贤灭后马鸣龙树此土智者智觉皆愿生净土应尽是钝根乎释迦劝父王净饭并六万释种亦愿生净土应尽是凡器乎此等圣贤应皆不逮今人之利根胜器乎况若以此为权指何为实权实之判非止一途自非教眼了焉何以甄别咨尔有识当信佛言招报非轻切勿容易(见乐邦文类)。

　　死心新禅师曰参禅人最好念佛根机或钝恐今生未能大悟且假弥陀愿力接引往生如受荫宦不愁落第爵禄现成有一等人说道我心好便是不用念佛我且问你好心在何处赞汝则喜骂汝则嗔此等邪见惑乱世人奉劝诸人十二时中不间公私干辨近宾接客忙中取静闹里偷闲记取念阿弥陀佛或百声千声万声以为日课毕世受持即生彼国不信佛言何言可信不生净土何土可生若不猛省波波役成得甚摩边事(劝修净土文)。

　　文法师曰凡修净土行者须善发心若为自己厌五浊忻九品则违菩提心是声闻行不应发也若为众生起大悲心求往彼国希速成就道力神通遍历十方救度一切令共成佛道者则顺菩提心是菩萨行应当发也(净行法门)。

　　忏悔如勤磨古镜旋消历代之昏尘念佛如私遇明君顿获他时之征拔春夏秋冬之内行住坐卧之间勤思净土庄严常忆阿弥陀佛如是则念佛三昧现前。

　　草堂飞锡禅师曰浴大海者已用于百川之水念佛名者必成就于三昧亦犹清珠下于浊水浊水不得不清佛想投于乱心乱心不得不佛既契之后心佛双亡心佛既亡则万缘万境无非三昧矣(宝王论)。

　　世之人多以宝玉水精金刚菩提木槵为数珠吾则以出入息为数珠称佛名号随之于息有大恃怙安惧一息不还属后世者哉余行住坐卧常用此珠纵令昏𥧌含佛而𥨊觉即续之必于梦中得见彼佛如钻燧烟飞火之前相梦之不已三昧成焉面睹玉毫亲蒙授记则万无一失也。

　　真歇了禅师曰洞下一派皆务密修其故何哉良以念佛法门径路修行正按大藏接上根器旁引中下之机经曰若人闻说阿弥陀佛执持名号若一日至七日一心不乱即得往生极乐国土若是上根之士向这里一提提起一觑觑破阿弥陀佛是何面自彼何境界岂不一超直入如来地中下之根全凭信愿系念即生故一心不乱之说兼含二意曰理一心曰事一心若事一心乃是第一义谛人皆可以行之即楞严经忆佛念佛现前当来必定见佛不假方便自得心开连摄中下二机之义也即一忆念如龙得水似虎靠山若理一心亦非他法直将阿弥陀佛四字做固话头二六时中自晨朝十念之顷直下提撕不以有心念不以无心念不以非有非无心念不以亦有亦无心念前后际断一念不生不涉阶梯顿超佛地所以行海　尽普贤愿见弥陀佛国虽空维摩专修净土信知乃佛乃祖在教在禅皆修净业同归一源入得此门无量法门悉皆能入(净土说)。

　　问既是人人本具唯心净土本性弥陀何不直下承当反求十万亿国之外乎对曰若会得唯心净土本性弥陀何惮十万亿国之程河沙国土亦未为远岂不闻普贤菩萨于一毛孔中举一步已过不可说世界毛孔不狭世界不广李长者云无边刹海自他不隔于毫端十世古今始终不离于当念故弥陀世尊直示心中之一佛耳若指心之全体不值唯心净土唯心地狱唯心六道所由生也楞严经云十方虚空生汝心内犹如片云点大清里又云空生大觉中如海一沤发大哉心乎何法不具然心佛及众生是三无差别祖师悟处不落思量宁容拟议如上分别大似刻舟求剑剑去久矣。

　　问既是圆融法界如何空指西方对曰只为法界圆融故法法不离本位也极乐遍在一切处乃举一全收也如帝释殿千珠宝网千珠光影咸入一珠一珠光影遍入千珠虽珠珠互遍此珠不可为彼彼珠不可为此参而不杂离亦不分一一遍彰亦无所在弥陀净土即千珠之一千万佛国一佛国土各千珠之一至若三乘人天下至地狱饿鬼一一无非千珠之一圣人善巧方便专念阿弥陀佛乃千珠直指一珠见一佛即见十方诸佛亦见法界众生微尘刹海十世古今一印顿圆无余法矣。

　　清照亨律师因胡宣义病谤之曰吾平生与宣义相善未曾语及末后一着大事岂可不知安身立命之处乎宣义曰心净则土净也师曰宣义十二时中曾有杂念染污否曰既处世间宁免杂念师曰若如此又安能心净土净耶(胡宣义传)。

　　天衣怀禅师问学者曰若言舍秽取净厌此忻彼则取舍之情乃是众生妄想若言无净土则违佛语夫修净土者当如何修复自答曰生则决定生去则实不去(见讷师惟心净土文)。

　　桐江瑛法师有辨横竖二出曰竖出者声闻修四谛缘觉修十二因缘菩萨修六度万行此涉他位譬如及第须自有才学又如历任转官须有功效横出者念佛求生净土譬如荫叙功由祖父它力不闻学业有无又如覃恩普转功由国王不论历任浅深于横出中有定散二善故善导和尚立专杂二修文见于前依此而行无不验者(见乐邦文类)。

　　山堂伦法师曰诸大乘经劝生净土因通二种一定二散定谓即心观佛想彼西方依正主伴唯心本具我心空故如来本空我心假故如来宛尔我心中故如来绝待或想莲华开合我居其中合表即空开表即假四微体同即表中道故经云诸佛如来是法界身入一切众生心想中是故汝等心想佛时是心即是三十二相八十随形好是心作佛是心是佛此乃如来亲示唯心三昧圆常观体了彼净土生佛依正色心悉我自心性具功德即境为观心外无佛性外无土观之不已证无生忍二者散善用纯实心信有西方一心不乱系念弥陀一日七日声声不绝念念无间经云执持名号一日七日一心不乱其人命终阿弥陀佛与诸圣众现在其前然事想彼国但无三观名散善耳故三种净业回向愿生咸登极乐吾祖智者云根有利钝行有定散观佛三昧名定修余善业说以为散散善力微不能灭除五逆此经明观故得往生是知若定若散或钝或利皆净土因咸趣无生永无退转矣(念佛修心术)。

　　思梵讲主有问般舟经中令念念想阿弥陀佛此则心有想也而经后乃云心有想则痴无想即涅槃前后相违何耶答曰彼经初明观想弥陀不可无念后约三昧功成见十方佛住立空中此时当了我心佛心同一真性不可思议故云有想则痴无想即涅槃非谓从初不得观想也又复无念无生之智佛地方成今人未入未入观行之门便说无生无念岂知马鸣所教从念至于无念从说至于无说文殊般若经云如人学射久习乃巧后虽无心箭发皆中若人欲入一行三昧专称名字念念相续即于念中见十方佛是知以念止念以言遣言皆佛祖修行之正辙也(会宗集)。

　　海惠禅师一日有学人问曰愿生净土未审实有净土否师曰经云欲得净土当净其心随其心净即佛土净若心清净所在之处皆为净土譬如生在国王家决定绍王基业发心向佛道是生净佛国其心若不净在所生处皆是秽土净秽在心不在国土也(传灯录)。

　　圆辨法师曰唯心净土一而已矣良由弥陀悟我心之宝刹我心具弥陀之乐邦虽远而近不离一念虽近而远过十万亿刹譬如青天皓月影临众水水不上升月不下降水月一际自然照映者也(宝珠集)。

　　寂室曰游心禅定悟性宗人示以净土必曰净土唯心我心既净则国土净何用别求生处今复问之且净名经中如来以足指按地见娑婆悉皆严净而众会不见唯螺髻梵王得知今之修禅者能如梵王所见清净土否况汝所居卑室陋屋必羡之以大厦高堂脱粟藜羹必羡之以珍羞甘美弊袍短褐必羡之以纬罗轻縠若云心净则不消如上分别也况当老病死苦世间远情之时颜色与未悟者同则是口唱心净土净之言身被秽土苦恼之缚其自欺之甚也不然应须信教仰理于净土一门择善从而修之(见乐邦文类)。

　　世人修行净业勿得言我今忙迫且得待闲暇我今乏且待富足我今少壮且待老时若己分定常忙分定贫乏分定夭折即于净业无缘修习忽尔丧亡虽悔何及是故奉劝诸人宜于即今安健之日努力修之。

　　世人但知生时将养此身营求资给而不思舍此身已神识不灭若无善因则沦坠苦涂何为生时爱惜此身死后其心亦是汝者而不思救度何也又世人专为妻子男女奴婢眷属广营衣食无有少怠而不思命终之时妻子男女等虽爱彻骨髓不能相救唯当独往今劝世人不当以养生故而忘畏死不当以为他故而忘自为。

　　杨次公天台十疑论序略曰爱不重不生婆娑念不一不生极乐娑婆秽土也极乐净土也娑婆之寿有量彼土寿则无量矣娑婆备诸苦彼土则安养无苦矣娑婆随业轮转生死彼土一往则永证无生法忍若愿度生则任意自在不为诸业转矣其净秽寿量苦乐生死如是差别而众生乃冥然不知可不哀哉(无为集)。

　　又曰夫弥陀光明遍照法界念佛众生摄取不舍圣凡一体机感相应诸佛心内众生尘尘极乐众生心中净土念念弥陀吾以是观之智慧者易生能断疑故禅定者易生不散乱故持戒者易生远诸染故布施者易生不我有故忍辱者易生不嗔恚故精进者易生不退转故不造善不作恶者易生念纯一故诸恶已作业报已现者易生实惭惧故虽有众善若无诚信心无深心无回向发愿心者则不得上上品生矣噫弥陀甚易持净土甚易往众生不能持不能往佛如众生何夫造恶业入苦趣念弥陀生极乐二者皆佛言也世人忧堕地狱而疑往生者不亦惑哉。

　　直指净土决疑集序略曰大愿圣人从净土来来实无来深心凡夫往净土去去实无去彼不来此此不往彼而其圣凡会遇而得交际者何也弥陀光明如大圆月遍照十方水清而静则月现全体月非趣水而遽来水浊而动则月无定光月非舍水而遽去在水则有清浊动静在月则无取舍去来故华严解脱长者云知一切佛犹如影像自心如水彼诸如来不来至此我不往彼我若欲见安乐世界阿弥陀如来随意即见是知众生注念定见弥陀弥陀来迎极乐不远乃称性实言非权教也。

　　又曰世有善士发三种不信心不求生者尤可嗟惜一曰吾当超佛越祖净土不足生也二曰处处皆净土西方不必生也三曰极乐圣域我辈凡夫不能生也夫行海无尽普贤愿见弥陀佛国虽空维摩常修净土十方如来有广舌之赞十方菩萨有同往之心试自忖量孰与诸圣谓不足生者何其自欺哉至如龙猛祖师也楞伽经有预记之文天亲教宗也无量论有求生之偈慈恩通赞首称十胜智者拆理明辨十疑彼皆上哲精进往生谓不必生者何其自慢哉火车可灭舟石不沉现华报者莫甚于张馗十念而超胜处入地狱者莫速于雄俊再苏而证妙因世人愆尤未必若此谓不能生者何其自弃哉自欺自慢自弃己灵流入轮回是谁之咎。

　　陈翁与明智法师论台宗三千法其间示唯心净土之义曰一念心起三千性相一时起一念心灭三千性相一时灭念外无一毫法可得法外无一毫念可得此方本性不迁之法中理圆明之体以如理为命其寿无量非报得命根亦无连持本无名字而不拒诸名名其土曰极乐名其身曰阿弥陀身土交参融乎一妙所能说法之音不离彼土而广长舌相具足周遍其具如是是体具乎是佛具乎是众生具虚乎若有能知彼具之乐者其有不愿往生者乎向实际之中要在不往而往于方便之内何妨去已还来机熟感深足须成办。

　　了斋集曰晁说之答赵子和书略有生有死而凡圣殊有凡有圣而身土异有身则有土有土则有身孰秽孰净可不辨之耶我释迦牟尼佛与阿弥陀佛悯此众生乃同一愿力于无量无边法门之外建立此一法门释迦宾之也弥陀主之也释迦生之也弥陀家之也释迦于病药之也弥陀使之终身不病也释迦之土犹逆旅也弥陀之土犹乡闾也自西竺以望安乐国与吾震旦之望安乐国一也(见乐邦文类)。

　　江公望曰利根之人念念不生心心无所六根杳寂诸识消落法法全真门门绝待瞥尔遂成真如实观初机后学唯除宾客寒温时大小便利时可暂停念如或未免荤茹睡卧未至昏瞑乃至营办家事种种作务自不用舍亦自不相妨碍心口念念声声称诵圣号更有甚邪思恶虑敢萠于心自然纯一无杂若能都摄六根净念相继不过旬月便成三昧所谓是心作佛是心是佛上根大器一念直超平展之流善观方便(念佛方便文)。

　　黄钺曰古人以惧心怵迫发矢入石怒气激烈刺山飞泉诚一由中无情能感况于裂除疑网凝结信根念佛三昧精进不变净土虽远决定得生(刻十疑论跋)。

　　王日休曰参禅大悟遂脱生死轮回固为上矣然至此者恐少若修西方则直截轮回万不漏一故今劝参禅之人每日留顷刻之暇修于西方若果大悟得超轮回去佛地尚远更往见阿弥陀佛展礼致敬有何不可若未得大彻悟者寿数忽尽且径往西方见佛闻法何患不大悟也若不修西方则未免随业受异报也(龙舒净土文)。

　　参禅取大悟不肯修西方如人有一品官而不受必欲修学为大魁其志甚美然大魁不可必得不如且受一官然后一面修学如得大魁则锦上添花若不得则不失其为官人修西方者且受一官之谓也一面修学兼参禅之谓也不得大魁者参禅未悟之谓也不失其为官人者直说轮回之谓也既生西方为有不大悟者哉譬如人入大城中必先觅安下处却出干事抵暮昏黑则有投宿之地先觅安下处者修净土之谓也抵昏暮黑者大限到来之谓也有投宿之地者生莲华中不落恶趣之谓也又如春月远行先须备雨具骤雨忽来则无淋漓之患先备雨具者修净土之谓也骤雨忽来者大命将尽之谓也无淋漓之患者不至沉沦恶趣受苦之谓也且先觅安下处者不害其干事先备雨具者不害其远行是修净土者皆不妨一切世务人何为而不修乎。

　　供佛斋僧造塔建寺念诵礼忏孝养父母兄友弟恭宗族之间无不和睦乡党邻里恩礼相与事君则赤心为国为官则仁慈利民为长则善以安众为下则勤以事上或指教愚迷或扶助一孤弱或救人急难或惠施贫穷或造桥砌井或施食散药或减己奉眷以利人或临财饶人以自省或教人为善或护善止恶但随所作世出世间一切善事不拘小大多少止以一钱与人或以一水止渴至于毫芒之善并须起念云愿此善缘回向西方念心不断必生上品也。

　　大医王能治一切病不能治命尽之人佛能度一切众生不能度一切不信之人以不信比命尽者可谓极矣善信者一念也若人在生时心念要去身则随去心欲念住身则随住是身常随念也亦有念欲去而身被牵系者至人死时唯一念而已是以一念在净土莲华中则必定托生况佛菩萨以大誓愿招引乎哉。

　　王仲回问杨次曰如何得念不间断次曰一信之后更不再疑即是不间断也仲回然其言于净业转加精进(王司士传)。

　　净土简要录(终)

　　No. 1155-B

　　心外无法故曰唯心即心之法强名净土心法叵得心法宛然互泯互存绝思绝议古之通人达士妙得乎此向无佛无念处炽然常修念佛三昧法尔皆生极乐净邦其来尚矣后之学者执情生着起偏空之见堕无为之坑于无佛无念处执为死语不得妙用不信佛言不求解脱甘于五浊长劫轮回如来说为可怜悯者斯道禅师发轸于台衡究心于直指博综内典旁通百家当壮年行道之日而专心致志于此道其有得于此乎又叹以此道利益多人净土简要录于是乎作也是书之行十方各有恒沙诸佛舒广长舌说诚实言同音赞叹岂特虚空点首万象赏音而已哉。

　　洪武辛酉夏法空道人　大佑　敬书于篇末
