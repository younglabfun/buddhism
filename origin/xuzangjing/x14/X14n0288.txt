卍新纂续藏经第 14 册 No. 0288 楞严经证疏广解


　　No. 288-A 锓楞严缘起

　　迟日间居。白云封户。黄岩之击竹成风。晦堂之华香盈座。忽跫然履声。有客启扉而入。兀坐良久。叹曰。人生驹隙。终日忙忙。究竟何如。余漫应之曰。腰紫绂肘黄金。如是足矣。客不应。余复谓之曰。生前简白。死后翰青。如是止矣。客曰。嘻吾所谓究竟。不有人生一大涅槃乎。余未解。客亦逡巡而退。越数日。取楞严读之。乃后知一切事法莫不有究竟。吾夫子所云。生知学知困知。安行利行勉行。归根到知之一成功。一皆一切究竟法。人患不学耳。学者并心一路。则即利即钝即渐即顿。何上乘人下乘人之别。温陵老人曰。导达禅乘。决择正见。观心主人曰。广含法界。细剖邻虚。是楞严。杜旁门。塞岐路。皈依一切究竟法。作明心了性之真诠。然旨奥义繁。世又多钝根。学必先渐入。舍注疏。蔑证真诠。茫茫大海中。舍宝筏。谁登彼岸。蒙眬两眼。舍金针。孰转双瞳。澄法师。诚度河之宝筏。拨眼之金针矣。余维是手加披阅。广译穷搜。采天如之会解。摘真光之正脉。荟天都之标指。葺观心之参标。益以云栖祖之模象。继以天台师之截流。若长水孤山温陵醉季吴兴憨山等法师。不下数十家。盈篇累牍。展卷灿然。一新世界法眼。庀工鸠材。历春夏而告成。倏焉金飙荐冷。玉露横秋。闭关偃息。焚香结趺坐。庄诵楞严数过。客复叩关。请曰子悟究竟法乎。法一也。子作出世法。屏除妄想。脱离幻相。从此明心了性。莲华日日现前。子作入世法。断却因循二字。从此竿头更进。皂囊白简。功垂青史。拾紫如拾芥耳。余霍然而解。与客晤对终日。

　　天启元年七月上弦日吴兴天池居士凌弘宪叔度父识

　　No. 288-B 刻楞严经标指序

　　余师事宣尼氏。游心古文辞。见谓六经浑浑噩噩圣人之言哉。丘明艳而则其文皮。国筴辨而诡其文宕。屈平幽而怨其文激。庄周宏而肆其文奇。韩非辨而刻其文达。马班博而裁其文雄。由汉以前百氏诸书。虽言人人殊。大都洋洋纚纚正正奇奇。秉六经而建旗鼓。靡不俯首颜行扶服奔奏。见谓千古胜游。至矣尽矣。蔑有尚矣。然皆世间谛耳。非出世谛也。楞严出世谛也。有有无无有无无有。幽奇幻怪。不可为名。辟太虚空。其来无首。其去无尾。声为万籁。色为百昌。在目满目。在耳盈耳。去者成故。来者成新。彼虚空体。何有何无何名何相。故高如须弥。表可测也。深如瀛渤。渡可窥也。庄严如浮幢。华可饰也。幻如偃师。巧可造也。音如迦陵。声可写也。隐见出没。如蜃楼。如化城。影可望也。若乃不表而高。不度而深。非华而严。无巧而幻。见弗以影。音弗以声。非有非无。谁为名相。世儒执有卑者专旧守残。用涂耳目。其次绣为鞶帨。用博世资。即百氏未游其籓。何暇论乎六籍之外。夫雕玉为楮。孰与造化之巧。棘㓨为猴。孰与形性之工。丘樊而游。孰与四虚之达。故有方内游。有方外游。今人拘于冥室中。目无见耳无闻。愀然不乐也。穿穴隙见雨零。则快然而叹之。况出室坐堂见日月光乎。见日月光肆然而喜。况登泰山。履石封。视天都。若盖江河。若带万物。在其间乎。登泰山尚旷然而乐。又况旁日月。挟宇宙。电为鞭筴。雷为车轮。纵志舒节。游太虚空。其为乐岂不大哉。百氏六籍方之内也。楞严方之外也。游方之外游之至也。游方之内游之不至也。虽然。无世间心其操不实。无出世想其趣不高。实则高之。高则实之。其说盖出于儒。世之读楞严者皆出世想也。循经则辞奥。循传则义繁。两者俱无当焉。故离为章节句读。以直剖古人之心。既融通部之意以分支。又融通支之意以分章。既融通节之意以分句。又融通句之意以标义。要使血脉流通。按经络之微茫而不慁。神情注结。定孔轮之幽眇而有常。既如常山之蛇。首击尾应。又如照妖之镜。形现神彰。埽千年之芜秽。嘘万古之神光。岂谓能游。亦唯是百家六籍外。更有如来宝藏。昱耀乎天壤间者。故愿寓目焉。以为宣尼左袒云。

　　万历丙午春佛出世日新安俞王言皋如着

　　No. 288-C 楞严摸象记引

　　如经所言。有诸盲人。群手摸象。其摸鼻者云象如箕。其摸股者云象如柱。其摸尾者云象如帚。其摸腹者云象如石。乃至模眼则云如鼓风橐。摸耳则云如倒垂叶。摸蹄则云如覆地杯。人执所摸互相是非。观者捧腹。今日谭经何以异是。佛已涅槃。咨询无繇。出情识手。为想像摸。彼此角立如盲讥盲。予实慨焉。知己亦盲。救弊为急。因入盲侣与众同摸。唯首楞严。于诸经中更多疑义。由是诸盲竞共鼓噪。交臂攒指莫可谁何。爰取是经。百有余则。略为剖析以例全帙。昔佛弟子各陈己见。佛谓众言。汝等所说皆非我意。然各当理足以利物。则彼群摸。除悖理者。以理而摸。虽不得象未尝非象。故不患摸。唯执是患。若虚其中不主先入。会文切理。理协文顺。厥旨自彰。象之为象跃如卓如。不于摸外别得一象。如执所摸坚壁自持。摸之弥勤失之弥远。秪增戏论成谤法咎。则何益矣。此特教事。其谭禅者为摸尤甚。或有摸马谓是象者。或有摸空谓是象者。或有俱摸谓一切处咸是象者。或于一切摸之不得谓无象者。种种异见未易更仆。愿诸仁者反摸其眼。得具眼已象不须摸。

　　万历三十年岁次壬寅。千佛澡浴日。后学云栖寺沙门袾宏。书于翠竹山房。

　　姓氏译天竺沙门般剌密帝译语乌苌国沙门弥伽释迦笔授菩萨戒弟子前正议大夫同中书门下平章事房融证译罗浮沙门怀迪证疏西蜀沙门界澄(以上墨本)会译资中法师弘沇真际法师崇节[橘-矛+隹]李法师洪敏长水法师子璇孤山法师智圆吴兴法师仁岳泐潭法师晓月温陵法师戒环师子林沙门惟则师子窟沙门镇澄京都沙门真鉴吴兴沙门广莫观心居主人王应乾天都居士俞王言憨山禅师德清(以上朱解)订解云栖沙门袾宏总论天台沙门傅如参考点释天池居士凌弘宪(以上黛解)阅正玉华山人徐武独孤子高继贤𧓍庵居士施扆宾盛山山人盛文明旦庵主人凌启康天目山人凌惇德五老山人凌汝标广成子凌元爌云秋山人凌云尧光山人凌元灿

　　No. 288-D 科经

　　莲池谓。序正流通三分。温陵长水所定略同。而正宗中。开为见修证结助五科。亦甚当理。初见道分。从阿难启请。以至宣胜义中真胜义性。使行人最初明见自己常住真心。以为修行准的也。二修道分。从初心二决定义。以至宣说神咒。使行人依真见而起真修。不于心外别有造作也。三证道分。从云何名为干慧之地。以至方尽妙觉成无上道。使行人知因真果正因地不真果招迂曲也。四结经分。从何名此经。至汝当奉持。使行人知五种名义。摄今题二十字中也。五助道分。从地狱七趣。以至微细魔事。使行人正助交资乘戒双急。则能速到萨婆若海也。中间细科或小不同。亦无大碍。后学只须遵古。不必别立新科增益繁碎为得其解。余用是当与众共遵之。

　　凡例是经墨刻。悉遵澄师证疏。参考诸本。间有差脱。未敢窜改。但以黛刻标于其上。而下则或○或<PIC>X14000301.gif</PIC>。以指明之。是经朱刻。大概开阐法王神髓。搜集诸师议论。以补证疏之缺略。间有字句未尽者。则又细注于旁。以备玄览。是经黛解。订人宏师摸象。间有词章繁蔓。略删字句以存大意。别有管见诸师所未及者。更低一字以备参稽。经中诸师直称名者。尊佛之意。如儒书集注集说通称名也。经中纲领及要问处俱用◎。节目及要答处俱用‧。经中大段络则用﹄。小分界则用﹂。经中开演透悟神会处则用。。译语精美明露处则用、。经中纲领节目外有旁分缕悉处。则用<PIC>X14000302.gif</PIC>。经中句逗。则用。。疏中证经明透。亦俱用。、。

　　<PIC>X14000401.gif</PIC>

　　未见佛。虽名为赞。是名为谤。既见佛。思作是赞。寔无可赞。不可赞。不可说。不可思议。是故名为佛。人文子摹是象已。乞居士重摹摹象而作赞语。居士寔无所赞。因说偈曰。法本法无法。无法法亦法。今付无法时。法法何曾法。怿迦付法迦叶。迦叶付法阿难。如是如是。是即为赞。

　　𧓍庵居士　施扆宾焚香写

　　No. 288

　　大佛顶如来密因修证了义诸菩萨万行首楞严经卷第一

　　［疏］经有五名题中存三而略其二谓大方广等是诸部通称今名取别故题从简言大佛顶者表于尊胜兼明密咒从顶说故。

　　［温陵曰］觉王示之以大法使不迷于小径而默得乎无外之体喻之以佛顶使不滞于相见而妙极乎无上之致。

　　［疏］如来者按经云本如来藏妙真如性即般若所谓诸法如义也今言密因即指众生本觉之心诸佛因此以成菩提所以名为如来密因因心本具隐而未显曰密修证显了受称从果则名如来故如来名通因通果有性有修从因趋果名菩萨万行以果通因则曰如来梵语首楞严涅槃翻一切事究竟即大定之名也。

　　一缘起分(文四)

　　如是。我闻。一时佛在(首序佛所居)室罗筏城。祇桓精舍。与(次序佛所与)大比丘众。千二百五十人俱。

　　皆是无漏(内冥中道不漏落取相不取相二边)大阿罗汉。佛子住持。(三序诸比丘之德)善超诸有。能于国土。成就威仪。从佛转轮。妙堪遗嘱。严净毗尼弘(开扩)范(师范)三界(欲界色界无色界)。应身无量。度脱众生。拔(捝起)济(接过)未来。越诸尘累。

　　(四序诸比丘坐次)其名曰。大智舍利弗。摩(大)诃目犍连(采菽氏)。摩诃拘絺罗(大膝)。富楼那弥多罗尼子(满慈子)。须菩提。优婆尼沙陀等。而为上首。(五序诸菩萨坐次)复有无量辟支无学。并(一本作并)其初心。同来佛所。属诸比丘休夏自恣(自夏至秋开律放游三日)。十方菩萨。咨(问)决(断)心疑钦(敬)奉(侍)慈(恩)严(威)。将求密义。即时如来。敷座宴安。为诸会中。宣示深奥。法筵清众。得未曾有(闻所未闻)。迦陵仙音。遍十方界。恒沙菩萨。来聚道场。文殊师利。而为上首。

　　［初集众叹德］

　　［疏］言无漏者即总叹众德由尽漏故名阿罗汉佛地论云由胜教力彼圣道生名为佛子即住所得法任持无失名佛子住持诸有者即业惑果三有漏之法也能于下叹叙别德清严可畏轨范行人名成就威仪禀佛遗言能建大义名妙堪遗嘱乃至净尸罗而作范示应身以度生此则智悲俱运积功长劫故能拔济未来而超诸尘累也辟支迦罗此云独觉俱舍云尽智生时名为无学惟作利他事故中阿含谓自恣为从解脱即受夏解制恣任所如之意故阿难别请远游未还而十方菩萨已集道场也迦陵鸟即乌凤之属桂海虞衡志乌凤如凤鸣清越如笙箫妙合宫商能为百虫之音故经中每比于佛音。

　　时波斯匿王。为其父王讳(忌)日营斋请佛宫掖(其处则内)。自迎(其迎则亲)如来。广设(其设则广)珍羞(其羞别珍)。无上妙味(其味则妙)。兼复亲延(其伴则同)诸大菩萨。城中复有长者(齿德爵兼隆)居士(清净自居)。同时饭僧。伫佛来应。佛敕文殊分领菩萨及阿罗汉。应诸斋主。

　　唯有阿难。先受别请。远游未还。不遑僧次。既无上座。及阿阇黎。途中独归。其日无供。即时阿难。执持应器(钵)。于所游城。次第循乞。心中初求最后檀越(施主)。以为斋主。无问净秽。刹利尊姓(贵而净者)。及旃陀罗(贱而秽者)。方行等慈。不择微贱。发意圆成。一切众生。无量功德。

　　阿难已知如来世尊。诃(斥责)须菩提。及大迦叶。为阿罗汉心不均平。钦仰如来。开阐无遮。度诸疑谤。经彼城陧(无水之地)。徐步郭门。严整威仪。肃恭斋法。

　　［二误堕所由］

　　［疏］仁王经波斯匿名月光德行十地讳日者曲礼云卒哭而讳谓诸侯既葬七月有祭于庭庙谓之卒哭乃命于宫中舍故而讳新无敢称名故匿王以其日设斋恭延圣众所以资先王之灵也宫掖者按唐志及宋元宫殿录掖皆为掖垣掖门而非内庭盖云宫城也。

　　［温陵］上座阿阇黎律制僧远出侣须三人一上座一轨范所以严行止防误失也又法华云入里乞食将一比丘亦防戒之意最后檀越谓未饭僧者平等之慈于己等心而化令彼等心而施所以圆成众生无量功德若登伽者即秽而贱而阿难既无拣择故误堕之阿难下叙平等之意须菩提舍贫从富大迦叶舍富从贫一谓贫者植因一谓富者易施故如来诃之欲令心无遮限以息不均之疑谤。

　　［疏］斋法者分卫经云一切贤圣欲济贫苦故入聚落当乞食时乃至入无城想见无人想故阿难严整威仪肃恭此法。

　　尔时阿难因乞食次。经历淫室(娼家)。遭大幻术(外道妖术)。摩登伽女以娑毗迦罗。先梵天咒。摄入淫席。淫躬抚摩。将毁戒体。如来知彼淫术所加。斋毕旋归。王及大臣。长者居士。俱来随佛。愿闻法要。于时(将毁未毁之时)世尊顶放百宝无畏(群邪并伏)光明。光中出生千叶宝莲。有佛化身。结跏趺坐(叠足而坐)。宣说神咒。敕文殊师利将咒往护。恶咒销灭(如从梦醒)。提奖阿难及摩登伽归来(淫心顿歇)佛所。

　　［三说咒往救］为度亲因明经胜义故以摩登而为发起按摩登女经言误堕之事佛在王舍城阿难行乞有女子汲水母名摩登阿难从女乞水女便随阿难视阿难所止处归告其母啼泣委卧欲嫁阿难其母不得已。乃以蛊道缚阿难入室阿难不肯就卧处母持阿难将入火中佛知此已。即遣神脱阿难乃其事也又首楞严三昧经亦有魔界密迹将显摩登宿因非此经莫能救度故以之为缘浚发大教谓彼经中当说法时魔王将行恼乱有菩萨名魔界行不污入于魔宫时魔诸女于菩萨各起欲心菩萨知其夙缘可度化作天身与其从事因而得度。

　　阿难见佛顶礼(以头至地)悲泣。恨无始(受生之初)来。一向多闻。未全道力(见非故起淫爱但是力不胜邪)。殷勤启请。十方如来。得成菩提。妙奢摩他。三摩。禅那。最初方便。于时复有恒沙菩萨。及诸十方大阿罗汉。辟支佛等。俱愿乐闻。退坐默然。承受圣旨。佛告阿难。汝我同(共本)气。情均天伦(兄弟)。当初发心。于我法中。见何胜相。顿舍世间深重恩爱。阿难白佛。我见如来三十二相。胜妙殊绝形体映彻犹如琉璃。常自思惟。此相非是欲爱所生。何以故。欲气粗浊。腥臊交遘。脓血杂乱。不能发生胜净妙明紫金光聚是以渴仰。从佛剃落。

　　佛言。善哉。阿难汝等当知一切众生。从无始来。生死相续。皆由不知常住(无出无入)真心。性净明体。用诸妄想。此想不真。故有轮转。汝今欲研(细究)无上菩提真发明性。应当直心酬(一本作酬)我所问。十方如来同一道故。出离生死(不堕轮转)。皆以直心。心言直故。如是乃至终始地位。中间永无诸委曲相(皆以直心证入)。

　　阿难。我今问汝。当汝发心。缘于如来三十二相。将何所见。谁为爱乐。阿难。白佛言。世尊。如是爱乐。用我心目。由目观见如来胜相。心生爱乐。故我发心。愿舍生死。

　　［四发起经宗］阿难下叙多闻无功所以发进修之旨奢摩他等三观乃此经修行之法盖十方如来因修此法得成菩提而初心入之必有方便言最初者即未获正观所有初心也。

　　［吴兴曰］阿难既厌多闻而欣妙定如来欲谈实相先诘妄缘故问发心见相之由为止散入寂之本。

　　［疏］佛言下示迷真之由由迷真净故有妄轮此指阿难见相发心乃生死攀缘之性也体性坚凝不涉尘妄名常住真心妙圆离垢无诸昏昧名性净明体此经中所谈之妙性故佛于此纫玄立极而印定经宗也然华严净印言发心者亦由见佛相好而楞严三昧亦以爱乐为缘应知此经将显真心实际对简扳缘之体非不以见相之故而发起菩提也故净印经云见相发心有其四种一者初发心菩萨见相庄严而得清净二者修行位菩萨观佛功德心得清净三者不退转位菩萨观佛法身而得清净四者补处位菩萨无法可观亦非无观离于二边而发心故应当直心酬我所问者净印经云发心者无有谄诳其心正直此所谓出离生死皆以真心也如是乃至终始地位者言皆以是心而证入也。

　　二方便分(大科六)

　　初征心文七

　　佛告阿难。如汝所说真所爱乐因于心目若不识知心目所在则不能得降伏尘劳(染污扰乱)。譬如国王。为贼所侵发兵讨除。是兵要当知贼所在。使汝流转。心目为咎。吾今问汝。唯心与目。今何所在。阿难。白佛言。世尊。一切世间。十种异生。同将识心居在身内。纵观如来青莲华眼。亦在佛面。我今观此浮根四尘。秪在我面。如是识心。实居身内。

　　佛告阿难。汝今现坐如来讲堂。观祇陀林。今何所在。(阿难言)世尊。此大重阁清净讲堂。在给孤(施园建舍檀越之名)园。今祇陀林。实在堂外。阿难。汝今堂中。先何所见。(阿难言)世尊。我在堂中。先见如来。次观大众。如是外望。方瞩林园。(佛告)阿难。汝瞩林园。因何有见。(阿难言)世尊。此大讲堂。户牖开豁。故我在堂。得远瞻见。尔时世尊。在大众中。舒金色臂。摩阿难顶。告示阿难。及诸大众。有三摩提(正定)。名大佛顶首楞严(无上一切究竟坚固心)王具足万行(各门修证)。十方如来。一门(千经共由)超出。妙庄严路。汝今谛听。阿难顶礼。伏受慈旨。

　　佛告阿难。如汝所言。身在讲堂。户牖开豁。远瞩园林。亦有众生。在此堂中。不见如来。见堂外者。阿难答言。世尊在堂不见如来。能见林泉。无有是处。(佛告)阿难。汝亦如是。汝之心灵一切明(显)了。若汝现前。所明了心。实在身内。尔时先合了知内身。颇有众生。先见身中。后观物外。纵不能见心肝脾胃。爪生发长。筋转脉摇。诚合明了。如何不知必不内知云何知外。是故应知汝言觉了能知之心住在身内无有是处。

　　［一推在内］前已开宗次当显义将夷道梗为沮心怨故推七处攀缘以为入观方便佛告下问心眼所在者推妄情也浮根四尘即眼之体心在身中眼见在外依世间所见以为答意汝今下佛因阿难言心在内在内之心必应见内故问堂中先何所见有三摩地名大佛顶首楞严王者此标三昧名也。

　　［温陵］首楞严三昧千圣共游故曰一门妙庄严海由此而至故谓之路。

　　［疏］按首楞严三昧经唯住十地菩萨得此三昧此三昧者不以一事一缘一义可知譬如大海悉受诸流故云首楞严王具足万行又金刚三昧本性清净经云法云地菩萨住首楞严三昧其心淡泊安住不动犹十五日月圆满可观明相具足则知此经所谈皆此三昧之法也又云住是三昧已修百三昧然后乃入金刚三昧如牟尼珠光光相照入首楞严三昧海所有智慧如空中日诸烦恼海如微烟瘴。

　　［疏］如汝下谓心若在内合见身中可有众生先见身中后观外物耶。

　　阿难稽首而白佛。言我闻如来如是法音。悟知我心。实居身外。所以者何。譬如灯光。然于室中。是灯必能先照室内。从其室门。后及庭际(室外)。一切众生。不见身中。独见身外。亦如灯光。居在室外。不能照室。是义必明。将无所惑。同佛了义。得无妄(自信)耶。佛告阿难。是诸比丘。适来从我室罗筏城。循乞抟食。归祇陀林。我已宿(预)斋汝观比丘一人食时。诸人饱不。阿难答言。不也。世尊。何以故。是诸比丘。虽阿罗汉。躯命不同。云何一人能令众饱。佛告阿难。若汝觉了知见之心。实在身外。身心相外。自不相干。则心所知。身不能觉。觉在身际。心不能知。我今示汝兜罗绵手。汝眼见时。心分别不。阿难答言。如是。世尊。佛告阿难。若相知者。云何在外。是故应知汝言觉了能知之心。住在身外。无有是处。

　　［二推在外］彼食不能饱此外心不能知身固知此心不在身外我已宿斋者谓佛已受食汝观比丘下谓一人受食不能饱余人以喻外心不能知身故复举手为证兜罗绵者格古论云出西番等处从树所生然眼见手而心分别则心非在外矣眼属于身故云觉在身际。

　　阿难白佛言。世尊。如佛所言。不见内故。不居身内。身心相知。不相离故。不在身外我今思惟。知(疑信相参)在一处。

　　佛言。处今何在。阿难言。此了知心。既不知内。而能见外如我思忖。潜伏根里犹如有人。取琉璃碗(喻眼)。合其两眼(喻心)。虽有物合而不留碍。彼根随见随即分别。然(故)我觉了能知之心。不见内者(心在眼故不见身内)。为在根故。分明瞩外无障碍者(心在眼故能见身外)。潜根内故。佛告阿难。如汝所言。潜根内者犹如琉璃。彼人当以琉璃笼眼。当见山河见琉璃不。如是世尊。是人当以琉璃笼眼。实见琉璃。佛告阿难。汝心若同琉璃合者当见山河。何不见眼。若见眼者。眼即同境。不得成随。若不能见。云何说言此了知心。潜在根内。如琉璃合。是故应。知汝言觉了能知之心潜伏根里如琉璃合无有是处。

　　［三推潜根］

　　［长水］琉璃喻根眼喻于心眼根色净不碍于心同琉璃碗不碍于色随照一镜心则随知。

　　［疏］其如眼见琉璃心不见眼纵能见眼眼即成境眼既成境岂能随即分别耶而琉璃者质碍之物故以之笼眼外见山河亦见琉璃。

　　阿难白佛言。世尊。我今又作如是思惟是众生身。腑藏在中。窍穴居外有藏则暗。有窍则明。今我对佛。开眼见明名为见外。闭眼见暗。名为见内。是义云何。佛告阿难。汝当闭眼。见暗之时。此暗境界。为与眼对。为不对眼。若与眼对。暗在眼前。云何成内。若成内者。居暗室中。无日月灯。此室暗中。皆汝焦腑。若不对者。云何成见。

　　若离外见。内对所成。合眼见暗。名为身中。开眼见明。何不见面。若不见面。内对不成。见面若成。此了知心。及与眼根。乃在虚空。何成在内。若在虚空。自非汝体。即应如来。今见汝面。亦是汝身。汝眼已知。身合非觉。必汝执言。身眼两觉。应有二知。即汝一身。应成两佛。是故应知汝言见暗。名见内者。无有是处。

　　［四推两在］

　　［吴兴］一身之中有藏则暗故见暗即名见内何必须见内身之物耶有窍则明故见明即是见外岂应更责不相干耶。

　　［疏］其如开眼不能见明闭眼不见身中故不免其后问汝当下辨内见也谓黯与眼对则暗在眼前不与眼对即不名有见皆不可也若离下谓眼但外见无容内对故云纵离外见内对所成以见暗名身中则开眼时何不见汝之面乎［温陵］展转辨明无反观理也汝眼已知身合非觉者既眼在虚空自非汝体矣。

　　［疏］焦府者素问五藏别论以能藏精气而不泄者曰藏其传化物而不藏曰府三焦者所以消化五谷分润[勝-力+天]理有上下清浊之殊故曰三焦。

　　阿难言。我常闻佛开示四众。由心生故。种种法生。由法生故。种种心生。我今思惟。即思惟体。实我心性。随所合处。心则随(一本作即)有。亦非内外中间(指根里)三处。

　　佛告阿难。汝今说言由法生。故种种心生。随所合处。心随有者。是心无体。则无所合。若无有体。而能合者。则十九界。因七尘合。是义不然。

　　若有体者如汝以手自挃(触)其体。汝所知心。为复内出。为从外入。若复内出。还见身中。若从外来。先合见面。

　　阿难言。见是其眼(惟眼能见)。心知非眼(心但能知非眼比也)。为见非义(不可言见)。佛言。(以下用喻以显能见惟心)若眼能见。汝在室中。门能见不(门即室之眼亦能见否)。则诸已死。尚有眼存。应皆见物(喻徒眼不能见物)。若见物者。云何名死。

　　阿难。又汝觉了能知之心。若必有体。为复一体。为有多体。今在汝身。为复遍体。为不遍体。若一体者。则汝以手。挃一支时。四支应觉。若咸觉者。挃应无在(一本作所)。若挃有所。则汝一体。自不能成。若多体者。则成多人。何体为汝。若遍体者。同前所挃。若不遍者。当汝触头。亦触其足。头有所觉。足应无知。今汝不然。是故应知随所合处。心则随有无有是处。

　　［五推随合］

　　［温陵］以心法相生则随境思惟即是心体心法合处即为心在。

　　［疏］思惟之心其体浮而不实故难其体之有无也若无有体则不能合如七尘九界本非有体岂能合耶九界者涅槃云魔作佛像语首罗长者言我先所说四谛法者是说不真今当为汝更说五谛六蕴十三入十九界阿难闻已寻思法相都无此理。

　　［温陵］阿难下解上难也谓心但能知不可言见曾不悟能见在心徒眼不见也佛言下举门喻能见在心举死喻徒眼不见。

　　［疏］俱舍说世间正见唯意识相应故论云以眼为门惟为见色又汝下复推别义遍体与一体同不遍与多体同故云若遍体者同前所触今四义无成则不可谓随所合处心随有故。

　　阿难白佛言。世尊我亦闻佛与文殊等。诸法王子。谈实相(不作妄执)时。世尊亦言。心不在内亦不在外。如我思惟。内无所见。外不(作又)相知。内无知故。在内不成。身心相知。在外非义今相知故。复内无见。当在中间。

　　佛言。汝言中间。中必不迷非无所在。今汝推中。中何为在。为复在处。为当在身。若在身者。在边非中。在中同内。若在处者。为有所表。为无所表。无表同无。表则无定。何以故。如人以表。表为中时。东看则西。南观成北。表体既混。心应杂乱。阿难言。我所说中。非此二种。如世尊言眼色为缘。生于眼识。眼有分别。色尘无知。识生其中。则为心在。佛言。汝心若在根尘之中。此之心体。为复兼二(根尘)。为不兼二(根尘)。若兼二者(双兼眼色)。物体杂乱。物非体知。成敌两立(有知无知相为敌对)。云何为中。兼二不成。非知不知。即无(心尚无有)体性。中何为相。是故应知当在中间。无有是处。

　　［六推在中］

　　［温陵］为复下辨定中位身耶根处即境若在身者下身有中边二义在边则不得为中在中则同前在内应见内矣若在处者下亦辨中位无定表者标物显处之谓混乱则无所取中。

　　［疏］若兼二者下破兼二不得为中物指尘体指根尘非同根有知故杂乱成敌此兼二不得为中也兼二不成下破不兼二亦不得为中也不兼根则非知不兼尘则非不知二义既非中无可定故维摩经云心不在内亦不在外不在中间如其心然罪垢亦然。

　　阿难白佛言。世尊。我昔见佛与大目连。须菩提。富楼那。舍利弗。四大弟子。共转法轮。常言觉知分别心性。既不在内。亦不在外。不在中间。俱无所在。一切无著。名之为心。则我无著。名为心不。

　　佛告阿难。汝言觉知分别心性。俱无在者。世间虚空。水陆飞行。诸所物象。名为一切。汝不著者。为在为无。无则同于龟毛(龟无毛)兔角(兔无角)。云何不着。有不著者。不可名无。无相则无。非无则相。相有则在。云何无著。是故应知一切无著。名觉知心。无有是处。

　　［七推无著］已知此心元非内外中间故言一切无著虽云无著而犹存境相故有不着之难水陆空行约外境诘不着也此中诘意有三一物在无在二相有相无三有无著所著是境能着是心即心境二门已上七处略推遍计且穷其妄未显即真至下标陈二本始以真妄对辨。

　　显常住文七

　　［疏］言显常住者前已略释七征文竟此下经意多离境显性义当奢摩他观由离根尘等法与空相应故显不摇等性与常相应故辨析真妄简缘尘故盖以初观真理未能涉动故须澄襟海定保固灵根使心源允宴觉识沈波寂六动而不摇冥一如以息虑故金刚三昧经云软心众生其心多喘故令存三守一入如真际是以经中先陈二本为此门决择之由即斯意也。

　　尔时阿难在大众中。即从座起。偏袒右肩。右膝着地。合掌恭敬。而白佛言。我是如来最小之弟。蒙佛慈爱。虽今出家。犹恃憍怜。所以多闻。未得无漏。不能折伏娑毗罗咒。为彼所转。溺于淫舍。当由不知真际所诣惟愿世尊大慈哀愍。开示我等奢摩它路。令诸阐提。隳弥戾车。作是语已。五体(首与四肢)投地。及诸大众。倾渴翘伫。钦闻示诲。尔时世尊。从其面门(眼耳鼻舌)。放种种光。其光晃耀。如百千日。普佛世界。六种(动踊震起吼攀)震动。如是十方。微尘国土。一时开现佛之威神。令诸世界。合成一界。其世界中。所有一切诸大菩萨。皆住本国。合掌承听。佛告阿难。一切众生。从无始来。种种颠倒。业种自然。如恶叉聚。诸修行人。不能得成无上菩提。乃至别成声闻(口耳之学)缘觉(偶触之知)。及成外道。诸天魔王。及魔眷属。皆由不知二种根本。错乱修习。犹如煮沙欲成嘉馔(妙喻)。纵经尘劫。终不能得。云何二种。阿难一者无始生死根本。则汝今者。与诸众生。用攀缘心为自性者。二者无始菩提(不染烦恼)涅槃(不涉生死)元清净(不染不涉)体。则汝今者。识精元明。能生诸缘。缘所遣者。由诸众生。遗此本明。虽终日行。而不自觉。枉(不应入而入曰枉)入诸趣。

　　［初标真妄二本］尔时下阿难叙昔所迷求诣真际先问奢摩他路者所以入实际之门也杂集论云无倒所缘说名实际故涅槃经奢摩他有五义一名能灭能灭烦恼故二名能调能调诸根故三名寂静令三业寂静故四名远离远离五欲故五名能清能清贪等三浊故尔时世尊下放光显说此经放光凡有四处将宣微密法门而现微妙之瑞按光义有三胜思惟经论云说法光明依三种差别一因二名三成办一因者谓佛所放光显说因故法华优婆提舍云现见异相不可思议名为说因如即照明诸佛世界种种事等二名者谓光有名字如华严法华所放光明名大人相等三成办者谓光所作业如第四经诸佛放光来祇陀林灌如来顶成辨所说等言六种者优婆提舍云前所放光显示外境诸事今明内证甚深故六种震动然光中所现欲示本觉菩提觉心显发故微尘国一时开现显本涅槃心元无差别故十方界合成一界显元清净体不妄随缘故菩萨众皆住本国了兹光瑞则说因显矣。

　　［温陵］众生业果成聚行人不知二本错乱修习故须决择不染烦恼名菩提不涉生死名涅槃不染不涉故号元清净体识精陀罗识性也元明本觉妙明也根身器界一切缘法依此而生而人者认缘失真故名缘所遗者。

　　［疏］识精元明湛不摇性其体即是菩提涅槃由不杂尘妄曰精未尝昏昧曰明而行人遗此本明所修皆妄故须决择也。

　　阿难。汝今欲知奢摩他路。愿出生死。今复问汝。即时如来举金色臂。屈五轮指。语阿难言。汝今见不。阿难言见佛言。汝何所见。阿难言我见如来举臂屈指。为光明拳。耀我心目。佛言。汝将谁见。阿难言。我与大众。同将眼见。佛告阿难。汝今答我如来屈指为光明拳。耀汝心目。汝目可见。以何为心。当我拳曜。阿难言。如来见今征心所在而我以心推穷寻逐。即能推者。我将为心。佛言。咄。阿难。此非汝心(直喝破)。阿难矍然避座。合掌起立白佛。此非我心。当名何等。佛告阿难此是前尘虚妄相想惑汝真性。由汝无始。至于今生。认贼(应前)为子。失汝元常。故受轮转。

　　阿难白佛言。世尊。我佛宠弟。心爱佛故(欣慕三十二相)。令我出家。我心何独供养如来。乃至遍历恒沙国土。承事诸佛。及善知识。发大勇猛。行诸一切。难行法事。皆用此心。纵令谤法。永退善根。亦因此心。若此发明。不是心者我乃无心。同诸土木。离此觉知。更无所有。云何如来说此非心。我实惊怖。兼此大众。无不疑惑。惟垂大悲。开示未悟。

　　尔时世尊。开示阿难。及诸大众。欲令心入无生法忍。于师子座。摩阿难顶。而告之言。如来常说诸法所生。唯心所现。一切因果世界微尘。因心成体。阿难。若诸世界。一切所有。其中乃至草叶缕结(丝麻之类)。诘(追问)其根元。咸有体性。纵令虚空。亦有名貌。何况清净妙净明心。性一切心。而自无体。若汝执吝分别。觉观所了知性必为心者。此心即应离诸一切色香味触诸尘事业。别有全性。如汝今者。承听我法此则因声而有分别。纵灭一切见闻觉知。内守幽闲。犹为法尘分别影事。我非敕汝执为非心(转语警切)。但汝于心。微细揣摩。若离前尘。有分别性。即真汝心。若分别性。离尘无体。斯则前尘分别影事。尘非常住。若变灭时。此心则同龟毛兔角。则汝法身。同于断灭。其谁修证无生法忍。即(应前)时阿难与诸大众。默然自失。佛告阿难。世间一切诸修学人。现前虽成九次第定。不得漏尽成阿罗汉。皆由执此生死妄想。误(应前)为真实。是故汝今虽得多闻。不成圣果。

　　［一离尘常性］阿难下显离尘常性尘谓随缘分别之见常者本然自性之体真心绝妄故说离尘如来举臂正显本明而阿难认缘失真乃以妄心推穷寻逐才生一念转人前尘失其元常所谓缘所遗者此也若此发明下。

　　［吴兴］阿难以对境觉知异乎木石封为我心此正当人执之相忽闻呵斥故以无情为难不知真我无我灵知无知妙净明心何所不在。

　　［疏］诸法所生惟心所现者以明竖拳之理皆推心义一切因果即依报正报也性一切心者即草木等皆此心为性也若汝下牒能推心此心下示离尘义谓分别觉观所了知性是离尘无体之心不应取着故复示云如汝今者承听我法乃缘尘分别之性也纵灭下甄明影事谓汝纵灭见闻觉知以外离缘尘分别而内守幽闲此幽闲心犹是法尘影事直须内外圆寂影象俱无方是真心之体也故佛答阿难我非敕汝执为非心但欲汝识其真也云何为真谓若离前尘有分别全性即真心耳如前尘自暗见觉不昏音响双销闻性不灭岂非离尘有全性分别耶所以不用缘尘分别为心者尘非常住随即变灭以此为因安取常果缘尘之心有如是咎是故学人虽成九定不得漏尽皆由执此妄想为真实也故成实论说乃至有顶犹有退堕皆由不知烦恼过故又成实云若人得九次第定不能入诸禅名慧解脱释曰按二定圣者凡夫皆能修之而经言不得漏尽者盖指有学凡夫缘尘未断者说。

　　阿难闻已。重复悲泪。五体投地。长跪合掌。而白佛言。自我从佛。发心出家。恃佛威神。常自思惟。无劳我修。将谓如来惠我三昧。不知身心。本不相代(如来身心不能代己修)。失我本心。虽身出家。心不入道。譬如穷子。舍父逃逝。今日乃知。虽有多闻。若不修行。与不闻等。如人说食。终不能饱。世尊。我等今者。二障所缠。良由不知寂常心性。惟愿如来哀愍穷露。发妙明心。开我道眼。

　　即时如来从胸卍字。涌出宝光。其光晃昱。有百千色。十方微尘普佛世界。一时周遍。遍灌十方所有宝刹诸如来顶。旋至阿难。及诸大众。告阿难言。吾今为汝建大法幢。亦令十方一切众生。获妙微密(不可测知)性净(垢不染)明(暗不昏)心。得清净眼(见离眚病)。

　　阿难。汝先答我见光明拳。此拳光明。因何所有。云何成拳。汝将谁见。阿难言。由佛全体阎浮檀金。赩(赤焰)如宝山清净所生。故有光明。我实眼观五轮指端。屈握示人。故有拳相。佛告阿难。如来今日。实言告汝。诸有智者。要以譬喻而得开悟。阿难。譬如我拳。若无我手。不成我拳。若无汝眼。不成汝见。以汝眼根。例我拳理。其义均不。阿难言。唯然世尊。既无我眼。不成我见。以我眼根。例如来拳。事义相类佛告阿难。汝言相类。是义不然。何以故。如无手人。拳毕竟灭。彼无眼者。非见全无。所以者何。汝试于途询问盲人。汝何所见。彼诸盲人。必来答汝我今眼前。唯见黑暗。更无他瞩。以是义观。前尘自暗。见何亏损。阿难言。诸盲眼前。唯睹黑暗。云何成见。佛告阿难。诸盲无眼。唯观黑暗。与有眼人。处于暗室。二黑有别。为无有别(越翻越透)。如是世尊。此暗中人。与彼群盲。二黑校量。曾无有异。阿难若无眼人。全见前黑。忽得眼光。还于前尘。见种种色。名眼见者。彼暗中人。全见前黑。忽获灯光。亦于前尘。见种种色。应名灯见。若灯见者。灯能有见自不名灯。又则灯观。何关汝事。是故当知灯能显色。如是见者。是眼非灯。眼能显色。如是见性(镕作一片)。是心非眼。

　　［二离根之见］寂常心性本来常住之性也此性本吾所有乃反求之于外既非他修我得岂当恃佛威神今日乃知若不修行与不闻同是以责躬请教希明道眼二障者圆觉云一者是障续诸生死二者理障碍正知见又云永断贪欲先除事障未断理障释曰俱舍以贪等为事见谛为理则阿难误堕淫舍即事障未断也缘尘分别理障未断也阿难下蹑前拳理以为难意问相类者以明不类所以不类者无手则无拳无眼则有见是故不类也拳有生灭见非有无故虽群盲亦能睹暗此则常性之实也又经论皆云眼非见色故破色心论云以彼梦中于无色处则见有色于有色处不见色故释曰无色处者梦中境也有色处者寤时境也梦中之色非眼处之境故云眼非见色然世间以眼为见无眼时则不能见眼非常性义在离根。

　　阿难。虽复得闻是言。与诸大众。口已默然。心未开悟犹冀如来慈音宣示。合掌清心。伫佛悲诲尔时世尊舒兜罗绵网相光手开五轮指诲敕阿难。及诸大众。我初成道于鹿园中。为阿若多五比丘等。及汝四众言一切众生。不成菩提。及阿罗汉。皆由客尘烦恼所误汝等当时。因何开悟。今成圣果。时憍陈那(亦云憍陈如)。起立白佛。我今长老。于大众中。独得解名。因悟客尘二字成果。世尊譬如行客投寄旅亭。或宿或食。宿食事毕。俶(整)装前途。不遑安住。若实主人。自无攸往。如是思惟。不住名客。住名主人。以不住者名为客义。又如新霁青(日)旸升天。光入隙中。发明空中。诸有尘相。尘质摇动。虚空寂然。如是思惟。澄寂名空摇动名尘。以摇动者。名为尘义。佛言如是。

　　［三离客尘之性］陈如得解因悟客尘此从本立称也。

　　［吴兴］客尘喻见思生灭主空喻真谛寂然客义粗喻迷事之惑尘义细喻迷理之惑。

　　［疏］按俱舍论说见惑烦恼迷谛理起易断不退此客义也修惑烦恼依粗事生难断易退此尘义也佛性论云客尘烦恼有九一贪二瞋三痴四上心惑五无明六见所断七修所断八不净地惑九净地惑此二惑在第七地至究竟位中释曰从贪等至净地惑者总释一切凡圣客尘义也又若经论所说客尘之义约有四种一约所显成实云经言客尘者以显心性是常二约所修圆觉云修奢摩他者觉识烦动静慧发生客尘永灭三约所证佛地论云为断客尘证净法界四约所离佛地论云圆镜智者正净无垢离客尘故而其体即分别为性故胜鬘云如虚空净心常明无转变为虚妄分别客尘烦恼染。然经以不住名客。住名主人。以澄霁为空。动摇名尘。又云若实主人自无攸往以明分别若除。常心自住。则知此中。即以缘尘分别之心为客尘之义。

　　即时如来于大众中。屈五轮指。屈已复开。开已又屈(作开合相)。谓阿难言。汝今何见。阿难言。我见如来百宝轮掌。众中开合。佛告(一本作言)阿难。汝见我手。众中开合。为是我手。有开有合。为复汝见。有开有合。阿难言。世尊宝手。众中开合。我见如来手自开合非我见性。有开有合。佛言谁动谁静。阿难言佛手不住(佛手是动)。而我见性。尚无有静(见性无动)。谁为无住。佛言如是。

　　如来于是从轮掌中。飞一宝光。在阿难右。即时阿难回首右盻。又放一光。在阿难左。阿难又则回首左盻。佛告阿难。汝头今日因何摇动。阿难言。我见如来出妙宝光。来我左右。故左右观头自摇动。阿难。汝盻佛光。左右动头。为汝头动。为复见动。世尊。我头自动。而我见性尚无有止。谁为摇动。佛言如是。于是如来。普告大众。若复众生。以摇动者。名之为尘。以不住者。名之为客。汝观阿难。头自动摇。见无所动。又汝观我。手自开合。见无舒卷。云何汝今以动为身以动为境。从始洎终。念念生灭。遗失真性。颠倒行事。性心失真认物为己。轮回是中。自取流转。

　　［四不摇之性］

　　［长水］手有开合见无动静对外境辩也次于内身自分动静动中有不动也。

　　［疏］佛征见性以显超情而言无摇动者以明妙见性静离妄故无尽意经云奢摩他者寂近寂密不动不摇及知止足则真空观之体也又佛地论云圆镜智者依缘法界穷生死际相续不断名无动摇则根本智之用也释曰奢摩他者以静为体以止为相而阿难答佛言见性尚无有静者以明妙性超情即静离静也又佛问谁动谁静而答云见性尚无有止者以明妙性无著即止离止也故金刚三昧经云当止是生止已无止亦不住于无止亦不住于无住又云知心无心无心可止现识不生无生可止何以故止无止故若复下指法责劝以动为身即左右顾盻者是以动为境即手有开合者是既迷不摇常住之真精反取动摇生灭之身境岂非遗失真性颠倒行事哉故知身为劳虑妄动虚假是以内蠲我想外抵人相断摇俗之妄栖法界之真此如来所以开奢摩他也。

　　镇澄赞曰　阿难示堕。调御垂怜。七重征诘破攀缘。心目耀金拳。真妄同年。决意在当权。

　　传如截流曰　大佛顶者。即释迦大觉神变相也。以象示意。圣教咸然。兹阿难溺于淫舍。大众愿闻法要。世尊具大威力而手不之援。具大乐说而言未之启。乃从肉髻中。涌百宝光。有佛化身。宣说神咒者。意表显密之俱胜。彰形声之兼妙。荡见闻之幻翳。而一经之大旨。无余蕴矣。显密俱胜者。经为显。咒为密。咒心藏心。无二无别。顶为无上之相。经为了义之谈。以密该显。全彰顶中。故曰俱胜。形声兼妙者。顶光化佛。是形外之形。化佛咒语。是声外之声。惟形与声。迥超思议之表。故曰兼妙。见闻幻翳者。浮尘幻化。虚妄称相。一切不了。妄生取着。障清净之慧眼　　通之本根。故当机云。我见如来三十二相。胜妙殊绝。是以渴仰。从佛剃落。又云。而我悟佛现说法音。现以缘心。𠃔所瞻仰。此非逐色声之求善提者耶。一着色声。本明斯昧。若登伽者。乌得不乘其间哉。何以故。佛身女身均相也。佛见女见均情也。阿难独恨淫躬抚摩为魔障。未达胜相爱乐为厉阶。诚为贼媒在室。瞢然不觉。而且恃其多闻之慧。先梵咒语之所能摄者。盖有自矣。今示佛顶化佛。则知三十二相形非形。化佛说咒。则知四无碍辩声非声。从是而悟阴入处界。七大之法。无非如来藏中循业发现。循业即性故非有。即性循业故非空。离即离非。是即非即。真妄两融。戏论并绝。道场修证。无复秘要。见是为见见。闻是为闻闻。当下海印发光。万象毕照。全题云。是经名大佛顶悉怛多般怛啰十方如来清净海眼者。以此或作文言纷纭释者。恐非至圣垂象密被利机之意矣。如华严种种光相。表诸地法门。聊例一经。诸可意得。文殊将咒往护。恶咒消灭。阿难登伽归来佛所者。正智行而魔事息也。序分竟。经文自下直至第四卷中。克依性体以融万法。明如来密因。如华严所谓先悟毗卢法界也。自四卷至尽经。全性修证。明诸菩萨万行首楞严。所谓后修普贤行门也。首楞严。此云究竟坚固。斯经教理行果无不究竟。是曰了义。题有五种。后当具释。阿难见佛顶礼悲泣者。省戒体几毁于登伽。多闻莫益乎道力。人或处此怡然。则楞严妙典无所发起。生死欲流。无所遏截。大权示迹。岂无为哉。十方如来得成菩提。妙奢摩他。三摩禅那者。妙。即密也。奢摩他等。因也。结题反约。但标密因。请法须详。别开三种。奢摩他者。凝然湛寂。三摩者。廓然圆照。禅那者。寂照不二。从用有三。其体恒一。三一圆融。故称曰妙。是诸佛之种智。当人之灵知。一经之宗体也。宗为能显。斯曰密因。体为所显。斯曰藏性。宗体元无异途。果因岂非一致。故后文或举一摄三。或举宗含体。译师之所不翻者。神而明之。存乎其人耳。最初方便者。入三摩提之门也。门有泛明的指之别。四卷阿难。既悟藏心之后。请云。我今犹如旅泊之人。忽蒙天王。赐与华屋。要因门入。世尊示以发觉初心二决定义。虽示六根优劣。令一门深入。然未的指何门为要。故又别请圆通本根。佛令诸圣各陈所证。则又泛明阴入处界。以及七大。皆为入道之门。惟文殊奉敕于诸圣之后。的指观音所证。其偈云。此方真教体。清净在音闻。欲超三摩提。实以闻中入。愿加被未来。于此门无惑。堪以教阿难。及末劫沉沦。经以耳根圆通为最初方便。无疑也。堪以教阿难者。盖阿难以蓄闻成过。观音以薰闻成德。所谓功之与衅。只在循声入流之间而已。今示大士本妙之圆根。为多闻创修之秘要。是令不失故步。大用现前。如从地倒。还从地起。舍此将何聆密因。舍此凭何谈万行。故阿难以多闻未全道力自咎。更陈发心见相之由。世尊就其所迷而示之曰。一切众生。皆由不知常住真心。性净明体。用诸妄想。此想不真。故有轮转。性净明体。即佛所表绝诸分别者。用诸妄想。即因相爱乐者。欲治此想。更无别法。故曰。有三摩提。名大佛顶首楞严王。具足万行。十方如来一门超出妙庄严路。阿难前请具列三名。但举三摩提者。以举一摄三。宗体咸在也。三摩提。名大佛顶者。斯以词系象。摄密归显也。首楞严王者。彰所诠究竟坚固之体。一切无上也。离体无用。故曰具足万行。十方如来。一门超出妙庄严路者。从三摩提。显常住心。圆满菩提。归无所得。佛佛然也。夫心所以为常住者。常住则无所不住。无所不住。则不可以言住。然阿难计内计外。至计无著。宁有是处乎。试观如来放面门之光。动普佛之界。异境一合。遥住同闻。则七处妄局。直下廓然。无始涅槃。元清净体。备在我而不在佛矣。阿难尚以能推之心为心。非认贼为子。失其所谓寂常心性者耶。由是再从卍字涌出宝光。至微尘如来。阿难大众。无不遍及者。知妄尘莫隔乎智光。则妙心岂殊乎道眼。至托盲人。以辩灯见。心眼之一体照然。令陈那而叙客尘。寂常之妙性显矣。阿难悟手有开合。犹客也。见无舒卷。犹主也。头有摇动。犹尘也。见无所动。犹空也。然如来先寄陈如以悟阿难。因阿难而责在会。故曰若复。言以摇动者。名之为尘。不住者。名之为客者。责众不悟动中之有不动。故云汝观阿难头自摇动。见无所动。手有开合。见无舒卷。云何汝今迷其寂常之主空。而以动为身。以动为境。非心性失真乎。逐其扰动之客尘。而从始洎终。念念生灭。非认物为己乎。寂常之性。本来在我。而迷之背之。故曰轮回是中。自取流转。

　　音释

　　般剌

　　(音钵腊)。

　　苌

　　(音长)。

　　絺

　　(音痴)。

　　属

　　(音烛)。

　　掖

　　(音亦)。

　　伫

　　(直吕切)。

　　臊

　　(苏曹切)。

　　遘

　　(音构)。

　　瞩

　　(音烛)。

　　抟

　　(音团)。

　　秪

　　(音支)。

　　窍

　　(启叫切)。

　　挃

　　(音质)。

　　隳

　　(喧规切)。

　　翘

　　(祈尧切)。

　　矍

　　(居缚切)。

　　吝

　　(良刃切)。

　　揣

　　(初委切)。

　　昱

　　(音育)。

　　赩

　　(喜力切)。

　　握

　　(于角切)。

　　缕

　　(力主切)。

　　椒

　　(昌六切)。

　　隙

　　(乞逆切)。

　　盻

　　(匹苋切)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第二

　　显常性之余

　　尔时阿难及诸大众闻佛示诲。身心泰然。念无始来。失却本心。妄认缘尘。分别影事。今日开悟如失乳儿忽遇慈母。合掌礼佛。愿闻如来显出身心真妄虚实。现前生灭与不生灭二发明性。时波斯匿王(体诸大众欲问之心)。起立白佛。我昔未承诸佛诲敕。见迦旃延。毗罗胝子。咸言。此身死后断灭。名为涅槃。我虽值佛。今犹狐疑。云何发挥。证知此心不生灭地。今此大众。诸有漏者。咸皆愿闻。佛告大王。汝身现在。今复问汝。汝此肉身。为同金刚常住不朽。为复变坏。世尊。我今此身终从变灭。佛言大王汝未曾灭。云何知灭。世尊。我此无常变坏之身。虽未曾灭。我观现前。念念迁谢。新新不住。如火成灰。渐渐销殒。殒亡不息。决知此身当从灭尽。佛言如是。大王。汝今生龄。已从衰老。颜貌何如童子之时。世尊。我昔孩孺。肤腠润泽。年至。长成。血气充满。而今颓龄。迫于衰耄。形色枯悴。精神昏昧。发白面皱。逮将不久。如何见比充盛之时。佛言。大王。汝之形容。应不顿朽。王言。世尊。变化密移。我诚不觉。寒暑迁流。渐至于此。何以故。我年二十。虽号年少颜貌已老。初十岁时。三十之年。又衰二十。于今六十。又过于二。观五十时。宛然强壮。世尊。我见密移。虽此殂落。其间流易。且限十年。若复令我微细思惟。其变宁唯一纪(十二年为一纪一云十年)二纪。实惟年变。岂唯年变。亦兼月化。何直月化。兼又日迁。沉思谛观。刹那刹那。念念之间。不得停住。故知我身终从变灭。佛告大王。汝见变化迁改不停。悟知汝灭。亦于灭时。汝知身中。有不灭耶。波斯匿王。合掌白佛。我实不知。佛言。我今示汝不生灭性。大王。汝年几时。见恒河水。王言。我生三岁。慈母携我谒耆婆天。经过此流。尔时即知是恒河水。佛言。大王。如汝所说。二十之时。衰于十岁。乃至六十。日月岁时。念念迁变。则汝三岁。见此河时。至年十三。其水云何。王言如三岁时。宛然无异。乃至于今年六十二。亦无有异。佛言。汝今自伤发白面皱。其面必定皱于童年。则汝今时。观此恒水。与昔童时。观河之见。有童耄不。王言。不也。世尊。佛言。大王汝面虽皱。而此见精性未曾皱。皱者为变。不皱非变。变者受灭。彼不变者。元无生灭。云何于中。受汝生死而犹引彼末伽梨等。都言此身死后全灭。

　　王闻是言。信知身后舍生(遗假形)趣生(全真性)。与诸大众。踊跃欢喜得未曾有。

　　［五观河之见］

　　［疏］即无常生灭之身显常住不灭之性故指观河为喻以明流而不易之体也夫一切有身无不皆灭若俱舍以二种观无常所谓邻虚分刹那灭者即身心二念性也此文所显略有三节即三念处一从佛问汝未曾灭下是以心念处观无常念念迁谢心之体也新新不住无常之性也如火成灰者不更新之意二从问汝今生龄下是以身念处观无常颜貌肤腠身之相也孩孺者稚龄而血气者壮年色也颓耄枯悴总指老年之状以至于逮将不久者言无常之理然也三从问汝之形容下是以法念处观无常寒暑岁月诸法之体也我年二十下取十年为限以宽数粗观也实惟年变下取从宽至促以细相密观也殂落者迁谢之义年变月化皆无常之体以至于终从变灭者指必然之势也佛告下显不迁之性盖生生者不生化化者不化故虽受世间之身而不受变于世此观河之见所以无童耄也。

　　［孤山］见精即见性也皱者为变则显生死无常不皱非变则显涅槃常住。

　　［疏］涅槃论五种常一无穷常二无起常三恒在常四湛然常五无变常无变常即观河之性。

　　阿难即从座起。礼佛合掌。长跪白佛。世尊。若此见闻。必不生灭。云何世尊名我等辈遗失真性。颠倒行事。愿兴慈悲。洗我尘垢。即时如来垂金色臂。轮手下指。示阿难言。汝今见我母陀罗手(结印)。为正为倒。阿难言。世间众生以此为倒。而我不知谁正谁倒。佛告阿难。若世间人以此为倒。即世间人。将何为正。阿难言。如来竖臂。兜罗绵手(解见前卷)上指于空。则名为正。佛即竖臂。告阿难言。若此颠倒。首尾相换。诸世间人。一倍瞻视。则知汝身。与诸如来清净法身。比类发明(比于手指正倒之类而发明之)。如来之身。名正遍知。汝等之身。号性颠倒。

　　随汝谛观。汝身佛身。称颠倒者。名字何处号为颠倒。于时阿难与诸大众。瞪瞢瞻佛。目睛不瞬。不知身心颠倒所在。佛兴慈悲。哀愍阿难。及诸大众。发海潮音。遍告同会。诸善男子。我常说言。色心诸缘。及心所使诸所缘法。唯心所现。汝身(幻身)汝心(妄心)。皆是妙明真精妙心中所现物。云何汝等。遗失本妙圆妙明心。宝明妙性。认悟中迷。

　　晦昧为空。空晦暗中。结暗为色。色杂妄想。想相为身。聚缘内摇。趣外奔逸。昏扰扰相。以为心性。一迷为心。决定惑为色身之内。不知色身外。洎(及)山河虚空大地。咸是妙明真心中物。譬如澄清百千大海。弃之。惟认一浮沤体。目为全潮穷尽瀛渤。汝等即是迷中倍人。如我垂手等无差别。如来说。为可怜愍者。

　　［六离倒真性］

　　［温陵］因王问答反动疑尘以谓真性有生有灭可说遗失既无生灭云何能遗佛答谓诸佛众生同一体性固无遗失特因见倒言之也如手顺垂为正反以为倒逆竖为倒反以为正是失真也。

　　［疏］此下渐约即境明心故佛广举根身器界显遍知也色心诸缘即根尘之法以体言之为宝明妙性心所使者即染净诸法以遍言之为圆妙明心盖诸法所生惟心所现是本来之悟遗此本悟取之色身是认悟中迷矣晦昧下明颠倒之处谓真性圆遍无内无外由一念晦昧变顽为空次则结晦昧为色杂想相为身其妄动之情聚缘于内奔流于外昏扰不停而人则取此缘气以为己心遂谓此心在藐尔身中不知外及山河虚空大地咸是妙明之体也故法华云是法住法位世间相常住由其取小遗大如弃海认沤故为迷中倍人倍犹增倍也。

　　阿难承佛悲救深诲。垂泣叉手。而白佛言。我虽承佛如是妙音。悟妙明心。元所圆满常住心地。而我悟佛现说法音。现以缘心。允所瞻仰(信尊佛说)。徒获此心(即上妙明之心)。未敢认为本元心地。愿佛哀愍。宣示圆音。拔我疑根。归无上道(阿耨菩提)。佛告阿难。汝等尚以缘心听法此法亦缘。非得法性。如人以手指月示人。彼人因指。当应看月。若复观指。以为月体。此人岂唯亡失月轮。亦亡其指。何以故。以所标指为明月故。岂唯亡指。亦复不识明之与暗。何以故。即以指体。为月明性。明暗二性。无所了故。汝亦如是若以分别我说法音。为汝心者。此心自应离分别音有分别性。譬如有客寄宿旅亭。暂止便去。终不常住而掌亭人。都无所去名为亭主。此亦如是。若真汝心。则无所去。云何离声。无分别性。斯则岂唯声分别心。分别我容。离诸色相。无分别性。如是乃至分别都无。非色非空。拘舍离等昧为冥谛。离诸法缘。无分别性。则汝心性各有所还。云何为主。阿难言。若我心性。各有所还。则如来说妙明元心。云何无还。惟垂哀愍为我宣说。佛告阿难。且汝见我。见精明元。此见。虽非妙精明心。如第二月。非是月影汝应谛听。今当示汝无所还地。阿难。此大讲堂。洞开东方。日轮升天。则有明耀。中夜黑月。云雾晦暝。则复昏暗。户牖之隙。则复见通。墙宇之间。则复观壅。分别之处则复见缘。顽虚之中。遍是空性。郁(杂)𡋯(沓)之象。则纡(结)昏尘澄霁敛氛。又观清净。阿难。汝咸看此诸变化相(即上八种相)。吾今各还本所因处。云何本因。阿难。此诸变化。明还日轮。何以故。无日不明。明因属日。是故还日。暗还黑月。通还户牖。壅还墙宇。缘还分别。顽虚还空。郁𡋯还尘。清明还霁。则诸世间一切所有。不出斯类。汝见八种见精明性。当欲谁还。何以故。若还于明。则不明时。无复见暗虽明暗等。种种差别。见无差别。诸可还者自然非汝不汝还者非。汝而谁。则知汝心本妙明净汝自迷闷丧本。受轮于生死中。常被漂溺。是故如来。名可怜愍。

　　［七无还常性］

　　［温陵］因闻法音悟妙明心本来圆满了无遗失故曰常住心地然情犹卤莽见未精明尚以能闻缘心为所悟妙性此固常情疑混根于心而难拔者故愿佛拔之。

　　［疏］阿难以缘心听法即前缘尘分别故复以客义推征亭中主人喻常住之性即八中无还者也此显奢摩他之终将明起行故示无还之性。

　　［温陵］声分别心指声上缘心即分别法音者也分别我容谓色上缘心即允所瞻仰者也如是乃至者即该举六尘皆无自性也缘尘之心离尘无体故拘舍离等昧为冥谛。

　　［吴兴］阿难问妙明元心佛以见精为答者应知此见亦是前来缘尘之见但缘尘分别之见有还缘尘能见之性无还如下文所谓其目周视但如镜中无别分析即见精者也汝识于中次第标指是文殊等即缘尘分别者也。

　　［疏］明精明心即第八妙圆真心见精明元则眼根映色之性六湛精明乃第八所分名第二月由妙心全体难见故指见精以示无还成实云以指按目则见二月阿难下欲示无还之性先指可还之相言本因者谓日为明因黑为暗因隙为通因乃至霁为清净因此皆有还惟见精无还也。

　　显见性文七

　　此下经义多即境显性义当三摩波提由其境界与观照义相应故涉能所性显即离故且以由前寂静之力照体既立理应发诸事业盖所以赏触类之妙尽缘情之鉴由真立俗理应然故义例如前亦分七种见性。

　　阿难言。我虽识此见性无还。云何得知是我真性。

　　佛告阿难。吾今问汝。今汝未得无漏清净承佛神力。(一声闻见)见于初禅。得无障碍。(二罗汉见)而阿那律见阎浮提。如观掌中庵摩罗果。(三菩萨见)诸菩萨等见百千界。(四如来见)十方如来。穷尽微尘。清净国土。无所不瞩。(五众生见)众生洞视。不过分寸阿难。且吾与汝。观四天王所住宫殿(上自四天)。中间遍览水陆空行(下至大地)。虽有昏明种种形像(一切物相所在之处)。无非前尘(目前诸尘)分别留碍。

　　汝应于此分别自(我)他(物)。今吾将汝择于见中。谁是我体。谁为物象(一本作相)。阿难极汝见源(尽汝眼力)。从日月宫(最上物相)。是物非汝。至七金山(居中物相)。周遍谛观。虽种种光。亦物非汝。(此以下最下物相)渐渐更观云腾鸟飞。风动尘起树木山川。草芥人畜。咸物非汝阿难是诸近远。诸有物性。虽复差殊。同汝见精。清净所瞩。则诸物类自有差别见性无殊此精妙明。诚汝见性。

　　［一能遍一切见性］佛告下泛叙见用由阿难至如来略分四种见相众生洞视不过分寸者不能观障外也且吾下先指物境是诸下后显见用见精即能遍之性远近即所遍之境见境性异是谓分别自他也按佛地论说妙观察智有十种因由三摩波提者是观察性故此智以观三界为性故十因者论云观察智以观世界众生为建立因观器世间为生起因以观世界洲渚日月四天王天三十三天及夜摩兜率变化乃至梵众天为分别因释曰此分别因即今文所显者但经约顺观故从初禅而下论约逆观故从洲渚而上经所谓分别自他者即分别因也。

　　若见是物。则汝亦可见吾之见。若同见者。名为见吾。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。又则汝今见物之时。汝既见物。物亦见汝。体性纷杂。则汝与我。并诸世间。不成安立。

　　阿难。若汝见时。是汝非我。见性周遍。非汝而谁。云何自疑汝之真性。性汝不真取我求实(照应)。

　　［二无相之见］

　　［疏］地论观察智以观空无相法界教理为降伏怨敌因由观空故无见相又法界者无见相故若见下示见非是物。

　　［真际曰］若见是物吾见亦同是物汝应可见。

　　［疏］若同下圆悟以物为香台尤为易晓谓阿难与佛同见香台名见佛见者若佛不见香台汝何所见耶纵谓佛不见香台吾亦不见名见佛见者此亦非佛不见之相彼不见之相本自无相岂汝所能见之若不下谓性无见相若不起见则即汝之性也又若谓见是物则物应有见故物亦见汝若相见者即有杂乱之过故不成安立。

　　［温陵］见性周遍即汝真性何疑不真而求质于我耶此结答云何得知是我真性之问也。

　　阿难白佛言世尊。若此见性。必我非余。我与如来观四天王胜藏宝殿居日月宫。此见周圆遍娑婆国。退归精舍秪见伽蓝。清心户堂但瞻檐庑。世尊。此见如是。其体本来周遍一界。今在室中。唯满一室。为复此见缩大为小。为当墙宇夹令断绝。我今不知斯义所在。愿垂弘慈。为我敷演。

　　佛告阿难。一切世间大小内外。诸所事业。各属前尘。不应说言见有舒缩。譬如方器(喻前尘)中见方空(喻见体)。吾复问汝。此方器中。所见方空。为复定方。为不定方。若定方者。别安圆器。空应不圆。若不定者。在方器中应无方空。汝言不知斯义所在。义性如是云何为在阿难若复欲令入无方圆。但除器方。空体无方。不应说言更除虚空方相所在。

　　若如汝问入室之时。缩见令小。仰观日时。汝岂挽见齐于日面。若筑墙宇。能夹见断穿为小窦。宁无续迹。是义不然。

　　［三随量应现］观四天等者约量为问言各属前尘者即见随境显非性有舒缩也以器喻量空喻体性量故定方空故不定入无方圆者言不随情起限量见也又地论以观世界自相共相为断疑因谓如大千世界大小轮围之所围绕以大轮围为共相小轮围为自相譬如镜智虽知自共相而不能说惟观察智能说以断他疑释曰按经此见遍娑婆国此共相也乃至但瞻檐庑此自相也为复缩大令小此问疑也。

　　一切众生从无始来。迷己为物。失于本心。为物所转。故于是中。观大观小。若能转物则同如来。身心圆明。不动道场。于一毛端遍能含受十方国土。

　　［四转物同如］转前尘之物同真如之体则无小大之观亦能含受无碍所以显同如之用也又转物者前以即空门中约实际理地不受一尘故己身皆物今以观照义边约事相门中不舍一法故外物皆己又地论以观世界共相种种众会为受用因释曰按他受用身亦为如来之义则经言含受是约自体也。

　　阿难白佛言。世尊。若此见精。必我妙性。今此妙性现在我前。见必我真我今身心复是何物而今身心分别有实。彼见无别。分辨我身。若实我心。令我今见。见性实我。而身非我。何殊如来先所难(诘)言。物能见我。惟垂大慈。开发未悟。

　　佛告阿难。今汝所言见在汝前。是义非实。若实汝前。汝实见者。则此见精。既有方所。非无指示。且今与汝坐祇陀林。遍观林渠。及与殿堂。上至日月。前对恒河。汝今于我师子座前。举手指陈。是种种相。阴者是林。明者是日碍者是壁通者是空。如是乃至草树纤毫。大小虽殊。但可有形无不指着。若必其见。现在汝前。汝应以手确实指陈何者是见。阿难当知。若空是见。既已成见。何者是空。若物是见既已是见何者为物。汝可微细披剥万象析出精明净妙见元指陈示我。同彼诸物。分明无惑。

　　阿难言。我今于此重阁讲堂。洎远恒河。上观日月举手所指纵目所观指皆是物无是见者。世尊如佛所说。况我有漏初学声闻乃至菩萨。亦不能于万物象前。剖出精光。离一切物。别有自性。佛言如是如是。

　　［五即物所显］由上云转物故以山河皆我自性为难然经中之意在即物所显阴者是林下言除物无见喻离相无体故云若离物有体则可指陈若空是见下言物若是见即别无物体故云若见是物则无见可剖今于万象不能剖出应即物所显矣故僧问赵州如何是佛州云庭前柏树又地论观察智以观种种可玩园林池等为欢喜因是则无一物不播如来之名无情共说义在兹矣。

　　佛复告阿难。如汝所言。无有见精。离一切物。别有自性。则汝所指。是物之中。无是见者。今复告汝。汝与如来坐祇陀林。更观林苑乃至日月。种种象殊。必无见精。受汝所指。汝又发明此诸物中。何者非见。阿难言。我实遍见此祇陀林。不知是中。何者非见。何以故。若树非见。云何见树。若树即见。复云何树。如是乃至若空非见。云何见空。若空即见。复云何空。我又思惟是万象中。微细发明。无非见者。佛言。如是如是。

　　［六离物所显］复告下谓见非是物方有所见故云若树非见云何见树又物若即见则无所见故云若树即见复云何树是万象中无非见者此可剖出也又前以能所互夺故除树无见今以能所互分故树能有见故长庆云万象之中独露身而法眼问云是拨万象不拨万象此辨验之意也地论以此因同上谓欢喜因也又地论与此经有开合不同有先后各异谓地论约相分所起故先以建立因总观世界众生此经约见分所起故先以分别因别观日月泗洲等。

　　于是大众。非无学者。闻佛此言。茫然不知是义终始。一时惶悚。失其所守。如来知其魂虑变慑。心生怜愍。安慰阿难。及诸大众。诸善男子。无上法王(证极之号)。是真实语。如(称义)所如(真如)说。不诳不妄。非末伽黎四种不死矫乱论议。汝谛思(详审)推无忝(辱)哀慕。

　　是时文殊师利法王子。愍诸四众。在大众中。即从座起。顶礼佛足。合掌恭敬。而白佛言。世尊。此诸大众。不悟如来发明。二种精见色空。是非是义。世尊。若此前缘色空等象。若是见者。应有所指。若非见者。应无所瞩。而今不知是义所归。故有惊怖。非是畴昔善根轻鲜。惟愿如来大慈。发明此诸物象(色空)。与此见精。元是何物。于其中间无是非是。

　　佛告文殊。及诸大众。十方如来及大菩萨。于其自住(证)三摩地中。见与见缘。并所想相。如虚空华。本无所有。此见及缘。元是菩提妙净明体。云何于中。有是非是。文殊。吾今问汝。如汝文殊。更有文殊是文殊者。为无文殊。如是世尊。我真文殊。无是文殊。何以故。若有是者。则二文殊。然我今日。非无文殊。于中实无是非二相。佛言。此见妙(精见)明。与诸空(色空)尘。亦复如是。本是妙明无上菩提净圆真心。妄为色空。及与闻见。如第二月。谁为是月。又谁非月。文殊。但一月真。中间自无是月非月。是以汝今观见与尘。种种发明。名为妄想。不能于中出是非是。由是精真妙觉明性。故能令汝出指非指。

　　［七证性离言］将入自住三昧绝相离言无所对待故以文殊问明无是非义精见色空名为二种是非者是见非见是空非空也。

　　［吴兴］始终者始则见性是物终则见性非物。

　　［疏］自证三摩地者自证境也自性为见色空为缘分别之情名所想相俱无所有故如空华如汝文殊喻妙圆无二更有文殊是文殊者离增益也为无文殊离损减也若二文殊则有第二之月即起是非之情然世间之月本无第二喻妙圆真心本无闻见亦无是非也由是下结明经意是空是见名为可指非空非见名不可指妙觉真精此相俱离是故出之三摩地五蕴论云即三摩波提也而梵语差殊有多种名义如涅槃云毗婆舍那一名正见一名了见一名能见一名遍见一名次第见此皆观照义性也故地论释观察智品云即陀罗尼及三摩地俱名为门有通生义故又彼论说三摩地名妙生菩萨得此定故立妙生号而妙生者文殊也故以此定之人发此定之问释三摩波提竟。

　　简情文七

　　此下经意多为简情显性义当禅那由离前空假沉掉二境显中道故及平等性中融无二故显圆成实绝戏论故盖以见网易萦若不讯诸动寂将或谬以随迎是以拟议四句甄陶二边剪诸见之萌褰积疑之网然圣言每约属意多途前哲由兹作论后贤所以殷学。

　　阿难白佛言。世尊。诚如法王(佛)所说。觉缘遍十方界。湛然性住。性非生灭。与先梵志(外道)娑毗迦罗。所谈冥谛。及投灰等诸外道种。说有真我。遍满十方。有何差别。世尊亦曾于楞伽山。为大慧等。敷演斯义。彼外道等。常说自然。我说因缘。非彼境界。我今观此觉性自然。非生。非灭。远离一切虚妄颠倒。似非因缘。与彼自然。云何开示。不入群邪。获真实心。妙觉明性。

　　佛告阿难。我今如是开示方便。真实告汝。汝犹未悟。惑为自然。阿难。若必自然。自须甄(辨)明有自然体。汝且观此妙明见中。以何为自此见为复以明为自。以暗为自。以空为自。以塞为自。阿难。若明为自。应不见暗。若复以空为自体者。应不见塞。如是乃至诸暗等相。以为自者。明于明时。见性断灭。云何见明。

　　［一简自然］言觉缘者指前见与见缘根境之法亦即下文觉缘非眚之体然黄发之徒亦说有真我遍界以滥真说故佛于楞伽山上说因缘义破彼境界今观觉性有自然体则与外道自然有何分别且汝下约明暗色空推自然性如谓妙见以明为自体者则性一于明应无见暗若性非自然之体则因缘之性俱为情计可知故中观论云若无有自性云何有他性按经论所破各有差别谓经约遍破诸见故以自然为初论约竖穷诸见故以生灭为首。

　　阿难言。必此妙见。性非自然我今发明是因缘生心犹未明。咨询如来。是义云何。合因缘性。

　　佛言。汝言因缘。吾复问汝。汝今因见见性现前。此见。为复因明有见。因暗有见因空有见。因塞有见。阿难。若因明有。应不见暗。如因暗有。应不见明。如是乃至因空。因塞。同于明暗。

　　复次阿难。此见又复缘明有见。缘暗有见。缘空有见。缘塞有见。阿难。若缘空有。应不见塞。若缘塞有。应不见空。如是乃至缘明。缘暗。同于空塞。当知如是精觉妙明。非因非缘。亦非自然。非不自然。无非不非。无是非是。离一切相即一切法。汝今云何于中(精觉)措(着念)心。以诸世间戏论名相。而得分别。如以手掌撮摩虚空。秪益自劳虚空云何随汝执捉。

　　［二因缘］此中因缘义同前破谓见若因明则性一于明固无见暗故净名经云法不属因不在缘故。

　　［温陵］假物为因循物为缘既无定趣非因缘矣因缘自然皆为遍计故曰离一切相遍计既离圆成实现故曰即一切法。

　　［疏］经言非因缘等者离一切相也非不自然等者即一切法也此中诸句略有四义一非因缘等者显非相义及一相义辨中边论云故说一切法非空非不空有无及有故是则契中道一相者佛性论云一切法性惟有一相所谓非相非相即是平等法性二离一切相等者显远离义及圆融义地论云远离异相即无有相远离非相即无无相又当离即法离无离相当法即离即无即相离即不二圆融之旨也精觉妙明义性如是故非世间戏论名相可能分别。

　　阿难白佛言。世尊。必妙觉性。非因非缘。世尊。云何常与比丘宣说见性。具四种缘。所谓因空因明因心因眼(引经问难)。是义云何。

　　佛言阿难。我说世间诸因缘相。非第一义。阿难。吾复问汝。诸世间人。说我能见。云何名见。云何不见。阿难言。世间因于日月灯光。见种种相。名之为见。若复无此三种光明。则不能见。阿难。若无明时。名不见者。应不见暗。若必见暗。此但无明。云何无见。阿难。若在暗时。不见明故。名为不见。今在明时。不见暗相。还名不见。如是二相。俱名不见。若复二相。自相陵夺。非汝见性。于中暂无。如是。则知二俱名见。云何不见。是故阿难。汝今当知见明之时。见非是明。见暗之时。见非是暗。见空之时。见非是空。见塞之时。见非是塞。四义成就。汝复应知见见之时。见非是见。见犹离见。见不能及。云何复说因缘自然。及和合相。汝等声闻狭劣无识。不能通达清净实相。吾今诲汝。当善思惟。无得疲怠妙菩提路。

　　［三世间］

　　［温陵］缘生之法因空而有因明而显因心而知因眼而见乃世间名相于第一义皆为戏论。

　　［疏］入楞伽云第一义谛即圆成实性故第一义空经云眼等以第一义谛故无世谛故有又成实论云以世谛故得成中道释曰谓若第一义谛无有世谛即成一边之见不名中道故净名云法住实际诸边不动故是故下显超情义见闻觉知为根明暗色空为境是非是明者以明真性超境缘也见非是见者以明真性超根缘也故天童觉云超见缘也是而无是出情量也当而无当又下文以见与见缘为我觉明所缘之眚而我觉明之体不堕眚中即超出之意也。

　　阿难白佛言。世尊。如佛世尊。为我等辈。宣说因缘。及与自然。诸和合相与不和合。心犹未开(一疑)。而今更闻见见非见。重增迷闷(二疑)。伏愿弘慈。施大慧目(观空者)。开示我等。觉心明净。作是语已。悲泪顶礼。承受圣旨尔时世尊。怜愍阿难及诸大众。将欲敷演大陀罗尼。诸三摩提。妙修行路。告阿难言。汝虽强记。但益多闻。于奢摩它(三止)微密观照(三观)。心犹未了。汝今谛听吾当为汝分别开示。亦令将来诸有漏者获菩提果。阿难。一切众生轮回世间。由二颠倒分别(迷别为同迷同为别)。见妄当处发生。当业轮转。云何二见。一者众生别业妄见。二者众生同分妄见云何名为别业妄见。阿难。如世间人。目有赤眚。夜见灯光。别有圆影。五色重叠。于意云何。此夜灯明所现圆光。为是灯色。为当见色。阿难。此若灯色。则非眚人。何不同见。而此圆影。唯眚之观。若是见色。见已成色。则彼眚人。见圆影者。名为何等。复次阿难。若此圆影。离灯别有。则合傍观屏帐几筵。有圆影出。离见别有。应非眼瞩。云何眚人。目见圆影。是故当知色实在灯见病为影。影见俱眚。见眚非病终不应言是灯是见。于是中有非灯非见。如第二月。非体非影。何以故。第二之观。捏所成故。诸有智者。不应说言此捏根元。是形非形。离见非见。此(灯影)亦如是。目眚所成。今欲名谁是灯是见。何况分别非灯非见。

　　［四别业］问见见非见下发明二业之疑也别业者一人妄见同业者多人妄见灯影之喻以明妄不妨真即寂而照名奢摩他微密观照故俱舍云中定者即静而虑名静虑故何难下。

　　［孤山曰］目喻本具真智灯喻本具真理赤眚喻妄业圆影喻妄境境即五阴也是故下色实在灯理体本真也见病为影妄心成境也见病非眚者谓有智眚人知因目眚终不执言缘影实有故虽见眚不为见病。

　　［补注］惟眚之观谓独有眚者见之名为何等谓若是见色既以成色不可名见矣。

　　［疏］中观论云灯中自无暗住处亦无暗暗者即影像住处者境界也灯中无暗故知妄影本虚真智本明虽有眚色不为见病以明即妄而真之意。

　　云何名为同分妄见。阿难此阎浮提。除大海水。中间平陆。有三千洲(水环陆地曰洲)。正中大洲(指阎浮)。东西括量大国。凡有二千三百。其余小洲。在诸海中。其间或有三两百国。或一或二。至于三十四十五十(此皆布于大洲之外者)。阿难。若复此中。有一小洲(最小)。秪有两国(最少)。唯一国人同感恶缘。则彼小洲。当土(同业)众生。睹诸一切不祥境界。或见二日。或见两月。其中乃至晕适佩玦彗孛飞流负耳虹霓。种种恶相。但此国见。彼国众生。本所不见。亦复不闻。

　　阿难。吾今为汝。以此二事进退合明。阿难。如彼众生别业妄见。瞩灯光中。所现圆影。虽似前境。终彼见者。目眚所成。眚即见劳。非色所造。然见眚者。终无见咎。例汝今日。以目观见山河国土。及诸众生。皆是无始见病所成见与见缘。似现前境。元我觉明见所缘眚。觉见即眚。本觉明心。觉缘非眚。

　　［五同业］

　　［疏］引不祥境界以明同业之妄夫眚灾变易非常之有也由众生妄业所感故象见于天晕适佩玦日月之灾象也日月食曰适礼云适见　天日为之食适谪也周礼辉有十种辉晕也恶气环日相连曰佩中断曰玦诸晕皆环而无端唯虹有端倪故曰虹霓虹红也白虹贯日曰弥螮蝀旁升曰隮即赤虹也皆因日而有故并曰晕彗孛飞流星辰之灾象也彗曰旄头孛曰蔽闇春秋有星孛于东方常星不见繁露作星茀茀即孛也盖灾星变象其行有凌犯逆顺之殊疾徐留守之异飞疾行也流徐行也所以省下民德过之祥示天下吉凶之象故素问气交变大论云以道留久逆守而小是为省下以道而去去而速来是谓省过此飞流之象也又曰久留而环或离或附是谓议灾与其德也此负耳之象也阿难下以少例多曰进以多例少曰退同业多别业少而彼众合下进别例同也例汝今日下退同例别也皆是无始等者释成妄本也元我觉明者言妄依真起也觉见即眚者觉则本觉见即见缘言本觉虽有觉见之眚而本觉明心能觉眚缘者性非眚耳。

　　觉所觉眚。觉非眚中。此实见见。云何复名觉闻知见。是故汝今见我及汝。并诸世间十类众生。皆即见眚。非见眚者。彼见真精性。非眚者。故不名见。

　　阿难。如彼众生同分妄见。例彼妄见别业一人。一病目人。同彼一国。彼见圆影眚妄所生。此众同分所现不祥。同见业中瘴恶所起。俱是无始见妄所生。例阎浮提三千洲中。兼四大海娑婆世界。并洎十方诸有漏国。及诸众生。同是觉明无漏妙心。见闻觉知虚妄病缘。和合妄生。和合妄死。若能远离诸和合缘。及不和合则复灭除诸生死因。圆满菩提不生灭性。清净本心。本觉常住。

　　［疏］觉所觉眚觉非眚中者重释本觉明心离眚之义以答明前问也觉见即见见也云何复名者显智超情谓而性觉之体离名言也故论云以智实性离名言故智非智境以智超过一切境故不可说是智非智境释曰按圆觉云修禅那者无知觉明不依诸碍永得超过碍无碍境受用世界及与身心相在尘域如器中锽声出于外烦恼涅槃不相留碍则觉明者即本觉明心也超过碍无碍境者即觉非眚中也受用世界即器世间也以本觉明心非着世间非出世间故世界身心相在尘域而超然尘外也例彼妄业下展转例明十方众生同业别业虚妄见相亦复如是又中观论云大圣说二业思与从思生是业别相中种种分别说又净印法门经云菩萨于一切智无所依着随顺缘生之法如实觉了无因无缘不断不常远离边见故净名云世间出世间为二世间性空即是出世间于其中不入不出是为入不二法门。

　　阿难。汝虽先悟本觉妙明。性非因缘。非自然性而犹未明如是觉元。非和合生及不和合。阿难。吾今复以前尘问汝。汝今犹以一切世间妄想和合诸因缘性。而自疑惑。证菩提心。和合起者。

　　则汝今者。妙净见精。为与明和。为与暗和。为与通和。为与塞和。若明和者。且汝观明。当明现前。何处杂见。见相可辨。杂何形象若非见者。云何见明。若即见者。云何见见。必见圆满。何处和明。若明圆满不合见和。见必异明。杂则失彼性明名字。杂失明性。和明非义。彼暗与通。及诸群塞亦复如是。

　　复次阿难。又汝今者。妙净见精为与明合。为与暗合。为与通合。为与塞合。若明合者。至于暗时。明性已灭。此见即不与诸暗合。云何见暗。若见暗时。不与暗合。与明合者。应非见明。既不见明。云何明合了明非暗。彼暗与通。及诸群塞。亦复如是。

　　［六和合］次破和合之见和如水乳合如函盖杂如金沙所云因缘和合者婆沙论云近是因远是缘近则和合远则不和合因亲缘疏故分二义［资中曰］若明和下明属前相见属内心齐何处所而论其杂见之与相目击可分明见相杂作何形像。

　　［温陵］若非下谓明若非见则不能见明明若即见谁为能见。

　　［疏］所云见者则必异于明方云有见若两相参杂则见与明名字俱失岂得为见明哉性即见也杂则既失明性两名则知谓见和明不成义理复次下别推合义和则杂而不辨合则附而不离既不离明应无见暗今既见暗则非合明又中观论破染相而不说和者应知和即染义。

　　阿难白佛言。世尊。如我思惟。此妙觉元。与诸缘尘。及心念虑。非和合耶。佛言。汝今又言觉非和合。吾复问汝。此妙见精。非和合者。为非明和为非暗和。为非通和。为非塞和。若非明和。则见与明。必有边畔。汝且谛观何处是明。何处是见在见在明。自何为畔。阿难。若明际中。必无见者。则不相及。自不知其明相所在。畔云何成。彼暗与通。及诸群塞。亦复如是。

　　又妙见精。非和合者。为非明合。为非暗合。为非通合。为非塞合。若非明合。则见与明。性相乖角。如耳与明。了不相触。见且不知明相所在。云何甄明合非合理。彼暗与通及诸群塞。亦复如是。阿难。汝犹未明一切浮尘诸幻化相。当处出生。随处灭尽。幻妄称相。其性真。为妙觉明体。如是乃至五阴。六入。从十二处。至十八界。因缘和合。虚妄有生。因缘别离。虚妄名灭。殊不能知生灭去来本如来藏常住妙明。不动周圆妙真如性。性真常中。求于去来迷悟生死。了无所得。

　　［七非和合］

　　［温陵］和则同而无畔不和则异而有畔且求畔不得非非和矣。

　　［吴兴］非和约体不相入故以际畔求之非合约处各异位故以乖角破之。

　　［疏］中观论云见可见见者是三各异方如是三法异终无有合时已上七义皆以互简偏情互明中道忘然存然迥超言谓而无生之理显矣故中观论云诸法不自生亦不从他生不共不无因是故说无生汝犹下结归圆实既当生随灭则幻妄名相无容称谓矣其性真为妙觉明体者以明幻相虽妄其性则真故佛性论说生灭断常等八遣相门皆有真如实性也言生灭去来本如来藏常住妙明者由离生灭断常之见而得圆妙藏性之体故净印经云相即是生无相即灭若无相无无相则诸法本来常住法界无坏真如无动实际不变是则解了缘生之法现证实际无为真理又起信论是心生灭因缘相能示摩诃衍相用故释曰既知生灭去来皆真如之相用则知妙圆真性含裹三世可谓如来藏性无有终穷故曰性真常中求于去来迷悟生死皆不可得斯则圆极之妙谈称性之玄旨也。

　　五如来藏性之一(五阴)

　　［疏］从五阴六入至七大等皆明藏性所言藏者蕴摄为义恒沙德用总在其中百千法门皆由此起是以神谟继阐庶开幽奥今明此体略有二义一如来义二藏性义如来者有四种一佛性论云谓从自性来至故名如来此如来者约本觉法身说故二成实云乘如实道来成正觉故曰如来此如来者约始觉报身如来说故三涅槃云所说不变名曰如来如十二部经三世诸佛皆如是说此如来者约后得智化身如来说故四今言如来藏妙真如性者合体用诸法说故二释藏性略有三义即体相用三大之法佛性论总以如来藏性为体通摄凡圣因果性故故显体分云如来藏有三义一所摄义谓如如性如如者即妙真性也此义属因摄众生体故二隐覆义谓众生如来性隐不现此隐覆者即五阴体五阴者隐覆义故三能摄义谓果地功德此指出缠如来藏故此三藏者总显体大义也言相大者辨相品云佛性种相有十义一自体相耶自然性二因相三缘相即因缘性四事相即七大性五总相即藏体性六别相即入处界性七位相即色空性八遍相即周遍法界性九无变相即清净本然性十无差别相即妙真如性三用大者即体用交作繁兴为用若依渐次释者谓体相用三由显示义边理无顿设是则经谈五阴所以显于体空入处七大所以摄乎相用又经广推因缘生灭去来之相者所以显即相之真言本如来藏妙真如性者融即真之妄故起信云是心真如相即示摩诃衍体故是心生灭因缘相能示摩诃衍相用故又云体大者谓一切法真如平等相大者谓如来藏具性功德用大者谓能生世间善恶因果。

　　阿难。云何五阴本如来藏妙真如性。

　　阿难。譬如有人。以清净目。观晴明空。唯一晴空。迥无所有。其人无故不动目睛。瞪以发劳。则于虚空。别见狂华。复有一切狂乱非相。色阴当知。亦复如是。

　　阿难。是诸狂华。非从空来。非从目出。如是阿难。若空来者。既从空来。还从空入。若有出入。即非虚空。空若非空。自不容其华相起灭。如阿难体。不容阿难。若目出者。既从目出。还从目入。即此华性。从目出故。当合有见。若有见者。去既华空。旋合见眼。若无见者。出既翳空。旋当翳眼。又见华时。目应无翳。云何晴空号清明眼。

　　是故。当知色阴虚妄。本非因缘非自然性。

　　俱舍云诸有为法和合聚集是为蕴义此义有三辨中边论云一非一义谓过现等色略为一聚二总略义谓一切诸色略为一聚三分段义谓各别安立色等相故譬如下释色阴所起也空喻藏体本净华喻色阴虚妄言不动目睛者喻取着之相也是诸下言华从空有则空不生华若是从眼生则眼非有翳故圆觉云非唯惑此虚空实性亦复迷彼实华生处［温陵］若有出入则有实体故非虚空非空则实故如阿难体更无所容若华从目出则得目之性故应有见今旋时既不见眼又不翳眼非目出矣又若华从目出则华在空时其目已应无翳何待须见晴空无华方号清明眼耶。

　　阿难。譬如有人。手足宴安。百骸调适。忽如忘生。性无违顺。其人无故。以二手掌。于空相摩。于二手中。妄生涩滑。冷热诸相。受阴当知。亦复如是。

　　阿难。是诸幻触。不从空来。不从掌出如是阿难。若空来者。既能触掌。何不触身不应虚空选择来触。若从掌出。应非待合。又掌出故。合则掌知。离则触入。臂腕骨髓。应亦觉知入时踪迹。必有觉心。知出知入。自有一物。身中往来。何待合知。要名为触。

　　是故当知。受阴虚妄。本非因缘。非自然性。

　　［疏］受想等蕴义同前释谓过现等受略为一聚名受蕴等。

　　［温陵］纳境于心曰受宴安调适喻藏性本无诸受由妄情引起也若空来者谓空体常遍不应有择掌当自出不应有待。

　　阿难。譬如有人。谈说酢梅。口中水出。思蹋悬崖。足心酸涩。想阴当知。亦复如是。

　　阿难。如是酢说。不从梅生。非从口入。如是阿难。若梅生者。梅合自谈。何待人说。若从口入。自合口闻。何须待耳。若独耳闻。此水何不耳中而出。想蹋悬崖与说相类。是故当知。想阴虚妄。本非因缘。非自然性。

　　［疏］成实论云受想行等皆心差别如道品中一念五名。

　　［温陵］人谈梅而口水耳不能谈则计梅出者妄也耳闻梅而心想口不能闻则计口入者妄也。

　　阿难。譬如瀑流。波浪相续。前际后际。不相逾越行阴当知。亦复如是。

　　阿难。如是流性。不因空生。不因水有。亦非水性。非离空水。如是阿难。若因空生。则诸十方无尽虚空。成无尽流。世界自然俱受沦溺。若因水有。则此瀑流。性应非水。有所有相今应现在。若即水性。则澄清时。应非水体。若离空水。空非有外。水外无流。是故当知。行阴虚妄。本非因缘。非自然性。

　　行因识生从妙湛流出而明暗色空皆八识真体故以空水为难若行因空生则空当流动若因水有则流与水应为二物又瀑流性应不是水而瀑流性未尝非水也有所有相者。

　　［资中曰］能有是水所有是流二相若殊俱应现在。

　　［疏］又若此瀑流即水性者则瀑流灭性亦应灭而波澜灭则为澄水性既不灭则此瀑流非水性也。

　　［温陵］空非有外水流其间水外无流流终依水则瀑流性非离空水矣。

　　阿难。譬如有人。取频伽瓶。塞其两孔。满中擎空。千里远行。用饷他国。识阴当知。亦复如是。

　　阿难。如是虚空。非彼方来。非此方入。如是阿难。若彼方来。则本瓶中。既贮空去。于本瓶地。应少虚空。若此方入。开孔倒瓶。应见空出。是故当知识阴虚妄。本非因缘。非自然性。

　　［疏］论云总摄八种识名为识蕴按俱舍谓识最微细总取境相难分别故者约第八说故。

　　［孤山］瓶喻妄业空喻妄识业牵识走如瓶擎空行舍身受身喻以远行现阴如此国后阴如他国。

　　［温陵］性空真觉周遍法界一迷为识故如瓶中之空内外一空喻性识一体塞其两孔喻妄分同异也空无来往不可擎饷喻性无生灭亦无舍受今言擎饷者比迷性为识妄随流转之状也。

　　［疏］毗婆沙云远行是心业即第八识续生心也第八名藏识按楞伽以藏识为如来藏谓若无藏识名如来藏者则无生灭然诸圣人皆有生灭故云生灭去来本如来藏也今应更释五阴差别俱舍云色谓总名分别则有十色即眼界色界乃至触界受有三种苦乐及舍分别则有六受即眼受等想谓取像男女长短分别则有六想当如受说有为名行分别有六思身行名造作思是业性总取境相为识分别则有六识谓眼等识即此所说受想行蕴及无表色三种无为于处门中说名法处于界门中立为法界。

　　［疏］今并释法界者华严云应观法界性一切惟心造俱舍云造是因义谓法界一分无表业色是所造故又界是种子等义如十八界说中边论云由圣法因义说为法界此中界者即是因义俱舍云法界一分是见有所缘故十八界中全是无常准法界一分无为是常。

　　［释曰］已上通释染净法界也。

　　［疏］又法界无差别论云清净法性即是法界佛性论云由修习三种因故一切如来唯法界胜谓修大乘定慧大悲三因此显法界是熏生故俱舍云法界唯一刹那生谓从无漏苦法忍一刹那中生佛性论云初地获理量二智得通达法界理故又俱舍云法界是等流生从同类因遍行因所生亦果报生非增长生无碍法界非增长故法界摄无为性惟是同分由无边意识非已生当生故由圣人刹那生心于第二刹那皆成境界缘一切境无不周遍是故法界恒名同分余十七界各有同分及彼同分故释净法界竟应释因熏习者佛地论云以净法界离名言故然诸法教亦不唐捐是证法界展转因故由此教法是诸如来大悲所流能展转证离言说义如以众彩彩画虚空甚为希有。

　　镇澄赞曰　发明见性直示缘尘若能转物即能仁离指自观心妙觉常春五阴本来真。

　　传如截流曰　尔时阿难。及诸大众。蒙佛示诲自陈开悟者。即了达客尘主空之义也。诚能悟此。则身心真妄虚实。现前生灭及不生灭。复何所疑。但阿难所以为悟者。一为世尊所捱逼。一傍陈如之齿唇。正谓依他作解。反省犹迷。故愿显出二义。冀以发明也。及匿王所陈观河不变之见。虽属见精。其体元真。即前观光本无动静之见耳。了此见体。本无动静。亦如佛手。本无正倒。于无正倒而正倒立。即无生灭而生灭起。生灭起而照性亡。故曰晦昧。只此晦昧。为空为色色杂妄想。而五阴之躯备焉。如是。则根由尘隔。智逐情昏。虽承如来如是法音。现以缘心允所瞻仰。此心既缘色声而有。即非常住之主。故世尊复标指外之月。示无还之性。扩心见。齐物我。一撤真妄是非之藩。直造妙净常遍之境。故寄酬文殊云。十方如来自住三摩地中。见与见缘。并所想相。如虚空华。本无所有。此见及缘。元是菩提妙净明体。云何于中有是非是。言汝今观见与尘。种种发明。名为妄想。不能于中出是非是者。由迷己逐物。是非迭生也。由是真精妙觉明性发明故能令汝出指非指者。由达境即心。是非双亡也。以上总答阿难身心真妄二发明性之问耳。阿难言诚如法王所说。觉缘遍满十方。湛然法住。性非生灭者。盖领上见性常遍。无是无非之旨也。言与娑毗迦罗所谈冥谛。及诸外道。说有真我。遍满十方。有何差别者。以梵志所计滥真。故须甄别也。阿难虽矫外道自然之失。不自知其所执因缘亦非。盖觉精明见。本非明暗塞空所能有。故不可言因此而缘彼也。汝复应知见见之时。见非是见者。言此真见。不独离浮尘根四种之外尘。且离见精明元也。然此见精尚遣。余复何言。故曰。见犹离见。见不能及。云何复说因缘自然及和合相。阿难于是重增迷闷者。盖见见既进于见精。觉觉始离乎觉眚。故世尊先举别业一时易知之眚影。以开庆喜积劫难了之见缘。故云。例汝今日。以目观见山河国土。及诸众生。皆是无始见病所成。然能觉此见闻觉知。悉皆是妄者。何尝为妄所终覆。故言觉所觉眚。觉非眚中。惟觉超眚外。方知眚妄。故曰此实见见。云何复明。觉闻知见者。责其未达现前身心。本如空华。无当见见之体也。言彼见真精至故不名见者。所谓见者可见。而见见者不可见。有云尽大地是沙门只眼者。知言哉。此下若同若别。交互具显。展转推广。使悟十方法界。凡所有相。皆是虚妄。故曰例阎浮提。乃至十方诸有为国。及诸众生。同是觉明无漏妙心。见闻觉知。虚妄病缘。和合妄生。和合妄死。然由有见闻觉知之妄因。遂有根身器界之妄缘。因缘和合。一切妄计。生死死生。浩然无极。若能远离诸和合缘。及不和合。则复灭除诸生死因。圆满菩提。不生灭性。清净妙体。本觉常住。惜阿难和合之疑未释。世尊重约四义辩之。更广陈诸相者。务令遣情必尽。柝法无遗也。浮尘诸幻化相。当处出生。随处灭尽者。如言初生。即有灭也。幻妄称相者。物无当名之实也。实惟一真。故曰其性真为妙觉明体。如是乃至五阴六入。从十二处。至十八界。因缘和合。虚妄有生。因缘别离。虚妄名灭者。蹑总以开别也。殊不能知生灭去来。本如来藏。妙真如性者。背觉合尘故也。性真常中。求于去来。迷悟生死。了无所得者。所谓实际理地。生佛并忘也。色受想行识。通为妙心区宇。故曰五阴。

　　音释

　　胝

　　(音支)。

　　殒

　　(于敏切)。

　　腠

　　(仓奏切)。

　　颓

　　(徒回切)。

　　耄

　　(音帽)。

　　殂

　　(才枯切)。

　　瞪

　　(澄应切)。

　　瞢

　　(莫邓切)。

　　瞬

　　(音舜)。

　　瀛

　　(音嬴)。

　　渤

　　(音勃)。

　　𡋯

　　(蒲没切)。

　　纡

　　(一俱切)。

　　庑

　　(音武)。

　　确

　　(克角切)。

　　柝

　　(先旳切)。

　　悚

　　(音耸)。

　　慑

　　(之涉切)。

　　鲜

　　(音鲜)。

　　甄

　　(稽延切)。

　　撮

　　(仓活切)。

　　秪

　　(音支)。

　　眚

　　(所景切)。

　　捏

　　(乃结切)。

　　晕

　　(音运)。

　　只

　　(藏本秪字今依会解而书声义异后同)。

　　适

　　(陟革切)。

　　玦

　　(音决)。

　　彗

　　(徐醉切)。

　　霓

　　(研奚切)。

　　迥

　　(户顶切)。

　　涩

　　(色入切)。

　　腕

　　(乌贯切)。

　　酢

　　(仓故切)。

　　蹋

　　(徒合切)。

　　瀑

　　(薄报切)。

　　饷

　　(式亮切)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第三

　　如来藏之二

　　［疏］此从六入至十八界总有三科夫三科之门摄尽万法故一切经无不说此俱舍云入亦名根根依增上立名入以来门为义又法界无差别论云不空如来藏有过恒沙佛法是故经标阴入处界所以即相而谈性言妙真如者所以即性而融相也胜鬘云依如来藏有生死依如来藏有涅槃此则归根指体所以示迷悟之源也。

　　复次阿难。云何六入本如来藏妙真如性。

　　阿难。即彼目睛。瞪发劳者。兼目与劳。同是菩提瞪发劳相。因于明暗二种妄尘。发见居中。吸此尘象(明暗)。名为见性。

　　此见。离彼明暗二尘。毕竟无体。如是阿难。当知是见。非明暗来。非于根出。不于空生。何以故。若从明来。暗即随灭。应非见暗。若从暗来。明即随灭。应无见明。若从根(目)生。必无明暗。如是见精。本无自性。若于空出。前瞩尘象。归当见根。又空自观。何关汝入。是故当知眼入虚妄。本非因缘。非自然性。

　　［疏］即彼目睛者指前劳目之事以菩提性中本无眼等尘劳名相故以瞪劳为喻温陵由尘发见因根吸尘故名眼入然有三科即彼目睛下依真起妄因于明暗下辨妄无实是故当知下明妄即真。

　　阿难。譬如有人。以两手指。急塞其耳。耳根劳故。头中作声。兼耳与劳。同是菩提瞪发劳相。因于动静二种妄尘。发闻居中。吸此尘象(动静)。名听闻性。

　　此闻。离彼动静二尘。毕竟无体。如是阿难。当知是闻。非动静来。非于根出。不于空生。何以故。若从静来。动即随灭。应非闻动。若从动来。静即随灭。应无觉静。若从根(耳)生。必无动静。如是闻体。本无自性。若于空出。有闻成性。即非虚空。又空自闻。何关汝入。是故当知耳入虚妄。本非因缘。非自然性。

　　［疏］耳闻动静犹目见明暗也言非动静来者破计情也故超日明经云色受想行识眼耳鼻身心及地水火风空皆无所从来无所至去缘合则有缘离则灭如幻如化故下经云当处发生随处灭尽即斯旨也。

　　阿难。譬如有人。急畜其鼻。畜久成劳。则于鼻中。闻有冷触。因触分别通塞虚实。如是乃至诸香臭气。兼鼻与劳。同是菩提瞪发劳相。因于通塞二种妄尘。发闻居中。吸此尘象(通塞)。名嗅闻性。

　　此闻。离彼通塞二尘。毕竟无体。(阙文)当知是闻。非通塞来。非于根出。不于空生。何以故。若从通来。塞则闻灭。云何知塞。如因塞有。通则无闻。云何发明香臭等触。若从根生。必无通塞。如是闻机。本无自性。若从空出。是闻自当回嗅汝鼻。空自有闻。何关汝入。是故当知鼻入虚妄。本非因缘。非自然性。

　　［疏］畜缩气也冷因畜有不畜本无然鼻闻通塞亦犹耳闻动静也而觉知以尘为相故离彼无有则非唯缘彼而生而亦即彼为体也故知明暗动静乃至离合生灭之尘与今见闻觉知之性混而为一本如来藏中妙真如性矣。

　　阿难。譬如有人。以舌䑛吻。熟䑛令劳。其人若病。则有苦味。无病之人。微有甜触。由甜与苦。显(明)此舌根不动之时。淡性常在。兼舌与劳。同是菩提瞪发劳相。因甜苦淡二种妄尘。发知居中。吸此尘象(甜苦甜)。名知味性。

　　此知味性。离彼甜苦。及淡二尘。毕竟无体。如是阿难。当知如是尝苦淡知。非甜苦来。非因淡有。又非根出。不于空生。何以故。若甜苦来。淡则知灭。云何知淡。若从淡出。甜即知亡。复云何知甜苦二相。若从舌生。必无甜淡。及与苦尘。斯知味(甜苦淡)根。本无自性。若于空出。虚空自味。非汝口知。又空自知。何关汝入。是故当知舌入虚妄。本非因缘非自然性。

　　［疏］䑛以舌取味也熟䑛令劳甚言取着之状。

　　阿难。譬如有人。以一冷手。触于热手。若冷势多。热者从冷。若热功胜。冷者成热。如是以此合觉之触。显于离知。涉势若成。因于劳触(皆因触致)。兼身与劳。同是菩提瞪发劳相因于离合二种妄尘。发觉居中。吸此尘象(离合)。名知觉性。

　　此知觉体。离彼离合违顺二尘。毕竟无体。如是阿难。当知是觉非离合来。非违顺有。不于根出。又非空生。何以故。若合时来。离当已灭。云何觉离。违顺二相。亦复如是。若从根(身)出。必无离合违顺四相。则汝身知。元无自性。必于空出。空自知觉。何关汝入。是故当知身入虚妄。本非因缘。非自然性。

　　［疏］身入之觉由触所显盖以离触之时觉知此身无合之觉是以合觉显于离知也。

　　阿难。譬如有人。劳倦则眠。睡熟便寤。览尘斯忆。失忆为忘。是其颠倒生住异灭。吸习中归。不相逾越。称意知根。兼意与劳。同是菩提瞪发劳。相因于生灭二种妄尘。集知居中。吸撮内尘(生灭)。见闻逆流。流不及地。名觉知性。

　　此觉知性。离彼寤寐生灭二尘毕竟无体。如是阿难。当知如是觉知之根。非寤寐来。非生灭有。不于根出。亦非空生。何以故。若从寤来。寐即随灭。将何为(知)寤。必生时有。灭即同无。令谁受灭。若从灭有。生即灭无。谁知生者。若从根(意)出。寤寐二相。随身开合。离斯二体。此觉知者。同于空华。毕竟无性。若从空生。自是空知。何关汝入。是故当知意入虚妄。本非因缘。非自然性。

　　［疏］意以生灭为性而其体不出忆忘眠寤之境由四相妄迁名曰颠倒吸撮内尘即见闻逆流也尘流逆内无间即灭即不相违越名不及地此言意根之处盖如斯而已故曰毕竟无体则虚妄可知矣按婆沙云归趋是意业谓五根各别所行意则总领受彼所行及彼境界能归趣彼作诸事业故名意根。

　　［资中］庄周云其寤也形开其寐也魂交寤寐二相自是形之开合而觉知之性离斯二者故如空华。

　　复次阿难。云何十二处。本如来藏妙真如性。

　　阿难。汝且观此祇陀树林。及诸泉池。于意云何。此等为是色生眼见。眼生色相。阿难。若复眼根生色相者。见空非色色性应销。销则显发一切都无色相既无。谁明(显)空质。空亦如是。若复色尘生眼见者观空非色。见即销亡。亡则都无。谁明空色。

　　是故当知见与色空。俱无处所。即色与见。二处虚妄。本非因缘。非自然性。

　　［疏］显宗论云处谓生门心心所法于中生长故名为处是能生长彼作用义故然前谈六入则以尘对辨今十二处则以根对扬由根尘同源法不孤立也汝且下以能生破所生谓若眼生色相则眼为能生色为所生然见空之时既无所生之色则色性应销色销则谁明空质乎谓无色则不能显空也若复下谓若色生眼见则色为能生眼为所生然观空之时既无所生之眼则见性应销见销则以谁明空色乎此明眼色二处俱无生也。

　　阿难。汝更听此祇陀园中。食办击鼓。众集撞钟。钟鼓音声。前后相续。于意云何。此等为是声来耳边。耳往声处。阿难。若复此声。来于耳边。如我乞食室罗筏城。在祇陀林。则无有我。此声必来阿难耳处。目连迦叶。应不俱闻。何况其中一千二百五十沙门。一闻钟声。同来食处。若复汝耳往彼声边。如我归住祇陀林中。在室罗城。则无有我。汝闻鼓声。其耳已往击鼓之处。钟声齐出应不俱闻。何况其中象马牛羊。种种音响。若无来往。亦复无闻。

　　是故当知听与音声。俱无处所。即听与声。二处虚妄。本非因缘。非自然性。

　　［温陵］我入城祇林无我喻声来耳则余处无声然千众皆闻则声非来耳。

　　［疏］声非来耳以明声处无生也无闻者闻无闻性也闻尚无闻安有往来之事。

　　阿难。汝又嗅此炉中旃檀。此香。若复然于一铢。室罗筏城四十里内同时闻气于意云何。此香为复生旃檀木。生于汝鼻。为生于空。阿难。若复此香。生于汝鼻。称(既云)鼻所生。当从鼻出。鼻非旃檀。云何鼻中有旃檀气。称(既云)汝闻香。当于鼻入。鼻中出香。说闻非义若生于空。空性常恒(不变)。香应常在。何藉炉中爇此枯木(旃檀)。若生于木。则此香(木)质。因爇成烟。若鼻得闻。合蒙烟气。其烟腾空。未及遥远。四十里内。云何已闻。

　　是故当知香鼻与闻。俱无处所。即嗅与香。二处虚妄。本非因缘。非自然性。

　　［温陵］鼻非旃檀非鼻生也藉爇而有非空生也香质是木烟非其木离木离烟而能远闻岂鼻生哉。

　　［疏］鼻根闻香但由境有胜劣故使闻有远近苟香有百里之气即百里能闻此则根无优劣境有远近明矣。

　　阿难。汝常二时众中持钵。其间或遇酥酪醍醐名为上味。于意云何。此味。为复生于空中。生于舌中。为生食中。阿难。若复此味。生于汝舌。在汝口中。秪有一舌。其舌尔时已成酥味。遇黑石蜜。应不推移。若不变移。不名知味。若变移者。舌非多体。云何多味。一舌之知。若生于食。食非有识。云何自知。又食自知。即同他食。何预于汝。名味之知。若生于空。汝啖虚空。当作何味。必其虚空。若作咸味。既咸汝舌。亦咸汝面则此界人。同于海鱼。既常受咸。了不知淡。若不识淡。亦不觉咸。必无所知。云何名味。

　　是故当知味舌与尝。俱无处所。即尝与味。二俱虚妄。本非因缘。非自然性。

　　［温陵］舌无定味又非多体则味不生舌矣石蜜沙糖也此若生食食不自知因舌知味非生食矣。

　　阿难。汝常晨朝以手摩头。于意云何。此摩所知。谁为能触。能为在手。为复在头。若在于手。头则无知。云何成触。若在于头。手则无用。云何名触。若各各有。则汝阿难。应有二身。若头与手。一触所生。则手与头。当为一体。若一体者。触则无成。若二体者。触谁为在。在能非所。在所非能。不应虚空。与汝成触。是故当知觉触与身。俱无处所。即身与触。二俱虚妄。本非因缘。非自然性。

　　［疏］触因境有然以手触头则能所皆身无定趣矣谓触有能所方名为触今头足一体岂名为触耶。

　　阿难。汝常意中所缘善恶无记三性。生成法则。此法。为复即心所生。为当离心。别有方所。阿难。若即心者。法则非尘。非心所缘。云何成处。若离于心。别有方所。则法自性。为知非知。知则名心。异汝非尘。同他心量。即汝即心。云何汝心。更二于汝。若非知者。此尘。既非色声香味离合冷暖及虚空相。当于何在。今于色空。都无表示。不应人间更有空外。心非所缘。处从谁立。

　　是故当知法则与心。俱无处所。则意与法。二俱虚妄。本非因缘。非自然性。

　　［温陵］法若即心则不属尘既非所缘何成意处若离于心则法尘因意知显故问为知非知。

　　［疏］法若非知则非色声若是色声自应可知今既无知岂应藏于色空之外既心无所缘处从何立释曰此十二处者是心体根本而诸根缘此以生故外论谓之勃路拿勃路拿者是根本义故及作用义故又毗婆沙云若欲观察诸法性相当依如是十二处教便生十二处影像明镜故经谓之如来藏性。

　　复次阿难。云何十八界本如来藏妙真如性。

　　阿难。如汝所明。眼色为缘生于眼识。此识为复因眼所生。以眼为界。因色所生。以色为界。阿难。若因眼生既无色空无可分别。纵有汝识。欲将何用汝见又非青黄赤白。无所表示。从何立界。若因色生。空无色时。汝识应灭。云何识知是虚空性。若色变时。汝亦识其色相迁变。汝识不迁。界从何立。从变则变界相自无不变则恒。既从色生。应。不识知虚空所在。若兼二种眼色共生。合则中离。离则两合。体性杂乱。云何成界。

　　是故当知眼色为缘。生眼识界。三处都无。则眼与色。及色界三。本非因缘。非自然性。

　　［疏］毗婆沙云以四事故立十八界一由自性故建立色界乃至法界二由作用故建立眼识界乃至意识界三由能作故建立眼界乃至意界四由差别故建立十八界显宗论云界者因义种族义谓由一身或一相续中有十八类诸种族故名十八界由根等展转相望种族不同故名为界释曰按杂集论十八界总有五义谓一切种子义因义持自相义持因果性义持一切法差别义故知种族者即种子义也以有十八种子差别名十八界。

　　［温陵］若识因眼生则无尘可知故见非青等若识因色生则当随色灭即应不识空又色有迁变识应知变识若知变则色灭识存无与为界又若汝识亦变变则无体界相自无若不随变则识应常一当不识空理又不然非色生矣若谓眼色共生则此识性应与根尘两合合则其识中离亦不成界矣。

　　阿难。又汝所明。耳声为缘。生于耳识。此识。为复因耳所生。以耳为界。因声所生。以声为界。阿难。若因耳生。动静二相。既不现前。根不成知。必无所知。知尚无成。识何形貌。若取耳闻。无动静故。闻无所成。云何耳形杂色触尘。名为识界。则耳识界。复从谁立。若生于声。识因声有。则不关闻。无闻则亡声相所在。识从声生。许声因闻而有声相。闻应闻识。不闻非界。闻则同声。识已被闻。谁知闻识。若无知者。终如草木。不应。声闻杂成中界。界无中位。则内外相。复从何成。是故当知耳声为缘。生耳识界。三处都无。则耳与声。及声界三。本非因缘。非自然性。

　　［疏］若识因耳生则无动静可识既无所识界义不成若取耳根闻无动静不藉声尘者则耳根所依是形色触法故耳识依声不杂触尘也此识不生根明矣又若识生于声则不关闻不关闻即无声相则无所识知纵谓识从声有然许因闻有声识若声生声应有识则闻声时即是闻识不闻又非界闻则此识即同于声理无是矣。

　　［长水曰］既能了之识作所闻之声则谁为能知知此闻识也。

　　阿难。又汝所明。鼻香为缘。生于鼻识。此识。为复因鼻所生。以鼻为界。因香所生。以香为界。阿难。若因鼻生。则汝心中。以何为鼻。为取肉形双爪之相。为取嗅知动摇之性。若取肉形。肉质乃身。身知即触。名身非鼻。名触即尘。鼻尚无名。云何立界。若取嗅知。又汝心中。以何为知。以肉为知。则肉之知。元触非鼻。以空为知。空则自知。肉应非觉。如是。则应虚空是汝。汝身非知。今日阿难。应无所在。以香为知。知自属香。何预于汝。若香臭气。必生汝鼻。则彼香臭二种流气。不生伊兰及旃檀木。二物不来汝自嗅鼻。为香为臭。臭则非香。香应非臭。若香臭二。俱能闻者。则汝一人。应有两鼻。对我问道有二阿难。谁为汝体。若鼻是一。香臭无二。臭既为香。香复成臭。二性不有界从谁立。若因香生。识因香有。如眼有见不能观眼。因香有故。应不知香。知即非生。不知非识。香非知有。香界不成。识不知香。因界则非。从香建立。既无中间。不成内外。彼诸闻性。毕竟虚妄。

　　是故当知鼻香为缘。生鼻识界。三处都无。则鼻与香。及香界三。本非因缘。非自然性。

　　根有二相肉形双爪浮尘根也觉知动摇胜义根也若肉形下破浮尘根。

　　［温陵］名身则非鼻名触则身根之尘故鼻尚无名也若取嗅知下破胜义根肉质之知属身故元触非鼻虚空之知属境故肉应非觉。

　　［疏］若香臭气下若从鼻生则香臭二种不生伊兰及栴檀树故曰二物不来汝自嗅鼻为香为臭伊兰臭树也臭则非香下以根从境破谓境既有二根应成两故先定云臭则非香香则非臭意在俱闻堕两鼻之失若鼻是一下以境从根破谓根既是一境应非二故臭亦非香复成臭也。

　　［温陵］眼识因眼而有既不能见眼鼻识因香而有应不知香若曰能知即非香生若曰不知即不名识皆不可也香非知有者谓香不因根即不成香界识不知香即不成识界中间识也内外根境也。

　　阿难。又汝所明。舌味为缘。生于舌识。此识。为复因舌所生。以舌为界。因味所生。以味为界。阿难。若因舌生。则诸世间。甘蔗。乌梅黄连。石盐。细辛姜桂。都无有味。汝自尝舌。为甜为苦。若舌性苦。谁来尝舌。舌不自尝。孰为知觉。舌性非苦。味自不生。云何立界。若因味生。识自为味。同于舌根。应不自尝。云何识知。是味非味。又一切味。非一物生。味既多生。识应多体。识体若一。体必味生。咸淡甘辛。和合俱生。诸变异相。同为一味。应无分别。分别既无。别不名识。云何复名舌味识界。不应虚空生汝心识。舌味和合。即于是中。元无自性云何界生。

　　是故。当知舌味为缘。生舌识界。三处都无。则舌与味。及舌界三。本非因缘。非自然性。

　　［温陵］味因舌尝若舌本苦则无能尝者孰为识体若舌本淡既不因境味无所生食自为味谓食即味也同于舌根舌不自尝也。

　　阿难。又汝所明。身触为缘。生于身识。此识。为复因身所生。以身为界。因触所生。以触为界。阿难。若因身生。必无合离二觉观缘。身何所识。若因触生。必无汝身。谁有非身知合离者。阿难。物不触知。身知有触。知身即触。知触即身。即触非身。即身非触。身触二相。元无处所。合身即为身自体性。离身即是虚空等相。内外不成。中云何立。中不复立。内外性空。则汝识生。从谁立界。

　　是故当知身触为缘。生身识界。三处都无。则身与触。及身界三。本非因缘。非自然性。

　　［温陵］觉观即身识而以离合二境为缘若无缘则无识是则因境非因身也。

　　［疏］瑜伽云为身所证说名为触触因感物而生物无情不能知触则知触者身也今以手触头则身即触触即身身触互夺元无处所又合身则无处位故即为身体离身则无触因故即同虚空释曰俱舍说五识有觉观而唯识破之观今经之义则唯识之破非也。

　　阿难。又汝所明意法为缘。生于意识。此识。为复因意所生。以意为界。因法所生。以法为界。阿难。若因意生。于汝意中。必有所思。发明汝意。若无前法。意无所生。离缘无形。识将何用。又汝识心。与诸思量。兼了别性。为同为异。同意即意。云何所生。异意不同。应无所识。若无所识。云何意生。若有所识。云何识意。唯同与异。二性无成。界云何立。若因法生。世间诸法。不离五尘。汝观色法。及诸声法香法味法。及与触法。相状分明。以对五根。非意所摄。汝识决定依于法生。今汝谛观。法法何状。若离色空动静通塞合离生灭。越此诸相。终无所得。生则色空诸法等生。灭则色空诸法等灭。所因既无。因生有识。作何形相。相状不有。界云何生。

　　是故当知意法为缘。生意识界。三处都无。则意与法。及意界三。本非因缘。非自然性。

　　［疏］所思即法尘也若无前法意无所生是则因境非因根也又汝下识心即意识思量即所思了别即意根经以根尘识兼举也经问识与根尘为同为异故叠破云同意即意云何说是意所生耶异意则应无法尘故无所识云何识意者谓尘由意生今识既异意而复有所识则识尘时即同识意然识无识意之理也若因下破从法生携李曰生灭即法尘也然生灭但是五尘通相离五无体故云生则诸法生也。

　　［疏］显宗论云由六识身无间灭已皆名为意此于意识作所依根意识既唯依过去故云生则诸法生灭则诸法灭也所因即法尘所因之法自无因之生识复作何状释曰已上略释心意识竟今更总释者复有多义毗婆沙云过去名意现在名识未来名心又界中施设心处中施设意蕴中施设识又心是种族义意是生门义识是积聚义又远行是心业前行是意业续生是识业又彩画是心业归趣是意业分别是识业此心意识又有二种分别胁尊者说云滋长是有漏心分割是无漏心思量是有漏意思惟是无漏意分别是有漏识解了是无漏识如是等广如论说。

　　如来藏之三(七大)

　　七大者俱舍云地水火风于诸世间能作大事故名为大盖真空性火以妙万物而为言随处发生显遍周而为性良以空不空如来藏中有过恒沙德用故理事交彻所以融乎真俗体用相即所以俱乎空假此如来藏性为圆明摄德之门性海全收而万法交归矣故经云清净本然周遍法界则真空理体也又云应所知量随业发现则俗谛中相用也又云性色真空性空真色则交彻融涉所以圆明法界也夫圣性非远体之即神是故析尘钻火拂镜披衣乃至凿井指众繁兴交作皆明即事而真之理也。

　　阿难白佛言。世尊。如来常说和合因缘。一切世间。种种变化。皆因四大和合发明。云何如来。因缘。自然。二俱排摈。我今不知斯义所属。惟垂哀愍。开示众生。中道了义。无戏论法。尔时世尊告阿难言。汝先厌离声闻缘觉诸小乘法。发心勤求无上菩提。故我今时为汝开示第一义谛。如何复将世间戏论。妄想因缘。而自缠绕。汝虽多闻。如说药人。真药现前。不能分别。如来说为真可怜愍。汝今谛听。我当为汝分别开示。亦令当来修大乘者。通达实相。阿难默然。承佛圣旨。阿难。如汝所言。四大和合。发明。世间种种变化。阿难。若彼大性。体非和合。则不能与诸大杂和。犹如虚空。不和诸色。若和合者。同于变化。始终相成。生灭相续。生死死生。生生死死。如旋火轮。未有休息。阿难(例文)。如水成冰。冰还成水。

　　［孤山］阿难执昔所谈疑今第一义谛将恐众生闻昔和合则滞于有闻今排摈则溺于空不达中道动成戏论故请开示。

　　［吴兴］若彼大性下意谓四大之性不和四大之相斯则性居相外此约真如随缘不同顽空之性也若和合下既破非和恐计和合故复破之此约真如不变不同变化等相也。

　　［疏］按超日月三昧经云天人菩萨声闻缘觉斯之所行有合有散不得成于无上正道皆由不知道本于是广谈色心二法乃至如来法身方得无合无散甚与今经互相发明今复略引者经云谓地水火风有色无见未有三界是四色者而常自然无有作者自然动起唯道能名释曰谓四大动起皆道体而然也经又曰乃至补处能名斯道无象之象亦曰心色阿惟越致见心色阿惟颜见四色心如来见四色心之本也释曰色心之本唯如来始见经又曰于三界而不然者是为心色名曰心本释曰谓不如三界见于三界之色者则为心色是为心本经又曰故曰非不然于菩萨法故曰为然释曰菩萨有度生之情故起四大之色经又曰无心色志三界自然自然如空乃名曰道释曰如声闻灭色可谓有志于心菩萨不滞空可谓有心于色皆合散之道也经又曰于是诸佛无合无散所以者何假使合者则人本也假使散者则生死也释曰即所谓若和合者同于变化乃至生生死死如旋火轮也经又曰见生死苦泥洹之乐则名声闻处在中间无益一切名曰缘觉无合无散名曰法身法身无形普入一切亦无所入无所不入释曰下经阿难领解不立僧祇获法身者领解此义也故密藏经云如来法身住一切众生身中光影外现犹如净缕褁牟尼珠无所障碍即无合无散之身也又经阿难二字当在冰还成水之下汝观地性之上盖文倒耳。

　　汝观地性粗为大地。细为微尘。至邻虚尘。析彼极微色边际相。七分所成。更析邻虚。即实空性。阿难。若此邻虚。析成虚空。当知虚空。出生色相。汝今问言。由和合故。出生世间诸变化相。汝且观此一邻虚尘。用几虚空。和合而有。不应。邻虚合成邻虚。又邻虚尘。析入空者。用几色相。合成虚空。若色合时。合色非空。若空合时。合空非色。色犹可析。空云何合。汝元不知如来藏中。性色真空。性空真色。清净本然。周遍法界。随众生心应所知量。循业发现。世间无知。惑为因缘。及自然性。皆是识心分别计度。但有言说。都无实义。

　　［疏］言微尘者十地论云唯不动地菩萨得自在行观地水火风诸微尘性皆如实知然今云析色者皆为破计汝观下以色空义破和合计由性色即是真空故合无所合性空而是真色故非合而合性即空也空即性也真色亦然由色空之体皆即真性故相融而无碍又经明析色者由诸瑜伽师依圣教量以假想力析色为空遂为虚空由析而有因而计彼世界亦由合而成故金刚般若云若世界实有者即是一合相。

　　［孤山曰］既能析色为空亦可合空为色若空不可合色从何生然而不知皆即妄心分别故密严云地等和合微尘之聚若离于心即无所得。

　　阿难。火性无我。寄于诸缘。汝观城中。未食之家。欲炊爨时。手执阳燧。日前求火。阿难。名和合者。如我与汝。一千二百五十比丘。今为一众。众虽为一诘其根本。各各有身。皆有所生氏族名字。如舍利弗婆罗门种。优楼频螺迦叶波种。乃至阿难瞿昙种姓。阿难。若此火性。因和合有。彼手执镜。于日求火。此火。为从镜中而出。为从艾出。为于日来。阿难。若日来者。自能烧汝手中之艾。来处林木。皆应受焚。若镜中出。自能于镜。出然于艾。镜何不镕。纡(屈)汝手执。尚无热相。云何融泮。若生于艾。何藉日镜。光明相接。然后火生。汝又谛观。镜因手执。日从天来。艾本地生。火从何方。游历于此。日镜相远。非和非合。不应火光无从自有。汝犹不知如来藏中。性火真空。性空真火。清净本然。周遍法界。随众生心。应所知量。阿难。当知世人。一处执镜。一处火生遍法界执。满世间起。起遍世间。宁有方所。循业发现。世间无知。惑为因缘及自然性。皆是识心分别计度但有言说。都无实义。

　　［疏］按俱舍释地水火风有三种义论云地水火风体宽广故一切余色所依止故又云能持自相及所造色故名为界又云以能增广一切有色物生及于世间能作大事然由体大故能周遍法界然由用周故能循业发现此性火真空之义也。

　　［温陵］火无自体寓物成形故曰无我众名和合诘之各有根本非和合也。

　　［疏］阳燧取火珠也以铜为者则其形如镜淮南云物类相动本标相应阳燧见日则然而为火方诸见月则津而为水言日镜相远者显非和之性无从自有者破自然之情佛地论云如镜中火无别自体随众生心亦非和合。

　　阿难。水性不定。流息无恒。如室罗城。迦毗罗仙。斫迦罗仙。及钵头摩诃萨多等。诸大幻师。求太阴精。用和幻药。是诸师等。于白月昼。手执方诸。承月中水。此水。为复从珠中出空中自有。为从月来。阿难。若从月来。尚能远方令珠出水。所经林木。皆应吐流。流则何待方诸所出。不流。明水非从月降。若从珠出。则此珠中常应流水。何待中宵。承白月昼。若从空生。空性无边。水当无际。从人洎天。皆同滔溺。云何复有水陆空行。汝更谛观。月从天陟。珠因手持。承珠水盘。本人敷设。水从何方。流注于此。月珠相远。非和非合。不应水精。无从自有。汝尚不知如来藏中。性水真空。性空真水。清净本然。周遍法界。随众生心。应所知量。一处执珠。一处水出。遍法界执。满法界生。生满世间。宁有方所。循业发现。世间无知。惑为因缘。及自然性。皆是识心分别计度。但有言说。都无实义。

　　［温陵］求则流否则息所谓流息无恒也太阴精即月中水方诸取水珠也。

　　［疏］方诸阴物月者群阴之宗其气类相感故水之从出若月上潮生亦其类也然川泽陂池流用不息而独言方诸者取业用言之也。

　　阿难。风性无体。动静不常。汝常整衣。入于大众。僧伽梨角。动及旁人。则有微风。拂彼人面。此风。为复出袈裟角。发于虚空。生彼人面。阿难。此风。若复出袈裟角。汝乃披风。其衣飞摇。应离汝体。我今说法会中垂衣。汝看我衣。风何所在。不应衣中。有藏风地。若生虚空。汝衣不动。何因无拂。空性常住。风应常生。若无风时。虚空当灭。灭风可见。灭空何状。若有生灭。不名虚空。名为虚空。云何风出。若风自生。被拂之面。从彼面生。当应拂汝。自汝整衣。云何倒拂。汝审谛观。整衣在汝。面属彼人。虚空寂然。不参流动。风自谁方。鼓动来此。风空性隔非和非合。不应风性。无从自有。汝宛不知如来藏中。性风真空。性空真风。清净本然。周遍法界。随众生心。应所知量。阿难。如汝一人。微动服衣。有微风出。遍法界拂。满国土生。周遍世间。宁有方所。循业发现。世间无知。惑为因缘。及自然性。皆是识心分别计度。但有言说都无实义。

　　［温陵］拂衣则动垂衣则静故动静不常。

　　［疏］被拂之面谓他人也风性动空性静故不相参杂。

　　阿难。空性无形。因色显发。如室罗城。去河遥处。诸刹利种。及婆罗门。毗舍首陀。兼颇罗堕。旃陀罗等。新立安居。凿井求水。出土一尺。于中则有一尺虚空。如是乃至出土一丈。中间还得一丈虚空。虚空浅深。随出多少。此空。为当因土所出。因凿所有。无因自生。阿难。若复此空。无因自生。未凿土前。何不无碍。唯见大地。迥无通达。若因土出。则土出时。应见空入。若土先出。无空入者。云何虚空。因土而出。若因出入。则应空土。元无异因。无异则同。则土出时。空何不出。若因凿出。则凿出空。应非出土。不应凿出。凿自出土。云何见空。汝更审谛。谛审谛观。凿从人手。随方运转。土因地移。如是虚空。因何所出。凿空虚实。不相为用。非和非合。不应虚空。无从自出。若此虚空。性圆周遍。本不动摇。当知现前地水火风。均名五大。性真圆融。皆如来藏。本无生灭。阿难。汝心昏迷。不悟四大元如来藏。当观虚空。为出为入。为非出入。汝全不知。如来藏中。性觉真空。性空真觉。清净本然。周遍法界。随众生心。应所知量。阿难。如一井空。空生一井。十方虚空。亦复如是。圆满十方。宁有方所循业发现。世间无知。惑为因缘。及自然性。皆是识心分别计度。但有言说。都无实义。

　　［疏］空因凿土而出所谓因色显发也未凿土前地无通达则空非无因也若因凿土而出则空居土外故土出时应见空入此则辨明空不因土也又若无异因则空土同体若同体者则土出时何不见空同土而出又非同体矣又凿体坚实空体虚通故不相为用非和合矣释曰按六大经说地水火风空识而不言见大故彼经名六大又彼以六大合内外而说则知此经之义是谈外以该内也。

　　阿难。见觉无知。因色空有。如汝今者。在祇陀林。朝明夕昏。设居中宵。白月则光。黑月便暗。则明暗等。因见分析。此见为复与明暗相。并太虚空。为同一体。为非一体。或同非同。或异非异。阿难。此见。若复与明与暗。及与虚空。元一体者。则明与暗。二体相亡。暗时无明。明时无暗。若与暗一。明则见亡。必一于明。暗时当灭。灭则云何见明见暗。若明暗殊。见无生灭。一云何成。若此见精。与暗与明。非一体者。汝离明暗。及与虚空分析见元。作何形相。离明离暗。及离虚空。是见元同龟毛兔角。明暗虚空。三事俱异。从何立见。明暗相背。云何或同。离三元无。云何或异。分空分见。本无边畔。云何非同。见暗见明。性非迁改。云何非异。汝更细审。微细审详。审谛审观。明从太阳。暗随黑月。通属虚空。壅归大地。如是见精。因何所出。见觉空顽。非和非合。不应见精。无从自出。若见闻知。性圆周遍。本不动摇。当知无边不动虚空。并其动摇地水火风。均名六大。性真圆融。皆如来藏。本无生灭。阿难。汝性沉沦。不悟汝之见闻觉知。本如来藏汝当观此见闻觉知。为生为灭为同为异。为非生灭。为非同异。汝曾不知。如来藏中。性见觉明。觉精明见。清净本然。周遍法界。随众生心。应所知量。如一见根。见周法界。听嗅尝触。觉触觉知。妙德莹然。遍周法界。圆满十虚。宁有方所。循业发现。世间无知。惑为因缘。及自性性。皆是识心分别计度。但有言说。都无实义。

　　［疏］文中六问显六种义所以破诸见计情也谓一非一同非同异非异为六第一以常易义破一见谓见性常住境性代易云何为一也第二以相因义破非一见谓根境相因而有离明暗空则无见相云何非一也第三以差别义破同见谓明暗有差别见性无差别云何或同也第四以相由义破异见谓根尘相由而有离三元无二何为异也第五以边际义破非同见谓分空分见本无边际云何非同也第六以常变义破非异见谓见无迁改境有变更云何非异也。

　　阿难。识性无源。因于六种根尘妄出。汝今遍观此会圣众。用目循历。其目周视。但如镜中。无别分析。汝识于中次第标指。此是文殊。此富楼那。此目犍连。此须菩提。此舍利弗。此识了知。为生于见。为生于相。为生虚空。为无所因。突然而出。阿难。若汝识性。生于见中。如无明暗。及与色空。四种必无。元无汝见。见性尚无。从何发识。若汝识性。生于相中。不从见。生既不见明。亦不见暗。明暗不瞩。即无色空。彼相尚无。识从何发。若生于空。非相非见。非见无辨。自不能知。明暗色空。非相灭缘。见闻觉知。无处安立。处此二非。空则同无。有非同物。纵发汝识。欲何分别。若无所因。突然而出。何不日中。别识明月。汝更细详。微细详审。见托汝睛。相推前境。可状成有。不相成无。如是识缘。因何所出。识动见澄。非和非合。闻听觉知。亦复如是。不应。识缘无从自出。若此识心。本无所从。当知了别。见闻觉知。圆满湛然。性非从所。兼彼虚空地水火风。均名七大。性真圆融。皆如来藏。本无生灭。阿难。汝心粗浮。不悟见闻。发明了知。本如来藏。汝应观此六处识心。为同为异。为空为有。为非同异。为非空有。汝元不知如来藏中。性识明知。觉明真识。妙觉湛然。遍周法界。含吐十虚。宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　［真际］根但照境故如镜中识具了别故能标指。

　　［疏］觉明者即本觉明心也前约真性离妄故云觉明为咎此以真妄融即故云觉明真识孤山若生空下谓空无相见不能发识也。

　　［温陵］非是见则无所辨非是相则无所缘又若处此二非之间识体若有非同物象识体若空则同龟毛既无自体安能有用若无所因者如日中无月则无见月之识又非无因也又识有分别名动见无分别名澄见与识隔闻知亦然非和合矣。

　　尔时阿难。及诸大众。蒙佛如来微妙开示。身心荡然。得无挂碍。是诸大众。各各自知心遍十方。见十方空。如观手中。所持叶物。一切世间。诸所有物。皆即菩提妙明元心。心精遍圆。含褁十方。反观父母所生之身。犹彼十方虚空之中。吹一微尘。若存若亡。如湛巨海。流一浮沤。起灭无从。了然自知获本妙心。常住不灭。礼佛合掌。得未曾有。于如来前。说偈赞佛。

　　［温陵］初自决择心见终至阴入七大多方发明使悟器界万法当体全真本如来藏妙真如性是谓微密开示也。

　　妙湛总持不动尊。首楞严王世希有。销我亿劫颠倒想。不历僧祇获法身。愿今得果成宝王。还度如是恒沙众。将此深心奉尘刹。是则名为报佛恩。伏请世尊为证明。五浊恶世誓先入。如一众生未成佛。终不于此取泥洹。大雄大力大慈悲。希更审除微细惑。令我早登无上觉于十方界坐道场。舜若多性可销亡。烁迦罗心无动转。

　　［疏］以明领解获益故说偈赞佛初中颂意略显三德妙湛颂清净本然周遍法界总持颂圆满十方宁有方所不动颂当业发生随处灭尽言法身者总领根身等法身也法身之义略有十种一藏识法身如楞伽以根身器略为藏识境界法身故二在缠法身如究竟一乘宝性论云法身遍无差皆实有佛性是故说众生皆有如来藏三本智法身即上论云依自身根本智故知众生有清净法身四在缠离染法身如法界无差别论云众生界净应知即是法身五功德法身谓戒定慧等五分法身六无为法身如佛性论云初无为相者显如来法身七言说法身如宝性论云说法习气为如来法身八具相法身即上论云如虚空无相而现色等相法身亦如是具足六根相又法华云微妙净法身具相三十二九应物法身如金光明云佛真法身犹若虚空应物现形如水中月十难思法身如密藏经云如来法身住一切众生身中光影外现犹如净缕裹牟尼珠无所障蔽此法身者为难思故愿今下颂有四心谓度尽恒沙是大悲心以奉尘刹是报恩心恶世先入是忍苦心不取泥洹是无尽心。

　　镇澄赞曰　三科七大藏性攸居总缘尘业事纷舆全体即真如理事双袪信步驾长车。

　　传如截流曰　所称六入者。根为吸尘名入。从所得名。亦能入尘。破属识故。今文虽则根尘对辩。而正破在根。十二处者。根尘互依。通名曰处。文虽根尘互破。正破在尘。十八界者。根尘识三。种族区别。故名曰界。文虽根尘识三。相对推破。而正破在识。连前色阴。名为四科。总由见相发心一句生来。如般若经中色心开合之义。大意无非破妄显真。会相归性。叠拂因缘自然诸计。明妙奢摩他微密观照耳。自阿难示和合疑以究七大。禅那妙旨乃毕于是。疑意含二。一迷所开权教。发明世间之粗相。异乎今日所谈之真空。故云如来常说和合因缘。一切世间种种变化。皆由四大和合发明。云何如来因缘自然。二俱排摈。次谓真谛纵离乎诸相。而圆理岂容乎偏遣。盖偏遣偏立。总非究竟故曰唯垂哀愍。开示众生中道了义。无戏论法。佛约非和不和二节破之者。此也。言虽多闻。如说药人。真药现前。不能分别者。上闻阴入处界。本如来藏。是即了义之法。迷此别请。故喻云。实相。即七大清净之相。言若彼大性体非和合。则不能与诸相杂和犹如虚空。不和诸色者。此破非和合。盖大性即相。一切圆融。不同空色之成敌。故不可计非和合也。言若和合。同于变化。至如旋火轮。无有休息者。此破和合。盖大相即性。凝然常寂。焉同火轮之旋转。故不可计为和合也。上约二义。难破。今将详示。故复召告特启冰水之喻。结上以起下焉。结上者。如水成冰。喻性即相也。如冰成水。喻相即性也。观冰水原非二体。而冰水宛然。则和合非和之疑。真可谓之冰释矣。起下者。循业发现。犹水之成冰。清净本然。犹冰之成水。阿难但举四大。今自地大至识有七者。明如来藏性。摄法无遗也。若论无始生起。则因识有见。因见有空。因空而世界始立。今将反末以归本。自局而之遍。故先陈地火水风有障有为之色法。对无边无动之虚空。逐一以性印之。通称曰性。复示之曰。若此虚空。性圆周遍。本无动摇。当知现前地火水风。均名五大。性真圆融。皆如来藏。本无生灭。此止色空对辩。意在因空之遍。以显前四皆遍皆常也。上明依遍。未明正遍。故继无情色空之外境。随举见闻觉知之内根。亦以性印之而示之曰。若见闻觉知。性圆周遍。本不动摇。当知无边不动虚空。并其动摇地火水风。均名六大。(云云。)上融色以归空。复融色空以归见。通为根境合辩。又摄根尘以归识心。因识之遍。以显根根尘尘。无非法界。互摄互遍也。然有识有知。固虽是妄。以藏性印之。更无别法。故曰性识明知。觉明真识。以例色是性色。空是性空。七大互显。莫不尔尔。能以此性印诸万法。全性泯色。曰性色真空。是为奢摩他。全色泯空。曰性空真色。是为三摩。空色互融。清净常遍。是为禅那。如是妙色妙心。俱非拟议所及。故重重结曰。但有言说。都无实义。阿难所请妙奢摩他三摩禅那。其义已竟。下唯领悟。赞谢发愿耳。然上明七大万法一一周遍。据今领悟。且明心遍。未涉色遍者。以在见道位中。务明本智故也。叙云。是诸天众。各各自知心遍十方。至心精遍圆。含褁十方。此领心遍也。见十方空。如观手中所持叶物。反观父母所生之身。至如湛巨海。流一浮沤。起灭无从。此未涉色遍也。法华约六根互用。即于父母所生常身。如净琉璃。十界影现。比于此者。则知今言获本妙心本觉常住。即观行位中之获耳。旧谓经文尚属见道。及云且叙解悟者。卓哉见乎。偈云。妙湛等者。由悟三种微密观照。乃即以佛法而赞佛法也。前未蒙开示。但云我见如来三十二相。盖有见则浊。有数则限。有相则生灭具焉。今闻藏体清净。无复滞见。故曰妙湛。此赞如来般若之德。而身属报功由奢摩也。闻藏体圆照。无复自限。故曰总持。此赞如来解脱之德。而身属应功由三摩。闻藏体性相一如。无复生灭。故曰不动。此赞如来法身之德。而身万法。功由禅那。如来以德为身。如证而说。即人即法。俱无有上。故曰妙湛总持不动尊。首楞严王世希有也。颠倒想。即前所计因缘和合种种攀缘为自性者。此之妄想。本于无始。断由闻法。故曰销我亿劫。此想既销。正体随悟。故曰不历僧祇获法身。希更审除微细惑者。如未知华屋之门。及根中积生无始虚习。无明分齐头数皆是也。或谓阿难赞佛。既悟三身而未涉色遍。是义不尔。观法华谓随顺此经。非己智分。不其然乎。更观六卷阿难闻观音圆通之后。尚云观佛菩提。及大涅槃。犹如有人因事远游。未得归还。明了其家。所归道路。以此未属证悟。复何所疑。

　　音释

　　吸

　　(迄及切)。

　　嗅

　　(许救切)。

　　䑛

　　(神尔切)。

　　吻

　　(武粉切)。

　　铢

　　(音殊)。

　　藉

　　(慈救切)。

　　摈

　　(音鬓)。

　　爨

　　(音窜)。

　　燧

　　(音遂)。

　　纡

　　(忆俱切)。

　　泮

　　(音判)。

　　陟

　　(竹力切)。

　　洼

　　(音洼)。

　　烁

　　(式灼切)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第四

　　审除细惑(文八)

　　尔时富楼那弥多罗尼子。在大众中。即从座起。偏袒右肩。右膝着地。合掌恭敬。而白佛言。大威德世尊。善为众生敷演如来第一义谛。世尊常推说法人中。我为第一。今闻如来微妙法音。犹如聋人。逾百步外。聆于蚊蚋。本所不见。何况得闻。佛虽宣明。令我除惑。今犹未详斯义究竟。无疑惑地。世尊。如阿难辈。虽则开悟习漏未除。我等会中。登无漏者。虽尽诸漏(已断烦恼障)。今闻如来。所说法音尚纡疑悔(未断所知障)。世尊。(一疑循发之义)若复世间一切根尘阴处界等皆如来藏。清净本然。(紧问)云何忽生山河大地诸有为相。次第迁流。终而复始。(二疑遍融之义)又如来说地水火风。本性圆融。周遍法界。湛然常住世尊。若地性遍。云何容水。水性周遍。火则不生。复云何明水火二性。俱遍虚空。不相陵灭。世尊。地性障碍。空性虚通。云何二俱周遍法界。而我不知是义攸往惟愿如来宣流大慈。开我迷云(翳障)。及诸大众。作是语已。五体投地。钦渴如来无上慈诲。尔时世尊。告富楼那。及诸会中。漏尽无学。诸阿罗汉。如来今日普为此会。宣胜(妙)义中。真胜义性。令汝会中定性声闻。及诸一切。未得二空。回向上乘阿罗汉等。皆获一乘(大白牛车)寂灭场地。真阿练若(无杂喧)正修行处汝今谛听。当为汝说。富楼那等。钦佛法音。默然承听。佛言富楼那。如汝所言清净本然。云何忽生山河大地。汝常不闻如来宣说性觉妙明。本觉明妙。富楼那言。唯然世尊。我常闻佛宣说斯义。佛言。汝称觉明。(双举)为复性明。称名为觉。为觉不明。称为明觉。富楼那言。若此不明。名为觉者。则无所明。

　　［疏］经初二问一云何忽生问三相续因以断轮回二地性周遍问不相容以穷幻相。

　　［温陵］清净则疑无诸相本然则疑无迁流又地水火风众相相违不合相容是常情所疑故此置问。

　　［疏］胜义陈翻真谛中边论云此有三义一义胜义谓真如智境二得胜义谓涅槃果三正行胜义谓诸圣道释曰经言真胜义性即义胜义也此义以觉真如智境为性故觉明立所是迷此性也言性觉者以体本自然曰性从体所出曰本起信云觉义者谓心体离念本觉者谓平等法界。

　　［孤山］本亦性也以本元自性既能所双绝寂照互融即寂而照曰妙明即照而寂曰明妙。

　　［疏］佛诘觉明之义答忽生之由谓汝称觉明为复性本自明称为明觉为觉性不明称名为觉哉而富楼那欲立所明乃情存取舍故谓觉性不明必有所明方称明觉而不知真觉无所有所非真故山河大地无状忽生皆由此矣。

　　佛言若无所明。则无明觉。有所非觉。无所非明(妄明)。无明(即妄明)又非觉湛明性。性觉必明。妄为明觉。

　　佛言下牒诘富那之意无所明则无觉然真觉非所有所者即是无明故曰无明又非觉湛明性盖富那不知性觉必明而妄立明觉也此中诸句总显四义一有所非觉者显不觉义谓立所之觉虽云有觉即是不觉以未能离念故起信云所言觉者谓心体离念一切众生不名为觉以从本以来未能离念故说无始无明二无所非明者显简情义谓本觉之体亦非无所明故经云觉所觉眚觉非眚中本觉明心觉缘非眚若本觉非所明者则根本智应无所缘缘义则亦非无所明矣三无明又非觉湛明性者显起惑义谓因明立所起惑相续皆由此体故起信云以依阿黎耶识说有无明不觉而起能见能现能取境界起念相续又三无性论云阿黎耶识为诸惑本有漏即是无明有取即是贪爱是也四显中道者宝积经论云明与无明无异无别为横执义边显于中道以一相中有觉不觉皆是对治义故又起信云依于本觉而起始觉以始觉者即同本觉故则始本不二中道显矣。

　　觉非所明。因明立所。所既妄立。生汝妄能。无同异中。炽然成异。异彼所异。因异立同。同异发明因此复立无同无异。如是扰乱。相待生劳。劳久发尘。自相浑浊。由是引起尘劳烦恼。起为世界。静成虚空。虚空为同。世界为异。彼无同异。真有为法。

　　释因甚深而明起惑因明立所即背觉之始也生汝妄能则相续之由也谓妙觉体中本无同异由觉明立所遂起妄情故于无同异之真空起炽然之虚妄既有能所立之分别复立无同异之是非相因扰乱对待不休于是乎有烦恼尘劳之生而相续乎世界轮回之域皆觉明之咎也。

　　［吴兴］彼指上之辞上云无同无异名滥于理今指其体实有为耳。

　　［疏］按缘生经无明有十殊胜全涉此文今复略引者经云一无明所缘殊胜谓缘染净因果即经因明性故二行相殊胜谓显现虚妄即经妄能性故三因缘殊胜谓烦恼惑耶经扰乱性故四引起殊胜谓能引所引即经引起性故五转异殊胜谓相应等随眠即炽然性故六邪行殊胜谓增益谛理等即立所性故七相状殊胜谓微细不共等法即非所明性故八作业殊胜谓流转等即有为性故九障碍殊胜即诸法体故十随缚殊胜即世界相续性故又起信论依无明不觉亦有九相谓一者业相即因明性二能见相即妄能性三境界相即炽然性四分别相即所异性五相续相即生劳性六执取相即烦恼性七计名字相即发明性八作业相即有为性九业果相即世界性故总释觉明立所都有十相一背真二涉妄三涉缘四转变五能所六分别七同异八作业九差别十流转及边邪断常等诸见贪瞋等之烦恼皆由此生起。

　　觉明空昧。相待成摇。故有风轮。执持世界。因空生摇。坚明立碍。彼金宝者。明觉立坚。故有金轮。保持国土。坚觉宝成。摇明风出。风金相摩。故有火光。为变化性。宝明生润。火光上烝。故有水轮。含十方界。火腾水降。交发立坚。湿为巨海。干为洲潬。以是义故。彼大海中。火光常起。彼州潬中。江河常注。水势劣火。结为高山。是故山石击则成焰。融则成水。土势劣水。抽为草木。是故林薮遇烧成土。因绞成水。交妄发生。递相为种。以是因缘。世界相续。

　　［一世界相续］夫世界生起皆因觉明立所而感故有五行之异自风金以下略无觉明但相蹑为次故觉明空昧为风轮种因空立碍为金轮种风金相摩为火大种金火又为水大种火大又为海洲种水土复为草木种然实风金水火皆递互相生无定前后经以觉明为因故略分次第又其始则以制伏为生起如因空生摇故立碍生金以制风因金有碍故立化生火以制坚即火克金也次以水而克火复以土而制水洲潬土也自此以下又以相生为次盖五行顺逆之势也水势劣火者牒前水制火也结为高山者即火生土也土势劣水抽为草木即水生木也生克备则五行具然经言四大而不言木此经则言之世言五行而不言风八卦则言之各从其略也又缘生经无明有五甚深亦涉此文谓一因二相三生起四差别五流转即觉明为因执持等为相立碍等为生起风金等为差别相续等为流转。

　　复次富楼那。明妄非他。觉明为咎。所妄既立。明理不逾。以是因缘。听不出声。见不超色。色香味触。六妄成就。由是分开见觉闻知。同业相缠。合离成化。见明色发。明见想成。异见成憎。同想成为。流爱为种。纳想为胎。交遘发生。吸引同业。故有因缘。生羯罗蓝。遏蒲昙等。胎卵湿化。随其所应。卵唯想生。胎因情有湿以合感。化以离应情想合离。更相变易。所有受业。逐其飞沈。以是因缘。众生相续。

　　［二众生相续］

　　［吴兴］明妄即妄明也非局而局故明理不逾听不出声示不逾之理。

　　［温陵］同业相缠合离成化此六道四生之始也父母己三者业同故相缠有生若但由己业不因父母或合湿而成形或离异而托化。

　　［孤山］以妄心见妄境名见明色发即中阴身见父母也依妄境起妄惑为明见想成即异见憎父同见爱母也。

　　［疏］圆觉云由于欲境起诸违顺境背爱心而生憎疾造种种业此众生相续之由也故成实云以爱淫欲故卵生胎生贪香味故故受湿生随其所欲故受化生此四生六趣之由也然众生之类唯中有位不名为生显宗论云依所至位建立生名中阴身体虽起没而未至彼故不名缘生但名缘起又中有之说诸论各有差别今复略引者总有七论一分别论师说三界受生皆无中有二应理论师说欲色界生定有中有三毗婆沙师为破彼执说一切有中有四施设论说中有者五趣摄五法蕴论说别有中有眼六品类足论亦如是说七尊者达罗达多说有中有趣毗婆沙师释云施设论说是颂文者谬法蕴论说别有中有眼以彼类微细是故别说由此评曰中有非趣扰乱性故趣者安住之义也。

　　富楼那想爱同结。爱不能离。则诸世间。父母子孙。相生不断。是等则以欲贪为本。贪爱同滋。贪不能止。则诸世间。卵化湿胎。随力强弱。递相吞食。是等则以杀贪为本。以人食羊。羊死为人。人死为羊。如是乃至十生之类。死死生生。互来相啖。恶业俱生。穷未来际。是等则以盗贪为本。汝负我命。我还汝债。以是因缘。经百千劫。常在生死。汝爱我心。我怜汝色。以是因缘。经百千劫。常在缠缚。唯杀盗淫。三为根本。以是因缘。业果相续。富楼那。如是三种颠倒相续。皆是觉明。明了知性。因了发相。从妄见生。(应前云何忽生)山河大地。诸有为相。次第迁流。因此虚妄。终而复始。

　　［三业果相续］

　　［吴兴］欲贪通乎四生今多就人伦辨之从易见也杀贪者以强凌弱不滋口体则属瞋恚盗贪由过去世于身命财非理而取故致生生互来相啖。

　　［疏］饮食相啖即任持缘起因贪负命即非爱非憎分别欲存诸境爱属乎心经云由有诸欲助发爱性是故能令生死相续。

　　［温陵］汝负下上明业报之本此明相续之由负债杀盗由也爱怜贪欲由也又缘生经无明有八缘起亦涉此文一受用世俗缘起谓眼色生识即见明色发等二任持缘起谓四种食即食羊等三食因缘起即杀贪等四生身相续缘起即想爱同结等五依持缘起即诸世界六差别缘起即卵胎湿化七清净缘起谓依教思修八自在缘起谓诸静虑此二缘在下经又有八种分别亦涉此文出三无性论。

　　富楼那言。若此妙觉。本妙觉明。与如来心。不增不减。无状(端)忽生山河大地诸有为相。如来今得妙空明觉。山河大地。有为习漏。何当(时)复生。佛告富楼那。譬如迷人于一聚落。惑南为北。此迷为复因迷而有。因悟而出富楼那言。如是迷人。亦不因迷。又不因悟。何以故。迷本无根。云何因迷。悟非生迷。云何因悟佛言。彼之迷人。正在迷时。倏有悟人。指示令悟。富楼那。于意云何。此人纵迷。于此聚落。更生迷不。不也。世尊。富楼那。十方如来。亦复如是。此迷无本。性毕竟空。昔本无迷。似有迷觉。觉迷迷灭觉不生迷。亦如翳人。见空中华。翳病若除。华于空灭。忽有愚人。于彼空华。所灭空地。待华更生。汝观是人。为愚为慧。富楼那言。空元无华。妄见生灭。见华灭空。已是颠倒。敕令更出斯实狂痴。云何更名如是狂人。为愚为慧。佛言。如汝所解。云何问言诸佛如来妙觉明空。何当更出山河大地。又如金矿杂于精金。其金一纯。更不成杂。如木成灰。不重为木。诸佛如来。菩提涅槃亦复如是。

　　［四究竟正觉］

　　［疏］众生如来之迷悟习漏前后之有无世界始终之生灭清净忽生之相反良由邪疑为绊谬起惑因故边邪断常之见皆突然而兴此觉体中细惑那可不问故难意谓本觉之体生佛理同而佛己既证妙空明觉则山河等相何因复生佛引迷人既悟悟不生迷以喻如来究竟证觉无妄山河也故圆觉云既已成金不重为矿如来圆觉亦复如是昔本无迷指木觉也觉迷迷灭即始觉故。

　　［温陵］亦如下翳喻妄见华喻山河空华灭地喻妙空明觉又如下以金喻菩提果觉无变灰喻涅槃果德无生经举四喻使知迷悟虽妄不废修证也。

　　［疏］此文辩惑约性修二门不可偏废故两义兼举故文殊说般若云佛言汝入不思议三昧耶答我即不思议云何言入此云本具无劳修证也又云我初发心欲入是三昧如人学射久习自中此言性虽本具不无修证也又云如试金矿要以椎煅如是不退智相要行境界不忘不着具足不动然后方明得不退智故圆觉金刚章亦有销金等喻以明证智无退转相则阿难误堕之事皆所以自试而然也。

　　富楼那。又汝问言。地水火风。本性圆融。周遍法界。疑水火性。不相陵灭又征虚空。及诸大地。俱遍法界。不合相容。富楼那。譬如虚空体非群相。而不拒彼诸相发挥。所以者何。富楼那。彼太虚空。日照则明。云屯则暗。风摇则动。霁澄则清。气凝则浊。土积成霾。水澄成映。于意云何。如是殊方。诸有为相。为因彼生。为复空有。若彼所生。富楼那。且日照时。既是日明。十方世界。同为日色。云何空中更见圆日。若是空明空应自照。云何中宵云雾之时。不生光耀。当知是明。非日非空。不异空日观相元妄。无可指陈。犹邀空华。结为空果。云何诘其相陵灭义。观性元真。唯妙觉明。妙觉明心。先非水火。云何复问不相容者。真妙觉明。亦复如是。汝以空明。则有空现。地水火风。各各发明。则各各现。若俱发明。则有俱现。云何俱现。富楼那。如一水中。现于日影两人同观。水中之日。东西各行。则各有日。随二人去。一东一西。先无准的。不应难言此日是一。云何各行。各日既双。云何现一宛转虚妄。无可穷诘。

　　［五诸相圆融］富那下答第二问虚空无相不拒发挥喻妙觉明心先非水火故佛地论云譬如依空有大地光明水火日月而虚空界非彼诸相又圆觉云一切众生种种幻化皆生如来圆觉妙心是则体性虽空而无妨幻相也为因下辨妄无实谓明若生日则与日同色不应于空更见圆日明若生空则中宵无日其空应明观相元妄答不相陵灭观性元真答不相容者举两人观日以明诸相虚妄不容穷诘也。

　　富楼那。汝以色空。相倾相夺。于如来藏。而如来藏。随(循此妄见)为色空周遍法界。是故于中风动空澄。日明云暗。众生迷闷。背觉合尘。故发尘劳。有世间相。我以妙明。不灭不生。合如来藏。而如来藏。唯妙觉明。圆照法界。是故于中。一为无量无量为一。小中现大。大中现小。不动道场。遍十方界。身含十方。无尽虚空。于一毛端。现宝王刹(小中现大)。坐微尘里。转大法轮(大中现小易知故略而不言)。灭尘合觉。故发真如妙觉明性。而如来藏。本妙圆心。非心非空。非地非水。非风非火。非眼非耳鼻舌身意。非色。非身香味触法。非眼识界。如是。乃至非意识界。非明无明明无明尽(只是无无明之意多二明字勿泥)。如是乃至非老非死。非老死尽。非苦非集。非灭非道。非智非得。非檀那(布施)。非尸罗(持戒)。非毗黎耶(忍辱)。非羼提(精进)。非禅那(禅定)。非般剌若(智慧)。非波罗蜜多(此总上六度)。如是。乃至非怛闼阿竭(如来)。非阿罗诃(应供)。三耶三菩(正遍知)。非大涅槃。非常非乐。非我非净。以是俱非(结上起下)世出世故。即如来藏。元明心妙。即心即空。即地即水。即风即火。即眼。即耳鼻舌身意。即色。即声香味触法。即眼识界。如是。乃至即意识界。即明无明明无明尽。如是。乃至即老即死。即老死尽。即苦即集。即灭即道。即智即得。即檀那。即尸罗。即毗黎耶。即羼提即禅那。即般剌若。即波罗蜜多。如是。乃至即怛闼阿竭。即阿罗诃。三耶三菩。即大涅槃。即常即乐。即我即净。以是俱即(又结上起下)世出世故。即如来藏。妙明心元。离即离非。是即非即。如何世间。三有众生。及出世间声闻缘觉。以所知心测度如来无上菩提。用世语言。入佛知见。譬如琴瑟箜篌琵琶。虽有妙音(喻藏性)。若无妙指(喻实智)。终不能发(喻起用)。汝与众生。亦复如是。宝觉真心(合前妙音)。各各圆满。如我按指。海印发光。汝暂举心(合前无妙指)。尘劳先起。由不勤求无上觉道。爱念小乘。得少为足。

　　［六三谛妙心］长水本妙圆心非心非空等约非相以明真谛元明心妙即心即空等约即相以明俗谛妙明心元离即离非等约遮照以明中谛。

　　［疏］海印者大集云阎浮所有色像大海皆现印文谓影现难思感发自在故曰海印。

　　富楼那言。我与如来。宝觉圆明。真妙净心。无二圆满。而我昔遭无始妄想。久在轮回。今得圣乘。犹未究竟。世尊。诸妄一切圆灭。独妙真常。敢问如来。一切众生。何因有妄。自蔽妙明。受此沦溺。

　　佛告富楼那。汝虽除疑。余惑未尽。吾以世间现前诸事。今复问汝。汝岂不闻室罗城中。演若达多。忽于晨朝。以镜照面。爱镜中头。眉目可见。瞋责己头。不见面目。以为魑魅。无状狂走。于意云何。此人何因。无故狂走。富楼那言。是人心狂。更无他故。佛言。妙觉明圆。本圆明妙。既称为妄。云何有因。若有所因。云何名妄。自诸妄想。展转相因。从迷积迷。以历尘劫。虽佛发明犹不能返。如是迷因。因迷自有。

　　识迷无因。妄无所依。尚无有生。欲何为灭。得菩提者。如寤时人。说梦中事。心纵精明。欲何因缘。取梦中物。况复无因。本无所有如彼城中。演若达多(云祠授)。岂有因缘。自怖头走。忽然狂歇。头非外得。纵未歇狂。亦何遗失。富楼那。妄性(体)如是。因何为在。

　　汝但不随分别世间业果众生三种相续。三缘断故。三因不生。则汝心中。演若达多。狂性自歇。歇即菩提胜净明心。本周法界。不从人得。何藉劬(勤)劳。肯綮修证。譬如有人。于自衣中。系如意珠。不自觉知。穷露他方。乞食驰走。虽实贫穷(万妄交驰)。珠不曾失(一真宛在)。忽有智者。指示其珠。所愿从心。致大富饶方悟神珠。非从外得。

　　［七推穷妄本］

　　［温陵］既悟无二益显妄伦故请穷其因识迷下富那自谓昔遭妄想而称世尊诸妄圆灭似谓迷有所因妄有可灭故告以此如彼下牒喻重显令了妄无因无可灭者。

　　［补注］不随因缘者指上三种相续中因缘也。

　　［疏］圆觉云始知众生本来成佛所谓狂心若歇歇即菩提也又云生死涅槃犹如昨梦所谓如寤时人说梦中事也盖迷头认影皆由狂性因缘若影灭情亡则本性菩提非从外得故曰何藉劬劳肯綮修证。

　　即时阿难在大众中。顶礼佛足。起立白佛。世尊现说杀盗淫业(文虽止此意谈世界众生)。三缘断故。三因不生心中达多狂性自歇歇即菩提不从人得斯则因缘皎然明白云何如来。顿弃因缘。

　　我从因缘。心得开悟。

　　世尊。此义。何独我等年少有学声闻。今此会中。大目犍连。及舍利弗。须菩提等。从老梵志。闻佛因缘。发心开悟。得成无漏。今说菩提。不从因缘。则王舍城拘舍梨(外道)等。所说自然。成第一义。

　　惟垂大悲。开发迷闷。

　　佛告阿难。即如城中。演若达多。狂性因缘。若得灭除。则不狂性。自然而出。因缘自然。理穷于是。阿难。(以下以因缘破自然)演若达多。头本自然。本自其然。无然非自。何因缘故。怖头狂走。(以下以自然破因缘)若自然头。因缘故狂。何不自然。因缘故失。本头不失。狂怖妄出。曾无变易。何藉因缘。本狂自然本有狂怖。未狂之际。狂何所潜。不狂自然头本无妄。何为狂走。若悟本头识知狂走。因缘自然。俱为戏论。

　　［八因缘自然］

　　［温陵］演若下以因缘破自然自然者本自天然不假因缘也若本自天然即无往而非自然何假照镜因缘怖头狂走则自然之计堕矣又若由因缘故狂则何不自然而以因缘故失本狂下若谓狂怖亦是自然狂怖者则未狂之际狂何所潜亦非自然之狂怖矣。

　　是故。我言三缘断故。即菩提心。菩提心生。生灭心灭。此但生灭。灭生俱尽。无功用道。若有自然。如是。则明自然心生。生灭心灭。此亦生灭。无生灭者。名为自然。犹如世间。诸相杂和。成一体者。名和合性。非和合者。称本然性。本然(自然)非然。和合(因缘)非合。合然俱离。离合俱非。此句。方名无戏论法(乃真无功用道)。

　　菩提涅槃。尚在遥远。非汝历劫。辛勤修证。虽复忆持十方如来十二部经。清净妙理。如恒河沙。秪益戏论。汝虽谈说。因缘自然。决定明了。人间称汝多闻第一。以此积劫。多闻熏习。不能免离摩登伽难。何须待我佛顶神咒。摩登伽心。淫火顿歇。得阿那含。于我法中。成精进林(进速证多)。爱河干枯。令汝解脱。是故。阿难。汝虽历劫。忆持如来秘密妙严。不如一日(正应历劫)修无漏业。远离世间憎爱二苦。如摩登伽。宿为淫女。由神咒力。销其爱欲。法中今名性比丘尼。与罗睺母耶输陀罗(亦女身)。同悟宿因。知历世因贪爱为苦。一念熏修。无漏善故。或得出缠。或蒙授记。如何自欺(知此不为)。尚留观听(着耽戏论)。

　　［疏］示还灭以遣情显性夫诸法性空非生之所生生非灭之能灭灭由修断义边妄功用中有诸差别初以智遣情还沈识海次以灭灭灭复滞功能乃至遣无可遣道合无功则体证理穷还源之至故佛性论有次第离于六种二边显于中道皆由破执也何者为六一者谓诸法毕竟可灭及执毕竟灭尽又执实有能执所执乃至第六执不生同生及可能灭灭皆成一边故大品云法及非法俱无自性由觉此理故名菩提若然者则所谓生灭智情者皆为戏论而已。

　　三发心分(文二)

　　阿难。及诸大众。闻佛示诲。疑惑消除心悟实相。身意轻安得未曾有。重复悲泪(悟彻悲深)。顶礼佛足。长跪合掌。而白佛言。无上大悲。清净宝王。善开我心。能以如是种种因缘。方便提奖。引诸沉冥。出于苦海。世尊。我今虽承如是法音。知如来藏妙觉明心。遍十方界。含育如来十方国土。清净宝严。妙觉王刹。如来复责多闻无功。不逮修习。我今犹如旅泊之人。忽蒙天王(周称天子曰天王)赐与华屋(见性)。虽获大宅。要自门入。惟愿如来。不舍大悲。示我在会诸蒙暗者。捐舍小乘。毕(竟)获如来无余涅槃本发心路令有学者从何摄伏。畴昔攀缘。得陀罗尼(慧性)。入佛知见。作是语已五体投地在会一心伫佛慈旨。

　　［疏］此由前经种种开示信解具足应须发行希克圣果故次发心也其文分二第一发心以破阴显理取观真空证涅槃德即奢摩他行第二发心以备显六根功德从选根入要空假双流而进中道故第三观无发心之文有修行之义初中三。

　　尔时世尊。哀愍会中。缘觉声闻。于菩提心。未自在者。及为当来。佛灭度后。末法众生(兼小乘)。发菩提心。开无上乘妙修行路。宣示阿难。及诸大众。汝等决定发菩提心。于佛如来妙三摩提(定性)。不生疲倦。应当先明发觉初心二决定义。云何初心二义决定阿难。第一义者。汝等若欲捐舍声闻。修菩萨乘(一乘顿圆)。入佛知见。应当审观因地发心。与果地觉。为同为异。阿难若于因地。以生灭心为本修因。而求佛乘不生不灭。无有是处。以是义故。汝当照明诸器世间可作之法。皆从变灭。阿难。汝观世间可作之法。谁为不坏。然终不闻烂坏虚空。何以故。空非可作。由是始终无坏灭故。则汝身中坚相为地。润湿为水。暖触为火。动摇为风。由此四缠。分汝湛圆妙觉明心。为视为听。为觉为察。从始(色)入终(识)。五叠浑浊。云何为浊。阿难。譬如清水。清洁本然。即彼尘土灰沙之伦。本质留碍。二体法尔(理应如是)。性不相循。有世间人。取彼土尘。投于净水。土失留碍。水亡清洁。容貌汩然。名之为浊。汝浊五重。亦复如是。

　　［一示果德］

　　［疏］先示涅槃不生灭地以为初心发觉之本则汝身中者指有为性也清水譬圆湛妙心尘土灰沙喻五阴生法能令眼视耳听分别湛源五叠乱真故以五阴为浊。

　　阿难。汝见虚空遍十方界空见不分。有空无体有见无觉。相织妄成。是第一重。名为劫浊。汝身现抟四大为体。见闻觉知(此六受根)。壅令留碍。水火风土(此六尘境)。旋令觉知。相织妄成。是第二重。名为见浊。又汝心中忆(过去)识(见在)诵习。性发知见。容现六尘离尘无相。离觉无性。相织妄成。是第三重。名烦恼浊。又汝朝夕。生灭不停。知见每欲留于世间。业运每常迁于国土(亦世间)。相织妄成。是第四重。名众生浊。汝等见闻元无异性众尘隔越。无状(端)异生。性中相知(性元无异)。用中相背(众尘隔越异生)。同(性)异(用)失准相织妄成是第五重。名为命浊。

　　［二明五浊］

　　［孤山］五浊依于五阴根尘皆色而以眼根见空说者浑浊义显也成住坏空皆名为劫故以见空为劫浊空无好丑可觉特由见空交织浊乱性真名劫浊故。

　　［疏］见浊为受阴见闻觉知名六受根水火风土六尘境也因根有相故令留碍由尘发知故旋令觉烦恼浊为想阴忆识诵习皆想为体忆想过去识别现在诵习未来贪瞋烦恼由想而生想念力故发知见性六尘容貌现于想中故想为烦恼浊众生浊为行阴生灭不停为行行相迁流故曰业运妄想知见即行阴体诸行无常故国土每迁命浊为识阴性中相知斯无异姓由尘隔越而相背也同谓识体异即根尘即彼此失准名相织故经云涅槃者名无织织者两物相涉经纬造作之义而涅槃之体自性清净不涉众缘故佛性论云涅槃者无所趣故离编织故。

　　阿难。汝今欲令见闻觉知。远契如来常乐我净。应当先择死生根本依不生灭。圆湛性成。以湛旋其虚妄灭生。伏还元觉。得元明觉。无生灭性。为因地心。然后圆成果地修证。如澄浊水。贮于静器。静深不动。沙土自沈。清水现前。名为初伏客尘烦恼。去泥纯水。名为永断根本无明。明相精纯。一切变现。不为烦恼。皆合涅槃清净妙德。

　　［三明伏断］生死根本五浊业用也圆湛之性本智真体也初伏客尘谓先除正使永断根本即更侵习气宝性论云贪等客烦恼犹如浊水尘无分别智上果法如池水示现佛法身一切诸功德又伏断客尘有二种入一者理入二者行入理入者金刚三昧经云深信众生不异真性不一不共但以客尘所障当凝住觉见谛观佛性寂静无为无有分别是为理入然客尘之体即奢摩他所治之惑以喻况法则水喻自性本净尘喻虚妄分别而诸论等取契经义立心性本净诸师各有立破今复略引者如分别论师引经云众生之心本来清净明彻洁白但为客尘烦恼所覆见不清净烦恼断除即得解脱毗婆沙师破云若心性本净为烦恼所污见不清净者何不烦恼本性染污为本染污心而见清净释曰心性义本出华严净师等经而陈那引之耳婆沙欲以义准破之故云何不也杂集论安慧释云所谓客尘者由未永拔所取能敢种子故令依他性心二行相转非法性心以诸法性自性清净故释曰安慧欲以简别义救故云非法性心又成实论经部师破云经说心性本净者以显心体是常说客尘言释曰经部欲以违宗破他故以显常矫之又若辨中边论则以双破二边之情双立二边之义令染净情亡是非泯绝则心性显矣故论云此若无杂染一切应自脱此若无清净功用应无果非染非不染非净非不净心性本净故客尘烦恼染。

　　第二发心(文四)

　　第二义者。汝等必欲发菩提心。于菩萨乘。生大勇猛。决定弃捐诸有为相。应当审详烦恼根(六根)本。此无始来。发业润生。谁作谁受。阿难。汝修菩提。若不审观烦恼根本。则不能知虚妄根尘。何处颠倒。处(结处)尚不知。云何降伏取如来位。阿难。汝观世间解结之人。不见所结。云何知解。不闻虚空。被汝隳裂。何以故。空无形相。无结解故。

　　则汝现前眼耳鼻舌。及与身心。六为贼媒。自劫家宝。由此无始。众生世界(是正报)。生缠缚故。于器世间(是依报)。不能超越。

　　［一审明因地］言因地者谓同前发心观圆湛性合涅槃空则以无生灭性为本修因即乘此因圆满果地功德故指虚空坏烈为喻此审因也由三观修心皆因空起行深涉远理定该前故修假者必因于空修中者必缘空假欲知观义请观圆觉最初三章。

　　［吴兴］发业润生指烦恼谁作谁受此推本也。

　　阿难。云何名为众生世界。世为迁流。界为方位。汝今当知东西南北。东南西南。东北西北。上下为界。过去未来。现在为世。方位有十。流数有三。一切众生。织妄相成身中贸迁世界相涉而此界性设虽十方定位可明世间秪目东西南北。上下无位。中无定方。四数(东西南北)必明。与世(过现来)相涉。三四(以三世涉四方)四三(以四方涉三世)。宛转十二。流变三叠。一十百千。总括始终。六根之中。各各功德。有千二百。

　　阿难。汝复于中。克定优劣。如眼观见。后暗前明。前方全明。后方全暗。左右旁观。三分之二。统论所作。功德不全。三分言功。一分无德。当知眼唯八百功德。如耳周听。十方无遗。动若迩遥(相似非实)。静无边际。当知耳根圆满一千二百功德。如鼻嗅闻。通出入息。有出有入。而阙中交。验于鼻根。三分阙一。当知鼻唯八百功德。如舌宣扬。尽知世间出世间智。言有方分理无穷尽。当知舌根圆满一千二百功德。如身觉触。识于违顺。合时能觉。离中不知。离一合双。验于身根。三分阙一。当知身唯八百功德。如意默容十方三世。一切世间出世间法。唯圣与凡。无不包容。尽其涯际。当知意根圆满一千二百功德。

　　［二显本功德］

　　［温陵］世者三世迁流界者各从定位界位有十世数有三一身所具理自互涉故曰身中贸迁。

　　［疏］方位有十故十倍为数流数有三故三变而止此所以垂变化之故具功德之门皆因数起故所显之。

　　［补注］言千二百功德者四方各二百四隅各一百也鼻通出入入则闻香出则不闻出入之中其境不交故三分阙一是则六根俱以能了别处为功德也又如身有离合则以离境不知为阙一分意根了境通于三世具现比二量又以忆识诵习中惯力强故能默容十方三世等也。

　　阿难。汝今欲逆(挽)生死欲流。反穷流根。至不生灭。当验此等六受用根。谁合谁离。谁深谁浅。谁为圆通(用具)。谁不圆满(用缺)。若能于此悟圆通根。逆彼无始。织妄业流。得循圆通。与不圆根。日劫相倍。我今备显六湛圆明。本所功德数量如是。随汝详择其可入者。吾当发明。令汝增进。十方如来。于十八界。一一修行。皆得圆满。无上菩提。于其中间。亦无优劣。但汝下劣。未能于中圆自在慧。故我宣扬。令汝但于一门深入。入一无妄。彼六知根。一时清净。

　　［疏］阿难下流根即妙湛不动者也眼耳以离中取境鼻等以合中知法离则境远为深合则境近为浅显宗论云五根初二用远境不合故俱舍云眼用远速远见山河不闻声故如先见击鼓后方闻声鼻舌无远事是也。

　　阿难白佛言。世尊。云何逆流深入一门。能令六根。一时清净。佛告阿难。汝今已得须陀洹果(不入六尘)。已灭三界众生世间见所断惑(即八十一使)。然犹未知根中积生无始虚习。彼习要因修所断得(即八十一思)。何况此中生住异灭。分剂头数。今汝且观现前六根。为一为六。阿难。若言一者。耳何不见。目何不闻。头奚不履。足奚无语。若此六根。决定成六。如我今会与汝宣扬微妙法门。汝之六根。谁来领受。阿难言。我用耳闻。佛言。汝耳自闻。何关身口。口来问义。身起钦承。是故应知。非一终六。非六终一。终不汝根元一元六。阿难。当知是根。非一非六。由无始来。颠倒沦替(即惑业)。故于圆湛一六义生。汝须陀洹。虽得六销。犹未亡一。如太虚空。参合群器。由器形异。名之异空。除器观空。说空为一。彼太虚空。云何为汝成同不同。何况更名是一非一。则汝了知。六受用根。亦复如是。

　　［疏］见所断惑即八十一使根中虚习即生住异灭也分剂头数者如凡夫觉灭相二乘觉异相法身位菩萨觉住相满足位菩萨觉生相即断惑分剂所有头数也圆觉云修禅那者心中了知生住异灭分剂头数然此中之说与彼有异者此文之义欲断彼生彼经之谈欲知彼数观体异故［孤山］须陀洹不入色声香味触法故得六销犹未忘一者滞有涅槃也。

　　［温陵］虚空本非同异喻圆湛本非一六合器除器喻一六义生。

　　由明暗等。二种相形(互显)。于妙圆中。黏湛发见。见精映色。结色成根。根元目为清净四大。因名眼体如蒲萄朵。浮根四尘。流逸奔色。由动静等。二种相击。于妙圆中。黏湛发听。听精映声。卷声成根。根元目为清净四大。因名耳体如新卷叶。浮根四尘。流逸奔声。由通塞等。二种相发。于妙圆中。黏湛发嗅。嗅精映香。纳香成根。根元目为清净四大。因名鼻体如双垂爪。浮根四尘。流逸奔香。由恬变等。二种相参(杂和)。于妙圆中。黏湛发尝。尝精映味。绞味成根。根元目为清净四大。因名舌体如初偃月。浮根四尘。流逸奔味。由离合等。二种相摩。于妙圆中。黏湛发觉。觉精映触。搏触成根。根元目为清净四大。因名身体如腰鼓颡。浮根四尘。流逸奔触。由生灭等。二种相续。于妙圆中。黏湛发知。知精映法。揽法成根。根元目为清净四大。因名意思如幽室见。浮根四尘。流逸奔法。

　　［三斥相冥真］外拔六根内冥真性使闻见合而为一圆湛开而遍应则诸根互用而虚习全消矣故经云非汝六根互用合开则此妄想无时得灭则知拔根义在断惑于妙圆中者示根结所起见由黏湛而发根因结色所生故眼之名体从兹而立则知见等六用为虚妄也俱舍云蒲萄眼体皆有极微极微名不可见色故见根之元是清净四大而浮根四尘亦能奔色。

　　阿难。如是六根。由彼觉明。有明明觉。失彼精了。粘妄发光。是以汝今。离暗离明。无有见体。离动离静。元无听质。无通无塞。嗅性不生。非变非恬。尝无所出。不离不合。觉触本无。无灭无生。了知安寄。汝但不循动静。合离。恬变。通塞。生灭。明暗如是十二诸有为相(皆生灭法)。随拔一根。脱粘内伏。伏归元真。发本明耀。耀性发明。诸余五黏应。拔圆脱。不由前尘所起知见(外不由尘)。明不循根(内不循根)。寄根明发。由是六根。互相为用。

　　阿难。汝岂不知今此会中。阿那律陀。无目而见。䟦难陀龙。无耳而听。殑伽神女。非鼻闻香。骄梵钵提。异舌知味(舌常如牛哨)。舜若多神。无身觉触。如来光中。映令暂现。既为风质。其体元无。诸灭尽定。得寂声闻。如此会中。摩诃迦叶。久灭意根。圆明了知。不因心念。阿难。今汝诸根。若圆拔已。内莹发光。如是浮尘。及器世间。诸变化相。如汤销冰。应念化成。无上知觉。阿难。如彼世人。聚见于眼。若令急合。暗相现前。六根黯然。头足相类(无辨)。彼人以手循体外绕。彼虽不见。头足一辨。知觉是同。缘见因明。暗成无见。不明自发。则诸暗相。永不能昏。根尘既销。云何觉明。不成圆妙。

　　阿难下示流逸之妄循尘丧真故失彼精了粘湛发光即有明明觉也根以循尘而知故离尘无觉随拔一根即一门深入也发本明耀即不由前尘能了别也寄根于心则不循尘于外既依本明开发故得六根互相为用阿那律下引证拔根之用而兼举六人者以明六妄皆能圆拔则精真可纯而独照所谓一耳目之所知而心未尝死者是则视听不用耳目而不异耳目之用无足异矣无眼失明也非鼻不以嗅闻也舜若多即虚空神意根执受为体灭定能治受想故无意根生肖论云龙亏聪故字书以龙耳为聋今言无耳盖异诸龙矣宋人李觏执孔孟之教常为排佛一日读般若心经至无眼耳鼻舌身意豁然有省乃以书寄门人曰古之儒者用于世必有以教导之民之耳自鼻口心知百体皆有所主彼浮屠何暇及哉后之儒者用于世则无以教导之民之耳目鼻口心知百体皆无所主舍浮屠何适哉此亦不循尘之一事也。

　　［吴兴］真智如汤妄念如冰故应念化成无上知见前明真智不由于根故举那律等无目能见今示真见不假于缘故指世人暗中有见彼人谓合眼之人循体谓他人之体知见是同言暗中之境与明无殊也凡夫尚不假明缘而能有见况圣人真觉何藉缘发乎。

　　［疏］世人聚见于眼者谓唯以眼为见也。

　　阿难。白佛言。世尊。如佛说言。因地觉心。欲求常住。要与果位名目相应。世尊。如果位中菩提(正觉性)涅槃。真如。佛性。庵摩罗识。空如来藏。大圆镜智。是七种名。称谓虽别。清净圆满。体性坚凝。如金刚王。常住不坏。若此见听。离于明暗。动静通塞。毕竟无体。犹如念心。离于前尘。本无所有。云何将此毕竟断灭。以为修因。欲获如来七常住果。世尊。若离明暗(单举眼根例该余五)。见毕竟空。如无前尘。念自性灭。进退循环。微细推求。本无我心。及我心所。将谁立因。求无上觉。如来先说湛精圆常。违越诚言。终成戏论云何如来真实语者。唯垂大慈。开我蒙吝。

　　佛告阿难。汝学多闻。未尽诸漏。心中徒知颠倒所因。真倒现前。实未能识。恐汝诚心。犹未信伏。吾今试将尘俗诸事。当除汝疑。即时如来敕罗睺罗击钟一声。问阿难言。汝今闻不。阿难大众。俱言我闻。钟歇无声。佛又问言。汝今闻不。阿难大众。俱言不闻。时罗睺罗又击一声。佛又问言。汝今闻不。阿难大众。又言俱闻。佛问阿难。汝云何闻。云何不闻。阿难大众。俱白佛言。钟声若击。则我得闻。击久声销。音响双绝。则名无闻。如来又敕罗睺击钟。问阿难言。尔今声不。阿难大众。俱言有声。少选声销。佛又问言。尔今声不。阿难大众。答言无声。有顷罗睺更来撞钟。佛又问言。尔今声不。阿难大众。俱言有声。佛问阿难。汝云何声。云何无声。阿难大众。俱白佛言。钟声若击。则名有声。击久声销。音响双绝。则名无声。

　　［四别名常性］阿难下举果辨因决进修之疑也夫欲审因修先明果证如人学射以的为期故此中七法义各二种谓一果二常菩提正觉性也涅槃断德体也由无变异说名真如为觉本体说名佛性体本清净名庵摩罗烦恼不居名空如来藏清净显照名大圆镜皆果上妙德也又菩提常觉涅槃常乐真如常然佛性常知庵罗常净空藏常虚镜智常明皆法上真体也又菩提心论以补处菩提为果摄故宝积经论以亲缘果体名涅槃故杂集论以无变异名真如故宝性论以六十种德为佛性故无性论以无变异真如名庵罗识故胜鬘以离一切烦恼名空藏故佛地论以具十种功德为镜智故此经论释义也。

　　［温陵］离幻复真常住不坏名常住果而见听六用离尘无体焉取常住。

　　佛语阿难。及诸大众。汝今云何自语矫乱。大众阿难。俱时问佛。我今云何名为矫乱。佛言。我问汝闻。汝则言闻。又问汝声。汝则言声。唯闻与声。报答无定。如是云何不名矫乱。阿难。声销无响。汝说无闻。若实无闻。闻性已灭。同于枯木。钟声更击。汝云何知知有知无。自是声尘。或无或有。岂彼闻性。为汝有无。闻实云无。谁知无者。是故阿难。声于闻中。自有生灭。非为汝闻。声生声灭。令汝闻性。为有为无。汝尚颠倒惑声为闻。何怪昏迷。以常为断终不应。言离诸动静。闭塞开通说闻无性。如重睡人。眠熟床枕。其家有人。于彼睡时。捣练舂米。其人梦中。闻舂捣声。别作他物。或为击鼓。或为撞钟。即于梦时。自怪其钟。为木石响。于时忽寤。遄知杵音。自告家人。我正梦时。惑此舂音。将为鼓响。阿难。是人梦中。岂忆静摇。开闭通塞。其形虽寐。闻性不昏纵汝形销。命光迁谢。此性云何为汝销灭。

　　以诸众生。从无始来。循诸色声。逐念流转。曾不开悟性净妙常。不循所常。逐诸生灭。由是生生杂染流转。

　　若弃生灭。守于真常。常光现前。根尘识心。应时销落。想相为尘。识情为垢。二俱远离。则汝法眼。应时清明。云何不成无上知觉。

　　［疏］欲表圆根正修方便故扣钟验闻以显耳根常住为一门深入之本闻无生灭境有生灭故声闻各问今审辨也。

　　［吴兴］佛语下举所昧事验妄识至昏而闻性不寐复恐谓昧虽不昧死则销灭故重示云纵汝形销性非迁改。

　　镇澄赞曰　深穷万法同异俱生广陈相续本无明妙体觉圆澄因业推惩法眼应时清。

　　传如截流曰　以上文会相归性。明清净本然之藏体恒如。即性成相。言循业发现之心境常遍。满慈领是而且疑曰。如世尊言。果清净也。则山河大地诸有为相。云何忽生。果本然也。又何次第迁流。终而复始。且土之克水。地性遍。则水无所容。火遇水亡。则水性周。而焉能有火。加以地性障碍。空性虚通。又曷可以并驱。有是诸疑。钦渴慈诲。世尊于是不直答其所问。反诘其常所闻者。盖欲就其款而导其迷也。言妙明。则不可不明。言明妙。又不可谓所明。故曰本觉妙明。性觉明妙。满慈曰。唯然已闻者。如阿难妄意同佛了义之谓也。佛乃迎其所解两征之曰。汝称觉明。为复性明称名为觉。为觉不明称为明觉。斯问也。正谓平剖玉环施异饵。任渠左右上吾竿。而满慈果曰。若此不明。名为觉者。则无所明。意谓不明者。不得谓之本觉妙明也。世尊述其辞而进之曰。汝意谓若无所明则无明觉。殊不知清净本然之中。云何更容他物。故告之以有所非觉。无所非明。意满慈疑何谓无所非明。佛随释云。无明又非觉湛明性。是故无所。不得谓之本觉妙明也。何谓有所非觉。文似隔句释云。性觉必明。妄为明觉。是故有所。不得谓之性觉明妙也。文以隔句释者。以满慈所计在明。但以无明又非觉湛明性一句杜其转计。随执其所明之款。广其说焉。必者。定计之辞。定计觉际有明。便非清净本体。故曰妄为明觉。此妄识初萌。即起信所称业相是也。觉非所明。因明立所。所既妄立。生汝妄能。无同异中。炽然成异者。无同异。指上清净本然之体。一有所明而能斯随之。法尔而然也。始则清净本然。今则能所杂沓。故曰炽然成异。此起信所称转相是也。以能所炽然之异为异。复立无能无所之同以异之。故曰异彼所异。因异立同也。斯异之未遣而同斯立矣。故同之与异。相待宛然。故曰同异发明。由是更立无同以异乎同。无异以异乎异。故曰因此复立无同无异。妙净体中。本无诸相。今则能所迭生。情尘日起。故曰如是扰乱。相待成摇。劳久发尘。自相混浊。此起信所称现相是也。由是引起尘劳烦恼者。由三细而致六粗也。以能所为异为起。是世界之因。以无能所为同为静。是虚空之因。故曰起为世界。静成虚空。虚空为同。世界为异也。言彼无同异而曰真有为法者。以相待妄立。名滥本然。故特示之。此合同异而为有情业果之因。结云。如是三种颠倒相续。皆是觉明明了知性。因了发相。从妄见生。山河大地。诸有为相。次第迁流。因此虚妄。终而复始。觉明。即本觉妙明也。明了知性。即必明而妄为同异诸相者。了属妄心。见属妄眼。但举心眼。而六乱妄想备焉。故曰因了发相。从妄见生。诸有为相。本此而已。是故但令妄想顿息。则山河大地无复发生。达藏性本圆。则地水火风又何窒碍。色空倾夺。良由背觉合尘。依正互融。妙在灭尘合觉。前言诸佛习漏永息。如木成灰。不重为木。如空华灭。不复见华。盖得诸此。惟此体也。理由本具。故若世出世而一切俱非。事非缘生。故是正是依。而一切俱即。惟其即非而离是。则无即不非。惟其即是而离非。则无非不即。互即也。则均是。互非也。则双离。天台的约法华实相。结示妙观。毫不异此。如云。空则一念寂然。假则三千备矣。而此体性。非空非假。即空即假。是为不思议境。是为无作行门。又言介尔有心。三千具足。一念迷。则二死相续。一念悟。则三德圆彰。摄无量法门。罄无不尽。叔世才闻教观。绝如厉己而怀颦蹙者。谓彻楞严可乎。此下举照镜之喻。盖明妄本无因。但能顿歇分别之识情。无事劬劳肯綮而修证。肯綮。犹言觔骨。丽其辞耳。言三缘者。即世界众生业果之上。攀缘之心是也。三因者。因此世界众生业果。引起分别缘影。反缘三种相续为因也。如达多因镜中之头以致狂走。缘心若息。镜头本空。故曰三缘断故。即菩提心。言菩提心生。生灭心灭。此但生灭。至离合俱非。此句方名无戏论法者。展转遣情也。盖缘心如波。觉性似水。但了波息而水湛。毋计彼灭而此生。一堕生灭。秪益戏论。故经要自一心。广及万法。遣至无遣。无遣亦遣。凡诸情计。片雪红炉。然后躬行践解。始契首楞三昧也。以上通明如来密因见道分竟。今文又蹑前密因以起万行。所谓全性起修。始为究竟坚固。必须起行者。若秪谭名理。不䇿修证。纵得妙悟。但成狂慧。故指菩提涅槃之尚远。责多闻薰习之无功。阿难领藏心全体。喻之如屋。求所入之门。世尊指常心圆根名决定二义。为创修之要。然二义泛明全体。谓之慧觉圆通。诸门独选耳根。始是最初方便。至示摄心轨则。安立道场。通为修道分。今第一义门。令审因地不生灭心。而示之以可作之法。皆从变灭。见闻觉知。五叠浑浊者。盖不知其灭。无以复常。不知其浊。无以旋湛。故令先择生死根本。依不生灭圆湛性成。以湛旋其虚妄灭生。复还元觉。得圆明觉无生灭性。为因地心。然后圆成果地修证。言不生灭心者。即初卷所谓常住真心。性净明体也。此之心体。既以喻之屋矣。而复答其所请之门者。盖此一念发觉之心。诸惑由是而伏断。果位由是而超入。故得为门耳。今第二义门。令择不生灭根。先审烦恼根本者。犹不知其结。欲解弗能也。识能致尘。重喻贼媒。降伏即前发兵讨除之意。斥六为贼媒。无始缠缚。随举世为迁流。界为方位者。将明流变三叠。显凡夫现量功德。密启即结是解。庶可进修也。言上下无位。中无定方者。此拂六存四。以明流变三叠。成千二百之数也。如器内有的方之体。始有四角之隅。中无定方。则四隅无寄矣。流变三叠。一十百千者。初以三世四方。宛转相涉。数成十二。自十变百。百变千。本乎十二。故成千二百也。盖众生不离世界。故佛权依世数。用显六根功德之量耳。汝复于中克定优劣。至汝今欲逆生死欲流。当念此等六受用根。谁合谁离等者。此显六根优劣。令择圆根为发行之由也。性循生死。决之而出。曰欲流。性合涅槃。旋元自归。曰法流。圣凡虽异。流体不别。故得于凡夫之根。通称六湛圆明。阿难言。云何深入一门。能令六根一时清净。问含二疑。盖既称六湛圆明。不可谓逆流深入。然后称净。其疑一也。若必欲逆流而后称净。则此六根织妄相背。又不可谓一入六净。其疑二也。言汝今已灭三界众生世间见所断惑。然犹未知根中积生无始虚习。何况此中生住异灭。分齐头数者。此释初疑。由其有如是浊惑。务须逆流深入。然后为净也。言今汝且观现前六根。为一为六。至辩非一非六者。此释次疑。由其一六俱非。故得一入六净也。更观太虚。元非同异。则妙心岂定一多。由粘湛以奔逸。是为浊流。不循尘而伏归。遂发明耀。故有证性不因六根。可喻合眼犹能一辩。达声销而闻恒在。形𥧌而性不昏。如是则断灭之虑洒然。七常住果复何疑。

　　附秋溟居士殷白野牛首山夜坐阅楞严至此诗云　一轴楞严阅未终四山风静暮林空忽逢华屋身能入自得神珠道不穷树影欲迷云度处经声遥听月明中共传鹿鸟春深后犹向烟萝礼法融。

　　又书于座右云　坐如是山中观如是世界对如是经文必其人如冰庶情与境合不负此缘不然如玉壶中粪团耳。

　　音释

　　蚋

　　(如税切)。

　　潬

　　(音但)。

　　薮

　　(音叟)。

　　绞

　　(古巧切)。

　　曷

　　(乌葛切)。

　　矿

　　(古猛切)。

　　霾

　　(音埋)。

　　羼

　　(初限也)。

　　怛

　　(当割切)。

　　綮

　　(弃挺切)。

　　汩

　　(音骨)。

　　贸

　　(音茂)。

　　剂

　　(才诣切)。

　　萄

　　(音桃)。

　　恬

　　(徒廉切)。

　　抟

　　(音团)。

　　殑

　　(其正切)。

　　黯

　　(乌忏切)。

　　矫

　　(居小切)。

　　遄

　　(市缘切)。

　　颡

　　(苏朗切)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第五

　　发心之余(文六)

　　阿难白佛言世尊。如来虽说第二义门。今观世间解结之人。若不知其所结之元。我信是人。终不能解。世尊。我及会中有学声闻。亦复如是。从无始际。与诸无明。俱灭俱生。虽得如是多闻善根。名为出家。犹隔日疟。惟愿大慈。哀愍沦溺。今日身心云何是结。从何名解。亦令未来苦难众生。得免轮回。不落三有。作是语已。普及大众。五体投地。雨泪翘诚。伫佛如来。无上开示。

　　［初无明根本］

　　［疏］已说第二义门将明第一义谛圆明显德故问解结因缘而为此经发起所结之元即无明本根也此根本无明乃第一义谛中所治之惑始无所始故谓之无始言俱灭俱生者以积迷不觉而为生住异灭妄想所迁如声闻善根名虽出家而根本之惑犹然未断愈而还发故为隔日之疟是以殷求解结冀无上开示释曰按起信生住异灭四相无明以凡夫觉灭相声闻觉异相乃至满足方便位菩萨觉生相犹是未觉以未能离念故是则阿难言俱生俱灭者以无明果相言之也佛以立知见为本者以无明因相言之也知见谓增益损减诸边等见即以此体为无明性故五蕴论云边见者障中道以出离为业即今经无明也今应总释无明体者谓无明者即是愚痴故俱舍以痴为无明故唯识以愚为无明故又无明者即不了知等婆沙以不达不解不了知为无明故释曰论说无明者谓三界无知按成实云谓不知过去世等不知色等及无常等故名为无明又无明者即是无智五蕴论以无知为无明故又无明者即是见惑五蕴论又以慢疑见等为无明又成实以不明如实及邪分别为无明或邪明故为无明又以能生烦恼因缘及邪念性皆是无明此皆见惑所摄性也又无明者即第八识三无性论云无明者即阿黎耶识为诸惑本而起三界业果故圆觉云身心等性皆是无明又师子吼经说诸取皆以无明为本又无明者即是思惑三无性论云有漏即是无明有取即是贪爱由过去烦恼已灭不可分别故总曰无明释曰按论说取是漏家果由因已谢去故名曰漏果来在现故名曰取则知无明之体以随愚何法即以此愚为无明故品数众多不出三界业果之法矣。

　　尔时世尊。怜愍阿难。及诸会中。诸有学者。亦为未来一切众生。为出世因。作将来眼。以阎浮檀紫金光手。摩阿难顶。即时十方普佛世界。六种震动。微尘如来。住世界者。各有宝光。从其顶出。其光同时。于彼世界。来祇陀林。灌如来顶。是诸大众。得未曾有。

　　于是阿难。及诸大众。俱闻十方微尘如来。异口同音。告阿难言。善哉。阿难。汝欲识知俱生无明。使汝轮转生死结根。唯汝六根。更无他物。汝复欲知无上菩提。令汝速证安乐解脱。寂静妙常。亦汝六根。更非他物。

　　阿难。虽闻如是法音。心犹未明。稽首白佛。云何令我生死轮回。安乐妙常。同是六根。更非他物。

　　佛告阿难。根尘同源。缚脱无二。识性虚妄。犹如空华。阿难。由尘发知。因根有相。相见无性。同于交芦。是故汝今知见立知。即无明本。知见无见斯即涅槃无漏真净云何是中更容他物。

　　［二解结根本］

　　［疏］尔时下答明问意摩阿难顶者显无上开示也各放宝光者表同破无明也言生死结根及安乐妙常唯汝六根者显无二之体也故宝积经论云明与无明无异无别为横执谤边显示中道以无明即明故非他物佛告下释成无二根尘相因而有故曰同源缚脱皆由此起故曰无二知见立知者示无明本始也知见无见者明解结之门也以灵知性见本六用之菩提但不因此增益见知以滋无明结根非别有所谓菩提涅槃矣体本真净故中不容他此即释成皆汝六根之旨也。

　　［释曰］前已略释无明之体今应更释依人所断宝性论云声闻辟支及大力菩萨皆不离无明住地所谓漏无漏二无明为缘而起三界意生之果又璎珞云妙觉地中所断无明名不了一切法而起三界业果则知三乘与佛所有无明皆依三界所断也盖无明感业非唯三乘乃至妙觉犹酬业果尽妙觉位业果方空故仁王云三贤十圣住果报唯佛一人居净土是则三乘与佛无明虽有浅深粗细之不同皆以感果于三界为体也乃所谓生相无明住相无明者即三界业果生灭之性由修断位中分剂头数而觉观之智有浅深渐次之异至妙觉位业果俱空生相乃尽是谓生相无明始尽也若约诸位所断有三十生故仁王云圆智无相三界王三十生尽等大觉又仁王云一切众生烦恼业果报不出三界诸佛应化亦不出三界三界外无众生佛何所化故佛说一切众生三界业果报若尽者即名为佛然经云知见立知即无明本者而知见亦不出三界法也。

　　尔时世尊。欲重。宣此义。而说偈言。真性有为空。缘生故如幻。无为无起灭。不实如空华。言妄显诸真。妄真同二妄。犹非真非真。云何见所见。中间无实性。是故若交芦。结解同所因。圣凡无二路(解即圣结即凡)。汝观交中性。空有二俱非。迷晦即无明发明便解脱。解结因次第。六解一亦亡。根选择圆通。入流成正觉。

　　［二破执明中］

　　［疏］真性下破执以显明法体者婆沙云有为无为俱通胜义世俗谛摄小品云如来名无所住不住有为性不住无为性即离二边义也故净名云有为无为二若离一切数心如虚空以清净慧无所碍者是为入不二法门然佛地论云大觉池中无边功德有为无为二种所摄但诸行者边执未亡起有为无为之见故掌珍论释此颂义有两重比量皆为破执谓论云有为无为二所知境愚夫不觉谛理妄执诸法自性差别有为者谓眼等十一处今以真性立宗真义自体说名真性即胜义谛故立为空非谓世俗诸缘生法皆无自性亦即是空亦皆无生。

　　［释曰］此即第七比量也论又曰今当遣除朋党毒执住处中慧无为者即虚空择灭非择灭及真如性亦就真性故无有实为宗即此所立就真性故无实虚空二宗皆许为不起故此二比量元无异品此审定言诸不起者皆无有实非审定言诸无实者悉皆不起虽复勤勇所发不遍同品亦许为宗故此无过。

　　［释曰］此即第二比量也言妄下颂真妄无二交中则离于二边故曰俱非以芦喻者明执一则不立也迷晦发明颂缚脱无二净明云生死涅槃为二若见生死性则无生死无缚无脱是为入不二法门。

　　陀那微细识。习气成暴流。真非真恐迷。我常不开演。自心取自心。非幻成幻法。不取无非幻。非幻尚不生。幻法云何立。是名妙莲华(不净不污)。金刚王宝觉。如幻三摩提。弹指超无学。此阿毗达磨(无比法)。十方薄伽梵一路涅槃门。

　　［四颂明惑本］

　　［温陵］陀那下颂根结初起之由也陀那此翻执持执持种子发起现行即第八黎耶含藏种子为习气积生识浪为暴流湛由是分结由是起也此识依真如合生灭杂乎真妄之间故曰真非真也若以为真恐迷妄习而自误以为非真恐迷自性而外求故权小教中皆不开演也深密经曰阿陀那识甚微细一切种子成暴流我于凡愚不开演恐彼分别执为我外道所执神我即此识也。

　　［疏］今应总释此识体者一杂集云阿陀罗者谓令相续及持诸根佛性论云意即阿陀罗五蕴论云阿赖耶亦名阿陀罗。

　　［释曰］按成业论云以能续后有及执持名阿陀罗能摄藏种子名阿赖耶能酬业果名为异孰则知诸识皆随义之名也暴流者即生灭性从习所生而说有多种如金刚经三心不可得义净本云心陀罗者说名无持由无持故心遂流转而陈译以流转为相续隋译以相续为流注故知暴流者即相续等义也由此识性全离取舍但是自心故譬为妙莲华者染净无妨无所住着言金刚王觉者断结摧邪究竟坚固此大定法门非幻无以为譬故云如幻正受圣足所履其乘无二故云一路也。

　　于是阿难。及诸大众。闻佛如来。无上慈诲(指前偈)。祇夜伽陀。杂糅精莹。妙理清彻。心目开明。叹未曾有。阿难合掌顶礼白佛。我今闻佛无遮大悲(博济)。性净妙常真实法句。心犹未达六解一亡舒结伦次。惟垂大慈。再愍斯会。及与将来。施以法音。洗涤沈垢。即时如来于师子座。整涅槃僧。敛僧伽梨。揽七宝几。引手于几。取劫波罗天所奉华巾。于大众前。绾成一结。示阿难言。此名何等。阿难大众。俱白佛言。此名为结。于是如来绾叠华巾。又成一结重。问阿难。此名何等。阿难大众。又白佛言。此亦名结。如是伦次。绾叠华巾。总成六结。一一结成。皆取手中所成之结。持问阿难。此名何等。阿难大众。亦复如是。次第酬佛。此名为结。佛告阿难。我初绾巾。汝名为结。此叠华巾。先实一条。第二第三。云何汝曹复名为结。阿难白佛言。世尊。此宝叠华缉绩成巾虽本一体。如我思惟如来一绾。得一结名。若百绾成。终名百结。何况此巾。秪有六结。终不至七。亦不停五。云何如来秪许初时。第二第三。不名为结。佛告阿难。此宝华巾。汝知此巾。元止一条(喻真体本空)。我六绾时。名有六结。汝审观察。巾体是同(真体无二)。因结有异(六用妄分)。于意云何。初绾结成。名为第一。如是乃至第六结生吾今欲将第六结名。成第一。不。不也。世尊。六佶若存。斯第六名。终非第一。纵我历生尽其明辩。如何令是六结乱名。

　　［五解结次第］

　　［疏］祇夜云应颂又云重颂即颂上长行也伽陀云讽诵亦云略偈即孤起颂也二颂合明故曰杂糅糅米不纯也涅槃僧里衣僧伽黎大衣劫波罗时分天也。

　　［吴兴］同谓一真之性理本无差譬巾之体也异谓六根之情事用有别如巾之结也。

　　［疏］巾譬真体无二结喻六用妄分故第六名终非第一即如眼根之名不可作耳等矣若乐成一体莫非解除结惑不生则同异圆泯故有下文解结之喻。

　　佛言如是。六结不同。循顾本因。一巾所造。令其杂乱。终不得成。则汝六根。亦复如是。毕竟同中(真性)生毕竟异(六根)。佛告阿难。汝必嫌此六结不成愿乐一成复云何得阿难言。此结若存。是非锋(当作蜂)起。于中自生。此结非彼。彼结非此。如来今日。若总解除。结若不生。则无彼此。尚不名一六云何成。佛言。六解一亡。亦复如是。由汝无始。心性狂乱。知见妄发(根结之由)。发妄不息。劳见发尘。如劳目睛。则有狂华。于湛精明。无因乱起。一切世间。山河大地。生死涅槃。皆即狂劳颠倒华相。阿难言。此劳同结。云何解除。如来以手将所结巾。偏掣其左(喻边见)。问阿难言。如是解不。不也。世尊。旋复以手偏牵右边(喻边见)。又问阿难。如是解不。不也。世尊。佛告阿难。吾今以手左右各牵。竟不能解。汝说方便。云何解成。阿难白佛言。世尊。当于结心。解即分散(喻观中道则二边俱解)。佛告阿难。如是。如是。若欲除结。当于结心。阿难。我说佛法。从因缘生。非取世间和合粗相。如来发明世出世法(六凡四圣)。知其本因。随所缘出。如是乃至恒(远)沙界外。一滴之雨。亦知头数。现(近)前种种。松直棘曲。鹄白乌玄。皆了元由。是故阿难。随汝心中。选择六根。根结若除。尘相自灭。诸妄销亡。不真何待。阿难。吾今问汝此劫波罗巾。六结现前。同时解萦。得同除不。不也。世尊。是结本以次第绾生。今日当须次第而解。六结同体。结不同时。则结解时。云何同除。佛言。六根解除。亦复如是。此根初解。先得人空。空性圆明。成法解脱。解脱法已。俱空不生。是名菩萨。从三摩地。得无生忍。

　　［六正陈解结］

　　［疏］无始知见正示根结之由狂华谓无而妄有结者系而不解之义也左右牵巾喻生死涅槃之二边行人执而不解故如双结然当于结心解即分散喻观中道则二边俱解知其本因从所缘出乃至恒沙雨滴亦知头数者此明如来觉法皆尽证其所说皆诚谛语圆觉云禅那名数门故大千界主居四禅之极能知恒沙雨滴则松直棘曲皆了缘由者即所知障尽故能学法之实也此根下结成三观修证始从初解六根而获人空从人空而证法空从法空而证俱空以明三观修进渐次法如是故成实云佛法初不顿深犹如大海皆所以示渐次之义也故首楞严三昧经云学首楞严三昧者先学爱乐心次学深心如是渐增乃至得无生法忍诸佛授记能入第八地又复渐增乃至具十地受佛职位得一切菩萨三昧然后得首楞严三昧复引喻云如人学射先射大准次学射的能射的已次学射杖乃至能射百毛之一于是结云是名善射随意不空复云是人若于夜中闻人音声若人非人不用心力射之皆中此楞严三昧渐次之义也。

　　四说圆通分

　　(此下究圆通本根)阿难及诸大众。蒙佛开示。慧觉圆通。得无疑惑。一时合掌。顶礼双足。而白佛言。我等今日身心皎然。快得无碍。虽复悟知一六亡义。然犹未达圆通本根。世尊。我辈飘零。积劫孤露。何心何虑。预佛天伦。如失乳儿。忽遇慈母(再见)。若复因此。际会道成。所得密言。还同本悟。则与未闻。无有差别。惟垂大悲。惠我秘严。成就如来最后开示。作是语已。五体投地。退藏密机。冀佛冥授。

　　尔时世尊。普告众中。诸大菩萨。及诸漏尽大阿罗汉。汝等菩萨。及阿罗汉。生我法中。得成无学。吾今问汝。最初发心。悟十八界。谁为圆通。从何方便。入三摩地。

　　［疏］五阴六入十八界本如来藏妙真如性佛欲将显诸菩萨万行首楞严故寄选根令二十五圣间众妙之门显彼无非正修即一一门莫不究竟圆通真实所以革小成于后心根大衍于初会者也。

　　［温陵］慧觉圆通存乎一心已蒙开示故身心皎然圆通本根冥乎万法犹未通达故冀佛冥授。

　　憍陈那五比丘。即从座起。顶礼佛足。而白佛言。我在鹿苑。及于鸡园。观见如来。最初成道。于佛音声。悟明四谛(生住异灭)。佛问比丘。我初称解。如来印我。名阿若多。妙音密圆。我于音声。得阿罗汉。佛问圆通。如我所证。音声为上。

　　［疏］从于音尘默悟圆理此依内证故名曰密即如如智证境自性也一尘密证诸尘圆契故曰圆通。

　　优婆尼沙陀。即从座起。顶礼佛足。而白佛言。我亦观佛最初成道观不净相。生大厌离悟诸色性以从不净。白骨微尘。归于虚空。空色二无。成无学道。如来印我。名尼沙陀。尘色既尽妙色密圆。我从色相。得阿罗汉。佛问圆通。如我所证色因为上。

　　［温陵］优婆尼沙陀亦云尘性微尘是色之少分因尘悟解故得此名由多贪欲佛令作不净观也。

　　香严童子。即从座起。顶礼佛足。而白佛言。我闻如来教我谛观。诸有为相。我时辞佛。宴晦清斋。见诸比丘。烧沉水香。香气寂然。来入鼻中。我观此气。非木非空。非烟非火。去无所著。来无所从。由是意销。发明无漏。如来印我。得香严号。尘气倏灭。妙香密圆。我从香严。得阿罗汉。佛问圆通。如我所证香严为上。

　　［疏］非木等者观中道也非木则不住有非空则不住无有无俱非中道显矣。

　　药王药上二法王子。并在会中。五百梵天。即从座起。顶礼佛足。而白佛言。我无始劫。为世良医。口中尝此娑婆世界。草木金石名数。凡有十万八千如是悉知苦酢咸淡甘辛等味。并诸和合。俱生变异。是冷是热。有毒无毒。悉能遍知承事如来。了知味性。非空非有。非即身心。非离身心。分别味因。从是开悟。蒙佛如来。印我昆季。药王药上二菩萨名。今于会中。为法王子。因味觉明。位登菩萨。佛问圆通。如我所证。味因为上。

　　［吴兴］空有味尘也身心舌识也味非空故非离身心味非有故非即身心。

　　䟦陀婆罗。并其同伴。十六开士。即从座起。顶礼佛足。而白佛言。我等先于威音王佛。闻佛出家。于浴僧时。随例入室。忽悟水因。既不洗尘。亦不洗体。中间安然。得无所有。宿习无忘。乃至今时。从佛出家。令得无学。彼佛名我。䟦陀婆罗。妙触宣明。成佛子住。佛问圆通。如我所证。触因为上。

　　［吴兴］水因谓所触之因尘体即能触之缘尘境无染体亦常净能所如幻二边俱空故中间觉触之心安然契性。

　　［疏］胜思惟经论云何名䟦陀婆罗等名大贤士以为示现心行胜故谓教化众生等。

　　摩诃迦叶。及紫金光比丘尼等。即从座起。顶礼佛足。而白佛言。我于往劫。于此界中。有佛出世。名日月灯。我得亲近。闻法修学佛灭度后。供养舍利。燃灯续明。以紫光金。涂佛形像。自尔以来。世世生生。身常圆满。紫金光聚。此紫金光比丘尼等。即我眷属。同时发心。我观世间。六尘变坏。唯以空寂。修于灭尽。身心乃能度百千劫。犹如弹指。我以空法。成阿罗汉。世尊说我。头陀为最。妙法开明。销灭诸漏。佛问圆通。如我所证。法因为上。

　　［疏］头陀有十二行今则以抖擞法尘为号也以紫金涂佛感报如此因深果茂其理宜然。

　　阿那律陀。即从座起。顶礼佛足。而白佛言。我初出家。常乐睡眠。如来诃我。为畜生类。我闻佛诃。啼泣自责。七日不眠。失其双目。世尊示我。乐见照明金刚三昧。我不因眼。观见十方。精真洞然。如观掌果。如来印我。成阿罗汉。佛问圆通。如我所证。旋见循元。斯为第一。

　　［疏］乐见照明金刚三昧即不因眼根见色者也旋映色之性循真精之元。

　　周利槃特迦。即从座起。顶礼佛足。而白佛言。我阙诵持。无多闻性。最初值佛。闻法出家。忆持如来一句伽陀。于一百日。得前遗后。得后遗前。佛愍我愚。教我安居。调出入息。我时观息微细。穷尽生住异灭。诸行刹那。其心豁然。得大无碍。乃至漏尽。成阿罗汉。住佛座下印成无学。佛问圆通。如我所证。反息循空。斯为第一。

　　［疏］宝积经云愚痴报有多种因谓吝惜法故得不闻障报依不闻故得愚痴报于现法中不生正解及于未来众缘不具或复有义若请不请一向不说弃舍正法或妒心倒说如是障法因缘令生难处。

　　憍梵钵提。即从座起。顶礼佛足。而白佛言。我有口业。于过去劫。轻弄沙门。世世生生。有牛呞病。如来示我。一味清净。心地法门。我得灭心。入三摩地。观味之知。非体非物。应念得超世间诸漏。内脱身心。外遗世界。远离三有。如鸟出笼。离垢销尘。法眼清净。成阿罗汉。如来亲印。登无学道。佛问圆通。如我所证还味旋知。斯为第一。

　　［疏］波提口如牛哨乃轻弄报佛为遮谤以数珠念佛是为一味心地法门。

　　毕陵伽婆蹉。即从座起。顶礼佛足。而白佛言。我初发心。从佛入道。数闻如来。说诸世间。不可乐事。乞食城中。心思法门。不觉路中毒刺伤足。举身疼痛。我念有知。知此深痛。虽觉觉痛。觉清净心。无痛痛觉。我又思惟。如是一身。宁有双觉摄念未久。身心忽空。三七日中。诸漏虚尽。成阿罗汉。得亲印记。发明无学。佛问圆通。如我所证。纯觉遗身。斯为第一。

　　［疏］无痛痛觉即清净觉心痛不能及之地不可乐事即无常苦空等之法门由系念故因刺足而悟空又三七日诸漏虚尽者始因顿悟乘悟并消也。

　　须菩提。即从座起。顶礼佛足。而白佛言。我旷劫来。心得无碍。自忆受生。如恒河沙。初在母胎。即知空寂。如是乃至十方成空。亦令众生。证得空性。蒙如来发。性觉真空。空性圆明。得阿罗汉。顿入如来宝明空海。同佛知见。印成无学。解脱性空。我为无上。佛问圆通。如我所证。诸相入非。非所非尽。旋法归无。斯为第一。

　　［疏］诸相入非非者空也非所非尽能空所空皆尽也故曰旋法归无无者即空之异称。

　　舍利弗。即从座起。顶礼佛足。而白佛言。我旷劫来。心见清净。如是受生。如恒河沙。世出世间。种种变化。一见则通。获无障碍。我于中路。逢迦叶波兄弟相逐。宣说因缘悟心无际从佛出家见觉明圆得大无畏。成阿罗汉。为佛长子。从佛口生从法化生佛问圆通。如我所证。心见发光光极知见。斯为第一。

　　［吴兴］世出世间四谛之境也种种变化生灭之相也由眼识明利故一见斯通。

　　普贤菩萨。即从座起。顶礼佛足。而白佛言。我已曾与恒沙如来为法王子。十方如来教其弟子菩萨根者。修普贤行从我立名。世尊。我用心闻。分别众生所有知见若于他方。恒沙界外有一众生心中发明。普贤行者。我于尔时乘六牙象分身百千。皆至其处。纵彼障深。未得见我。我与其人暗中摩顶拥护安慰。令其成就。佛问圆通。我说本因。心开发明。分别自在斯为第一。

　　［疏］普贤亦曰遍吉以等觉位后无行不修无德不备故曰普贤以心闻者法华云我于宝威德上王佛国遥闻此娑婆世界说法华经以心闻也又普贤现身安慰等如普贤观经中所说。

　　孙陀罗难陀。即从座起。顶礼佛足。而白佛言。我初出家。从佛入道。虽具戒律。于三摩地心常散动。未获无漏。世尊教我及拘絺罗观鼻端白。我初谛观。经三七日。见鼻中气。出入如烟。身心内明圆洞世界遍成虚净犹如琉璃烟相渐销鼻息成白。心开漏尽诸出入息。化为光明。照十方界。得阿罗汉。世尊记我当得菩提佛问圆通我以销息息久发明明圆灭漏斯为第一。

　　［疏］陀以散心故而观鼻息所以行对治也盖数息所以发识观息所以驻识。

　　富楼那弥多罗尼子。即从座起。顶礼佛足。而白佛言。我旷劫来。辩才无碍。宣说苦空。深达实相。如是乃至恒沙如来秘密法门。我于众中。微妙开示。得无所畏。世尊知我有大辩才。以音声轮教我发扬。我于佛前。助佛转轮。因师子吼成阿罗汉。世尊。印我说法无上。佛问圆通。我以法音降。伏魔怨。销灭诸漏。斯为第一。

　　［温陵］说法第一辩才无碍因以降魔灭漏皆舌识力也。

　　优波离。即从座起。顶礼佛足。而白佛言。我亲随佛。逾城出家。亲观如来。六年勤苦。亲见如来降伏诸魔。制诸外道。解脱世间。贪欲诸漏。承佛教戒。如是。乃至三千威仪。八万微细。性业遮业。悉皆清净。身心寂灭。成阿罗汉。我是如来。众中纲纪。亲印我心。持戒修身。众推为上。佛问圆通。我以执身。身得自在。次第执心。心得通达。然后身心。一切通利。斯为第一。

　　［疏］俱舍云染污心名性罪假制罪名遮罪如以酒制戒是也依身有识故先从执身次第执心。

　　大目犍连。即从座起。顶礼佛足。而白佛言。我初于路乞食。逢遇优楼频螺。迦耶那提三迦叶波。宣说如来因缘深义。我顿发心。得大通达。如来惠我袈裟着身。须发自落。我游十方。得无挂碍。神通(天心慧性)发明。推为无上。成阿罗汉。宁唯世尊。十方如来。叹我神力。圆明清净。自在无畏。佛问圆通。我以旋湛。心光发宣。如澄浊流久成清莹斯为第一。

　　［疏］意为诸法生因万法缘此以通故闻因缘顿发神通论以神境通亦云如意成境是也。

　　乌刍瑟摩。于如来前。合掌顶礼佛之双足。而白佛言。我常先忆久远劫前。性多贪欲。有佛出世。名曰空王。说多淫人。成猛火聚。教我遍观。百骸四肢。诸冷暖气。神光内凝。化多淫心。成智慧火。从是诸佛。皆呼召我。名为火头。我以火光三昧力故。成阿罗汉。心发大愿。诸佛成道。我为力士。亲伏魔冤(护法)。佛问圆通。我以谛观。身心暖触无碍流通。诸漏既销。生大宝𦦨(摧魔)。登无上觉。斯为第一。

　　［疏］百骸暖气暖气火也力士以呵护为道即三门火首金刚然此经法门精粗无二故尘劳欲火俱证圆通。

　　持地菩萨。即从座起。顶礼佛足。而白佛言。我念往昔普光如来。出现于世。我为比丘。常于一切要路津口。田地险隘。有不如法。妨损车马。我皆平填。或作桥梁。或负沙土。如是勤苦。经无量佛。出现于世。或有众生。于阛阓处。要人擎物。我先为擎。至其所诣。放物即行。不取其直。毗舍浮佛。现在世时。世多饥荒。我为负人。无问远近。唯取一钱。或有车牛。被于泥溺。我有神力。为其推轮。拔其苦恼。时国大王。延佛设斋。我于尔时。平地待佛。毗舍如来。摩顶谓我。当平心地。则世界地。一切皆平。我即心开。见身微尘。与造世界所有微尘。等无差别。微尘自性。不相触摩。乃至刀兵。亦无所触。我于法性。悟无生忍。成阿罗汉。回心今入菩萨位中闻佛如来。宣妙莲华佛知见地。我先证明。而为上首。佛问圆通。我以谛观身界二尘等无差别。本如来藏。虚妄发尘。尘销智圆。成无上道。斯为第一。

　　［疏］俱舍云微尘性体不相触同于空也故悟此实性而刀兵无所触古今注云阛市垣阓市门。

　　月光童子。即从座起。顶礼佛足。而白佛言。我忆往昔。恒河沙劫。有佛出世。名为水天。教诸菩萨。修习水观。入三摩地。观于身中。水性无(叫)夺。初从涕唾。如是穷尽津液精血。大小便利。身中旋复。水性一(应)同。见水身中。与世界外。浮幢王刹诸香水海。等无差别。我于是时。初成此观。但见其水。未得无身当为比丘。室中安禅。我有弟子。窥窗观室。唯见清水。遍在室中。了无所见。童稚无知。取一瓦砾投于水内。激水作声。顾盻而去。我出定后。顿觉心痛。如舍利弗。遭违害鬼。我自思惟。今我已得阿罗汉道。久离病缘。因何今日忽生心痛。将无退失。尔时童子捷来我前。说如上事。我则告言。汝更见水。可即开门入此水中。除去瓦砾。童子奉教。后入定时。还复见水。瓦砾宛然。开门除出。我后出定。身质如初。逢无量佛。如是至于山海自在通王如来。方得亡身。与十方界诸香水海。性合真空。无二无别。今于如来。得童真名。预菩萨会。佛问圆通。我以水性。一味流通。得无生忍。圆满菩提斯为第一。

　　［疏］初成水观复逢无量佛乃得亡身以明圣道长远乃可成就然圣人皆有身苦有无不定故十二缘不立病文。

　　琉璃光法王子。即从座起。顶礼佛足。而白佛言。我忆往昔。经恒沙劫。有佛出世。名无量声。开示菩萨。本觉妙明。观此世界。及众生身。皆是妄缘风力所转。我于尔时。观界安立。观世动时。观身动止。观心动念。诸动无二。等无差别。我时觉了此群动性。来无所从。去无所至。十方微尘颠倒众生。同一虚妄。如是乃至三千大千一世界内。所有众生。如一器中。贮百蚊蚋。啾啾乱鸣。于分寸中鼓发狂闹。逢佛未几。得无生忍。尔时心开。乃见东方。不动佛国。为法王子。事十方佛。身心发光。动彻无碍。佛问圆通。我以观察风力无依(了妄)。悟菩提心(达真)。入三摩地(证圆通)。合十方佛(同佛果)。传一妙心(化众生)。斯为第一。

　　［疏］琉璃光风观逢无量声佛亦犹月光水观承事水天以表师资一道用而不杂则今诸家教观多务圆摄失其旨矣。

　　虚空藏菩萨。即从座起。顶礼佛足。而白佛言。我与如来定光佛(一本佛字作向)所。得无边身。尔时手执四大宝珠。照明十方。微尘佛刹。化成虚空。又于自心。现大圆镜。内放十种微妙宝光。流灌十方。尽虚空际。诸幢王刹。来入镜内。涉入我身。身同虚空。不相妨碍。身能善入微尘国土广行佛事。得大随顺。此大神力。由我谛观四大无依。妄想生灭。虚空无二。佛国本同。于同发明。得无生忍。佛问圆通。我以观察虚空。无边。入三摩地。妙力圆通。斯为第一。

　　［疏］空体无边故得无边之身为显此明遍圆一切手执四珠照十方际空能显物为大圆镜虚空无二为同佛国也。

　　弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛。而得出家。心重世名。好游族姓。尔时世尊。教我修习。唯心识定。入三摩地。历劫以来。以此三昧。事恒沙佛。求世名心。歇灭无有。至然灯佛出现于世。我乃得成无上妙圆识心三昧乃至尽空。如来国土。净秽有无。皆是我心变化所现。世尊。我了如是。惟心识故。识性流出无量如来。今得授记。次补佛处。佛问圆通。我以谛观十方唯识。识心圆明。入圆成实。远离依他及遍计执。得无生忍。斯为第一。

　　［疏］识性不守如如而外分别名相是游族姓而求名也故今瑜伽唯识差别名相皆从慈氏演出又此三性者有多不同密严云妄立种种名是为遍计性众生若诸法此悉依他性三无性论云尘即分别性识即依他性如如即真实性又尘名无相性识名无生性如如名无性此经论各有所立也。

　　大势至法王子。与其同伦。五十二菩萨。即从座起。顶礼佛足。而白佛言。我忆往昔。恒河沙劫有佛出世。名无量光。十二如来。相继一劫。其最后佛。名超日月光。彼佛教我。念佛三昧。譬如有人一专为忆一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生。如母忆子。若子逃逝。虽忆何为子若忆母。如母忆时。母子历生。不相违远。若众生心。忆佛念佛现前当来。必定见佛。去佛不远。不假方便。自得心开。如染香人。身有香气。此则名曰。香光庄严。我本因地。以念佛心。入无生忍。今于此界摄念佛人。归于净土。佛问圆通。我无选择。都摄六根。净念相继。得三摩地。斯为第一。

　　［疏］势至以见大入圆由总摄六根故但云念佛文中三喻二人喻生佛初感子母喻气分已接染香喻法身冥会故十住毗婆沙云念佛者先念色身次念法身。

　　镇澄赞曰　六根受用。生死岩阿。纵今解脱更非他。六解一谁河。诸圣吹螺。决意应高科。

　　传如截流曰　阿难询第二义结解之元。世尊摩顶。佛光灌顶者。表诸佛之道。皆悉无上。今将开示也。六种震动者。将解六结瑞兆也。诸佛告以安乐妙常。轮转生死。皆由六根。更非他物者。盖离结无解故也。言根尘同源。缚脱无二者。由尘发知。则知本是幻。因根有相。则尘本是幻。二种皆空。故喻交芦。是得同源。是得无二也。根境既空。识本不有。故曰识性虚妄。犹如空华。如是则本无知见。而知见立。即无明本。了无知见。而知见亡。斯即涅槃。涅槃之体。一切圆满绝待。故曰无漏真净。云何是中更容他物。偈云。真性者。即涅槃之体也。此体不同有为之空。故曰。真性有为空。缘生故如幻者。释成空义也。此体亦不同无为之无起灭。故曰无为无起灭。不实如空华者。释成无起灭也。若以有为为妄。无为为真。是为言妄显诸真。妄真同二妄。斯不得谓之无漏真净之性。今真妄双遣。故曰犹非真非真。知无为之真尚遣。况有为之妄乎。故曰云何见所见。见。即根。所见。即尘。根尘两立。而中虚。故喻之以交芦。识居二者之间。是曰交中性。根尘两非。识体何在。圣人了此是为解。凡夫昧此是为结。故曰解结同所因。圣凡无二路也。汝观交中性者。举喻重令审详也。知交中之性。未尝因交而始有。不交而后空。故曰空有二俱非。言迷晦即无明。发明便解脱者。结成圣凡无二路。即知见立知等意也。言解结因次第。六解一亦亡者。即应前一入六净之义。根选入圆通。入流成正觉者。应前谁为圆通。及逆生死欲流之义。欲流逆归便合妙湛。故成正觉。知观音因入流相。成就菩提也。偈指流之所自。故云。陀那微细识。习气成瀑流。陀那。此云执持。即赖耶所变之初相也。由赖耶受薰而起。故曰习气。念念代谢。其相甚微。故曰瀑流。后文云。由生灭等于妙圆中。粘湛发知。浮根四尘。流逸奔法者。本此。或疑浮根奔逸。其相甚粗。焉称微细。经云。本自一精明。分为六和合。盖从妙圆粘湛发流。但举六识。而八识斯在矣。此之识体。言真。则外道计为神我。言妄。则凡夫无从进修。故言真非真恐迷。我常不开演也。世间依正全性转变。本无能所。而强生计别。是为自心取自心。非幻成幻法。此颂知见立知即无明本也。不取无非幻。非幻尚不生。幻法云何立。此颂知见无见。斯即涅槃也。莲华处染而常净。华果以同时。经谭结解同所因。圣凡无二路。故名妙莲华。金刚为坚利之宝。诸物莫撄其锋。今经真妄悉破。故名金刚王宝觉。昔也由迷而结。是为生死垢浊。今也由悟而解。是为涅槃真净。迷悟转变。本于无住。故名如幻三摩提。能一达此。则惑尽而真亦究。故得弹指超无学。如是无上之法。诸圣莫不由斯。故曰此阿毗达磨。十方薄伽梵。一路涅槃门。阿难既曰祇夜伽陀。杂糅精莹。偈及长行。固多出入耳。阿难已知解结之因。而复欲知六解一亡。舒结伦次。佛取劫波罗巾挽结详问。令审一巾无异。妄起六结伦次也。初绾结成。名为第一。此伦次之相已定也。吾今能将第六结名成第一否者。令知伦次不可乱名。则知六根不相为用。故合法云。毕竟同中。成毕竟异。汝必嫌此六结不成者。嫌前一不成六也。既嫌乎彼。必乐乎此。故曰愿乐一成。一成者。一以成六也。对前不成。故曰复云何得。此结若存。是非蜂起。而彼此相非者。如前不可乱名也。欲无彼此。莫如解除。故言若总解除。则无彼此。以彼此俱无。故言尚不名一。六云何成。此正答愿乐一成之问也。尚不名一即一亡。六云何成即六解。故曰亦复如是。言一切世间。生死涅槃。皆即狂劳颠倒华相者。妙净体中。不独计有为生死之为结。计无为涅槃。亦即是结也。后文云。将欲复真。欲真已非真真如性者。此尔。解结当于结心者。真妄两亡。中道观智也。我说佛法下。此杜阿难之情计。使知因根修证也。杜计者。前云解结因次第。又云结解同所因。是则因迷而结。缘悟而解。恐阿难计为世间之因缘。故曰我说佛法从因缘生。非取世间和合粗相。佛法者。佛种之法。众生计世间因缘。是为凡夫之法。今因入流而成正觉。是为出世佛法。惟得此法。故于世出世法。知其本因。随所缘出。如是故应选择六根。一门深入。而销诸妄也已。言此根初解。先得人空者。由逆欲流之功。见思虚习。于是销落。故曰人空。见思虽落。尘沙尚存。是为法执。进破此惑。故曰空性圆明。成法解脱。尘沙虽亡。尚须中观。对破无明。无明若尽。观智亦亡。故曰解脱法已。俱空不生。从三摩地。得无生忍者。即以如幻三昧。照破三惑。而真常之体。于是顿显。即无得而得也。既称妙三摩地。此似次第者。未达三观一体。则圆亦历别。了无一三。用在一时矣。阿难大众已知六解一亡。故言慧觉圆通。得无疑惑。未示一门深入。故言然犹未达圆通本根。所得密言。还同本悟。则与未闻无有差别者。慧觉虽明。了无实证。故须别求秘严。乃可造修也。秘严。即隐密义。阿难将谓别有秘严。故退藏密机。冀以冥授。然不了前之所示。根根尘尘。无隐乎尔。故世尊普告大众。询以最初发心。悟十八界。谁为圆通。从何方便。入三摩地。经自陈那至迦叶悟六尘。次那律至空生。悟六根。自鹙子至目莲。悟六识。自乌刍瑟摩至。大势至。悟七大。当知诸圣之所陈。陈如来之所宣。如来之所宣。宣诸圣之所证。差别有秘严可授。非一路涅槃门矣。至下观之所证。未越乎此。为施对治悉檀故广演胜妙之相。非诸圣之所不能耳。

　　音释

　　疟

　　(逆约切)。

　　糅

　　(女救切)。

　　揽

　　(音览)。

　　绾

　　(乌板切)。

　　缉

　　(七入切)。

　　绩

　　(七入切)。

　　绩

　　(则力切)。

　　掣

　　(尺列切)。

　　萦

　　(于营切)。

　　倏

　　(音叔)。

　　呞

　　(音诗)。

　　蹉

　　(仓何切)。

　　隘

　　(乌介切)。

　　阛

　　(音还)。

　　阓

　　(胡对切)。

　　推

　　(他回切)。

　　液

　　(夷益切)。

　　漩

　　(旬宣切)。

　　澓

　　(房六切)。

　　抖

　　(音斗)。

　　擞

　　(音叟)。

　　癃

　　(音隆)。

　　稚

　　(直利切)。

　　砾

　　(音历)。

　　啾

　　(即留切)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第六

　　耳根圆通(文六)

　　尔时观世音菩萨。即从座起。顶礼佛足。而白佛言世尊。忆念我昔。无数恒河沙劫。于时有佛出现于世。名观世音。我于彼佛。发菩提心。

　　［初叙古因修］

　　［疏］尔时下释菩萨名者若约观世言音圆悟圆应则观是自智音是他机若约妙音观音梵音海潮则观是随德之名音是应名之德即自行化他之二用又若听根说法则观音者是鉴机之妙智非耳目闻见之境也。

　　［温陵］所师之佛亦名观音者因果相符古今一道也。

　　［疏］按观音授记经言菩萨于过去金光师子游戏如来所发菩提心皆示迹不同也今释此心有无量义大乘集菩萨学论云菩提心者谓劝发大悲欢喜爱敬义故又观音经云发正觉心者善利一切众生故观音不空秘密王经云菩提者即是正慧萨埵者即是方便又宝积经论云菩提是智性余波罗密依彼智生此四菩提即悲智为体又法界无差别论云菩提心者是不思议果因如白月初分故又云菩提心于不净位中名众生心于净染位中名菩萨于清净位中名如来又发菩提心论云菩提有四种发心谓信解行证此诸菩提约因果解行说故叉法界论云菩提心于一切众生身中有十种差别所谓无作以无为故无初以无起故无尽以无灭故无染着以自性清净故无形相以无根故圣所行是诸佛境界故此菩提者是约理说又金刚三业大教王经五方如来于菩提心各有所说谓阿閦如来以诸法无生无我等说宝生如来以诸法无性离相等说弥陀如来以非性非无性等说不空如来以无得无证等说毗卢如来以离蕴处界无取舍平等性所说此诸菩提皆约般若相说故又宝积经论云有四法忘失菩提心谓欺诳阿阇黎等故经云发菩提者其心正直无有谄诳欲修耳根圆通者先须发此大道心也。

　　彼佛教我。从闻思修。入三摩地。初于闻中。入流亡所。所入既寂。动静二相。了然不生。如是渐增闻所闻尽。尽闻不住觉所觉空空觉极圆。空所空灭。生灭既灭。寂灭现前。忽然超越世出世间十方圆明。获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生。同一悲仰。

　　世尊。由我供养观音如来。蒙彼如来。授我如幻闻薰闻修金刚三昧。与佛如来。同慈力故。令我身成三十二应。入诸国土。

　　彼佛下叙修证法门谓闻等三慧义顺耳根所以此经为正修行从初于闻中至了然不生闻慧也次如是渐增至闻所闻尽思慧也觉所觉空至寂灭现前者即修慧也瑜伽以三贤为闻所成地以加行为思所成地十地为修所成地吴兴于此节文为四并约耳门修证言之亦不相违也言入流者流谓法性所谓音尘尘动性静今初入流则知法性本寂音尘亦亡。故动静不生。如是下。以智遣情。至无所遣。亡情绝解。则寂灭现前矣。忽然超越者次言同体之功。故与生佛合其悲仰。闻熏闻修金刚三昧者。谓始从熏习。讫乎修证。皆以决定智断。究竟坚固。而为正受。

　　世尊。若诸菩萨。入三摩地。进修无漏。胜解现圆。我现佛身。而为说法。令其解脱。若诸有学。寂静妙明。胜妙现圆。我于彼前。现独觉身。而为说法。令其解脱。若诸有学。断十二缘。缘断胜性。胜妙现圆。我于彼前。现缘觉身。而为说法。令其解脱。若诸有学。得四谛空。修道入灭。胜性现圆。我于彼前。现声闻身。而为说法。令其解脱。若诸众生。欲心明悟。不犯欲尘。欲身清净。我于彼前。现梵王身。而为说法。令其解脱。若诸众生。欲为天主。统领诸天。我于彼前。现帝释身。而为说法。令其成就。若诸众生。欲身自在。游行十方。我于彼前。现自在天身。而为说法。令其成就。若诸众生。欲身自在。飞行虚空。我于彼前现大自在天身。而为说法。令其成就。若诸众生。爱统鬼神。救护国土。我于彼前。现天大将军身。而为说法。令其成就。若诸众生。爱统世界。保护众生。我于彼前。现四天王身。而为说法。令其成就。若诸众生。爱生天宫驱使鬼神。我于彼前。现四天王国太子身。而为说法。令其成就。

　　［三十二应］以普门身随宜说法。初无定形名三十二应。一四圣者。初菩萨以胜解力。入遍知海。但未现证。故为现佛身。令彼成就。胜妙即寂静之心。缘断即还灭之性。言胜性者。各据所获胜妙言之。次六凡者。梵王自在。欲色二界之王欲界第六名自在天居色顶者名大自在天将军为帝释上将四天王臣于帝释太子即那吒之类能驱鬼神此皆臣辅属也。

　　若诸众生乐为人王。我于彼前。现人王身。而为说法。令其成就。若诸众生。爱生族姓。世间推让。我于彼前。现长者身。而为说法。令其成就。若诸众生。爱谈名言。清净自居。我于彼前。现居士身。而为说法。令其成就。若诸众生。爱治国土。剖断邦邑。我于彼前。现宰官身。而为说法。令其成就。若诸众生。爱诸数术。摄卫自居。我于彼前。现婆罗门身。而为说法。令其成就。若有男子。好学出家。持诸戒律。我于彼前。现比丘身。而为说法。令其成就。若有女人。好学出家。持诸禁戒。我于彼前。现比丘尼身。而为说法。令其成就。若有男子。乐持五戒。我于彼前。现优婆塞身。而为说法。令其成就。若有女子。五戒自居。我于彼前。现优婆夷身。而为说法。令其成就。若有女人。内政立身。以修家国。我于彼前。现女主身。及国夫人命妇大家。而为说法。令其成就。若有众生。不坏男根。我于彼前。现童男身。而为说法。令其成就。若有处女。爱乐处身。不求侵暴。我于彼前。现童女身。而为说法。令其成就。若有诸天。乐出天伦。我现天身。而为说法。令其成就。若有诸龙。乐出龙伦。我现龙身。而为说法。令其成就。若有药叉。乐度本伦。我于彼前。现药叉身。而为说法。令其成就。若乾闼婆。乐脱其伦。我于彼前。现乾闼婆身。而为说法。令其成就。若阿修罗。乐脱其伦。我于彼前。现阿修罗身。而为说法。令其成就。若紧那罗。乐脱其伦。我于彼前。现紧那罗身。而为说法。令其成就。若摩呼罗伽。乐脱其伦。我于彼前。现摩呼罗伽身。而为说法。令其成就。若诸众生。乐人修人。我现人身。而为说法。令其成就。若诸非人。有形无形。有想无想。乐度其伦。我于彼前。皆现其身。而为说法。令其成就。

　　是名妙净三十二应。入国土身。皆以三昧闻熏闻修。无作妙力。自在成就。

　　人王以位统民长者以德命族居士隐身放言宰官以政莅国婆罗门术数治生皆世间属也比丘四众乞法守戒近事三宝天子之后曰女主邦君之妻曰君夫人妻因夫荣曰命妇辅治内宫曰大家皆国属也药叉名轻捷能飞行也乾闼婆名香阴帝释乐臣也阿修罗名无端正女美男丑也紧那罗名疑神人形头角也摩呼罗名腹行此云蟒也非人等者该其余应如六字章句经或现作饿鬼手出香色乳乃至作淫女为度贪众生。

　　世尊。我复以此闻熏闻修金刚三昧无作妙力。与诸十方三世六道一切众生。同悲仰故。令诸众生。于我身心。获十四种无畏功德。一者由我不自观音。以观观者。令彼十方苦恼众生。观(持念)其音声。即得解脱。二者知见旋复。令诸众生。设入大火。火不能烧。三者观听旋复。令诸众生。大水所漂水不能溺。四者断灭妄想。心无杀害。令诸众生。入诸鬼国。鬼不能害。五者熏闻成闻。六根销复。同于声听。能令众生。临当被害。刀段段坏。使其兵戈。犹如割水。亦如吹光。性无摇动。六者闻熏精明。明遍法界。则诸幽暗。性不能全。能令众生。药叉(解同前)罗刹(连疫鬼)。鸠槃茶鬼(厌魅鬼)。及毗舍遮(啖精气鬼)富单那(热病鬼)等。虽近其傍。目不能视。七者音性圆销。观听返入(内无所系)。离诸尘妄(外无所累)。能令众生。禁系枷锁。所不能着。八者灭音圆闻(内外无待)。遍生慈力。能令众生。径过险路(逆境)。贼(烦恼)不能劫。

　　［十四无畏］以能脱苦总称无畏不随前尘所起知见名不自观故令有苦众生蒙我真观皆得解脱此是总德其下皆以不循尘为观故通云旋复知见属火观听属水二者旋复则不能烧溺鬼性杀害从妄想生断灭妄想则鬼不能害熏闻成性六根俱复则声听同体根尘无间故刀段段坏割水吹光言无分隔也闻熏精明者熏闻久精明则发明暗之体性不两全故鬼不能视音性圆消则体性无局故禁系枷锁所不能着灭音圆闻则物我不敌故贼不能劫又音闻圆遍则慈力亦遍慈无敌故无能为贼者。

　　九者熏闻离尘。色所不劫。能令一切多淫众生。远离贪欲。十者纯音无尘。根境圆融。无对所对。能令一切忿恨众生。离诸瞋恚。十一者销尘旋明。法界身心。犹如琉璃。朗彻无碍。能令一切昏钝性障。诸阿颠迦。永离痴暗。十二者融形复闻。不动道场。涉入世间。不坏世界。能遍十方。供养微尘。诸佛如来。各各佛边。为法王子。能令法界无子众生。欲求男者。诞生福德智慧之男。十三者六根圆通。明照无二。含十方界。立大圆镜。空如来藏。承顺十方微尘如来秘密法门。受领无失。能令法界无子众生。欲求女者。诞生端正福德柔顺。众人爱敬。有相之女。十四者此三千大千世界。百亿日月。现住世间。诸法王子。有六十二亿恒河沙数修法垂范。教化众生。随顺众生。方便智慧。各各不同。由我所得圆通本根。发妙耳门。然后身心微妙含容。周遍法界。能令众生。持我名号。与彼共持六十二亿恒河沙诸法王子。二人福德。正等无异。世尊我一名号。与彼众多名号无异。由我修习得真圆通。是名十四施无畏力。福备众生。

　　九者下欲由习境而生今离尘远色则根境不偶故令多淫众生远离贪欲。

　　［温陵曰］瞋由违情所起对境而发音性纯净无复所妄故圆融无违无能所对则不瞋矣痴以习暗成性为根本无明性障今以销镕尘妄旋复真明身心垢净故性障永离阿颠迦此云无善心亦性障也。

　　［疏］十二下融形则体无质碍故涉界不坏复闻则性无迩遥故不动而遍供佛则福足为法王子则绍继之道故能应其求。

　　［温陵］圆故无二通故含界明照则大圆镜之质含界则空如来藏之体故能承顺法门受领无失承顺即坤仪柔德受领即闺门能事有女之道故能应其求也。

　　［疏］十四下较量福胜耳根为顺闻思名正修行故称名福胜又入大乘论说福胜者是称观音法身法身是常以应化身者是无常故已上功德有复有销有遍有圆有融有通渐次深入。

　　世尊。我又获是圆通修证无上道故。又能善获四不思议无作妙德。一者由我初获妙妙闻心。心精遗闻。见闻觉知。不能分隔。成一圆融。清净宝觉。故我能现众多妙容。能说无边秘密神咒。其中或现一首。三首。五首。七首。十首。十一首。如是乃至一百八首。千首。万首。八万四千砾迦罗首。二臂。四臂。六臂八臂。十臂。十二臂。十四十六。十八二十。至二十四。如是乃至一百八臂。千臂万臂。八万四千母陀罗臂。二目。三目。四目。九目。如是乃至一百八目。千目万目。八万四千清净宝目。或慈或威。或定或慧。救护众生。得大自在。

　　二者由我闻思脱出六尘。如声度垣。不能为碍。故我妙能现一一形。诵一一咒。其形其咒。能以无畏施诸众生。是故十方微尘国土。皆名我为施无畏者。

　　三者由我修习本妙圆通。清净本根。所游世界。皆令众生舍身珍宝。求我哀愍。

　　四者我得佛心。证于究竟。能以珍宝种种供养十方如来。傍及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃。

　　佛问圆通。我从耳门圆照三昧。缘心自在。因入流相得三摩地。成就菩提。斯为第一。世尊。彼佛如来。叹我善得圆通法门。于大会中。授记我为观世音号。由我观听十方圆明。故观音名。遍十方界。

　　［四不思议］一能现多名不思议妙妙闻心即中中流入之心。

　　［温陵］言初获者指本因也首为六用之总臂表提接之悲目为照了之智各依本数充之以至八万四千表依根本智用泛应尘劳也一体之中万法咸备而继二十四圣示现者明彼分具圆会于此也烁迦罗云金刚坚固母陀罗云印手慈以摄化威以折伏定以复湛慧以开觉通指众多妙容也。

　　［疏］密部神咒多观音所说能安乐众生名施无畏舍身珍宝者普门品云仁者愍吾等故受此璎珞即求哀之事。

　　尔时世尊于师子座。从其五体同放宝光。远灌十方微尘如来。及法王子。诸菩萨顶。彼诸如来。亦于五体。同放宝光。从微尘方来灌佛顶。并灌会中诸大菩萨及阿罗汉。林木池沼。皆演法音。交光相罗。如宝丝网。是诸大众。得未曾有。一切普获金刚三昧。即时天雨百宝莲华。青黄赤白。间错粉糅。十方虚空。成七宝色。此娑婆界。大地山河。俱时不现。唯见十方微尘国土。合成一界。梵呗咏歌。自然敷奏。

　　尔时下至梵呗咏歌自然敷奏总显圆通之瑞。

　　于是如来。告文殊师利法王子。汝今观此二十五无学诸大菩萨。及阿罗汉各说最初成道方便。皆言修习真实圆通。彼等修行。实无优劣。前后差别。我今欲令阿难开悟二十五行。谁当其根。兼我灭后。此界众生。入菩萨乘。求无上道。何方便门。得易成就。文殊师利法王子。奉佛慈旨。即从座起。顶礼佛足。承佛威神。说偈对佛。觉海性澄圆。圆澄觉元妙。元明照生所。所立照性亡。迷妄有虚空。依空立世界。想澄成国土。知觉乃众生。空生大觉中。如海一沤发。有漏微尘国。皆依空所生。沤灭空本无。况复诸三有。归元性无二。方便有多门。圣性无不通。顺逆皆方便。初心入三昧。迟速不同伦。

　　［六选择圆通］偈中初二句颂本觉之体次二句明迷妄之端迷生世界妄有众生所谓当知虚空生汝心内是也是则归源之性理无有二而修证之道则有多门虽圣性即逆顺皆可在初心则有迟速所以诸圣圆通不无简择。

　　色想结成尘。精了不能彻。如何不明彻。于是获圆通。音声杂语言。但依名句味。一非含一切。云何获圆通。香以合中知。离则元无有。不恒其所觉。云何获圆通。味性非本然。要以味时有。其觉不恒一。云何获圆通。触以所触明。无所不明触。合离性非定。云何获圆通。法称为内尘。凭尘必有所。能所非遍涉。云何获圆通。见性虽洞然。明前不明后。四维亏一半。云何获圆通。鼻息出入通。现前无交气。支离匪涉入。云何获圆通。舌非入无端。因味生觉了。味亡了无有。云何获圆通。身与所触同。各非圆觉观。涯量不冥会。云何获圆通。知根杂乱思。湛了终无见。想念不可脱。云何获圆通。

　　色想下初简六尘伊惟也舌入非无端乃亦因味身有中边二义故为涯量不冥会者因触知身也乱思动相故非湛了。

　　识见杂三和诘本称非相。自体先无定。云何获圆通。心闻洞十方。生于大因力。初心不能入。云何获圆通。鼻想本权机。祗令摄心住。住成心所住。云何获圆通。说法弄音文。开悟先成者。名句非无漏。云何获圆通。持犯但束身。非身无所束。元非遍一切。云何获圆通。神通本宿因。何关法分别。念缘非离物(不离物则有所著)。云何获圆通。

　　若以地性观。坚碍非通达。有为非圣性。云何获圆通。若以水性观想念非真实。如如非觉观。云何获圆通。若以火性观。厌有非真离。非初心方便。云何获圆通。若以风性观。动寂非无对。对非无上觉。云阿获圆通。若以空性观。昏钝先非觉。无觉异菩提。云何获圆通。若以识性观。观识非常住。存心乃虚妄。云何获圆通。诸行是无常。念性元性灭。因果今殊感。云何获圆通。

　　识见下次简六识识杂根尘诘之无本大因力者谓法界行所生故不宜初心权机谓止孙陀之散乱故权为观白音文为开先已成就之者故与之说法又持地平填功涉有为月光水观想非真实乌刍火观是厌欲非真琉璃光风观而性有动静空性晦昧则昏钝无觉识性分别则性非常住势至都摄六根故诸行无常果则断灭。

　　我今白世尊。佛出娑婆界。此方真教体。清净在音闻。欲取三摩提。实以闻中入。离苦得解脱。良哉观世音(叹观世言音脱苦与乐也)。于恒沙劫中。入微尘佛国。得大自在力(叹三十二应)。无畏施众生(叹四不思议十四无畏)。妙音观世音(叹随德之名)。梵音海潮音(叹随名之实)。救世悉安宁(叹众德)。出世获常住(能救世间苦能与出世乐)。我今启如来。如观音所说。譬如人静居。十方俱击鼓。十处一时闻。此则圆真实。目非观障外。口鼻亦复然。身以合方知。心念纷无绪。隔垣听音响。遐迩俱可闻。五根所不齐。是则通真实。音声性动静。闻中为有无无声号无闻。非实闻无性。声无既无灭。声有亦非生。生灭二圆离。是则常真实。纵令在梦想。不为不思无。觉观出思惟。身心不能及。

　　［温陵］圣人设教随方不同此方教体必籍音闻亦随机之宜也离苦者叹十四无畏入微尘国叹三十二应得大自在叹四不思议余皆随德之名说法无滞名妙音寻声救苦为观音音性无著为梵音应不失时为潮音音性动静皆属声尘耳根圆离不随生灭是则常性之真也无声号无闻指阿难闻钟之事。

　　今此娑婆国。声论得宣明。众生迷本闻。循声故流转。阿难纵强记。不免落邪思。岂非随所沦。旋流复无妄。阿难汝谛听。我承佛威力。宣说金刚王。如幻不思议。佛母真三昧。汝闻微尘佛。一切秘密门。欲漏不先除。畜闻成过误。将闻持佛佛。何不自闻闻。闻非自然生。因声有名字。返闻与声脱。能脱欲谁名。一根既返源。六根成解脱。见闻如幻翳(通指妄根)。三界若空华(通指妄境)。闻复翳根除。尘销觉圆净。净极光通达。寂照含虚空(根解脱)。却来观世间。犹如梦中事(境解脱)。摩登伽在梦。谁能留汝形。如世巧幻师。幻作诸男女。虽见诸根动。要以一机抽。息机归寂然。诸幻成无性。六根亦如是。元依一精明。分成六和合。一处成休复。六用皆不成。尘垢应念销。成圆明净妙。余尘尚诸学。明极即如来。大众及阿难。旋汝倒闻机。反闻闻自性。性成无上道。圆通实如是。此是微尘佛。一路涅槃门。过去诸如来。斯门已成就。现在诸菩萨。今各入圆明。未来修学人。当依如是法。我亦从中证。非唯观世音。诚(信允之辞)如佛世尊。询我诸方便。以救诸末劫。求出世间人。成就涅槃心。观世音为最。自余诸方便。皆是佛威神。即(就)事舍(脱)尘劳。非是长修学。浅深同说法。顶礼如来藏。无漏不思议。愿加彼未来。于此门无惑。方便易成就。堪以教阿难。及末劫沉沦。但以此根修。圆通超余者(二十四圣)。真实心如是。

　　［疏］声论者依声所论义理发明即名句文身三为教体众生下言循声之咎闻非有名对声尘故有若能反闻自性外脱根尘则复以谁名为闻哉见闻为根三界为尘闻复则根翳自除尘消则觉心本净反观世间犹如梦事然则摩登伽女正在梦中谁能留汝形骸使不解脱哉诸根喻有为生灭一机谓妄心造作。

　　［温陵］成就涅槃妙心不生灭性唯耳根为然余则佛之威神加被今即己事而舍尘劳非始终长修浅深同说之法也。

　　五修证分(文三)

　　一四重伏断

　　于是阿难。及诸大众。身心了然。得大开示。观佛菩提。及大涅槃。犹如有人。因事远游。未得归还。明了其家。所归道路。普会大众。天龙八部。有学三乘。及诸一切。新发心菩萨。其数凡有十恒河沙。皆得本心。远尘离垢。获法眼净。性比丘尼。闻说偈已。成阿罗汉。无量众生。皆发无等等阿耨多罗三藐三菩提心。阿难。整衣服。于大众中。合掌顶礼。心迹圆明。悲欣交集。欲益未来。诸众生故。稽首白佛。大悲世尊。我今已悟成佛法门。是中修行得无疑惑。常闻如来。说如是言。自未应度。先度人者。菩萨发心自觉己圆。能觉他者。如来应世。我虽未度。愿度末劫一切众生。世尊。此诸众生。去佛渐远。邪师说法。如恒河沙。欲摄其心。入三摩地。云何令其安立道场。远诸魔事。于菩提心。得无退屈。

　　尔时世尊。于大众中。称赞阿难。善哉善哉。如汝所问安立道场。救护众生。末劫沉溺。汝今谛听。当为汝说。阿难大众。唯然奉教。佛告阿难。汝常闻我毗奈耶中。宣说修行三决定义所谓摄心为戒。因戒生定。因定发慧。是则名为三无漏学。

　　［疏］初明伏断者夫欲储净法先涤身器将越爱流前鸠行楫故严宣四重品戒为入修方便盖木叉义远草系情殷是以切身口而流训因动静以研几阿难下说四波罗夷及安立道场所以明第一发心之修证乃至不起于座获须陀洹示得果之相也夫阿难虽未得度而悲及后来乃菩萨发心然起行之初虑妨邪误故问诸方便远于魔事也戒定慧学大小均修故于此中初明三学以为决定进修之旨也。

　　阿难。云何摄心。我名为戒。若诸世界六道众生。其心不淫。则不随其生死相续。汝修三昧。本出尘劳。淫心不除。尘不可出。纵有多智。禅定现前。如不断淫。必落魔道。上品魔王。中品魔民。下品魔女。彼等诸魔亦有徒众各各自谓成无上道。我灭度后。末法之中。多此魔民。炽盛世间。广行贪淫。为善知识。令诸众生。落爱见坑。失菩提路。汝教世人。修三摩地。先断心淫。是名如来先佛世尊第一决定清净明诲。是故阿难。若不断淫。修禅定者。如蒸砂石。欲其成饭。经百千劫。秪名热砂。何以故。此非饭本。砂石成故。汝以淫身求佛妙果。纵得妙悟。皆是淫根。根本成淫。轮转三途。必不能出。如来涅槃。何路修证。必使淫机。身心俱断。断性亦无。于佛菩提。斯可希冀。如我此说。名为佛说。不如此说。即波旬说。

　　众生缠绵生死皆因淫欲故首此为戒。

　　阿难。又诸世界。六道众生。其心不杀。则不随其生死相续。汝修三昧。本出尘劳。杀心不除。尘不可出。纵有多智。禅定现前。如不断杀必落神道。上品之人。为大力鬼。中品则为飞行夜叉。诸鬼帅等。下品当为地行罗刹。彼诸鬼神。亦有徒众。各各自谓成无上道。我灭度后。末法之中。多此鬼神。炽盛世间。自言食肉。得菩提路。阿难。我令比丘。食五净肉。此肉皆我神力化生。无本命根。汝婆罗门。地多蒸湿。加以砂石。草菜不生。我以大悲神力所加。因大慈悲。假名为肉。汝得其味。奈何如来灭度之后。食众生肉。名为释子汝等当知是食肉人。纵得心开。似三摩地。皆大罗刹。报终必沉生死苦海。非佛弟子。如是之人。相杀相吞。相食未已。云何是人得出三界。汝教世人修三摩地。次断杀生。是名如来先佛世尊第二决定清净明诲。是故阿难。若不断杀。修禅定者。譬如有人。自塞其耳。高声大叫。求人不闻。此等名为欲隐弥露。清净比丘。及诸菩萨。于岐路行。不蹋生草。况以手拔。云何大悲。取诸众生。血肉充食。若诸比丘。不服东方丝绵绢帛。及是此土靴履裘毳乳酪醍醐。如是比丘。于世真脱。酬还宿债。不游三界。何以故。服其身分。皆为彼缘。如人食其地中百谷。足不离地。必使身心。于诸众生。若身身分。身心二涂。不服不食。我说是人。真解脱者。如我此说。名为佛说。不如此说。即波旬说。

　　［孤山］律明三净谓不见不闻疑为我杀今言五者及自死鸟残也。

　　［温陵］修禅行杀是欲隐弥露不故蹋不故拔仁慈以至犹及草木况食众生肉耶身谓血肉等身分谓𣭳酪等身服心贪是为二途。

　　阿难。又复世界。六道众生其心不偷。则不随其生死相续。汝修三昧。本出尘劳。偷心不除。尘不可出。纵有多智。禅定现前。如不断偷。必落邪道。上品精灵。中品妖魅。下品邪人。诸魅所著。彼等群邪。亦有徒众。各各自谓成无上道。我灭度后。末法之中。多此妖邪。炽盛世间。潜匿奸欺。称善知识。各自谓已得上人法。詃惑无识。恐令失心。所过之处。其家耗散。我教比丘。循方乞食。令其舍贪。成菩提道。诸比丘等。不自熟食。寄于残生。旅泊三界。示一往还。去已无返。云何贼人。假我衣服。裨贩如来。造种种业。皆言佛法。却非出家。具戒比丘。为小乘道。由是疑误无量众生。堕无间狱。若我灭后。其有比丘。发心决定修三摩提。能于如来形像之前。身然一灯。烧一指节。及于身上。爇一香炷。我说是人。无始宿债。一时酬毕。长揖世间。永脱诸漏。虽未即明无上觉路。是人于法。已决定心。若不为此舍身微因。纵成无为。必还生人。酬其宿债。如我马麦。正等无异。汝教世人。修三摩地。后断偷盗。是名如来。先佛世尊第三决定清净明诲。是故阿难。若不断偷。修禅定者。譬如有人。水灌漏卮。欲求其满。纵经尘劫。终无平复。若诸比丘。衣钵之余。分寸不畜。乞食余分。施饿众生。于大集会。合掌礼众。有人捶詈同于称赞。必使身心。二俱捐舍。身肉骨血。与众生共。不将如来不了义说。回为己解。以误初学。佛印是人。得真三昧。如我所说。名为佛说。不如此说。名波旬说。

　　比丘行乞本为除贪故不自熟食旅泊者以去为事也。

　　［温陵］一切难舍无过己身难舍尚舍况余贪爱其或身虽行舍心尚贪求则徒增黑业无益于道亦于佛法非决定心。

　　［孤山］盗者取他依报资乎己身今损正报以供贤圣故无始宿债一时酬毕。

　　阿难。如是世界。六道众生。虽则身心。无杀盗淫。三行已圆若大妄语。即三摩地。不得清净。成爱见魔。失如来种。所谓未得谓得。未证言证。或求世间尊胜第一。谓前人言我今已得须陀洹果。斯陀含果。阿那含果。阿罗汉道。辟支佛乘。十地地前诸位菩萨。求彼礼忏。贪其供养。是一颠迦销灭佛种。如人以刀断多罗木。佛记是人。永殒善根。无复知见。沈三苦海。不成三昧。我灭度后。敕诸菩萨。及阿罗汉。应身生彼末法之中。作种种形。度诸轮转。或作沙门。白衣居士。人王宰官。童男童女。如是乃至淫女寡妇奸偷屠贩。与其同事。称赞佛乘。令其身心。入三摩地。终不自言我真菩萨。真阿罗汉。泄佛密因。轻言未学。唯除命终。阴有遗付。云何是人。惑乱众生。成大妄语。汝教世人。修三摩地。后复断除诸大妄语。是名如来。先佛世尊第四决定清净明诲。是故阿难。若不断其大妄语者。如刻人粪。为旃檀形欲求香气。无有是处。我教比丘。直心道场。于四威仪一切行中。尚有虚假。云何自称得上人法。譬如穷人。妄号帝王。自取诛灭。况复法王。如何妄窃。因地不真。果招纡曲。求佛菩提。如噬脐人。欲谁成就。若诸比丘。心如直弦。一切真实。入三摩地。永无魔事。我印是人。成就菩萨。无上知觉。如我所说。名为佛说。不如此说。名波旬说。

　　［温陵］四果十地未得谓得故大妄语贪人供养求己尊胜名爱见魔贝多罗木断则不生大妄语人善根永绝。

　　［疏］已上四重名根本烦恼九品所断各有浅深如三结断名须陀洹薄贪瞋痴名为三果故身肉骨血与众生共此断身见也示一往还去已无反此断戒取也是人于法能决定心此断疑也楞伽云须陀洹身见者谓缘起妄想身相妄想身见断贪则不生云何不取戒谓善见受生处苦相故云何疑相断谓不于余处大师见为净不净故知四重皆地上伏断。

　　镇澄赞曰　观音妙观。独拔圆根。一根既返六归元。请佛涅槃门。定慧重开。永劫度沉沦。

　　传如截流曰　观音将陈所证。追叙于无量恒沙劫前之事者。密显性本圆通。且真常也。有佛出世。名观世音者。所师为圆通之师。师资名同。古今一道也。观。即如幻金刚观察。世音。谓十界音声。惟音可观。乃谓圆通。从闻思修入三摩地者。禀师之教。谛审损益。故得证入也。当机固称多闻。曾未及此。特以是启之。初于闻中入流亡所者。凡夫耳根发识为闻。闻识奔境为流。今观音观听反入。故曰入流。能灭音圆闻。故曰亡所。上所指声尘。下所指入流。以流内伏。外尘自销。故曰所入既寂。动静二相。了然不生。如是渐增。闻所闻尽者。以获妙妙闻心。心精遗闻。故得曰尽。即前云。此根初解。先得人空也。觉有尽闻之尽。是亦不尽。故曰尽闻不住。觉所觉空。即空性圆明。成法解脱也。空觉极圆。空所空灭者。即空觉之空亦空。所谓俱空不生也。生灭者。外尘内根。及以识心。诸有惑业。皆名生灭之法。今悉空空。故曰既灭。以既灭则不复更灭。故曰寂灭。弥灭弥显。是曰现前。弥超弥同。故上合十方诸佛本妙觉心。与佛如来。同一慈力。以三十二应入诸国土。下合十方一切六道众生。与诸众生同一悲仰。施十四无畏。福备众生。及现众多妙容。能说无边神咒。斯皆亡所遗闻。朗彻廓照所致。结云佛问圆通我从圆照三昧。缘心自在。因入流相得三摩地。成就菩提。斯为第一。或疑三十二应。菩萨却现佛身。十四无畏。沉迷即离苦恼。身心含广莫之法界。作用现众多之手眼。皆为表法。曾无实证。噫。斯非自生障碍。蔑彼圆通者耶。当知观音为正法明如来。何独泥对扬之迹。众生能感应道交。奚难离幻妄之苦。俯仰再抚于四海。且为缘虑之知。身心互遍于十方。始是遗闻之妙。鱼之成龙。头角遂异。人之登圣。手眼固神。毋自望洋拘墟。请事入流亡所。仍藉大悲光耀。一示本来面目。始信圣言圣证。未之或欺也。然诸圣既陈圆通。而释尊五体放光。远灌微尘如来。微尘如来。亦于五体同放宝光。来灌佛顶者。盖表净极光通。极果所同也。彼界此土菩萨罗汉。光亦灌顶者。表因果互融。所陈所证。一一无上也。林木池沼。皆演法音。宝光相罗。如宝丝网者。信山河大地。无非如来藏。无非妙庄严也。斯为希有之瑞。故令一切。普获金刚三昧。金刚喻断惑之速。获。即初住真因之位也。以践正位。故天亦以诸瑞应之。真因智中。十界圆彰。则成百界。故天雨百。宝莲华。青黄赤白。间杂粉糅者。住行向地或超或次。递递涉入也。十方虚空成七宝色者。从寂灭体中。克七常住果也。入圆通常门。习漏永除。依正不隔。是故娑婆山河。俱时不现。微尘国土。合成一界也。梵呗歌咏。自然敷奏者。表证入之人。无作法音。皆如是也。圆通法门止此。于是佛告文殊师利。汝今观此诸大菩萨。及阿罗汉。各说最初成道方便。彼等修行。实无优劣。前后差别者。圣性无不通也。以无不通。故感诸瑞如此。我今欲令阿难开悟二十五行谁当其根。兼我灭度。此界众生。入菩萨乘。何方便门。得易成就。文殊奉敕。唯择耳根者。所谓偏为当机也。偈称觉海性澄圆。圆澄觉元妙者。即前所云本觉妙明。性觉明妙是也。将择圆通之根。先标圆通之体。着一海字。便见入流之意。下云旋流获无妄。盖本于此。元明照生所者。元明。本妙觉明也。从元明而妄发所照。故曰所立。所照既立。真性遂晦。故曰照性亡。照性者。起照之真性也。迷妄有虚空。因空立世界者。即晦昧为空。空晦暗中。结暗为色也。想澄成国土。知觉乃众生者。即色杂妄想。想相为身也。盖一因所妄。依正斯分。则澄妙之体。莫得而圆。莫得而通。即一迷为身。决定惑为色身之内也。空生大觉中。如海一沤发。沤灭空本无。况复诸三有者。此明觉体本周。一不循尘。圆通之体。本无涯量。故净极光通达。寂照含虚空。行人得此。诸境咸妙。故却来观世间。犹如梦中事。将闻持佛佛。何不自闻闻者。佛佛者。诸佛所谈觉性也。此之觉体。即吾真闻。不能闻闻。何知佛佛。故策云。大众及阿难。旋汝倒闻机。反闻闻自性。阿难大众。闻是开示。观佛菩提。及大涅槃。如远游人。未得归还。明了其家。所归道路者。前云慧觉圆通。及辩圆通本根。但明起行之由。故曰知路而已。若欲还家。必须俶装。故请摄心轨则。安立道场。至示五十五位真菩提路。正明万行修证也。戒定慧三通称无漏者。盖众生觉海。本自圆澄。以粘湛发识。流逸奔境名漏。今依清净律仪。制止身心。内莹发光。三摩正定。圆通妙慧。皆具于此。佛以淫杀。盗妄一一宣其重过。剧称决定明诲。复言不如此说。即波旬说者。盖此戒相。本是易知易解之法。为难受难持之行。轮回苦本。安乐妙常。莫不由斯。观佛谆谆切切。宁弗愧死惧死。

　　音释

　　驱

　　(丘于切)。

　　毳

　　(音翠)。

　　靴

　　(许瓜切)。

　　耗

　　(音好)。

　　詃

　　(古犬切)。

　　裨

　　(音卑)。

　　揖

　　(伊入切)。

　　卮

　　(音支)。

　　捶

　　(之累切)。

　　詈

　　(力智切)。

　　泄

　　(思列切)。

　　诛

　　(音朱)。

　　噬

　　(音逝)。

　　弦

　　(音言)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第七

　　二结坛取证

　　阿难汝问摄心我今先说入三摩地。修学妙门。求菩萨道。要先持此四种律仪。皎如冰霜。自不能生一切枝叶心三口四。生必无因。阿难。如是四事。若不遗失。心尚不缘色香味触。一切魔事。云何发生。若有宿习不能灭除。汝教是人一心诵我佛顶光明。摩诃萨怛多。般怛罗。无上神咒。斯是如来无见顶相无为心佛。从顶发辉。坐宝莲华。所说心咒。且汝宿世。与摩登伽。历劫因缘。恩爱习气。非是一生。及与一劫。我一宣扬。爱心永脱。成阿罗汉。彼尚淫女。无心修行。神力冥资。速证无学。云何汝等在会声闻。求最上乘。决定成佛。譬如以尘。扬于顺风。有何艰险。若有末世。欲坐道场。先持比丘清净禁戒。要当选择戒清净者。第一沙门。以为其师。若其不遇真清净僧汝戒律仪必不成就。戒成已后。着新净衣。然香间居。诵此心佛所说神咒一百八遍。然后结界。建立道场。求于十方。现住国土。无上如来。放大悲光。来灌其顶。

　　阿难。如是末世清净比丘。若比丘尼。白衣檀越。心灭贪淫。持佛净戒。于道场中。发菩萨愿。出入澡浴。六时行道如是不寐。经三七日。我自现身。至其人前。摩顶安慰。令其开悟。

　　［温陵］内摄为要故宣说妙门先持四律四律洁净则枝叶不生缘尘不偶而魔事潜消正定可入。

　　［疏］其次不能断结是宿疾深重故须神咒冥资使业障轻微则惑根渐伏摩诃萨怛多般怛啰此云大白伞盖即无见顶相也大白伞盖陀罗尼经翻梵语云一切如来顶髻中出白伞盖佛母余无能总持持是矣言摩登伽宿世因缘恩爱习气者按摩登女经阿难既反女啼不止续念阿难随至寺门佛使追呼问曰汝逐阿难何索女言我闻阿难无妇我又无夫佛言阿难沙门无发汝宁剃头女归白母已许剃发佛问汝爱阿难何等答曰我爱阿难眼爱阿难耳爱阿难口爱阿难鼻佛言阿难眼中但有泪耳中但有垢口中但有涶鼻中但有涕身中但有𡱁尿有夫妻者便有恶露恶露中生子有子便有死有死便有啼哭是身何益汝何所爱女闻是语便自正心即得阿罗汉道佛言是摩登女先时五百世为阿难妇常相敬重常相贪爱于今夫妻相见如兄如弟故同于我经戒中得道今言由于神咒是冥资之功也净戒为师则真精阴速故感佛放光来灌其顶诵咒百八表百八烦恼也。

　　阿难。白佛言世尊。我蒙如来无上悲诲。心已开悟。自知修证。无学道成。末法修行。建立道场。云何结界。合佛世尊清净轨则。佛告阿难。若末世人。愿立道场(第一筑台)。先取雪山大力白牛。食其山中肥腻香草。此牛唯饮雪山清水。其粪微细。可取其粪。和合栴檀。以泥其地。若非雪山。其牛臭秽。不堪涂地。别于平原。穿去地皮五尺。以下取其黄土。和上栴檀。沉水。苏合。薰陆。郁金。白胶。青木。零陵。甘松。及鸡舌香。以此十种细罗为粉。合土成泥。以涂场地。方圆丈六。为八角坛(二规制)。坛心置一金银铜木所造莲华。华中安钵。钵中先盛。八月露水。水中随安所有华叶。取八圆镜。各安其方。围绕华钵。镜外建立十六莲华。十六香炉(三供养)。间华铺设。庄严香炉。纯烧沉水。无令见火。

　　取白牛乳。置十六器。乳为煎饼。并诸砂糖。油饼。乳糜。苏合蜜姜。纯酥。纯蜜。于莲华外。各各十六。围绕华外。以奉诸佛。及大菩萨。每以食时。若在中夜。取蜜半升。用苏三合。坛前别安一小火炉。以兜楼婆香。煎取香水。沐浴其炭。然令猛炽。投是酥蜜。于炎炉内。烧令烟尽。享佛菩萨。

　　行人所修不获由无始宿障故须结坛若佛来应则可证入夫坛为建设之基信为入道之本雪山白牛表纯净大力茹退遗余则内实真净二相和合理信冥会也香以达信必十种者圆达之相除地为场封土为坛理圆事方坛有八角方圆丈六表四果四向由十六心见道也此坛取数盖依阿阇黎法大教王经云四法十六法八法并十二阿阇黎事业彼等成就法所谓表法者经云信解心为线称分量所作以智慧絣量住三业观想十二肘量作四方与四隅四门四楼阁谓结坛有佛菩萨等法及喝姹等法各有肘量之数彼经云阿阇黎者一依其教不得相违即前净戒僧为师者是华以开觉水表真理此华在中表根本妙观四忍四智为大圆镜次以十六莲华食器者即十六心理智之表也信力真纯名烧沉水真智内冥名无见烟。

　　令其四外。遍悬幡华。于坛室中四壁。敷设十方如来。及诸菩萨。所有形像。应于当阳。张卢舍那释迦弥勒。阿閦弥陀。诸大变化观音形像。兼金刚藏。安其左右。帝释梵王乌刍瑟摩并蓝地迦。诸军茶利。与毗俱胝四天王等。频那夜迦。张于门侧。左右安置。又取八镜。覆悬虚空。与坛场中所安之镜。方而相对。使其形影。重重相涉于初七中。至诚顶礼。十方如来。诸大菩萨。阿罗汉号。恒于六时。诵咒围坛。至心行道。一时常行一百八遍。第二七中。一向专心发菩萨愿。心无间断。我毗奈耶。先有愿教。第三七中。于十二时。一向持佛般怛罗咒。至第七日。十方如来。一时出现。镜交光处。承佛摩顶。即于道场。修三摩地。能令如是末世修学。身心明净。犹如琉璃。阿难。若此比丘。本受戒师。及同会中十比丘等。其中有一不清净者。如是道场。多不成就。从三七后端坐安居。经一百日。有利根者。不起于座。得须陀洹。纵其身心圣果未成。决定自知成佛不谬(见之真而守之固)。汝问道场。建立如是。

　　当阳正位张卢舍那者即佛部主观音等即贤圣部主乌刍瑟摩等金刚部主频那夜迦天神部主如密部广说也盖坛局阇黎之法以致其精位置八部之圣以会其通故三七日礼佛称名诵毗尼而发大愿以明三业交勤冥资密克经云身语心三种此名为秘密诸佛菩萨等此名为集会当知所用法秘蜜数如是镜交光处则生佛智照摩顶之次则感应冥会即于此中修三摩提获得身心明净犹如琉璃则德合涅槃而奢摩他之体显矣安居百日证须陀洹则前交光佛现即是此中得果前相。

　　三说咒冥加

　　阿难顶礼佛足而白佛言。自我出家。恃佛憍爱。求多闻故。未证无为。遭彼梵天邪术所禁。心虽明了。力不自由。赖遇文殊令我解脱。虽蒙如来佛顶神咒。冥获其力。尚未亲闻。惟愿大慈。重为宣说。悲救此会诸修行辈。末及当来在轮回者。承佛密音。身意解脱。于时会中。一切大众。普皆作礼。伫闻如来。秘密章句。尔时世尊。从肉髻中。涌百宝光。光中涌出千叶宝莲。有化如来。坐宝华中。顶放十道百宝光明。一一光明。皆遍示现。十恒河沙。金刚密迹。擎山持杵。遍虚空界。大众仰观。畏爱兼抱。求佛哀祐。一心听佛。无见顶相。放光如来。宣说神咒。

　　南无萨怛他。苏伽多耶。阿罗诃帝。三藐三菩陀写。萨怛他佛陀俱胝瑟尼钐。南无萨婆勃陀勃地萨跢鞞弊。南无萨多南。三藐三菩陀俱知南。娑舍啰婆迦僧伽喃。南无卢鸡阿罗汉跢喃。南无苏卢多波那喃。南无娑羯唎陀伽弥喃。南无卢鸡三藐伽跢喃。三藐伽波啰底波多那喃。南无提婆离瑟𧹞。南无悉陀耶毗地耶陀啰离瑟𧹞。舍波奴揭啰诃娑诃娑啰摩他喃。南无䟦啰诃摩泥。南无因陀啰耶。南无婆伽婆帝。嚧陀啰耶。乌摩般帝。娑醯夜耶。南无婆伽婆帝那啰野拏耶。槃遮摩诃三慕陀啰。南无悉羯唎多耶。南无婆伽婆帝。摩诃迦罗耶。地唎般剌那伽啰。毗陀啰波拏迦啰耶。阿地目帝。尸摩舍那泥婆悉泥。摩怛唎伽拏。南无悉羯唎多耶。南无婆伽婆帝。多他伽跢俱啰耶。南无般头摩俱啰耶。南无䟦阇啰俱啰耶。南无摩尼俱啰耶。南无伽阇俱啰耶。南无婆伽婆帝。帝唎茶输啰西那。波罗诃啰拏啰阇耶。跢他伽多耶。南无婆伽婆帝。南无阿弥多婆耶。跢他伽多耶。阿啰诃帝。三藐三菩陀耶南无婆伽婆帝。阿刍毗耶。跢他伽多耶。阿啰诃帝。三藐三菩陀耶。南无婆伽婆帝。鞞沙阇耶俱嚧吠柱唎耶。般啰婆啰阇耶。跢他伽多耶。南无婆伽婆帝。三补师毖多。萨怜捺啰剌阇耶。跢他伽多耶。阿啰诃帝。三藐三菩陀耶。南无婆伽婆帝。舍鸡野母那曳。跢他伽多耶。阿啰诃帝。三藐三菩陀耶。南无婆伽婆帝。剌怛那鸡都啰阇耶。跢他伽多耶。阿啰诃帝。三藐三菩陀耶。帝瓢南无萨羯喇多。翳昙婆伽婆多。萨怛他伽都瑟尼钐。萨怛多般怛㘕。南无阿婆啰视耽。般啰帝扬岐啰。萨啰婆部多揭啰诃。尼羯啰诃揭迦啰诃尼。䟦啰毖地耶叱陀你。阿迦啰蜜唎柱。般唎怛啰耶宁羯唎。萨啰婆槃陀那目叉尼。萨啰婆突瑟吒。突悉乏般那你伐啰尼。赭都啰失帝南。羯啰诃婆诃萨啰若阇。毗多崩娑那羯唎。阿瑟吒冰舍帝南。那叉刹怛啰若阇。波罗萨陀那羯唎。阿瑟吒南。摩诃揭啰诃若阇。毗多崩萨那羯唎。萨婆舍都嚧你婆啰若阇。呼蓝突悉乏难遮那舍尼。毖沙舍悉怛啰。阿吉尼乌陀迦啰若阇。阿般视多具啰。摩诃般啰战持。摩诃叠多。摩诃帝阇。摩诃税多阇婆罗。摩诃䟦罗槃陀啰婆悉你。阿唎耶多啰。毗唎俱知。誓婆毗阇耶。䟦阇啰摩礼底。毗舍嚧多。勃腾罔迦。䟦阇啰制喝那阿遮。摩啰制婆般啰质多。䟦阇啰擅持。毗舍啰遮。扇多舍鞞提婆补视多苏摩嚧波。摩诃税多。阿唎耶多啰。摩诃婆啰阿般啰。䟦阇啰商羯啰制婆。䟦阇啰俱摩唎。俱蓝陀唎。䟦阇啰喝萨多遮。毗地耶干遮那摩唎迦。啒苏母婆羯啰跢那鞞嚧遮那俱唎耶夜啰菟瑟尼钐毗折蓝婆摩尼遮䟦阇啰迦那迦波啰婆。嚧阇那䟦阇啰顿稚遮。税多遮迦摩啰。刹奢尸波啰婆。翳帝夷帝。母陀啰羯拏。娑鞞啰忏。掘梵都。印菟那么么写。乌𤙖。唎瑟揭拏。般剌舍悉多。萨怛他伽都瑟尼钐。虎𤙖。都嚧雍。瞻婆那。虎𤙖。都嚧雍。悉耽婆那。虎𤙖。都嚧雍。波罗瑟地耶三般叉拏羯啰。虎𤙖。都嚧雍。萨婆药叉喝啰刹婆。揭啰诃若阇。毗腾崩萨那羯啰。虎𤙖。都嚧雍。者都啰尸底南。揭啰诃娑诃萨啰南。毗腾崩萨那啰。虎𤙖。都嚧雍。啰叉。婆伽梵。萨怛他伽都瑟尼钐。波啰点阇吉唎。摩诃娑诃萨啰。勃树娑诃萨啰室唎沙。俱知娑诃萨泥帝[口*隸]。阿弊提视婆唎多。吒吒罂迦。摩诃䟦阇嚧陀啰。帝唎菩婆那。曼茶啰。乌𤙖。莎悉帝薄婆都。么么。印菟那么么写。啰阇婆夜。主啰䟦夜。阿祗尼婆夜。乌陀迦婆夜。毗沙婆夜。舍萨多啰婆夜。婆啰斫羯啰婆夜。突瑟叉婆夜。阿舍你婆夜。阿迦啰蜜唎柱婆夜。陀啰尼部弥剑波伽波陀婆夜。乌啰迦婆多婆夜。剌阇坛荼婆夜。那伽婆夜。毗条怛婆夜。苏波啰拏婆夜。药叉揭啰诃。啰叉私揭啰诃。毕唎多揭啰诃。毗舍遮揭啰诃。部多揭啰诃。鸠槃荼揭啰诃。补丹那揭啰诃。迦吒补丹那揭啰诃。悉干度揭啰诃。阿播悉摩啰揭啰诃。乌檀摩陀揭啰诃。车夜揭啰诃。醯唎婆帝揭啰诃。社多诃唎南。揭婆诃唎南。嚧地啰诃唎南。忙娑诃唎南。谜陀诃唎南。摩阇诃唎南。阇多诃唎女。视比多诃唎南。毗多诃唎南。阿输遮诃唎女。质多诃唎女。帝钐萨鞞钐。萨婆揭啰诃南。毗陀耶阇嗔陀夜弥。鸡啰夜弥。波唎䟦啰者迦讫唎担。毗陀夜阇嗔陀夜弥。鸡啰夜弥。茶演尼讫唎担。毗陀夜阇瞋陀夜弥。鸡啰夜弥。摩诃般输般怛夜。嚧陀啰讫唎担。毗陀夜阇瞋陀夜弥。鸡啰夜弥。那啰夜拏讫唎担。毗陀夜阇瞋陀夜弥。鸡啰夜弥。怛埵伽嚧茶西讫唎担。毗陀耶阇瞋陀夜弥。鸡啰夜弥。摩诃迦啰摩怛唎伽拏讫唎担。毗陀夜阇嗔陀夜弥。鸡啰夜弥。迦婆唎迦讫唎担。毗陀夜阇瞋陀夜弥。鸡啰夜弥。阇耶羯啰摩度羯啰。萨婆啰他娑达那讫唎担。毗陀夜阇瞋陀夜弥。鸡啰夜弥。赭咄啰婆耆你讫唎担。毗陀夜阇瞋陀夜弥。鸡啰夜弥。毗唎羊讫唎知。难陀鸡沙啰伽拏般帝。索醯夜讫唎担。毗陀夜阇瞋陀夜弥。鸡啰夜弥。那揭那舍啰婆拏讫唎担。毗陀夜阇嗔陀夜弥。鸡啰夜弥。阿啰汉讫唎担。毗陀夜阇瞋陀夜弥。鸡啰夜弥。毗多啰伽讫唎担。毗陀夜阇瞋陀夜弥。鸡啰夜弥。䟦阇啰波你。具醯夜具醯夜。迦地般帝讫唎担。毗陀夜阇瞋陀夜弥。鸡啰夜弥。啰叉罔。婆伽梵。印兔那么么写。婆伽梵。萨怛多般怛啰。南无粹都帝。阿悉多那啰剌迦。波啰婆悉普吒。毗迦萨怛多钵帝唎。什佛啰什佛啰。陀啰陀啰。频陀啰频陀罗瞋陀瞋陀。虎𤙖。虎𤙖。泮吒。泮吒。泮吒。泮吒。泮吒。娑诃。醯醯泮。阿牟迦耶泮。阿波啰提诃多泮阿素啰毗陀啰波迦泮。萨婆提鞞弊泮。萨婆那伽弊泮。萨婆药叉弊泮。萨婆乾闼婆弊泮。萨婆补丹那弊泮。迦吒补丹那弊泮。萨婆突狼枳帝弊泮。萨婆突涩比𠼐讫瑟帝弊泮。萨婆什婆𠼐弊泮。萨婆阿播悉摩𠼐弊泮。萨婆舍啰婆拏弊泮。萨婆地帝鸡弊泮。萨婆怛摩陀继弊泮。萨婆毗陀耶啰誓遮𠼐弊泮。阇夜羯啰摩度羯啰。萨婆罗他娑陀鸡弊泮。毗地夜遮𠼐弊泮。者都啰缚耆你弊泮。䟦阇啰俱摩唎。毗陀夜啰誓弊泮。摩诃波啰丁羊义耆唎弊泮。䟦阇啰商羯啰夜。波啰丈耆啰阇耶泮。摩诃迦啰夜。摩诃末怛唎迦拏。南无娑羯唎多夜泮。毖瑟拏婢曳泮。勃啰诃牟尼曳泮。阿耆尼曳泮。摩诃羯唎曳泮。羯啰檀迟曳泮。蔑怛唎曳泮。唠怛唎曳泮。遮文荼曳泮。羯逻啰怛唎曳泮。迦般唎曳泮。阿地目质多迦尸摩舍那。婆私你曳泮。演吉质。萨埵婆写。么么印兔那么么写。突瑟吒质多。阿末怛唎质多。乌阇诃啰。伽婆诃啰。嚧地啰诃啰。婆娑诃啰。摩阇诃啰。阇多诃啰。视毖多诃啰。䟦略夜诃啰。乾陀诃啰。布史波诃啰。颇啰诃啰。婆写诃啰。般波质多。突瑟吒质多。唠陀啰质多。药叉揭啰诃。啰刹娑揭啰诃。闭[口*(隸-木+上)]多揭啰诃。闭舍遮揭啰诃。部多揭啰诃。鸠槃荼揭啰诃。悉乾陀揭啰诃。乌怛陀摩揭啰诃。车夜揭啰诃。阿播萨摩啰揭啰诃。宅祛革茶耆尼揭啰诃。唎佛帝揭啰诃。阇弥迦揭啰诃。舍俱尼揭啰诃。姥陀啰难地迦揭啰诃。阿蓝婆揭啰诃。干度波尼揭啰诃。什伐啰堙迦醯迦。坠帝药迦。怛𨽻帝药迦。者突托迦。昵提什伐啰毖钐摩什伐啰。薄底迦。鼻底迦。室隶瑟蜜迦。娑你般帝迦。萨婆什伐啰。室嚧吉帝。末陀鞞达嚧制剑。阿绮嚧钳。目佉嚧钳。羯唎突嚧钳。揭啰诃揭蓝羯拏输蓝。惮多输蓝。迄唎夜输蓝。末么输蓝。䟦唎室婆输蓝。毖栗瑟吒输蓝。乌陀啰输蓝。羯知输蓝。䟦悉帝输蓝。邬嚧输蓝。常迦输蓝。喝悉多输蓝。䟦陀输蓝。娑房盎伽般啰丈伽输蓝。部多毖跢茶。茶耆尼什婆啰。陀突嚧迦建咄嚧吉知婆路多毗。萨般啰诃凌伽。输沙怛啰娑那羯啰。毗沙喻迦。陀耆尼乌陀迦。末啰鞞啰建跢啰。阿迦啰蜜唎咄怛敛部迦。地栗剌吒。毖唎瑟质迦。萨婆那俱啰。肆引伽弊揭啰唎药叉怛啰刍。末啰视吠帝钐娑鞞钐。悉怛多钵怛啰。摩诃䟦阇嚧瑟尼钐。摩诃般赖丈耆蓝。夜波突陀舍喻阇那。辫怛隶拏。毗陀耶槃昙迦嚧弥。帝殊槃昙迦嚧弥。般啰毗陀槃昙迦嚧弥。哆侄他。唵。阿那隶。毗舍提。鞞啰䟦阇啰陀唎。槃陀槃陀你。䟦阇啰谤尼泮。虎𤙖都嚧瓮泮。娑婆诃

　　阿难。是佛顶光聚悉怛多般怛啰。秘密伽陀微妙章句。出生十方。一切诸佛。十方如来。因此咒心。得成无上正遍知觉。十方如来。执此咒心。降。伏诸魔。制诸外道。十方如来。乘此咒心。生宝莲华。应微尘国。十方如来。含此咒心。于微尘国。转大法轮。十方如来持此咒心。能于十方。摩顶授记。自果未成。亦于十方。蒙佛授记。十方如来依此咒心能于十方。拔济群苦。所谓地狱。饿鬼畜生。盲聋喑哑。怨憎会苦。爱别离苦。求不得苦。五阴炽盛。大小诸横。同时解脱。贼难兵难。王难狱难。风火水难。饥渴贫穷。应念销散。十方如来。随此咒心能于十方。事善知识。四威仪中。供养如意。恒沙如来会中。推为大法王子。十方如来。行此咒心。能于十方摄受亲因。令诸小乘。闻秘密藏。不生惊怖。十方如来。诵此咒心。成无上觉。坐菩提树。入大涅槃。十方如来。传此咒心。于灭度后。付佛法事。究竟住持。严净戒律。悉得清净。若我说是佛顶光聚。般怛啰咒。从旦至暮。音声相联。字句中间。亦不重叠。经恒沙劫。终不能尽。亦说此咒。名如来顶汝等有学。未尽轮回。发心至诚。取阿罗汉。不持此咒。而坐道场。令其身心。远诸魔事。无有是处(决无是事)。

　　阿难下明神咒功能十方如来因心成道故此咒心能出生诸佛如是次第有十三句显本咒心之功则为如来成佛之因则为降魔之用则为应现之心则为说法之心则为受记之心则为拔苦之心为事善知识之心则为摄受亲因之心则为成道入灭之心则为付授大事之心由章句实际究竟坚固故义利如此。

　　阿难。若诸世界。随所国土。所有众生。随国所生桦皮贝叶。纸素白㲲。书写此咒。贮于香囊。是人心昏。未能诵忆。或带身上。或书宅中。当知是人。尽其生年。一切诸毒。所不能害。阿难。我今为汝更说此咒。救护世间。得大无畏。成就众生出世间智。若我灭后。末世众生。有能自诵。若教他诵。当知如是持诵众生。火不能烧。水不能溺。大毒小毒。所不能害。如是乃至龙天鬼神。精祗魔魅。所有恶咒。皆不能着。心得正受。一切咒诅。厌蛊毒药。金毒银毒。草木虫蛇。万物毒气。入此入口。成甘露味。一切恶星。并诸鬼神。碜心毒人。于如是人。不能起恶。

　　频那夜迦。诸恶鬼王。并其眷属。皆领深恩常加守护。阿难。当知是咒。常有八万四千那由他恒河沙俱胝。金刚藏王菩萨。种族。一一皆有诸金刚众。而为眷属。昼夜随侍。设有众生。于散乱心。非三摩地。心忆口持。是金刚王。常随从彼诸善男子。何况决定菩提心者。此诸金刚菩萨藏王。精心阴速。发彼神识。是人应时心能记忆。八万四千恒河沙劫。周遍了知。得无疑惑。从第一劫。乃至后身。生生不生。药叉罗刹。及富单那迦吒富单那。鸠槃茶毗舍遮等。并诸饿鬼。有形无形。有想无想。如是恶处。

　　是善男子。若读若诵。若书若写。若带若藏。诸色供养。劫劫不生贫穷下贱。不可乐处。此诸众生。纵其自身。不作福业。十方如来。所有功德。悉与此人。由是得于恒河沙阿僧祇。不可说。不可说劫。常与诸佛。同生一处。无量功德。如恶叉聚。同处熏修。永无分散。是故能令。破戒之人。戒根清净。未得戒者。令其得戒。未精进者。令其精进。无智慧者。令其智慧。不清净者。速得清净。不持斋戒。自成斋戒。

　　阿难。是善男子。持此咒时。设犯禁戒于未受时。持咒之后。众破戒罪。无问轻重。一时销灭。纵经饮酒食啖五辛。种种不净。一切诸佛菩萨。金刚天仙鬼神。不将为过。设着不净。破弊衣服。一行一住。悉同清净。纵不作坛。不入道场。亦不行道。诵持此咒。还同入坛行道功德。无有异也。

　　若造五逆无间重罪及诸比丘。比丘尼。四弃八弃诵此咒已。如是重业。犹如猛风吹散沙聚。悉皆灭除。更无毫发。

　　阿难。若有众生。从无量无数劫来。所有一切轻重罪障。从前世来。未及忏悔。若能读诵。书写此咒。身上带持。若安住处。庄宅园馆。如是积业。犹汤销雪。不久皆得悟无生忍。

　　次明劝持有七种功德一若诸世界下明书写功德二若我灭后下明读诵功德桦皮贝叶等者言随遇而书无简择也世间金银草木等皆有毒气唯诵咒能销灭也三当知是咒下明拥护功德精心阴速者拥咒金刚以妙精明冥发神识也第一劫者发心之初至后身者成佛时也四是善男子下明供养功德五阿难下明灭罪功德比丘以犯四波罗夷戒为四弃比丘尼以破八不敬法为八弃唯持此咒能销灭之故劝令受持也。

　　复次阿难。若有女人。未生男女。欲求孕者。若能至心忆念斯咒。或能身上带此悉怛多般怛罗者。便生福德智慧男女求长命者。即得长命。欲求果报。速圆满者。速得圆满。身命色力。亦复如是。命终之后。随愿往生十方国土。必定不生边地下贱。何况杂形。

　　阿难。若诸国土州县聚落饥荒疫疠。我复刀兵贼难斗诤。兼余一切厄离之地。写此神咒。安城四门。并诸支提。或脱阇上。令其国土。所有众生。奉迎斯咒。礼拜恭敬。一心供养。令其人民。各各身佩。或各各安所居宅地。一切灾厄。悉皆销灭。阿难。在在处处。国土众生。随有此咒。天龙欢喜。风雨顺时。五谷丰殷。兆庶安乐。亦复能镇一切恶星。随方变怪灾障不起。人无横夭。杻械枷锁。不着其身。昼夜安眠。常无恶梦。阿难是娑婆界。有八万四千灾变恶星。二十八大恶星。而为上首。复有八大恶星。以为其主。作种种形。出现世时。能生众生。种种灾异。有此咒地。悉皆销灭。十二由旬。成结界地。诸恶灾祥。汞不能入。

　　是故。如来宣示此咒。于未来世。保护初学诸修行者。入三摩地。身心泰然。得大安隐。更无一切诸魔鬼神。及无始来。冤横宿殃。旧业陈债。来相恼害。汝及众中。诸有学人。及未来世。诸修行者。依我坛场。如法持戒。所受戒主。逢清净僧。于此咒心。不生疑悔。是善男子。于此父母所生之身。不得心通。十方如来。便为妄语(何等激劝何等𢢪切)。

　　六若有女人下明随求功德七若诸国土下明息灾功德支提佛国脱阇幢也灾异有八谓饥荒疫疠刀兵财难斗诤风雪刑罚及灾变恶星也夫日月失其行则薄蚀为妖风雨非其时则毁拆为灾五星失其行则周国受殃此反常逆理由人所致则天以变应之也故诛暴则多飘风枉法则多虫螟杀不辜则国赤地令不收则多淫雨言八万四千者则周天列宿也二十八星为周天之经八大者乃循经之纬即罗计孛兼五星也顺应为福逆则为灾故谓之灾变恶星今以咒力消禳故反违从吉所有厄难悉皆消灭是故如来下明感通功德言父母生身得心通者此现应之符也。

　　说是语已。会中无量百千金刚。一时佛前。合掌顶礼。而白佛言。如佛所说。我当诚心保护如是修菩提者。

　　尔时梵王。并天帝释。四天大王。亦于佛前。同时顶礼。而白佛言。审有如是修学善人。我当尽心。至诚保护。令其一生所作如愿。

　　复有无量药叉大将。诸罗刹王。富单那王。鸠槃茶王。毗舍遮王。频那夜迦诸大鬼王。及诸鬼帅亦于佛前。合掌顶礼。我亦誓愿护持是人。令菩提心。速得圆满。

　　复有无量日月天子。风师雨师。云师雷师。并电伯等。年岁巡官。诸星眷属。亦于会中。顶礼佛足。而白佛言。我亦保护是修行人。安立道场。得无所畏。

　　复有无量山神。海神。一切土地。水陆空行。万物精祇。并风神王。无色界天。于如来前。同时稽首。而白佛言。我亦保护是修行人。得成菩提。永无魔事。

　　尔时八万四千那由他恒河沙。俱胝金刚藏王菩萨在大会中。即从座起。顶礼佛足。而白佛言。世尊。如我等辈。所修功业。久成菩提。不取涅槃。常随此咒。救护末世修三摩提。正修行者。世尊。如是修心求正定人。若在道场。及余经行。乃至散心游戏聚落。我等徒众。常当随从。侍卫此人。纵令魔王大自在天。求其方便。终不可得。诸小鬼神。去此善人。十由旬外。除彼发心。乐修禅者。世尊。如是恶魔。若魔眷属。欲来侵扰是善人者。我以宝杵殒碎其首。犹如微尘。恒令此人。所作如愿。

　　总显护持之力已上群灵皆获本妙心能建大义故用二方便或逆或顺而作利益释曰案经中每言咒功之益盖诵持者而寡于获效则是传授失真未识其义故密部持诵自有作法苟非其事虽玄无益今读尊那菩萨仪轨所诵大明本唯一咒随事施用即有不同如诵云唵引左隶祖隶尊祢若作息灾法则云莎诃作增益法则云冒沙吒作爱敬法则云南无作调伏法则云弱呬吽发吒作勾召法则云纥哩作发遣法则云吽此持诵不同之一也所祀圣像又多不一如画频那夜迦天像或二臂六臂至十六臂者各有所表也或用旃陀罗摩登伽舍以至人香五辣之法皆因其所宜而施非可訾也又持明人或慈或威种种不一如数珠之一事若作禁止法则水晶为珠作信受法赤檀为珠作降伏法木槵为珠必取珠日皆有时方宿曜种种各异如加持之法或用菖蒲檀木白芥子等而诸部真言亦各有异如莲华灌顶部等语言章句又有清浊呼吸之差若稍存讹略即呼召不相应故谓之真言者乃五部圣贤本语也此非口授难明理不可以玄妙通知明矣故圆通显密之说自谓彻秘密之阈欲冀感通获效恐无此理。

　　　　修证分之二(文三)

　　初十二类生。

　　阿难即从座起。顶礼佛足。而白佛言。我辈愚纯。好为多闻。于诸漏心。未求出离。蒙佛慈诲。得正熏修。身心快然。获大饶益。世尊。如是修证佛三摩提。未到涅槃。云何名为干慧之地。四十四心。至何渐次。得修行目。诣何方所。名入地中。云何名为等觉菩萨。作是语已。五体投地。大众一心。伫佛慈音。瞪瞢瞻仰。尔时世尊。赞阿难言。善哉善哉。汝等乃能普为大众。及诸末世。一切众生修三摩提。求大乘者。从于凡夫。终大涅槃。悬示无上正修行路。汝今谛听。当为汝说。阿难。大众。合掌刳心。默然受教。佛言。阿难。当知妙性圆明。离诸名相。本来无有世界众生。因妄有生。因生有灭。生灭名妄。灭妄名真。是称如来无上菩提及大涅槃。二转依号。

　　［疏］此中第二修证亦因前经第二发心之文以世界相涉显本功德故此问明修行地位亦约众生世界宣明十二类生之因乃至三种渐次成就五十菩提所以酬发心第二义也问中初干慧地即断惑所显如实之性信住行向及四加行名四十四心从此见道得修行目欢喜已去名为十地十地之后名为等觉佛言下答修证之由所谓生灭真妄菩提涅槃皆名相者也妙性之中本来无有由迷悟相因故有修有证于是转不觉而依菩提转生死而依涅槃故有二依名字欲修正受先识妄因故谈众生世界二种颠倒所以明流转之本示类生之缘也。

　　阿难。汝今欲修真三摩地。直诣如来大涅槃者先当识此众生世界二颠倒因。颠倒不生。斯则如来真三摩地阿难。云何名为众生颠倒阿难。由性明心性明圆故。因明发性。性妄见生。从毕竟无。成究竟有。此有所有。非因所因。住所住相了无根本。本此无住建立世界。及诸众生。

　　［疏］阿难下释有为诸相性明心即性觉妙明之心性明圆即无不遍明之性因明发性即照了之性起也由妄明而发妄觉因妄性而有妄相于是从无相真成有相妄此众生世界所由始也所有即生相生相本无所因故以非因而为所因住相本唯妄住故皆了无根本此所谓众生世界之相有为生灭之体也今释有为依三种差别谓因果及识俱舍云意识相应贪瞋慢能遍行三世五识相应贪瞋慢唯系自世以是别相惑故由此义故建立三世诸有为相。

　　［疏］今初释有为体者婆娑云有为之法以生住异灭为体俱舍云有三有为相谓生住异灭又婆娑云有为以四义安立世相一约类安立二约相安立三约分位安立四约相待安立又有四种差别一依觉慧观察差别二依色相观察差别三依刹那相续差别四依分位差别。

　　［释曰］由上诸义婆沙于此立宗说三世是有故云若人说一切有宗决定应许去来世有以依三世皆定实有故许是说一切有宗若人唯说现在及未来世未与果故说无未来及过去世已与果业彼可许为分别说部。

　　［疏］次释有为刹那者毗婆沙云有为之法一刹那中俱有三相以作用异故故不相违显宗论破云如体不同用有别故执所相外无别生等一一刹那有四相者如斯过失不可救疗。

　　［释曰］毗沙恐执世相故约作用有异而立四相同时显宗恐破世相故依体性立三世有异而俱舍则有三义释成三世有异及四相同时俱无有碍故论云有别义故生即是灭谓色生色灭有别义故别生别灭谓未来生现世灭有别义故世生正生世所摄故从现世生未来世不同刹那故。

　　［疏］三辨有无者谓有为之法性相二宗各有所立譬喻论师云诸有为法非实有体毗婆沙师为破彼执诸三世俱有。

　　［释曰］譬喻师说非有者是约性说婆沙师说俱有者是约相说经云性妄见生生即相也又云从毕竟无成究竟有者性相义也故二论各据为破立也然经意欲显此体非有非无故总以妄见破性相之二见毗婆沙云言非生非灭者此显有为本唯是妄。

　　迷本圆明。是生虚妄。妄性无体非有所依。将欲复真。欲真已非。真真如性。非真求复。宛成非相非生非住。非心非法。展转发生。生力发现。熏以成业。同业相感。因有感业。相灭相生。由是故有众生颠倒。

　　阿难。云何名为世界颠倒。是有所有。分段妄生。因此界立。非因所因。无住所住。迁流不住。因此世成。三世四方。和合相涉。变化众生。成十二类。是故世界。因动有声。因声有色。因色有香。因香有触。因触有味。因味知法。六乱妄想。成业性故。十二区分。由此轮转。是故世间。声香味触。穷十二变。为一旋复。乘此轮转颠倒相故。是有世界卵生胎生湿生化生。有色无色。有想无想。若非有色。若非无色。若非有想。若非无想。

　　［疏］此明还灭之相言将欲复真者除真如外凡有修证皆属于妄故曰已非非生非住牒性见妄生住所住相也非心非法牒非真求复宛成非相也生力发明示感业之事生即是果力即是业熏即远业之惑如现在生身由过去业力之所发明复由现在起惑重引未来之果故婆娑云有为者属因属缘因缘和合有生灭相取果与果堕在三世有前后际有上中下既非真性常住故有三世迁流三世和合故变化众生成十二类也然类生之体略有七义一名二义三情四合五业六缘七果一名者按俱舍陈云众生唐名有情有情即类生也二义者显宗论云言类生者是众生义三情者谓众生依情立名不依趣显宗云趣虽有情而非遍故此唯情遍独立生名四合者谓众生由业由缘合生显宗云业缘合起故说为生亦无有缘而得生起五业者谓有唯业生显宗云彼业力强不待缘故六缘者谓从缘生立名显宗云有缘卵等从卵标名名卵生等七果者谓依现果立生名婆沙云若受欲界果者名欲界有情等是故下结明业惑果三因动有声动即业力六乱妄想即是惑类是有世界卵生胎生等者即果类也。

　　阿难。由因世界。虚妄轮回。动颠倒故。和合气成八万四千飞沉乱想。如是故有卵羯逻蓝。流转国土。鱼鸟龟蛇。其类充塞。

　　由因世界。杂染轮回。欲颠倒故。和合滋成八万四千横竖乱想。如是故有胎遏蒲昙。流转国土。人畜龙仙。其类充塞。

　　由因世界。执着轮回。趣颠倒故。和合暖成八万四千翻覆乱想。如是故有湿相蔽尸。流转国土。含蠢蠕动。其类充塞。

　　由因世界。变易轮回。假颠倒故。和合触成八万四千新故乱想。如是故有化相羯南。流转国土。转蜕飞行。其类充塞。

　　［疏］卵以想缘合业妄动名动颠倒飞沈唯气即动业之力也故感卵为缘生为鱼鸟胎因情有杂染欲情也以滋漫横竖故缘胎而为人畜湿唯缘合执着趣赴所趣无定故合湿为缘生为蠢蠕化以虚假不待于缘由业力强故变易转蜕此四生者以业缘俱胜相合为类故分四种。

　　由因世界。留碍轮回。障颠倒故。和合著成八万四千精耀乱想。如是故有色相羯南。流转国土。休咎精明。其类充塞。

　　由因世界。销散轮回。惑颠倒故。和合暗成八万四千阴隐乱想。如是故有无色羯南。流转国土。空散销沈。其类充塞。

　　由因世界罔象轮回影颠倒故。和合忆成八万四千潜结乱想。如是故有想相羯南。流转国土。神鬼精灵。其类充塞。

　　由因世界。愚纯轮回。痴颠倒故。和合顽成八万四千枯槁乱想。如是故有无想羯南。流转国土。精神化为土木金石。其类充塞。

　　有色者由缘偏胜从果立生精耀留碍即业果之色也故有休咎吉凶之殊如爝火蚌珠之类无色者销散阴隐如四空之类以业力强不待缘故有想者唯业所生故罔象虚无由想结沉凝不待缘合而精明为鬼无想者以情业劣故愚钝顽痴此但由缘故为金石土木此四生者以缘业偏胜相离为类故分为四种。

　　由因世界。相待轮回。伪颠倒故。和合染成八万四千因依乱想。如是故有非有色相成色羯南。流转国土。诸水母等。以虾为目。其类充塞。

　　由因世界。相引轮回。性颠倒故。和合咒成八万四千呼召乱想。由是故有非无色相无色羯南。流转国土。咒诅厌生。其类充塞。

　　由因世界。合妄轮回。罔颠倒故。和合异成八万四千回互乱想。如是故有非有想相成想羯南。流转国土。彼蒲卢等异质相成。其类充塞。

　　由因世界。怨害轮回。杀颠倒故。和合怪成八万四千食父母想。如是故有非无想相无想羯南。流转国土。如土枭等。附块为儿。及破镜鸟以毒树果。抱为其子。子成。父母皆遭其食。其类充塞。

　　是名众生十二种类。

　　次非有色成色者以无待有伪为因依彼业力微故必假于缘如水母等须虾为目非无色无色者以有引无呼召成体由缘业俱微故受生时必资乎咒诅非有想成想者彼业微故妄取他缘如彼蒲卢无为蜂想业缘微故附异成蜂非无想成想者以妄想心附离他缘如土枭附块破镜毒果子成害母多有想心此四生者以缘业俱微附离成化故分为四种已上类生之属但依缘业有厚薄感果有胜劣故三四十二以是为差唯佛世尊能穷众生轻重业性将明流转之因故云颠倒之性也。

　　镇澄赞曰　坚持净戒建立坛场顶光神咒大敷扬。修道事功亡。顶礼慈王。更演后佳章。

　　传如截流曰　广明菩萨行相。令持四种律仪。皎如冰霜。自不能生一切枝叶者。益万行虽多。此为根本。今人果能不缘色香味触。魔事自销。奈何宿习所牵。则心齐于诸佛。暮则行歉乎下凡。闻见愈多。惑业愈炽。非假神咒之功。毕竟无由解脱。今明建坛诵咒。能克圣果。化佛为不思议佛。咒为不思议法。坛为不思议境。净戒诸侣。为不思议人。同如是人。发如是心。入如是境。行如是法。获如是果。决定无疑。咒有胜益。故天龙八部。一切鬼神。发愿拥护。受持之者。得无魔事。末世舍咒心而谈楞严者。徒益多闻耳。行者勉之。以上理行既备。若不开圣位。其何以显证果之相。初卷云。心言直故。如是乃至终始地位。中间永无诸委曲相。今须详明。是故请云。云何名为干慧之地。四十四心。至何渐次。得终行目。诣何方所。名入地中。云何名为等觉菩萨。然问辞列渐次于诸位之中。盖先令知三渐次以通含诸位故也。佛将示诸圣位次。先示众生世界二颠倒因者。性颠别。故转菩提为烦恼。则成十二类生。性不颠倒。转生死为涅槃。则成六十圣位。此为迷悟之源。不可不辩。指要而言性明元心。瞥起妄明。能覆所覆。皆为无住。本此无住。建立世界。及诸众生。若了无住。则知妄本无依。真亦不有。一欲复真。斯为颠倒之本。而十二类生肇焉。是故世界因动有声。至六乱妄想。成业性故。十二区分。由此轮转者。此明依正妄织。为十二类生生起之本也。是故世间声香味触。穷十二变为一旋复者。重结依报之中。三世四方和合相涉。能变有情成十二之数也。色声香味为能变。即世界之本。世界宛转相涉为十二数。旋复即宛转义。下云乘是轮转颠倒相故。是有世间卵生等。如是则不可以穷十二变之能变为所变耳。十二类生。各各具十二颠倒者。以同一理性。彼彼互具也。天台所明现起之一名事造。余冥伏者为理具。具无所具。全一觉体。若以六即收之。所谓理即是也。由生类即佛。故可进修。一闻理即。便为名字。今三渐次中。自除其助因。刳其正性。此属观行相似二即。文自父母肉身。不须天眼。自然观见十方。至宿命清净。得无艰险。此属相似即。第三违其现业。是又蹑前观行相似二位。进明分证耳。文云。反流全一。六用不行者。即圆伏五住。同前观行位也。十方国土皎然清净。至一切如来密圆净妙皆现其中者。此见思先断。同前相似位也。是人即获无生法忍者。此从十信超入初住。无明初破为分证位也。从是渐修。安立圣位。指分证位中。当位升进之相非直接干慧之位也。以干慧之文合前者。欲爱干枯。根境不偶。同前反流全一。六用不行之义。执心虚明纯是智慧。慧性圆明。莹十方界。同前十方国土。皎然清净等义。若作未破见思。即属观行将成之相。若作见思已破。即同十信位中相似之相。今干慧既居十信之前。当直作观行位释。然十卷有云。从互用中。能入菩萨金刚干慧。乃至云。如是乃超十信十住等者。斯是经文错综。非谓六根互用。始入信前干慧耳。此后信住行向乃至等觉诸位。无不属此金刚观察之观。故后文云。至等觉已。是觉始获金刚心中初干慧地。不言妙觉之中获者。圆满菩提归无所得故也。今自干慧至妙觉。重以六即定之者。干慧以前。凡夫本具圣位是理即。从此得闻为名字即。干慧为观行即。十信为相似即。十住至等觉为分证即。妙觉为究竟即也。经始自干慧终至妙觉为单复十二者。逐位别开为单。每位具十曰复。故十信。十住。十行。十向。十地。为五复。干慧。暖。顶。忍。世第一。等。妙。为七单。以单七复五。数为十二。解如长水。经云。是种种地。皆以金刚观察十种深喻奢摩他中。用诸毗婆舍那。清净修证渐次。深入。观察。乃心之异名也。更详皆以二字。亦应曰至等觉已。是觉始获金刚心中。初信二信。乃至十地。今云是觉始获金刚心中初干慧地者。犹云发心究竟二不别。非等觉心中别有一干慧也。华严明善财童子。始谒文殊。终会文殊。旨不异此。又云渐次深入。则知渐次通贯诸位。不可以三渐次。直接干慧地也。如是皆以三增进故。善能成就五十五位真菩提路。以诸位之中。递递增进。由观行之相似。由相似之分证。由分证之究竟。又非截三渐次居干慧之前耳。单七复五。共五十七。今云五十位真菩提路者。干慧非真。妙觉非路。止五十五。解如吴兴。

　　音释

　　澡

　　(音早)。

　　轨

　　(古委切)。

　　腻

　　(乃计切)。

　　胶

　　(音交)。

　　糜

　　(忙皮切)。

　　钐

　　(斯鉴切)。

　　怛

　　(当割切)。

　　鞞

　　(步逮切)。

　　跢

　　(丁个切)。

　　揭

　　(居列切)。

　　剌

　　(卢达切)。

　　毖

　　(音秘)。

　　瓢

　　(步宵切)。

　　嚂

　　(呼览切)。

　　叱

　　(昌栗切)。

　　儜

　　(女耕切)。

　　赭

　　(音者)。

　　啒

　　(音骨)。

　　菟

　　(音兔)。

　　握

　　(劬勿切)。

　　𤙖

　　(虚今切)。

　　罂

　　(音莺)。

　　谜

　　(莫计切)。

　　粹

　　(音邃)。

　　枳

　　(音纸)。

　　叉

　　(音诣)。

　　姥

　　(莫补切)。

　　堙

　　(音因)。

　　昵

　　(尼质切)。

　　钳

　　(巨淹切)。

　　惮

　　(徒按切)。

　　迄

　　(许勿切)。

　　盎

　　(乌浪切)。

　　辫

　　(皮典切)。

　　桦

　　(胡化切)。

　　氎

　　(音叠)。

　　诅

　　(庄[烈-列+助]切)。

　　厌

　　(邀琰切)。

　　蛊

　　(音古)。

　　碜

　　(初锦切)。

　　疠

　　(音利)。

　　阇

　　(视遮切)。

　　杻

　　(来九切)。

　　械

　　(音戒)。

　　刳

　　(音枯)。

　　逻

　　(郎个切)。

　　蠢

　　(尺尹切)。

　　蠕

　　(乳尹切)。

　　蜕

　　(音税)。

　　槁

　　(音考)。

　　鰕

　　(虚加切)。

　　枭

　　(音浇)。

　　块

　　(音快)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第八

　　三种渐次

　　阿难。如是众生。一一类中。亦各各具十二颠倒。犹如捏目。乱华发生。颠倒妙圆。真净明心。具足如斯。虚妄乱想(一本乱想下有阿难二字)。

　　汝今修证佛三摩提。于是本因元所乱想。立三渐次。方得除灭。如净器中。除去毒蜜。以诸汤水。并杂灰香。洗涤其器。后贮甘露。

　　云何名为三种渐次。一者修习。除其助因。二者真修。刳其正性。三者增进。违其现业。

　　云何助因。阿难。如是世界十二类生。不能自全依四食住。所谓段食。触食。思食。识食。是故。佛说一切众生皆依食住。阿难。一切众生食甘(无毒曰甘)故生。食毒故死。是诸众生。求三摩提。当断世间五种辛菜(葱蒜薤兴渠也)。是五种辛。熟食发淫。生啖增恚。如是世界。食辛之人。纵能宣说十二部经。十方天仙。嫌其臭秽咸皆远离。诸饿鬼等。因彼食次。䑛其唇吻。常与鬼住。福德日销。长无利益。是食辛人。修三摩地。菩萨天仙。十方善神。不来守护。大力魔王。得其方便。现作佛身。来为说法。非毁禁戒。赞淫怒痴。命终自为魔王眷属。受魔福尽。堕无间狱。阿难。修菩提者。永断五辛。是则名为第一增进修行渐次。

　　［疏］欲趣极证理难顿升故立三种渐次以为入位方便盖前谈类生已知业惑颠倒之相故立三种渐次以伏除之所谓淫杀之惑此第一渐次以本根全在故但除助因助因者谓五种辛菜熟食发淫生啖增恚欲薄贪瞋先伏除之又瑜伽以于食知量观察食因及食过患者谓于所缘境中未能永伏能所取相为欲除遣断灭故于根律仪中防护观察于所行境中不取其相。

　　［释曰］按密严谓阿赖耶识有能所取二种相故如蛇二头所乐同往而辨中边论以六尘为所取种子六根为能取种子六识为彼取种子则知瑜伽防护诸根即是制伏藏识中种子性也以根尘者即藏识亲相分故种子者属相分故为八识亲缘故。

　　云何正性。阿难。如是众生。入三摩地。要先严持清净戒律。永断淫心。不餐酒肉。以火净食。无啖生气阿难。是修行人。若不断淫及与杀生。出三界者无有是处。当观淫欲。犹如毒蛇。如见怨贼。先持声闻四弃八弃。执身不动。后行菩萨清净律仪。执心不起。禁戒成就。则于世间。永无相生相杀之业。偷劫不行。无相负累。亦于世间。不还宿债。是清净人。修三摩地。父母肉身。不须天眼。自然观见十方世界。睹佛闻法。亲奉圣旨。得大神通。游十方界。宿命清净。得无艰险。是则名为第二增进修行渐次。

　　［疏］清净戒律即四弃等由淫等四惑初渐次中已伏不起此则永断是故说名刳其正性淫杀为罪根本犹于缘中生犯故皆戒断无啖生气防杀之至悲之类也续生相酬皆由淫杀盗妄此既清净则父母肉身不须天眼此断惑之力也三种渐次以戒为体戒属奢摩他观宝积经论云以戒故于奢摩他分同戒是三昧因故以多闻故于毗婆舍那分同能领得无漏智故是也。

　　云何现业。阿难。如是清净持禁戒人。心无贪淫。于外六尘不多流逸。因不流逸。旋元自归尘。既不缘。根无所偶。反流全一。六用不行。十方国土皎然清净。譬如琉璃内悬明月。身心快然。妙圆平等。获大安隐。一切如来密圆净妙。皆现其中。是人即获无生法忍。从是渐修。随所发行安立圣位。是则名为第三增进修行渐次。

　　第三渐次承前伏断之功现流永息旋元自归故得世界清净皎如琉璃则真空之体显矣圆觉云清净奢摩他如镜现诸像是故一切如来密圆净妙皆现其中言获无生法忍者即仁王法忍位也宝积经论云对治诸果说名无生故下言残质不复续生者即此忍之力也。

　　［释曰］按俱舍说忍是智之等流故此言获法忍次即明干慧则知无生法忍者即干慧地无间道也又杂集论云缘无生故名无生智缘智故名智智即依士释也然智虽现证而所能断惑是忍功能故一切位皆先忍后智。

　　阿难。是善男子。欲爱干枯。根境不偶。现前残质。不复续生。执心虚明。纯是智慧。慧性明圆。蓥(与莹同)十方界。干有其慧。名干慧地。

　　由三渐次欲爱干枯而欲为续生之本此既永断故不续生由根尘不偶则执心虚明故纯是智慧矣荧界则智圆欲干则慧生依慧任持故名曰地如来法界悲智双流此唯有慧故未与接也。

　　［释曰］按仁王经于法忍位修长养已次起干慧与此文同而华严十地论于第七地方入法流与此文异者由教观不同也以单观真理名曰干慧止观双运名入法流故此经于初信位入流华严于七地入流者岂非教观不同耶故十地论云第七地菩萨于一念中奢摩他毗婆那二行双修入法流水即此义故。

　　欲习初干未与如来法流水接。即以此心。中中流入。圆妙开敷。从真妙圆。重发真妙。妙信常住。一切妄想灭尽无余。中道纯真名信心住。

　　真信明了。一切圆通阴处界三。不能为碍。如是乃至过去未来。无数劫中。舍身受身。一切习气。皆现在前。是善男子。皆能忆念。得无遗忘。名念心住。

　　妙圆纯真。真精发化。无始习气。通一精明。唯以精明。进趣真净。名精进心。

　　心精现前。纯以智慧。名慧心住执持智明。周遍寂湛。妙寂常凝。名定心住。

　　定光发明。明性深入。唯进无退。名不退心。

　　心进安然。保持不失。十方如来。气分交按。名护法心。

　　觉明保持。能以妙力。回佛慈光。向佛安住。犹如双镜。光明相对。其中妙影。重重相入。名回向心。

　　心光密回。获佛常凝。无上妙净。安住无为。得无遗失。名戒心住。

　　住戒自在能游十方。所去随愿。名愿心住。

　　一信心住以初入流并观真俗名之曰中妙圆开敷初入流也重发真妙深入流也二妙重敷为中中谓前枯欲爱但有其慧今入法流回智入悲则菩提生长故曰妙圆开敷圆觉云如幻三摩提如苗渐增长是也此圆妙心入流即住名妙信常住由此菩萨已枯欲流获干慧性其心易住故二念心住能忆习气名为念心阴处界三即世间生处习气也三精进心前虽忆念习气未融此既精明故得发化四慧心住。

　　［温陵］妄习既尽心精现前进趣云为纯智无习名慧心住。

　　［疏］五定心住有慧无定则至德不凝故次以定凝慧周遍寂湛圆定相也六不退心定久生光湛极而动故能进也七护法心久进涉动失于安然故保持无失以护法故八回向心既与如来气分交接故能回佛慈光向于己身亦能回己身心向佛安住己身佛身彼此回向故如双镜九戒心住既能回佛慈光故得护佛常凝凝者妙净无为体也安住无违名曰戒心十愿心住住戒自在则戒不能拘故能游十方所去无碍。

　　阿难。是善男子。以真方便。发此十心。心精发辉。十用涉入。圆成一心。名发心住。

　　心中发明。如净琉璃。内现精金。以前妙心。履以成地。名治地住。

　　心地涉知。俱得明了。游履十方。得无留碍。名修行住。

　　行与佛同。受佛气分。如中阴身。自求父母。阴信冥通。入如来种。名生贵住。

　　既游道胎。亲奉觉胤。如胎已成。人相不缺。名方便具足住。

　　容貌如佛。心相亦同。名正心住。

　　身心合成。日益增长。名不退住。

　　十身灵相。一时具足。名童真住形成出胎。亲为佛子。名法王子住。

　　表以成人。如国大王。以诸国事。分委太子。彼刹利王。世子长成。陈列灌顶。名灌顶住。

　　一发心住即前十种妙心于此圆成为一而得安住名发心住二治地住以前妙心之理履而成地安住其中名治地住履即治义地即妙心内现真金言明露可见三修行住以心住境名履以成地以境住心名心地涉知心境无夺故得明了能游十方名为修行四生贵住。

　　［温陵］妙心密契则妙理冥感将生佛家为法王子名生贵住阴喻冥感之理五方便具足住。

　　［孤山］此在因中其自行利他人相同佛不缺故仿佛道胎名方便具足住六正心住。

　　［疏］容貌既同心亦相应故名正心七不退住内外合同且能增长名不退住八童真住。

　　［温陵］具体而微故以童称九法王子住。

　　［疏］自发心至生贵名入圣胎自具足至童真名长养圣胎至此长养功终出胎为法王子十灌顶住表有成圣之功故以灌顶喻之。

　　阿难。是善男子。成佛子已。具足无量如来妙德。十方随顺。名欢喜行。

　　善能利益。一切众生。名饶益行。

　　自觉觉他得无违拒。名无瞋恨行。

　　种类出生。穷未来际。三世平等。十方通达。名无尽行。

　　一切合同。种种法门。得无差误。名离痴乱行。

　　则于同中。显现群异。一一异相各各见同。名善现行如是。乃至十方虚空。满足微尘。一一尘中。现十方界。现尘现界。不相留碍。名无著行。

　　种种现前。咸是第一波罗蜜多。名尊重行。

　　如是圆融。能成十方诸佛轨则。名善法行。

　　一一皆是清净无漏。一真无为。性本然故。名真实行。

　　行者住之增进以十度为体初欢喜行即檀度十方随顺约自行为欢喜故二饶益行即戒度戒无恼害能饶益故三无瞋恨行华严名无违逆由无违逆故无瞋恨四无尽行即精进华严名无屈挠无屈挠者精进义也凡圣种类出生无尽此义有二谓横竖二体即三世平等十方无尽五离痴乱行即禅度禅能止散故离痴乱由无痴乱种种法门得无差误六善现行即慧度理能显事名同中现异事能显理名异相现同由空慧成就故理事善现七无著行即方便方便以权为事尘中现界即权智所显八尊重行即愿度华严名难得行难得无尊重也九善法行即力度圆融轨则即善法故十真实行即智度无漏无为皆实智故。

　　阿难。是善男子。满足神通。成佛事已。纯洁精真。远诸留患。当度众生。灭诸度相。回无为心。向涅槃路。名救护一切众生。离众生相回向。

　　坏其可坏。远离诸离。名不坏回向。

　　本觉湛然。觉齐佛觉。名等一切佛回向。

　　精真发明。地如佛地。名至一切处回向。

　　世界如来。互相涉入。得无挂碍名无尽功德藏回向。

　　于同佛地。地中各各生清净因。依因发挥。取涅槃道。名随顺平等善根回向。

　　真根既成。十方众生。皆我本性。性圆成就。不失众生。名随顺等观一切众生回向。

　　即一切法离一切相。唯即与离。二无所著。名真如相回向。

　　真得所如。十方无碍。名无缚解脱回向。

　　性德圆成。法界量灭名法界无量回向。

　　［温陵曰］前十住十行出俗心多大悲行劣故此以愿济悲处俗利生回真向俗回智向悲使真俗圆融悲智不二是名十回向亦名十愿也。

　　［疏］由前妙行满足神通纯洁精真故神远诸留碍故通盖十住多是出俗自行为体十行多是入俗利他为用今中道观中真俗相回理事相向故名回向第一以即相离相为回向义由即故当度众生由离故灭除度相二不坏回向以涅槃生死为回向义可坏者生死之境诸离者涅槃之心由坏可坏故不住生死由离诸离故不住涅槃俱舍涅槃名离三等一切佛回向即本始二觉为回向义湛然本觉也齐佛觉者即等觉故四至一切处者真如随遍为回向义真精即真如地即所遍佛地无所不遍故真如随遍而至五无尽功德藏者约依正回向如来名正世界为依两相涉入故得无碍六随顺平等善根约一多回向于同佛地一也各生净因多也此二相涉故得平等又平等者清净涅槃善根者诸生因七等观一切众生约自他回向依因发生故曰真根皆我本性回众生为己也不失众生泯己同他也八真如相回向真如随缘故即一切法随缘不变故离一切相此即性相为回向义九无缚脱回向以真如如所境境亦如如故十方无碍十方所也无碍如也真如故非缚有所故非脱此即能所缚脱为回向之义十法界无量回向性德圆成结通前义也法界量灭拂迹泯相以明解绝。

　　阿难。是善男子尽是清净四十一心。次成四种妙圆加行。即以佛觉用为己心(此用佛智为因心)。若出未出。犹如钻火。欲然其木。名为暖地。

　　又以己心成佛所履(此以因心同佛境)。若依非依。如登高山。身入虚空。下有微碍。名为顶地。

　　心佛二同。善得中道。如忍事人。非怀非出。名为忍地。

　　数量销灭。迷觉中道。二无所目。名世第一地。

　　将入见道故起加行唯识云初地见道地前加行是也释加行者略有三义一体二性三差别唯识云加行以寻思为体印持为性依四寻思故为四加一暖法释名有三一唯识云依明得定名之为暖初获慧日前行相故此暖法者是约智说二俱舍云能烧惑薪名之为暖四圣道火前行相故此暖法者是约断说三毗婆沙云智于境转名之为暖此暖法者是合境智相应说故言以佛觉用为己心者由观察义边能所之心未能泯证故唯识云面前立少物非是住唯识由是带相观心有故得故顶位者唯识有二一约加行二约善根唯识云寻思之极发上上品善根名之为顶俱舍有二一约最胜二约有退俱舍云动善根中此法最胜或由此是进退两际犹如山顶言以己心为佛所履者是观心即境以能依从所依义故喻登高入空也忍法者俱舍有二义一忍理名忍二无退堕名忍俱舍云最极能忍四谛理故以无退堕故唯识有二义一印顺为忍二定持为忍唯识云依印顺定决定印持立为忍位然前以心境相倾各止一边今心佛二同故获中道虽功用现成犹有所得故非怀非出如忍事人尊者法救云世第一法以思为性诸心心所是思差别然经论释世第一法略有六种谓一离二合三即四异五中六边今应略识六种说世第一法者一俱舍云此法是有漏故名世间此法是最胜故名第一者是离有漏最胜为二名世第一故二经云数量销灭迷觉中道二无所目名世第一地者是合迷觉二法名世第一故数量者迷与觉也由第一故不可名迷由世间故不可名觉故二非所名三唯识云异生法中此法最胜名世第一者是即异生中显于最胜名世第一故四唯识云依无间定发如实智印二取空名世界一者是以智异忍名世第一故五尊者法救云世第一法处在圣者异生之间无所偏倚者是即凡圣二道显中名世第一故六婆沙云世第一法表圣道之始异生之终者是即始终二边名世第一故已上四加俱名善根经云若有成就暖等善根名相似圣者。

　　阿难是善男子。于大菩提。善得通达觉通如来尽佛境界。名欢喜地。

　　异性入同。同性亦灭。名离垢地。

　　净极明生。名发光地。

　　明极觉满。名𦦨慧地。

　　一切同异。所不能至。名难胜地。

　　无为真如。性净明露。名现前地。

　　尽真如际。名远行地。

　　一真如心。名不动地。

　　发真如用。名善慧地。

　　阿难。是诸菩萨。从此已往。修习毕功。功德圆满亦目此地。名修习位。慈阴妙云。覆涅槃海。名法云地。

　　［疏］十住毗婆沙云佛法无边初地为本此中地者总有六名谓一地二欢喜三通达四见道五现观六离生云何名地唯识云总摄功德为胜依持令得生长故名为地云何欢喜以入见道亲证真如于多百门已得自在自知不久证大菩提生欢喜故云何通达唯识云由无分别智缘于真如此智生时名通达故云何见道唯识云初照真理故云何现观唯识云从此已故名现观故云何离生婆沙云见道起已摧烦恼势力不复增长故二离垢地已离异生性障名异性入同同无同相名同相亦灭唯识以初地断异生性障得与如来觉通故瑜伽以此地为增上戒学治微细犯戒垢故三发光地由前离垢此地明生故唯识以断闇钝障净极明生成就胜定大法总持能发无边妙慧光故瑜伽云增上定学故四焰慧地前地明生此地觉满腾发慧焰故地论以此地住菩提分法慧焰增故五难胜地唯识以此地断皆生死愚真俗两智合令相应故及离同异真俗之法为难胜故六现前地同异既远则妙真如性明露现前唯识以此住缘起智无分别智现在前故瑜伽上三地名增上慧学七远行地妙真如性远尽无际故地论以此地住无功用后边过二乘道名远故释曰以前六地是三乘同证故也楞严华严皆同此说八不动地自欢喜至焰慧渐远其垢自难胜至不动渐显其如此地则纯一真如名不动地真如之性本不动故地论以无分别智任运相续得不动故九善慧地依如起用发宣善慧故地论此地成就四无碍解善说法故亦目此地为毕功者法云地上明行已足无功用故十法云地唯识云荫蔽一切充满法身故然十地功德义类无边今复显示略有十种差别谓修十地为得十种身故对治十种障故证十种法界故获十种真如故修诸法门故诸地差别义故诸相对治故诸地得名故证四果名号故通三乘修证名门故。

　　一得十种身者胜天王般若经云初地得平等身通达法性见平等故二地得清净身清净戒故三地得无尽身离瞋恚故四地得善修身常动进修佛法故五地得法身见诸谛理故六地得离觉观身观因缘理非觉观所知故七地得不思议身具足方便故八地得寂静身离一切戏论无烦恼故九地得等虚空身。身相不可量遍一切处故十地得智身成就一切种智故。

　　二对治十障者十地论云对治十障故说十地一凡夫我相障二邪行障三闻思修法障四法慢障五我慢障六微烦恼习障七细相习障八无行有相障九不能善利益众生障十于诸法中不得自在障。

　　三证十种法界者辨中边论云初地证遍行法界得自他平等法性故二地证最胜法界能修同出离行故三地证胜流法界知所闻法是最胜等流为求此法入大火坑如三千界不以为难故四地证无摄法界乃至法爱亦皆转变故五地证相续无差别法界得十意乐平等净心故六地证无杂染无清净法界知缘起法无染净故七地证种种无差别法界知法无相不行契经等种种法相故八地证不增不减法界圆满得无生法忍于染净法中不见一法有增有减故由此说有四种自在一无分别自在二净土自在三智自在四业自在八地唯能通达前二九地通智自在得无碍解故十地复能通达业自在所依义随意化作利益事故。

　　四证十种真如者如唯识论所说故。

　　五修诸法门者十地经论云于二地观烦恼三地修禅定观无常四地修念处四神足五地修圣谛六地观因缘七地止观双修八地止观成就。

　　六诸地修证差别者佛地经论云初地得遍真法界游大乘法二地修三聚戒三地得胜定发四无量平等利乐四地证菩提法离诸分别五地断见惑不分别种种分别观四圣谛皆平等性摧伏魔怨六地观十二支缘起远离声闻独觉系念分别七地证无相理得广大法味喜乐所持八地一切烦恼不复现行超五怖畏九地决定入趣名不退转十地得大法身起大悲云雨大法雨除众生苦故。

　　七诸地诸相及所修对治者十住毗婆沙云初地得数百定见数百佛是其果相舍一切恶不行放逸是二地相二地修道品观七正道故离邪行无杀盗淫妄十不善行又初地十无尽句即是发愿离垢地中行头陀行云云。

　　八诸地释名者入大乘论云初地出过凡夫得不思议出世间道生欢喜故名欢喜地二地离破戒垢故名离垢地三地依十二门禅得明智慧故名明地四地得增上觉意分别道品烧烦恼薪故名焰地五地修习十智虽伏烦恼未能胜故名难胜地六地能逆顺观十二因缘得法现前故名现前地七地爱佛功德次第不闻余心深入法相故名深远地八地离色等相坚固难动名不动地九地入四辨才解一切音声能问答故名善慧地十地能受一切佛法犹如大云能注法雨名法云地。

　　九证四果名字者庄严经论云菩萨有四果一者入初地时生如来家即须陀洹果二者于第八地中而得受记是斯陀含果三者于第十地中而得受职是阿那含果四者佛地是阿罗汉果。

　　十会三乘修证名门者菩萨璎珞本业经云梵语鸠摩罗伽秦言逆流欢喜地须阿伽一波秦言逆流离垢地须那迦秦言逆流照明地须陀洹秦言观明焰地斯陀含秦言度障难胜地阿那含秦言薄流现前地阿罗汉秦言过三有远行地阿尼罗汉秦言变化生不动地阿罗诃秦言慧光妙善地阿诃罗弗秦言明行足法云地摩诃一和沙秦言无相无垢地婆伽婆佛陀秦言妙觉者无上地佛子是故名门摄一切功德行佛及菩萨无不入此名门又胜天王般若云菩萨身与如来无差别但功德有满未满故垢障有余无余故譬如初月至十五月亏盈有异月体无差如是初地乃至十地所有功德亦复如是又十地经论云菩萨从六地来能入灭尽定而不证故五地虽有闻陀罗尼成就法师者非得义陀罗尼以平等清净心甚难得故又乐出世间智现世间智最难故云云。

　　如来逆流。如是菩萨顺行而至。觉际入交名为等觉。阿难。从干慧心。至等觉已。是觉始获金刚心中初干慧地。

　　［疏］等觉者即法云菩萨与逆流如来于此位中两觉相际其体平等名曰等觉等义有三一等无间义以属忍位故二正等义增一经有八等道故三遍义假名论等者遍满义故璎珞云等觉照寂妙觉寂照又云等觉者名渐渐觉若约摄事释者复有八义一约人数璎珞以等觉位唯一人故二约定仁王云灌顶菩萨四禅王始入金刚一切了即金刚定故三约地璎珞以等觉为无垢地故四约断仁王云等慧灌顶三品士除前余习无明缘即断无明习故五约谛仁王云无明余习故烦恼二谛理穷一切尽即摄二谛故六约劫璎珞云金刚慧幢菩萨住于顶定住寿百劫修千三昧故七约应即上菩萨现同古佛但有应名故八约心璎珞云等觉名四十一地名入法界心入重玄门故仁王云三十生尽等大觉故。

　　如是重重。单复十二。方尽妙觉。成无上道。

　　［疏］妙觉者即大觉位谓等觉菩萨以断惑力离忍证智获大法身名曰妙觉言尽妙觉者一尽者最极义法华云成最正觉故二尽者遍满义觉者妙悟义华严云正遍知觉妙悟皆满故依摄事释复有七义一约断璎珞云妙觉位中所断无明名不了一切法迷于法界而起三界业果故二约身金刚三昧经云等觉三地妙觉三身于九识中皈然明净故三约地璎珞云妙觉名一切智地非有非无一切相尽顿解大觉穷化体神故四约转仁王云寂灭忍中下品观一转妙觉常湛然即转忍成智故五约生仁王云圆智无相三界王三十生尽等大觉即生相全尽故六约谛仁王云第一义谛常安隐穷源尽性妙智存即证第一义谛故七约报仁王云三贤十圣住果报唯佛一人居净土业果俱尽故言单复十二者单复指观体十二指位数观谓信前三种渐次是单修奢摩他入信已去齐修空假则名为复此同圆觉定轮单复之义释曰今复略释单复之义者更有一经一论今先释观体次释单复谓奢摩他等以止观为体故庄严经论云安心于正定此即名为止正住法分别是名为观相此识体也又曰普欲诸功德是二悉应修一分非一分修有单双故释曰一分为单非一分为双双即复也此单复之义也又杂集论云有四种道谓已得奢摩他者则进修毗婆那已得毗婆那者则进修奢摩他释曰此二法皆单修也又曰若二俱不得者则制伏沉掉双修二道若已得二道者则合止观平等双转释曰此二法皆复修也此单复之义也言位数者经论判位不同唯瑜伽十二住与此文合彼以地前为胜解行住初地欢喜住二地增上戒住三地增上心住四地觉分相应住五地诸谛相应住六地缘起相应住七地无相有功用住八地无相无功用住九地无碍解住十地最上菩萨住后加如来为十二住菩萨善戒经亦同此说故妙觉者穷原尽性之地是谓单复十二方尽妙觉成无上道。

　　是种种地。皆以金刚。观察如幻十种深喻。

　　［疏］皆以金刚观察者释成观法谓诸地智断皆有金刚喻定名金刚观察俱舍云金刚喻定通依九地以说略如九品所断则有八十一定此非最后金刚定也金刚三昧本性清净经云菩萨摩诃萨住首楞严三昧已修百三昧然后入金刚三昧此百三昧从道种智十波罗密生住尔𦦨地不熏不修自然常得八万四千诸三昧门于诸法中不见来去及住灭相其心寂然即得超入金刚三昧此金刚三昧不减结使结使自灭金刚三昧从毗婆舍那出入舍摩他中是金刚三昧不住不起不灭不坏不断不异不脱不变入明慧性举起甚深一合相智不见身心法然后成阿耨多罗三藐三菩提然金刚句义略有多种如净印经中有十四句其间一句即金刚定所谓一切法佛法是金刚句于一切智随入解故又云此金刚句能随解了金刚喻定则知金刚定者在一切法所显也所谓十四句者经云自身是金刚句自性无分别故无明是金刚句入诸明故五无间是金刚句无加行平等故瞋际是金刚句慈际平等故痴际是金刚句慧光平等故一切众生一众生是金刚句遍入众生平等故一切众生心一众生心是金刚句入无心故一切佛一佛是金刚句遍入真如平等故一切刹土一刹土是金刚句遍入无尽刹土故一切法佛法是金刚句于一切处智随入解故诸魔事业佛法事业是金刚句入诸魔业能警悟故一切语言如来语言是金刚句遍入一切音声随解了故一切法无生是金刚句以无灭故一切法无起是金刚句入无止息故释曰此中句义谓一无分别此是总体二入诸明暗三无加行四瞋慈平等五愚慧平等六一多众生平等七心无心平等八一多佛性平等九尽无尽平等十随解一切平等十一邪正平等十二一切语平等十三生灭平等十四起息平等盖金刚体性其义如是又按究竟一乘宝性论释金刚句义总为七句论云言金刚者难可沮坏所证之义亦复如是又云能作根本故名为句言七句者谓佛法僧众生菩提功德与业所谓心缘尚不能知何况名字章句于诸地中皆用此观故云是种种地皆以金刚观察言如幻十种深喻者为遮防修故以幻喻宝积经论若色等法实无者徒修诸行护此患故说画师喻为防遮发行事故说幻师喻。

　　奢摩他中。用诸如来毗婆舍那。清净修证。渐次深入。阿难。如是皆以三增进故。善能成就五十五位真菩提路。作是观者。名为正观。若他观者。名为邪观。

　　［疏］结成观体也谓三观所修皆有次第故名渐次今复略释三观体者所言观行其体是何谓奢摩他者以照了自性为体三摩波提以分别境界为缘圆觉云奢摩他寂静三摩正忆持此即一体三名为正定观察及总持也又名毗婆舍那者即观察义也杂集论云奢摩他有九行谓令住故等住故安住故近住故调顺故寂静故最极寂静故专注一趣故平等摄持故毗婆舍那者总有四句一拣择诸法谓所有故二最极拣择谓所有故三故遍寻思谓以分别作意俱行慧建立诸法相故四周审观察谓委具推求故论复释曰此中诸句或依净行所缘境说或依善巧所缘境说或依净行烦恼所缘境说言禅那者圆觉云禅那唯寂灭如彼器中锽寂灭者息二边分别也器中锽者不即不离无所碍也此有二名一名忧毕叉涅槃云优毕叉为舍复有四名一名平等及不垢不净等此三观体相也又复经言是种种地及至渐次深入者结诸地观法也谓从干慧乃至妙觉皆因三观而为渐次如诸论所说一者谓庄严论云止观二法若在信地名依止修地上有四种修习谓初地为通修二地至六地为有相方便修七地为无相修后三地名无为修又如杂集释暖位观法者论云暖法者谓各别内证由净定心依谛增上契经等法于意言问诸义显现缘彼所生奢摩他毗婆那等为体相故又如释见道位观法云见道者谓世第一无间所得三摩地及彼相应等法由无分别奢摩他毗婆那等为体相故又如十地经论释七地云第七地于一念中奢摩他毗婆那二行双修又云八地智慧应知但是修奢摩他毗婆那道彼处成就故释曰此诸地中用诸观法之文也。

　　尔时文殊师利法王子。在大众中。即从座起。顶礼佛足。而白佛言。当何名是经。我及众生。云何奉持。佛告文殊师利。是经名大佛顶。悉怛多般怛罗。无上宝印。十方如来清净海眼。亦名救护亲因。度脱阿难。及此会中性比丘尼。得菩提心。入遍知海。亦名如来密因。修证了义。亦名大方广。妙莲华王。十方佛母。陀罗尼咒亦名灌顶章句。诸菩萨万行。首楞严。汝当奉持。

　　［孤山曰］此经发起为救阿难是故先开圆解次显圆行行成入位极乎妙觉垂范来世有始有终于是文殊请问经名及奉持法也。

　　［疏］此经初以顶咒救阿难兼度摩登故名大佛顶亦云救亲因次征阿难发心而开佛知见故名清净海眼言入遍知海者获正觉智也名大方广者显三大体也大方即体相广是其用处染而净名妙莲华王出生大觉名佛母总持按吴兴曰此经从密部流出故名灌顶章句诸经皆说名题者以约摄繁令易授持也。

　　六助道分(文八)

　　说是语已。(结叙)即时阿难及诸大众。得蒙如来开示密印般怛罗义。兼闻此经(通指前经奥义)了义名目。顿悟禅那修进圣位。增上妙理。心虑虚凝。断除三界。修心六品微细烦恼。即从座起。顶礼佛足。合掌恭敬而白佛言。大威德世尊。慈音无遮。善开众生。微细沈惑。令我今日身心快然。得大饶益。世尊。若此妙明。真净妙心。本来遍圆。如是乃至大地草木。蠕动含灵。本元真如。即是如来成佛真体佛体真实。云何复有地狱饿鬼畜生修罗人天等道。世尊。此道为复本来自有为是众生妄习生起。世尊。如宝莲香比丘尼。持菩萨戒。私行淫欲。妄言行淫。非杀非偷。无有业报。发是语已。先于女根。生大猛火后于节节猛火烧燃。堕无间狱。琉璃大王。善星比丘。琉璃为诛。瞿昙族性。善星妄说一切法空。生身陷入阿鼻地狱。此诸地狱。为有定处。为复自然。彼彼发业。各各私受。惟垂大慈。发开童蒙。令诸一切持戒众生闻决定义。欢喜顶戴。谨洁无犯。

　　［疏］说是下领解获益修道所断之惑谓贪等烦恼于三界九地各分九品断欲界六品证二果断后三品证三果断上界各九品证无学阿难已获初果故于此中更断六品而证二果仁王云一切众生烦恼不出三界一切众生果报亦不出三界诸佛应化法身亦不出三界是故说云若信众生本业是诸菩萨本所修行十地所修是佛本业世尊下问业因者兼于扶律故戒宝莲香之淫贪琉璃王之诛杀善星之妄语定处谓地狱所在自然谓随业感现私受即作者自受众所不能同见同见则是其处有定自然则是私受而已。

　　佛告阿难。快哉此问。令诸众生。不入邪见。汝今谛听。当为汝说。阿难。一切众生。实本真净。因彼妄见。有妄习生。因此分开内分外分。

　　阿难。内分即是众生分内。因诸爱染。发起妄情。情积不休。能生爱水。是故众生。心忆珍羞。口中水出。心忆前人。或怜或恨。目中泪盈。贪求财宝心发爱涎举体光润心着行淫。男女二根。自然流液。阿难。诸爱虽别。流结是同。润湿不升。自然从坠。此名内分。

　　阿难。外分即是众生分外。因诸渴仰。发明虚想。想积不休。能生胜气。是故众生心持禁戒。举身轻清。心持咒印顾盻雄毅。心欲生天。梦想飞举。心存佛国。圣境冥现。事善知识自轻身命。阿难诸想虽别。轻举是同飞动不沈。自然超越此名外分。

　　阿难。一切世间生死相续。生从顺习。死从变流。临命终时。未舍暖触。一生善恶。俱时顿现。死逆生顺二习相交。纯想即飞必生天上。若飞心中。兼福兼慧。及与净愿。自然心开。见十方佛。一切净土。随愿往生。情少想多。轻举非远。即为飞仙。大力鬼王。飞行夜叉。地行罗刹。游于四天。所去无碍。其中若有善愿善心。护持我法。或护禁戒。随持戒人。或护神咒。随持咒者。或护禅定。保绥(安)法忍。是等(如天龙八部之类)亲住如来座下。情想均等。不飞不坠。生于人间。想明斯聪。情幽斯钝。情多想少。流入横生。重为毛群。轻为羽族。七情三想。沉下水轮生于火际受气猛火。身为饿鬼。常被焚烧。水能害己。无食无饮。经百千劫。九情一想。下洞火轮。身入风火。二交过地。轻生有间。重生无间。二种地狱。纯情。即沉入阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬五逆十重。更生十方阿鼻地狱。循造恶业。虽则自招。众同分中。兼有元地。阿难。此等皆是彼诸众生自业所感。造十习因。受六交报。

　　［一内分因果］众生由情续生故称有情而爱为情惑之本故称分内以想为外者由渐超情囿上而不沈此指人天想心非三乘智想也事善知识自轻身命则亦轻举之类次下分别情想夫爱生恶死众生之情故生顺死逆此情见之惑也福慧之想则能见佛兼情之想则能飞升乃至持戒护法则出世净想故能亲住如来座下沉下水轮者俱舍云大地最下有金水风轮有八寒热狱以火为身故受气猛火见水则焚是水亦害己也热狱第八亦名五无间受罪苦具身量劫数寿命五者皆无遮间故谤大乘经断灭佛种其罪最重故入此中兼有元地者言各随元由也。

　　云何十因。阿难。一者淫习交接。发于相磨。研磨不休。如是故有大猛火光。于中发动。如人以手自相摩触。暖相现前。二习相然。故有铁床铜柱诸事。是故十方一切如来。色目行淫。同名欲火菩萨见欲。如避火坑。

　　二者贪习交计。发于相吸。吸揽不止。如是故有积寒坚冰于中冻冽。如人以口吸缩风气。有冷触生。二习相陵。故有吒吒。波波。罗罗。青赤白莲。寒冰等事。是故十方一切如来。色目多求。同名贪水。菩萨见贪。如避瘴海。三者慢习交陵。发于相恃。驰流不息。如是故有腾逸奔波。积波为水。如人口舌自相绵味。因而水发。二习相鼓。故有血河灰河。热沙毒海。融铜灌吞诸事。是故。十方一切如来。色目我慢。名饮痴水。菩萨见慢。如避巨溺。

　　四者瞋习交冲。发于相忤。忤结不息。心热发火。铸气为金。如是故有刀山铁捆。剑树剑轮。斧钺枪锯。如人㘅冤。杀气飞动。二习相击。故有宫割斩斫。剉刺槌击诸事。是故。十方一切如来。色目瞋恚。名利刀剑。菩萨见瞋。如避诛戮。

　　五者诈习交诱。发于相调。引起不住。如是故有绳木绞校。如水浸田。草木生长。二习相延。故有杻械枷锁。鞭杖檛棒诸事。是故。十方一切如来。色目奸伪。同名谗贼。菩萨见诈。如畏豺狼。

　　［温陵］十习初言所感之境次明所报之事淫感火业因相磨而发能所交炽名二习相然故有铁床等报如来为导师故色目以警之菩萨为行人故深怖以避之贪习感水由吸取而发吸积风为寒风结水为冰俱舍云吒吒波波忍寒之声青赤白莲寒冰之色慢习轻陵由恃己而发骄逸驰流故感腾逸奔波之境积致恶毒故有血河灌吞之报心属火气属金瞋者由心作气反动其心加之冲击抵忤则心火转炽气金转刚故心热发火铸气为金诈习依奸起恶而渐滋蔓故如水灌田草木斯长由调引相延故感绳木延引之事谗贼奸诈败正者也。

　　［疏］狱事皆一物两见者由先明所具后明所施如瞋习有刀山铁捆剑树剑轮之具则有宫击槌剉之施有斧钺枪锯之体则有斩斫刺剉之用成实云以无谓有名诈曲心诈善名谄谄心事成名诳憍慢差别者婆沙云染着自法慠逸名骄方他自举名慢。

　　六者诳习交欺。发于相罔。诬罔不止。飞心造奸。如是故有尘土屎尿。秽污不净。如尘随风。各无所见。二习相加。故有没溺腾掷飞坠漂沦诸事。是故。十方一切如来。色目欺诳同名劫杀。菩萨见诳。如践蛇虺。

　　七者冤习交嫌。发于㘅恨。如是故有飞石投礰。匣贮车槛。瓮盛囊扑。如阴毒人。怀抱畜恶。二习相吞故有投掷擒捉。击射抛撮诸事。是故。十方一切如来。色目冤家。名违害鬼。菩萨见冤。如饮酖酒。

　　八者见习交明。如萨迦耶见。戒禁取。邪悟。诸业。发于违拒。出生相反。如是故有王使主吏。正执文籍。如行路人。来往相见。二习相交。故有勘问权诈。考讯推鞫察访。披究照明。善恶童子。手执文簿。辞辩诸事。是故。十方一切如来。色目恶见。同名见坑。菩萨见诸虚妄偏执。如临毒壑。

　　九者枉习交加。发于诬谤。如是故有合山合石。碾硙耕磨。如谗贼人。逼枉良善。二习相排。故有押捺捶按。蹙漉衡度诸事。是故十方一切如来。色目冤谤。同名谗虎。菩萨见枉。如遭霹雳。

　　十者讼习交諠。发于藏覆。如是故有鉴见照烛。如于日中。不能藏影。二习相陈。故有恶友业镜。火珠披露。宿业对验诸事。是故。十方一切如来。色目覆藏。同名阴贼。菩萨观覆。如戴高山。履于巨海。

　　［温陵］诳者其志诬罔其心飞扬如风鼓尘使人无见故感尘土秽恶之境没溺腾坠之报冤习衔恨阴隐为伤故感飞石囊扑之境投掷抛撮之报。

　　［疏］飞石以投也如张良击秦投石以掷也如封人投礰礰完石子也匣贮以擒也以脱函人曰匣贮车槛以捉也瓮盛以击射即覆火钟之事囊扑以抛撮也如秦扑二弟皆阴隐为伤使人无见也见习证验由我执起萨迦耶云身即我见也戒取者非果执果见取者非因执因由违拒相反故感斯境勘问王使也权诈主吏也证执文籍所以考讯推究也路人往来必有访察披究照明验实及狱门逻逋之事皆恶见所感也。

　　［温陵］于不宜曲而曲之曰枉枉非真情由诬谤所发逼压于人感报如此。

　　［疏］蹙漉沥血也即合山合石之事衡度横出也即碾硙耕磨之事。

　　［温陵］讼非官讼公发其覆之谓也此覆彼諠曰交諠阴贼覆藏发则自害覆罪适足以自陷自坠故如戴山履海。

　　［疏］鉴见恶友也照烛业镜火珠也披露明显故如日中不能藏影。

　　云何六报。阿难。一切众生。六识造业。所招恶报。从六根出。云何恶报从六根出。

　　一者见报。招引恶果。此见业交。则临终时。先见猛火。满十方界。亡者神识飞坠乘烟。入无间狱。发明二相。一者明见。则能遍见。种种恶物。生无量畏。二者暗见。寂然不见。生无量恐。如是见火。烧听。能为镬汤洋铜。烧息。能为黑烟紫𦦨。烧味。能为焦丸铁糜。烧触。能为热灰炉炭烧心。能生星火迸洒。煽鼓空界。

　　二者闻报。招引恶果。此闻业交。则临终时。先见波涛。没溺天地。亡者神识。降注乘流。入无间狱。发明二相。一者开听。听种种闹。精神愗乱。二者闭听。寂无所闻。幽魄沉没。如是闻波。注闻。则能为责为诘。注见则能为雷为吼。为恶毒气。注息。则能为雨为雾洒诸毒虫。周满身体。注味。则能为脓为血。种种杂秽。注触。则能为畜为鬼。为粪为尿。注意。则能为电为雹。摧碎心魄。

　　三者嗅报。招引恶果。此嗅业交。则临终时。先见毒气。充塞远近。亡者神识。从地涌出。入无间狱发明二相。一者通闻。被诸恶气。熏极心扰。二者塞闻。气掩不通。闷绝于地。如是嗅气。冲息。则能为质为履。冲见。则能为火为炬。冲听。则能为没为溺为洋为沸。冲味。则能为馁为爽。冲触。则能为绽为烂。为大肉山。有百千眼无量𠯗食。冲思。则能为灰为瘴为飞沙礰。击碎身体。

　　［六交］六根造业由于因中互相缘助故感果时于六根中亦交相受报［温凌］见觉属火故感猛火畏见于境恐藏于心闻听属水故为镬汤洋铜鼻嗅主气为黑烟紫焰舌主味丸糜味类也身主触灰炭触类也。

　　［二闻报］注闻发声故为罪责诘情注见为雷吼水薄火成声也注息为雨露水随气变也乃至为雷电皆随感而应也。

　　［三嗅报］质碍履通皆嗅业所依饥馁乖爽味类绽折烂坏形类意杂乱思感为灰沙。

　　四者味报。招引恶果。此味业交。则临终时。先见铁网。猛𦦨炽烈。周覆世界。亡者神识。下透挂网。倒悬其头。入无间狱。发明二相。一者吸气。结成寒冰。冻裂身肉。二者吐气。飞为猛火。焦烂骨髓。如是尝味。历尝。则能为承为忍。历见。则能为然金石。历听则能为利兵刃。历息则能为大铁笼弥覆国土。历触。则能为弓为箭。为弩为射。历思。则能为飞热铁。从空雨下。五者触报。招引恶果。此触业交。则临终时。先见大山。四面来合。无复出路。亡者神识。见大铁城。火蛇火狗。虎狼狮子。牛头狱卒。马头罗刹。手执枪槊。驱入城门。向无间狱。发明二相。一者合触。合山逼体。骨肉血溃。二者离触。刀剑触身。心肝屠裂。如是合触。历触。则能为道为观。为厅为按。历见。则能为烧为爇。历听。则能为撞为击。为剚为射。历息。则能为括为袋。为考为缚。历尝。则能为耕为钳。为斩为截。历思。则能为坠为飞。为煎为炙。六者思报。招引恶果。此思业交。则临终时。先见恶风。吹坏国土。亡者神识。被吹上空。旋落乘风。堕无间狱。发明二相。一者不觉。迷极。则荒奔走不息。二者不迷。觉知。则苦无量煎烧。痛深难忍。如是邪思。结思。则能为方为所。结见。则能为鉴为证。结听。则能为大合石。为冰为霜。为土为雾结息。则能为大火车。火船火槛。结尝。则能为大叫唤。为悔为泣。结触。则能为大为小。为一日中。万生万死。为偃为仰。阿难。是名地狱十因六果。皆是众生迷妄所造。若诸众生。恶业同(一本作圆)造。入阿鼻狱。受无量苦。经无量劫。六根各造。及彼(各)所作。兼境兼根。是人。则入八无间狱。身口意三。作杀盗淫。是人。则入十八地狱。三业不兼。中间或为一杀一盗。是人。则入三十六地狱。见见一根。单犯一业。是人。则入一百八地狱。由是众生。别作别造(承上五恶业不同)。于世界中。入同分地。妄想发生。非本来有。

　　［四味报］

　　［温陵］舌啖生命使彼乘忍故历尝发苦使己承忍依见贪味故为然金石依听发恶故为利刀兵依嗅笼味故为大铁笼触味伤物故感弓箭以自伤缘味思物故感飞铁以充味。

　　［五触报］大山来合皆恶触杂感也触业所依不出离合屠裂离相也道趋狱路观狱王门阙也厅案治罪之处身处所依也括袋所以收气也思业漂荡故感飞坠以刃曰剚剚射考缚则相因旁举也。

　　［六思报］思属土而飘荡故恶风坏国荒奔迷思也知苦觉思也凭思则有所故为受罪方所。

　　［疏］见能证鉴听为冰霜闻波所结也为车槛火船息所出入也为叫唤悔泣舌所出言也为大小偃仰身与身业也阿难下总结经意十因俱起为圆造由他所起为兼境由身所起为兼根泥犁经云火狱有八寒狱有八又有十八鬲子地狱即有间也及三十六狱一百八狱皆眷属狱也。

　　复次阿难是诸众生。非(毁)破律仪。犯菩萨戒。毁佛涅槃。诸余杂业。历劫烧然。后还罪毕。受诸鬼形。若于本因。贪物为罪。是人罪毕。遇物成形。名为怪鬼。贪色为罪。是人罪毕。遇风成形。名为魃鬼。贪惑为罪。是人罪毕。遇畜成形。名为魅鬼。贪恨为罪。是人罪毕。遇虫成形。名蛊毒鬼。贪忆为罪。是人罪毕。遇衰成形。名为厉鬼。贪傲为罪。是人罪毕。遇气成形。名为饿鬼。贪罔为罪。是人罪毕。遇幽为形。名为魇鬼。贪明为罪。是人罪毕。遇精为形。名魍魉鬼。贪成为罪。是人罪毕。遇明为形。名役使鬼。贪党为罪。是人罪毕。遇人为形名传送鬼。阿难。是人皆以纯情坠落。业火烧干。上出为鬼。此等皆是自妄想业之所招引若悟菩提。则妙圆明。本无所有。

　　［四鬼道］本因指造罪之处遇物即感果之时随贪何物为因则感何物为果色贪者干枯感旱魃惑贪者迷罔感魑魅恨贪者蛆螫感蛊毒忆贪者念旧感衰厉慠贪者虚骄感饿鬼罔贪者幽绵感魇鬼明贪者精耀感魍魉成贪者期功感役使党贪者趋势感传送。

　　复次阿难。鬼业既尽则情与想。二俱成空。方于世间。与元负人。冤对相值。身为畜生。酬其宿债。物怪之鬼。物销报尽。生于世间。多为枭类。风魃之鬼。风销报尽。生于世间。多为咎征。一切异类。畜魅之鬼。畜死报尽。生于世间。多为狐类。虫蛊之鬼。蛊灭报尽。生于世间。多为毒类。衰厉之鬼。衰穷报尽。生于世间。多为蛔类。受气之鬼。气销报尽。生于世间。多为食类。绵幽之鬼。幽销报尽。生于世间。多为服类。和情之鬼。和销报尽。生于世间。多为应类。明灵之鬼。明灭报尽。生于世间。多为休征。一切诸类。依人之鬼。人亡报尽。生于世间。多为循类。阿难是等皆以业火干枯。酬其宿债。旁为畜生。此等亦皆自虚妄业之所招引。若悟菩提。则此妄缘。本无所有。

　　如汝所言。宝莲香等。及琉璃王。善星比丘。如是恶业。本自发明。非从天降。亦非地出。亦非人与。自妄所招。还自来受。菩提心中皆为浮虚。妄想凝结。

　　［五畜生］物销报尽夙业已偿故转形畜道以酬余报鸱枭附块贪物余报咎征㐫事前验魃雪余报狐狼多惑蛇虺多毒蛲蛔恶类猪羊食类蚕虫服类燕隼应类休征麟类猫犬循类各从其余也。

　　复次阿难。从是畜生。酬偿先债。若彼酬者。分越所酬。此等众生。还复为人。反征其剩。如彼有力。兼有福德。则于人中。不舍人身。酬还彼力。若无福者。还为畜生。偿彼余直。阿难。当知。若用钱物。或役其力。偿足自停。如于中间。杀彼身命。或食其肉。如是。乃至经微尘劫。相食相诛。犹如转轮。互为高下。无有休息。除奢摩他。及佛出世。不可停寝。汝今应知。彼枭伦者。酬足复形。生人道中。参合顽类。彼咎征者。酬足复形。生人道中。参合异类。我狐伦者。酬足复形。生人道中。参于庸类。彼毒伦者。酬足复形。生人道中。参合狠类。彼蛔伦者。酬足复形。生人道中。参合微类。彼食伦者。酬足复形。生人道中。参合柔类。彼服伦者。酬足复形。生人道中。参合劳类。彼应伦者。酬足复形。生人道中。参合文类。彼休征者。酬足复形。生人道中。参合明类。彼诸循伦。酬足复形。生人道中。参于达类。阿难。是等皆以宿债毕酬。复形人道。皆无始来。业计颠倒。相生相杀。不遇如来。不闻正法。于尘劳中。法尔轮转。此辈。名为可怜愍者。

　　［六人道］

　　［温陵］为畜正酬酬过其分则为反征过分谓非理苦役食啖无度等。

　　［疏］枭伦复形而为人参合顽类者是亦余习使然顽木无别亲疏也异诡奇庸驽钝也凶狼微贱柔懦勤劳以至文明而通达者由随习之不同故感报亦然也。

　　阿难复有从人。不依正觉。修三摩地。别修妄念。存想固形。游于山林。人不及处。有十种仙。阿难。彼诸众生。坚固服饵。而不休息。食道圆成。名地行仙。坚固草木。而不休息。药道圆成。名飞行仙。坚固金石(炼养丹砂)。而不休息。化道圆成。名游行仙。坚固动止(运气调身)。而不休息。气精圆成。名空行仙。坚固津液(吐故纳新)。而不休息。润德圆成。名天行仙。坚固精色(服虹饮露)。而不休息。吸粹圆成。名通行仙。坚固咒禁。而不休息。术法圆成。名道行仙。坚固思念(澄凝精思)。而不休息。思忆圆成。名照行仙。坚固交遘。而不休息。感应圆成。名精行仙。坚固变化。而不休息。觉悟圆成。名绝行仙。阿难。是等皆于人中炼心。不修正觉。别得生理。寿千万岁。休止深山。或大海岛绝于人境。斯亦轮回。妄想流转。不修三昧。报尽还来。散入诸趣。

　　［七仙道］仙者山中人也绝世离俗存想固形是为别修然必和顺仁信为质故比天为劣于人为优药饵驻寿未能轻举曰地行还丹点化游戏人间曰游行此假物成行者也伏息导引动止自运名空行津液内润婥约皎洁名天行吸取精粹引生光色名通行咒术灵秘变化万物名道行此能通力者也明炼精思念心独照名照行坎离水火自相交遘名精行深穷化理觉物自然名绝行此最超越者也。

　　阿难诸世间人。不求常住。未能舍诸妻妾恩爱。于邪淫中。心不流逸。澄莹生明。命终之后。邻于日月。如是一类。名四天王天。于己妻房。淫爱微薄。于净居时。不得全味。命终之后。超日月明。居人间顶。如是一类。名忉利天。逢欲暂交。去无思忆。于人间世。动少静多。命终之后。于虚空中。朗然安住。日月光明。上照不及。是诸人等。自有光明。如是一类。名须𦦨摩天。一切时静。有应触来。未能违戾。命终之后。上升精微。不接下界诸人天境。乃至劫坏。三灾不及。如是一类。名兜率陀天。我无欲心。应汝行事。于横陈时。味如嚼蜡。命终之后。生越化地。如是一类。名乐变化天。无世间心。同世行事。于行事交。了然超越。命终之后。遍能出超化无化境。如是一类。名他化自在天。阿难。如是六天。形虽出动。心迹尚交。自此以还。名为欲界。

　　［八天道］欲界一四天者非己匹配名曰邪淫能窒邪淫则心渊澄莹感生初天二忉利者前止邪淫未制其正今亦微薄故得生彼三夜摩者前虽云薄心尚绵微未能纯于净居之味此既暂交于前有间故动少静多感报于此四兜率。

　　［温陵］虽静心愈多亦未免应触此能少欲未能无心五变化。

　　［疏］我本无心应汝而已嚼蜡言无味超越化地越于也六他化自在前虽无心犹应境事此虽超越故暂同世间。

　　镇澄赞曰　修行增进证果功圆首楞万行一言诠助道意干干诸趣纷然戒备在心田。

　　传如截流曰　明五种经题。谓之结经分者。前开理解修证文义浩博。必须结撮纲要。乃便记忆。故文殊师利言当何名此经。我及众生云何受持。是经名大佛顶悉怛多般怛啰无上宝印十方如来清净海眼者。此全从神咒得名。义兼体宗用也。悉怛多般怛啰。乃神咒之总称。咒从大觉顶中所说。故曰无上。能别魔外。故曰宝印。三世诸佛。莫不由此破诸妄尘。彻照万象。故曰清净海眼。海之一滴。即具百川故但举眼。全体斯在。亦名救护亲因度脱阿难。及此会中性比丘尼。得菩提心。入遍知海者。文见四卷之中。此用契宗体以得名也。亦名如来密因了义者。文虽分属见道。其体本遍初后。此兼宗体力用及以教相得名也。亦名大方广妙莲华王十方佛母陀罗尼咒。文见五卷之前。此兼体用以得名也。亦名灌顶章句诸菩萨万行首楞严者。此虽分属修证二分。亦彻于前。以用兼体宗故也。言灌顶者。西竺凡方等深经有密语者。通灌顶部摄。若约当经。则诸佛放光交灌其顶。及明菩萨受职智水灌顶。是故云也。天台凡释题具有五重。所谓名。体。宗。用。教相。名中复有七种。谓单三。复三。及具足一。此经首题人法喻三。悉皆具足。大佛顶兼化佛。人也。咒心。法也。宝印。喻也。余可例知。此经实相为体。经云欲令汝等通达实相故。微密观察为宗。明妙奢摩他等为十方诸佛成道之法。因果圆该故。破妄显真为用。经广明诸法虚幻。断诸惑业。显常住真心故。大乘生酥为教相。经。始于常心。终克极果。类法华。其间渐次深入。广显性真。多谈相妄。且非维摩所谈不二法门。明天魔劳侣。皆为侍者等。圆觉所谈大光明藏一切障碍。即究竟觉。得念失念。无非解脱等。华严圆彰法界。婆须密女。无厌足王。胜热婆罗门。诸善知识。若逆若顺。皆为法门等。智者大师谓华严尚兼一别。此经判属方等。不及法华纯一无杂。斯言当哉。说是经题之后。阿难大众得蒙如来开示密印般怛啰义之义者。无上宝印。十方如来清净海眼义为佛顶神咒所表曰密。经题非一。故曰兼闻了义名目。顿悟禅那修进圣位。增上妙理者。此通结见修证三分之益。断除三界修心六品微细烦恼者。盖闻深证浅。且思惑未尽。机教权实可知。结经之后。将明助道。先举宝莲香比丘尼之淫。琉璃王之杀。善星之妄。淫杀妄中。义兼于盗。四种律仪。随破一种。皆致泥犁之苦。今示此者。务使末世多闻。及诸博地。因教知非。怖果绝因也。众生心念循境下流。谓分内之情。众生志虑。逆情外慕。谓分外之想。今宝莲香等。唯顺恶业。故皆陷入地狱。文举十习六交种种苦报。具明地狱相也。地狱报尽。还为饿鬼。鬼报既尽。更生畜生。畜生报尽。仍复为人。所谓如汲井轮。无有暂已。行者穷研佛语不毛竖者。真一阐底迦也。

　　音释

　　刳

　　(音枯)。

　　啖

　　(音淡)。

　　䑛

　　(袖尔切)。

　　吻

　　(武粉切)。

　　蓥

　　(莹同)。

　　𠉥

　　(羊晋切)。

　　钻

　　(祖官切)。

　　复

　　(音福)。

　　懦

　　(乳苑切)。

　　涎

　　(徐延切)。

　　液

　　(音亦)。

　　盻

　　(匹见切)。

　　毅

　　(音贰)。

　　绥

　　(音虽)。

　　滥

　　(卢暂切)。

　　吸

　　(许及切)。

　　吒

　　(师加反)。

　　忤

　　(五故切)。

　　捆

　　(与阃同)。

　　斫

　　(职略切)。

　　剉

　　(千卧切)。

　　刺

　　(七迹切)。

　　槌

　　(音椎)。

　　调

　　(徒吊切)。

　　绞

　　(古巧切)。

　　校

　　(音教)。

　　挝

　　(陟瓜切)。

　　棒

　　(步顶反)。

　　谗

　　(助咸切)。

　　豺

　　(音才)。

　　诬

　　(音无)。

　　屎

　　(音始)。

　　尿

　　(乃吊切)。

　　掷

　　(音直)。

　　虺

　　(许鬼切)。

　　衔

　　(音咸)。

　　礰

　　(音历)。

　　槛

　　(丁斩切)。

　　扑

　　(普卜切)。

　　撮

　　(七活反)。

　　鸩

　　(直禁切)。

　　鞠

　　(音菊)。

　　碾

　　(尼展切)。

　　硙

　　(鱼对切)。

　　押

　　(乙甲切)。

　　捺

　　(乃葛切)。

　　槌

　　(音堆)。

　　蹙

　　(子六切)。

　　漉

　　(音鹿)。

　　迸

　　(北盂切)。

　　煽

　　(音扇)。

　　愗

　　(音茂)。

　　诘

　　(音吉)。

　　雹

　　(弼角切)。

　　馁

　　(奴罪切)。

　　𠯗

　　(作答切)。

　　槊

　　(色角切)。

　　溃

　　(胡对切)。

　　剚

　　(侧刺切)。

　　魃

　　(音跋)。

　　疠

　　(音例)。

　　魇

　　(于琰切)。

　　魍

　　(音罔)。

　　魉

　　(音两)。

　　剩

　　(其证切)。

　　狠

　　(乎恳切)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第九

　　色界天

　　阿难世间一切所修心人。不假禅那。无有智慧。但能执身。不行淫欲。若行若坐。想念俱无。爱染不生。无留欲界。是人应念身为梵侣(能戒)。如是一类。名梵众天(超越欲界)。欲习既除。离欲心现。于诸律仪爱乐随顺。是人应时能行梵德(能戒定)。如是一类。名梵辅天(超越梵众)。身心妙圆。威仪不缺。清净禁戒。加以明悟。是人应时能统梵众。为大梵王(能戒定慧)。如是一类。名大梵天(超越梵辅)。阿难。此三胜流。一切苦恼所不能逼。虽非正修真三摩地。清净心中。诸漏不动。名为初禅。阿难。其次梵天。统摄梵人。圆满梵行。澄心不动。寂湛生光。如是一类。名少光天。光光相然。照耀无尽。映十方界。遍成琉璃。如是一类。名无量光天。吸持圆光。成就教体。发化清净。应用无尽。如是一类。名光音天。阿难。此三胜流。一切忧悬所不能逼。虽非正修真三摩地。清净心中。粗漏已伏。名为二禅。

　　［疏］梵众即诸天之类离欲所生相念俱无无淫欲之想也梵辅即臣佐之属。

　　［温陵］初天但能伏欲此则又得定共戒故能于诸律仪爱乐随顺大梵由前净心威仪戒行进至于妙圆清净又加以明悟超达则盛德之至故为梵王。

　　［疏］梵志经大梵依住忍辱温良是也初禅名离生喜乐地故一切苦恼所不能及四少光天此蹑大梵之行以为升进谓前初得定未能生光此则寂湛故名少光五无量光天谓身境俱发故十方界变成琉璃六光音天有教体之用故曰发化教以言音为体名曰光音俱舍云禅天有正思惟等为言说因故如来藏经云九地菩萨具四无碍辨于二千梵中得自在力善说法故二禅名定生喜乐地故忧悬不逼。

　　阿难。如是天人圆光成音(教体)。披音露妙。发成精行。通寂灭乐。如是一类。名少净天。净空现前。引发无际。身心轻安。成寂灭乐。如是一类。名无量净天。世界身心。一切圆净。净德成就。胜托现前。归寂灭乐。如是一类。名遍净天。阿难。此三胜流。具大随顺。身心安隐。得无量乐。虽非正得真三摩地。安隐心中。欢喜毕具。名为三禅。

　　七少净天前天言教此则发成精行故入寂灭乐不事言音为少净故八无量净天前天少净今净境无量身心二行俱得轻安故九遍净天前天依身引净今则身境俱圆胜托现前故俱舍云上流那含唯托胜因往上界故胜因者即纯善业行故有往无还大品云菩萨依第四静虑起空处定故十福生天下天喜乐皆为粗重今既舍之故净福性生。

　　阿难复次。天人不逼身心。苦因已尽乐非常住。久必坏生。苦乐二心。俱时顿舍。粗重相灭。净福性生。如是一类。名福生天舍心圆融胜解清净。福无遮中。得妙随顺。穷未来际。如是一类。名福爱天。阿难。从是天中。有二岐路。若于先心无量净光。福德圆明。修证而住。如是一类。名广果天。若于先心。双厌苦乐。精研舍心。相续不断圆穷舍道。身心俱灭。心虑灰凝。经五百劫是人既以生灭为因。不能发明不生灭性。初半劫灭。后半劫生。如是一类。名无想天。阿难。此四胜流。一切世间诸苦乐境。所不能动。虽非无为真不动地。有所得心。功用纯熟。名为四禅。

　　四禅九天一福爱前天舍有遮限未能圆融今所舍既广心无所托故胜解清净二广果三无想此二悉是三禅取果之处谓广果无想乃福爱同分所居名二岐路俱以净光为因而广果取有故福德圆明无想取空故灰凝心虑初半劫者谓生此天中犹经半劫方得无想俱舍云第四定离内灾故说彼名不动然非常住由不共一地相应彼器体非常故。

　　阿难。此中复有五不还天。于下界中。九品习气。俱时灭尽苦乐双忘。下无卜居。故于舍心众同分中。安立居处。阿难。苦乐两灭。斗心不交。如是一类名无烦天。机括独行。研交无地。如是一类。名无热天。十方世界。妙见圆澄。更无尘象。一切沉垢。如是一类。名善见天。精见现前。陶铸无碍。如是一类。名善现天。究竟群几。穷色性性。入无边际。如是一类。名色究竟天。

　　五不还天般若云阿那含名为不来即此天故苦乐双忘者兼指禅天之结皆尽四禅为舍念清净地名舍心同分俱舍云杂修净虑有五品不同故生五净居一无烦者苦乐相倾日以心斗今既两灭故云不交二无热天上云苦乐仅得不交而已今乃研交无地故机括独行三善见天前无烦热是于心境得清凉义此既圆澄尘象则法眼清明故得善见四善现天陶铸者造作之义由机发自然善善现故五色究竟天群机者即造作性也究竟谓机括允终无复流动即色性穷极与空为邻入无边际。

　　阿难。此不还天。彼诸四禅。四位天王。独有钦闻。不能知见。如今世间。旷野深山。圣道场地。皆阿罗汉所住持故。世间粗人。所不能见。阿难。是十八天。独行无交。未尽形累。自此已还。名为色界。

　　即此净居经论多说是如来成正觉处如入大乘论云如来在净居天成于正觉以福德果报有定处故仁王经云十地菩萨作第四禅大净天王得理尽三昧同佛行处尽三界原教化众生入大乘论又云十地菩萨获如来秘藏得无边禁咒方术自在无碍作摩兮首罗天为世间依止又云此天有二一净居摩兮首罗是菩萨邻于佛地得首楞严三昧受佛灌顶登如来地能于世间显现色身其二谓毗舍摩兮首罗言但有钦闻者释问经云诸天闻名有天为色究竟愿生彼中常得阿那含。

　　复次阿难。从是有顶色边际中。其间复有二种岐路。若于舍心。发明智慧。慧光圆通。便出尘界。成阿罗汉。入菩萨乘。如是一类。名为回心大阿罗汉。若在舍心。舍厌成就。觉身为碍。销碍入空。如是一类。名为空处。诸碍既销。无碍无灭。其中唯留阿赖耶识。全于末那半分微细。如是一类。名为识处。空色既亡。识心都灭。十方寂然。迥无攸往。如是一类。名无所有处。识性不动以灭穷研。于无尽中。发宣尽性。如存不存。若尽非尽。如是一类。名为非想。非非想处。此等穷空。不尽空理。从不还天圣道穷者。如是一类。名不回心钝阿罗汉。若从无想诸外道天。穷空不归。迷漏无闻。便入轮转。阿难。是诸天上。各各天人。则是凡夫业果酬答。答尽入轮。彼之天王。即是菩萨游三摩提。渐次增进。回向圣伦。所修行路。阿难。是四空天。身心灭尽。定性现前。无业果色。从此逮终。名无色界。

　　此皆不了妙觉明心积妄发生。妄有三界中间妄随七趣沉溺。补特伽罗。各从其类。

　　无色界者显宗论云无色界中都无方所由生胜劣以于是处得彼定者即彼处生故俱舍云非杂修定上流人随品品定起啖味心于三无色次第生已复生有顶方入涅槃又云前五净居那含是毗婆舍那行此是奢摩他行乐定乐慧不同故然佛性论说空界唯有定所生色无业生色故初空处觉身为碍销碍入空者俱舍云空天唯命意舍三根以无身故二识处以灭色故无碍留识故无灭全末那者犹有执取分别念虑故毗婆沙云意识于无色界有二分别谓随念自性除计度故三无所有处识性寂然见无攸动便以为灭是以灭研穷也又识性寂然有似于灭故曰若存而实非灭故曰若尽婆沙云外道以此为世间塔以在诸有顶故。

　　［吴兴］此等穷空通指凡圣欣厌未尽名不尽空理以未得灭受想定故。

　　［疏］四空既是凡圣通修故从不还天穷者此属圣流从无想穷者此属外道外道穷空自无想始也入轮者如郁头蓝弗得非想定还坠狸身故诸外道天若穷空不止无想寿尽必入空处。

　　复次阿难。是三界中。复有四种阿修罗类。若于鬼道。以护法力。乘通入空。此阿修罗。从卵而生。鬼趣所摄。若于天中。降德贬坠。其所卜居。邻于日月。此阿修罗。从胎而出。人趣所摄。有修罗王。执持世界。力洞无畏。能与梵王。及天帝释。四天争权。此阿修罗。因变化有。天趣所摄。阿难。别有一分下劣修罗。生大海心。沉水穴口。旦游虚空。暮归水宿。此阿修罗。因湿气有。畜生趣摄。

　　阿难。如是地狱。饿鬼畜生。人及神仙。天洎修罗。精研七趣。皆是昏沉诸有为相。妄想受生。妄想随业。于妙圆明。无作本心。皆是空华元无所有(一本作着)。但一虚妄。更无根绪。阿难。此等众生。不识本心。受此轮回。经无量劫。不得真净。皆由随顺杀盗淫故。反此三种。又则出生。无杀盗淫。有名鬼伦。无名天趣。有无相倾。起轮回性。若得妙发三摩提者则妙常寂。有无二无。无二亦灭。尚无不杀不偷不淫。云何更随杀盗淫事。阿难。不断三业。各各有私。因各各私。众私同分。非无定处。自妄发生。生妄无因。无可寻究。汝勖修行。欲得菩提。要除三惑。不尽三惑。纵得神通。皆是世间有为功用。习气不灭。落于魔道。虽欲除妄。倍加虚伪。如来说为可哀怜者汝妄自造。非菩提咎。作是说者。名为正说。若他说者。即魔王说。

　　［温陵］修罗此云非天福力等天而无天行随业轻重有四生之异水穴即尾闾也如是下结明业惑由杀盗淫三为根本有是三业则名鬼伦无是三业则名天趣因有而坠因无而升有无相倾起轮回性有无二无言相倾业断无二亦灭言分别情亡因各各私众私成同非无定处此答明前经也。

　　七辨魔分(寄五阴修证禅那为体)

　　即时如来。将罢法座。于师子床。揽七宝几。回紫金山。再来凭倚。普告大众。及阿难言。汝等有学缘觉声闻。今日回心。趣大菩提。无上妙觉。吾今已说真修行法汝犹未识修奢摩他。毗婆舍那。微细魔事。魔境现前。汝不能识。洗心非正。落于邪见。或汝阴魔。或复天魔。或着鬼神。或遭魑魅。心中不明认(再见)贼为子。又复于中。得少(眼目)为足。如第四禅。无闻比丘。妄言证圣。天报已毕。衰相现前。谤阿罗汉。身遭后有。堕阿鼻狱。汝应谛听。吾今为汝子细分别。

　　阿难起立。并其会中同有学者欢喜顶礼。伏听慈诲。佛告阿难及诸大众。汝等当知有漏世界。十二类生。本觉妙明。觉圆心体。与十方佛。无二无别。由汝妄想。迷理为咎。痴爱发生。生发遍迷。故有空性。化迷不息。有世界生。则此十方微尘国土。非无漏者。皆是迷顽。妄想安立。当知虚空生汝心内。犹如片云点太清里。况诸世界。在虚空耶。汝等一人。发真归元。此十方空。皆悉销殒。云何空中。所有国土。而不振裂。汝辈修禅。饰三摩地。十方菩萨。及诸无漏大阿罗汉。心精通㳷。当处湛然。一切魔王。及与鬼神。诸凡夫天。见其宫殿。无故崩裂。大地振坼。水陆飞腾。无不惊慑。

　　凡夫昏暗。不觉迁讹彼等。咸得五种神通唯除漏尽恋此尘劳。如何令汝摧裂其处。是故鬼神。及诸天魔魍魉妖精。于三昧时。佥来恼汝。然彼诸魔。虽有大怒。彼尘劳内。汝妙觉中。如风吹光。如刀断水。了不相触。汝如沸汤。彼如坚冰。暖气渐邻不日销殒。

　　徒恃神力。但为其客。成就破乱。由于心中五阴主人。主人若迷。客得其便。当处禅那。觉悟无惑。则彼魔事。无奈汝何。阴销入明。则彼群邪。咸受幽气明能破暗。近自销殒。如何敢留。扰乱禅定。若不明悟。被阴所迷。则汝阿难。必为魔子。成就魔人。如摩登伽。殊为眇劣。彼唯咒汝。破佛律仪。八万行中。秪毁一戒。心清净故。尚未沦溺。此乃隳汝宝觉全身如宰臣家。忽逢籍没。宛转零落。无可哀救。

　　［温陵］前法既终当机无问故将罢法座而又揽宝几回金容无问自说者以止观中微细魔事非一切智莫能辨识能隳宝觉破法王家故须特告乃最后深慈也。

　　［疏］觉圆真体生佛无殊由迷真理随迷转化故有漏世界皆迷顽者之所安立非无漏圣人有此相也故一人发真则见其消殒如片云等言易坏也心精通吻谓宝觉圆融见闻不隔凡夫昏暗故不觉迁讹然彼下言正定胜邪而邪亦胜正是则成就破乱皆由心中五阴主人如魔登伽者举劣比胜令深防也。

　　阿难。当知汝坐道场。销落诸念(缘念)。其念若尽。则诸离念。一切精明。动静不移。忆忘如一当住此处入三摩提。如明目人。处大幽暗。精性妙净。心未发光。此则名为色阴区宇(区局性真)。若目明朗。十方洞开。无复幽黯。名色阴尽。是人则能超越劫浊。观其所由。坚固妄想。以为其本。

　　阿难。当在此中。精研妙明四大不织。少选之间。身能出碍。此名精明流溢前境。斯但功用暂得如是。非为圣证。不作圣心。名善境界。若作圣解。即受群邪。

　　阿难。复以此心精研妙明。其身内彻。是人忽然。于其身内拾出蛲蛔。身相宛然。亦无伤毁。此名精明。流溢形体。斯但精行。暂得如是。非为圣证。不作圣心。名善境界。若作圣解。即受群邪。

　　又以此心。内外精研。其时魂魄。意志精神。除执受身。余皆涉入。互为宾主。忽于空中。闻说法声。或闻十方同敷密义。此名精魄递相离合。成就善种。暂得如是。非为圣证。不作圣心。名善境界。若作圣解。即受群邪。

　　又以此心。澄露皎彻。内光发明。十方遍作阎浮檀色。一切种类。化为如来。于时忽见毗卢遮那。踞天光台。千佛围绕。百亿国土。及与莲华。俱时出现。此名心魂灵悟所染。心光研明。照诸世界。暂得如是。非为圣证。不作圣心。名善境界。若作圣解。即受群邪。

　　又以此心。精研妙明。观察不停。抑按降伏。制止超越。于时忽然。十方虚空。成七宝色。或百宝色。同时遍满。不相留碍。青黄赤白。各各纯境。此名抑按功力逾分。暂得如是。非为圣证。不作圣心名圣境界。若作圣解即受群邪。

　　［色阴十魔］阴以覆蔽为义故名区宇处于幽暗者色阴未破之相也十魔皆依境起一身能出碍者由观照力故使精明心与四大身两不相涉故能出碍此名精明流逸前境指所因也二流逸形体者即精明心内彻于身故蛲蛔可拾三精魄离合者承前流逸通彻之力故精神四大递相涉入也四灵悟所染者由前四大递为宾主染此灵悟故见千亿佛俱时出现五功力逾分者由观察过越使精明遍彻故十方虚空现重重色。

　　又以此心。研究澄彻。精光不乱。忽于夜半。在暗室内。见种种物。不殊自昼。而暗室物。亦不除灭。此名心细密澄其见。所视洞幽。暂得如是。非为圣证。不作圣心。名善境界。若作圣解。即受群邪。

　　又以此心。圆入虚融。四体忽然。同于草木。火烧刀斫。曾无所觉又则火光。不能烧爇。纵割其肉犹如削木。此名尘并。排四大性。一向入纯。暂得如是。非为圣证。不作圣心。名善境界。若作圣解。即受群邪。

　　又以此心。成就清净。净心功极。忽见大地十方山河。皆成佛国。具足七宝。光明遍满。又见恒沙诸佛如来。遍满空界。楼殿华丽。下见地狱。上观天宫。得无障碍。此名欣厌。凝想日深。想久化成。非为圣证。不作圣心。名善境界。若作圣解。即受群邪。

　　又以此心研究深远。忽于中夜。遥见远方。市井街巷。亲戚眷属。或闻其语。此名迫心。逼极飞出故多隔见。非为圣证。不作圣心。名善境界。若作圣解。即受群邪。

　　又以此心研究精极。见善知识。形体变移。少选无端。种种迁改。此名邪心含受魑魅。或遭天魔。入其心腹。无端说法。通达妙义。非为圣证。不作圣心。魔事消歇。若作圣解。即受群邪。

　　阿难。如是十种禅那现境。皆是色阴用心交互。故现斯事。众生迷顽。不自忖量。逢此因缘。迷不自识。谓言登圣。大妄语成。堕无间狱。汝等当于如来灭后。于末法中。宣示斯义(及现身法)。无令天魔。得其方便。保持覆护。成无上道。

　　［疏］六密沉其见由定心澄彻精光不乱故暗能见物不除灭者言皆实境也七由排摈力故四体虚融故刀火无损八由厌想日深净心功极故见十方皆成佛国九由观照力功用深远迫心飞出故多隔见十由色尽受现受属于心故有邪心含受幽魅及种种迁改者皆阴尽之相也。

　　阿难。彼善男子。修三摩提。奢摩他中。色阴尽者。见诸佛心。如明镜中。显现其像。若有所得。而未能用。犹如魇人。手足宛然。见闻不惑。心触客邪。而未能动。此则名为受阴区宇。若魇咎歇。其心离身。反观其面。去住自由。无复留碍。名受阴尽。是人则能超越见浊。观其所由。虚明妄想。以为其本。

　　［温陵］受以领纳前境为义已破色阴内外虚融故见诸佛心如镜现像然妙体虽具而未能得用受阴消歇则能离身反观去住无碍也因违顺之幻境生损益之妄受此虚明妄想之咎也。

　　阿难。彼善男子。当在此中。得大光耀。其心发明。内抑过分忽于其处。发无穷悲。如是乃至观见蚊虻犹如赤子。心生怜愍。不觉流泪。此名功用抑摧过越。悟则无咎。非为圣证。觉了不迷。久自消歇。若作圣解。则有悲魔入其心腑。见人则悲。啼泣无限。失于正受。当从沦坠。

　　阿难。又彼定中。诸善男子。见色阴消。受阴明白。胜相现前。感激过分。忽于其中。生无限勇(狂躁)。其心猛利。志齐诸佛。谓三僧祇(无数劫)。一念能越。此名功用陵率(骤躁)过越。悟则无咎。非为圣证。觉了不迷。久则消歇。若作圣解。则有狂魔。入其心腑。见人则夸。我慢无比。其心乃至上不见佛。下不见人。失于正受。当从沦坠。

　　又彼定中。诸善男子。见色阴消。受阴明白。前无新证。归失故居。智力衰微。入中隳地。迥无所见。心中忽然生大枯渴。于一切时。沉忆不散。将此以为勤精进相。此名修心。无慧自失。悟则无咎非为圣证。若作圣解。则有忆魔。入其心腑。旦夕撮心。悬在一处。失于正受当从沦坠。

　　又彼定中。诸善男子。见色阴消。受阴明白慧力过定。失于猛利。以诸胜性。怀于心中。自心已疑是卢舍那。得少为足。此名用心。忘失恒审。溺于知见。悟则无咎。非为圣证。若作圣解。则有下劣易知足魔。入其心腑。见人自言。我得无上第一义谛。失于正受。当从沦坠。

　　又彼定中。诸善男子。见色阴消。受阴明白。新证未获。故心已亡。历览二际。自生艰险。于心忽然生无尽忧。如坐铁床。如饮毒药。心不欲活。常求于人。令害其命。早取解脱。此名修行。失于方便。悟则无咎。非为圣证。若作圣解。则有一分常忧愁魔。入其心腑。手执刀剑。自割其肉。欣其舍寿。或常忧愁。走入山林。不耐见人。失于正受当从沦坠。

　　受有邪正正受属定邪受属魔故失其正受则当从沦坠大光曜者即正受之心明白之境也一摧抑过分发无穷悲示魔事之由也由前色阴皆依境起此独依心故生悲含受二勇猛精勤生于功用陵率三智力衰微生于无慧自失四疑虑之心生于忘失恒审五忧悬之心生于失其方便。

　　又彼定中。诸善男子。见色阴消。受阴明白。处清净中。心安隐后。忽然自有无限喜生。心中欢悦。不能自止。此名轻安。无慧自禁。悟则无咎。非为圣证。若作圣解。则有一分好喜乐魔。入其心腑。见人则笑。于衢路傍。自歌自舞。自谓已得无碍解脱。失于正受。当从沦坠。

　　又彼定中。诸善男子。见色阴消。受阴明白。自谓已足。忽有无端大我慢起。如是乃至慢与过慢。及慢过慢。或增上慢。或卑劣慢。一时俱发。心中尚轻十方如来。何况下位声闻缘觉。此名见胜。无慧自救。悟则无咎。非为圣证。若作圣解。则有一分大我慢魔。入其心腑。不礼塔庙。摧毁经像。谓檀越言。此是金铜。或是土木。经是树叶。或是叠华。肉身真常。不自恭敬。却崇土木。实为颠倒。其深信者。从其毁碎。埋弃地中。疑误众生。入无间狱。失于正受。当从沦坠。

　　又彼定中。诸善男子。见色阴消。受阴明白。于精明中。圆悟精理。得大随顺。其心忽生。无量轻安。已言成圣。得大自在。此名因慧。获诸轻清。悟则无咎。非为圣证。若作圣解。则有一分好轻清魔。入其心腑自谓满足。更不求进。此等多作无闻比丘。疑误众生。堕阿鼻狱。失于正受。当从沦坠。

　　又彼定中。诸善男子。见色阴消。受阴明白。于明悟中。得虚明性其中忽然归向永灭。拨无因果。一向入空。空心现前。乃至心生长断灭解。悟则无咎。非为圣证。若作圣解。则有空魔。入其心腑。乃谤持戒。名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人。不生疑谤。鬼心久入。或食屎尿。与酒肉等。一种俱空。破佛律仪。误入人罪。失于正受。当从沦坠。

　　又彼定中。诸善男子。见色阴消。受阴明白。味其虚明。深入心骨。其心忽有无限爱生。爱极发狂。便为贪欲。此名定境。安顺入心。无慧自持误入诸欲。悟则无咎。非为圣证。若作圣解。则有欲魔。入其心腑一向说欲为菩提道。化诸白衣。平等行欲。其行淫者。名持法子。神鬼力故。于末世中。摄其凡愚。其数至百。如是乃至一百二百。或五六百。多满千万。魔心生厌。离其身体。威德既无。陷于王难。疑误众生。入无间狱。失于正受。当从沦坠。

　　阿难。如是十种禅那现境。皆是受阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。堕无间狱。汝等亦当将如来语。于我灭后。传示末法。遍令众生开悟斯义。无令天魔得其方便。保持覆护。成无上道。

　　［疏］第六无慧自持生无限喜第七以见胜无慧生大我慢第八以因慧轻清生于轻安第九以空心现前拨无因果第十以爱尽想现故有贪欲之事盖受相有三则诸境中发为悲哀衰微忧悬者即苦违境也发为勇猛大喜我慢贪欲者顺乐境也发为轻安空心疑虑者中容境也。

　　想阴十魔

　　阿难。彼善男子。修三摩地。受阴尽者。虽未漏尽。心离其形。如鸟出笼。已能成就。从是凡身。上历菩萨六十圣位。得意生身。随往无碍。譬如有人。熟寐寱言。是人虽则无别所知。其言已成音韵伦次。令不寐者咸悟其言。此则名为想阴区宇。若动念尽。浮想消除。于觉明心。如去尘垢。一伦生死。首尾圆照。名想阴尽。是人则能超烦恼浊。观其所由融通妄想。以为其本。

　　［疏］总叙受空想现以明入位之深故得上历菩萨六十圣位即从三渐次乃至等妙二觉为六十位故意生身者一名意生法身谓所去迅速犹如意根由离执受超色根故此有三种楞伽谓从三地得正受乐意生身故寱言者即想阴之相谓眼等五根明了不寐想从意生引熏五识故令咸悟其言由是细相妄想故云不自觉知盖十魔以变化为相贪欲为境由想属融通故多变化属烦恼浊故多贪欲成实云一切烦恼皆在第六识中以想行第六故而以眼等为开道故。

　　阿难。彼善男子。受阴虚妙。不遭邪虑。圆定发明。三摩地中。心爱圆明。锐其精思。贪求善巧。尔时天魔候得其便。飞精附人。口说经法。其人不觉是其魔着。自言谓得无上涅槃。来彼求巧善男子处。敷座说法。其形斯须。或作比丘。令彼人见。或为帝释。或为妇女。或比丘尼。或寝暗室。身有光明。是人愚迷。惑为菩萨。信其教化。摇荡其心破佛律仪。潜行贪欲。口中好言灾祥变异。或言如来某处出世。或言劫火。或说刀兵。恐怖于人。令其家资。无故耗散此名怪鬼年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。

　　［疏］一心爱圆明者谓欲圆明诸法以遍知一切由心爱故是以锐其精思贪求善巧其人不觉是其魔着所谓主人若迷也故十魔皆以心爱而起。

　　阿难。又善男子受阴虚妙。不遭邪虑。圆定发明。三摩地中。心爱游荡。飞其精思。贪求经历。尔时天魔候得其便。飞精附人。口说经法。其人亦不觉知魔着。亦言自得无上涅槃。来彼求游善男子处。敷座说法。自形无变。其听法者。忽自见身。坐宝莲华。全体化成紫金光聚。一众听人。各各如是。得未曾有。是人愚迷。惑为菩萨。淫逸其心。破佛律仪。潜行贪欲。口中好言诸佛应世。某处某人。当是某佛。化身来此。某人。即是某菩萨等来化人间。其人见故。心生倾渴。邪见密兴。种智消灭。此名魃鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。

　　［疏］二心爱游荡即经历之事自形无变指魔着之人又此十魔即前贪物为罪怪等十鬼也。

　　又善男子。受阴虚妙。不遭邪虑。圆定发明。三摩地中。心爱绵㳷。澄其精思。贪求契合。尔时天魔候得其便。飞精附人。口说经法。其人实不觉知魔着。亦言自得无上涅槃。来彼求合善男子处。敷座说法。其形。及彼听法之人。外无迁变。令其听者未闻法前。心自开悟。念念移易。或得宿命或有他心。或见地狱。或知人间好恶诸事。或口说偈。或自诵经。各各欢娱。得未曾有。是人愚迷。惑为菩萨。绵爱其心。破佛律仪。潜行贪欲。口中好言佛有大小。某佛先佛。某佛后佛。其中亦有真佛假佛。男佛女佛。菩萨亦然。其人见故。洗涤本心。易入邪悟。此名魅鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知堕无间狱。

　　［疏］三心爱绵㳷即冥合之事潜冥契合皆是妄想未闻法前心即开悟人间好恶亦能有知皆冥契事也。

　　又善男子。受阴虚妙。不遭邪虑。圆定发明。三摩地中。心爱根本。穷览物化。性之终始。精爽其心。贪求辩析。尔时天魔。候得其便。飞精附人。口说经法。其人先不觉知魔着。亦言自得无上涅槃。来彼求元善男子处。敷座说法。身有威神。摧伏求者。令其座下。虽未闻法。自然心伏。是诸人等。将佛涅槃菩提法身。即是现前我肉身上。父父子子。递代相生。即是法身。常住不绝。都指现在。即为佛国。无别净居。及金色相。其人信受。亡失先心。身命归依。得未曾有。是等愚迷。惑为菩萨。推究其心。破佛律仪。潜行贪欲。口中好言。眼耳鼻舌。皆为净土。男女二根。即是菩提涅槃真处。彼无知者。信是秽言。此名蛊毒魇胜恶鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。

　　［疏］四穷览物化即本末之事爽精明也然物有本末事有终始但入禅者非今境界徒为魔扰圆觉云非彼所闻终不可取父父子子递代相生此物化之理也。

　　又善男子。受阴虚妙。不遭邪虑。圆定发明。三摩地中。心爱悬应。周流精研。贪求冥感。尔时天魔。候得其便。飞精附人。口说经法。其人元不觉知魔着。亦言自得无上涅槃。来彼求应善男子处。敷座说法能令听众。暂见其身。如百千岁。心生爱染。不能舍离。身为奴仆四事供养。不觉疲劳各各令。其座下人心。知是先师本善知识。别生法爱。粘如胶漆。得未曾有。是人愚迷。惑为菩萨。亲近其心。破佛律仪。潜行贪欲。口中好言我于前世。于某生中。先度某人。当时是我妻妾兄弟。今来相度。与汝相随。归某世界。供养某佛。或言别有大光明天。佛于中住。一切如来所休居地彼无知者。信是虚诳。遗失本心。此名厉鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。入无间狱。

　　［疏］五心爱悬应即远知之事现身千岁知是先师本善知识此悬应远知也。

　　又善男子。受阴虚妙。不遭邪虑。圆定发明。三摩地中。心爱深入。克己辛勤。乐处阴寂。贪求静谧。尔时天魔。候得其便。飞精附人。口说经法。其人本不觉知魔着。亦言自得无上涅槃。来彼求阴善男子处。敷座说法。令其听人。各知本业。或于其处。语一人言。汝今未死。已作畜生。敕使一人于后蹋尾。顿令。其人。起不能得。于是一众。倾心钦伏。有人起心。已知其肇。佛律仪外。重加精苦。诽谤比丘。骂詈徒众。讦露人事。不避讥嫌。口中好言未然祸福。及至其时。毫发无失。此大力鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。堕无间狱。

　　［疏］六心爱深入即深知之事乐处阴寂贪求静密所以克深入之功也各知本业未死作畜深入之验。

　　又善男子。受阴虚妙。不遭邪虑。圆定发明。三摩地中。心爱知见。勤苦研寻。贪求宿命。尔时天魔。候得其便。飞精附人。口说经法。其人殊不觉知魔着。亦言自得无上涅槃。来彼求知善男子处。敷座说法。是人无端。于说法处。得大宝珠。其魔或时化为畜生。口䘖其珠。及杂珍宝简策符牍。诸奇异物。先授彼人。后着其体。或诱听人。藏于地下。有明月珠。照耀其处。是诸听者。得未曾有。多食药草。不餐嘉馔。或时日餐。一麻一麦。其形肥充。魔力持故。诽谤比丘。骂詈徒众不避讥嫌。口中好言。他方宝藏(皆潜区异事)。十方圣贤潜匿之处。随其后者。往往见有奇异之人。此名山林土地城隍川岳鬼神。年老成魔。或有宣淫。破佛戒律。与承事者。潜行五欲。或有精进。纯食草木。无定行事。恼乱是人。厌足心生。去彼人体弟子与师。俱陷王难。汝当先觉。不入轮回。迷惑不知。堕无间狱。

　　［疏］七心爱知见即明见之事得知珠宝及知圣人此明见无疑也宣淫宣谈也左传陈灵公宣淫于朝君臣为谑。

　　又善男子。受阴虚妙不遭邪虑。圆定发明。三摩地中。心爱神通。种种变化。研究化元。贪取神力。尔时天魔。候得其便。飞精附人。口说经法。其人诚不觉知魔着。亦言自得无上涅槃。来彼求通善男子处。敷座说法。是人或复手执火光。手撮其光。分于所听四众头上。是诸听人。顶上火光。各长数尺。亦无热性。曾不焚烧。或水上行。如履平地。或于空中。安坐不动。或入瓶内。或处囊中。越牖透垣。曾无障碍。惟于刀兵。不得自在。自言是佛。身著白衣。受比丘礼。诽谤禅律。骂詈徒众。讦露人事。不避讥嫌。口中常说神通自在。或复令人旁见佛土。鬼力惑人。非有真实。赞叹行淫。不毁粗行。将诸猥媟。以为传法。此名天地大力山精。海精。风精。河精。土精。一切草木积劫精魅。或复龙魅。或寿终仙。再活为魅。或仙期终。计年应死。其形不化。他怪所附。年老成魔。恼乱是人。厌足心生去彼人体。弟子与师。多陷王难。汝当先觉。不入轮回。迷惑不知。堕无间狱。

　　［疏］八心爱神通即变化之事研究化元求变化所由也分火行空逾墙透墉以明神通变化也。

　　又善男子。受阴虚妙。不遭邪虑。圆定发明三摩地中。心爱入灭。研究化性。贪求深空。尔时天魔。候得其便。飞精附人。口说经法。其人终不觉知魔着。亦言自得无上涅槃。来彼求空善男子处。敷座说法。于大众内。其形忽空。众无所见。还从虚空。突然而出。存没自在。或现其身。洞如琉璃。或垂手足。作旃檀气。或大小便。如厚石密。诽毁戒律。轻贱出家。口中常说无因无果。一死永灭。无复后身。及诸凡圣。虽得空寂。潜行贪欲。受其欲者。亦得空心。拨无因果。此名日月薄蚀精气。金玉芝草。麟凤龟鹤。经千万年。不死为灵。出生国土。年老成魔。恼乱是人。厌足心生。去彼人体。弟子与师。多陷王难。汝当先觉。不入轮回。迷惑不知。堕无间狱。

　　［疏］九心爱入灭即存没之事研究化性贪求深空所以致存之理也其形忽空还从空出存殁自在。

　　又善男子。受阴虚妙。不遭邪虑。圆定发明。三摩地中。心爱长寿。辛苦研几。贪求永岁。弃分段生。顿希变易。细相常住。尔时天魔。候得其便。飞精附人。口说经法。其人竟不觉知魔着。亦言自得无上涅槃。来彼求生善男子处。敷座说法。好言他方往还无滞。或经万里。瞬息再来。皆于彼方。取得其物。或于一处。在一宅中。数步之间。令其从东诣至西壁。是人急行累年不到。因此心信。疑佛现前。口中常说十方众生。皆是吾子。我生诸佛。我出世界。我是元佛。出世自然。不因修得。此名住世自在天魔。使其眷属。如遮文茶。及四天王。毗舍童子。未发心者。利其虚明。食彼精气。或不因师。其修行人。亲自观见。称执金刚。与汝长命。现美女身。盛行贪欲。未逾年岁。肝脑枯竭。口兼独言。听若妖魅。前人未详。多陷王难。未及遇刑。先已干死。恼乱彼人。以至殂殒。汝当先觉。不入轮回。迷惑不知。堕无间狱。

　　［疏］十心爱长寿以想空入行行为恒审细相变易故有希求永岁之爱乘分段之粗求常住之细此破阴已深故显理益微他方往还万里瞬息数步之间累年不到皆变易之验也陀罗尼经有遮文茶天毗舍童子即毗舍遮鬼隶四天王已发心则护人未发心则害人以彼定力虚明为则故食其精气或不因师者不因魔附之师而亲见魔现也口兼独言者间出异言也。

　　阿难当知是十种魔于末世时。在我法中。出家修道。或附人体或自现形。皆言已成正遍知觉。赞叹淫欲。破佛律仪。先恶魔师。与魔弟子。淫淫相传。如是邪精。魅其心腑。近则九生。多逾百世。令真修行。总为魔眷。命终之后。必为魔民。失正遍知。堕无间狱。汝今未须先取寂灭。纵得无学。留愿入彼末法之中。起大慈悲。救度正心深信众生。令不着魔。得正知见。我今度汝已出生死。汝尊佛语名报佛恩。阿难。如是十种禅那现境。皆是想阴用心交互。故现斯事。众生顽迷不自忖量逢此因缘。迷不自识。谓言登圣。大妄语成。堕无间狱。汝等必须将如来语。于我灭后。传示末法。遍令众生。开悟斯义。无令天魔得其方便。保持覆护。成无上道。

　　［疏］阿难下总结前经戒勖修证言魔于我法出家者涅槃云末世魔现比丘等像混坏正法非毁戒律是也。

　　镇澄赞曰　修罗天道。苦乐条然。精妍皆是受生渊。妄镜中天。法座垂全。详辨阴魔怨。

　　传如截流曰　蹑前十仙广明天道。斯从胜想得升。方乎三恶。及以人伦。苦乐虽有不同。无非生死轮转。结云。此等众生不识本心。受此轮回。又云。精研七趣。无非昏沉诸有为相。使悟此有为。始获无漏耳。上之七趣。盖通明三世因果。今详约当世进修。明诸魔境。大要务在了达身心本空。魔佛一体。行人于禅定中所发境界。不取则魔亦是佛。取着则佛亦是魔。如色阴中云。斯但功用暂得如是。非为圣证。不作圣心名善境界。若作圣解。即受群邪。此阴境之要旨也。助道大分由初卷云。众生无始种种颠倒。业种自然。如恶叉聚。诸修行人。不能得成无上菩提。乃至别成声闻缘觉。及成外道诸天魔王。及魔眷属。故今杜此多岐。正道可阶也。

　　音释

　　迥

　　(户顶切)。

　　贬

　　(必敛切)。

　　勖

　　(虚玉切)。

　　凭

　　(音平)。

　　魑

　　(丑知切)。

　　魅

　　(音媚)。

　　吻

　　(音愍)。

　　坼

　　(耻格切)。

　　慑

　　(之涉切)。

　　眇

　　(弥沼切)。

　　隳

　　(呼为切)。

　　黯

　　(乙减切)。

　　蛲

　　(音挠)。

　　魇

　　(于琰切)。

　　虻

　　(眉庚切)。

　　寱

　　(音艺)。

　　锐

　　(俞芮切)。

　　耗

　　(䐇娱)。

　　析

　　(音昔)。

　　粘

　　(尼占切)。

　　胶

　　(音交)。

　　谧

　　(音密)。

　　蹋

　　(徒言切)。

　　肇

　　(音兆)。

　　誂

　　(甫尾切)。

　　詈

　　(音吏)。

　　讦

　　(音结)。

　　牍

　　(音读)。

　　馔

　　(音撰)。

　　猥

　　(乌贿切)。

　　媟

　　(私列切)。

　　薄蚀

　　(音博食)。

　　瞬

　　(音舜)。
卍新纂续藏经第 14 册 No. 0288 楞严经证疏广解


　　大佛顶如来密因修证了义诸菩萨万行首楞严经卷第十

　　　　辨魔分之二

　　阿难。彼善男子。修三摩提。想阴尽者。是人平常梦想销灭。寤寐恒一。觉明虚静。犹如晴空。无复粗重。前尘影事。观诸世间大地山河。如镜鉴明。来无所黏。过无踪迹。虚受照应。了罔陈习。唯一精真。生灭根元。从此披露。见诸十方十二众生。毕殚其类。虽未通其各命由绪。见同生基。犹如野马。熠熠清扰。为浮根尘究竟枢穴。此则名为行阴区宇。若此清扰熠熠元性。性入元澄。一澄元习。如波澜(大波)灭。化为澄水。名行阴尽。是人则能超众生浊。观其所由。幽隐妄想。以为其本。

　　［疏］夜之梦寐即昼之想像想阴尽则觉寐为一尘影既灭故山河如镜无所分别即虚应而已陈习谓宿习想缘生灭根元行阴体也十方众生同此生基熠熠恍惚状也想灭则此心为澄空行现故游尘清扰于其间识为立命由绪其性元澄行破还元则流习顿灭故为澄水因心所计亦有十魔然行想二魔即见思为体行中诸见有六十二即六十二见释曰六十二见古德未详其义遂令百世同迷而经论虽有其名未出其体惟长阿含所说与此经合但义类多含而诠别不一经中之义皆依世界劫量起计故自四遍常至四矫论总十六见为本劫本见从十六我见至五涅槃总四十四见为末劫末见故长阿含以二无因论居本末之间共六十二此经论次第所以各依本起也。

　　阿难。当知是得正知奢摩他中。诸善男子。凝明正心。十类天魔不得其便。方得精研穷生类本。于本类中生元露者。观彼幽清圆扰动元。于圆元中起计度者。是人坠入二无因论一者是人见本无因。何以故。是人既得生机全破。乘于眼根八百功德见八万劫所有众生。业流湾环死此生彼秪见众生轮回其处。八万劫外。冥无所观。便作是解。此等世间。十方众生。八万劫来。无因自有。由此计度亡正遍知。堕落外道。惑菩提性。二者是人见末无因。何以故。是人于生。既见其根知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形。亦复如是。而我本来不见菩提。云何更有成菩提事。当知今日。一切物象。皆本无因。由此计度亡正遍知。堕落外道。惑菩提性。是则名为第一外道立无因论。

　　［一圆元计度］为二无因论谓周遍计度本元之因而以乘眼根功德见过去八万劫者此以方涉世之数而依本劫本见起计故八万劫外冥无所观遂计本来无因业流湾环者即人还生人鸟还生鸟也二者见末无因与上义同但观未来自体依末劫末见起计释曰阿含以二无因论居四矫论之后在十六我见之前又约自观宿命起计谓第一无因者有从无想中来自忆前事本无所有第二无因者以世智观察作如是计释曰诸见皆有定心世智二相以依根本后得二境故。

　　阿难。是三摩中。诸善男子。凝明正心。魔不得便。穷生类本。观彼幽清常扰动元于圆常中。起计度者。是人坠入四遍常论。一者是人穷心境性。二处无因。修习能知二万劫中。十方众生所有生灭。咸皆循环。不曾散失。计以为常。二者是人。穷四大元。四性常住。修习能知四万劫中。十方众生。所有生灭咸皆体恒。不曾散失。计以为常。三者是人。穷尽六根末那执受。心意识中。本元由处。性常恒故。修习能知。八万劫中。一切众生。循环不失。本来常住。穷不失性。计以为常。四者是人。既尽想元。生理更无。流止运转。生灭想心。今已永灭。理中自然成不生灭。因心所度。计以为常。由此计常亡正遍知。堕落外道。惑菩提性。是则名为第二外道立圆常论。

　　［二圆常计度］为四遍常论此遍常论为四者一观心境二观四大三观八识四观阴理总计为常名四遍常又阿含四遍常论约观劫量起计一能忆二十成败劫二能忆四十成败劫三能忆八十成败劫四以自智观察世间并计彼我皆常名四遍常。

　　又三摩中。诸善男子。坚凝正心。魔不得便。穷生类本。观彼幽清常扰动元。于自他中。起计度者。是人坠入四颠倒见。一分无常。一分常论。一者是人观妙明心。遍十方界。湛然以为究竟神我。从是则计我遍十方。凝明不动。一切众生。于我心中。自生自死。则我心性。名之为常。彼生灭者。真无常性。二者是人。不观其心。遍观十方。恒沙国土。见劫坏处。名为究竟无常种性。劫不坏处。名究竟常。三者是人。别观我心。精细微密。犹如微尘。流转十方。性无移改。能令此身。即生即灭。其不坏性。名我性常。一切死生。从我流出。名无常性。四者是人。知想阴尽。见行阴流。行阴常流。计为常性。色受想等。今已灭尽。名为无常。由此计度。一分无常。一分常故。堕落外道。惑菩提性。是则名为第三外道一分常论。

　　［三自他计度］为颠倒论有四一者所观以湛寂之理为常生灭之性无常二者别观恒沙国土谓三禅以下为三灾所坏名无常性四禅以上三灾不及名究竟常三者观心精细流转即细相生灭四者以阴行流性为常色受想为无常又阿含颠倒论约观天人起计一以梵天为常众生无常二以戏乐命终者为无常余者为常三以失意变灭者为无常四以自智观世间计常无常名四颠倒论。

　　又三摩中。诸善男子。坚凝正心。魔不得便。穷生类本。观彼幽清常扰动元。于分位中生计度者。是人坠入四有边论。一者是人心计生元。流用不息。计过未者。名为有边。计相续心。名为无边。二者是人观八万劫。则见众生。八万劫前。寂无闻见。无闻见处。名为无边。有众生处。名为有边。三者是人计我遍知。得无边性。彼一切人。现我知中。我曾不知彼之知性。名彼不得无边之心。但有边性。四者是人穷行阴空。以其所见。心路筹度。一切众生。一身之中。计其咸皆半生半灭。明其世界。一切所有。一半有边。一半无边。由此计度。有边无边。堕落外道。惑菩提性。是则名为第四外道立有边论。

　　［四分位计度］为有边论有四者一以观过未有分位为有边相续无分位名无边二观无闻见处其境叵测名无边有闻见处其境可了名有边三者观我遍知之性其知无涯名无边彼所观者其境有极为无边四者于密移中观造化性故计一身半生半灭即以生为有边灭为无边又阿含四有边者约观世界起计其初二三以四方上下为有边无边第四以自智观世间计有边无边。

　　又三摩中。诸善男子。坚凝正心。魔不得便。穷生类本。观彼幽清常扰动元。于知见中。生计度者。是人坠入四种颠倒。不死矫乱。遍计虚论。

　　一者是人。观变化元。见迁流处。名之为变。见相续处。名之为恒。见所见处名之为生。不见见处。名之为灭。相续之因。性不断处。名之为增。正相续中。中所离处。名之为减。各各生处名之为有。互互亡处。名之为无。以理都观。用心别见。有求法人。来问其义。答言。我今亦生亦灭。亦有亦无。亦增亦减。于一切时。皆乱其语。令彼前人。遗失章句。二者是人。谛观其心。互互无处。因无得证。有人来问。唯答一字。但言其无。除无之余。无所言说。三者是人。谛观其心。各各有处。因有得证。有人来问。唯答一字。但言其是。除是之余。无所言说。四者是人。有无俱见。其境枝故。其心亦乱。有人来问。答言亦有。即是亦无。亦无之中。不是亦有。一切矫乱。无容穷诘。

　　由此计度。矫乱虚无。堕落外道。惑菩提性。是则名为第五外道四颠倒性。不死矫乱遍计虚论。

　　［五知见计度］为四种矫论此由分别境相立知见名字第一约解总观八境故知见多端报答不定二三约证偏观一境故唯见一义第四于有无双观报答矫乱此四知见第一圆知二三遍诐第四折中又阿含四种矫论约观因果起计异问异答一者善恶之报异问异答二者他世有无异问异答三何者善恶异问异答四以愚冥闇钝异问异答已上十六见每论前三皆以定意三昧现证后一以捷疾相智观察即从真立俗之义。

　　又三摩中。诸善男子。坚凝正心。魔不得便。穷生类本。观彼幽清常扰动元于无尽流。生计度者。是人坠入死后有相。发心颠倒。或自固身。云色是我。或见我圆。含遍国土。云我有色。或彼前缘。随我回复。云色属我。或复我依。行中相续。云我在色。皆计度言。死后有相如是循环。有十六相。从此或计毕竟烦恼。毕竟菩提。两性并驱。各不相触。由此计度。死后有故。堕落外道。惑菩提性。是则名为第六外道立五阴中。死后有相心颠倒论。

　　［六无尽计度］有十六相者经标四计兼出其因一者谓由计色是我故自固其身二者由见我性遍含故计我有色三者由见前缘随我故计色属我四者由见诸行相续故计我在色并受想行三亦如是计为十六见宝积经论云我者谓主宰性我所者谓五阴性又阿含十六我见约观来世生处有想起计即末劫末见一者谓我终后生有色有想二者生无色有想三者生亦有色亦无色有想四者生非有色非无色有想五者生有边有想六者生无边有想七者生亦有边亦无边有想八者生非有边非无边有想九者生有乐有想十者生有苦有想十一者生亦有乐亦有苦有想十二者生非有乐非有苦有想十三者生唯有一想十四者生有若干想十五者生有少想十六者生有无量想。

　　又三摩中诸善男子坚凝正心。魔不得便。穷生类本。观彼幽清常扰动元。于先除灭色受想中。生计度者。是人坠入死后无相。发心颠倒。见其色灭。形无所因。观其想灭。心无所系。知其受灭。无复连缀。阴性销散。纵有生理。而无受想。与草木同。此质现前。犹不可得。死后云何更有诸相。因之勘校。死后相无。如是循环。有八无相。从此或计涅槃因果一切皆空。徒有名字究竟断灭。由此计度。死后无故。堕落外道。惑菩提性。是则名为第七外道立五阴中。死后无相心颠倒论。

　　［七前灭计度］有八相者。

　　［温陵曰］阴性消散谓色受想灭也生理即行阴此以四阴现在因亡未来果灭因果合论故成八相。

　　［疏］阿含云或有沙门婆罗门于末劫末见生无想论谓我终后生有色无想有生无色无想有生亦有色亦无色无想有生非有色非无色无想有生有边无想有生无边无想有生亦有边亦无边无想有生非有边非无边无想是为八见。

　　又三摩中诸善男子。坚凝正心。魔不得便穷生类本观彼幽清常扰动元。于行存中。兼受想灭。双计有无。自体相破。是人坠入死后俱非。起颠倒论。色受想中。见有非有行迁流内观无不无。如是循环穷尽阴界。八俱非相随得一缘。皆言死后。有相无相。又计诸行性迁讹故。心发通悟有无俱非虚实失措。由此计度。死后俱非。后际昏瞢。无可道故。堕落外道。惑菩提性。是则名为第八外道。立五阴中。死后俱非心颠倒论。

　　［八存灭计度］有八相者谓前三已灭故色受想中见有非有后一犹存故行迁流内观无不无前后双观有无俱非故成八相即非有色受想行非无色受想行也阿含八俱非论者谓有沙门婆罗门于末劫末见生非想非非想论谓我此终后生有色非有想非无想有生无色非有想非无想有生亦有色亦无色非有想非无想有生非有色非无色非有想非无想有生有边非有想非无想有生无边非有想非无想有生亦有边亦无边非有想非无想有生非有边非无边非有想非无想是为八见。

　　又三摩中。诸善男子。坚凝正心。魔不得便。穷生类本。观彼幽清常扰动元。于后后无。生计度者。是人坠入七断灭论。或计身灭或欲尽灭或苦尽灭。或极乐灭。或极舍灭。如是循环。穷尽七际现前销灭灭已无复。由此计度。死后断灭。堕落外道。惑菩提性。是则名为第九外道。立五阴中。死后断灭心颠倒论。

　　［九后无计度］为七断灭论者阿含云或有沙门婆罗门于末劫末见起断灭论总有七见或计我身从因缘生必归磨灭或计我于欲天断灭或计我于色天断灭或计我于无色界空处断灭或计我于识处断灭或计我于不用断灭即无所有处或计我于有想无想处断灭是为七见。

　　又三摩中。诸善男子。坚凝正心。魔不得便。穷生类本。观彼幽清常扰动元。于后后有。生计度者。是人坠入五涅槃论。或以欲界为正转依。观见圆明。生爱慕故或以初禅。性无忧故。或以二禅。心无苦故。或以三禅。极悦随故。或以四禅。苦乐二亡。不受轮回。生灭性故。迷有漏天。作无为解。五处安隐为胜净依。如是循环五处究竟。由此计度五现涅槃。堕落外道。惑菩提性。是则名为第十外道。立五阴中。五现涅槃。心颠倒论。阿难。如是十种禅那狂解。皆是行阴用心交互。故现斯悟。众生顽迷。不自忖量。逢此现前。以迷为解。自言登圣。大妄语成。堕无间狱。汝等必须将如来语。于我灭后。传示末法。遍令众生觉了斯义。无令心魔。自起深孽。保持覆护。销息邪见教其身心开觉真义。于无上道。不遭枝岐。勿令心祈得少为足。作大觉王。清净标指。

　　［十后有计度］为五涅槃论者以行尽还元故取五种果唯欲界具根尘识故观见圆明而生爱乐阿含云于现在法生泥洹论尽入五见中谓有说我于现在五欲自恣是现在泥洹或以初禅为现在泥洹或以二禅为现在泥洹或以三禅为现在泥洹或以四禅为现在泥洹是为五见又云若沙门婆罗门于末劫末见皆入此四十四见中或有于本劫本见尽八十六见中或有于本劫本见末劫末见尽入六十二见中唯有如来知此见处如是执如是持其所知亦复过是虽知不着是为如来微妙大法光明释曰此六十二见世尊亦如是知如是见但不执着耳盖外道以知见立知故成见网如来以知见无见故成菩提所以结云堕落外道惑菩提性又总论诸见所起者大毗婆沙云梵网经说六十二见以身见为本依等起说故师子吼经说种种异见皆依有无约推求说故释曰法华云若有若无等依止此诸见具足六十二即推求义也又若统论诸见所起不出五利使此即唯识之说故涅槃经云身边邪见戒取见取是五见主六十二见。

　　识阴十魔

　　阿难。彼善男子。修三摩提。行阴尽者。诸世间性。幽清扰动。同分生机。倏然隳裂。沉细纲纽。补特伽罗。酬业深脉。感应悬绝。于涅槃天。将大明悟。如鸡后鸣。瞻顾东方。已有精色。六根虚静。无复驰逸。内外湛明。入无所入。深达十方十二种类。受命元由。观由执元。诸类不召。于十方界。已获其同。精色不沉。发现幽秘。此则名为识阴区宇。若于群召已获同中销磨六门。合开成就。见闻通邻。互用清净十方世界。及与身心。如吠琉璃。内外明彻。名识阴尽。是人则能超越命浊。观其所由。罔象虚无。颠倒妄想。以为其本。

　　［温陵］通叙行灭识现也行为世间迁流之体性扰动生机之纲纽众生酬业之深脉故行阴尽者生机纲纽倏然隳裂酬业深脉感应悬绝而涅槃性天将大明悟矣。

　　［疏］识为受命之元行穷识现故深达命元六根虚尽无复驰逸即生机不扰也行阴迁流不出根境之法由感应悬绝故内外湛明诸类不召故入无所入十方世界已获其同即越异生之性也由消磨六门故合开成就由见闻通邻故六尘不隔而诸根互用矣然识为还元之地故诸乘于此妄立因依而取果证总成十魔。

　　阿难。当知是善男子。穷诸行空。于识还元。已灭生灭。而于寂灭。情妙未圆能令己身根隔合开。亦与十方诸类通觉。觉知通㳷。能入圆元。若于所归。立真常因。生胜解者。是人则堕因所因执娑毗迦罗所归冥谛。成其伴侣。迷佛菩提。亡失知见。是名第一立所得心。成所归果。违远圆通。背涅槃城。生外道种。

　　［一因所因执］

　　［温陵］识由行流故行空则还元然即以此为真所归地而立为真因故堕因所因执。

　　［疏］密严经云阿赖耶识是诸圣人现法乐住三昧之境人天等趣诸佛国土悉以为因常与诸乘而作种性即此义也。

　　阿难。又善男子。穷诸行空。已灭生灭。而于寂灭。精妙未圆。若于所归。览为自体。尽虚空界十二类内。所有众生。皆我身中一类流出。生胜解者。是人则堕能非能执。摩醯首罗现无边身。成其伴侣。迷佛菩提。亡失知见。是名第二立能为心。成能事果。违远圆通。背涅槃城。生大慢天。我遍圆种。

　　［二能非能执］执识元为自体而谓一切众生自此流出遂执我能生彼而实不能也。

　　又善男子。穷诸行空。已灭生灭。而于寂灭。精妙未圆。若于所归。有所归依。自疑身心。从彼流出。十方虚空。咸其生起。即于都起所宣流地。作真常身。无生灭解。在生灭中。早记常住。既惑不生。亦迷生灭。安住沉迷。生胜解者。是人则堕常非常执。计自在天。成其伴侣。迷佛菩提。亡失知见。是名第三立因依心。成妄计果违远圆通背涅槃城生倒圆种。

　　［三常非常执］以识元为所归依故疑彼能生我及一切法遂计生起流出之地为真常之体此在生灭中妄计常住既惑真不生性又迷现生灭法也故密严云外所执胜性微尘自在时等悉是清净阿赖耶识。

　　又善男子。穷诸行空。已灭生灭。而于寂灭。精妙未圆。若于所知。知遍圆故。因知立解。十方草木。皆称有情与人无异。草木为人。人死还成十方草树。无择遍知。生胜解者。是人则堕知无知执。婆吒。霰尼。执一切觉。成其伴侣。迷佛菩提。亡失知见。是名第四计圆知心。成虚谬果。违远圆通。背涅槃城。生倒知种。

　　［四知无知执］所知即识元也谓识有知而一切法由知变起因计知体圆遍诸法遂谓无情有知无所拣择。

　　又善男子。穷诸行空。已灭生灭。而于寂灭。精明未圆。若于圆融。根互用中。已得随顺便于圆化一切发生。求火光明。乐水清净爱风周流观尘成就各各崇事。以此群尘发作本因。立常住解。是人则堕生无生执。诸迦叶波并婆罗门。勤心役身。事火崇水。求出生死。成其伴侣。迷佛菩提。亡失知见。是名第五计着崇事。迷心从物。立妄求因。求妄冀果。违远圆通。背涅槃城。生颠化种。

　　［五生无生执］

　　［疏］由于根互用中得圆融性于是计一切法皆能生化故崇火事水爱风观尘为圆化之因异生胜果。

　　又善男子。穷诸行空。已灭生灭。而于寂灭。精妙未圆。若于圆明。计明中虚。非灭群化。以永灭依。为所归依。生胜解者。是人则堕归无归执。无想天中。诸舜若多成其伴侣。迷佛菩提。亡失知见是名第六圆虚无心成空亡果。违远圆通背涅槃城生断灭种。

　　［六归无归执］

　　［温陵］观理不谛误堕虚妄故于圆明性中计皆虚无于是绝灭群化归于永灭因以空为归。

　　又善男子。穷诸行空。已灭生灭。而于寂灭。精明未圆。若于圆常。固身常住。同于精圆。长不倾逝。生胜解者。是人则堕贪非贪执。诸阿斯陀。求长命者。成其伴侣。迷佛菩提。亡失知见。是名第七执着命元。立固妄因。趣长劳果。违远圆通背涅槃城生妄延种。

　　［七贪非贪执］识精元明湛不摇处名之为常今见其常乃执色身同于精元身本无常实不可贪空长劳耳。

　　又善男子。穷诸行空。已灭生灭。而于寂灭。精妙未圆观命互通。却留尘劳。恐其销尽。便于此际。坐莲华宫。广化七珍。多增宝媛。恣纵其心生胜解者。是人则堕真无真执。吒枳迦罗。成其伴侣。迷佛菩提。亡失知见。是名第八发邪思因。立炽尘果。违远圆通。背涅槃城。生天魔种。

　　［八真非真执］以识阴为命元互通三际识阴若尽我命亦尽故化诸欲境以留尘劳不令消尽自以为真。

　　又善男子。穷诸行空。已灭生灭。而于寂灭。精妙未圆。于命明中。分别精粗。疏决真伪。因果相酬。唯求感应。背清净道。所谓见苦断集。证灭修道居灭已休。更不前进。生胜解者。是人则堕定性声闻。诸无闻僧。增上慢者。成其伴侣。迷佛菩提。亡失知见。是名第九圆精应心。成趣寂果。违远圆通背涅槃城。生缠空种。

　　［九定性声闻］

　　［疏］依识明理曰命明谓生灭由识精粗由业依四谛法分别决择以苦集为粗伪灭道为精真专修道因求感灭果居灭即休即不前进名定性声闻日明经云畏苦厌身志存泥洹堕阿罗汉。

　　又善男子。穷诸行空。已灭生灭。而于寂灭。精妙未圆。若于圆融清净觉明。发研深妙。即立涅槃。而不前进生胜解者。是人则堕定性辟支。诸缘独伦。不回心者。成其伴侣。迷佛菩提。亡失知见。是名第十圆觉㳷心成湛明果。违远圆通。背涅槃城。生觉圆明。不化圆种。

　　［十定性辟支］妙圆真体惑习俱尽名清净觉明于寂妙中极其本真发研深妙以此为果名定性辟支故日明经云着佛身相不达善权中道而止堕缘觉道然此识阴总统八识而八识者是诸乘根本故于此中通叙声闻辟支诸修证法故密严云佛及诸菩萨悉是赖即名佛及辟支声闻见理无怯人所观皆此识。

　　阿难。如是十种禅那。中途成狂。因依迷惑。于未足中。生满足证。皆是识阴用心交互。故生斯位。众生顽迷。不自忖量。逢此现前。各以所爱。先习迷心。而自休息。将为毕竟所归宁地。自言满足。无上菩提。大妄语成。外道邪魔。所感业终。堕无间狱。声闻缘觉。不成增进。汝等存心。秉如来道。将此法门。于我灭后。传示末世。普令众生觉了斯义。无令见魔。自作沈孽。保绥哀救销息邪缘。令其身心入佛知见。从始成就。不遭岐路。如是法门。先过去世。恒沙劫中。微尘如来。乘此心开。得无上道。识阴若尽。则汝现前诸根互用。从互用中。能入菩萨金刚干慧。圆明精心。于中发化。如净琉璃。内含宝月。如是乃超十信。十住。十行。十回向。四加行心。菩萨所行。金刚十地。等觉圆明。入(直入无渐次)于如来妙庄严海。圆满菩提。归无所得。此是过去先佛世尊。奢摩他中。毗婆舍那。觉明分析。微细魔事。魔境现前。汝能谙识。心垢洗除。不落邪见阴魔销灭。天魔摧碎。大力鬼神。褫魄逃逝。魑魅魍魉。无复出生。直至菩提。无诸少乏。下劣增进。于大涅槃。心不迷闷。若诸末世。愚钝众生。未识禅那。不知说法。乐修三昧。汝恐同邪。一心劝令持我佛顶陀罗尼咒。若未能诵。写于禅堂。或带身上。一切诸魔所不能动。汝当恭钦十方如来。究竟修进。最后垂范。

　　阿难下总结前经金刚干慧等者结修证也此禅那所修不历诸位故超信等直入妙庄严海成就普贤行也。

　　八结经分

　　阿难即从座起。闻佛示诲。顶礼钦奉。忆持无失。于大众中。重复白佛。如佛所言五阴相中。五种虚妄。为本想心。我等平常。未蒙如来微细开示。又此五阴。为并销除。为次第尽。如是五重。诣何为界。惟愿如来发宣大慈。为此大众清明心目。以为末世。一切众生。作将来眼。

　　佛告阿难。精真妙明。本觉圆净。非留死生及诸尘垢。乃至虚空皆因妄想之所生起斯元本觉妙明真精。妄以发生诸器世间。如演若多迷头认影。妄元无因于妄想中。立因缘性。迷因缘者。称为自然。彼虚空性犹实幻生。因缘自然皆是众生妄心计度阿难。知妄所起。说妄因缘。若妄元无。说妄因缘元无所有。何况不知推自然者。是故如来与汝发明五阴本因。同是妄想。

　　［疏］真精妙明下复明遣妄即禅那之余以双摈因缘自然令情空理寂结一经之大致盖终而不泯则归涂扶疏所以指五妄根本泯其归寄阿难下言五阴虚妄为本想心此问生起因缘又此五阴为并消除为次第尽此问还灭因缘佛告下破因缘自然之情释曰按经论释因缘义略有多种显宗论云因谓能生缘能长养由因摄助因方能生生已相续缘力长养或因惟一缘乃众多又因不共共者是缘如眼如色又作自事名因作他事名缘又因能引起缘以任持又近名因远名缘因者能生缘者能辨又正有义名因能助显发义名缘因亲缘疏故因缘中观疏数广又自然者或名自性或名自相或名自体或名自法或名自觉等。

　　汝体先因父母想生。汝心非想。则不能来想中传命。如我先言。心想醋味。口中涎生。心想登高。足心酸起。悬崖不有。醋物未来。汝体必非虚妄通伦。口水何如因谈醋出。是故当知汝现色身。名为坚固第一妄想。

　　即此所说。临高想心。能令汝形真受酸涩。由因受生。能动色体。汝今现前。顺益违损。二现驱驰。名为虚明第二妄想。

　　由汝念虑。使汝色身。身非念伦。汝身何因。随念所使。种种取像。心生形取与念相应。寤即想心。寐为诸梦。则汝想念。摇动妄情。名为融通第三妄想。化理不住。运运密移。甲长发生气销容皱。日夜相代曾无觉悟。阿难。此若非汝。云何体迁。如必是真。汝何无觉。则汝诸行。念念不停。名为幽隐第四妄想。

　　又汝精明。湛不摇处。名恒常者。于身不出见闻觉知。若实精真。不容习妄。何因汝等。曾于昔年。睹一奇物。经历年岁。忆忘俱无。于后忽然。覆睹前异。记忆宛然曾不遗失。则此精了。湛不摇中。念念受熏。有何筹算。阿难。当知此湛非真。如急流水。望如恬静。流急不见。非是无流。若非想元。宁受想习。非汝六根互用开合。此之妄想无时得灭。故汝现在见闻觉知。中串习几。则湛了内罔象虚无第五颠倒微细精想。

　　一坚固妄想为受身因缘。

　　［温陵］想为虚妄影像欲爱深脉遗体自想爱中流出阴心乘想爱冥求酢梅等说以验体因妄结故与妄理相应也二虚明妄想为违顺因缘临高空想而酸涩真发违顺皆妄而损益现驰融通妄想为形取因缘念虑者虚情色身者实质虚实不伦而能相使者由想融之也幽隐妄想为体迁因缘密移非汝云何体迁若即汝体自应有觉精微妄想为串习因缘。

　　［吴兴］见闻为精明动用为常体以识无所存遍在诸根诸根对境用在无记未起善恶之先皆精明之体佛恐众生计此为常故以习妄为破。

　　［疏］精明者识性澄湛之体也住精明则澄空滞寂废建化之门即识阴未破所谓坐竿头之人也故佛说为非真令破阴显智免缠空之见入起行之门。

　　阿难。是五受阴。五妄想成。汝今欲知因界浅深。唯色与空。是色边际。唯触及离。是受边际。唯记与忘。是想边际。唯灭与生。是行边际。湛入合湛。归识边际此五阴元。重叠生起。生因识有。灭从色除。理则顿悟。乘悟并销。事非顿除因次第尽。我已示汝。劫波巾结。何所不明再此询问。汝应将此妄想根元。心得开通。传示将来末法之中。诸修行者。令识虚妄。深厌自生知有涅槃。不恋三界。

　　五受阴亦名五取阴然有简别俱舍云是有取说名阴有但阴非取谓无漏有为释曰唯识云佛果报身有为无漏以非惑业所生故俱舍云此中以惑为取阴从取生故名取阴如草糠火或阴属取名取阴如王臣湛入合湛者上湛六识湛精下湛八识湛体六湛精明元八识所分今既入合妙湛两湛相冥是其边际。

　　阿难。若复有人。遍满十方。所有虚空。盈满七宝持以奉上。微尘诸佛。承事供养。心无虚度。于意云何。是人以此施佛因缘。得福多。不。阿难答言。虚空无尽。珍宝无边。昔有众生。施佛七钱。舍身。犹获转轮王位。况复现前虚空既穷。佛土充遍。皆施珍宝。穷劫思议。尚不能及。是福。云何更有边际。

　　佛告阿难。诸佛如来语无虚妄。若复有人。身具四重。十波罗夷瞬息。即经此方。他方阿鼻地狱。乃至穷尽十方无间。靡不经历。能以一念。将此法门。于末劫中。开示未学。是人罪障应念销灭。变其所受地狱苦因。成安乐国。得福。超越前之施人。百倍千倍。千万亿倍。如是乃至算数譬喻所不能及。

　　阿难。若有众生。能诵此经。能持此咒。如我广说穷劫不尽。依我教言。如教行道。直成菩提。无复魔业。佛说此经已。比丘。比丘尼。优婆塞。优婆夷。一切世间天人阿修罗。及诸他方菩萨二乘圣仙童子。并初发心。大力鬼神。皆大欢喜。作礼而去。

　　若复下校量福胜盈宝奉施不如将此法门开示末劫此名流通之益也俱舍云分别种种法门皆为弘持若正说者佛正教法便住世间所以者何。

　　［颂曰］大师世眼久已闭堪为证者多散灭不见真理无制人由鄙寻思乱圣教释曰堪为证者谓佛正教法由多散灭故不能引证如惟则师引天台释悉檀云悉遍也檀施也而天台亦无所据乃取思大之说而思大之说亦非引证之言此皆文献可征而不征之咎也又如清凉以五蕴约三世释六十二见由不引教乃以寻思为断遂有彼失故兹着疏释例皆引圣言而为证量。

　　镇澄赞曰　楞严海会。阿难因缘。摩登伽女意牵缠。光摄世尊前。显性拔还。唱诵利人天。

　　真鉴偈曰　稽首本师说法主。异口同音诸世尊。佛顶显密首楞严。即非十界如来藏。圆通本尊观自在。各入圆明众圣贤。三尊威力默加持。秘旨微言令开发。注释不违于本意。始终语脉得融通。契机契理契佛心。于佛智海同消滴。倘获管窥符圣意。流通缘具速传持。见闻现未结良因。同证闻熏不思议。

　　传如截流曰　如是法门。先过去世界。恒沙劫中。微尘如来。乘此心开。得无上道。识阴若尽。则汝现前诸根互用。从互用中。能入菩萨金刚干慧。圆明精心。于中发化。如净琉璃。内含宝月。如是乃超十信十住十行十回向四加行心菩萨所行金刚十地。等觉圆明。入于如来妙庄严海。圆满菩提。归无所得。知菩提尚不可得。何况他物。能达斯旨。群魔自息矣。言从互用能入菩萨金刚干慧。此通指金刚之智。不独指信前为干慧。故言如是乃超十信等位。又言菩萨所行金刚十地。细研超及行字。知干慧通彻诸位甚明。前云经文错综者。以此。魔境之后。重请修断五阴诸相。答文其要云。理须顿悟。乘悟并销。事非顿除因次第尽。故佛责言。我已示汝劫波罗巾。何所不明。再此询问。汝应将此妄想根元心得开通者。明自利也。传示将来末法之中。令识虚妄者。明利他也。深厌自生知有涅槃不恋三界者。明功用也。正宗止此。下惟广明胜益。结劝弘持。为流通分耳。是经始缘阿难不了佛身非色。声亦非声。致登伽淫躬幻咒之所转。佛乃因其发心征其心。因其见相辩其见。以至四科七大至于尽经。重请五阴尽相曾未外此。是故能了顶光化佛。色声本幻。如是则摩登在梦受转者。其谁耶。噫。大佛顶之为教也亦至矣。当于现量。一体形教。以及文言可也。又悟象忘言。今截流意也。

　　皇明天启元年秋九月重阳日告竣

　　音释

　　殚

　　(音丹)。

　　绪

　　(音序)。

　　熠

　　(羊入切)。

　　枢

　　(昌朱切)。

　　湾

　　(乌关切)。

　　孽

　　(鱼列切)。

　　缀

　　(陟卫切)。

　　秉

　　(音丙)。

　　媛

　　(于愿切)。

　　霰

　　(苏见切)。

　　褫

　　(来尔切)。

　　串

　　(古患切)。

　　No. 288-E 题楞严疏解后

　　佛弟子极聪明者莫如阿难。大凡聪明之人极是误事。何以故。惟聪明生意见。意见一生便不忍舍割。𨓏𨓏溺于爱河欲海者皆极聪明之人。阿难惟聪明之极不忍舍割。直至迦叶时方得度为第二祖。然必待迦叶力摈不与话言。又待大众星散视之如仇。故阿难慌忙无措。及至无可。奈何之极。然后舍却从前见解。方乃印可迦叶传法为第二祖。设使阿难犹有一毫聪明可倚。何以悟此妄身其微如尘其幻如沤。其不溺于爱河欲海者几希。故佛说楞严。无非为阿难聪明难舍开方便门种种晓谕直使还其本来面目。真于爱河欲海中接引援拔也。陆象山有言。此理与溺于利欲之人即易入。与溺于意见之人言难入。人谓象山之学近禅。岂谓是欤。不知学无禅儒。妄自分别。此有宋诸儒不唯意见用事。亦多利欲昏心。试参楞严必不妄生分别打破异同。

　　古闽乐纯思白父撰
