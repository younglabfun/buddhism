卍新纂续藏经第 14 册 No. 0289 楞严经合辙


　　No. 289-A 楞伽楞严合辙小引

　　夫谈性宗者多落理圈缋谈相宗者多落事圈缋不知相即是性性外无相如波即是水水外无波真空妙有理事无碍此不二法门也楞伽有以相宗目之者而达摩西来持此为传佛心印盖以三界唯心万法唯识但能了识藏即如来藏则知自心所现虚妄之相本无自性本自无生即得自觉圣智境界此直指一心不落阶级为大乘顿教也若夫楞严为如来密因修证了义真可以总摄诸经其所指六根六尘七大十二处十八界岂不涉相而经云诸法所生唯心所现辟如空华毕竟无体了知幻妄即自归真舍此生灭心更无涅槃妙心耳故曰根尘同源缚脱无二一切事究竟坚固即一切理究竟坚固非谓破相而后为真也通乎此者岂惟二经合辙即一大藏教同出一轨矣一雨禅师冥契真诠洞彻心镜登坛说法非止一会在在能发明心性令人开正知见绝非时师饾饤摭拾以应期场者比顷卓锡天界缁白皈依上首西竺请其所著楞伽楞严二经合辙出以示人余谛观之直截通畅性相圆融一扫葛藤真义海之指南闇室之明烛也西竺募诸同志刻而广其传属不佞为之序且乐助之。

　　天启元年孟冬朔浮渡居士吴用先和南撰

　　No. 289-B 楞严合辙自序

　　予少孤生于贫里虽托身萧寺雅尚佛法而意无所属时山中有老宿然公者能医能诗且能究教乘喜与之谈谈则往往拈提楞严要旨以起予予亦能默领其旨尔时乃属意楞严且私淑天如会解即祁寒溽暑不废检讨或稍见一斑则沾沾自喜以为此经奥旨尽乎是当终身遵守无余慕遂潜伏太湖之西山岁丙戌适无锡华藏启楞严讲期时主法者为先大师雪浪首座为山中老宿源公公与然公为同参友亦知教知诗与予亦有交寄一劄云金陵雪浪寔当代大法师识见卓远而谭锋澎湃如江倾河潟真末世津梁人天眼目今驻锡华藏大阐楞严公僻处一隅目瞪云汉何不出山一赴讲席预沾法味予熟思曰楞严深意十师尽发其玄奥而天如复撮其要义为会解若众宝聚即讲师口如悬河不过恃聪明知见涂抹世人岂外此而能别竖新义乎卒不去公复致书云如来妙旨广大深渊岂一知一见一文一义所能尽譬如大海蚊虻饮之亦饱鼹鼠饮之亦饱修罗饮之亦饱此各随其量耳安见一口吸尽海水者乎公且来当不负公勿贡高为也余遂欣然买舟直趋法会于时先业师手拈麈尾左顾右指罄欬欠伸无非显示第一义谛尽扫文字支离之习一时听众有咋指者有忭舞者有赞叹者佥曰希有哉是大宗师而复为大教主者哉余亦恍然失而恬然得也乃合掌谢首座曰不虚公劝驾不孤我一来自是日侍座侧以听遇聱牙屈曲处必咨请师师曰如来教法源委不二而流派千差然楞严一经统万法为儿孙摄群经为眷属文虽十卷实大藏之都序也有志教法者不可不先读又不可不熟读熟则心目口齿间隐隐隆隆自有入路不必借人颏颊拾人涕唾若果先明经义回视诸家注疏泾渭立见否则为注疏夺心而经义反晦矣予始得看经法自是以后唯独坐静处案上唯置楞严即胸中眼角口吻边亦唯置楞严且读且思遇不惬心处即书而粘之壁时时参究务求必达故亦时时会心积数年而楞严一贯之旨字字皆契佛心毫无龃龉反观向时伎俩真管天蠡海覆取诸家注疏读之则是非得失了然胸中略无疑滞于是将平生零星所得于师友边者及平生自得者录成私记藏之笥箧以备遗忘无何偶于友人案头得见楞严正脉展卷读之其指瑕擿疵处则与向所私记者大半相合其不合者十之三四然较前诸师注疏虽分镳并辔而骎骎时轶乎其前矣余欢喜自庆曰安所有如是法师我辈僻处一隅曾不耳其名今何幸而获无上希有之宝岂所谓不求而自至者耶即欲谋诸檀越登枣梨以广其传不知板传于嘉湖久矣第鉴师婆心太切欲使人人尽解故经义无论易难皆详释之唯详故语亦繁繁则不便于初学皆望洋而退余故复将平日私记而与诸佛性相若合一辙者裒成一帙以付欹劂寔欲诱引同志好繁好简者并入圆通法门耳若夫经之大旨已先揭于定判故不重叙聊叙得法源委如此。

　　天启龙飞辛酉二楞庵释通润书

　　No. 289

　　大佛顶如来密因修证了义诸菩萨万行首楞严经合辙卷第一

　　明　二楞庵释　通润　述

　　初释题目　次释译人译语笔授之名

　　大佛顶三字若据他经即是佛身三十二相中无见顶相也在青螺绀发中周围红色如春山吐日而顶不可见初降生时应持以九地菩萨为乳母欲穷其顶上历河沙佛土终不能见此即三密中之一密也此经始于无见顶相放光说咒而如来首标有三摩提名大佛顶若据经显义是指菩提涅槃元清净体如来藏心言也由此心体含吐十虚弥纶万有五目不能睹其形四辩莫能谈其状唯我大觉睹明星时开佛知见直觑其顶故名此法为大觉最尊最胜之顶法也如来密因修证了义者即是显此法所以为大佛顶也言如来者即大觉之别号不变名如随缘为来小乘如而不来凡夫来而不如唯我大觉亦如亦来故名如来言密因者独知独见之谓密出生圣果之谓因谓大觉依此顶法为因而兴万行也言修证者炼磨治习之谓修忘心默契之谓证谓大觉依此顶法而断惑证真也言了义者无不究尽之谓了不落言思之谓义谓大觉为此第一义谛大事因缘出现于世今已究尽无余故曰了义也良以众生业识茫茫全无知觉恒处长夜流转生死无有了期小乘坐守化城耽寂灭乐自止中途不能前进亦未能了即使菩萨至等觉位前程有路未至圆极尚未毕功终是不了唯是大觉障尽惑空因穷果满能事已毕更无余事一义皆了更无余义故知法性山高惟如来直造其顶无复可上方始得了成无上觉下文云如是重重单复十二方尽妙觉成无上道故曰如来密因修证了义也诸菩萨万行首楞严者谓始从干慧以至等觉亦皆以此顶法为因而修六度分断无明分证真理上历菩萨圣位故能步步踏佛阶梯事事得成坚固所谓析栴檀而片片皆香碎拱璧而尘尘是玉然虽未了已得分真故曰诸菩萨万行首楞严也是知元清净体如来藏心唯佛与佛乃能究尽名究竟觉唯诸菩萨分断分证名随分觉故下文云过去诸如来斯门已成就现在诸菩萨今各入圆明除诸佛菩萨其余出世小果治世圣贤虽亦各有悟入依稀仿佛窥见一斑类皆坐在相似觉中以不能空五蕴销六根尽五住超二死未超心量未至圆极故也唯诸佛菩萨穷高极深透性彻相证无上法是无等等故经中标曰大佛顶首楞严王厥旨深哉经者常也作终古之常规为佛灯之后𦦨故若依下文心可轨持故称曰经如是则三科七大悉皆是经以心遍摄一切法故若依法华玄义则偏用一尘如佛在时金口宣扬听者得道是以声为经若佛去世纸墨流传是以色为经若谓修我法者证乃自知是以法为经此方用三尘而已余三根钝鼻嗅纸墨则无所知身触经卷亦不能觉舌啖纸墨亦不能解若他土则全用六尘如净名云于食等者于法亦等此即偏用舌根所对为经或有国土以天衣触身而得道此偏用触为经或见佛光明而得道此偏用色为经众香国中以香为佛事此偏用香为经或寂灭无言观心得道此偏用意为经他方六根利六尘皆得为经此土三根钝唯以三尘为经也。

　　天竺沙门般剌密谛译。

　　天竺西域国之总名此翻月邦以大国形于小国众国如星此邦如月故沙门此云勤息勤行善法止息恶行故般剌密谛此云极量译师名也译者翻梵字而成华字。

　　此经系龙胜菩萨于龙宫默诵而出五天世主最所宝惜秘而不传昔天台智者大师闻西域有是经夙夜西望拜求愿见而未及见般剌密谛欲传震旦屡窃而来皆被获回后以微妙细㲲书之乃破臂藏于皮中航海而达广州会宰相房融知南铨在广请就制止寺译出而笔受之经成誊写入奏适中宗初嗣国家多事未遑颁行有神秀禅师入内道场见所奏本传写归荆州度门寺时慧振法师常慕此经访度门寺而得之经始传天宝十年西京兴福寺惟悫法师复于故相房融家得其笔受之本始作疏解而广传之。

　　乌苌国沙门弥伽释迦译语。

　　乌苌此云苑古大国之苑囿国以此得名在北天竺弥伽释迦此云能降伏译语即度语谓裁度两方正理翻梵语而成华言也。

　　菩萨戒弟子前正议大夫同中书门下平章事房融笔受。

　　菩萨戒者宰官而受菩萨戒者也弟子者以三宝为大师也前者旧也谓现谪广州知南铨事故指以下官名乃其旧职也正议者史称正谏言官也大夫者谓大扶世教正风化举直措枉树立人才之称同者兼也中书门下二俱内省即左右相府也然中书多掌王言门下多出政事融乃权兼二省故并书之平章事者书曰平章百姓谓平均万物章明庶政是其职事也房融即房管之父父子俱相而融略出管传笔受者谓译语之后或拙丑则秉笔而润色之房相在译场中亦兼此职故与二师互显其功也。

　　凡经大旨无论丰约科为三分一序分二正宗分三流通分初先明序分有通有别。

　　如是我闻一时佛在室罗筏城祗桓精舍与大比丘众千二百五十人俱皆是无漏大阿罗汉。

　　先明通序诸经通用故亦名证信序证法有所授令人生信故昔世尊将涅槃时阿难以三问问佛一问佛涅槃后我等云何依止二问佛灭度后谁当作师三问一切经首作何等语佛言我涅槃后当依四念处从今日后波罗提木叉是汝之师一切经首当安如是我闻等及世尊灭度后阿难升座说法三疑竞起一疑佛再生二疑他方佛来三疑阿难转身成佛阿难举如是我闻等三疑顿息故经首皆以此冠之如是者指法之辞我者结集之人自称谓如是之法是我亲从佛闻非己臆说一时者以说法时西天东土纪历不同故总云一佛者觉也谓自觉觉他觉行圆满故室罗筏或名舍卫此翻丰德以国丰四德谓财宝五欲多闻解脱也祗具云祗陀此云战胜匿王太子名生时父王与外国战胜因立美号桓即林也须达布金买园而太子施林即祗树给孤独园精舍亦名精蓝即给孤所建寂静处也比丘含三义谓乞士破恶怖魔千二百五十人者初度陈如等五人次度三迦叶兄弟兼徒一千次度舍利弗目犍连各兼徒一百次度耶舍长者五十人经举大数故减五人此众并先事外道勤苦累劫一无所证才遇如来即得圣果故感佛恩常随佛化为常随众也漏谓渗漏此漏有三谓欲漏有漏无明漏今无此三种渗漏故曰无漏阿罗汉含三义谓不生杀贼应供大者拣非定性是回心向佛乘者此上即六种成就谓信闻时主处众也。

　　佛子住持善超诸有能于国土成就威仪从佛转轮妙堪遗嘱严净毗尼弘范三界应身无量度脱众生拔济未来越诸尘累。

　　此叹德也先叹自利德住者安住如来宫殿故经云如来宫殿无有边自然觉者处其中持者掌握如来法印故经云持此咒心能于十方摩顶授记自果未成亦于十方蒙佛授记住此殿握此印能行法王令绍法王位故名佛子善超诸有者谓欲有色有无色有总指三界受生处以三界人天不亡因果故曰诸有小乘以出三界为超不名为善今则即三界而出三界非若昔日畏三界如牢狱故曰善超也能于下叹利他德调而熟之曰成即而顺之曰就有威可畏有仪可法如三千威仪八万细行自能成就亦成就人所谓不起灭尽定而现诸威仪非若昔日耽寂灭而不肯成就众生也从佛转轮者谓助佛扬化转大法轮非若昔日但念空无相无作不欣说法也妙堪遗嘱者谓如来以家业付之之谓遗以后事托之之谓嘱今既荷担家业又能发愿持经故曰妙堪非若昔日不堪受是法不生一念好乐也严净毗尼弘范三界者毗尼此云调伏调练身心制伏过非即三聚戒也严以身言净以心言十目所视十手所指敢不严乎毫厘系念三途业因敢不净乎今已具足清白梵行言为世法行为世则非若昔日戒有漏缺目为名字罗汉不能为法于三界也应身无量度脱众生者度谓除其苦脱谓解其缚正言随类度生随方解缚非若昔日胶柱鼓瑟无方便也拔济未来越诸尘累者谓堕见刺者拔之溺欲泥者济之污根为尘牵心为累今皆令彼超越不落陷阱此见悲心极于未来非若昔日唯为一身如獐独跳也。

　　其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首。

　　此列名也名者实之宾故有实必有名舍利此云鹙弗即子也其母名舍利以其眼黑白分明动转流利如之故连母为名目犍连此云采菽氏名拘律陀此云无节树摩诃拘絺罗此云大膝舍利弗之舅即长爪梵志富楼那此云满父名弥多罗尼此云慈母名今连父母名故云满慈子须菩提云空生生时库藏皆空占者云解空之相既善且吉亦名善现善吉优波尼沙陀此云尘性空于六尘中悟色性故上首者上过也即君子不欲多上人之上首即首出庶物之首言诸罗汉各有过人之能出人头地如舍利弗智慧第一目犍连神通第一拘絺罗博学第一满慈子说法第一须菩提解空第一等。

　　复有无量辟支无学并其初心同来佛所属诸比丘休夏自恣十方菩萨咨决心疑钦奉慈严将求密义即时如来敷坐宴安为诸会中宣示深奥法筵清众得未曾有迦陵仙音遍十方界恒沙菩萨来聚道场文殊师利而为上首。

　　此叙云集众也辟支此云独觉亦云缘觉出无佛世观物变易自觉无生者名独觉出于佛世观十二因缘流转还灭而悟无生者名缘觉其根比声闻稍利以能侵断习气故无学即真穷惑尽者初心即研真断惑者同来佛所者即不谋而至不约而亲也属诸下出其来意属者适当也休夏自恣者比丘当初夏时即结制禁足安居不令乞食名休夏亦名坐蜡自恣者是期满解制之日即七月十四十五十六三日也九旬禁足无由觐佛故于解制之日自知有过恣其自陈自不知过恣任僧举所以考九旬之德业也十方者谓不止一方菩萨此云觉有情咨问也决通也谓心有疑滞故请问而求决通也钦敬也奉承也慈以摄言严以折言谓如来具折摄二门故敬承也将求密义者言所以钦承者不独求决通疑滞且欲更求密修密证之了义也即时下顺机说法也敷坐宴安者展坐具而宴然安居也宣示深奥者为说幽深秘奥之法也法筵犹法席清众即清净众得未曾有者闻所未闻也迦陵此云好音鸟佛音似之故以为比遍十方界者昔目连穷佛音声尽其神力历河沙界至一佛国报身甚大饭钵边围可当大路目连振锡而游其上彼诸弟子问其佛曰安所有虫而人其貌者彼佛曰是娑婆世界释迦高足弟子未可以小而易之因问目连何为至此连以穷佛音声对彼佛语连云佛音无尽非汝可穷连乃反故知如来音声遍十方界恒沙菩萨来聚道场者由心洞十方闻声而集也文殊此云妙德表根本智为择法眼故居上首。

　　时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨城中复有长者居士同时饭僧伫佛来应佛敕文殊分领菩萨及阿罗汉应诸斋主。

　　此匿王请供也波斯匿此云胜军是舍卫国王讳日即忌日人子于亲亡之日言之酸楚故隐讳而不敢言故以死日为忌日也营斋者修冥福以资先王也宫掖者王之内庭及左右掖设斋内庭者敬之至也自迎者敬法王之德忘人王之势也珍羞者羞进也言所进之膳皆世间贵重之物非凡品也延亦迎也既自迎佛复自迎僧敬师以及弟子也福德俱隆名长者清净自居名居士同时饭僧者上行下效也伫俟立也佛敕分应者慰众心也王命曰敕故法王之命亦曰敕问世尊分身无量不自应而令文殊分领应供者何义答示同世法无相夺伦也若言分身无量即菩萨罗汉各各皆能奚必世尊耶。

　　唯有阿难先受别请远游未还不遑僧次既无上座及阿阇黎途中独归其日无供即时阿难执持应器于所游城次第循乞心中初求最后檀越以为斋主无问净秽刹利尊姓及栴陀罗方行等慈不择微贱发意圆成一切众生无量功德。

　　此发起序也发起此经由绪故亦名别序各有发起因缘故此经以误堕淫室为发起故先叙误堕之由阿难此云庆喜斛饭王之子佛成道日生净饭既闻太子成道斛饭复奏王宫生男举国欣庆因名庆喜佛堂弟也先受别请者谓自恣日前先受别方之请也不遑犹无暇诗云不遑将父是也应供常规轮次而出今阿难既受别请尚未还归无暇列于众僧之次也上更无人曰上座阿阇黎此云轨范师能紏正弟子者律制僧远出二师翊从所以严行止防误失也今无二师故独归不列僧次故无供即时下叙平等行慈应器钵也应己食量为大小故次第循乞者谓挨门而乞无拣择也最后檀越谓曾未饭僧行施者初求二字便是阿难走作处经云愿求诸佛慧亦不着愿求求佛慧尚不令贪着况无供而求未饭僧之檀越乎且才有求心便有分别既有分别便有净秽有贵贱安能一目平等视之哉刹利王家栴陀罗屠家也方行等慈者既曰初求又曰方行见得阿难本无是心因无供而卒起是心也发意犹言作意调而应偶而会者方能入廛垂手平等行慈今言作意见得勉强非不思不勉之比。

　　阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤经彼城隍徐步郭门严整威仪肃恭斋法。

　　此叙发意行乞是随顺佛语不由中出也须菩提舍贫从富大迦叶舍富从贫一谓富者易施一谓贫者植因如来诃其心不均平以有去不去故不均分贫分富故不平今阿难钦仰如来昔日之语故发是意一以阐平等无遮无碍之慈一以度众人生疑生谤之口言疑谤者若专向贫家则富者疑之曰是必诡名乞食者非佛弟子也若专向富家则贫者谤之曰是必窃慕声势者非佛弟子也阿难发意欲度疑谤故于高门悬薄次第循乞也经犹历也城外无水之地曰隍郭门城门也经彼四句描写乞食时规行矩步之态正见心未融化处如此行履可入净而不可入秽可入佛而不可入魔可比丘而不可菩萨今比丘而卒行菩萨事何异见弹而求鸮炙然不至于折鼎足而覆公餗者如来神咒之力也此段发起因缘但看金刚经尔时世尊着衣持钵入舍卫城乞食等语自然中节毫无勉强则圣贤心迹判然断非蜡等可进矣。

　　尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。

　　此叙误堕淫室也因乞食次犹言因次第乞食也幻术者变无为有化有为无以虚幻之术惑人心目者也摩登伽此云本性妓女也娑毗迦罗即金头外道所传咒术名先梵天者谓是古昔梵天所授神其说以动人也摄入淫席者由阿难具佛二十相好色美如银登伽起爱遂以咒力摄之而入淫席也淫躬抚摩将毁戒体者谓以淫身逼近欲毁阿难净戒之体也由尊者求心未歇作意未忘心未曾平见何曾等乃欲平等行慈竟遭魔手故知非得事事无碍者断不能入泥入水平等行慈矣真净云事事无碍如意自在手把猪头口诵净戒趁出淫房未还酒债十字街头解开布袋如此行履方堪垂手接人行平等慈入净入秽都无障碍问此经直显楞严大定何故以多闻误堕为发起答大都性识聪敏者乐博闻广见闻见既多则心不专而志不一无由得此大定故假多闻之人为发起然必误堕淫室者以欲漏未除纵有多闻皆滋爱本若欲漏一除则多闻皆成智宝故下经云欲漏不先除畜闻成过误先德亦云闻中生解意下丹青目前虽美久蕴成病故以多闻误堕为发起也问若是则如来所说三藏十二部类皆无用何故经中复说闻一句一偈者皆得作佛其不解者为无闻比丘答若闻法而肯进修即一句一偈皆得菩提若多闻而不修即三藏十二部澜翻熟读只滋爱染故大经云如人善方药自疾不能救于法不修行多闻亦如是问若是则修正定者不必读经看教唯是隳肢体黜聪明守愚抱拙以为事可乎曰若不通经教则理性不明禅观不解尚不知径路何由得入若唯以堆堆死坐如枯桩为事古人诃之为魂不散死人落空亡外道又谓之默照邪禅恶乎可故知理观未明必先讨寻经教经教既明已知入路方堪进修若经教已明禅观已解入路已知而哓哓唯以口舌争雄不肯潜修密证为不可耳尊者正为以多闻为实证者作标榜不为蠢然无知者作标榜也。

　　如来知彼淫术所加斋毕旋归王及大臣长者居士俱来随佛愿闻法要于时世尊顶放百宝无畏光明光中出生千叶宝莲有佛化身结跏趺坐宣说神咒敕文殊师利将咒往护恶咒销灭提奖阿难及摩登伽归来佛所。

　　此如来哀救也如来常仪斋毕说法今既速归必有所为故王臣大众随来也顶放百宝无畏光明者示此光明是最胜法无善不具故曰百宝无恶不摧故曰无畏光中出生千叶宝莲者示此智光为万行之本也有佛化身结跏趺坐者示此智光为诸佛之母也佛不自说咒令化佛说者示此咒心是不动智必是不动佛说也佛敕文殊将咒往护恶咒销灭者魔咒元属淫根佛既说咒复敕大智慧人持咒而往则全咒是人全人是咒以此咒力加之淫根如汤销冰如明破暗故令摩登淫火顿歇阿难戒体如初提奖归来者谓提撕奖劝令归见佛也序分竟。

　　此下正宗分大科为二一是菩提涅槃根本二是生死流转根本○初科复分为四一见道分二修道分三证道分四结经分且初见道分。

　　阿难见佛顶礼悲泣恨无始来一向多闻未全道力殷勤启请十方如来得成菩提妙奢摩他三摩禅那最初方便于时复有恒沙菩萨及诸十方大阿罗汉辟支佛等俱愿乐闻退坐默然承受圣旨。

　　此因误堕而请大定也古人得一指头禅一生用之不尽阿难历劫忆持如来秘密妙严不能免离摩登伽难故知博学多闻若不真修实证尽落鬼家活计及对境风一吹便倒皆由平日学力有余道力不足故因误堕而陡然发愤正如苏季敝裘还乡不得不刺股揣摩以图卿相也恨是愤愤悱悱意道人不可无此恨恨是获法身之前茅阿难悟后改愿由此一恨向后悲泪痛责皆从此恨流出一向多闻未全道力者一向者正指等与释迦空王佛所同时发心言也从外入者为多闻从内出者为道力古德云从语言文字入者其力浅从自己胸中流出者其力大是也殷勤下欣佛果而请因心也菩提果觉也奢摩他等因心也若准常途奢摩他云止三摩云等至禅那云静虑若准圆觉寂静销幻寂灭为义若准本经妙湛总持不动为义也言妙湛者谓此心体妙觉湛然本来清净故总持者谓此心体三科七大无不周遍故不动者谓此心体在圣而圣在凡而凡不落圣凡故或奢摩他是不变义三摩是随缘义禅那是不变随缘随缘不变义或奢摩他是空如来藏三摩是不空如来藏禅那是空不空如来藏也意谓此一心三观我已熟闻但不曾悟不曾修不曾证不得其用故为魔力摄持无由自脱始信多闻无益于己然我虽蒙如来授记作佛若不修因终难得果十方如来悉由此三得成正觉不知如来最初何由而得开悟何由而得证入也问此经既请三观何处是答奢摩他何处是答三摩提何处是答禅那答若在见道分是先与剖析其义令彼解悟故从破妄心破业识以至破因缘自然和合不和合直显妙觉性是本有究竟坚固不坏之体是答奢摩他义复明阴入处界一一皆是妙觉性中流出悉无自性以显一切事究竟坚固不坏以答三摩提义复明七大相本是妄性本是真虽循业发现周遍法界而清净本然不曾动着以明即事即理是答禅那义故阿难从此开悟而赞佛法身即是妙湛总持不动尊也故自四卷初复兴二问辨明三科七大之疑而以三如来藏作结以显一心圆通具含三义故称为妙若起信一心具含体相用三故称为大耳意谓即此一如来藏心离万法而独露曰奢摩他即万法而无迹曰三摩提在即离而非即离曰禅那名虽有三总一如来圆通藏心也若在修道分二十五圣于三科七大各证圆通而独选耳根一门深入者是以耳根为入三如来藏之门也若证道分即以三如来藏为因地心中中流入以至妙觉此又以三如来藏为果地觉也故知见道见此修道修此证道证此更无他法问三观已知大概若最初方便下文当何所指答若在见道分当以破心显见为最初方便修道分的以耳根入门为最初方便证道分以不生不灭因心为最初方便也若据阿难一问则一经大旨见修证道尽可包罗故下文见道一分是答妙奢摩他三摩禅那修道一分是答耳根为最初方便证道一分是答十方如来得成菩提意谓欲得菩提果觉必先入妙奢摩他三摩禅那如来藏心为因地欲入如来藏心必从耳根反闻为修行方便也。

　　佛告阿难汝我同气情均天伦当初发心于我法中见何胜相顿舍世间深重恩爱。

　　此最初审知见也阿难既请三观为成佛之因世尊即当答云如何是奢摩他如何是三摩如何是禅那不如是答而反诘其最初发心者何居盖妙之一字是如来自证法门向人轻吐不得且阿难正当初发愤时又不可即施峻厉法药故先逆探其病源缓缓道出如我同气情均天伦者所以慰其心也意谓他人请问亦必尽情吐露况汝与我同条共本有所请问而不尽情向汝道者哉蔼然兄弟之情溢乎言表但汝问我成道最初方便我却问汝出家最初发心盖车无三寸辖则不可行户无三尺关则不可闭病不知其源则难施法药故因其请而反诘之也意谓世间至恩至爱莫如父母而汝最初发心在我法中有何所见顿将深恩重爱一时割舍投我出家先德云末后牢关不离最初一句故阿难如是问世尊亦如是审之。

　　阿难白佛我见如来三十二相胜妙殊绝形体映彻犹如琉璃常自思惟此相非是欲爱所生何以故欲气粗浊腥臊交遘脓血杂乱不能发生胜净妙明紫金光聚是以渴仰从佛剃落。

　　此初陈众生知见也我见如来三十二相见即见分相即相分三十二者始于无见顶相终于足下安平胜妙殊绝者是认三十二相为奇特也超万类而首出曰胜处五浊而不染曰妙混众形而独异曰殊在诸圣而特尊曰绝形体映彻犹如琉璃者长短大小曰形百骸四肢曰体内外洞明曰映彻故以琉璃为喻阿难被世尊一问将底蕴尽情吐出却被三十二相一时换却眼睛岂知能见所见皆属依他尽是虚妄耶常自思惟下复从见相处分净分染生爱生憎是虚妄中重添虚妄此则从依他而生遍计也故曰此相不是欲爱所生以欲气粗浊不能发生琉璃映彻之胜净紫金光聚之妙明故见如来三十二相生渴仰心作奇特想作希有想于是顿舍恩爱从佛剃落此则厌粗浊而欣净明皆是识心分别计度岂知染相不忘故为魔转净相不忘又为佛转虽佛魔有异净秽差殊无非知见立知总是合尘背觉此中所说见相是三细中之转现思惟是六粗为一经之发脉故下文先破六粗次破三细次显如来藏心次第紬绎方见深旨。

　　佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　此双标真妄为一经之纲宗也善哉者纵辞言汝见三十二相便能割爱出家岂非世间决裂大丈夫事何善如之第此一念厌染爱净正是众生知见此从发润二种无明流出生死相续皆由于此故即夺云汝等云云一切众生总指三界未超分段生死者言不知即不觉也常住真心性净明体即佛知见也在纷扰而不变异曰常在生灭而无去来曰住在幻妄而不烂坏曰真在万法而不动摇曰性在污浊而不染曰净在欲气而不昏曰明言汝有此心体胜净妙明本周法界而不知反认如来胜净妙明形体映彻之相以为奇特而生渴仰是即舍尔灵龟观我朵颐非妄想而何由汝日日所用者皆用此妄想此想不是汝之常住真心是汝生死根本由汝错用此心认贼为子故有生死流转耳临济云你一念心清净光是你屋里法身佛一念无差别光是你屋里报身佛一念无差别光是你屋里化身佛此三种佛是你即今听法者是尊者不自反观向外驰求可谓业识茫茫无本可据矣。

　　汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相。

　　此恐尊者言有隐讳故勉其直心答问也言汝既欲研究无上菩提真欲发明自性应当直心吐露于我有疑直问有问直答不得半吞半吐藏头露尾若尔便成委曲相矣先德云拟心思量早是曲了不拟心一一天真一一明妙净名云直心是道场由直故能出生死由直故能证菩提十方诸佛皆以直心直言为造道之始心言既直内外一如则生死可以直超妙庄严海可以直入故台山婆子凡见人问路便云蓦直去若有一毫委曲便落众生知见即遭枝岐下文云狂心自歇歇即菩提此直路也不成菩提乃至别成声闻缘觉及外道天魔者皆曲路也今尊者分净分秽便是一心有两条路早成迂曲故勉之也。

　　阿难我今问汝当汝发心缘于如来三十二相将何所见谁为爱乐阿难白佛言世尊如是爱乐用我心目由目观是如来胜相心生爱乐故我发心愿舍生死。

　　此细审众生知见也尊者索头已在世尊手里故捻定见相发心重翻问端要令自己搜寻妄本言汝当初见三十二相时将恁么物去见生渴仰时又是谁去爱乐尊者若向此处识得谁何二字一生参学事毕争奈不分缁素信口答云由目观见心生爱乐目即眼根心即意识眼见心知便是众生知见岂知藏识名心心之精光是见下文重重开示不过翻众生知见为佛知见耳。

　　佛告阿难如汝所说真所爱乐因于心目若不识知心目所在则不能得降伏尘劳譬如国王为贼所侵发兵讨除是兵要当知贼所在使汝流转心目为咎我今问汝唯心与目今何所在。

　　此细审众生知见所生处也由阿难认定见者是眼爱者是心不知生死颠倒正坐于此故世尊就上一拶鞠其所起之处言汝既认爱乐三十二相者是心见三十二相者是眼已着贼了譬如国被贼侵发兵讨除要先知贼所依之处然后塞其去路绝其资粮捣其巢穴斩其首级则边境肃清烽烟自息今汝轮转生死不由外物元是自己家亲作祟自劫家宝若欲以三观神兵除之必先知其处所故诘之曰唯汝能见之目与能知之心今在何所心目所在是第二番审辞由尊者病根深厚故世尊将其病源一一审究明白方始对病发药耳。

　　阿难白佛言世尊一切世间十种异生同将识心居在身内纵观如来青莲华眼亦在佛面我今观此浮根四尘只在我面如是识心实居身内。

　　此是尊者初呈枪法执心在内也十种异生者十二类生中除空散无想以无身心二相故识心指意识言青莲华眼者以如来目净修广如青莲故浮根四尘即色香味触所成粗浮眼根以对胜义名浮尘根意谓自凡至圣莫不眼在外而心在内我宁不知眼在外而心实居身内乎尊者虽是伶牙俐齿旁若无人殊不知脑门已是着地即今三尺童子试问其心即以手指点胸而曰在内者此由父母胎中受形之始吸取赤白二滴为身便有此执不待教而自能谓之俱生无明亦谓之坚固妄想故牢执此身为心之舍宅若瓶鹅井蛙终不能出更不知身反在于心中若大海之一沤此即众生一大迷也故尊者亦同此计若使尊者向心目所在一问处识得地头便与世尊把手共行优游觉海安得复有下文种种妄执耶。

　　佛告阿难汝今现坐如来讲堂观祗陀林今何所在世尊此大重阁清净讲堂在给孤园今祗陀林实在堂外阿难汝今堂中先何所见世尊我在堂中先见如来次观大众如是外望万瞩林园阿难汝瞩林园因何有见世尊此大讲堂户牖开豁故我在堂得远瞻见。

　　尊者执心在内以为必然如壮士鼓气上冲牛斗世尊是一切智人洞见肺腑不与分文折句展疏牒科就将目前浅近易了之事以反诘之令他亲口答出无处躲闪然后用法窟法爪生擒活捉故先审定内外境故曰汝今等尊者答出堂在林中林在堂外故曰此大等次复审定先后见尊者答出先见内而后见外三复审其见外之因尊者答出因户牖开豁而得见外世尊三问尊者亦连下三转语一一皆落世尊绻缋向下即用其语以破之所谓执子之矛刺子之盾也。

　　尔时世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路汝今谛听阿难顶礼伏受慈旨。

　　此先示三观之体为开佛知见之根本也阿难始问妙奢摩他三摩禅那最初方便世尊反诘其最初发心验其知见是真是妄而阿难果用识心取著有相可见之如来却迷自己无相可见之真佛如来复诘其缘三十二相时将谁见而将谁爱乐尊者答以目见而心乐如来复征心目所起之处尊者确然执定此心在色身之内至此则阿难贼身已露贼物现存无隐讳处今欲进而破之故先示之曰有三摩提云云意谓此大佛顶周遍含容无法不具无行不圆然不可以智知不可以见见为菩萨父为诸佛母即我三十二相皆是此中所现影像云何反认此在色身之内耶今汝欲研无上菩提开佛知见要先识此无见顶相则不奢摩而自成奢摩不三摩而自成三摩不禅那而自成禅那谓之真如三昧亦名一行三昧菩萨得此三昧则万行具足念念可以证真常头头可以到究竟又谓之首楞严王十方如来依此一门超出妙庄严果海不遭枝岐更无委曲又何患畜闻之过误道力之不全耶故古德云道源不远性海非遥但向己求莫从他觅觅即不得得亦不真然则欲研无上菩提此是下手第一着也若欲成就此着须从一门为最初方便以此一门是入妙庄严之大路所谓一路涅槃门也下文七番破处皆是揭露此义惜尊者以思惟心测度如来顶法自隔萧墙终不得见耳问此中不标奢摩禅那而独标三摩提者何故答此三摩提即下文所指大陀罗门诸三摩提妙修行路也奢摩由此而悟禅那由此而证故曰如幻三摩提弹指超无学以除此一门别无修行之路故世尊注意于三摩提而二十五圣皆从此入即古观音如来亦曰从闻思修入三摩地以如来藏中是大总持如来藏故也○定林曰摩顶者抚以示爱礼足者伏以示敬上爱下故摩顶下敬上故礼足也。

　　佛告阿难如汝所言身在讲堂户牖开豁远瞩林园亦有众生在此堂中不见如来见堂外者阿难答言世尊在堂不见如来能见林泉无有是处阿难汝亦如是汝之心灵一切明了若汝现前所明了心实在身内尔时先合了知内身颇有众生先见身中后观外物纵不能见心肝脾胃爪生发长筋转脉摇诚合明了如何不知必不内知云何知外是故应知汝言觉了能知之心住在身内无有是处。

　　此破妄心不在内也如汝下先牒前言亦有下次覆审所见阿难下三自堕术中向下世尊不别开炉灶即借其现成挺杖以击之意谓在堂不见如来决不能见林泉今汝所计却是在堂不见如来而能外见林泉者矣故曰汝亦如是若汝灵知之心在六根门头明明不昧了了常知若此现前明了之心实在身内尔时先合内见腑脏后观外物方始法喻相合可有众生先见腑脏而后方观外物者乎纵不能见其中深亦当见其肤浅如何深浅都不知耶若汝心灵内既不见心肝脾胃中不见爪生发长筋转脉摇而在外又能见林泉者此与在堂不见如来不见大众而能外见林泉者何异此何故而然耶故曰必不内知云何知外云何二字是反诘而为生下之端也阿难枪法至此却被世尊一总担折倒了也是故下结破不在内处。

　　阿难稽首而白佛言我闻如来如是法音悟知我心实居身外所以者何譬如灯光然于室中是灯必能先照室内从其室门后及庭际一切众生不见身中独见身外亦如灯光居在室外不能照室是义必明将无所惑同佛了义得无妄耶。

　　此第二执心在外也此因世尊寻常为执心外有法者说三界唯心有情无情同一法性尊者性识聪敏一闻必不内知云何知外二语拨动旧习便舍内取外故曰我闻等所以下引喻曲成见外而不见内故曰譬如灯光从室门出后及庭际故能见外亦如灯光在外不能照室故不见内也是义决然明白定无疑惑即同如来了义之谈必无谬妄故曰同佛了义得无妄耶。

　　佛告阿难是诸比丘适来从我室罗筏城循乞抟食归祗陀林我已宿斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同云何一人能令众饱。

　　世尊是大手宗匠左来左转右来右转这边那边无可不可在内在外皆可扫除亦将一喻相酬所谓投桃报李得马还牛也故曰是诸等抟食者有形段而可抟取者也宿止也一人食时诸人饱否者审其彼食而能此饱乎否也不也者谓彼罗汉子缚虽尽果缚犹存不能合众人为一体安能一人食而令众饱观此答辞则尊者所计又脱节矣。

　　佛告阿难若汝觉了知见之心实在身外身心相外自不相干则心所知身不能觉觉在身际心不能知我今示汝兜罗绵手汝眼见时心分别不阿难答言如是世尊佛告阿难若相知者云何在外是故应知汝言觉了能知之心住在身外无有是处。

　　此正破心不在外也若身心相外则彼此了不相干是则心所知者身不能觉身所觉者心不能知方合躯命不同彼不饱此我今下验其身心果相外否也兜罗此云细香绵色如霜佛手如之如是者言眼见而心即生分别是相知而不相外也佛告下一拨便转不劳余力是故下结破不在外处阿难点个纸灯与世尊相见却被世尊一吹顿灭矣。

　　阿难白佛言世尊如佛所言不见内故不居身内身心相知不相离故不在身外我今思惟知在一处佛言处今何在阿难言此了知心既不知内而能见外如我思忖潜伏根里犹如有人取琉璃碗合其两眼虽有物合而不留碍彼根随见随即分别然我觉了能知之心不见内者为在根故分明瞩外无障碍者潜根内故。

　　此第三计潜根也此计亦是世尊谈法相时四缘生识根为增上以有此种子故一闻眼见心生分别之语即跃然引起转计潜根故曰彼根随见随即分别也潜藏也根即胜义根以能发识比知是根不知此心自本自根生一切法妄计根能生心而心潜伏根里犹如下引喻以成己执琉璃喻眼眼复喻心琉璃合眼而不碍眼见如眼根合心而不碍心见也然我下曲成不见内而见外者皆由潜根故也。

　　佛告阿难如汝所言潜根内者犹如琉璃彼人当以琉璃笼眼当见山河见琉璃不如是世尊是人当以琉璃笼眼实见琉璃佛告阿难汝心若同琉璃合者当见山河何不见眼若见眼者眼即同境不得成随若不能见云何说言此了知心潜伏根内如琉璃合是故应知汝言觉了能知之心潜伏根里如琉璃合无有是处。

　　此正破心不潜根也世尊将错就错审问琉璃来历故曰如汝等争奈尊者来历不明答云如是又踏空也世尊明察秋毫搜人短处乃云喻中眼见山河亦见琉璃法中既是心见山河亦应见眼云何不见若使心能见眼眼即反为心家所缘之境不是能生之根则汝所计彼根随见随即分别则不得成是犯自语相违过若使心不见眼又犯法喻不齐过如是则二俱不成云何汝计潜伏根内如琉璃合是故下结破不在根处阿难捧出琉璃碗子与世尊斗富又被世尊碎成齑粉矣。

　　阿难白佛言世尊我今又作如是思惟是众生身腑脏在中窍穴居外有脏则暗有窍则明今我对佛开眼见明名为见外闭眼见暗名为见内是义云何。

　　此第四双计内外也此亦世尊谈法性时所说眼能见明亦能见暗故尊者一闻眼即同境不得成随即持两可之说双计根能见明见暗为见内见外吴兴云初计在内佛以不见腑脏为破次计在外复招身心相离之难又计潜根且乖琉璃笼眼之喻良以有藏则暗则见暗时即名见内不必要见心肝脾胃有窍则明故见明时即名见外不必责其身心相外内外若成又非独潜根里如此则可免前三者之过然不知此义当与不当故曰是义云何所谓中心疑者其辞枝。

　　佛告阿难汝当闭眼见暗之时此暗境界为与眼对为不对眼若与眼对暗在眼前云何成内若成内者居暗室中无日月灯此暗室中皆汝焦腑若不对者云何成见。

　　此破见暗名见内也汝当下双开二关以审定若与下正破谓此暗相若与眼对则此暗相在汝眼前云何成得闭眼见暗名为见内设许暗相虽在眼前亦可成在内者则凡住暗室中无光明处此诸暗室则应尽是汝之三焦六腑无是理也若此暗相不与眼对则应此眼不与暗合云何眼前又见黑暗如是则眼与暗相对与不对皆不成内矣。

　　若离外见内对所成合眼见暗名为身中开眼见明何不见面若不见面内对不成见面若成此了知心及与眼根乃至虚空何成在内若在虚空自非汝体即应如来今见汝面亦是汝身汝眼已知身合非觉必汝执言身眼两觉应有二知即汝一身应成两佛是故应知汝言见暗名见内者无有是处。

　　此纵夺例破见暗不成见内也言纵许此暗相不在外而在内亦许合眼见暗之时名为反观身中是则开眼见明之时亦应反观己面若开眼时既不能返观己面则合眼时亦不能返观身中故曰若不见面内对不成若谓开眼见明之时亦能见面则汝心眼皆在虚空亦不得成反观身中名内对矣若心眼既在虚空则应虚空即是汝体汝身反不属汝若谓心眼在空虽见己面还是己身则应如来今见汝面岂如来身亦即汝之身乎且汝心眼既在虚空已有知觉则汝此身应无知觉必汝执言身自有觉空中之眼亦自有知则汝一身应有两知一在虚空一在己身既有二知则汝一身应成两佛有是理乎如是展转推穷则两可之说瓦解冰销是故下结破不在内外处双计内外尤见阿难巧思所谓巧累于理俊伤其道世尊破处如庖丁解牛随手运转不犯锋铓所以云万般支准费工夫一切顺随成善巧○先德云欲识佛去处只这语音是是则能知之心住在身内未尝不是如云天地同根万物一体三科七大咸是真如则计身外未尝不是如云汝观此会圣众用目循历其目周视但如镜中无别分折汝识于中次第标指则计潜根未尝不是若曰见暗见明性非迁改则双计内外亦未尝不是但阿难执迹生情故问处句句成病世尊随方解缚故答处句句成药古德云会得则死句皆成活句会不得活句皆成死句神奇化为臭腐臭腐复化为神奇实无定法此上四计皆因世尊云何知外一语钩动阿难故尊者舍一执一所谓承言者丧滞句者迷向后三计知见已穷复牵引世尊所说性相深义引蔓抽条妄生计度唐突世尊不知是则总是非则总非也。

　　阿难言我常闻佛开示四众由心生故种种法生由法生故种种心生我今思惟即思惟体实我心性随所合处心则随有亦非内外中间三处。

　　此第五计心在随所合处也阿难见世尊展转逐破故先引世尊所说者为证据欲以杜如来之口岂知如来浑身是剑触之即死毫不容情哉心法相生正谓心境皆从业识变起同时妄有如两束芦互相依倚离心无境离境无心非谓心能生境境能生心也尊者谬为心法相生以为必是故计随合随生我今下正出己意言我思惟世尊所说心法相生即此能思惟者实我心性此心随与那一法合即随那一法生不是定在内外等处此是尊者以己之心度人之心又将醍醐化成毒药矣。

　　佛告阿难汝今说言由法生故种种心生随所合处心随有者是心无体则无所合若无有体而能合者则十九界因七尘合是义不然若有体者如汝以手自挃其体汝所知心为复内出为从外入若复内出还见身中若从外来先合见面。

　　此正破心不随合也世尊如耆婆揽草无非是药手到病除故约有体无体破之合者如盖合函必彼此有体然后可合今汝思惟之心元是浮想实无自体既无自体则无合处若谓无体而能合者则应十九界与七尘亦应有合今无是义故曰不然若有体者定有来处若有来处必有出入若有出入必有内外既有内外复蹈前非岂能随合而随生乎。

　　阿难言见是其眼心知非眼为见非义佛言若眼能见汝在室中门能见不则诸已死尚有眼存应皆见物若见物者云何名死。

　　愚法声闻不分根识故一闻见内见面之语反生疑难意谓心可名知眼可名见今以心为见恐不合义所谓胡人饮乳翻怪良医世尊任短任长随高随下口头三昧拈来便是连举二喻答之初以阿难喻心以门喻眼喻中门虽通见必室中有人而后有见若室中无人而门岂能见乎法中眼虽通见须眼处有心而后有见若无有心而眼岂能见乎此正显能见在心则诸下次明徒眼不见。

　　阿难又汝觉了能知之心若必有体为复一体为有多体今在汝身为复遍体为不遍体若一体者则汝以手挃一支时四支应觉若咸觉者挃应无在若挃有所则汝一体自不能成若多体者则成多人何体为汝若遍体者同前所挃若不遍者当汝触头亦触其足头有所觉足应无知今汝不然是故应知随所合处心则随有无有是处。

　　意谓法有定相心无定体正如水上葫芦按着便转日中宝石色无定形安有定体哉若有定体为是一体多体遍体不遍体若一体者则应拔一毛而群毛皆动触一支而浑身咸觉若浑身咸觉应无挃处若有挃处决非一体挃犹触也若多体者则成多人以一人只有一体故多体亦成多人不知多人之中何体为汝若遍体者同前触一支而四支咸觉若不遍者当汝触头而并触其足若头知而足不知可名不遍今触头头知触足足知又非不遍故曰不然故知心体非一非多非遍不遍则知心无定体既无定体则不随有定之法合可知是故下结破不在随所合处阿难将个东瓜印子卖弄聪明又被世尊撇向大洋海底了也。

　　阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟内无所见外不相知内无知故在内不成身心相知在外非义今相知故复内无见当在中间。

　　此第六复据圣教以执中间也世尊所言不在内外正言心无定在非谓心在中间也而尊者复执为中不知才唤作中即有定在故下审其在身在境也。

　　佛言汝言中间中必不迷非无所在今汝推中中何为在为复在处为当在身若在身者在边非中在中同内若在处者为有所表为无所表无表同无表则无定何以故如人以表表为中时东看则西南观成北表体既混心应杂乱。

　　先审定中间在身在境而后两破其中俱无定在也若在下谓在身有中边二义在边则不得为中在中则同前在内应当见内若在下谓在处有表不表二义标物以显中曰表谓无表则无中表则中无定在今表体尚无有定则心宁有一定之中而不杂乱乎。

　　阿难言我所说中非此二种如世尊言眼色为缘生于眼识眼有分别色尘无知识生其中则为心在。

　　尊者一闻身境两破其中如火到头上急忙便扑故曰我所说中非此二种旋复嫁祸于人故曰如世尊言也眼色为缘生于眼识者谓根境合而生识以眼为增上缘色为所缘缘故眼有分别色尘无知者是尊者错解佛意重添注脚殊不知眼能照境识能分别而眼实无分别故下文云其目周视但如镜中无别分析汝识于中次第标指此其证也世尊之意以眼色二种为生识之缘非谓眼色即能生识以识自有能生种子故且根境二法皆是色种岂有色种而生心现行哉故曰根之种现但能导识之种现谓根为生识之缘则可若谓生识则不可尊者不知根境识三各有种子遂执根境皆能生识故曰识生其中。

　　佛言汝心若在根尘之中此之心体为复兼二为不兼二若兼二者物体杂乱物非体知成敌两立云何为中兼二不成非知不知即无体性中何为相是故应知当在中间无有是处。

　　世尊约兼二不兼二以破之言兼二者如父母合而共生子也不兼二者如不因父母而自生子也若兼二者下破有二义若约世尊将错就错顺阿难之计而破则物当指尘体当指根故曰若使兼二而合生则应根尘杂乱一处不应成敌两立今尘之为物不同根体之有知抑且成敌两立不能两兼谁曰兼二而识生其中乎若约如来自己正义破物字通指根尘体字当指心体故曰若使兼二合生则应物体杂乱以根尘是物识心是体若兼根尘而共生是色法生心法故曰杂乱以根境无知不同心体有知故且根境属相分心体属见分见相二分是对待法成敌两立尚无中位云何而言识生其中耶若使不兼根尘而自生既无根尘即无心体以无能生即无所生故然则中何所定而曰识生其中耶是故下结破不在中处阿难将个不着边际破沙盆呈似世尊又击碎矣尊者执内执外执中间正如常山之蛇击首则尾应击尾则首应击中间则两头应岂知所谓夜深不向芦华宿迥断中间与两头者哉。

　　阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心不。

　　此第七计无著也世尊在般若会中谈无著真宗不在内外中间正言心无处所无处住心不应复有所著故大品云若住一切法不住般若不住一切法方住般若释云若住法则不见般若若住般若则不见法以法有相般若无相故亦非离有相法别立无相般若以相即无相全是般若故经云若学般若应学一切法何以故夫般若者是无住义起心即是住着若不住着一切法即是般若故曰心处无在无在之处唯是一心一心之体本来寂灭唯有入者只在心知等尊者错解佛意乃云我今将心不去着在一切法上如此可得名为心否殊不知将心不着早是着也故先德云唤作如如早是变也智不到处切忌道着道着即头角生。

　　佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无无则同于龟毛兔角云何不著有不著者不可名无无相则无非无则相相有则在云何无著是故应知一切无著名觉知心无有是处。

　　世尊向开口不得处就与一拶云汝之不着一切者是汝之心本有处所而今不着一切法耶抑亦本无处所而自然不着一切法耶若汝心本无处所而自然不着此心则同龟毛兔角之本无云何更添不着乎若汝心有处所而不去着一切法者则是汝心已有着处安得名为无著哉故牒破云若汝果无心相是真无心决无有着若非真无心则定有心相既有心相定有所在决定有着云何而说一切无著如是则不唯有相不可名无著即无相亦不可名无著以才说无相即堕有相故也故先德云无生终不住万象徒流布若作无生解还被无生锢若了妄念无生即是真心不动昔有学人问忠国师云不作意时得寂然否答若见寂然即是作意所以意根难出动静皆落法尘不唯作无著任缘之解堕于邪思即起冥合寂然之心亦存见地故知尽是意见为禅说病为法如蒸砂作饭缘木求鱼费力劳功枉经尘劫心若不起万法无生才有起心即成住着是故下结破不在一切无著处阿难将个没着落处死猫头呈似世尊又被世尊掷向他方世界了也○法身无在而无乎不在始阿难计心在内在外潜根双计随合中间是以心为有在也故世尊皆以无在破之及至第七又计心为无在故世尊以相有则在破之虽是一期破执实显无在无不在之旨先德所谓有佛处不得住无佛处急走过是也大佛顶首楞严王于此具见即使后文离一切相即一切法离即离非是即非即处虽是极力形容三如来藏亦不能加于七处之外智者于七处剖明一经大义思过半矣○七番问答只是破识心本无处所出入无时莫知其乡者心也俯仰天地再抚四海者心也世尊见阿难迷心滞相头头粘着乃诘之曰唯心与目今何所在此在字从三十二相之相字发起故未以相有则在一语作结○又云七番破处只是破自生他生共生无因生如在内一计是自生在外一计是他生潜根一计是心随根生亦是自生随所合处是心随境生亦是他生双计内外亦是计自生中间一计是根境共生无著一计是无因生又随所合处是执一切相生无著一计是执离一切相生潜根是执相宗增上缘中间是执相宗增上所缘缘无著是执性宗无相甚深义据此七问足见尊者𡎺着满肚皮佛法然世尊七番逐破不过就其执处与他解粘去缚耳先德云佛法里迷却多少人世法里悟却多少人故知法无定相迷悟在人易曰神而明之存乎其人○七番问处节节有顿挫如云如是识心实居身内一实字见其意气扬扬旁若无人如虎生三日有食牛之气至第二番引灯光喻云同佛了义得无妄耶虽是强项观得耶二字亦少屈矣至第三番则云如我思惟潜伏根里如我者谓以己意度之理或如此其志又稍降矣第四番则云是义云何言不知是与不是未敢断以为必然也至第五番即思惟体实我心性由执圣言量为证自谓必无差谬故复开强口又曰实也至第六番当在中间言据我所见或当如此当字觉郎当已甚至第七番则我无著名为心否否者疑而未定之辞则委靡不振矣所谓壮心初起春江怒涛锐志一销秋霜败叶此经无论意趣深奥即译人之笔润色之手若郢人之运斤庖丁之游刃并入神化渊乎妙哉。

　　尔时阿难在大众中即从座起偏袒右肩右膝着地合掌恭敬而白佛言我是如来最小之弟蒙佛慈爱虽今出家犹恃娇怜所以多闻未得无漏不能折伏娑毗罗咒为彼所转溺于淫舍当由不知真际所诣惟愿世尊大慈哀愍开示我等奢摩他路令诸阐提隳弥戾车作是语已五体投地及诸大众倾渴翘伫钦闻示诲。

　　阿难被世尊七纵七擒至此弓折箭尽纳款输诚责躬请教也最小之弟是照应天伦同气语慈爱者谓如来慈心爱物非情爱也犹恃娇怜者所谓家富小儿娇也良因蒙爱恃怜不肯进修反认多闻以为实证不知真心实际是我所当造诣之处所以不得无漏者由此为魔所转者亦由此此领前皆由不知常住真心用诸妄想故有轮转等语故自悔自咎蒙爱恃怜虽是尊者真情亦是为末世藉父兄之名位而不肯进修者劝也唯愿下正陈请教言我等愚迷一向悠悠忽忽恃爱不修毫无实证此固大慈所当怜愍者然我等虽欲诣此真际无路不达故愿指出诣真际之路以奢摩他是诣真际之大路故阐提云信不具弥戾车云恶见谓不信自己有此大佛顶首楞严王而妄认三十二相为奇特妙好向外驰求者皆阐提恶见也今得此路诣此际方能生信坏此恶见矣倾心渴仰翘首伫立以敬闻教诲者见其重人重法非泛泛之比也。

　　尔时世尊从其面门放种种光其光晃耀如百千日普佛世界六种震动如是十方微尘国土一时开现佛之威神令诸世界合成一界其世界中所有一切诸大菩萨皆住本国合掌承听。

　　此放光默示也将欲显示本明不离当处故先在六根门头默示其体以发其信临济云有一无位真人在汝六根门头放光动地诸人未证据者看看是也其光晃耀如百千日者所谓应眼时如千日万象不能逃影质是也普佛世界六种震动者将欲破六识以显六根故先动地以觉之也微尘国土一时开现者妄尘不隔如彼芥瓶炳然齐现也十方世界合成一界者智境现圆通为一佛国土也菩萨听众皆住本国者心量本周心闻本洞也由众生有此本光昧而不知分为根尘识三于器世间不能超越若能内莹发光根尘识心应时销落见闻通邻合开成就故以此瑞先示之果能了兹光瑞则菩提涅槃元清净体不动步而得矣六震者即动起踊震吼击也。

　　佛告阿难一切众生从无始来种种颠倒业种自然如恶叉聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮砂欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。

　　此下将前性净明体用诸妄想复开二种根本为一经之纲宗也种种颠倒业种自然如恶叉聚者颠顶也如颠毛种种之颠谓以顶向下而足向上故曰颠倒心知眼见是颠倒根本下文若干颠倒皆是此中发去言业种者谓迷此觉心忽起无明由此无明转成业识造种种业熏成种子名为业种种必有果子子相生则轮转生死无有断绝故惑业苦三生必同条如恶叉果恶叉毒树名生子必三同一蒂故唯识云由诸业习气二取习气俱余异熟既尽复生余异熟下文别业同业循业发业业本皆从业种流出此为后文广明七趣之张本声闻缘觉背大心而证小果者外道者外正道而趣邪道者诸天者修十善而欣乐果者魔罗此云杀者耽欲境而乱正修者此等皆由不识真妄二途认砂为米盲修瞎炼成致如此此为后文详辨魔境之张本由尊者云开示我等奢摩他路故就尊者觌体指出两条路来言无始生死根本者即根本无明也此由最初迷一法界不觉心起而有其念故曰无始如睛劳华现睡熟梦生本无缘起之由非有定生之处皆是妄念非他外缘从此而成细微业识次起转相转作能见后起现相现外境界由此三种细识复生智相相续执取计名四种粗识于是执内执外攀此缘彼念念不停无暂止息起惑造业轮转生死此生死本即汝现今用此东攀西缘以为自性者即是别成声闻缘觉天魔外道七趣之根本也无始菩提涅槃元清净体者菩提涅槃果觉也元清净体因心也此清净体即汝现前第八微细精想名为识精本来具足元明一真法界无生无动不为生死所染不为涅槃所净不为无明所迷不为菩提所觉者是也然此元明元清净体虽不与妄染相应由不守自性随缘而生种种妄想东攀西缘一切众生但认此种种攀缘妄想以为心性而反将元明清净之体弃而不顾即此弃而不顾者是菩提涅槃之根本也意谓欲证菩提涅槃果觉必得不生不灭元清净体为因心而此因心必从识精中求也故佛地论云清净法界者一切如来真实自体无始时来自性清净具足种种过十方界极微尘数性相功德无生无灭犹如虚空遍一切法平等共有于一切法不一不异非有非无离一切相一切分别一切名言皆不可得唯是清净圣智所证二空无我所显真如为其自性诸圣分证诸佛圆证此清净法界即真如妙心为诸佛果海之源作群生实证之地由诸众生遗此本明终日圆觉而未尝圆觉故诸趣本不当入而入曰枉入也用攀缘心遗此本明一用一遗即颠倒之实也。

　　阿难汝今欲知奢摩他路愿出生死今复问汝即时如来举金色臂屈五轮指语阿难言汝今见不阿难言见佛言汝何所见阿难言我见如来举臂屈指为光明拳耀我心目佛言汝将谁见阿难言我与大众同将眼见。

　　此举拳验见也言汝问我奢摩他路欲出生死诣真际故我为汝指出两条大路一一分明不知现今从何路去故举拳勘其见处曰汝今见否所谓掇出中原无价宝不同赵璧与燕金阿难不解向未举拳时荐取具实而答曰见世尊就上一拶云汝何所见烂泥中有刺阿难当面蹉过却云我见如来屈指为光明拳耀我心目也只是认得拳头世尊赤心片片更与一锥云汝将谁见阿难眼钝头迷重重蹉过依旧道个我与大众同将眼见所谓昔年行处半步不移故温陵云金拳举处直下要识本明尘相未除依旧认贼为子。

　　佛告阿难汝今答我如来屈指为光明拳耀汝心目汝目可见以何为心当我拳耀阿难言如来现今征心所在而我以心推穷寻逐即能推者我将为心佛言咄阿难此非汝心。

　　此重征出妄心而破之也世尊见尊者语不相投遂拈转话头别行一路云汝今答我如来屈指为光明拳耀汝心目纵许汝目可见汝将何物为心以当我拳之光耀所谓口里雌黄舌端利剑争奈尊者依旧刻画无盐唐突西子复认能推以为心性故曰如来现今等所谓好个阿师又恁么去也不知此心如钟里之形无体而全因外境似水中之月不实而虚现空轮认此为真迷之甚矣世尊见阿难头头不荐奋师子踞地之威振声一喝云咄此非汝心易所谓击蒙利用刑人用脱桎梏也当尔时若是黄檗德山临济岩头也须耳聋三日故宗镜云阿难执此妄心世尊所以诃斥二祖求此妄心了不可得初祖于是传衣前七番破处是捣贼之巢穴此番诃斥是斩贼之首级也。

　　阿难矍然避座合掌起立白佛此非我心当名何等佛告阿难此是前尘虚妄相想惑汝真性由汝无始至于今生认贼为子失汝元常故受轮转。

　　此被喝生惊也矍然恐惧貌阿难被世尊一喝果然措手不及构副不上直得瓦解冰销七华八裂所谓夜光投人鲜不按剑却又孤负此一喝也故曰此非我心当名何等世尊见阿难惊疑不定即收机云此心是因前尘虚妄相上所起名曰妄想由此妄想惑乱汝之真性岂可认此以为心乎由汝无始至今误认为心如认贼为子反将常住真心弃而不顾故枉受生死轮转无穷耳所谓寒山失路拾得携归。

　　阿难白佛言世尊我佛宠弟心爱佛故令我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心纵令谤法永退善根亦因此心若此发明不是心者我乃无心同诸土木离此觉知更无所有云何如来说此非心我实惊怖兼此大众无不疑惑推垂大悲开示未悟。

　　此恋妄不舍而惊疑也世尊一片婆心翻成钝置古人云非但能言人不可得正索解人亦不可得果然向下尊者历叙平生作善作恶许多功能皆用此心除此心外更无有心即成断灭而我亦同土木无知之物殊不知作善作恶者是属发业无明名曰妄想不思善不思恶者却是尊者本来面目弃本有而不知恋妄想而不舍所谓小时了了大未必佳我实惊怖者大有迳庭不近人情故兼此大众无不疑惑者同坑无异土也先德云忽地晴天霹雳声禹门三级浪砰訇几多头角成龙去螃蟹依前努眼睛尊者之谓欤。

　　尔时世尊开示阿难及诸大众欲令心入无生法忍于师子座摩阿难顶而告之言如来常说诸法所生唯心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自无体。

　　此曲示真心有体以释无心土木之疑也无生法忍即无善无恶之心体也世尊见阿难执妄为实故振威喝之矍然生怖复摩顶慰之所谓有时铁褁绵团有时锦包特石假嗔假喜能放能收故宗镜云朝四暮三令众狙而喜悦苦涂水洗养婴儿以适时如来下历举诸法有体以显真心之必有体也一切因果指十界正报言世界微尘指十界依报言草叶缕结是有形之最细者虚空是无形之最巨者正言有情无情若大若小之物皆有体性何况清净妙净明心为天地始万物母为一切善恶心之本性者反无体耶昔大颠初参石头头问那个是汝心师云见言语者是头便喝出经旬日师却问前者既不是此外何者是心头曰除却扬眉瞬目将心来师曰无心可将来头曰元来有心何言无心无心尽同谤师于言下大悟若尊者知原来有心当不费如来许多曲折。

　　若汝执吝分别觉观所了知性必为心者此心即应离诸一切色香味触诸尘事业别有全性如汝今者承听我法此则因声而有分别纵灭一切见闻觉知内守幽闲犹为法尘分别影事我非来(敕当作斥)汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍。

　　此令尊者揣摩能推是妄以去其恋妄之心也执而不舍曰执吝分别觉观即寻伺也言汝执此现行分别六尘者必为真心而不肯舍此心即应离却六尘别有无渗无漏完全之体方是真心今汝在座承听我法此听法心是亦因我说法音声而起分别是渗漏心非完全体岂得为真不但汝今尚有六识现行分别不名为真纵汝将此六识现行种子一切灭尽成阿罗汉若使内守幽闲耽寂灭乐不肯放舍即此守幽闲者尚属意根犹为影事不得为真咒今现种未空乃欲认此以为真乎言我今日不是故意斥汝所执者为非汝心但汝将此分别觉观微细揣摩是有是无是真是妄若离前尘而有体者是真离前尘而无体者是妄今汝所执分别觉观皆是因尘而有既能生之尘元非常住倏变倏灭则所生之心亦随尘灭心既随灭则汝法身亦成灰断更将何物为因地心而证此无生法忍耶故知心本不有因尘故生离前尘而无想可成除分别而无尘可得。

　　即时阿难与诸大众默然自失佛告阿难世间一切诸修学人现前虽成九次第定不得漏尽成阿罗汉皆由执此生死妄想误为真实是故汝今虽得多闻不成圣果。

　　此因开示而自失也自失者自无主宰欲恋不能欲舍不得之意世尊见其廉纤搭滞故复极口痛斥以激之诸修学人即指前三果人在修进时言九次第定即四禅四空并灭尽定以九番次第而入故前八是凡定后一是圣定故得第九定者超生死证涅槃得罗汉果今言不得漏尽成阿罗汉者皆由恋着灭定不肯放舍即此灭定犹为影事即此恋着犹然妄想由彼执此妄想误为真实法性故虽修而不得成真阿罗汉故曰百尺竿头坐底人虽然得入未为真况汝灭定未修幽闲未守且执前尘虚妄相想误为真实而不肯舍故虽一向多闻道力未全而不得成圣果者以此前云守者抱定而不移此云执者固执而不舍守字是病执字亦是病除却守字便非影事除却执字便是真实世尊两番作苦切语深锥痛劄皆是彻底为人要令尊者舍妄识而觅真心耳。

　　阿难闻已重复悲泪五体投地长跪合掌而白佛言自我从佛发心出家恃佛威神常自思惟无劳我修将谓如来惠我三昧不知身心本不相代失我本心虽身出家心不入道譬如穷子舍父逃逝今日乃知有虽多闻若不修行与不闻等如人说食终不能饱世尊我等今者二障所缠良由不知寂常心性惟愿如来哀愍穷露发妙明心开我道眼。

　　由前两番诃想劝离故陈情自悔以乞心眼也自阿难答出见相发心之后世尊已知阿难认能分别者是心能见物者是眼及问唯心与目今何所在则计眼在外而心在内至如来破心有体时而阿难复以眼见心知为难及至举拳以问汝将谁见则曰我与大众同将眼见以何为心则曰即能推者为心故如来急将能推斥破以显真心有体阿难始信能推之心是妄故乞真心而并乞道眼也重复悲泪者始而自恨继而自咎终而悲泪皆是阿难真实痛心处盖阿难与释迦等于空王佛所同时发心而释迦成佛已经尘劫阿难从无量劫好乐多闻尚不知常住真心性净明体兴心及此宁不痛心故悲泪陈情也前云恃佛娇怜而不修此云恃佛神通而无劳我修正谓如来是我天伦必然惠我三昧岂知父子上山各自努力替代不得故曰不知身心本不相代及闻喝斥则知如来毫不容情将此一片希望之心全落空处故我一向已来身虽出家实未曾有入头处何异身处膏腴不能自润而反向外奔驰从人乞食者乎今日乃知说得一丈不如行取一尺故虽多闻若不修行终无得益以话饼不能充饥故也二障所缠者谓烦恼所知也烦恼障事所知障理断烦恼而证生空断所知而证法空今我为二障所缠不能自脱者良由不知寂常心性执此妄想误为真实故也言寂常者以不动摇故曰寂以无去来故曰常言穷露者谓无法味资神故曰穷无法衣蔽体故曰露发妙明心者言我虽有妙心一向隐覆不识好恶误认能推以为真实不知别有涅槃妙心故愿世尊发其覆而出之开我道眼者言我虽有道眼一向蒙蔽不分皂白但认肉眼以为能见不知别有正法眼藏故愿世尊刮其翳而开之此是正请开示佛知佛见也。

　　即时如来从胸卍字涌出宝光其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众告阿难言我今为汝建大法幢亦令十方一切众生获妙微密性净明心得清净眼。

　　此先默示光相而后许说也从胸涌光者正显佛知佛见要从自己胸中流出方始盖天盖地非粘妄所发光也晃昱者光明闪烁之貌有百千色者万德之所成就故光遍尘刹以及如来大众者正显有情无情及与圣凡总在平等光中流出故为汝建大法幢者言汝自性法幢堕地已久我今为汝建立不复使倾颓也内外追寻一总无境上施为浑太有故曰妙微密性万象森罗影现中一颗圆光非内外故曰净明心入诸尘而不杂应诸根而不染故曰清净眼性以寂言心以照言眼以智言也。

　　阿难汝先答我见光明拳此拳光明因何所有云何成拳汝谁将见阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相。

　　前已斥缘心是妄今欲显能见是真故拈前见性叠兴三问以详审令彼分明答出然后借事发挥阎浮檀金此云胜金须弥山南有此檀树果汁入水砂石成金此金一粒置常金中悉皆无色佛之身色如之赤𦦨曰赩清净所生者言如来不从爱欲生是从无量功德智慧生故有光明如𨶒浮檀金此答光明因何所有也我实眼观者依旧认肉眼为能见此答汝将谁见也如来指端皆有轮相故曰轮指屈握者屈五指而成握以成拳相此答云何成拳也。

　　佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不阿难言唯然世尊既无我眼不成我见以我眼根例如来拳事义相类。

　　世尊见尊者依旧认眼为见就将赤手空拳作个耀眼镜子以为比例问之譬如我今有手则有拳例汝有眼则有见其义是同是别阿难只解顺水推船不解逆风把柁不善比例却言有眼则有见有手则有拳以眼例拳事义俱类殊不知将个寂常心性例成断灭知见矣。

　　佛告阿难汝言相类是义不然何以故如无手人拳毕竟灭彼无眼者非见全无所以者何汝试于途询问盲人汝何所见彼诸盲人必来答汝我今眼前唯见黑暗更无他瞩以是义观前尘自暗见何亏损。

　　是义不然者车不横推理无曲断以无手必无拳无眼未常无见斥其比例不当故曰不然所以下复引盲人以证昔有无目山人卖卜大雨后着鲜鞋路上行不沾泥滓人问其故曰我拄杖头上有眼则知盲人虽是无眼未尝无见故曰前尘自暗见何亏损此是世尊就凡夫肉团上指出一双定乾坤眼辉天鉴地故知无明窟里具有大光明藏所谓灵光独耀迥脱根尘者岂同妄心离尘无体者哉古语云一般面麨由人做造不同阿难将个寂常心性例成断灭知见可谓点金成铁世尊就此断灭知见以显寂常心性可谓点铁成金。

　　阿难言诸盲眼前唯睹黑暗云何成见佛告阿难诸盲无眼唯观黑暗与有眼人处于暗室二黑有别为无有别如是世尊此暗中人与彼群盲二黑校量曾无有异。

　　甚矣根识之难分也阿难一向将心眼认作两物又不知根与灯光黑暗皆是见性增上缘一向认缘失真故一闻前尘自暗见何亏损之语撒呆妆昏便不敢信反申难云诸盲眼前一无所见唯睹黑暗云何亦名为见世尊将个有眼人所见黑暗与无眼人所见黑暗例定以诘尊者是同是别尊者答出曾无有异意谓有眼无眼虽是不同而所见黑暗等无差别。

　　阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者灯能有见自不名灯又则灯观何关汝事是故当知灯能显色如是见者是眼非灯眼能显色如是见性是心非眼。

　　世尊因阿难无异之答即为例明能见属心而不属眼故曰若无眼人在黑暗中得眼光而见色名眼见者彼暗中人在黑暗中得灯光而见色则应名灯见乎若灯有见灯即是见不应名灯若眼有见眼即是见不应名眼当知灯为增上但能显色不能见色其见色者是眼而非是灯则应例知眼为增上但能显色不能见色如是见色之性是心而非是眼尊者向来误以为二者世尊今日合而为一所谓离之则两伤合之则双美也问见性与心有何差别答此中见性即是阿赖耶识见分以在眼名见故即指见性是心也要知世尊此番开示虽是会见归心亦是暗与发明妙心道眼不离见性由阿难一向但知见性是眼不知见性是心故反之曰是心非眼是心二字与前非心照应正谓前所斥能缘者非心即汝能见者是心既知能见者是心即知能见非眼此则向来心知眼见之执一言了当矣所谓一滴水墨两处成龙也。

　　阿难虽复得闻是言与诸大众口已默然心未开悟犹冀如来慈音宣示合掌清心伫佛悲诲。

　　此当机不荐更俟发挥也世尊虽将见无亏损见性是心指示寂常心性而当机虽深信佛语故口已默然然识锁未开故不能领悟犹冀重宣也先德云只为分明极翻令所得迟信然。

　　尔时世尊舒兜罗绵网相光手开五轮指诲敕阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　此如来欲令弟子从旁赞助借口发明故发此问世尊虽以盲人瞩暗见无亏损之语与彼发明妙心道眼而阿难久为二障所缠沉湎濡首不得开悟故巧施方便却举旧时验过良方佯问弟子令其同伦旁通一线所谓惜得自己殃及他人故曰我初成道等鹿园者古国王养鹿处五比丘者佛初为太子时王命五人随侍一阿鞞此云马胜二䟦提此云小贤三摩诃男此父族也四阿若多此云解本际五迦叶此云饮光母族也五比丘中而阿若多最先发解者也。

　　时憍陈那起立白佛我今长老于大众中独得解名因悟客尘二字成果世尊譬如行客投寄旅亭或宿或食宿食事毕俶装前途不遑安住若实主人自无收住如是思惟不住名客住名主人以不住者名为客义又如新霁清晹升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名为尘义佛言如是。

　　此陈那自陈悟处也如来初得果时为憍陈如等五比丘先转四谛法轮开示客尘二字而陈那先解故如壁上高僧一呼便应遂陈悟处所谓敲唱俱随接拍成令也譬如下先陈悟此妄身为苦谛也行客喻色身投宿旅亭喻旅泊三界或宿或食喻大年小年不遑安住喻报尽则迁由此身相迁流不住故喻如行客古诗云人生天地间犹如远行客李翰林云天地者万物之逆旅阴阳者百岁之过客皆可类推若实主人自无攸往者攸所也谓主人恒居其所而无去来也由我如是思惟观察于无常身中已得亲见主人则知迁流不住者名客不迁流而常住者名主人矣又如下悟此妄心为集谛也新霁清晹升天者喻破分别身见初得智慧日也光入隙中发明空中尘相者喻智慧日有一隙之明始得照见八十一品微细思惑也尘质摇动虚空寂然者见尘之动而因悟空之不动也谓我如是思惟观察于乱思中悟得空理故知摇动者名尘不住者名空然此不独为阿难旁通大义亦是替世尊亲传法旨故世尊印之曰如是。

　　即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合佛言谁动谁静阿难言佛手不住而我见性尚无有静谁为无住佛言如是。

　　此先以手验见也世尊见陈那答出客尘主空二义要令阿难因客悟主因尘悟空引他向开手合手处识取故以手开合问之曰汝何所见阿难具实而答我见轮掌众中开合世尊就上一拶云汝见我手众中开合为是我之手有开合为是汝之见有开合阿难信口便答我见如来之手自开自合非我见性之有开合世尊见其言中有响故审之曰谁动谁静阿难答云佛手不住而我见性尚不见有静云何有动可谓钓尽江波锦鳞始遇世尊见阿难已知痛痒便将寂常心性坐在身上要令担荷故印之曰如是意谓若知手动而见不动此即客尘主空之义也。

　　如来于是从轮掌中飞一宝光在阿难右即时阿难回首右盻又放一光在阿难左阿难又则回首左盻佛告阿难汝头今日因何摇动阿难言我见如来出妙宝光来我左右故左右观头自摇动阿难汝盻佛光左右动头为汝头动为复见动世尊我头自动而我见性尚无有止谁为摇动佛言如是。

　　此从疏至亲又以头验见也初引尊者在开手合手处荐取不动之见性复恐所见不亲故又将个大光明藏飞在眉稍眼角边令彼左顾右盻要他向回头转脑左顾右盻处认取所谓要得周郎顾时时误拂弦佛告下勘其动因言汝今日左回右盻因何如此亦是一往深情尊者不孤所问答云因见飞光左右故顾盻而头动世尊婆心真切澈底为人故复勘其谁动谁静阿难向没推托处尽力担当重新答出头动而见不动所谓纵有千般草终无两样风故世尊复印之曰如是意谓若知头动而见不动亦是客尘主空之义。

　　于是如来普告大众若复众生以摇动者名之为尘以不住者名之为客汝观阿难头自动摇见无所动又汝观我手自开合见无舒卷云何汝今以动为身以动为境从始洎终念念生灭遗失真性颠倒行事性心失真认物为己轮回是中自取流转。

　　此虽寄责大众实借大众成就阿难也世尊见尊者解得主空不动之义故在众中激扬所谓打草惊蛇意谓我今如此重重开示可谓明了若使更有众生尚以摇动者为尘不住者为客不能领会不动之主空汝等但观阿难在头摇动处悟得见无所动手开合处解得见无舒卷即今面前已有样在云何汝等但以动者为身而不解不动之主动者为尘而不识寂然之空抑且从始至终但用念念攀缘生灭摇动者为心而反遗不动之真性岂非颠倒行事而何性心失真牒上遗失真性也认物为己牒上念念生灭也由认物为己用诸妄想所以轮回颠倒之中生死不绝然此轮转非从天降不从地出亦非人与故曰自取此章大意先令陈那从旁注破客尘主空二义次令阿难向开手合手回头转眼处领会客尘主空二义次在众中激扬以坚其信亦见世尊循循善诱之一斑云。

　　大佛顶如来密因修证了义诸菩萨万行首楞严经合辙卷第一
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第二

　　明　二楞庵释　通润　述

　　尔时阿难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母合掌礼佛愿闻如来显出身心真妄虚实现前生灭与不生灭二发明性。

　　此请生灭身中的示不生灭性也因前两番验见两番印许则阿难缁素已明领悟寂常心性故身心泰然泰然者安然也身心安然是照应矍然避座我实惊怖重复悲泪等自念从无始来失却本有不动真心反认缘尘分别影事今日始得开悟正如失乳之儿忽遇慈母此亦照应心未开悟穷子舍父等然此寂常不生灭性虽蒙印许若据寻常见即是眼则眼与见皆属生灭若据今日手开合而见无开合头摇动而见不摇动则是生灭身中有不生灭性今虽领得头有摇动见无所动之旨向未明其所以犹存疑惑故求佛发明要在现前动摇生灭身中的的指出不生灭性令此二性皎如星月方到自信不疑之地盖阿难向以无心断灭为疑如来虽示寂常但信佛语不能自信故曰愿闻等。

　　时波斯匿王起立白佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆乐闻。

　　此匿王自陈断见以请不生灭也匿王昔事外道曾有邪心种子入其心腑今被阿难抓着痒处遂乘机发问所谓因逢桃李树却忆故园春迦栴延此云剪发毗罗胝此云不作其道皆以断灭为宗以不解第八阿赖耶识去后来先为生死根本转此八识名为涅槃而反计此身断灭名涅槃若此方所计生为七尺躯死作一棺土即有剉烧舂磨无所用之等皆此类摄岂知有死而不亡者在也我虽值佛今犹狐疑者言我未见佛时曾被邪师邪教栽此种子在八识田今虽值佛至今未忘故虽闻说不生灭性尚有余疑必要现前有个证据方能信得此心是不生灭故曰云何发挥证知此心不生灭地。

　　佛告大王汝身现在今复问汝汝此肉身为同金刚常住不朽为复变坏世尊我今此身终从变灭佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐销殒殒亡不息决知此身当从灭尽佛言如是。

　　欲示不生灭性故先审其生灭也言汝在未来死处生疑我只据现在生处问汝要汝自己勘验若现在变灭则未来亦变灭现在不灭则未来亦不灭若能知生便能知死今汝尚未知生焉能知死故诘之曰汝身现在为复毕竟是不朽之物耶为复毕竟是变坏之物耶我今下答出此身终从变灭意谓若据现在论毕竟归于断灭此却与迦栴延一鼻孔出气佛言下重重细审钓出狐涎言汝此身现今尚在有何所以预知此身必断灭耶世尊下答出断灭所以意谓身虽现在但我观察现前迁变刹那不停念念见新步步趋死若东逝之波西垂之照击石之火骤隙之驹风里微灯草头悬露临崖朽树闪目电火决知此身到底灭尽方得了当佛言如是者印其悟得此身是无常速朽之法也。

　　大王汝今生龄已从衰老颜貌何如童子之时世尊我昔孩孺肤腠润泽年至长成血气充满而今颓龄迫于衰耄形色枯悴精神昏昧发白面皱逮将不久如何见比充盛之时。

　　此又细审其自少至老精神容色是同是别也世尊下答出三时大相悬绝言我为童子时肌肤腠理滋润鲜泽及至长成精完神足血气充满今在老耄则颜色枯槁精神暗塞鸡皮鹤发行步龙钟日在桑榆殆将不久如何乃以精神充足盛满之时见比也。

　　佛言大王汝之形容应不顿朽王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之年又衰二十于今六十又过于二观五十时宛然强壮世尊我见密移虽此殂落其间流易且限十年若复令我微细思惟其变宁唯一纪二纪实为年变岂唯年变亦兼月化何直月化兼又曰迁沉思谛观刹那刹那念念之间不得停住故知我身终从变灭。

　　此又细审生灭之顿渐也汝之形容应不顿朽者谓一气不顿尽一形不顿亏必因渐而至此乎变化密移我诚不觉者言我虽念念迁变实不知其顿衰之与渐朽所谓夜半有力者负之而趋昧者不觉也但见日往月来寒暑迭迁似乎渐朽非顿衰耳以我细思推度二十之时衰于十岁三十之时衰于二十乃至于今六十又二又衰五十如此推穷而以十年为率此特举其粗略而言若我微细推穷岂独十年为限实唯年变月化而日迁若更沉其思虑审谛观察则刹那刹那念念不住故知此身决至灭尽尚书以魂升魄降为殂落此以形色渐销精神日损为殂落十二年为一纪时之最促者为刹那谓一念间具九十刹那以利刃透九十纸为一念准分刹那故经云一息一瞬众生寿命四百生灭智者若能观命如是是名能观念念生灭也但凡夫心粗殊不知觉先德偈云如以一睫毛置掌人不觉若置眼睛上为害极不安愚人如手掌不觉行苦迁智者如眼睛为极生厌患昔梁时有高僧奉帝敕请百大德试有道者请至朝门严备一百种甲兵旌旗耀日怖百大德九十九人悉皆惊走唯有一大德不生惊怖王问和尚何故不怕答云怕何物我初生孩童时刹那刹那念念已死何得今日反畏死乎若此大德是真念念了生死行苦者也。

　　佛告大王汝见变化迁改不停悟知汝灭亦于灭时汝知身中有不灭耶波斯匿王合掌白佛我实不知佛言我今示汝不生灭性。

　　世尊见匿王历叙变灭之相丝毫不漏故向急处一提言汝既知生灭不停决从灭尽还知念念生灭迁谢处有不生灭性耶答言我实不知古人道不知处最亲切所谓日用而不知也使其知此决不迷于断见矣我今示汝不生灭性者言汝既不知我即就汝生灭身中指出不生灭性以释汝断灭之疑也。

　　大王汝年几时见恒河水王言我生三岁慈母携我谒耆婆天经过此流尔时即知是恒河水佛言大王如汝所说二十之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异。

　　欲示不生灭性故先审六十岁时观河之见与三岁时观河之见有同异者欲其了知年变而见不变也耆婆此云长命祠之得长命故。

　　佛言汝今自伤发白面皱其面必定皱于童年则汝今时观此恒河与昔童时观河之见有童耄否王言不也世尊佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死而犹引彼末伽黎等都言此身死后全灭王闻是言信知身后舍生趣生与诸大众踊跃欢喜得未曾有。

　　复审观河之见有童耄者欲其答出见无童耄也世尊下分明指示意谓汝面虽皱而见精不皱皱者变而不皱者不变变者灭而不变者不灭即此便是生灭身中不生灭性先德云欲识庵中不死人岂离而今这皮袋是知颜貌虽童耄见性不亏明暗有去来灵光不昧此即穷子衣中宝乃轮王髻里之珠贫女室中金即如来藏中之物何得高推极圣自鄙下凡一向外求不能内省枉经多劫违背己灵空言断灭失本真性云何于中受汝生死者言此见精既不皱不变云何乃随汝身现在同受生灭耶既现在不受生灭而言此身死后乃全灭者不益误乎末伽黎此云不见道王闻下转邪成正也舍生趣生者谓悟得舍此趣彼从一暗室投一暗室出一苦轮入一苦轮未曾断灭也此章由匿王在身上观察故成断灭世尊在见上发明故无生灭所谓不离华下路引入洞中天也此则不唯破匿王断灭之见抑亦酬阿难二发之请矣问昔忠国师问禅客从何方来客曰南方来师曰南方知识如何示人曰彼方知识直示学人即心是佛佛是觉义汝今悉具见闻觉知之性此性善能扬眉瞬目去来运用遍于身中挃头头知挃脚脚知故名正遍知离此之外更无别佛此身即有生灭心性未曾生灭身生灭者如龙换骨蛇蜕皮人出故宅即身是无常其性常也师曰若然者与彼先尼外道无有差别彼云我此身中有一神性此性能知痛痒身坏之时神则出去如舍被烧舍主出去舍即无常舍主是常审如是者邪正莫辩矣今如来开示皱者为变不皱非变得无与半生半灭半不生灭之旨同乎答国即破一时之执如来开一时之权皆妙辩也当以意得不得妄生卜度获戾佛祖。

　　阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。

　　此因答生疑也匿王知见不多故一言之下心地开明蓦直信去阿难多知多见触事生情故方信而忽疑此疑因闻遗失真性颠倒行事之语将谓离生灭外别有不生灭性故请发明生灭不生灭性及闻见精不变反动疑情意谓见闻必是生灭可名遗失既此见闻必不生灭便是寂常即与诸佛等无差别云何世尊名我等辈遗失真性颠倒行事而诸佛不名遗失颠倒所谓收得反魂香来挝涂毒鼓。

　　即时如来垂金色臂轮手下指示阿难言汝今见我母陀罗手为正为倒阿难言世间众生以此为倒而我不知谁正谁倒佛告阿难若世间人以此为倒即世间人将何为正阿难言如来竖臂兜罗绵手上指于空则名为正佛即竖臂告阿难言若此颠倒首尾相换诸世间人一倍瞻视则知汝身与诸如来清净法身比类发明如来之身名正遍知汝等之身号性颠倒随汝谛观汝身佛身称颠倒者名字何处号为颠倒于时阿难与诸大众瞪瞢瞻佛目睛不瞬不知身心颠倒所在。

　　此世尊以手下垂验其倒情也母陀罗此云印手相好也阿难曾遭毒手不敢自任嫁祸于人而以世间众生为答故曰世间众生云云世尊就与一拶云若世间人以此为倒又将何等为正阿难拗直作曲云若如来以手上指则名为正世尊将错就错即竖臂告曰若汝果以上指为正即此便是冠履倒置翻头作尾翻尾作头矣何处别求颠倒哉且此一臂本无倒正举世间在臂上分正分倒故曰一倍瞻视岂知下垂为倒固倒也上指为正亦倒也何得以上指为正下垂为倒哉由汝等倍生此见而如来不作是见故将汝身与如来清净法身比例发明则如来身号正遍知汝等之身称性颠倒则汝自谓与佛等无差别不名颠倒者误矣既与发明颠倒复加锥劄令其循名求实自揣颠倒实处故曰随汝谛审观察汝身兴如来身比例发明如来之身号正遍知汝等之身称性颠倒则汝既有颠倒之名必有颠倒之实从何实处而得此名阿难被世尊一问有眼如盲有口如哑直得无言可对无理可伸故曰不知身心颠倒所在所谓大智慧人面前常有三尺暗是也。

　　佛兴慈悲哀愍阿难及诸大众发海潮音遍告同会诸善男子我常说言色心诸缘及心所使诸所缘法唯心所现汝身汝心皆是妙明真精妙心中所现物云何汝等遗失本妙圆妙明心宝明妙性认悟中迷。

　　此下正与发明颠倒实处也应不失时故曰海潮色者十一色法心者八识心王能缘是心所缘是境故曰诸缘心所使者五十一心所法也诸所缘法即不相应及无为法也唯心所现者唯独也心即如来藏心也言色心五位皆在如来藏心显现如明镜之现影像既一切法皆从藏心影现则汝身心皆是妙心中所现物可知身即根身心包王所烁群昏而独照曰妙明混万物而独露曰真精即身心而离身心曰妙心云何下正明颠倒实处本妙者本来自妙不假修成也圆妙明心以感通言宝明妙性以不动言悟字指妙明真精妙心言迷字指身心言以身心二法皆是迷妙明而妄现故意谓汝之身心皆是广大妙明心中所现之物直如镜像海沤而汝将此灵明廓彻普遍周圆之妙心弃而不顾反认此蕞尔身心以为本性岂非认悟中迷哉。

　　晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之唯认一浮沤体目为全潮穷尽瀛渤汝等即是迷中倍人如我垂手等无差别如来说为可怜愍者。

　　此下发明身心所以为悟中迷也谓此圆明妙心本无身心之相皆由妙明心体最初不觉忽起动心将此第一义空晦昧而成无知无觉之顽空所谓痴爱发生生发遍迷故有空性由此一迷而从迷积迷故于顽然空中凝结而成四大之色所谓化迷不息有世界生既有四大复以妄见搏取少分四大之色结成五蕴根身故曰色杂妄想想相为身所谓见精映色结色成根等此即身之所以为悟中迷也既有根身四大内外合成妄有缘气于中积聚于是内缘影事而动摇不休外缘实色而奔驰不已昏昏扰扰不明不净复执此昏昏扰扰者以为真精妙心宝明妙性此即心之所以为悟中迷也既一迷此昏昏扰扰者为妙明心性旋复惑此妙明心性在色身之内殊不知不独此身是妙明心中所现之物即虚空器界皆是妙明心中所现物也今汝弃此广大妙心而妄认四大为自身相六尘缘影为自心相何异弃彼百千澄清大海而反认海中一浮沤体以为海中之全潮在是即大海亦在是由是观之则知汝身与如来身比类发明虽同是一体本无差别但如来了得海是海沤是沤不弃海认沤故曰正知不认沤为海故曰遍知汝等既弃海认沤复认沤为海故曰颠倒性所以目汝等即是迷中加一倍迷之人也正如我垂手时实无倒正差别而汝以下垂为倒上指为正此即是汝颠倒所在故知汝等本无遗失因颠倒而称遗失如来说为可怜愍者此也意谓汝等若真遗失似犹不足深愍今由颠倒故常如遗失正如持珠作丐枉受贫穷如来所以深愍之耳。

　　阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地而我悟佛现说法音现以缘心𠃔所瞻仰徒获此心未敢认为本元心地愿佛哀愍宣示圆音拔我疑根归无上道。

　　此第三番约现用而复认能缘也言悲救者谓万劫倒悬一生迷惑一旦发明然犹心疑惑故复垂泣请问言我虽承佛语悟得此妙明心即是自己本来具足圆满不生不灭常住心地但我等一向遗此广大真性而认此昏昏扰扰者为心性故名我等为性颠倒宜矣然我现今见佛闻法皆用缘心世尊虽不欲我认而斥为非心由得其用故不敢不认世尊要我认者是圆满妙心虽则广大现今不得其用徒然获此故又不敢认此正尊者方摇未稳之际而缘心真心两持不决之时如人惑于岐路恍惚不定故请拔疑根到不疑之地始得归无上道先德云易开终始口难保岁寒心尊者以之自此直至各各自知心遍十方获本妙心常住不灭处方肯承认耳不敢认与前认悟中迷之认字照应。

　　佛告阿难汝等尚以缘心听法此法亦缘非得法性如人以手指月示人彼人因指当应看月若复观指以为月体此人岂唯亡失月轮亦亡其指何以故以所标指为明月故岂唯亡指亦复不识明之与暗何以故即以指体为月明性明暗二性无所了故汝亦如是。

　　此责其认声尘而不达法性也尚字是病责之辞言我如此吐心吐胆落草槃桓欲汝舍妄缘而达法性岂意汝之见解尚与昔时一毫无异且汝既以缘心听我圆满常住心法则此圆满常住心法便成所缘之境汝又安能契此法性哉不知说法者如指月人耳若汝说法之后绝言语黜聪明一切放下默究自心此是因指看月不存指相之人若汝依旧多知多解不肯消归自己是逐句寻言执指为月之人也若执指为月岂唯不识月亦不识指岂唯不识指亦复不识明之与暗以月明而指暗故也今汝执法音而不达法性何异执指为月皂白不分昏晓不觉者哉故曰汝亦如是宗镜云若欲研究佛乘披寻宝藏一一须消归自己言言使冥合真心但莫执义上之文随言生解直须探诠下之旨契本会宗如是则天真之道不昧无师之智现前若一向背己狥文执学兴辩是对木人而待语期石女以生儿空历尘沙终无得理。

　　若以分别我说法音为汝心者此心自应离分别音有分别性譬如有客寄宿旅亭暂止便去终不常住而掌亭人都无所去名为亭主此亦如是若真汝心则无所去云何离声无分别性斯则岂唯声分别心分别我容离诸色相无分别性如是乃至分别都无非色非空拘舍离等昧为冥谛离诸法缘无分别性则汝心性各有所还云何为主。

　　此责其认妄心而不认真心也妄心如客真心如主客有去来主人不动若汝认此分别法音之心以为真者此心则应离声而有体性云何离声遂无性耶不但分别我声离声无性即分别我容离我色相亦无有性以此皆属前六妄识分别固非真心纵使前六分别都无处以为别有自性不属色不属空正是第七缘八属带质境亦是分别亦非自性彼数论师昧而不知遂执此为冥初自性故知七缘第八虽无间断尚非自性况间断意识念念迁流者云何执为自性计有实用而不肯舍耶然则声识因声而有离声则无乃至意识因法而有离法则无如此则汝心性俱属客边各有所还汝之主人竟何所在岂终为无主沙弥哉。

　　阿难言若我心性各有所还则如来说妙明元心云何无还惟垂哀愍为我宣说。

　　此因还而请不还也还者如借来之物必要还人若是自己屋里物无处可还故问缘心各有所还而妙明元心无还处者何也答昔张无垢谒善权清禅师问云此事人人有分个个圆成是否清曰然公曰为甚么无个入处清于袖中出数珠示之曰此是谁底公俯首无对清复袖之曰若是汝底即拈取去才涉思惟便不是汝底公悚然故知才有分别即有可还也。

　　佛告阿难且汝见我见精明元此见虽非妙精明心如第二月非是月影汝应谛听今当示汝无所还地。

　　此下托见精以示不还真性也谚云逢人且说三分话未可全抛一片心故先以见精示之良以妙净明心宝明妙性具有三大谓体相用由无明不觉一念妄动转此本体而成业识转此智光而成见分名转识复转此真境而成相分名现识此中见精即是能见之性此能见性即是本觉体中所具遍照法界大智慧光明由无明故转此智光而成见性今言且汝见我见精明元者正指阿难见三十二相时此点光明元是本具不从日月灯光借来故曰明元由彼应眼根而缘尘不杂名曰见精此见虽是精明不昏不杂但体犹带妄尚存能所不得互用不得称妙然体即是真故如第二月非若水中月影与真月隔一重也以此妙明元心本无形相亦无方所卒难指陈故托见精方便开示若悟见精则妙明元心便可超悟矣此有三喻一真月喻妙明元心二第二月喻见精三月影喻缘尘分别此当楞伽之三性谓圆成实性依他起性遍计执性也。

　　阿难此大讲堂洞开东方日轮升天则有明曜中夜黑月云雾晦暝则复昏暗户牖之隙则复见通墙宇之间则复观壅分别之处则复见缘顽虚之中遍是空性郁𡋯之象则纡昏尘澄霁敛氛又观清净阿难汝咸看此诸变化相吾今各还本所因处云何本因阿难此诸变化明还日轮何以故无日不明明因属日是故还日暗还黑月通还户牖壅还墙宇缘还分别顽虚还空郁𡋯还尘清明还霁则诸世间一切所有不出斯类汝见八种见精明性当欲谁还何以故若还于明则不明时无复见暗虽明暗等种种差别见无差别诸可还者自然非汝不汝还者非汝而谁则知汝心本妙明净汝自迷闷丧本受轮于生元中常被漂溺是故如来名可怜愍。

　　欲示无还故先标可还之境其相有八也阿难下次显八相各有所还如明随日来还随日去是也汝见下三显见性不还以还明则不见暗还暗则不见明今明来见明暗来见暗则知见性不还以此见性是自己物是法性家𦦨日日用时时用未曾间断非若缘尘分别之见有去来也故示之曰诸可还者皆由假借外尘而有自然不是己物汝之不还者不由假借非自己物更是阿谁物也但汝识此见性不还则知汝心本妙本明本净矣以见性是宾中主真心是主中主故也由汝昏迷不醒既不识宾中主又不识主中主所以遗失真性枉受轮回于生死中头出头没无有出期是故我说汝等实为可怜愍者此中大讲堂喻妙明元心不动之体明喻智慧暗喻无明通喻六根通达八面玲珑触处洞然塞喻心胸茅塞面壁面墙头头是碍分别喻善恶顽虚喻无记郁𡋯喻昏迷澄霁喻醒觉正显种种幻化皆生如来妙明元心而妙明元心明来明现暗来暗现通来通现塞来塞现实无见相若讲堂然而且见明见暗见通见塞者皆属见性故先托见性以显不还而后显妙明元心之本净也故后文云见见之时见非是见见犹离见见不能及实由此中发起故喻中大讲堂三字大有关系不得草草放过。

　　阿难言我虽识此见性无还云何得知是我真性。

　　此因闻见性即真呈疑请决也由前文初指见性是第二月末指见性即是本妙明心言无定准未免生疑故曰我虽识此见性无还但不知此见性云何即是我之真性所谓大道只在目前要且目前难会所以请决。

　　佛告阿难吾今问汝今汝未得无漏清净承佛神力见于初禅得无障碍而阿那律见阎浮提如观掌中庵摩罗果诸菩萨等见百千界十方如来穷尽微尘清净国土无所不嘱众生洞视不过分寸。

　　此借见精缘现量境不生分别处即是真性也见初禅者有学人慧眼之见量也见阎浮提应作见娑婆界无学人天眼之见量也见百千界菩萨法眼之见量也见微尘国佛眼之见量也洞视不过分寸众生肉眼之见量也虽五眼不同五量亦异即照境时亦有广狭然都属现量见精所瞩不生分别今欲即此发明真性故先标出五种现量也吴兴曰庵摩罗此云难分别似桃非桃似柰非柰故问佛与众生缘现量境霄壤悬殊则此现量见精安得无异答众生现量见精如一星火佛之现量见精如大地火然不可说一星之火异大地之火也以一星之火扩而充之皆可遍烧大地故又如圣之清任和时虽异而圣性未尝异也。

　　阿难且吾与汝观四天王所住宫殿中间遍览水陆空行虽有昏明种种形像无非前尘分别留碍汝应于此分别自他今吾将汝择于见中谁是我体谁为物象阿难极汝见源从日月宫是物非汝至七金山周遍谛观虽种种光亦物非汝渐渐更观云腾鸟飞风动尘起树木山川草芥人畜咸物非汝阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性。

　　此下发明现量见精见现量境不离不即要令阿难在万象中自审自择以显有形可见者是物无形而不可见者是真性也故曰且吾与汝同见目前种种形像无非皆是前尘分别之见停留障碍处若汝见性果能分别汝应于此万象之中分别自他今吾将汝者将请也如将仲子𠔃之将言吾请汝在于所见万象之中任意决择谁是能见之性谁为所见之物以现量见照现量境如钳取物似目舒光亲照亲持了无障隔元是一体本无自他便其次第头头法法一一审其见精所在令彼自知自会故示之曰即今尽汝见量先从高处自日月宫一一谛观汝所见者岂皆是物而非汝之见性乎次从远处自七金山周遍谛观所见种种光明照耀岂皆是物而非汝之见性乎汝更向云腾鸟飞森罗万象处一一谛观凡所见者岂皆是物而非汝之见性乎如此一一审问正欲令阿难闹市丛中识取天子百草头上荐取老僧以此见性即一切法故也既已令其推审复示之曰且汝目中所见若远若近大小物象皆列见性之中而汝见性遍在诸法之上虽则物有种种差殊尽是汝之清净现量见精所瞩则知差别者是物不异者见性则此精而不杂于物者即前所说妙净明心此妙净明心实汝见性更非他物以见性离一切相故也故宗镜云分明可验自绝思量现证无疑谁分前后由前五识与第八识俱缘现量境得诸法自性故不带名言又无分别若六七二识以有计度随念二种分别便落比非二量故知见性周遍湛然似镜常明如空不动万象自分出没一性无有往还且如正见相时是谁见相以六尘钝故名不自立相不自施以六根利故强自建立而为缘对若能了境本寂见不自生则入平等真空方称究竟见性矣。

　　若见是物则汝亦可见吾之见若同见者名为见吾吾不见时何不见吾不见之处若见不见自然非彼不见之相若不见吾不见之地自然非物云何非汝。

　　此因上是物非汝之语又恐认见是物故就见物处以示无见顶相也故曰若见是物则吾与汝同观四天王胜藏宝殿中间遍览水陆空行时则汝亦可见吾之见矣若谓尔我同见物时汝能见吾之见者则我离物不见物时亦当见我离物不见之处汝何不见若谓离物不见物时亦能见吾离物不见之处则汝所见不见之处自然非彼不见之相以彼不见之相本无处所不可见故若不见吾不见之处此见自然不是有相之物既非有相之物岂非汝之无见顶相哉此义正显见能见物不能见见以物有相有处故可见以见无相无处故不可见所以云纵令逼塞满虚空看时不见微尘相故宗镜云且见性者当见之时即是自性以性遍一切处分明显露纤毫不隔不可以性更见于性无有彼此迭相见故。

　　又则汝今见物之时汝既见物物亦见汝体性纷杂则汝与我并诸世间不成安立阿难若汝见时是汝非我见性周遍非汝而谁云何自疑汝之真性性汝不真取我求实。

　　此又发明见若是物则成混滥以相见二分成敌两立故故曰若谓汝今见物之时见必是物则物亦应有见汝既见物物亦见汝则诸世间有情无情体性杂乱不成安立矣下又结显相见分明不成混滥故曰今汝见时是见属汝与我无预丝毫不杂则知见性离一切相虽不相杂而能周遍一切分明照瞩则知见性即一切法如是则汝所见日月宫七金山云腾鸟飞风动尘起处皆是汝之真性周遍总与他人无预云何不自信而反疑耶且此真性是汝固有之物而自疑其不真反从我口角边讨分晓而言云何得知是我真性不亦迷乎正言即当了此真性不当更别求也故宗镜云若信入之时自然洞鉴圆明了达之际尚不因于心念何况就他人而求自法取彼眼以作圆通数宝终不济贫说食焉能得饱但自亲到顿入绝学之门唯在发明方达无为之旨。

　　阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍秪见伽蓝清心户堂但瞻檐庑世尊此见如是其体本来周遍一界今在室中唯满一室为复此见缩大为小为当墙宇夹令断绝我今不知斯义所在愿垂弘慈为我敷演。

　　由前见性周遍非汝而谁二语遂认见为相故有大小舒缩之疑良由识精元明之体具有三分一自证分二见分三相分虽有三分而见相二分总属自证喻如蜗牛二角开则成双合则成一故世尊托见性周遍处发明真性圆满而阿难意谓见性周遍不杂于物则应随处不变何故在国唯见一国在室唯见一室在庑则唯见一庑为复此见本大今缩大而小耶为复此见本通抑墙宇夹断而不通耶今我不知毕竟在一界之内毕竟在一室之中毕竟在廊庑之际故曰我今不知斯义所在斯义指见性也所谓一处失功两处不通两处不通触途成滞。

　　佛告阿难一切世间大小内外诸所事业各属前尘不应说言见有舒缩譬如方器中见方空吾复问汝此方器中所见方空为复定方为不定方若定方者别安圆器空应不圆若不定者在方器中应无方空汝言不知斯义所在义性如是云何为在。

　　此总明舒缩大小在相而不在见也诸所事业即大小内外通塞明暗等前尘即根身器界相分等譬如下喻明以器喻相以空喻见正谓相有舒缩见无大小譬之器有方圆空无定相故下云由器形异名之异空也义性如是云何为在者言汝见性本无大小随根器而现大小亦如虚空本无方圆随瓶器而有方圆是则大小方圆本无定在云何汝今必欲求其定在耶此所谓以无方之辩驱必定之执运无得之智屈有量之心也。

　　阿难若复欲令入无方圆但除器方空体无方不应说言更除虚空方相所在。

　　既以喻明本无方圆复以喻明入无方圆之法所谓移华得蝶买石饶云也意谓但除瓶器空体自无方圆不应除瓶器外更除虚空方圆所在以虚空方圆在瓶器故故经云若不得世谛不得第一义谛以了俗无性即是真如何乃逐物随情横生异见局方隅之远近定器量之浅深如屈蠖寻条安前足而进后足似狂猿得树放高枝而捉低枝若能除器观空自无方圆长短知心是境岂有高下是非。

　　若如汝问入室之时缩见令小仰观日时汝岂挽见齐于日面若筑墙宇能夹见断穿为小窦宁无续迹是义不然。

　　此正斥其问之不当也若谓此见入室时既可缩之令小则应仰头观日时定可举之令上若谓筑墙处既可夹之令断则应穿窦处定可引之令续今既不能挽之令上安能缩之令小不能引之令续又安能夹之使断哉故曰是义不然。

　　一切众生从无始来迷己为物失于本心为物所转故于是中观大观小若能转物即同如来身心圆明不动道场于一毛端遍能含受十方国土。

　　此以法合喻重与发明也由彼无始迷此自己本有广大圆明妙性于妙圆中粘湛以成见揽色而成根托根而奔色由是内为浮根所锢外为器界所局中为业识所持不能超越故于前尘大小境界上观大观小非谓见性有大有小正如虚空本无方圆随器而各现方圆也若能内脱身心外遗世界中翻业识则妙性圆通六根互用如是浮尘及世界界应念化成无上知觉则身为法性身土为法性土尽十方世界为一只眼尽十方世界为一佛土以如是眼见如是土则数量销灭圆明了知故不能动道场而身遍十方于一毛端而含受国土何舒缩大小之有哉所谓但除器方空体无方盖如此。

　　阿难白佛言世尊若此见精必我妙性今此妙性现在我前见必我真我今身心复是何物而今身心分别有实彼见无别分辩我身若实我心令我今见见性实我而身非我何殊如来先所难言物能见我惟垂大慈开发未悟。

　　此又认相为见故有是我非我之疑所谓一狐疑了一狐疑也若此见性必我妙性者牒前此精妙明诚汝见性今此妙性现在我前者牒前见性周遍非汝而谁见必下正出疑情意谓若使见精周遍一切必是我之真性是则见性现在目前外物上而我现今身内之心能分别者是何物耶而今身内之心分别外物实有作用而彼遍外物之见性实无作用分别我身是则见性遍在我身不应说言遍一切法此与前文缘心有用而妙心不得其用故不敢认同旨足知阿难向来悟处总是口行人事尚未能肯舍缘心安能肯认见性周遍乎若谓遍一切法者实是我心为我身中主宰令我现今见种种物则是见性在外物上而外物实是我身反能见我此身应不是我如是则不应说我能见物则与如来所说物能见我之难无殊展转推穷实所未喻故愿垂慈重为启迪也。

　　佛告阿难今汝所言见在汝前是义非实若实汝前汝实见者则此见精既有方所非无指示且今与汝坐祗陀林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草树纤毫大小虽殊但可有形无不指着若必其见现在汝前汝应以手确实指陈何者是见阿难当知若空是见既已成见何者是空若物是见既已是见何者为物汝可微细披剥万象析出精明净妙见元指陈示我同彼诸物分明无惑阿难言我今于此重阁讲堂远洎恒河上观日月举手所指纵目所观指皆是物无是见者世尊如佛所说况我有漏初学声闻乃至菩萨亦不能于万物象前剖出精见离一切物别有自性佛言如是如是。

　　此下直显相见一体离是离非以显本无自他物我先德云这个若是头上安头这个不是斩头觅活世尊见阿难将个见性分自分他分大分小分是分非要令尊者向万象中亲手指出何者是见何者非见然后与他发明无是无非天地同根万物一体之旨故特示之曰汝今所言见在汝前是诚妄说都无实义若此见精实在汝前则汝定有相状可见既有相状决有方所既有方所决可指示在某处某处矣且汝遍观有相之物在现前者历历皆可以手指示若此见性必在汝前亦应以手确实指陈何者是见阿难下令其即万象而目观手指何者是见也汝可下复令即万象而剖析见精同诸物而分明示我也阿难下两答不能言我即物而目观手指何者是见固不能即物而剖出见精离诸物而分明显示亦不能也如是如是者印其即万象中无一物而是见以见性离一切相故。

　　佛复告阿难如汝所言无有见精离一切物别有自性则汝所指是物之中无是见者今复告汝汝与如来坐祗陀林更观林苑乃至日月种种象殊必无见精受汝所指汝又发明此诸物中何者非见阿难言我实遍见我祗陀林不知是中何者非见何以故若树非见云何见树若树即见复云何树如是乃至若空非见云何见空若空即见复云何空我又思惟是万象中微细发明无非见者佛言如是如是。

　　先牒定阿难决定不能向万象前指出何者是汝见性汝又下复令向万象中指出何者非是汝之见性也阿难下答出万象之中无一物而非见如是如是者印其即万象中无一物而非见以见性遍一切故昔地藏问修山主云山河大地与上座是同是别修曰别藏竖两指修急曰同藏又竖两指既不可言同言别又可言是言非耶先德云是他得的人道是也有出身路道非也有出身路所以世尊无是见无非见两皆印许稠禅师云一切外缘本无定相是非生灭一切由心若自心不生谁言是非能所俱无诸相恒寂故曰是柱不见柱非柱不见柱是非里去了是非里荐取。

　　于是大众非无学者闻佛此言茫然不知是义终始一时惶悚失其所守如来知其魂虑变慑心生怜愍安慰阿难及诸大众诸善男子无上法王是真实语如所如说不诳不妄非末伽黎四种不死矫乱论议汝谛思惟无忝哀慕。

　　此由闻两番印许故一众茫然也自阿难问寂常心性之后几番开示如云前尘自暗见何亏损又云手自开合见无舒卷又云皱者为变不皱非变又云汝身汝心皆是妙明真心中所现物又云若真汝心则无所去又云诸可还者自然非汝不汝还者非汝而谁又云物类差别见性无殊又云大小由尘见无舒缩无非破尘出经离相见佛尚易领会至欲令阿难就万象而剖出见精固不能又令即万象而指出不是见性又不能而如来两皆印可宜乎一会茫然总不知其落处也始终犹言颠末一时惶悚者河汉其言失其所守者亡其故步是真下见其变慑而慰之也言我两番印许皆是称理之谈诚谛之语非狂言非妄语亦非外道有即是无无不是有架乎两楹之说但汝等心粗虑浅不谛思惟若肯谛思当有入路必不忝汝哀慕之诚也。

　　是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义世尊若此前缘色空等象若是见者应有所指若非见者应有所座而今不知是义所归故有惊怖非是畴昔善根轻鲜惟愿如来慈知发明此诸物象与此见精元是何物于其中间无是非是。

　　此因大众茫然故假大智慧人代请决疑也意谓若果色空是见应当即万象而指出其相胡为不能若果色空非见应当即万象而一无所见胡为一瞩之时无处不是今此大众正由闻此深法义趣玄远无所归着卒难领会故有惊疑怖畏非若畴昔在法华会上善根轻鲜闻大法而不肯担当实有惊怖也唯愿下正请决疑言不知此相见二分元是何等物件而在两者之间既无有是又无非是也此与列子述两小儿辩日事相类。

　　佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是。

　　此会相见而归真如以发明无是无非之旨也自住三摩地即如来及八地已上菩萨自证首楞严三昧也其余菩萨虽有三摩地由解心未忘但缘他境未住自地故见即能见见分见缘即所见相分所想相即前六粗识所想之相也由前问云此诸物象与此见精元是何物于其中间无是非是故告之曰由彼大众未得首楞严大定故于万象中分物分我分是分非若诸佛菩萨住此三摩凡所见者元是菩提妙净明体故华严云法性如虚空诸佛于中住住此法性尚不见有色空精见云何于中有是而复有非是乎此是世尊和盘托出更无余蕴矣应立量云见与见缘并所想相是有法无是无非是宗因云本无所有元是菩提妙净明体故喻如虚空华虚空本无华则知妙净明体本无相见二分以相见是业识妄现故也且相见尚不可得又何是非之有哉。

　　文殊吾今问汝如汝文殊更有文殊是文殊者为无文殊如是世尊我真文殊无是文殊何以故若有是者则二文殊然我今日非无文殊于中实无是非二相佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月。

　　世尊既与发明复恐不能信解要令文殊从旁添注就体发明故问之曰即汝此身是个真文殊还许此文殊外更添一个文殊唤作是文殊得么还许此文殊外减却一个文殊唤作无文殊得么文殊是大智慧人气味相投自然同声相应故曰即我一个是真文殊此外不得更添一个是文殊若更添一个是文殊则我便有两个文殊然我有一个真文殊在又不得唤作无文殊此喻正言除却一个真文殊外添一个不得减一个不得以真如体不剩一法不欠一法圆同太虚无欠无余故也佛言下法合既知真文殊上本无是非则知真体上亦本无是非也由彼色空闻见本是无上净圆真心不觉心起而有其念故迷为业识转为相见妄有色空精见良以色空精见依真而起如第二月既如二月则知本无岂可在第二月上妄生卜度以为是真月非真月不知生是生非皆是未见真月者也若见真月则不妄立是非矣故圆寂经云一切法唯心无对即自性解脱又云一切法不与眼作对何以故法不见法法不知法故。

　　是以汝今观见与尘种种发明名为妄想不能于中出是非是由是真精妙觉明性故能令汝出指非指。

　　此又以法合喻重与发明也由汝未曾住此首楞严定智眼不明于依他法上生种种遍计名曰妄想故不能出是出非如目眚人于第二月卜度是月非月也若得妙发真三摩提则根尘识三成一圆融清净宝觉由证此妙觉更不落是落非如净眼人得见真月决不指此月为是月非月故知迷现量则是非纷然悟真性则空明廓彻。

　　阿难白佛言世尊诚如法王所说觉缘遍十方界湛然常住性非生灭与先梵志娑毗迦罗所谈冥谛及投灰等诸外道种说有真我遍满十方有何差别世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭远离一切虚妄颠倒似非因缘与彼自然云何开示不入群邪获真实心妙觉明性。

　　此下复误认觉缘为妙觉明性且计妙觉明性为自然也世尊一往发明常住心地而阿难不肯担当故不敢认反认现在缘心为有用及至发明见性至周遍处又不审详见性来历故又认见为相复认相为见至此发明精见色空元是菩提妙净明体方得领悟见性周遍之语故曰诚如法王等复疑滥于外教违于自宗故复请决疑也言诚如者净信之辞谓如来果是真实语非诳妄也觉缘者以见性能见明见暗见通见塞遍缘一切故目之为觉缘即此觉缘果然周遍果然常住果然不生灭也与先下先出滥外教梵志此云净行娑毗迦罗此云金头外道冥谛即彼所计二十五谛中第一谛也投灰即苦行外道如拔发熏鼻炙身卧杵之类所计神我有大小不定三种此即计广大我也言世尊寻常说此神我为妄计而今所说觉缘遍十方界与彼所计冥谛神我遍十方界者有何差别此与认鱼目为明珠认山鸡为彩凤者无异世尊下次出违自宗楞伽此云不可往唯神通者可达故斯义者指因缘也自然者言内外法无劳造作不假修成悉本无因自然而有如云谁开河海堆山岳谁削荆棘画禽兽世无一切能生者是故诸法常自然以彼不知阿赖耶识含藏种子惑润受生为趣生本遂计身中有一神我常在不灭处处受生遍十方界等因缘者因谓种子缘谓助发言内外法必由众缘成就方能办果意谓往日彼外道等常说自然世尊在楞伽山常以因缘深义破外道之自然以我所证境界非彼所证境界故也我今观此觉性元是本有不自借来千差之内处处现成万象之中头头迥出如是不特与如来所说因缘相违反与外道自然相合不知世尊更有何等方便开示如来所说与彼外道所计各有不同我等始得不入群邪方得真心及妙觉性。

　　佛告阿难我今如是开示方便真实告汝汝犹未悟惑为自然阿难若必自然自须甄明有自然体汝且观此妙明见中以何为自此见为复以明为自以暗为自以空为自以塞为自阿难若明为自应不见暗若复以空为自体者应不见塞如是乃至诸暗等相以为自者则于明时见性断灭云何见明。

　　此破觉体非自然生以不守自性能随缘故我今下先痛责而后破言我见汝不达法性故先破妄心以显见性次又借见性以显觉性不知费多少曲折开多少方便真实为汝汝犹不悟乃复惑为自然耶若汝以湛然不生灭性为自然者须当甄别明白自己有个实体不迁不变方是自然且汝观此见性所见明暗空塞之中定指何法为自然体若以明为自然者则此见性只合见明不合见暗若以空为自然者则此见性只合见空不应见塞今既明来见明暗来见暗随见随变则知觉性定非自然云何执为自然耶故薛简问六祖曰师说不生不灭何异外道祖曰外道所说不生不灭者将灭止生以生显灭灭犹不灭生说不生我说不生不灭者本自无生今亦不灭所以不同外道正此意也。

　　阿难言必此妙见性非自然我今发明是因缘生心犹未明咨询如来是义云何合因缘性佛言汝言因缘吾复问汝汝今因见见生现前此见为复因明有见因暗有见因空有见因塞有见阿难若因明有应不见暗如因暗有应不见明如是乃至因空因塞同于明暗复次阿难此见又复缘明有见缘暗有见缘空有见缘塞有见阿难若缘空有应不见塞若缘塞有应不见空如是乃至缘明缘暗同于空塞。

　　此复认妙觉性为因缘性也资始为因助因为缘意谓既非自然定属假借如四缘生识之类但此觉性本来遍常性非生灭云何方得契合因缘之旨故曰是义云何合因缘性佛言下先破见性不从因生因即种子也言汝因见明暗通塞而后有见性现前者则此见性于明暗通塞中因何而出若以明为种子而得生者应不见暗如以暗为种子而得生者应不见明今既见明又能见暗则知体性不变不随因生明矣如是下例破复次下破见性不从缘生可知合论云世有宝镜种性清莹有翳有拭有开有掩方其翳非暗与之方其拭非明与之方其开非空兴之方其掩非塞与之暗明开塞之不常而其种性则有常故世尊示见精明性者其能容受明暗通塞四种缘尘此宝镜如之。

　　当知如是精觉妙明非因非缘亦非自缘非不自然无非不非无是非是离一切相即一切法汝今云何于中措心以诸世间戏论名相而得分别如以手掌撮摩虚空秪益自劳虚空云何随汝执捉。

　　此下重重拂迹结显觉性不变随缘随缘不变也以执自然者不解随缘执随缘者不知不变故有外道小乘之别若夫不变随缘随缘不变是世尊说法之弘范入理之深谈故结示云当知如是精觉妙明不属因缘不属自然不属非因缘不属非自然以此精觉妙明元清净体本无非与不非亦无是兴不是以彼离一切相即一切法故也是则非思量分别之所解以拟心即差动念即隔然则此中尚不许一念停留云何汝等在妙觉中措心作意乃以世间戏论名相所谓自然因缘测度如来妙觉明性何异以手撮摩虚空虚空云何随汝执捉耶故宗镜云因缘自然皆是世间言论有无真俗悉是分别识心应须亲到不俟更言似镜照容直须心眼相似如鱼饮水方能冷暖自知若不直见其事欲以意解情求如将兔角弓驾龟毛箭以无手人拟射须弥山似压热沙油点无灯火贮漏卮内欲破铁围昏徒役狂劳终无是处又先德云非因缘非自然妙中之妙玄中玄森罗万象光中现寻之不见有根源与此互相开发。

　　阿难白佛言世尊必妙觉性非因非缘世尊云何常与比丘宣说见性具四种缘所谓因空因明因心因眼是义云何。

　　此引昔教以证妙觉明性为因缘也自八还章中托见精以显妙觉性直至文殊请问章中发明见与见缘元是菩提妙净明体而阿难却将鹤唳误作莺啼遂认此见精为妙觉性故曰诚如觉缘遍十方界湛然常住性非生灭既又执此性为自然为因缘故世尊一一扫除然后直显精觉妙明无非不非无是不是离相即相不可措心乃以自然因缘而妄议之乎故阿难因闻此语引昔教以证妙觉性之必属因缘也故曰必妙觉性非因非缘云何世尊寻常谈说见性具四种缘所谓空明心眼此中心是因缘空明眼三是增上缘不知法相宗中但说四缘生识初未曾说四缘生妙觉性以妙觉性非生因之所生故而阿难既认妙觉性与见性为一已是混误复认妙觉性从因缘生其混误尤甚故下文先破见性不属因缘反显妙觉性是见性所不及者决不属因缘也微言妙旨最好深思。

　　佛言阿难我说世间诸因缘相非第一义阿难吾复问汝诸世间人说我能见云何名见云何不见阿难言世人因于日月灯光见种种相名之为见若复无此三种光明则不能见阿难若无明时名不见者应不见暗若必见暗此但无明云何无见阿难若在暗时不见明故名为不见今在明时不见暗相还名不见如是二相俱名不见若复二相自相陵夺非汝见性于中暂无如是则知二俱名见云何不见是故阿难汝今当知见明之时见非是明见暗之时见非是暗见空之时见非是空见塞之时见非是塞四义成就汝复应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路。

　　此正发明见性不属因缘以例妙觉性决非因缘也言我昔日常谈四缘生识者正为外道妄执自然故借因缘以破自然之执耳此即以楔出楔是第二头事非若今日谈妙觉性第一义时也乃误认妙觉性为因缘法乎然且不独妙觉性不属因缘即见性又何曾属因缘哉若谓见性是因缘生者即如世人各各自说我为能见是因何物而成见既已成见复因何物而不见阿难答出世人因日月灯光故见因无日月灯光故不见此则见与不见皆属因缘故知见性从因缘生世尊借其语以破之曰若此见性无此三种光明名不见者应不见暗若谓虽不见明必能见暗斯则但是无明云何称为无见耶若谓在黑暗中不见光明名不见者则应在白昼时不见黑暗亦名不见如是则见暗见明俱名不见有是理乎若谓明来暗谢暗来明谢自是明暗二相自相倾夺非关见性暂有暂无如是则见暗见明皆名为见云何见暗之时名为不见既知此义则知此见见明非明见暗非暗见空非空见塞非塞是则见性不藉缘生迥然独露明矣然此见性虽不属缘生犹属自己业识变现与妙觉性尚隔一层故乘便破之曰即此见性四义虽得成就汝复应知此妙觉智照见此见性时此妙觉智非是见性以妙觉智照见此见性时即不与见性和合故见性之所不及以明来暗谢智起惑亡故也当知此妙觉性居见闻之地见闻之所不及处思议之中思议之所不到乃欲以世间因缘自然及和合相而妄拟之耶此是世尊引尊者向万仞悬崖处更与一推要令撤手承当耳见见二字上见字指妙觉性下见字指见性也问此见性与妙觉性同缘性境有何差别而言不及答见精缘现量性境虽不相杂犹存能所故阿难目为觉缘若妙觉性智缘真如境则理智一如即无能所此见精之所不及也故净名云法离见闻觉知由阿难仿佛不真依稀似是故混而为一世尊浑身是眼明察秋毫故分而为两所谓合之则两伤离之则双美汝等下极口勉励言汝等声闻发心狭劣立志粗浮故不识此见精是凡圣之关为彼所障佛知佛见不开故不能即见精而通达实相吾今既已诲汝汝已得闻当更深思细察努力勤行直破见精入于妙觉勿得悠悠忽忽半途止息也故宗镜云应须克己办事晓夜忘疲若问程而不行家乡转远似见宝而不取枉受贫穷直如善财登阁龙女献珠当此之时自然亲见不待思量矣言妙菩提路者谓欲至菩提唯此见精一路为最妙也○自初卷世尊问尊者云汝见如来三十二相将何所见谁为爱乐答云犹目观见如来胜相心生爱乐是则认浮根为见认意识为心两认皆错全落众生知见故世尊先破识心无处次破识心无体故曰此非汝心而阿难一向执此意识为生死根本故一闻斥破矍然避座遂有无心土木之疑世尊历举世界所有乃至草叶缕结诘其根元各有体性何况性一切心而自无体始知所认缘心是妄遂有寂常心性之问乞心乞眼之请而世尊举盲人瞩暗发明寂常心性随即指出如是见性是心非眼正显见性是心反显尊者向所执者非心也当尔时世尊唯恐尊者不肯认此见性是心之语故飞光以显其不动观河以验其不变垂手以明其不失八辩以显其不还历观以示其周遍复显此见无舒缩无即离无是非元是菩提妙净明体由此重重开示而阿难遂认定此见性即是妙觉性故世尊向顶门一针而告之曰见见之时见非是见先德所谓才恁么便不恁么也意谓此见性比妙觉性尚隔一层不当便认此见性为妙觉性以此见性是业识所变故若破此业识则此见性方是妙觉性矣故下文举别业则曰皆是无始见病所成举一国则曰俱是无始见妄所成举大千则曰同是觉明无漏妙心见闻觉知虚妄病缘和合妄生和合妄死则知二种生死根本皆由业识破此业识方是妙觉故知业识为迷悟之通关圣凡之共路非关意识方知前文此非汝心见性是心二语为入道之要门也。

　　阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨。

　　此因破见精而生疑故重请发明也如佛下陈其已解诸和下陈其未解而今下正出疑情意谓世尊既曰见性不动不灭非舒非缩乃至云见与见缘元是菩提妙净明体则此见精即妙觉性明矣而复忽云见见之时见非是见见性是一何故说真说妄且我但知此见性不属因缘自然尚未知此见性是和合是不和合心犹未开已是迷闷而今更闻见见非见尤不知其所以然故迷闷益增前斥缘心是妄故矍然今斥见性不真故迷闷也伏愿下重请发明大慧目即妙觉智由迷此而成见精者也觉心明净即妙觉性在见精而不属见精者此即始本二觉也言我自请发妙明心开我道眼时世尊即以见性示我向以见性为大慧目为妙觉性矣世尊又斥此见性为非决知别有大智慧光明正法眼及明净觉心以授我故伏请开示也向下世尊为彼发明见性元是三细中见分与相分俱从业识变现故须除业识破见性方是妙觉性方是佛知见也。

　　尔时世尊怜愍阿难及诸大众将欲敷演大陀罗尼诸三摩提妙修行路告阿难言汝虽强记但益多闻于奢摩他微密观照心犹未了汝今谛听吾当为汝分别开示亦令将来诸有漏者获菩提果。

　　将欲敷演者欲说而未说曰将陀罗尼此云总持即指妙觉性诸三摩提妙修行路者总指下文三科七大故曰诸此三科七大皆是修行下手做工夫处是造菩提之大路下文云十方如来于十八界一一修行皆得圆满无上菩提是也汝虽下责其迷闷言我向来为汝破心斥见大总持门亦既开辟将欲与汝谈说妙修行路令汝入此陀罗尼门岂知汝虽强记但益多闻不善思惟不通实相而于奢摩他中微密观照犹然未明故我且将微密观照为汝发明然后更谈妙修行路微密观照者对粗疏言故曰微密以分别觉观为粗疏故以反观之智为微密观照以用此而见暗见明谓之觉观用此而反观见性破除业识直见觉性即名微密观照非二物也今汝但知见性是真而不知其所以真即知是妄又不知其所以妄宜乎闻此而重增迷闷岂知见性是不龟手之药在善用不善用耳若果善用则获妙微密性净明心得清净眼在反掌间何难之有故当为汝分别开示若依此一门而入可以直超无学竟登妙觉不劳余力故曰亦令将来诸有漏者获菩提果而下文亦云如幻三摩提弹指超无学也。

　　阿难一切众生轮回世间由二颠倒分别见妄当处发生当业轮转云何二见一者众生别业妄见二者众生同分妄见。

　　此下将此见性演为二种妄见为分段变易二死之根本亦为菩提涅槃二果之根本以此二见皆从无明业识现起故也一切众生轮回世间若约界内此众生即凡夫二乘及十二类生也由二颠倒分别见妄者背觉性而合无明故曰颠倒以有微细流注分别根身器界为亲疏故曰分别见妄下文云知见立知即无明本是也当处发生者起信云谓不了一法界故不觉心起而有其念念无自性不离本觉正显二妄切近乎真为菩提涅槃之本当业轮转者起信云以依不觉故心动说名为业动则有苦果不离因故又显二妄即是业识为二死之本也由阿难向以六识三毒为生死涅槃根本不知业识为根本故先标此二句以显二种见妄通妄通真也言别业同分者有二解若据法相宗言别业者即不共业所感根身从黎耶识中不共种生以是自业所感自所受用故曰别也言同分者即共业所感器界以从黎耶共种所生由共业所感众皆有分故曰同也若据此经约一人一识所见根身器界为别业妄见故下文云例汝今日以目观见山河国土及诸众生皆是无始见妄所成若一人如此彼彼皆然故复约多人多识所见根身器界为同分妄见以同迷觉体故故下文云同是觉明无漏妙心见闻觉知虚妄病缘和合妄生和合妄死问阿难既疑见见非见世尊不直答而广明二种妄见者何耶答若不广示妄见有见不能显发真见无见故下文广约一人多人对辩应知未离无明眚病者无论凡小即等觉菩萨亦名见妄唯佛一人眚病尽除彼见精真性非眚者方名真见耳。

　　云何名为别业妄见阿难如世间人目有赤眚夜见灯光别有圆影五色重叠于意云何此夜灯明所现圆光为是灯色为当见色阿难此若灯色则非眚人何不同见而此圆影唯眚之观若是见色见已成色则彼眚人见圆影者名为何等复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影。

　　此设喻以明别业妄见也目喻自觉圣智灯喻本觉真理赤眚喻无明业识圆影喻根身器界意谓理智一如本无能所无明一动能所遂分故有根身器界发现耳于意下双开二关以辩圆影不即灯见而有亦不离灯见而有也若此圆影即灯而有则无眚人何不同见者喻如来自住三摩提见与见缘本无所有元是菩提妙净明体也而此圆影唯眚之观者喻有无明业识方见有根身器界也若此圆影即见而有此见已成圆影而能见圆影者更是何物喻此根身器界若从见生则此见性已成身器而见根身器界者更是何物故知根身器界从业识变非关见性也若此圆影离灯而有则合傍观屏帐几筵有圆影出者喻此根身器界若离清净真如即是无因生不合云当处出生也若此圆影离见别有应非眼瞩者喻此根身器界离见而有则应有妄见者不见根身器界云何有妄见者必见根身器界也。

　　是故当知色实在灯见病为影影见俱眚见眚非病终不应言是灯是见于是中有非灯非见如第二月非体非影何以故第二之观捏所成故诸有智者不应说言此捏根元是形非形离见非见此亦如是目眚所成今欲名谁是灯是见何况分别非灯非见。

　　此发明圆影起处也谓此圆影既非即灯见而生又非离灯见而有然则从何处起故示之曰灯上只有光明眼上曾无圆影秪因净眼有眚故转此灯光而成圆影是则圆影从赤眚生故曰色实在灯见病为影不唯所见圆影是赤眚生即能见圆影者亦是赤眚所成以目非眚而不病灯非眚而无影故曰影见俱眚然能见眚之见体未尝堕眚病中故曰见眚非病是则圆影从赤眚生无关灯见不应执此圆影即灯见生离灯见有故知以如如智合如如理决不见有根身器界若灯见之本无圆影也因一念不觉无明妄动转此觉性遂成见分以有见分遂有相分乃成圆影耳故起信云以依动故能见以依能见故有境界妄现所谓见病为影也是则不唯所见根身器界是无明起即能见者亦是从无明起所谓影见俱眚也然能照破相见二分是无明起者谓之微密观照亦名自觉圣智此则灵光独耀迥脱根尘初未尝病所谓见眚非病也如是则知根身器界从无明业识生决不执此根身器界即觉性而生离觉性而有也正如第二月非真月体亦非月影以是捏目所成故也既从捏出岂应执此是月体生非月体生离见生非离见生以第二月从一捏生则知见性从一动起也此喻正与前文此见虽非妙精明心如第二月非是月影照应此亦下复以圆影合第二月。

　　云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十阿难若复此中有一小洲秪有两国唯一国人同感恶缘则彼小洲当土众生睹诸一切不祥境界或见二日或见两月其中乃至晕适佩玦彗孛飞流负耳虹霓种种恶相但此国见彼国众生本所不见亦复不闻。

　　此明同分妄见也此阎下总举须弥山南一面洲也海水即七金外碱水海也平陆平地也水中可居曰洲正中一洲大国凡有二千三百其余二千九百九十九洲中所有国土多少皆无论但论其中最小一洲洲中秪有两国其一国中共感恶缘睹诸不祥所谓晕适佩玦等恶气环匝曰晕薄蚀曰适佩玦妖气近日如之星芒遍指曰彗芒气四出曰孛横去曰飞下注为流气夹日而如背如耳曰负耳气映日而或明或暗为虹霓此皆众生共业所感众皆有分故得同见也彼国不见者以无同业故不见也。

　　阿难吾今为汝以此二事进退合明。

　　进退者先进别业之喻合明别业之法以显一人之妄见为别次退别业之法复进别业之喻以例同分之法次复退一人别业之喻进一国同分之法例大千之同分以显多人之妄见为同也言合明者谓以法喻同别比例发明也观例汝例彼例阎浮提可知下文云皆是者举喻例法以法喻各别故曰皆次曰俱是者以同别合明故曰俱三曰同是者以一国例大千故曰同。

　　阿难如彼众生别业妄见瞩灯光中所现圆影虽似前境终彼见者目眚所成眚即见劳非色所造然见眚者终无见咎例汝今日以目观见山河国土及诸众生皆是无始见病所成见与见缘似现前境元我觉明见所缘眚觉见即眚本觉明心觉缘非眚。

　　此进别业喻合明别业法也先牒喻虽似前境目眚所成者谓此圆影虽有相现是赤眚成非是实有故曰似也眚即见劳非色所造者谓此目眚从劳见起实非灯光所自出也然见眚者终无见咎者若能见此赤眚是劳见所起者此见终非有眚病之妄也例汝下次以喻合法目观是见分国土众生是相分合圆影也皆是无始见病所成者见病即无明业相由彼无明业相熏熏不已遂起能见而成所见故曰见病所成合上终彼见者目眚所成也由无明业相而起相见二分如目有赤眚而见圆影也见与见缘似现前境者谓业识转似二分相见俱依自证起故由依他起不是实有故曰似此合虽似前境也元我觉明见所缘眚者谓此见相二分元是我本觉妙明心体忽起一念而成眚妄遂有能见及所缘耳非觉明心体本自有也此合眚即见劳非色所造也觉见即眚本觉明心觉缘非眚者若以本觉明心觉此见精从赤眚生则此本觉明心虽在日用遍觉诸缘实非有眚之妄见可并此合上然见眚者终无见咎也。

　　觉所觉眚觉非眚中此实见见云何复名觉闻知见是故汝今见我及汝并诸世间十类众生皆即见眚非见眚者彼见真精性非眚者故不名见。

　　此牒答见见非见重增迷闷之疑也若以本觉明心觉此所觉之见性从眚妄起而此觉心不属眚妄者此即向前所说见见之时见非是见之义也既知妙觉之性若此则知见精属见妄明矣云何将此妙觉明性而与见闻觉知齐称并列何异将荆山之璧与碔砆共价不亦误哉黄檗云世人不悟秪认见闻觉知为心为见闻觉知所覆所以不睹精明本体但直下无心本体自现如大日轮升于虚空遍照法界更无障碍故学道人莫认见闻觉知施为动作空却见闻觉知即心路绝无入处但于见闻觉知处认本心以本心不属见闻觉知亦不离见闻觉知故也是故当知汝今见我并见十二类生此见有能有所皆是目中带眚之见正如病目见圆影相似非是照见眚病是虚之见以彼照见眚病是虚之见真而不杂于妄精而不杂于眚若摩尼之应色似明镜之现形终日见而不见有世间相故不可以带眚之见目之故曰见犹离见见不能及也故起信云若离业识则无见相以诸佛法身无有彼此色相迭相见故仁王经云金刚定前所有知见皆不名见唯佛顿解具一切智所有知见而得名见故曰妄知有知有所不知真知无知无所不知妄见有见有所不见真见无见无所不见是知众生知见尽而后佛知见现也。

　　阿难如彼众生同分妄见例彼妄见别业一人一病目人同彼一国彼见圆影眚妄所生此众同分所见不祥同见业中瘴恶所起俱是无始见妄所生。

　　此退别业之法复进别业之喻合明同分之法也何故作此例耶以别业妄见虚而易明同分妄见实而难信意欲将实者皆同虚也一病目人所现圆影属眚妄生例明一国之人所见不祥从恶缘起虽虚实有异所见不同然俱属见妄所生。

　　例阎浮提三千洲中兼四大海娑婆世界并洎十方诸有漏国及诸众生同是觉明无漏妙心见闻觉知虚妄病缘和合妄生和合妄死。

　　此退别业之喻进同分之法以例大千也别业喻何以不例大千答以大千与一国同在同分妄见中收但恐一时不能领会故以喻合明一国之同分即以一国之同分例大千之同分也既一国所见不祥从瘴恶起则南阎浮提三千洲中诸国皆然南洲诸国既尔其余三洲诸国皆然一日月所统世界既尔则释迦所统百亿日月大千世界亦然大千世界既尔则释迦十方分身诸佛所统世界诸有漏国亦然故曰同是觉明无漏妙心最初一念妄动转为见闻觉知虚妄病缘而有生死故俱舍论云眼所现见名为所见从他传闻名为所闻自运己心之所思构名为所觉自内所受及自所证名为所知由此四种根中积生无始虚习乃至(生住异灭分剂头数)和合一处为虚妄病缘俱时而生俱时而死生死根本实基于此故起信云生灭与不生灭和合非一非异名阿黎耶识为流转生死因也。

　　若能远离诸和合缘及不和合则复灭除诸生死因圆满菩提不生灭性清净本心本觉常住。

　　此下发明转二种见妄而为涅槃菩提元清净体也诸和合缘者即发润二种无明以与境界为缘和合而起即六粗识相为分段生死因不和合缘者即根本无明此由背清净觉突然而起名不和合即三种细识相为变易生死因起信所谓相应心不相应心也若将此微密观照照破二种无明则二死之因永离二死之果永绝矣至此可称圆满菩提可称不生灭性可称清净本心可称本觉常住今汝二种见妄未除二死未出业识茫茫无本可据便欲将此生死根本当妙觉性不亦太早计乎若善思惟能以微密观照照见生死根本从命根下猛力一刀一斩齐断方与清净妙觉名目相应矣自初卷至此是一大结局正谓无始生死根本尽则无始菩提涅槃方得圆满密严偈云如来清净藏世间阿赖耶如金与指环展转无差别以诸佛了之成清净藏异生执之为阿赖耶如真金随炉火之缘标指镮之异名类真心随染净之缘成凡圣之异号认假名而二见俄兴悟真体而一心圆证。

　　阿难汝虽先悟本觉妙明性非因缘非自然性而犹未明如是觉元非和合生及不和合阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者则汝今者妙净见精为与明和为与暗和为与通和为与塞和若明和者且汝观明当明现前何处杂见见相可辩杂何形像若非见者云何见明若即见者云何见见必见圆满何处和明若明圆满不合见和见必异明杂则失彼性明名字杂失明性和明非义彼暗与通及诸群塞亦复如是复次阿难又汝今者妙净见精为与明合为与暗合为与通合为与塞合若明合者至于暗时明相已灭此见即不与诸暗合云何见暗若见暗时不与暗合与明合者应非见明既不见明云何明合了明非暗彼暗与通及诸群塞亦复如是。

　　此下破和合也和合者混万物而为一也若果无和合应无菩提由前云无漏妙心与见闻觉知和合一处故有生死复恐彼谬解故不待其再问即牒其语而破之所以破者生灭与不生灭非一相故汝虽下许其已能而犹下示其未解言觉元者即指元清净觉体也阿难下审定和合之处言我向前如是开示尚未开悟汝今犹以世间妄想诸因缘性而自疑惑执此清净觉心亦是和合而起者则汝妙净见精在明暗通塞之内与谁和耶证即执证之证夫言和者如水和土混而而不分之谓若谓见精与明和者且汝举眼见明适当明相现前之时从何处所杂此见精而与之和耶且明之与见两不相杂故历历可辩若两相杂则明失其明见失其见复何形像而知见与明和耶若谓明相现前而非是见则相在相处见在见处各不相知不应有见云何开眼即见明耶若谓明相现前即是见者则汝见明之时何异见见必曰见性圆满则无空处可与明和若曰明相圆满又无隙处可容见性若谓见必是见明必是明各各相异今若杂和则见失其名明失其字名字尚无而曰见与明和决无是义如是则离亦不可即亦不可一亦不可异亦不可而和明之义不成矣彼暗下例破夫言合者如盖合函附而不离之谓若此见精既与明合至与暗时明相已灭此见亦随明灭决不复与暗合云何暗来又能见暗若谓虽则见暗而实不与暗合与明合时则应亦不见明云何明合了然知其是明而不是暗今既能见明复能见暗决知此见不与明合云何而言见与明合耶中论云若以一法合若以异法合若一则无合何以故一法云何自合如指端不能自触若以异法合是亦不可何以故以异成故彼暗下例破。

　　阿难白佛言世尊如我思惟此妙觉元与诸缘尘及心念虑非和合耶佛言汝今又言觉非和合吾复问汝此妙见精非和合者为非明和为非暗和为非通和为非塞和若非明和则见与明必有边畔汝且谛观何处是明何处是见在见在明自何为畔阿难若明际中必无见者则不相及自不知其明相所在畔云何成彼暗与通及诸群塞亦复如是又妙见精非和合者为非明合为非暗合为非通合为非塞合若非明合则见与明性相乖角如耳与明了不相触见且不知明相所在云何甄明合非合理彼暗与明及诸群塞亦复如是。

　　此破不和合也不和合者不与万法为侣也若果不和合应无生死所以破者生灭与不生灭非异相故如我下先明出计缘尘境也心指业识念虑指分别事识也佛言下审定不和合处若非下先破不和若此妙净见精不与明和则见与明各有界限汝且谛观二种界限何处属明何处属见若谓明边必无见者则彼与此各有疆界各不相到自不知其明相所在云何识其界限乎又妙下破不合若谓见性不与明合正如牛之两角两相乖戾各不相顺如耳与明了无关系既不相关则此见精且不知其明相所在云何甄别明白合与不合耶故宗镜问云此妙明性既非因缘自然无有一法不从和合而生如无所证之真理何有能证之妙智则境智和合能成见性答若智外有如则可为所证若如外有智则可为能证今智外无如如外无智欲将何法以为和合非和合耶是则智与真如亲证其体尚不许言和合岂与缘尘念虑和合耶自初卷破心破见破业识以显如来藏者以如来藏不变不与心见等和合故下文即三科即七大以显如来藏者以如来藏随缘能与三科七大和合故此是世尊破立之门户转换之机轴海潮之音决非虚发故不待再请而答也已上正当法界观中会色归空观○此经自阿难请三观后世尊即审其最初发心阿难答以见相而心生爱乐故我发心虽是信口答出实不知见是何人相是何物爱乐者是谁亦不知此相此见从何生起故世尊一一为彼指出此爱乐者是妄想是缘心是遍计执喻如月影故自征心以至不成圣果是破意识以显见性次指见精是现量心相分是现量境是依他起是真妄根喻如第二月故自乞心乞眼之后世尊托见精以发明真性直至文殊请问精见色空是非二义如来直指见与见缘元是菩提妙净明体此是会见相以显藏性第阿难但知见相是真不知是妄皆由陀那识中变现故在同别二种见妄章中破业识以显藏性至此则奢摩他观已明微密观照已了空如来藏性已显然此藏性不在七处不在八门不在因缘中不居自然里不属见性不属那陀毕竟不知着落无下手处无用心处故复为彼指出三科七大即是如来藏性为妙修行路欲令阿难用此微密观照向旧路上处处寻觅头头荐取直令滴水边识大海芥孔里见虚空若除此外更无修行之路矣前文所云将欲敷演大陀罗尼诸三摩提妙修行路者盖指此也下文二十五圣各陈圆通皆是从此证入而阿难亦在七大遍周之后豁然有省皆是即假而入中也问前云见与见缘并所想相本无所有元是菩提妙净明体已将根尘识三会归藏性矣何故此下复以三科七大会归不亦赘乎答前之会归是明如来藏性不立一法以显理究竟坚固也此之会归是指三科七大当体即是如来藏性以明事究竟坚固也前欲令人即性以推相见诸法之无相此欲令人即相以推性见诸法之无性见诸法之无相则相相寂灭见诸法之无性则性性圆通实交明而互显恶得赘。

　　阿难汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。

　　已上广破遍计依他显圆成实性以答奢摩他已竟下复广举三科会归藏性以明大陀罗尼要令阿难善用其心通达实相从兹发悟以答三摩钵提之请也言汝虽知二种见妄当处发生当业轮转皆有归宿处然犹未知一切浮尘诸幻化相如阳𦦨干城空华圆影镜像水月野马浮埃无根之物皆是当处生而当处灭皆有着落之处也幻妄称相其性真为妙觉明体者正指出诸幻化相着落处全在不动妙真如性意谓世间极浮虚幻化之物究其根源皆有落地况汝阴处界入皆是平生自己护惜之物已不知其生从何来灭从何去妄谓父母己三因缘和合名之为先四大六根各各分散名之为灭了不知其下落殊不知生死去来未曾动着丝毫总不离汝当处常住不动妙真如性若汝于此悟得不动真性于中求其生死去来迷悟尚不可得乃谓因谁缘谁而有生死去来者不亦谬哉具足众德曰如来藏本无去来曰常住本无迷悟曰妙明本无生死曰不动无处不在曰周圆体万物而至神性一切而不异曰妙真如性惟常住故去来不可得唯妙明故迷悟不可得唯不动故生死不可得故中论疏云常则人天定位故无往来无常则六趣各尽一形亦无往来又常即凝然不动则无往来无常则念念变异令谁往来是则常与无常俱不相到皆无往来肇论亦云昔物自在昔不从今以至昔今物自在今不从昔以至今仲尼云回也见新交臂非故如红颜自在童子之时白首自处老年之体何曾迁动故华严云诸法无作用亦无有体性是故彼一切各各不相知譬如河中水湍流竞奔逝各各不相知诸法亦如是等法华云诸法从本来常自寂灭相是法住法位世间相常住所谓唯佛与佛乃能究竟诸法实相此经所以名一切事究竟坚固而首标有三摩提名大佛顶首楞严王也若向此处得知下落则佛知佛见不用力而开大陀罗尼不动步而入故欲于一切法成等正觉者无离三科别求也。

　　阿难云何五阴本如来藏妙真如性。

　　先总征长水云梵语塞健陀此云蕴古翻为阴蕴是积聚阴是盖覆积聚有为盖覆真性此阴有五摄有为尽谓此五蕴皆是有为生灭法云何知其为如来藏耶故先征起也三科总不出色心二法但为愚心愚色者开合不同分为三耳此为愚心不愚色者说故合色开心也。

　　阿难譬如有人以清净目观晴明空唯一晴虚迥无所有其人无故不动目睛瞪以发劳则于虚空别见狂华复有一切狂乱非相色阴当知亦复如是。

　　此即色阴以明实相也先举喻以明妄色虽举根身实无器界即十一色法也色以质碍为义人喻众生无故犹无端瞪直视貌清净目喻如如智晴明空喻如如理瞪喻无明劳喻眚妄狂华喻色狂乱非相如毛轮二月飞蝇垂发等以色类非一故曰一切以不如实知真如法一故不觉动念现六尘境若翳目见华所谓一翳在眼空华乱坠故曰色阴当知亦复如是。

　　阿难是诸狂华非从空来非从目出如是阿难若空来者既从空来还从空入若有出入即非虚空空若非空自不容其华相起灭如阿难体不容阿难若目出者既从目出还从目入即此华性从目出故当合有见若有见者去既华空旋合见眼若无见者出既翳空旋当翳眼又见华时目应无翳云何晴空号清明眼是故当知色阴虚妄本非因缘非自然性。

　　初三句先标定无生下同如是下破外色不从空生由彼凡外不达空即是色计真空为断空从空生色故就其计而达之故曰若此狂华从空来者既从空来还从空入若此狂华既有出入则此虚空便有内外既有内外决非虚空空若非空便是实体自不容其华相起灭正如阿难既有实体更不复容阿难生起云何而言华生于空耶若目下次破内色不从目出由权教菩萨虽知色从内现然又计为实色故亦就其计而导之故曰若此狂华从目出者既从目出即应还归于目若从目出则此华性当合有见若有见者出既为空中之华旋应见自己之眼若无见者出则既能翳空旋亦当令翳眼又若华从目出则应目翳皆销是则眼见空华便可称清明眼何故必见晴空无华方号清明眼耶问若破外色可称当理若内色者是万法唯识之宗何故亦破之耶答心不在外亦不在内何容拟议能变之心尚无内外况所变之色有内外乎若不破依他定执内色为实有秪名半头唯识未是全头故须破之是故下结妄即真言此色法二处皆非足知虚妄究其本根不离当处本自无生岂因缘自然可及哉若果能善用其心微细观察亲见色阴根本即此色阴便可通达实相矣。

　　阿难譬如有人手足晏安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是阿难是诸幻触不从空来不从掌出如是阿难若空来者既能触掌何不触身不应虚空选择来触若从掌出应非待合又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触是故当知受阴虚妄本非因缘非自然性。

　　此即受阴以明实相也受以领纳为义若约法相宗是遍行心所以能领纳违顺俱非之境而生苦乐舍受虽诸识中皆有受相而前五识合三离二受用偏多固当分属眼等五识以眼等五识必根境相对而生触故以两手摩空为喻譬如下喻心念不起时四肢轻安百骸调适尚不觉有身安知有受但由根境相对擘空妄生诸受正如两手摩空而妄生涩滑诸触也以触喻受者触亦遍行心所以触缘受故也若空下破幻触不从空生若谓此触是空生者空无分别定无拣择既能触掌应触其身岂虚空亦有选择而故触其掌乎若从下破幻触不从掌出若谓此触是掌出者应须独掌自生掌未合时何无涩滑何故必待掌合而后生耶若使必从掌出掌合则知其出掌离应知其入若必有入则其邻近之臂腕骨髓应亦知其入时踪迹云何不知纵使臂腕骨髓实有觉心知其出入则是元有一物身中往来自触何必更待掌合而知其出方始名为触耶既知二处皆非即此受阴便可通达实相矣。

　　阿难譬如有人谈说酢梅口中水出思蹋悬崖足心酸涩想阴当知亦复如是阿难如是酢说不从梅生非从口入如是阿难若梅生者梅合自谈何待人说若从口入自合口闻何须待耳若独耳闻此水何不耳中而出想蹋悬崖与说相类是故当知想阴虚妄本非因缘非自然性。

　　此即想阴以明实相也想以缘虑为义此想亦是遍行心所以能安立自境分齐故诸识皆能安立自境而意识偏多以能缘虑三世境固当偏属意识以是融通妄想故谈梅水出思崖足酸者口不食梅而口中水出足不至崖而足心酸涩者岂非想乎此想阴者毕竟从何而出也阿难下辨酢□之非实以明想阴之虚即如酢梅是□谈说而此酢说不从梅生非从口入云何闻说而口中水出若此酢说是梅生者梅合自谈口中之水当从梅生何待人说而口中水出若此酢说从口入者口应自闻而口出水何待耳闻而口中水出若独耳闻此水何不从耳中出而反从口出者何耶既知酢说无根则知想阴不实矣故谭子云有言臭腐之状则辄有所哕闻珍羞之名则妄有所咽臭腐不曾来珍羞未曾至而有哕咽者非妄而何想蹋悬崖与说相类者应云如是崖想不从崖生不从足入若崖生者崖合自思何待人想若从足入足应有思何须心想若独心思此酸不应心中自有既知口水与酸涩无从则知想阴之所出便可即想阴而通达实相矣楞伽经云前圣所知转相传授妄想无性至哉言乎是法性之真宗也。

　　阿难譬如暴流波浪相续前际后际不相逾越行阴当知亦复如是阿难如是流性不因空生不因水有亦非水性非离空水如是阿难若因空生则诸十方无尽虚空成无尽流世界自然俱受沦溺若因水有则此暴流性应非水有所有相今应现在若即水性则澄清时应非水体若离空水空非有外水外无流是故当知行阴虚妄本非因缘非自然性。

　　此即行阴以明实相也行以迁流为义此行即是遍行心所之思以能驱役自心能造善不善等故即是业行于百法中摄法最多虽八识皆有迁流而末那迁流最胜以念念不断故虽八识皆有思而末那思为最胜以思量为性故固当偏属第七识以暴流为喻者以是陀那细识习气所成故前际后际不相逾越者由彼日夜迁流无间故当知行阴为生灭根元亦如暴流也下约空水二喻破空喻真如水喻业识故曰若此暴流因空而生则诸十方虚空成无尽流者喻真如无际行阴亦无际不可尽也若此暴流因水而有则此暴流性应非水应离水外别有处所别有相状两俱现在如父生子各有体性若此暴流浑浊之时即是体性则澄清时应非水体以暴流尽而水澄行阴尽而心静故若此暴流离空离水则无流相以行阴离真如业识外无自体故既知空水不即不离则知暴流之所自出便可即行阴而通达实相矣。

　　阿难譬如有人取频伽瓶塞其两孔满中擎空千里远行用饷他国识阴当知亦复如是阿难如是虚空非彼方来非此方入如是阿难若彼方来则本瓶中既贮空去于本瓶地应少虚空若此方入开孔倒瓶应见空出是故当知识阴虚妄本非因缘非自然性。

　　此即识阴以明实相也识以了别为义以能了别自分境故虽诸识皆能了别而此业识了别三类性境固当偏属业识也性觉真空周遍法界含吐十虚宁有方所一迷为心惑为身内自私自小故以缶空为喻人喻业行即第七识瓶喻中有本有二身空喻业识塞其两孔谓烦恼所知障塞二空也以有二障遂有二死故业牵身识而走如人擎瓶空而行也故经云雀来入瓶中罗谷掩瓶口𣪺穿雀飞去识神随业走千里远行用饷佗国者三界六道无处不往也业识为主而迁此识往来六道者是末那识以随所生所系故下约彼方此方破者以真如不动由七八二识迁流不住似有去来故有彼此若彼下破此识不从彼方来以不离当处故若此下破此识不从此方入以此方不曾欠少故涅槃经云若人舍命之时心意识即生善道而是心法实无去来亦无所至直是前后相似相续相貌不异耳昔慧明上座有新到参明问近离何处僧曰都城明曰上座离都城到此则都城欠上座此间剩上座剩则心外有法少则心法不周与此同旨今彼方不见空少此方不见空出则知识阴之所自出便可即识阴而通达实相矣已上总明五阴虚妄本无实体非自然生非因缘有若以微密观照照见五蕴则聚沫之色既虚水泡之受何有阳𦦨之想非实芭蕉之行惟空幻妄之识无住则如来藏性迥然独露矣永嘉明一念之中即具五阴谓历历分明即是识阴领纳在心即是受阴心缘此理即是想阴行用此理即是行阴污秽真性即是色阴此五阴者举体即是一念此一念者举体即是五阴历历见此一念之中无有主宰即人空慧见如幻化即法空慧与此皆可互参。

　　大佛顶如来密因修证了义诸菩萨万行首楞严经合辙卷第二
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第三

　　明　二楞庵释　通润　述

　　复次阿难云何六入本如来藏妙真如性。

　　此下显如来藏不离六根也梵语钵啰吠奢此云入不言根而言入者以通能入所入故如眼根流逸奔色耳根流逸奔声等为能入眼以虚受色耳以虚受声等为所入也亦为迷内色者别开故以十一色法同名内色而六尘属现量五根属比量以能发识比知是根故本如来藏者一切如来从此流出故妙真如性者以六根门头触处菩提故大经云眼耳鼻舌身心意诸情根以此常流转而无能转者又云知眼无生无自性说空寂灭无所有此即妙真如性之旨也。

　　阿难即彼目睛瞪发劳者兼目与劳同是菩提瞪发劳相因于明暗二种妄尘发见居中吸此尘象名为见性此见离彼明暗二尘毕竟无体。

　　此是阿那律陀以葡萄朵换天眼处也先引事以显眼根是妄直视曰瞪劳因瞪目而发故曰瞪发劳相前文云譬如净目瞪以发劳别见狂华是以目睛喻真性以瞪喻劳以狂华喻劳相此言不但狂花是劳相即目睛亦是瞪菩提心所发劳相也以见相二分总属无明业识故因于下释成瞪发劳相义因明暗二尘粘湛发见而即居见尘之中见精映色即吸此尘象而成见性此见由尘而发离尘无体故知见性亦是菩提心中瞪发劳相也问前说缘心离尘无体以显见性有体此又言见性离尘毕竟无体者何故答前以阿难认定缘心不肯放舍世尊欲其舍缘心而认见性故托见性以显其有体今欲其即见性而认妙真如性故复言见性无体亦是菩提心中瞪发劳相所谓以楔去楔也。

　　如是阿难当知是见非明暗来非于根出不于空生何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根又空自观何关汝入是故当知眼入虚妄本非因缘非自然性。

　　初三句先标无生若从明来下破不从尘生以明暗相背故若因明生即不当见暗以暗时无明见随明灭故因暗反此若从根生下破不从根出以离尘无根故若于空出进既观象退可观根又空自能见何关汝根是故下结妄即真三科七大总是指示阿难在日用见色闻声穿衣吃饭处讨寻头脑祖师家教人看话头便是此法但祖师不肯轻易与人说破令其自猜自疑自寻自觅毕竟此见从何处起久久捱拶到工夫纯熟向冷地里蓦然亲见便得千了百当决不轻易道出眼入虚妄四字。故香严云。我不重先师佛法。只重先师不与我道破如来慈悲。大煞急推赤心置人腹中。故开口便为人说破此如来禅。祖师禅之所以异也。

　　阿难。譬如有人。以两手指急塞其耳。耳根劳故头中作声。兼耳与劳同是菩提瞪发劳相。因于动静二种妄尘。发闻居中吸此尘象。名听闻性。此闻离彼动静二尘。毕竟无体。如是阿难。当知是闻。非动静来。非于根出。不于空生。何以故。若从静来动。即随灭应非闻动。若从动来静即随灭应无觉静。若从根生必无动静。如是闻体本无自性。若于空出有闻成性。即非虚空。又空自闻。何关汝入。是故当知耳入虚妄本非因缘非自然性。

　　此是观音以新卷叶换圆通根处也。先以事显耳根之妄。耳根劳与瞪发劳之劳。同义兼耳与劳之劳。是指声言即劳耳根所现之相也。瞪目是眼家劳塞耳。是耳家劳若狂华。若作声皆属劳所现相故曰劳相。由瞪目故眼见狂华由塞耳。故耳中作声。劳眼根而色发劳耳根而声发言能劳所劳。皆是劳菩提心而现故曰同是菩提瞪发劳相也。因于下释成劳相。如是下标无生处。何以故。下破若谓此闻从静境生若动境现时。此闻即随静灭。应非闻动而闻万窍怒号者是谁。若谓此闻从动境生。若静境现时。此闻即随动灭。而知寂然无声者是谁。若从根生不假动静亦复无闻。若从空出是空能闻应名为耳。不名虚空。又空自闻。何干于耳观音大士证圆通时。其发轫工夫亦从是闻非动静来。非于根出。毕竟在甚么处。如是思惟。如是修习。得入此门。故下文云动静二相了然不生。如是渐增闻所闻尽等。

　　阿难。譬如有人急畜其鼻。畜久成劳则于鼻中闻有冷触。因触分别通塞虚实。如是乃至诸香臭气。兼鼻与劳同是菩提瞪发劳相。因于通塞二种妄尘发闻居中。吸此尘象名嗅闻性。此闻离彼通塞二尘。毕竟无体。当知是闻。非通塞来。非于根出。不于空生。何以故。若从通来塞则闻灭。云何知塞如因塞有通则无闻。云何发明香臭等触。若从根生必无通塞如是闻机。本无自性若从空出。是闻自当回嗅汝鼻。空自有闻。何关汝入。是故当知鼻入虚妄。本非因缘非自然性。

　　此是槃特迦。以双垂爪换辽天鼻孔处也。畜缩气也。急畜是鼻家之劳冷触是劳相。古人道有些气息亦是病。故曰兼鼻与劳同为劳相也。志公云。终日添香换水不知身是道场果能向闻香闻臭处打失鼻孔。便与三世诸佛同一鼻孔出气。所以世人急畜而成劳。特迦调息而成道。

　　阿难譬如有人。以舌䑛吻熟䑛令劳其人若病则有苦味。无病之人微有甜触。由甜与苦显此舌根不动之时。淡性常在。兼舌与劳同是菩提瞪发劳相。因甜苦淡二种妄尘发知居中吸此尘象名知味性。此知味性。离彼甜苦及淡二尘。毕竟无体。如是阿难当知如是尝苦淡知非甜苦来。非因淡有。又非根出不于空生。何以故。若甜苦来淡则知灭云何知淡。若从淡出。甜即知亡。复云何知甜苦二相。若从舌生。必无甜淡及与苦尘斯知味根本无自性。若于空出虚空自味。非汝口知。又空自知何关汝入。是故当知舌入虚妄本非因缘非自然性。

　　此是憍梵钵提在嚼饭处所证法门也以舌舔物曰䑛䑛之不已曰熟。熟䑛是舌家劳甜苦是舌家劳相也。由此舌根知甜知苦。名知味性。此知味性离彼甜苦毕竟无体。且道将甚么吃茶吃饭。若向此中寻得舌头落处便知遍覆三千大千世界广长舌相元不曾离却䑛吻边嚼饭处。

　　阿难譬如有人。以一冷手触于热手。若冷势多热者从冷。若热功胜冷者成热。如是以此合觉之触。显于离知涉势。若成因于劳触兼身与劳。同是菩提瞪发劳相。因于离合二种妄尘。发觉居中吸此尘象名知觉性。此知觉体离彼离合违顺二尘毕竟无体。如是阿难当知。是觉非离合来。非违顺有。不于根出。又非空生。何以故。若合时来离当已灭。云何觉离违顺二相亦复如是若从根出必无离合违顺四相则汝身知元无自性必于空出空自知觉何关汝入是故当知身入虚妄本无因缘非自然性。

　　此毕陵婆蹉在忍痛处所证法门也触是身家所对之尘此以二手之冷热为触尘也合觉之触显于离知者知觉即身根也言此身根必藉冷热二触相合而后觉亦藉冷热二触相离而后知正见身根由二尘而知离知合也涉势若成因于劳触者涉势有胜负义谓以热涉冷使冷成热以冷涉热使热成冷而发觉知也涉势是身家劳冷热因劳所现之相也违顺者如热见重裘冷得絺绤则违夏得凉风寒得暖火是顺若果向动手时搔着痒处兜鞋时踏着脚跟便与婆蹉觌面相见。

　　阿难譬如有人劳倦则眠睡熟便寤览尘斯忆失忆为忘是其颠倒生住异灭吸习中归不相逾越称意知根兼意与劳同是菩提瞪发劳相因于生灭二种妄尘集知居中吸撮内尘见闻逆流流不及地名觉知性此觉知性离彼寤寐生灭二尘毕竟无体。

　　此是空生从意知根入宝明空海处也此意知根是指第八识精言以能生意为意之根名意知根劳倦则眠睡熟便寤者以此识精揽此根身领以为境令生觉受安危共同故曰寤曰寐以显根身是其亲相分也览尘斯忆失忆为忘者如见奇物而忆忘都无睹前异而宛然不失故曰忆曰忘以显器界是其疏相分也是其颠倒生住异灭者谓此识精本是妙圆真净妙心由彼不觉而起其念颠倒妙圆真净妙心转此不生灭性而成生灭业识能缘根身器界故有寤寐有忆忘是即颠倒生灭也吸习中归不相逾越者谓能含藏相见二分种子以种子皆归此中而念念受熏无有间断故具此三义缘此三境故称意知根也兼意与劳同是菩提瞪发劳相者言不但业识所现三类性境是劳相即业识亦是菩提心中瞪发劳相也集知居中者前五根皆言发见发闻等唯此言集知者发以现行言集以种子言以前五根现行皆从此中种子发生故吸撮内尘者吸谓吸习撮谓撮取内尘即内色是指三类性境谓此觉知性念念吸取此三类境亦时时受此三类性境熏也见闻逆流流不及地名觉知性者言前五根但能缘自分现量性境不能一一返缘故五根见不到闻不到嗅不到尝不到觉不到处此意知根皆能缘能知名意知根此意离彼寤寐生灭毕竟无体者以寤寐属身生灭属心身是彼之相分心是彼之见分故离彼见相二分即无体性也。

　　如是阿难当知如是觉知之根非寤寐来非生灭有不于根出亦非空生何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入是故当知意入虚妄本非因缘非自然性。

　　先标无生次破若谓此觉知性从寤来者寐时即随寤灭而令昏昏熟睡者为谁是则在寤在寐未尝暂离所谓夜夜抱佛眠朝朝还共起也若谓此觉知性从生时有灭时即随生已灭其受灭者是谁若从灭有生时则同灭已无其知生者又是谁一何字二谁字皆是教阿难揣摩令其自省自觉耳若谓此觉知性唯从根生不知寤寐二尘随身开合以劳倦则形交而眠熟眠则形开而寤若离寤寐二尘则此觉知之性毕竟无体以单根不生故殊不知此意知根不独为天地根为万物根为无明根为诸识根为生死根抑且为涅槃根为菩提根转凡成圣正在乎此若打破此关唤作正遍知唤作始觉本觉圆觉妙觉无上觉一切觉究竟觉此是开佛知见一大关键处可惜世尊无端道破经云六自在王常清净是以眼根任运观色自在无碍又常在现量本性不迁岂非如王常得自在故曰眼门放光照破山河大地乃至意根一念千里如云应意时绝分别照瞩森罗终不歇透过山河石壁间要且照时常寂灭故曰六根所对无非佛法如耆婆揽草无非是药若摩诃男执瓦砾无非是宝故下文云轮生死证妙常唯汝六根更非他物故大经云法性本无生示现而有生是中无能现亦无所现物眼耳鼻舌身心意诸情根一切空无性妄心分别有如是而观察一切皆无性。

　　复次阿难云何十二处本如来藏妙真如性。

　　先总征此十二处为愚色而不愚心者别开也处谓处所以十一色法皆是心之所虑所托处意之一法是十一色法所现所生处也此十二处元一圆融清净宝觉由众尘隔越无状异生各分疆界如六国然不得混成一统故令阿难处处攻击若破一处则十一处不待招降而自服矣故其攻击处皆不施巧计不设云梯但借现前梴杖直驱之耳初卷七处是破心无处所此十二处是破处无处所也。

　　阿难汝且观此祇陀树林及诸泉池于意云何此等为是色生眼见眼生色相阿难若复眼根生色相者见空非色色性应销销则显发一切都无色相既无谁明空质空亦如是若复色尘生眼见者观空非色见即销亡亡则都无谁明空色是故当知见与色空俱无处所即色与见二处虚妄本非因缘非自然性。

　　此优波尼沙陀悟入处也法相宗以见相二分喻如蜗牛两角出则成双缩则为一以彼皆从自证分变现故故世尊举现前见色处诘之曰且汝寻常但说一切法仗因托缘而生即今开眼见祇陀林还是因祇陀林生汝眼中之见见此祇陀林乎抑亦因汝眼中之见生祇陀林而汝得见之乎此二句便是金刚圈栗棘蓬即三世诸佛分疏不下若谓是汝眼根生此祇陀林而汝得见者则汝眼根见空之时不见祇林而祇林便应销灭若所生之色性既销则能生之见性亦灭见既销亡又无色相更有何物显其空质耶空亦下例破若谓此祇陀林生汝眼见而令汝见祇陀林者则汝眼观空时非是观色既无能生之色自无所生之见见既销亡而见空见色者更是何物殊不知色不生眼眼自寂灭眼不生色色自寂灭故宗镜云心外无有一毫𨤲法而有体性各各不相知各各不相到何者以是一法故无法可相知相到若有二法即相往来肇公云是各性住于一世有何物而可往来此物之所以称不迁而事之所以名究竟坚固也。

　　阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处阿难若复此声来于耳边如我乞食室罗筏城在祇陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处若复汝耳往彼声边如我归住祇陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音响若无来往亦复无闻是故当知听与音声俱无处所即听与声二处虚妄本非因缘非自然性。

　　此憍陈如悟入处也前曰色生眼见眼生色相此曰声来耳边耳往声处虽是看孔着楔只是用不及时若向阿难初番答出我见如来三十二相心生爱乐时世尊应合问云为是眼生色相色生眼见管取阿难杜口无言不敢施呈枪法既已放过应向第二番请问悟佛现说法音处世尊亦合问云为是声来耳边耳往声处管取阿难塞断咽喉寻个转身活路世尊两番放过致令尊者东卜西卜所谓当断不断反招其乱直待此中拈出亦是贼过后张弓也若谓声来阿难耳边则应余人耳边悉皆无声不合诸人齐听若谓耳往鼓处则钟处无耳不合更闻钟声故知声尘生灭动静皆空声不至于耳根根不往于声处既无往来则心境俱虚了不可得则汝能闻与彼所闻毕竟从何出乎世人一往在声色门头蹉过者多故世尊审问亦与寻常不同若向二问处荐得方信一切色是佛色一切声是佛声亦知古人道即此见闻非见闻无余声色可呈君个中若了元无事体用何妨分不分是真实语。

　　阿难汝又嗅此炉中栴檀此香若复然于一铢室罗筏城四十里内同时闻气于意云何此香为复生栴檀木生于汝鼻为生于空阿难若复此香生于汝鼻称鼻所生当从鼻出鼻非栴檀云何鼻中有栴檀气称汝闻香当于鼻入鼻中出香说闻非义若生于空空性常恒香应常在何藉炉中爇此枯木若生于木则此香质因爇成烟若鼻得闻合蒙烟气其烟腾空未及遥远四十里内云何已闻是故当知香鼻与闻俱无处所即嗅与香二处虚妄本非因缘非自然性。

　　此处香严得五分法身香处也终日闻香不知香之来处故令其详究从何而出故曰为从木生空生及鼻生也若谓此香从鼻出者鼻非栴檀云何鼻中而有香气称鼻闻香当是取香入鼻方可称闻若是鼻中出香而说为闻又不合义若谓此香生于空者空常在而香亦常存何藉炉中爇而后有若生于木则此香气因爇成烟而鼻得闻若鼻得闻合当蒙其烟气其烟未远四十里内云何已闻既知此香非木非空又非鼻出则知香性本来周遍何待合知哉。

　　阿难汝常二时众中持钵其间或遇酥酪醍醐名为上味于意云何此味为复生于空中生于舌中为生食中阿难若复此味生于汝舌在汝口中秪有一舌其舌尔时已成酥味遇黑石蜜应不推移若不变移不名知味若变移者舌非多体云何多味一舌之知若生于食食非有识云何自知又食自知即同他食何预于汝名味之知若生于空汝啖虚空当作何味必其虚空若作咸味既咸汝舌亦咸汝面则此界人同于海鱼既常受咸了不知淡若不识淡亦不觉咸必无所知云何名味是故当知味舌与尝俱无处所即尝与味二俱虚妄本非因缘非自然性。

　　此是药王得一味禅处也人皆饮食知味者鲜故令其向钵盂边讨个滋味出处故曰此味为复生于空中舌中及食中也若谓此味生于汝舌则汝一舌应知一味不应变移更知别味若不变移而独知一味则不名知味若变移而知别味云何一舌而知多味是则此味不生舌中明矣若谓此味生于食中食非有识云何自知为甜为苦纵使食能自知甜苦此食即同他人无预于汝何故称汝名知味者是则此味不生于食明矣若谓此食生于空中汝啖虚空作何滋味若作咸味则此界人受其咸味皆同海鱼既常受咸必不识淡若不知淡必不识咸既两不相识又不可名知味之人是则不生于空明矣既不在此三处则知此味不离当处若果识得地头不劳咀嚼百味具足。

　　阿难汝常晨朝以手摩头于意云何此摩所知谁为能触能为在手为复在头若在于手头则无知云何成触若在于头手则无用云何名触若各各有则汝阿难应有二身若头与手一触所生则手与头当为一体若一体者触则无成若二体者触谁为在在能非所在所非能不应虚空与汝成触是故当知觉触与身俱无处所即身与触二俱虚妄本非因缘非自然性。

　　此是跋陀婆罗在澡浴边摸着脚跟处也世尊寻常戒敕弟子一日三摩其头口自诵云守口摄意身莫犯如是行者得度世故佛弟子一遵其法今汝虽依我法一日三度摩头即摩头处亦不知蹉过多少且汝正当以手摩头时则手知有头头知有手是谁为能触而生此知为手触头即手为能触而生此知乎为头触手即头为能触而生此知乎若以手为能触而生此知者则触知在手头则成无知之物云何知手之触我头而成触乎若以头为能触而生此知者则触知在头手则成无用之物云何知头之触我手而名触乎若头与手各有一知则汝阿难应有二身若头与手只有一知则手与头应成一体若一体者不应成触若二体者此触当何所属为属能触为属所触若触属能则在手在头皆成能触而无所触既无所触岂虚空与汝成所触乎若触属所则在手在头皆成所触而无能触既无能触岂虚空与汝成能触乎是知寻常日用最浅最近者尚不能知安能知其深者远者乎若果在摩头处撞着道伴则触处菩提无劳揣摩矣。

　　阿难汝常意中所缘善恶无记三性生成法则此法为复即心所生为当离心别有方所阿难若即心者法则非尘非心所缘云何成处若离于心别有方所则法自性为知非知知则名心异汝非尘同他心量即汝即心云何汝心更二于汝若非知者此尘既非色声香味离合冷暖及虚空相当于何在今于色空都无表示不应人间更有空外心非所缘处从谁立是故当知法则与心俱无处所则意与法二俱虚妄本非因缘非自然性。

　　此迦叶悟入处也生成法则者是前五根所取三性现行落卸现成影子各有轨则而为意家所缘之境名曰法尘此法与心不即不离故审其即心离心也若此法尘即是心者此法则非是尘不是意家所缘之境云何得成意根所缘之处乎若此法尘离心而别有处所则法尘自性是有知乎是无知乎若以为知则应名心不名法尘若此有知之法尘不是汝心则同他人心量与己无预之此有知之法尘即是汝心云何一人而有二心故大集经云如是心缘为异不异若心异缘则一时中应有二心若心即缘不应复能观于自心犹如指端不能自触若此法尘是无知者则此法尘既离无知五尘之外当在何处今于色空之间既无表示不应人间更有空外而为法尘所容之处乎纵居空外又非内尘定非意家所缘之境则此法尘从谁而立然则举心动念尚不知其落处岂终为无主孤魂耶故知六根无对皆是无诤法门诸境含虚尽冥不二之道即今众生境界真是不可思议曷用远求诸圣作用而自鄙劣哉涅槃经云譬如葵藿随日而转如是葵藿亦无敬心无识无业异法性故而自回转如芭蕉树因雷增长是树无耳亦无意识异法有故异法增长异法无故异法坏灭如阿迦叔树女人摩触华为之出是树无心亦无觉触异法有故异法出生异法无故异法坏灭滋石吸铁亦复如是异法有故异法出生异法无故异法坏灭众生佛性亦复如是不能吸取阿耨多罗三藐三菩提善男子无明不能吸取诸行行亦不能吸取识亦得名为无明缘行行缘于识有佛无佛法界常住此世尊显演诸法无生为若此。

　　复次阿难云何十八界本如来藏妙真如性。

　　此十八界开色开心为色心俱愚者说也梵语驮都此云界界者因义种族义界限义今取界限不相紊乱为义以对尘者根当根者尘中间了别者识各有界限故三六合成一十八界然界虽三六体即是一故曰本如来藏妙真如性。

　　阿难如汝所明眼色为缘生于眼识此识为复因眼所生以眼为界因色所生以色为界阿难若因眼生既无色空无可分别纵有汝识欲将何用汝见又非青黄赤白无所表示从何立界若因色生空无色时汝识应灭云何识知是虚空性若色变时汝亦识其色相迁变汝识不迁界从何立从变则变界相自无不变则恒既从色生应不识知虚空所在若兼二种眼色共生合则中离离则两合体性杂乱云何成界是故当知眼色为缘生眼识界三处都无则眼与色及色界三本非因缘非自然性。

　　此即舍利弗悟入处也如汝所明者就其明处而导之也言我从前种种开导复恐汝不得明了今复就汝所已明者更为汝说即汝寻常解得眼色为缘生于眼识此识为从眼生名为眼所生识即以眼为界限乎为从色生名为色所生识即以色为界限乎若谓此识从眼根生即以眼根为界限者识以了尘若无色空纵生汝识将何所用且汝见根本不可见又无色相可以表显从何立此见根为识之界限乎若谓此识从色尘生即以色尘为界限者空相现前识随色灭不合识空云何识知是虚空性若谓虽从色生汝亦识其色变而识不变此则类既不同岂有不变之识从可变之色为界乎故曰界从何立若谓色变而识亦随色变则能生所生皆无自体此则界相自无亦不可说以色为界若谓色变而识不随色变则识体是恒既从色生当恒识色不合识空今既识空定非以色为界若谓此识根境二法合而共生现见根尘二法敌体相对如敌国然若以为合则各不相到中间本离若以为离则开眼便知现见两合然则根尘体性混肴杂乱两无准的从何为界而共生此识耶如是推求则此眼识不自生不他生不共生如汝所解眼色为缘生于眼识义不成矣则此眼识毕竟从何所来请自着眼。

　　阿难又汝所明耳声为缘生于耳识此识为复因耳所生以耳为界因声所生以声为界阿难若因耳生动静二相既不现前根不成知必无所知知尚无成识何形貌若取耳闻无动静故闻无所成云何耳形杂色触尘名为识界则耳识界复从谁立若生于声识因声有则不关闻无闻则亡声相所在识从声生许声因闻而有声相闻应闻识不闻非界闻则同声识已被闻谁知闻识若无知者终如草木不应声闻杂成中界界无中位则内外相复从何成是故当知耳声为缘生耳识界三处都无则耳与声及声界三本非因缘非自然性。

　　此是普贤悟入处也若因耳生下辩耳识不从胜义根生也动静二相既不现前者无境也根不成知者无闻也必无所知知尚无成者牒上二句言无境则无闻也识何形貌者言无闻则无识也若取下辩浮尘根不能生识也前三句牒上胜义根尚不能生识云何将此杂色尘触尘无知之耳形为识界而欲生识耶既胜义不可浮尘不可决知耳识非因耳生亦非以耳为界矣若谓识从声生不假闻根岂知无闻则声且不有从何生识纵许识从声生亦许因闻根而有声相是则闻声之时亦应闻识以识从声生故若不闻识则声非识界若果闻识则识亦同声全无知觉识既无知已被耳闻知闻识者又是何物若谓更无有知知闻识者则汝便应同于草木既单根不出独境不生不应根尘交杂以成中界而识生于根境之间耶界既无中又无内外则此耳识复从何立正好参详。

　　阿难又汝所明鼻香为缘生于鼻识此识为复因鼻所生以鼻为界因香所生以香为界阿难若因鼻生则汝心中以何为鼻为取肉形双爪之相为取嗅知动摇之性若取肉形肉质乃身身知即触名身非鼻名触即尘鼻尚无名云何立界若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及栴檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体若鼻是一香臭无二臭既为香香复成臭二性不有界从谁立若因香生识因香有如眼有见不能观眼因香有故应不知香知即非生不知非识香非知有香界不成识不知香因界则非从香建立既无中间不成内外彼诸闻性毕竟虚妄是故当知鼻香为缘生鼻识界三处都无则鼻与香及香界三本非因缘非自然性。

　　此孙陀罗难陀悟入处也若因鼻生下辨鼻识不从鼻生肉形双爪之相指浮尘根言嗅知动摇之性指胜义根言若取肉形下辨浮根无体肉质乃身身知即触者双表无鼻之实名身非鼻名触即尘者双表无鼻之名名实皆虚从何立界若取嗅知下辨胜义根无体若以肉为嗅知之性则肉知同于身知身知即身家之触尘何预于鼻则鼻非嗅知矣若以空为嗅知之性空若有知则汝鼻根应无知觉是则虚空是汝而阿难应无所在矣以香为知下辨鼻中所闻之香亦非嗅知性也若香下反显香臭二气不从鼻生非嗅知性也伊兰臭树也吴兴云二物不来下以根从境破境既有二根应成两若鼻是一下以境从根破根既唯一境何有二已上展转破不从根生也若因香生下辩非尘生若见因眼有而不能见眼则识因香有亦应不知香若曰知香即非香生若不知香不应名识香非从知而有安能生识而成香界此转释知即非生也识不知香亦不得名从香生识此转释不知非识也前云中位此云中间皆指根境之中以识生其中故也内外根境也应云既无内外不成中间。

　　阿难又汝所明舌味为缘生于舌识此识为复因舌所生以舌为界因味所生以味为界阿难若因舌生则诸世间甘蔗乌梅黄连石盐细辛姜桂都无有味汝自尝舌为甜为苦若舌性苦谁来尝舌舌不自尝孰为知觉舌性非苦味自不生云何立界若因味生识自为味同于舌根应不自尝云何识知是味非味又一切味非一物生味既多生识应多体识体若一体必味生咸淡甘辛和合俱生诸变异相同为一味应无分别分别既无则不名识云何复名舌味识界不应虚空生汝心识舌味和合即于是中元无自性云何界生是故当知舌味为缘生舌识界三处都无则舌与味及舌界三本非因缘非自然性。

　　此富楼那悟入处也若谓识从根生则五味未合时汝自尝舌为甜为苦若谓舌性是苦则汝舌性已成苦味谁来尝舌既不能自尝其舌云何得知舌之成苦味耶若谓舌性非苦则此舌者尚不能自生其味云何立界以生识乎若谓识从味生识即是味则不能尝味同于舌根不自尝舌云何知其是味非味又一下言味多识亦应多识体下言识一而味亦一应不知其味之多种若不知其味之多种不得名之为识云何乃以味为识界乎吴兴曰和合者众味共成也俱生者本性不易也变异者烧煮异味也不应下辩非无因生舌味下辩非共生言根尘既合为一尚无自性岂有中间空隙之处可容识界之生乎既非自生他生共生无因生即是无生岂因缘所生者哉。

　　阿难又汝所明身触为缘生于身识此识为复因身所生以身为界因触所生以触为界阿难若因身生必无合离二觉观缘身何所识若因触生必无汝身谁有非身知合离者阿难物不触知身知有触知身即触知触即身即触非身即身非触身触二相元无处所合身即为身自体性离身即是虚空等相内外不成中云何立中不复立内外性空则汝识生从谁立界是故当知身触为缘生身识界三处都无则身与触及身界三本非因缘非自然性。

　　此优波离悟入处也若因身下辩单根不立觉观即身识也必有合离二缘方有身识以合觉之触显于离知故若因触下辩独境不生以有身而后知离知合故凡言触者是物触身而身知其为冷暖涩滑之名若未及身祗名为色不名为触阿难下辩非共生若谓徒物则不能自触而生知必与身合方知有触是身与触合而后共生此识乎然知有身是知即从触生非因身有若知有触是知即从身生非从触出若此知即触所生决非身出若此知即身所出决非触生且此知在身在触元无定所若离触而合身则此知为身自体性若离身而合触则此知为虚空等相即此触知在内在外皆无定在云何而言身触合而为中耶既无中位内外不成则汝识生从何立界则知当处出生明矣。

　　阿难又汝所明意法为缘生于意识此识为复因意所生以意为界因法所生以法为界阿难若因意生于汝意中必有所思发明汝意若无前法意无所生离缘无形识将何用又汝识心与诸思量兼了别性为同为异同意即意云何所生异意不同应无所识若无所识云何意生若有所识云何识意唯同与异二性无成界云何立若因法生世间诸法不离五尘汝观色法及诸声法香法味法及与触法相状分明以对五根非意所摄汝识决定依于法生今汝谛观法法何状若离色空动静通塞合离生灭越此诸相终无所得生则色空诸法等生灭则色空诸法等灭所因既无因生有识作何形相相状不有界云何生是故当知意法为缘生意识界三处都无则意与法及意界三本非因缘非自然性。

　　此目连悟入处也先辩非根生言汝意中必有所思法尘而后意根之相方显若无前法则意根尚无将何生识抑且离法尘而别无形相可辩即使意能发识亦将何所用乎又汝下辩根识异同识心即意识从意根生故思量即意根恒番思量故兼了别性者言意识意根皆以了别为自性故曰兼意谓意识与意根皆能了别而分能生之根所生之识毕竟根识是同是别故曰为同为异若谓识同于意则识即是意云何乃名意为能生识为所生若谓意识不同于意则所生之识应无所识既无所识不得名为从意所生若有所识则识与意同了别性云何是识云何是意根识二体尚不能辩凭何而立生识之界限乎若因下辩不从境生现见五尘历历分明以对五根皆非意根所摄若谓意识不从意生从法尘生汝观法尘之法作何形状若离五尘别无形状可得是则法尘生灭即是五尘生灭离五尘而别无法尘生灭可得且所因之法尘求其体相尚不可得况因法尘所生之识有何形相可见乎既法尘之相状尚且不有而欲立界以生识恶可得哉故知十八界中皆是意识建立根本立处尚空所生枝叶何有既无处所可得又无界限可凭事诳理虚情危势劣恶见之根株尽拔妄识之巢穴齐倾独朗真心周圆法界故宗镜云若直下能了内心莫疑外境心若了得外境皆空则独目寓情无非妙性泥涂瓦砾尽是家珍已上可当法界观中明空即色观。

　　阿难白佛言世尊如来常说和合因缘一切世间种种变化皆因四大和合发明云何如来因缘自然二俱排摈我今不知斯义所属惟垂哀愍开示众生中道了义无戏论法。

　　前破妙觉不属因缘已次破阴界入处不属因缘故阿难复执因缘以兴四大和合之问也意谓妙觉性是寂灭法是第一义不属因缘已闻命矣阴界入处是生灭法是第二义定属因缘云何世尊例皆摈弃且世尊寻常谈说世间种种诸变化相皆因四大和合而生则应摈弃自然不应摈弃因缘云何因缘自然二俱排摈若昔日之不摈是则今日之摈非也若今日之摈是则昔日之不摈非也且昔日之不摈似堕有见今日之摈似堕无见既落一偏殊非中道似属戏论亦非了义也故我等不知斯义定何所属愿为开示中道了义无戏论法问此经阿难先后三度执因缘而世尊亦三度逐破亦有异乎答曰三问三答各有深旨此亦经中一大关节也由阿难虽在法华会中预闻授记而向所熟闻熟习者皆小乘因缘法不知世尊对初机说因缘法者正欲引入一大事因缘也故因阿难请妙奢摩他三摩禅那时而世尊即乘其便而渐引之始由阿难执妙觉性为因缘世尊乘机即与发明见见非见见不能及此借因缘引入妙奢摩他也复因世尊破阴入三界本非因缘之后阿难亦乘机发问而世尊答以七大遍周本如来藏是借因缘引入三摩钵提大陀罗尼门也及至下文闻三缘断故三因不生阿难复执因缘以问世尊答以本然非然和合非合合然俱离离合俱非此句方名无戏论法此借因缘以引入禅那也故曰因缘所生法我说即是空亦名为假名亦名中道义此即一心三观之深旨皆藉因缘发明如来为一大事因缘出现于世盖如此。

　　尔时世尊告阿难言汝先厌离声闻缘觉诸小乘法发心勤求无上菩提故我今时为汝开示第一义谛如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍汝今谛听我当为汝分别开示亦令当来修大乘者通达实相阿难默然承佛圣旨。

　　此先痛责愚迷而后许说也言汝昔日爱乐小乘故我为说因缘和合诸小乘法不了义教今汝厌离诸小乘法殷勤启请无上菩提故我今日为汝显示最上第一义谛汝既不能领荷反将昔日所闻世间戏论妄想因缘自缠自绕而不肯舍者何耶且世间人皆称汝为多闻第一及闻真谛不能信解正如有人熟记本草不识真药及乎拈示不能分别反生疑惑不亦可怜愍哉然此第一义谛离言说相离心缘相本不可分别不可开示今汝既以戏论妄心因缘缠绕故我亦以方便为汝分别开示然此番开示不独令汝通达实相亦令当来求大乘者通达实相言实相者即指七大幻妄本如来藏也。

　　阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色若和合者同于变化始终相成生灭相续生死死生生生死死如旋火轮未有休息阿难如水成冰冰还成水。

　　此是持地菩萨所证法门也先立量以楷定然后逐破令其无遁辞也如汝下牒前问辞次立量云大性是有法体非和合为宗因云则不能与诸大杂和故同喻如虚空不和诸色言大性者谓四大种性诸大者即四大实色又量云大性是有法和合为宗因云始终相成故生灭相续故喻如旋火轮先立此二量者正为阿难向来执定世间种种诸变化相皆因四大和合发明一闻世尊说阴入处界本非因缘自然遂遽生疑问而反指世尊两摈为偏说则其迷执可知故世尊先立三支以楷定若谓四大之性不与四大和合犹如虚空不和诸色此即偏于自然堕于常见以知不变而不知随缘故若谓四大之性实与四大和合如旋火轮始终相成同于变化此则偏于因缘堕于断见以知随缘而不知不变故而如来藏性岂如是哉而汝以为偏乎故复标正量之同喻示之曰如水成冰冰还成水直至下文辨破始终不得相成非真和合然后立正量以成立己宗方显因缘自然二说皆偏非中道也厥旨深玄最宜详玩。

　　汝观地性粗为大地细为微尘至邻虚尘析彼极微色边际相七分所成更析邻虚即实空性阿难若此邻虚析成虚空当知虚空出生色相汝今问言由和合故出生世间诸变化相汝且观此一邻虚尘用几虚空和合而有不应邻虚合成邻虚又邻虚尘析入空者用几色相合成虚空若色合时合色非空若空合时合空非色色犹可析空云何合。

　　此下正显始终不能相成以破和合之计也尘之细者曰微细之又细者曰极微微之又微者曰邻虚以极微犹有微相故名色边际相更析极微为七分则微色殆虚故名邻虚若将邻虚更析即成虚空此正显大地可析成虚空也若此邻虚既可析成虚空当知虚空必能出生色相是则可名始终相成真和合相今殆不然汝今下正破虚空不能生色故曰汝今问言由和合故出生世间诸变化相则汝观此一邻虚尘用几虚空和合而有以析色至邻虚而终若更析邻虚即实空性故欲合邻虚必以虚空为始抑岂不用虚空合成邻虚即将此邻虚合邻虚乎若虚空不能合成邻虚则知虚空不能出生色相明矣又邻下二句正破色相不能合空若谓析彼邻虚即实空性则此虚空用几色相合成虚空而今析此色相成虚空耶若色相不能合成虚空足知析邻虚不能出生空性明矣若色下二句言色但合色不能合空云何邻虚析成虚空若空下二句言空但合空不能合色云何虚空出生色相如是则始终相成之同喻瓦解冰消反成虚空不和诸色之异喻矣故纵破之曰若色相犹可析而为空若虚空断不可合而为色如是则不但破其析色明空是假即向来从空生色之计皆负堕矣以彼不知空生大觉如海一沤故也。

　　汝元不知如来藏中性色真空性空真色清净本然周遍法界随众生心应所知量循业发现世间无知惑为因缘及自然性皆是识心分别计度但有言说都无实义。

　　此正成立己宗以显色空皆出如来藏而色不出空空不合色也言汝寻常但知析色为空而不知性本自空不待析色而成空但知合空成色而不知性本自色不待合空而成色以此法性身法性土本来清净本来不动本来周遍故也但九界众生心有染净量有大小业有善恶故各随其心各应其量各循其业而发起现行转如来藏而为识藏转法性身而为根身转法性土而为器界世间迷于清净本然周遍法界者则惑为因缘堕于断灭迷于随心应量循业发现者则执为自然堕于死常然此皆是众生意识计度分别所生岂知不变随缘随缘不变之真宗耶应立量云性色真空性空真色是有法非因缘非自然是宗因云不变随缘随缘不变故喻如水成冰冰成水故宗镜云譬如寒月水结为冰及至暖时冰释为水众生迷时结性成心众生悟时释心为性此则不唯破邻虚不能析成虚空虚空不能出生色相抑且显自然因缘之执皆非故前二量深为有用然则世尊说法初未尝离因缘自然但善用因缘自然耳又何曾摈弃哉故知向来所说阴入界处本如来藏皆是为汝发明大事因缘开示中道了义则知汝所执者皆是妄想戏论岂了义之谈乎问上文阴入处界已显本如来藏与此中所显如来藏是同是别答法虽同而义则别言法同者以五阴即色心二法入处界即根尘识三五大是尘见大是根识大是识故曰法同然三科中所指如来藏是指薪以告其有火也指井以告其有水也指鞴以告其有风也指芥孔以告其有空也七大所显本如来藏是充薪火之量与大千世界之量等充井水之量与香水海等充鞴风之量与毗岚风等充芥孔之量与无边虚空等乃至充蜎飞蠕动知见之量皆与佛知佛见等无差别故总目之为大其义有不同也。

　　阿难火性无我寄于诸缘汝观城中未食之家欲炊爨时手执阳燧日前求火阿难名和合者如我与汝一千二百五十比丘今为一众众虽为一诘其根本各各有身皆有所生氏族名字如舍利弗婆罗门种优楼频螺迦叶波种乃至阿难瞿昙种姓阿难若此火性因和合有彼手执镜于日求火此火为从镜中而出为从艾出为于日来阿难若日来者自能烧汝手中之艾来处林木皆应受焚若镜中出自能于镜出然于艾镜何不镕纡汝手执尚无热相云何融泮若生于艾何藉日镜光明相接然后火生汝又谛观镜因手执日从天来艾本地生火从何方游历于此日镜相远非和非合不应火光无从自有汝犹不知如来藏中性火真空性空真火清净本然周遍法界随众生心应所知量阿难当知世人一处执镜一处火生遍法界执满世间起起遍世间宁有方所循业发现世间无知惑为因缘及自然性皆是识心分别计度但有言说都无实义。

　　此乌刍瑟摩所证法门也先标定言火性本无有我寄诸缘而似有我非真如合汝观下验出无我汝观世人手执阳燧对日求火而有火出因名火性和合而生即如现前一千二百五十比丘和合一处名和合众虽千二百总名一众诘其根本各有身名种族是真和合若汝火性因和合生则彼手执阳燧及艾对日求火而火出则应一一诘其根本各有来处此火为从镜出为从艾出为从日来若日下辨非日来若镜下辨非镜出若生下辨非艾生汝又下令其审观所自出言此三物各有处所此火从何所来既于三处诘之了无根本不应无因而自出耶言必有本也汝犹下方指出火之来处不在镜中艾中日中元在如来藏中循业发现非和合也前言元者是本来不知也今言犹者言我已为汝说而犹然不知也崔豹古今注云阳燧者以铜为之如镜之状照物则影倒向日则火出淮南子云阳燧火方诸也论衡云于五月丙午日午时销炼五方石圆如镜中央洼天晴向日则火出。

　　阿难水性不定流息无恒如室罗城迦毗罗仙斫迦罗仙及钵头摩诃萨多等诸大幻师求太阴精用和幻药是诸师等于白月昼手执方诸承月中水此水为复从珠中出空中自有为从月来阿难若从月来尚能远方令珠出水所经林木皆应吐流流则何待方诸所出不流明水非从月降若从珠出则此珠中常应流水何待中宵承白月昼若从空生空性无边水当无际从人洎天皆同滔溺云何复有水陆空行汝更谛观月从天陟珠因手持承珠水盘本人敷设水从何方流注于此月珠相远非和非合不应水精无从自有汝尚不知如来藏中性水真空性空真水清净本然周遍法界随众生心应所知量一处执珠一处水出遍法界执满法界生生满世间宁有方所循业发现世间无知惑为因缘及自然性皆是识心分别计度但有言说都无实义。

　　此月光童子所证法门也流息无恒者求则流不求则不流也迦毗罗此云黄赤色斫迦罗此云轮钵头摩此云赤莲华诃萨多未详此等外道于定或睹日月轮或见红莲华及黄赤色故楞伽云譬如日月形钵头摩深险如虚空灰烬外道道通禅是也太阴精水也望前为白月月当正中曰昼方诸阴燧水精珠也淮南子曰方诸见月则津而为水此水下诘其出处阿难下辨非月来若从珠出下辨非珠出若从空生下辨非空生汝更下令其审详出处陟升也汝尚不知者言我已为汝说过两番尚然不知也。

　　阿难风性无体动静不常汝常整衣入于大众僧伽梨角动及傍人则有微风拂彼人面此风为复出袈裟角发于虚空生彼人面阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地若生虚空汝衣不动何因无拂空性常住风应常生若无风时虚空当灭灭风可见灭空何状若有生灭不名虚空名为虚空云何风出若风自生被拂之面从彼面生当应拂汝自汝整衣云何倒拂汝审谛观整衣在汝面属彼人虚空寂然不参流动风自谁方鼓动来此风空性隔非和非合不应风性无从自有汝宛不知如来藏中性风真空性空真风清净本然周遍法界随众生心应所知量阿难如汝一人微动服衣有微风出遍法界拂满国土生周遍世间宁有方所循业发现世间无知惑为因缘及自然性皆是识心分别计度但有言说都无实义。

　　此琉璃光所证法门也动静不常者如摇箑则动不摇则静也僧伽梨大衣也此风下征其出处袈裟此云坏色衣阿难下辨非衣生若非下辨非空出空性常住风应常生者言空常而风亦常也若无风时虚空当灭者风灭而空亦灭也灭风可见灭空何状者风济则众窍皆虚故有状可见空灭应无状貌可见何苍苍之色常在若有生灭则是可作之法不名虚空既名虚空则知风非是空云何执言风从空出此正显名实不相当也风生于空是凡小之常执故详辨之若风下辨非面生若谓此风不从自己整衣而生生于彼人被拂之面既生彼面应来拂汝自汝整衣应拂彼面云何复说风生彼面而倒拂耶汝宛不知者言我三番开示宛然与未闻之时无异也故知风本不动能动诸物若先有动应失自体不复更动今此风性周遍法界湛然不动寂尔无形推此动由皆从缘起且如密室之中若云有风风何不动若云无风遇缘即起故知风大不动动属诸缘若执自然只合常生何得紧慢不定动静不恒故知悉从缘起又推诸缘和合成事各各不有和合亦无缘缘之中俱无自性但是心动反推自心心亦不动以心无形起处不可得即知皆从真性起若真性不起方见真性遍十方界性合真空故曰性风真空性空真风故龙胜云地若是坚相不应舍其相如凝酥蜡蜜树胶融则舍其坚相堕湿相中金银铜铁亦复如是如水为湿相寒则转为坚相如是等种种悉皆舍相又云若火实有热性云何有人入火不烧及人身中火不烧身云中火水不能灭以火无有定热性故神通力故火不能烧身业因缘故五藏不热神龙力故水不能灭若热性与火异火则非热若热性与火一云何言热如火性余性亦如是如是总性别性无故名为性空合论云若地性是实则不可易法身菩萨能变大地为金地种顿失则岂真实水性若实则不可易天人见水谓是琉璃饿鬼见水是火鱼见是室庐则岂是实火性是实则不可易树提伽生于火中又西国有布以火浣之鲜明名火浣布则岂是实风性是实则不可易列子御之而行舟得其便而驾之则岂是实故龙胜设问曰云何地水火风实法亦但有名字答无智人谓地等诸法以为实圣人慧眼观之皆是虚诳譬如小儿见镜中像以为实欢喜欲取大人观之但诳惑人眼诸凡夫见和合而成谓为实地有天眼者能散此地但是微尘慧眼分别虽散此地实不可得故知无实地水火风亦非眼见实地水火风所以盘山云三界无法何处求心四大本空佛依何住璇玑不动寂尔无言觌面相呈更无余事可作此中总注脚。

　　阿难空性无形因色显发如室罗城去河遥处诸刹利种及婆罗门毗舍首陀兼颇罗堕栴陀罗等新立安居凿井求水出土一尺于中则有一尺虚空如是乃至出土一丈中间还得一丈虚空虚空浅深随出多少此空为当因土所出因凿所有无因自生阿难若复此空无因自生未凿土前何不无碍唯见大地迥无通达若因土出则土出时应见空入若土先出无空入者云何虚空因土而出若无出入则应空土元无异因无异则同则土出时空何不出若因凿出则凿出空应非出土不因凿出凿自出土云何见空汝更审谛谛审谛观凿从人手随方运转土因地移如是虚空因何所出凿空虚实不相为用非和非合不应虚空无从自出若此虚空性圆周遍本不动摇当知现前地水火风均名五大性真圆融皆如来藏本无生灭阿难汝心昏迷不悟四大元如来藏当观虚空为出为入为非出入汝全不知如来藏中性觉真空性空真觉清净本然周遍法界随众生心应所知量阿难如一井空空生一井十方虚空亦复如是圆满十方宁有方所循业发现世间无知惑为因缘及自然性皆是识心分别计度但有言说都无实义。

　　此虚空藏所证法门也空性无形者言无大小方圆之形量也刹利种王族也婆罗门此云净行居家守道洁白其操者也毗舍商贾也首陀农夫也此西天之四姓颇罗堕此云利根旃陀罗此云屠者屠杀人畜故西天淫杀同贱杀者尤目为恶人国法令其摇铃执帜警人异路不与良民同行故亦翻严帜此空下诘其生处阿难下辨非无因生若因土出下辨非土出若因凿出下辨非凿出若谓此空因凿而出则应随手凿出虚空不须出土若谓不因凿出凿自出土云何井中得见虚空汝更下警令用心观察审谛者审其实也谛审者毋浮察也谛观者必欲见其端的也若此下会成五大汝心昏迷下痛责之也言汝昏暗迷痴不知好恶故执四大和合不肯舍其旧习不悟四大本如来藏汝但例观空大以审其有出入无出入若悟空大不动周圆非出非入非不出入即悟四大非和非合非不和合矣汝全不知者谓愈说而愈昏若全然不解事之人也性觉真空性空真觉者以见空生大觉非是无本圆觉亦云无边虚空觉所显发是也。

　　阿难见觉无知因色空有如汝今者在祇陀林朝明夕昏设居中宵白月则光黑月便暗则明暗等因见分析此见为复与明暗相并大虚空为同一体为非一体或同非同或异非异阿难此见若复与明与暗及与虚空元一体者则明与暗二体相亡暗时无明明时无暗若与暗一明则见亡必一于明暗时当灭灭则云何见明见暗若明暗殊见无生灭一云何成若此见精与暗与明非一体者汝离明暗及与虚空分析见元作何形相离明离暗及离虚空是见元同龟毛兔角明暗虚空三事俱异从何立见明暗相背云何或同离三元无云何或异分空分见本无边畔云何非同见暗见明性非迁改云何非异汝更细审微细审详审谛审观明从太阳暗随黑月通属虚空壅归大地如是见精因何所出见觉空顽非和非合不应见精无从自出若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异汝曾不知如来藏中性见觉明觉精明见清净本然周遍法界随众生心应所知量如一见根见周法界听嗅尝触觉触觉知妙德莹然遍周法界圆满十虚宁有方所循业发现世间无知惑为因缘及自然性皆是识心分别计度但有言说都无实义。

　　此大势至证圆通处也见觉即见性常居现量不起分别故曰无知然必因色空而显所谓不变随缘也如汝下诘此见之起处此见下辨见性不与三法一体以明暗二相自相陵夺见性不殊故若此下辨见性不与三法异体以见性离尘无体故明暗相背下辨非或同或异分空分见下辨非非同非异汝更下令其审察见性毕竟从何处来初云细审次则细不徒细而加以微细审不徒审而加以详审次谛观已是密察而又审谛审观者其意不过令其审详密详实见其起处而后已也若见下会成六大必欲作此会者以见相二分元是一体故汝性沉沦者责其溺于因缘而不能自出也不悟与当观二字相呼应汝曾不知者言汝前来因斥破见性无体重加迷闷而我虽与汝发明至今还不知此见精清净本然周遍法界本如来藏也性见觉明觉精明见者言性中之见即本觉之光明本觉之光明即性明之见岂汝向以眼为见哉如一下会六根也尝触即舌根以味合方觉故觉触觉知身意二根也妙德莹然者言此六根即妙真如性所具之德相大智慧光明故能昼夜常然灵明不昧周遍圆满其相如此宁有方所而汝执为大小舒缩耶不知此等皆是循业发现岂真见真闻哉。

　　阿难识性无源因于六种根尘妄出汝今遍观此会圣众用目循历其目周视但如镜中无别分折汝识于中次第标指此是文殊此富楼那此目犍连此须菩提此舍利弗此识了知为生于见为生于相为生虚空为无所因突然而出阿难若汝识性生于见中如无明暗及与色空四种必无元无汝见见性尚无从何发识若汝识性生于相中不从见生既不见明亦不见暗明暗不瞩即无色空彼相尚无识从何发若生于空非相非见非见无辨自不能知明暗色空非相灭缘见闻觉知无处安立处此二非空则同无有非同物纵发汝识欲何分别若无所因突然而出何不日中别识明月汝更细详微细详审见托汝睛相推前境可状成有不相成无如是识缘因何所出识动见澄非和非合闻听觉知亦复如是不应识缘无从自出若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有汝元不知如来藏中性识明知觉明真识妙觉湛然遍周法界含吐十虚宁有方所循业发现世间无知惑为因缘及自然性皆是识心分别计度但有言说都无实义。

　　此弥勒所证圆通门也无源者因根尘而妄出故汝今下验其无源而妄出观即根圣众即尘标指者识言眼根周圆而视如镜中像而无分别此眼识仍兼同时明了意识以眼识缘性境时有自性分别不带名言无筹度心由彼同时意识于性境上起第二念执取名字如某某等名随念计度分别也阿难下辨单根不生若汝下辨单境不生若生下辨不从空生若谓此识不从见生不从相生是从空生者若非见则色空莫辩若非相则根无从立既无相见唯是一空空则识亦同无若必有识又不与根尘相偶纵发汝识欲何分别是则离根尘而言识从空生尤不可也若无下辩非无因生汝更下令彼审观见托二句指根尘可状二句指色空言此四者历历分明汝识从何而出也识动见澄者言识有分别故动见无分别故澄动静不同本非和各定无生处不应识之缘由无从而自出耶若此下会成七大当知了别见闻觉知者了别指识见闻觉知指根谓生了别之见闻觉知也并前五大均名七大者前则会相归见此则会相见总归于识也汝心粗浮者痛责其用心粗浅轻浮不肯深入由不深入不悟六根所发之识是如来藏汝应观察六处识心是同是异是空是有非同非异非空非有若是同不应用中相背若是异不应性中相知若是空不应现有分别若是有不应了无踪迹非同四句反上应知汝元不知者言我前来斥破无体而矍然不知如此重重开示至今元旧不知责之极也性识明知觉明真识者言本性之藏即妙明之知本觉之明即性真之识是汝前来所明觉性湛然遍十方界性非生灭者即是此物岂汝向以意识为心知哉含吐十虚者含即容义吐即遍周义十虚即十方虚空也其体如此岂有方所而汝反执在色身之内殊不知在色身之内者是循业发现之体非真体也初卷七处破心段段结云无有是处四科之文段段结云无有处所七大之文段段皆云宁有方所皆是心目所在一句根本发出许多枝叶以阿难头头认有方所故世尊法法破除向后世尊说出因明立所方知所立之处入流亡所方知除所之法所之一字真迷悟之大关也。

　　尔时阿难及诸大众蒙佛如来微妙开示身心荡然得无挂碍是诸大众各各自知心遍十方见十方空如观手中所持叶物一切世间诸所有物皆即菩提妙明元心心精遍圆含褁十方反观父母所生之身犹彼十方虚空之中吹一微尘若存若亡如湛巨海流一浮沤起灭无从了然自知获本妙心常住不灭礼佛合掌得未曾有于如来前说偈赞佛。

　　此叙悟也微妙开示者以世尊破心之后阿难有云何是我真性之请世尊托见精以发明故发轫之初即曰见性周遍非汝而谁由此一语或认相为见或认见为相种种誵讹惶惑不定故世尊示之曰此见及缘元是菩提妙净明体阿难由此一语遂认定此见性即是妙觉性故领悟云诚如法王所说觉缘遍十方界湛然常住性非生灭世尊见其认定是真则又曰见见之时见非是见先德所谓你有拄杖子我与你拄杖子你无拄杖子我夺却拄杖子也阿难由此重增迷闷故世尊复示之曰此见尚属业识当业轮转若能远离和合不和合缘则复灭除诸生死因圆满菩提不生灭性清净本心本觉常住至此则阿难已知见性是妄妙觉是真然不知此妙觉性毕竟在甚么处着落世尊复恐离波求水离像索镜故不待其请而复示之曰汝将谓我前所破见精为非真而如来藏妙觉性为真乎然欲识妙觉性又不得离却见闻觉知阴入处界也故复指阴入处界一一皆如来藏一一皆周遍法界故自发明地大以至识大妙觉湛然周遍法界处而阿难方蓦然省悟故知阿难之悟实由如来见性周遍一语为发机而后有诚如觉缘遍十方界之一信由此一信世尊许多宛转东敲西击挑其悟门故至妙觉湛然周遍处忽然斗上阿难旧时机括不自知其跃然而起岂非微妙开示哉身心荡然得无挂碍者二卷叙悟处虽曰身心泰然尚有许多疑碍故一一详明至此则触处皆通得大无碍矣是诸下正陈悟处各各自知心遍十方者是总领妙觉湛然遍周法界含吐十虚也言自知者意显向来只是藉佛语而知不是自知今方自肯自信更不随人口吻转换矣向也见量极于初禅今则见十方空如观掌中叶物矣向也为物所转分大分小见舒见缩认见为物认物为见惶惑不定今则见一切世间诸所有物元一圆融清净宝觉更无一物为障为隔矣向也昏扰扰相以为心性决定惑为色身之内今则已知心精遍圆含褁十方反观父母所生之身若空中一尘海中一沤不复弃海认沤认沤为海矣向也不知真际所诣不知寂常心性不知身心颠倒所在不知见性是心不知阴入处界是如来藏不知七大遍周法界今则一一自知毫无疑惑矣向也世尊与我发明宝明妙性元所圆满常住心地而我则徒获此心而未敢认今则获本妙心常住不灭不待认矣此正阿难㘞地一声时悬崖撒手处所谓称锤移到彻梢头忽然拶落翻䈥斗故下文即以所见所悟处说偈赞佛也。

　　妙湛总持不动尊首楞严王世希有销我亿劫颠倒想不历僧祇获法身愿今得果成宝王还度如是恒沙众将此深心奉尘刹是则名为报佛恩伏请世尊为证明五浊恶世誓先入如一众生未成佛终不于此取泥洹大雄大力大慈悲希更审除微细惑令我早登无上觉于十方界坐道场舜若多性可销亡烁迦罗心无动转。

　　此阿难既悟七大遍周而因悟如来所示大佛顶首楞严王即是一心三观也即诸法而不染曰妙湛即诸法而不失曰总持即诸法而随缘不变不变随缘曰不动由妙湛故曰清净由周遍故曰总持由本然故曰不动所谓清净者即是上文所说性净明体菩提涅槃元清净体元是菩提妙净明体圆觉所谓一身清净多身清净乃至十方众生圆觉清净是也此当奢摩他义所谓总持者即是上文所说圆妙明心即是大陀罗尼即是如来藏圆觉所谓根尘四大乃至陀罗尼遍满法界是也此当三摩钵提义所谓本然者即是上文所说常住真心即是不动真如即是实相圆觉所谓虚空如是平等不动当知觉性平等不动是也此当禅那义由如来证此七大之性三观之体故世间目之为妙湛总持不动尊非谓三十二相称尊也亦由即幻妄而得究竟坚固之体故又目之为首楞严王不独以破有称王也此即世出世间最上希有奇特事我初不解一见如来三十二相形体映彻作奇特想作希有想今日乃知世尊之希有奇特不在三十二相也向以缘尘分别念念生灭者为清净心而不知妙湛之体为清净心也向以身为总持而心居身内而不知心精遍圆含褁十方者为总持也向以阴入界处为生灭法地水火风为变化性而不知即是不动周圆妙真如性也此皆昔日颠倒妄想如来今日一一微细为我开示将此亿劫颠倒妄想一并销除令我不劳经历三阿僧祇即见如来大佛顶相平等法身何幸如之所谓过得桥来岸上行始觉浑身泥水湿也问婆沙论叙三阿僧祇劫修六度行百劫种相好因然后获五分法身唯识谓地前历一僧祇初地至八地历一僧祇九地至佛地历一僧祇然后获究竟法身何故此中说不历僧祇耶答彼约渐修此约顿悟以渐修言之则从微至着自信住行向以至等觉方证极果以顿言之则一念不生前后际断即名为佛尚不涉地位阶差岂历僧祇哉昔广额屠儿至佛座下无明顿息乃置刀谓佛曰世尊我是千佛一数佛即印可夫以广额放下屠刀无明顿息预千佛数今庆喜法眼清明则其言获也宜矣但其觉虽佛觉而功行未逮于极果故不言五分及究竟耳愿今下重发大愿当我未见大佛顶平等法身时自谓唯佛一人独得觉性一切众生悉皆无分故我上不求佛道下不度众生今日乃知佛与众生平等无二故我愿求佛果亦愿度生世尊既以种种方便委曲详示令我得见此平等法如此深恩实难酬报今我办此二种深心上则承事刹尘诸佛下则度脱刹尘众生是则堪报难报之深恩所谓真龙得水便解兴波作浪矣伏请下申明度生之愿以阿难在法华会上畏此五浊心怀谄曲不堪受化故皆发愿异国持经今见平等法身重兴大愿故于五浊恶世誓愿先入度尽众生方入灭度此亦改玉改步之意也泥洹此云灭度大雄下申明求佛之愿撒无明之重障曰大雄拔惑业之深根曰大力与众生二灭之乐曰大慈拔众生二死之苦曰大悲也希更审除微细惑者言我粗惑虽除根中积生无始虚习与诸无明分剂头数犹未能尽故冀世尊大雄大力及大慈悲暗中加被审除细惑令我五住究尽二死永亡早成正觉遍坐道场方得了当耳舜若下结成大誓舜若多此云空烁迦罗此云坚固即金刚心也谓空性无体不可销亡者或可销亡而我金刚坚固之心终不可转此即虚空可尽我愿无穷之意已上可当法界观中空色无碍观。

　　大佛顶如来密因修证了义诸菩萨万行首楞严经合辙卷第三
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第四

　　明　二楞庵释　通润　述

　　尔时富楼那弥多罗尼子在大众中即从座起偏袒右肩右膝着地合掌恭敬而白佛言大威德世尊善为众生敷演如来第一义谛世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻佛虽宣明令我除惑今犹未详斯义究竟无疑惑地世尊如阿难辈虽则开悟习漏未除我等会中登无漏者虽尽诸漏今闻如来所说法音尚纡疑悔世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界而我不知是义攸往惟愿如来宣流大慈开我迷云及诸大众作是语已五体投地钦渴如来无上慈诲。

　　此下满慈因闻三科七大皆是如来藏性故执性难相以兴二问也满慈位登无学已断见思已破我执已证人空然无明未破法执犹存不达全相是性不知万法生起之源未明全性是相不知七大遍周之故故乘机发问然必待满慈者盖阿难以多闻居首满慈以说法居先皆以义虎称雄故也大威德者有大雄大力以拔人之迷根曰威有大慈大悲以迪人之悟门曰德善为众生敷演如来第一义谛者正领三科本如来藏七大遍周法界此皆如来自证法门极难措口而如来曲狥人情头头显露令俾众生善用其心而得悟入故曰善为也然此第一义谛理极玄微绝难构副即世尊推我说法人中最为第一今闻如来微妙法音喻如聋人逾百步而聆蚊蚋抑且本所不见又焉能闻其声乎此不见不闻只是形容法音微妙之意列子曰江浦间生么虫名曰焦明群飞而集于蚊睫栖宿去来蚊弗觉也离朱拭眦而望之弗见其形师旷俯首而听之弗闻其声惟黄帝与容成子居空同之上心死形废徐以神视块然见之若泰山之形徐以气听哄然闻之若雷霆之声与此相类佛虽宣明此法令我除疑然我毕竟不能入于无疑之地且阿难辈虽得开悟然而根中积生无始虚习宛然尽在其疑固然即我等辈无学已证诸漏已除者尚纡疑悔况未得无漏者乎世尊下先牒三科以呈疑既曰清净不应忽生秽染器界根身业果既曰本然又不应从旷劫来相续不断如世界有成住坏空众生有生老病死业果有往复循环等又如下次牒七大以陈疑若谓七大本性各各圆融周遍法界则土能克水地水不合相容水能克火水火何能共遍通塞各异地空安得互周故我不知是义之所归趣此二问者一是圣教相违难一是世间相违难也惟愿下正请除疑言迷云者以此二疑能障性天故。

　　尔时世尊告富楼那及诸会中漏尽无学诸阿罗汉如来今日普为此会宣胜义中真胜义性令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处汝今谛听当为汝说富楼那等钦佛法音默然承听。

　　此许说也胜义中真胜义性者法相宗说胜义有四一蕴处界为世间胜义四谛为道理胜义二空真如为证得胜义一真法界为胜义胜义此中所显即最后胜义也漏尽无学中根也定性声闻下根也未得二空回向上乘者上根也二空者即人空法空得人空者知众生无性得法空者知诸法无性也一乘即佛乘也寂灭场地即大寂灭海阿练若又名阿兰若此云离諠诤亦云闲静处由人法俱空故名真离諠诤真闲静处即指首楞严大寂定是行人安心之地也正修行处者除此一乘其余皆是旁蹊曲径不名正修方便教说定性声闻无性阐提不得成佛如焦芽败种今则咸归一乘究竟涅槃悉当作佛方尽大乘至极之谈故曰正修如法王经云若定根机为小乘人说小乘法为阐提人说阐提法是断佛性是灭佛身是说法人当历百千万劫堕诸地狱何以故众生之性即是法性从本已来无有增减故知一切法皆是佛法一切性皆是佛性。

　　佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义佛言汝称觉明为复性明称名为觉为觉不明称为明觉富楼那言若此不明名为觉者则无所明佛言若无所明则无明觉有所非觉无所非明无明又非觉湛明性性觉必明妄为明觉觉非所明因明立所所既妄立生汝妄能无同异中炽然成异异彼所异因异立同同异发明因此复立无同无异。

　　此下发明阴界处人循业发现全性成相以答忽生山河大地之问也尊者置个问端如向荆棘林中掇出胶盆子相似使人动转不得世尊是一切智人知尊者抱守因缘未忘法执而于性觉真空性空真觉之理未能透脱即将前所说法作深竿影草而诘之曰如汝所问清净本然云何忽生山河大地等然我向来在法会中所说性觉妙明本觉明妙者汝常不闻之乎言性觉妙明者谓性觉之体本妙而常明不因明以有妙者也本觉明妙者谓本觉之用本明而常妙不因妙以有明者也满慈被世尊一钓便上答云我常闻佛宣说斯义不知鼻孔已在世尊手里故复双开两关以审之曰汝既闻此性觉妙明本觉明妙如何意会为复性觉妙明之体犹如明镜本来自明不假明而明之故称之为性觉妙明耶为复觉体本来不明如镜之有尘垢必假明而明之故称为所明之觉耶一是本然义一是因缘义尊者熟处难忘依旧浑身落在因缘知见坑中不觉认明堕所故曰若使不假明而明之名为觉者则无所明之觉矣意谓必假明而明之必有所明方名觉者是则决非无所明而称觉必是有所明而称觉也岂知才立所明便落生灭因缘知见即非清净本然之觉性矣故世尊告之曰汝谓无所无明则无妙明性觉必是有所有明方有妙明性觉乎故曰若无所明则无明觉岂知性觉妙明不但不可以有所目之亦不可以无所目之以有所则非性觉无所又非妙明故不但不可以无明目之亦不可以有明目之以不明则堕于昏昏默默明则堕于昭昭灵灵故今汝认此觉性以为必明即此一念便将性觉妙明本觉明妙清净本然之体晦昧而成无明业识矣以其本非所明而强立所明故妄为明觉先德所谓欲明今日事暗却本来人也故示之曰性觉妙明清净本然之体本不属所以无在而无不在故亦不属明以无明而无不明故故曰觉非所明今汝在清净性觉中认此性觉以为必明即此必明一念遂将无方所之性觉转成业识若瓶中之空便落方所故曰因明立所既落方所复转此大智慧光明而成能见见分故曰所既妄立生汝妄能既有见分复将无同无异真谛理境转成相分遂有种种差别故曰无同异中炽然成异故宗镜云最初不觉忽起动心成业识之由为觉明之咎因明立所见分俄兴随见立尘相分安布是也异彼所异者上异字指炽然成异之异彼所异指因明立所之所字也言此炽然成异之异与彼因明立所之所异又异也以立所之异是约一念说此炽然异所该甚广有因异而立同即同亦异有因同异而复立无同无异即无同无异亦异以世界众生业果皆在此异字中包含故与前所异不同也。

　　如是扰乱相待生劳劳久发尘自相浑浊由是引起尘劳烦恼起为世界静成虚空虚空为同世界为异彼无同异真有为法。

　　此牒上因无明而生三细复点出因三细而生六粗也谓上来如是种种扰乱皆由清净觉心因明一念生起化而为业识转而为见分裂而为相分故曰相待生劳劳久发尘劳即见分尘即相分此等皆是自相浑浊非由外物浑之浊之也故结之曰由是引起尘劳烦恼由是二字指最初一念无明言尘劳指相见二分言烦恼指六粗言显此因明一念不但引起三细即六粗烦恼诸相亦因之而起故将烦恼二字点出而下文乃确示之曰汝前问我云何忽生山河大地诸有为相即汝清净心中无故突起认明一念便是忽生世界远公所谓一微涉动境成此颓山势是也即汝一念认明而令清净觉心忽然晦昧便是静成虚空前之所言因异立同者异即世界同即虚空以虚空无二故曰同以世界差别故曰异前之所言因此复立无同无异者非本来无同无异之性觉是虚空世界既成之后而复立者即众生业果六粗诸有为法也众生业果之所以为无同无异者以离业果无众生离众生无业果故无异而众生为能造能受业果为所造所受故不同也故知一念才生万法皆备则知一念无生万行具足矣昔有僧问琅瑘觉和尚云清净本然云何忽生山河大地觉厉声云清净本然云何忽生山河大地又有僧问玄挺禅师云如何是真性中缘起师云大德正兴一念时是真性中缘起此又见如来祖师各出手眼接人处。

　　觉明空昧相待成摇故有风轮执持世界因空生摇坚明立碍彼金宝者明觉立坚故有金轮保持国土坚觉宝成摇明风出风金相摩故有火光为变化性宝明生润火光上蒸故有水轮含十方界。

　　前约最初一念无明答忽生此约发润二种无明答相续也先明世界相续之因华严经云三千大千世界以无量因缘所成且如大地依水轮水轮依风轮风轮依空轮空轮无所依然众生业感世界安住此亦如是故先辩风轮良以真法性土本来不动由突起知见遂转此妙明智体而为觉明复转性觉真空而成晦昧之顽空所谓知见立知即无明本也由此知见与无明风忽然鼓动充塞虚空故空轮之上而有风轮执持世界此由最初一念知见妄立迷本觉而为无明成风轮种是故器界凝结皆由无明风力执持得不散失因空下次明金轮既有无明风依空鼓动而此觉明知见执揽愈固复从晦昧空中结成金轮保持国土故四宝结成须弥纯金结成七山彼金山宝山皆是明觉立坚所致此即因见分而揽结相分为地大种坚觉下三明火大坚觉宝成者牒前明觉立坚所成金宝也摇明风出者牒前无明摇动知见所出之风也觉之与明即知见也谓此知见内为无明所鼓外为相金所眩风金相摩转生火大故有火光为变化性言变化者谓变生为熟化有成无此由无明与相金鼓发知见益炽引发瞋火为火大种宝明下四明水大由火光上蒸而于所见之金宝及能见之觉明愈生光润津津爱着不肯放舍遂生爱水故有水轮含十方界言含者见世界总是爱水包裹也此由相见引发润生无明为水大种也故知四大种子本乎痴爱相续不断古钞云由妄见动故外感风轮由执心坚故外感金轮由研求燥故外感火轮由爱心深故外感水轮也。

　　火腾水降交发立坚湿为巨海干为洲潬以是义故彼大海中火光常起彼洲潬中江河常注水势劣火结为高山是故山石击则成𦦨融则成水土势劣水抽为草木是故林薮遇烧成土因绞成水交妄发生递相为种以是因缘世界相续。

　　前依无明一发展转结成四大种子此因水火二大种子展转结成器界也火腾者火性灾上故曰腾水降者水性润下故曰降也交发立坚者水火济而互生器界也湿为巨海者即甘水海与盐水海是水族众生器界水降之所成立干为洲潬者即四部洲是陆居众生器界火腾之所成立以是义故大海本流湿之地不应有火而有火者以受火之气分故火光常起洲潬本就燥之处不应有水而有水者以受水之气分故江河常注也水势下复由水火土三种而生陆地之高山林薮之草木也水势劣火者以水能克火若水性不降而就火则势必灭火岂能生物今则降水之性而就火故水火相合结成高山是故山石击则成焰者是受火之气分融则成水者是受水之气分也土势劣水者以土能克水若土性不降而就水则势必灭水岂能生物今则降土之性而就水故水土相合抽为草木是故林薮遇烧成土者是受土之气分因绞成水者是受水之气分也交妄下结成相续由无明为风轮种执心为金轮种瞋心为火大种爱心为水轮种由此四轮交妄发生递相为种复生四大而器界立于是世界成住坏空始终相续若无明破而风轮息坚执消而金轮坏瞋心歇而火轮空爱心尽而水轮涸是则器界应念化成无上知觉矣(关尹云五行之运因精有魂因魂有神因神有意因意有魄因魄有精五行回环不已精者水魄者金神者火魂者木意者土升者为火降者为水欲升而不能升者为木欲降而不能降者为金金木者水火之交也然则五行者皆吾思虑计之而有是以万物之来我皆对之以性而不对之以心性者心未萌也无神则无意盖无火则无土无意则无魄盖无土则无金一者不存五者皆废世之论五行者皆不推其本若关尹者善推本者也然四大五行实非有异故并录之)又俱舍云谓诸有情业增上力先依最下依止虚空有风轮生如是风轮其体坚密不可沮坏设有洛那力人以金刚杵奋威悬击金刚有碎风轮无损又诸有情业增上力起大云雨树风轮上渧如车轴积水成轮众生业力水不流散如食未消不堕识藏又如仓贮米水轮亦尔由风所持令不流散诸有情业感别风起抟击此水上结金轮如熟乳停上凝成膜故水轮减唯厚八洛叉余转成金于金轮上有九大山妙高处中余八周匝绕妙高山于八山中前七名内于第七山外有四洲洲外复有铁轮围山周匝如轮围一世界持双等七唯金所成妙高山王四宝为体如次四面北东南西金银琉璃颇胝迦宝随宝威德色显于空故赡部洲空如琉璃如是宝等亦诸有情增上业力之所成就复有大云起雨金轮上滴如车轴积水奔涛其水即为众宝种藏由其威德猛风钻击变生众宝如是变水众宝时因灭果生体不俱有如是变生金宝等已复由业力引起别风简别众宝摄令积聚成山成洲水分甘咸令别成立内海外海如是九山住金轮上中间八海前七名内七中皆具八功德水第八名外碱水盈满于外海中大洲有四各对妙高南赡部洲北广南狭三边量等其相如车唯此洲中有金刚座上穷地际下据金轮一切菩萨将登正觉皆坐此座上起金刚喻定以无余依有坚固力能持此故东胜身洲形如半月西牛货洲形如满月北俱卢洲形如方座随其洲相人面亦然等此即一须弥一日月所统世界也问何故此经先金轮而次水轮俱舍先水轮而后金轮答彼约世界安立自下生上以成其次此约世界生起由内感外以立其次故不同也。

　　复次富楼那明妄非他觉明为咎所妄既立明理不逾以是因缘听不出声见不超色色香味触六妄成就由是分开见觉闻知同业相缠合离成化见明色发明见想成异见成憎同想成爱流爱为种纳想为胎交遘发生吸引同业故有因缘生羯罗蓝遏蒲昙等胎卵湿化随其所应卵唯想生胎因情有湿以合感化以离应情想合离更相变易所有受业逐其飞沈以是因缘众生相续。

　　此答众生相续之因也盖法性身本来周遍实无根身即此根身推其本原亦是明妄所成此明妄者实非他物亦由妙明觉心最初突起一念转为觉明而成所妄所妄既立于是湛圆妙明觉性分成六处故在眼名见在耳能闻遂生局碍不复周遍圆通以是因缘于器世界不能超越故听不出声而见不超色此无他都由色香味触六妄成就染六根而成尘亦由见闻觉知六妄成就揽六尘而成根于是六根六尘各有定处情想合离各有定业胎卵湿化亦各有定报其同业者则一处相缠业不同者则或离或合也温陵曰同业即胎卵类因父母己三者业同故相缠着而生合离即湿化类不因父母但由己业或合湿而成形或离异而托化此言本有身颠倒执着故感中有投胎时亦复如是也见明下明中有投胎之因谓胎卵二中有身欲投胎时其无缘处大地如墨唯于父母有缘处见有一点明色发现此中有身既见明色即趋其处其想遂得成就故曰见明色发明见想成也孤山云异见者谓父是所憎境同想者谓母是所爱境女子反此流爱下正明投胎之因由润生无明也言此中有既见可爱之境即注爱于父母赤白二渧以为种此赤白二渧即纳此想心而成胎此想虽因父母交遘发生实由己业相同故吸搅而不舍若磁石之吸铁以是父母己三为因缘故遂入胎中成五阴身故有羯罗蓝等相故俱舍云胎中凡有五位一七名羯罗蓝此云凝滑二七名遏蒲云此云疱状如疮疱三七名闭尸此云软肉四七名健南此云坚肉五七名钵罗奢佉此云形位今举其二故曰等也(瑜伽云言中有者谓此五趣有情身在生有死有间名中有亦以异熟五蕴为体是业招故其胎卵中有身便如当生本有身形状如人中有似人余趣中有亦尔身如五六岁孩子大其形量虽小然诸根猛利如本有身能作诸业于父母边起颠倒想或唯见男或唯见女如是渐近彼之处所渐渐不见父母余处唯见男女根门若男中有缘母起爱生于欲心若女中有缘父起爱生于欲心由起二种爱心己与爱境合所泄不净流入胎藏认为己身便生欢喜此心生己中有身没受生有身故曰同业相缠若湿化二生中有由先业力不简近远染著称情当染香处便即受生毗毗产问世尊云众生死已受中阴身新身未受云何而住佛言如种生芽为先种灭而后芽生为先芽生而后种灭为种灭经久而芽乃生毗毗产言世尊非种灭已而后芽生非芽生已而后种灭生灭同时无先无后佛言如是楞伽王非旧身后识灭已而新身初识生亦非新身初识生已而旧身后识灭生灭同时无先无后如吉弥虫行虫有所至身总随之一着不移步易乃去如是先识托身识总随之一托不离死方迁舍毗毗产言若如是者有中阴不佛言如卵生众生弃身托卵以业风力在于卵中凝冱无知至卵熟时识方有觉所以者何业法如是以业力故卵生众生熟时未至无所觉知又转轮王及轮王子以福业故受身之时不为胎秽所污不与胎秽和杂无胎秽染故多化生应当以是而表中阴)胎卵湿化随其所应者谓四生各以定业相感故随其感而应之以四生之定报也乱思不定曰想钟爱不舍曰情亲附不变曰合舍此趋彼曰离由此四心感召而四生亦以类应也情想下明不定业所感之果也言因心或情变为想或想变为情或合化为离或离化为合故其受报或飞变为沉若雀之化蛤或沉变为飞若鱼之化龙等亦不定也(且如人中亦具四生如毗舍佉弥罗母三十二子是卵生掩如罗婆利顶生转轮圣王名湿生阿婆罗比丘尼地中化生又如志公生于鹰巢五祖生于馆舍伊尹生于空桑后稷生于巨迹乃至复有至暴者化为猛虎至淫者化为女人故知善恶由心心之所变不得不变)以是下结成相续。

　　富楼那想爱同结爱不能离则诸世间父母子孙相生不断是等则以欲贪为本贪爱同滋贪不能止则诸世间卵化湿胎随力强弱递相吞食是等则以杀贪为本以人食羊羊死为人人死为羊如是乃至十生之类死死生生互来相啖恶业俱生穷未来际是等则以盗贪为本汝负我命我还汝债以是因缘经百千劫常在生死汝爱我心我怜汝色以是因缘经百千劫常在缠缚唯杀盗淫三为根本以是因缘业果相续。

　　此明业果相续之因也想爱同结等者谓彼此情爱如胶似漆固结而不能解故受生时则流爱为种纳想为胎而父母子孙生生不断此等皆以淫欲而正性命故曰欲贪为本贪爱同滋等者谓彼贪我豢养我爱其肉血此皆以贪爱相滋故随力强弱递相啖食如言半斤还八两是也以人下以一例诸非谓止人羊相食而已恶业俱生者谓有此恶业故世世俱生一处相值以偿其债也盗贪者谓不与而取及阴取者皆盗以人食羊羊未尝与人食而人以强力取食是不与而取羊死为人互来相啖而彼亦不知取啖之故是为阴取虽杀盗淫三种不同总是一贪为本故知三界流转唯一贪爱若断贪爱便出三界矣汝负二句影略当云汝负我命汝还我命我负汝命我还汝命此属杀贪我负汝债我还汝债汝负我债汝还我债此属盗贪此言命债不了故生死相结亦不了也汝爱二句亦影略当云汝爱我心我爱汝心我怜汝色汝怜我色由爱怜不断故生死相缠亦不断也唯杀下结成相续合论云譬如世人葬其祖先于吉地则世受其福不然有祸人有亲姻地无情识而福祸之应捷于影响一切众生杀盗淫力妄计而生业果如之。

　　富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。

　　此总结三种相续不断之现行皆由最初一念忽生之种子言此三种相续不断虽各不同推其所自皆由性觉妙明心体最初不觉突起一念故转成业识名为觉明因有觉明次又转为明了知性因有了知次又转为相分故曰因了发相由此妄见山河大地有为诸相忽然生起即次第迁流亦因此终而复始亦因此所谓种种幻化皆生如来圆觉妙心也。

　　富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生。

　　此执因性以难果性反诘如来何时复循业发现也意谓众生性觉妙明本觉明妙之体与诸如来平等无二众生既从清净本然体中无状忽生如来既得清净觉体何时又当无状而忽生邪有为即众生习漏即业果也。

　　佛告富楼那譬如迷人于一聚落惑南为北此迷为复因迷而有因悟而出富楼那言如是迷人亦不因迷又不因悟何以故迷本无根云何因迷悟非生迷云何因悟佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊富楼那十方如来亦复如是此迷无本性毕竟空昔本无迷似有迷觉觉迷迷灭觉不生迷。

　　此显觉性不动本无迷悟也先举喻以审迷因之自出如是下答出迷因无所从来谓此无明本从清净觉心突然而起了无根本故不因迷若使迷人忽然醒悟悟则无迷亦不因悟既此迷人不因迷悟则知觉性本来不动而迷悟皆属生灭门中所收也佛言下复举喻反诘言汝虽知迷悟无根然彼正当惑南为北时忽有悟人指示令悟此人纵使先迷今已醒悟于此聚落更生迷不不也者谓既悟决不复迷也十方下法合言此无明了无根本彻底元空正如迷方之迷更无所因以此清净觉性在昔本无有迷由彼忽生一念似乎迷其清净觉体非是真迷若使真迷则迷已有根安得复觉以迷本无根故曰似有正如惑南为北方实不转今既觉得是迷迷即便灭灭则岂复更生哉昔忠国师问紫璘供奉云佛是何义答云觉义师曰佛曾迷否曰不曾迷师曰用觉作么故知尚无有觉云何有迷所以云昔时迷悟似迷今日悟迷非悟。

　　亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见生灭见华灭空已是颠倒敕令更出斯实狂痴云何更名如是狂人为愚为慧佛言如汝所解云何问言诸佛如来妙觉明空何当更出山河大地。

　　复举喻以明翳除华灭如来自喻待华更生喻富楼那为愚为慧审之之辞空元下喻清净觉心本无迷悟也即言其悟已是落第二头况既悟之后而更索其迷斯实世间极愚之人云何乃问其愚与慧耶佛言下轻轻拨转言汝解得晴空待华更生之人是愚非慧而汝乃于清净觉心更索山河大地与此愚人何异哉如上二喻皆显迷时尚不曾实迷况既悟之后乃复有迷耶。

　　又如金矿杂于精金其金一纯更不成杂如木成灰不重为木诸佛如来菩提涅槃亦复如是。

　　金矿杂精金者矿喻无明金喻觉性言无明与觉性和合也其金一纯者喻无明尽而纯觉也不重为矿者喻诸佛本觉已现不更生无明心识相也故圆觉云一成真金体不复重为矿木喻烦恼灰喻涅槃灰不为木者喻已证涅槃不更生烦恼也此二喻言已觉者更不生迷况既觉之后又加四十二番煅炼之功而成正等正觉得大涅槃者更生迷耶。

　　富楼那又汝问言地水火风本性圆融周遍法界疑水火性不相陵灭又征虚空及诸大地俱遍法界不合相容富楼那譬如虚空体非群相而不拒彼诸相发挥所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映于意云何如是殊方诸有为相为因彼生为复空有若彼所生富楼那且日照时既是日明十方世界同为日色云何空中更见圆日若是空明空应自照云何中霄云雾之时不生光耀当知是明非日非空不异空日。

　　此明七大皆依如来藏心循业发现全相是性以答七大遍周不合相容之问也又汝下先牒定前疑譬如下举同喻以明虚空体非群相者喻如来藏心清净本然周遍法界也不拒群相发挥者喻七大循业发现也彼太下释成日照则明喻火大大明当空群暗皆消故云屯则暗喻识大迷云一起真空晦昧故风摇则动喻风大飘风忽起大虚震惊故霁澄则清喻空大万里无云碧空如洗故气凝则浊喻见大空见不分两相浑浊故土积成霾喻地大阴霾昼飞晴空蔽塞故水澄成映喻水大水天一色晴空映发故如是下双征七大所自出若彼下辨破意谓太虚既是因日而有明则十方虚空但有明处皆是一日云何空中更见圆日如盘盂者在乎若使空中更有圆日可见则自日之外皆是空明安得言因日而明耶若谓是明不因于日而因于空空既常存明应常在云何暗来则无光耀当知是明不即空日亦不离空日既不即不离则知清净本然循业发现矣。

　　观相元妄无可指陈犹邀空华结为空果云何诘其相陵灭义观性元真唯妙觉明妙觉明心先非水火云何复问不相容者。

　　此错简当在后文无可凭据下是牒上虚妄以答前问辞也但汝细观七大之相若果是实或可指陈正如水中月影本来虚妄尚不能能定其为一为二为西为东乃欲诘其相陵灭义是犹邀空华而结空果恶可得哉汝若细观七大之性元是真常妙觉明体更非别物如是则妙觉性本无水火水火尚无云何乃问其不相容也。

　　真妙觉明亦复如是汝以空明则有空现地水火风各各发明则各各现若俱发明则有俱现云何俱现富楼那如一水中现于日影两人同观水中之日东西各行则各有日随二人去一东一西先无准的不应难言此日是一云何各行各日既双云何现一宛转虚妄无可凭据。

　　此以法合喻也应立量云真觉妙明是有法非离非即是宗因云体非七大而不拒彼七大发挥故同喻如虚空汝以空明则有空现者即是循发空之业而空相现如凿井而空出是也各各发明各各现者若各循业而境各现如一处求火一处火出一处求水一处水出是也俱明俱现者同循业而境同现如遍法界执满世间起是也云何下引喻以明俱现之妄各现犹不足显共业之虚而俱现足以显共业之妄故承俱现复以喻显也水中日影是一而东西有日各随人去者以日影随东是循东人之业而东日影随西是循西人之业而西而水中日影初未尝随人东西也如是则知循业发现虚妄无凭大都如此而欲难其是一是二是东是西耶此正与非日非空不异空日同一虚妄而已。

　　富楼那汝以色空相倾相夺于如来藏而如来藏随为色空周遍法界是故于中风动空澄日明云暗众生迷闷背觉合尘故发尘劳有世间相我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性。

　　此释明上文二义言七大之相如此则不可诘其相陵灭义七大之性又如此又不可问其不相容者然则七大何故而有由汝业识不空相见未破循色空之业互相倾夺于如来藏而如来藏即循汝业而现空现色故见色空周遍法界是故于中开眼时但见物象森罗尘劳满前全成秽土不知相本虚而无可凭据良由众生内为无明所蔽业力所使心自迷闷不自了知实由背清净觉和合妄尘故发尘劳见世间相不见真如妙觉明性所以全性成相我则不然无明已尽业识已空唯是清净妙明智体更无所有即以妙明智体合如来藏而如来藏唯见妙觉明心遍十方界更无一物为障为碍是故于中事事无碍所以全相成性故知心有也娑婆境现心无也华藏含空一为二句一多相容也小中二句广狭无碍也不动二句即一为无量所谓不起而升不动而遍也身含二句即无量为一也毛端现刹者正中现依微尘转轮者依中现正即小中现大也此皆如理智中现如量境若但证如理之旨普贤大用不得现前若唯行如量之宗文殊正智不能究竟具此二智方得圆满灭尘下翻上可知是知业识不空头头是障业识一空事事无碍矣宗镜云心性遍一切处所以四生九类皆于自性身中现以自真心为一切万有之性故随为色空周遍法界循业发现果报不同处异生则业海浮沉生死相续在诸圣则法身圆满妙用无穷隐显虽殊一性不动。

　　而如来藏本妙圆心非心非空非地非水非风非火非眼非耳鼻舌身意非色非声香味触法非眼识界如是乃至非意识界非明无明明无明尽如是乃至非老非死非老死尽非苦非集非灭非道非智非得非檀那非尸罗非毗梨耶非羼提非禅那非般剌若非波罗蜜多如是乃至非怛闼阿竭非阿罗诃三耶三菩非大涅槃非常非乐非我非净以是俱非世出世故即如来藏元明心妙即心即空即地即水即风即火即眼即耳鼻舌身意即色即声香味触法即眼识界如是乃至即意识界即明无明明无明尽如是乃至即老即死即老死尽即苦即集即灭即道即智即得即檀那即尸罗即毗梨耶即羼提即禅那即般剌若即波罗蜜多如是乃至即怛闼阿竭即阿罗诃三耶三菩即大涅槃即常即乐即我即净以是俱即世出世故即如来藏妙明心元离即离非是即非即。

　　此总将寂灭一心非即非离以显其妙为三观之体楞伽所谓寂灭者名为一心一心名如来藏是也先明离万法以显空如来藏以如来藏体非群相清净本然故非七大非六根非六尘非六识此非世间法也非缘觉法非声闻法非菩萨法此非出世间法也非如来三号非涅槃四德此非出世间上上法也次明即万法以显不空如来藏以如来藏周遍法界循业发现故三明双遮双照以显空不空如来藏以如来藏不落心思言议故由前世尊一往发明三科七大皆如来藏满慈正为不了此义故兴二难一难清净本然云何忽生山河大地等者是迷于循业故世尊首以因明立所答之以见皆由循业发现此显万法性虽真而相本妄是全性而成相也二问七大遍周不合相容者是不知七大本乎性觉世尊首以虚空体非群相而不拒彼群相发挥以喻之以见七大皆是妙觉明性此显万法相虽妄而性本真以见全相是性也由汝背觉合尘故见相而不见性由我背尘合觉故见性而不见相至此则七大循业已明如来藏性亦显然犹可思议未显其妙殊不知如来藏不可以即论又不可以非即论不可以离论又不可以非离论若以即地水火风等论如来藏圣应同凡见妄凡应同圣见真应无二谛若以不即地水火风等论如来藏则应凡圣永别凡夫不能作圣若以非地水火风等论如来藏则凡夫见色应同圣智见空应无二谛若以不非地水火风等论如来藏则凡夫见色长隔真空永不成圣至此方显如来藏心之妙不容有声而为妙奢摩他三摩禅那之体此当法界观中泯绝无寄观也故曰谓此所观真空不可言即色不即色亦不可言即空不即空一切法皆不可不可亦不可此语不可受泯绝无寄非言所及非解所到是为行境何以故以生心动念即乖法体失正念故。

　　如何世间三有众生及出世间声闻缘觉以所知心测度如来无上菩提用世语言入佛知见譬如琴瑟箜篌琵琶虽有妙音若无妙指终不能发汝与众生亦复如是宝觉真心各各圆满如我按指海印发光汝暂举心尘劳先起由不勤求无上觉道爱念小乘得少为足。

　　此责满慈不勤修而徒事口舌以策其进也言如来藏妙明心元如此而世间众生乃以所知有限量心测度如来无限量境复用世间五行生克之语而欲入佛知见乎故圆觉云但诸声闻所圆境界身心语言皆悉断灭终不能至彼之亲证所现涅槃何况能以有思惟心测度如来圆觉境界如取萤火烧须弥山终不能着以轮回心生轮回见入于如来大寂灭海终不能至至此则知法华所言佛之知见但有其名未竟其实此经方明言佛知见是三观圆融寂灭一心如来藏性也譬如下复举喻以励之汝与下法合宝觉真心各各圆满者合琴瑟等皆有妙音也而有发不发者在有妙指与无妙指耳言我得之于心则应之于手故一按指而光明焕发照天照地皆成妙用者喻如有妙指而发妙音也汝则一举心而尘劳满眼物象森罗不发妙用者喻如无妙指而不发妙音也所以不发妙用者无他由汝但得涅槃一日之价以为大得不肯进修无上觉道故不发耳若肯进修即与如来把手共行决不相赚故宗镜云乐蕴奇音按指则宫商应节人怀觉性智巧则功用冥符得失在人精粗由己所以善逝按指发海印之光含识举心现尘劳之相龙胜云众生心性犹如利刀唯用割泥泥无所成刀就日损理体常妙众生自粗若善用之即合本妙。

　　富楼那言我与如来宝觉圆明真妙净心无二圆满而我昔遭无始妄想久在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺。

　　此穷索妄因而拟断也我与下领宝觉真心各各圆满而我昔遭无始妄想领前忽生也久在轮回者领前相续也今得下领爱念小乘得少为足也世尊下领金矿木灰喻也敢问下正请妄因言我见思虽尽无明尚存不知妄因生起固宜世尊五住尽而二死亡独妙真常称为大觉其知妄因必矣敢问一切众生何因而有妄起前问清净本然云何忽生世尊答以因无明起今问此无明者复因何起所谓直穷到底也。

　　佛告富楼那汝虽除疑余惑未尽吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走于意云何此人何因无故狂走富楼那言是人心狂更无他故佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在。

　　此下借事发明妄本无因突然而起也言汝已知相续起于因明七大由乎循业如来妙觉不生山河大地犹不知妄本无因而妄索其因故曰汝虽除疑余惑未尽即今目前偶有一事我即借此与汝发明汝即因此而知其妄矣汝岂不闻演若达多迷头认影以为魑魅狂走之事乎且此达多头本不失已非魑魅而忽然自以为魑魅无状狂走者此狂是从何因而起也演若达多此云祠授从神乞得故满慈被世尊一问当下分明答云此人但是心发颠狂而走更无他故佛言下就事发明由满慈于事上却解于理上却迷故就其明处以导之言此妙觉明心本来自圆本来自明本来自妙未尝有妄既已称之为妄云何有因若有所因即名为真云何名妄若究其现在即是自己妄想展转相因而生初无定处若推其本始即是一迷而积迷历乎尘劫亦无有因如初一人忽然妄说递递相承从妄说妄及推其因递递皆虚即初一人及与后人二俱是妄何者为因我已前来尽力与汝发明汝犹不能自已反求而反从人索妄本耶如是迷因即是因迷自己本圆妙心而有别无他故若汝识此迷本无因则汝妄想元无所依是则汝今虽遭妄想久在轮回尚无有生云何乃说世尊诸妄一切圆灭独妙真常索妄本于我耶我今虽得菩提但能说此妄本无因岂能拈出无因之妄以示人乎正如寤人说梦中事心纵精明别无方法拈取梦中之物以示人也且梦中物影影响响亦似有因似可拈取尚不能取况复本无之妄想索其生起之因乃欲取而断之恶可得哉此妄无因正如达多狂性相似不是因人教他狂亦不是头上本来有狂元是自己迷头认影而自狂忽然此狂一歇则知此头本不曾失纵使未曾歇狂眉毛元在眼上鼻孔依旧下垂曾不动着一丝毫是故头无得失狂有起歇耳故示之曰汝之妄想即如达多之狂无异其因岂有定在乃欲索之耶。

　　汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得何藉劬劳肯綮修证譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得。

　　此告以歇狂之法也不随二字是歇狂之初步分别即是分别法执言汝但不去随顺世间业果众生三种分别现行相续心则三种现行相续心一时顿歇三种种子便不生起此即所谓缘断而因不生也下又借达多之狂以例满慈之狂达多之狂迷头认影满慈之狂认明堕所狂事不同狂心无异故云若果三缘断而三因不生即是汝之心中演若达多狂性自歇时也若此狂一歇当下即证菩提不劳余力圆觉所谓知幻即离离幻即觉祖师所谓但离妄缘即如如佛至此则知胜净妙心清净本然周遍法界元是己物不从人得何藉粘皮带骨动经劫数勤苦修证哉永嘉所谓觉即了不施功也此不独与满慈发明云何有妄即阿难见相发心惠我三昧等疑皆释然矣故寒山云男儿大丈夫作事莫卤莽径挺铁石心直取菩提路邪道不用行行之转辛苦不要求佛果识取心王主懒瓒云莫谩求真佛真佛不可见妙性及灵台何曾受熏炼心是无事心面是娘生面劫石可动移个中无转变皆此义也前云自诸妄想展转相因又云因迷自有又云自怖头走皆自迷也与头无预又云狂心自歇歇即菩提是自悟也亦与头无预则知迷悟由人而宝觉真心各各圆满本无迷悟故宗镜云此宗所悟还有师否答此是自觉圣智无师智自然智之所证处不从他悟自证之时法从心现不从外来故楞伽云不由于他通达佛法但可自知方见真实所以千圣拱手作计校不得故曰不烦问师匠心王应自知譬如下以喻结喻衣喻无明珠喻胜净明心言虽有此胜净妙心而为无明包褁故虽有而不觉乞食驰走者怀宝迷邦持珠作丐也所愿从心致大饶富者现尘现界无不如心也。

　　即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇即菩提不从人得斯则因缘皎然明白云何如来顿弃因缘我从因缘心得开悟世尊此义何独我等年少有学声闻今此会中大目犍连及舍利弗须菩提等从老梵志闻佛因缘发心开悟得成无漏今说菩提不从因缘则王舍城拘舍梨等所说自然成第一义惟垂大悲开发迷闷。

　　此第三番蹑佛语而执因缘也正如矢在弦上不得不发意谓如来既已摈弃因缘语中复说缘断而因不生狂歇而菩提现斯则因缘皎然似不可废云何乃欲顿弃之耶且此因缘是我等入道之门发悟之地于我等辈实有利益又不独我等年少有学蒙其利益即先辈耆宿亦皆由此而得悟入如天帝释不修天业宫殿何以随身转轮王不作王因七宝何由集聚唯凭自善外感胜缘今言不藉因缘则外道所说八万劫后自然成道犹如缕丸极处停止者翻成第一义谛耶纵使如来不堕因缘宁不堕自然哉此又我等迷闷而不解者更请发其覆而决其疑也因缘二字是小乘悟入之门故不肯舍不知守此悟而不肯舍是真迷也。

　　佛告阿难即如城中演若达多狂性因缘若得灭除则不狂性自然而出因缘自然理穷于是阿难演若达多头本自然本自其然无然非自何因缘故怖头狂走若自然头因缘故狂何不自然因缘故失本头不失狂怖妄出曾无变易何藉因缘本狂自然本有狂怖未狂之际狂何所潜不狂自然头本无妄何为狂走。

　　此下双遣因缘自然也言汝以为狂性因缘灭除则不狂性自然而出故汝所执因缘自然以为世出世间妙理尽在于是更无余蕴所以执吝不肯吐却殊不知未尽然也若谓头本自然则应本自常然无一时一处而不自然不得惊为魑魅而发狂今者忽惊无头而狂走者谅必有因决非自然不知何因而怖头狂走此则头非自然明矣若谓头本自然因照镜故忽惊无头而狂走者何不因照镜故而并失其头耶且正当狂怖妄出时而头不曾失此头决不藉因缘明矣若谓狂本出于自然即当本来常常有此狂怖不知未狂之先此狂藏于何地而不起耶若谓狂不出于自然而出于因缘者则头本无狂妄胡为而忽然狂走也故知不但头不属因缘自然即狂亦不属因缘自然既知头之与狂不属因缘自然则知妙觉之与无明皆不属因缘自然矣。

　　若悟本头识知狂走因缘自然俱为戏论是故我言三缘断故即菩提心菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然犹如世间诸相杂和成一体者名和合性非和合者称本然性本然非然和合非合合然俱离离合俱非此句方名无戏论法菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙只益戏论。

　　此下发明正义一悟字一知字是歇狂悟本处由其悟得本头然后知得狂走以悟本头方见本来面目是真以知狂走才觉向外驰求是妄又悟本头则知清净本然识狂迷则知循业发现言汝一向自迷家宝向外驰求执缘执自固所不免若使亲见本头狂心顿歇则知因缘自然皆是梦中䆿语俱成戏论非实义也是故我说三缘断故即菩提心者是歇狂悟本之法岂因缘自然之可拟哉虽然若执狂心歇而菩提心生者亦是因缘亦是狂心亦是戏论犹然生灭非是寂灭不独尔也即使灭生俱尽至于无功用处若有自然作自然想此名自然心生生灭心灭即此自然亦是戏论亦是狂心亦是生灭非是寂灭何以故因以生灭为因缘而以无生灭者为自然以去一重因缘而又堕一重自然是去作病而堕任病故即自然亦属生灭也喻如世间因杂和而成一体者名和合性对此和合则以非和合者称本然性即此本然是对待法非真本然故亦如戏论所谓毫厘系念三涂业因瞥尔情生万劫系缚直至本然非本然和合非和合和合本然二俱远离离与不离二俱双非至此方是正句方是活句方是真因缘方是无戏论法故中论云不生亦不灭不常亦不断不一亦不异不来亦不去能说是因缘善灭诸戏论而岩头亦云大统纲宗要须识句甚么是句百不思时唤作正句故曰此句方名无戏论法也复恐尊者以解为证故说到极则处当头一点云虽然得到这个田地菩提涅槃尚遥远在正谓得句之时才是发心正好修行趋向菩提岂似汝等但以多闻记持历劫辛勤者可能修证由不肯舍戏论法故也抑且不但记持我所说法如瓶受水无遗一滴为戏论即汝向来忆念过去千万亿诸佛法藏通达无碍亦是戏论即使更能忆持十方如来十二部经其中清净妙理又如河沙之多亦只是增添戏论与本分事了无交涉所以云从门入者不是家珍以文字之学总是名言习气障自悟门不能洞当人之性故也故盘山云向上一路千圣不传学者劳形如猿捉影要须发大勇猛断言语息思想忘能所绝影像一超直入不涉途程大事因缘方知端的故知此经为见性修行不取多闻知解是以阿难已悟妙觉明心知宗不昧下乃重告善逝密请修行故知先悟后修理行冥合若但取一期知解不慕进修欲证究竟菩提涅槃无有是处。

　　汝虽谈说因缘自然决定明了人间称汝多闻第一以此积劫多闻熏习不能免离摩登伽难何须待我佛顶神咒摩登伽心淫火顿歇得阿那含于我法中成精进林爱河干枯令汝解脱是故阿难汝虽历劫忆持如来秘密妙严不如一日修无漏业远离世间憎爱二苦如摩登伽宿为淫女由神咒力销其爱欲法中今名性比丘尼与罗睺母耶输陀罗同悟宿因知历世因贪爱为苦一念熏修无漏善故或得出缠或蒙授记如何自欺尚留观听。

　　此下极言多闻之弊以激其进修也言汝谈说自然因缘决定明了毫无差误声闻众中推汝多闻以为第一用此多闻积劫熏习不能远离淫术之难若果多闻可以脱苦离缚何须待我神咒冥加之力立使登伽淫火顿歇不待多生便证三果报居不还不生欲界汝亦得脱不然汝又安能得脱淫难哉一咒力而顿超三果一咒力而即得解脱则知咒力与多闻力日劫相倍是故汝虽忆持如来秘密妙严不如一日肯修秘密妙严便可远离憎爱二苦以此二苦从投胎时异见成憎同想成爱处便有是与正俱生极难除者若肯一日修无漏业即能永断况其他乎但汝不肯进修耳故下文复举劣机得益以痛责之言一念者则非一日之比言熏修者则非徒胜口说出缠指登伽授记指耶输言耶输女身已为弱质登伽淫女更是劣机但以一念熏修皆获大益而汝以堂堂丈夫为人天中众所知识反自迷自昧自缠自缚尚留见闻耽着戏论而不肯修无漏业者真自欺也此等苦切语是责之也劝之也进之也○自阿难请三观之旨而如来初则离三细以显奢摩次则即三细以显三摩次则不即不离以显禅那最后则双遮双照离即俱非以显如来藏心为三观之体至此则一心三观之旨已明阿难解心至此已极故世尊激其进修良以见解虽圆若不进修秪是承虚接响知解宗徒无由得入故先德云单明自己不了目前如此之人只具一只眼理孤事寡终不圆通只翼单轮岂能飞运应须责躬省己策发进修故起信云譬如大摩尼宝体性明净而有矿秽之杂若人虽念宝性不以方便种种磨治终无得净法界观云若不洞明前解无以蹑成正行若守解不舍无以入兹正行是故行由解起行起解绝故即前见解开修证门已上发明妙奢摩他三摩禅那以当见道分竟下文发明最初方便以明修道分。

　　阿难及诸大众闻佛示诲疑惑销除心悟实相身意轻安得未曾有重复悲泪顶礼佛足长跪合掌而白佛言无上大悲清净宝王善开我心能以如是种种因缘方便提奖引诸沉冥出于苦海世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习我今犹如旅泊之人忽蒙天王赐与华屋虽获大宅要因门入惟愿如来不舍大悲示我在会诸蒙暗者捐舍小乘毕获如来无余涅槃本发心路令有学者从何摄伏畴昔攀缘得陀罗尼入佛知见作是语已五体投地在会一心伫佛慈旨。

　　此叙大众领悟得益也疑惑销除者通指前文五重问答也心悟实相者即指前文真胜义性寂灭场地及无戏论法也身意轻安者已悟楞严大定故得未曾有者极庆闻所未闻故重复下别叙阿难得益悲泪者由大事已明悲向来之唐丧也超过一切故曰无上佛诸功德大悲为首故独称之离垢末尼随意出生赈给无尽佛亦如是故曰清净宝王善开我心者言我向为因缘茅塞不能开悟世尊三番开示心得开明故曰善开种种因缘者如约头以推其无因约狂以推其无缘也提谓提撕以警其迷执奖谓奖劝以振其疲怠引谓诱掖沉谓陷溺冥谓昏蔽苦谓憎爱世尊下特请入佛知见之门也知即前文了然自知之知含育谓包含生育如来即正报刹即依报言我向来有此广大觉性清净本然周遍法界含育十方而不知不解世尊以种种方便提携奖诱令得解悟比之向日已觉改头换面庆幸己甚以为知此一事千了百当不复更有所事矣而如来复责多闻无功不如一日修无漏业然此藏性十方无壁四面无门无由得入正如旅泊之人虽蒙天王赐屋不得其门终不能入故求指示入门之处睦州云汝等诸人还得个入头处也未若未得个入头处须觅个入头处若得个入头处已后不得辜负老僧故曰得其门也等诸佛于一朝若不得其门不见室家之好故悟藏心之后而重请入门也宗镜问云此宗镜中如何信入答但不动一心不住诸法无能所之证亡智解之心则是无信之信不入之入人法二空心境双寂如大般若云系缘法界一念法界知真法界不应动摇若言我入法界已动法界能所两忘入相斯寂故不动法界是入法界也是故若有能证即为有人若有所证即为有法以唯一真法界心外无法不可以法界更证法界下文所说入处盖如此示我下正请发心障蔽曰蒙昏迷曰暗意谓已证小乘有余涅槃者令其舍小乘而获大果不知发何等心为入门之路复令下次请断惑谓未证四果如我等辈者意识尚存世尊既不许用意识观察降伏又从何处摄伏畴昔攀缘然后得陀罗尼入佛知见。

　　尔时世尊哀愍会中缘觉声闻于菩提心未自在者及为当来佛灭度后末法众生发菩提心开无上乘妙修行路宣示阿难及诸大众汝等决定发菩提心于佛如来妙三摩提不生疲倦应当先明发觉初心二决定义。

　　先略标二义菩提心未自在者是现在已发心或进或退而未决定者无上乘即佛乘也妙修行路者由此路而直至佛乘也不生疲倦者得此路而不滞化城也应当者示其所当必用也发觉初心者觉即菩提谓最初欲发得菩提心决定不可废此二义若无三如来藏第一义心为因则无由证极果若不知现业流识第二义心为业本则无处降心故要决定审因心又要决定审业本也。

　　云何初心二义决定阿难第一义者汝等若欲捐舍声闻修菩萨乘入佛知见应当审观因地发心与果地觉为同为异阿难若于因地以生灭心为本修因而求佛乘不生不灭无有是处以是义故汝当照明诸器世间可作之法皆从变灭阿难汝观世间可作之法谁为不坏然终不闻烂坏虚空何以故空非可作由是始终无坏灭故则汝身中坚相为地润湿为水暖触为火动摇为风由此四缠分汝湛圆妙觉明心为视为听为觉为察从始入终五叠浑浊云何为浊阿难譬如清水清洁本然即彼尘土灰沙之伦本质留碍二体法尔性不相循有世间人取彼土尘投于净水土失留碍水亡清洁容貌汩然名之为浊汝浊五重亦复如是。

　　此以第一义答第一问也第一义者即前所说第一义谛三如来藏心也楞伽所谓性自性第一义心故曰法筵龙象众当观第一义言汝等决欲弃舍小乘修菩萨行而欲入佛知见应当用此微密观照审详观察此因地心与果地觉是同是异以末后牢关不离最初一念故令其审观也由阿难向所用者皆是因缘生灭心不曾用不生不灭第一义心生灭心如药汞银入煅则流去不生不灭心犹如精金有实作用今欲入佛知见故先令其审察当以第一义心为大事因缘方能入佛知见故法华云如来为一大事因缘出现于世盖指此也言发心者谓此觉心本来清净周遍法界但为二障所缠郁而不起若得此心开发则于菩提果觉何有故华严云有一大经卷量等三千界在于一尘中一切尘亦然有一智慧人慧眼悉明净破尘出经卷广饶益众生若因中开发此心直下荐取即用此心广修万行则头头究竟事事坚固流入妙庄严海如水投水吻然契合若不以此为因地心仍用旧时名言所熏业种所起生灭识心以为本因而欲求佛果觉如敲冰索火掘地觅天恶可得哉故求佛乘者必欲审因心也宗镜云摄前则摄后如举初步即到千里之途程得一则得余犹观天月即了一切之水月婆沙论云若离初发念则不成无上道所以云一切功德皆在初心以是下令其在器界审观有坏不坏以例心有生灭不生灭义汝当遍观世间可作之法皆有变坏唯是虚空不坏无造作故如是则知第一义心为因方得究竟金刚不坏之体若以生灭为因多劫终成败坏故求佛乘者必审因心也然此不生灭性不离现在生灭识中但为四大六根浑浊而不得见故令其详审观察也四缠即四大由四大拘缚不得自在故名曰缠本来清净而无浑浊曰湛本来遍周而不分隔曰圆妙觉是体明心是用言汝具有湛圆妙觉明心清净本然周遍法界一为四大所缠则不遍周裂为六根则不本然翻为五浊则不清净故从始至终而成五浊始终者劫浊为始命浊为终云何下喻明浊相清水喻净觉尘土喻四大六根伦犹类也留碍者有形块也法尔者自然也循顺也汩湣汩也正显清净觉心本与四大六根了无交涉由彼最初一念忽起遂分能所而清净觉心浑浊不见故曰汝浊五重亦复如是下文云自心取自心非幻成幻法取字是浑浊之根也。

　　阿难汝见虚空遍十方界空见不分有空无体有见无觉相织妄成是第一重名为劫浊汝身现抟四大为体见闻觉知壅令留碍水火风土旋令觉知相织妄成是第二重名为见浊又汝心中忆识诵习性发知见容现六尘离尘无相离觉无性相织妄成是第三重名烦恼浊又汝朝夕生灭不停知见每欲留于世间业运每常迁于国土相织妄成是第四重名众生浊汝等见闻元无异性众尘隔越无状异生性中相知用中相背同异失准相织妄成是第五重名为命浊。

　　此别明五浊相也五重浊相皆是就目前发挥先明劫浊梵语劫波此云时分言汝举头一见空时两无边畔各自遍周不能分析空本无体由汝一见便觉苍苍莽莽者为空见本无知由空入眼便知明明了了者是见然则无体者因见而有体无知者因空而有觉故一见空时绵绵密密混作一团便是浑浊便是时分不净故曰劫浊见空既尔见色亦然○汝身下明见浊抟取也言汝投胎时吸取父精母血而成四大之身见闻觉知元一精明本无留碍由汝四大壅塞不能超越无留碍者成留碍矣地水火风元非一物本无知觉被此精明领以为境令生觉受无知觉者有觉知矣是则现前六根四大织妄相成浑浊真性名为见浊六根单言见者举一以该余也○又汝下释浊烦恼即汝意识忆识诵习能缘三世境界此意识性从六根发根能发识故此意识相在六尘现识能了境故是则离尘无意识相离根无意识性故知根尘识三混作一处起贪瞋等浑浊真性名烦恼浊○又汝下明众生浊知见是主人公业运是善恶业谓此一身虽是主人执受步步关心无奈业力推移不容作主故欲留者因业力迁而不能常存欲迁者因主人留而不能即去由此去留混成一处浑浊真性名众生浊以此业运是众生同分生基名众生浊○汝等下释命浊即汝六根元是一体由此四缠分为六处事同一家不得名异故性中相知各开门户不得名同故用中相背唯同与异二不可定故曰失准由此一同一异若经纬密织而不可分不得自在浑浊真性名为命浊此五浊者自一念晦昧为空之后便不澄清故示其相下复授以澄浊之方也。

　　阿难汝今欲令见闻觉知远契如来常乐我净应当先择死生根本依不生灭圆湛性成以湛旋其虚妄灭生伏还元觉得元明觉无生灭性为因地心然后圆成果地修证如澄浊水贮于静器静深不动沙土自沉清水现前名为初伏客尘烦恼去泥纯水名为永断根本无明明相精纯一切变现不为烦恼皆合涅槃清净妙德。

　　见闻觉知即是湛圆妙觉明心所分开者即因心四德常乐我净即果观四德今欲依此根性为修因之本故先以此标定也言汝正当清浊不分时欲将此因中四德远契如来果上四德有个方法应先决择死生根本由阿难向以六识三毒为死生根本不知此是如来诱引小根出三界之权巧非真实法今阿难欲求无上菩提故令其先择死生根本不依生灭六识原依不生不灭六根圆湛之性所成此不生灭圆湛之性即汝向来所遗而世尊说为是心者此生死根本即汝向来所用而世尊斥为非心者然此生灭六识实非他物元从圆湛之性引起故即以圆湛不生灭性旋其界内界外二种虚妄灭生令彼回心不至跳梁伏归净觉用此清净觉为因地心如金作器器器皆金故能圆成果地修证此因心正当下文发心住自初住至等觉名修妙觉名证如澄下喻合静器合圆湛根性沙土合客尘即界内无明泥合根本无明即界外无明若此二种无明既尽则明相精纯毫无纤翳故或瞋或喜任意纵横更无烦恼皆与如来常乐我净相契合矣问审因心而必因见闻觉知者何也答由此四缠分汝湛圆妙觉明心为视听觉察故见闻觉知全是妙觉明心是则既由见闻觉知而成浊必由见闻觉知而澄浊所谓既从地倒还从地起也大智度论云譬如清净池水狂象入中令其浑浊若水清珠入水即清净不得言水外无象无珠心亦如是烦恼入心能令心浊诸慈悲等善法入心能令心净然垢净不定真妄从缘若昧之则念念轮回遗失真性若照之则心心寂灭圆证涅槃是以楔出楔将粗接粗若不执妄尚不说空幻影潜消智光息𦦨矣。

　　第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受阿难汝修菩提若不审观烦恼根本则不能知虚妄根尘何处颠倒处尚不知云何降伏取如来位阿难汝观世间解结之人不见所结云何知解不闻虚空被汝隳裂何以故空无形相无结解故则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越。

　　前以不生不灭为因地心故标第一义此以现业流识为死生根故标第二义以答第二问也意谓欲入不生不灭第一义心决要向第二头见色闻声处荐取以依六根修行是第二头事故前喻之如第二月先德云第一句荐得堪与诸佛为师第二句荐得堪与人天为师是也诸有为相即是旧时所修因缘法由彼向执意识为发业润生烦恼根本不知现业流识为发润烦恼根本也良以业不发处是真发心生不润时是真无生故令其审详发业润生是谁作而谁受且夫六根是八识体六根引生六识及诸烦恼作苦因六识造业招引生死是苦果粗论似唯六识造业细推实是六根自作现观似唯六识受报而六坏亦唯六根自受故令其审详者意明八识自作自受非六识也既知业识造业受报则知转业识方得发心证果也故楞伽云七识不流转不受苦乐非涅槃因如来藏者受苦乐与因俱若生若灭故知生死根本非六识也阿难下反显欲修行者决定当知此烦恼根本也若不知烦恼根本则不知根身器界从何处颠倒而生颠倒起处尚不能知从何降伏畴昔攀缘而欲取如来妙觉之果乎盖一真法界本无根尘由一念不觉妄生能所遂成颠倒由颠倒故引生六识生生灭灭轮转无穷故欲取妙觉决当先知颠倒起处也下以喻明不识颠倒不知降伏此与下文若不知结则不知解同意结可解而空无结解者喻根结可解而妙觉性本无结解也则汝下正指出六根是结是颠倒处此六根是指六精堕于胜义浮尘二根中而与六尘相对以成结体此即颠倒处也由此六根为媒招引内贼劫取如来藏中珍宝散失于外漫无归宿人但知六识为内贼劫家宝不知招引内贼劫家宝者实六根也故知起惑是六根造业是六根受报是六根劫家宝亦是六根此六根者实为生死结元故前云谁作谁受此云自劫是呼应处众生世界即根身也器世间即器界也言此六根所以成结者皆由四缠分汝湛圆妙觉为视听觉察于是见不超色听不出声等遂交织而成结故知根缚则世不能越根解则尘方得超也。

　　阿难云何名为众生世界世为迁流界为方位汝今当知东西南北东南西南东北西北上下为界过去未来现在为世方位有十流数有三一切众生织妄相成身中贸迁世界相涉而此界性设虽十方定位可明世间秪目东西南北上下无位中无定方四数必明与世相涉三四四三宛转十二流变三叠一十百千总括始终六根之中各各功德有千二百。

　　此约众生世界以显六根数量也心本无时亦无方所故曰十世古今不离当念无边刹海不隔毫端但一涉思惟便有方所一有方所便有定量一有定量便有迁流故界有十方世有三世方有限量世有迁流若经纬然一切众生皆由世界相织而成此身故世与界即在身中贸易迁流未尝停住人自不知耳所谓有力者负之而趋昧者不觉也界有十方而十方中唯取四方为正不取四隅以非正故不取上下以无位故不取中位以无定故唯取三世与四方相涉故三世与四方相涉数有十二而四方与三世相涉亦数十二也流变三叠者谓迁流变易自一而成三叠也一十百千者吴兴曰谓增一为十增十为百增百为千今且以方涉世明三叠者第一约四方各论三世共成十二第二于东方三世变一为十成三十南西北方亦复如是四方各三十成一百二十第三于东方三十变十为百成三百三方亦尔四方各三百成千二百也以世涉方其例可解此世界自然之定数也如大衍之数五十用十乘五用五乘十亦是定数但易约五行故五十相乘此约世界故十二相涉三世四方是唯识不相应行中摄以依根中色心假立分位故然六根功德皆是自体本具无不圆满故约三世四方自少增多显其圆满而已且此功德皆是统论凡夫所具非真性胜用即如下文耳舌意三圆满千二亦比余根稍圆而已岂遍周法界之谓哉故知称真圣人六根功德数皆无量。

　　阿难汝复于中克定优劣如眼观见后暗前明前方全明后方全暗左右旁观三分之二统论所作功德不全三分言功一分无德当知眼惟八百功德如耳周听十方无遗动若迩遥静无边际当知耳根圆满一千二百功德如鼻嗅闻通出入息有出有入而阙中交验于鼻根三分阙一当知鼻惟八百功德如舌宣扬尽诸世间出世间智言有方分理无穷尽当知舌根圆满一千二百功德如身觉触识于违顺合时能觉离中不知离一合双验于身根三分阙一当知身惟八百功德如意默容十方三世一切世间出世间法惟圣与凡无不包容尽其涯际当知意根圆满一千二百功德。

　　上以世间相涉论故无优劣此以六根功用论欲其选根故以六根之全缺克定优劣也眼根三分之二者则师云四方各二百四隅各一百今眼所见前及左右三方已成六百并前二隅二百共成八百唯后方并二隅不见故曰三分之二耳根周听无遗者十方击鼓十处俱闻故闻声时似有近远不闻之时实无近远故为圆根鼻根缺中交者温陵云出能取香入能闻香出入之中无能故缺中交长水云出入中交共成三分一分四百缺于中交故唯八百舌根言有分而理无穷者谓一句含无量义故又粗言细语皆有至理故孤山云此取能说不论尝味若取尝味其功则劣合中知故身根离一合双者离中不知是缺一分合时有觉有违有顺故具二分意默容者谓此意根能受熏持种能默容十方三世乃至世出世法若凡若圣无不包含尽其涯际是故圆满。

　　阿难汝今欲逆生死欲流返穷流根至不生灭当验此等六受用根谁合谁离谁深谁浅谁为圆通谁不圆满若能于此悟圆通根逆彼无始织妄业流得循圆通与不圆根日劫相倍我今备显六湛圆明本所功德数量如是随汝详择其可入者吾当发明令汝增进十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净。

　　前令决择死生根本是六根已次又显六根功德有全缺已此令其拣选六根之中谁为圆根也逆字是转凡入圣之妙用以此六根顺之则生死始逆之则轮回息如流逸奔色顺也返流旋一逆也前之不随后之不循皆是逆义如易之地天为泰天地为否地山为谦山地为剥皆逆义也故曰五行顺行大地火坑五行颠倒大地法宝易逆数也要知修行无别巧妙只此逆字该括无余故曰汝今欲逆生死欲流乃欲反穷欲流之根以至不生灭性别无下手工夫应当勘验此等能受用之六根谁为合中知谁为离中知谁深而难测谁浅而易知谁为用具谁为用缺若能向此六受用根中自推自勘悟得何者是圆通根用此圆根反穷生死欲流入不生灭则与不离不深不圆之根较功量德如日劫相倍矣此意密显耳根是难是深是圆以眼虽离而不圆舌虽圆而不离意离圆深而不纯离以前五根虽离合不同皆缘现量境缘现在境不带名言无筹度心而意根能缘三类境缘三世境缘五根离合境故非纯离今耳根既能离中取境又能周听无遗故亦离亦圆亦深也今我备显六湛圆明本来所具功德有离有合有深有浅有全有缺一一分明但汝自随意乐详择其中有可入处吾当发明令汝直往向前不生退堕然我必欲令汝自择而我不为汝择者有故以十方如来法眼圆明圣性皆通于一切法若顺若逆皆成方便实无优劣无可拣择但汝劣根未得圆通自在智慧于六根门头不免窒碍故我令汝在六门中独选一门深入至无生灭若深入一门则余五根应时齐拔皆得解脱不劳余力矣上来密示耳根已竟下因问而更加详明也。

　　阿难白佛言世尊云何逆流深入一门能令六根一时清净。

　　此因解不明彻故蹑前二意以请益也意谓欲逆生死欲流至不生灭不知何者是生死欲流是我所当逆者又言六根功德既有优劣则根根不同云何一门深入而六门一时皆得清净了此问辞方知答意。

　　佛告阿难汝今已得须陀洹果已灭三界众生世间见所断惑然犹未知根中积生无始虚习彼习要因修所断得何况此中生住异灭分剂头数。

　　此先答其所当逆之流相也须陀洹此云预流谓小乘从凡入圣证初果而预入圣流故见所断惑即八十八使亦名见流谓意根对法尘起分别见因此见惑流转三界不能出离故断此见惑即证初果入见道位根中积生无始虚习者即八十一品思惑亦名欲流有流无明流也言欲流者谓五根贪爱五尘名为思惑即贪瞋痴慢由此思惑流转欲界不能出离故名欲流言有流者因果不亡名之为有谓色无色界思惑即贪与慢因此思惑流转色无色界不能出离故名有流言无明流者无所明了故名无明即三界思惑中痴由此无明流转生死不能出离故名无明流断此三流即证四果由二果三果至阿罗汉向皆名修道故曰修所断惑也何况其中生住异灭分剂头数者其中指根中以离阿赖耶识诸惑无依故生住异灭者即菩萨所断惑也天台目为界外见思是也按起信论三细中之业相是生相三细之后二六粗之前二为住相六粗之三四为异相第五为灭相而第六不与焉分剂头数者谓初住以上至于妙觉总有四十二品也言汝虽今已断见流得证初果尚有界内思惑犹未能尽况界外见思乎此皆汝所当逆而当反穷者向后五卷中之三空六结皆由此立而证道分之所断者亦此也。

　　今汝且观现前六根为一为六阿难若言一者耳何不见目何不闻头奚不履足奚无语若此六根决定成六如我今会与汝宣扬微妙法门汝之六根谁来领受阿难言我用耳闻佛言汝耳自闻何关身口口来问义身起钦承是故应知非一终六非六终一终不汝根元一元六阿难当知是根非一非六由无始来颠倒沦替故于圆湛一六义生汝须陀洹虽得六销犹未亡一如太虚空参合群器由器形异名之异空除器观空说空为一彼太虚空云何为汝成同不同何况更名是一非一则汝了知六受用根亦复如是。

　　此下欲答一解六净之义故先辨本无一六也言汝既不知一解六净之故汝且审观现前六根毕竟是一毕竟是六若言是一则耳可见而眼可听头可履而足可语今则不然若言是六则身口与耳各不相关胡为问法之时必待身钦口问而后耳始得闻耶是故应知若不是一决当是六以用中相背故若不是六决当是一以性中相通故决非汝根元有一定之一又元有一定之六既非有一定之一六而今现有一有六者皆由无始一念颠倒与外六尘固结一处交沦互替故五浊凡夫执之为六伏根有学执之为一耳今汝虽证初果不入六尘已得六销决非执六根中虚习尚未曾除犹未亡一由汝不能亡一六根种子一一具在宜乎不知一解六净之义也且湛圆妙性之堕六根正如太虚之合群器由器异而说空为异除器异而说空为一其一其异自在器形岂太虚有一异乎当知根与尘合则有异根尘不合则为一其一其异自在根尘合与不合非汝湛圆妙性定有一六也故知根尘结则同结解则同解。

　　由明暗等二种相形于妙圆中黏湛发见见精映色结色成根根元目为清净四大因名眼体如蒲萄朵浮根四尘流逸奔色由动静等二种相击于妙圆中黏湛发听听精映声卷声成根根元目为清净四大因名耳体如新卷叶浮根四尘流逸奔声由通塞等二种相发于妙圆中黏湛发嗅嗅精映香纳香成根根元目为清净四大因名鼻体如双垂爪浮根四尘流逸奔香由恬变等二种相参于妙圆中黏湛发尝尝精映味绞味成根根元目为清净四大因名舌体如初偃月浮根四尘流逸奔味由离合等二种相摩于妙圆中黏湛发觉觉精映触抟触成根根元目为清净四大因名身体如腰鼓颡浮根四尘流逸奔触由生灭等二种相续于妙圆中黏湛发知知精映法揽法成根根元目为清净四大因名意思如幽室见浮根四尘流逸奔法。

　　此明根结由尘也夫湛圆妙心本无黏着犹如明镜一切影像皆现其中由一念妄动即为明暗二尘黏着而湛性被黏引发见性然未成根结也既而见精复与明暗二尘互相照映混合一处遂揽结二尘为胜义根此根即是最初清净四大所成故曰根元目为清净四大然微细难显唯圣天眼方始得见故以葡萄朵显其体而浮根但为胜义所依耳流逸奔色者谓此见精托彼二根流逸于外也故宗镜云根有二种有清净五色根有浮尘五色根若清净五色根即是不可见有对净色以为体能发生五识有照境用谓于眼中一分净色如净醍醐此色有故眼识得生无即不生俱舍云眼根微尘在眼星上傍布而住清彻膜覆如颇胝迦不相障覆耳根微尘在耳穴内旋环而住如卷桦皮鼻根微尘在鼻頞内背上面下如双爪甲舌根微尘布在舌上形如满月身根微尘遍住身分如身形量若浮尘五根即扶清净根照境自体不能照境以浮根是粗显色与清净根为所依故由动下释耳结也击者鼓动义清浊不遗曰卷由通下释鼻结也发谓引发薰犹皆受曰纳由恬下释舌结也五味相入曰参细嚼其味曰绞由离下释身结也冷暖相交曰摩抟揽取也腰鼓即细腰鼓俗呼杖鼓颡腔也由生下释意结也言意思者意以思量为性故意之浮根即肉团心正法念经所谓状如莲华开合者是也中有一窍此由最初吸取父母精血时而意即附著于中以奔法所谓无明壳也然在身中人不可见故用思字以明有思量处即其所在也如幽室见者处明者不能见暗中一物而处暗者能见明中诸事盖意根处此杳冥昏默之地为前五根运筹布䇿故以此状其知体也此即前文由此世界生缠缚故于器世间不能超越所谓结即同结也。

　　阿难如是六根由彼觉明有明明觉失彼精了黏妄发光是以汝今离暗离明无有见体离动离静元无听质无通无塞嗅性不生非变非恬尝无所出不离不合觉触本无无灭无生了知安寄。

　　此牒上因尘故有结以明离尘故无结也言此六根皆由性觉湛明之体一动而转为能明之明觉遂失觉明精了之体由是粘明暗而发见结动静而成听等光即指六根精光如眼光命光之类此即揽尘以成结也是以离明暗则无见性离动静则无听精等此则离尘则无结也此见体听质等是指结体言非指性体也而阿难误认故有下文断灭之疑。

　　汝但不循动静合离恬变通塞生灭明暗如是十二诸有为相随拔一根脱黏内伏伏归元真发本明耀耀性发明诸余五黏应拔圆脱不由前尘所起知见明不循根寄根明发由是六根互相为用。

　　此下教以离尘则一解六亡本无一六也不循犹不随也此不字即是制奔色奔声之羁靮也与前逆字反字旋字同义言汝欲令六根不随六尘流转应当选一圆根为下手处念兹在兹并力于一而先拔之若使一根外脱内伏根尘不相偶合则熟处渐生生处渐熟自然还伏元明本觉之体从此更不黏妄发光而本有常光迥然独露若此一根既拔则余五根当时齐拔此即一根反源六根解脱也至此则外不由尘内不循根常光现前即有鉴照不过权托彼根示有照明之相而已此虽不易耳目之用而视听实不用耳目如是则一根能作诸根用矣此即入一无妄彼六知根一时清净也故宗镜云常照常耀铁围不能匿其辉遍界遍空穹苍不能覆其体岂假前尘发照对境生知自然寂然灵知湛然无际。

　　阿难汝岂不知今此会中阿那律陀无目而见跋难陀龙无耳而听殑伽神女非鼻闻香骄梵钵提异舌知味舜若多神无身觉触如来光中映令暂现既为风质其体元无诸灭尽定得寂声闻如此会中摩诃迦叶久灭意根圆明了知不因心念。

　　此恐凡小不信六根互用故引此以证阿那律此云无贫䟦难陀此云贤喜殑伽河名此云天堂来以其自雪山顶无热恼池流出故骄梵钵提此云牛相人而牛饲者也舜若多此云空即主空神也迦叶此云饮光阿那律以心见龙以角听钵提牛舌而知味空神无身而觉触盖空神多劫以无身为苦如来放拔苦光时身触暂现则乐不可言无色界天亦复类之修灭尽定者六七二识分别俱生我执悉断故无心念合论曰如蛇以眼听不必疑䟦难陀龙也如蛟无目而能行水母得鰕乃能行不必疑阿那律陀也如蝼蚁以身为鼻不必疑殑伽神女也蜂以腋为舌不必疑骄梵钵提也如风无形物拒之则怒不必疑舜若多神也呜呼众生争于口耳鼻舌数寸之间自以色香味触为异可不哀哉孤山曰那律等六人或是凡夫业报或是小圣修得斯皆妄力尚不依根何况圆脱岂无互用。

　　阿难今汝诸根若圆拔已内莹发光如是浮尘及器世间诸变化相如汤销冰应念化成无上知觉。

　　此牒根身既超而器界亦超也以根尘二法解则同解故六根齐拔内莹发光得法性身则浮尘器界乃至明暗动静等相应念全成法性土矣是知六根未解非惟器界不得自在即根身亦不得自在若六根既解非唯根身得大自在即器界亦得自在故学者但当解根无劳出界世界自在如观音得三十二应入国土身之类是以含识界中从无始来内为六根所縻外为六尘所结触途现境寓目生情如弥猴而六处俱黏类𧉑𧉿而诸尘尽泊所以见不超乎色界听不出乎声尘若投网之鱼似处笼之鸟进退俱阻如羝羊之触藩惊惧齐临若乳燕之巢幕若能知尘是识了物即心不为延促所拘岂令大小所转即能随物应迹赴感狥机不动道场分身法界矣。

　　阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辨知觉是同缘见因明暗成无见不明自发则知暗相永不能昏根尘既销云何觉明不成圆妙。

　　此引世人不藉明而得见以证明不循根寄根明发也聚见于眼者谓性本周遍而迷者不知但谓因明而聚见于眼离明则无见假令世人正当因明聚见于眼时忽然急合其眼则暗相现前与余根无异设复有人当前而立则六根黯然不复知其头之与足然世合眼人以手循彼外人之体而抚摩之虽不假眼而头足一辨了然无惑是则暗中所知与明中所见者了无有异故知藉明而见者离明则无见若不藉明而见自发者是不明之相无见之见自然寂照灵知何曾间断此则明所不能明暗所不能暗者谁谓见必藉明而有耶故学人问先德云如何是大悲千手眼答曰如人夜间摸得枕子是知凡夫之根尚不藉明而见况根尘既销真光独露之人有不发圆通不得大自在者哉。

　　阿难白佛言世尊如佛说言因地觉心欲求常住要与果位名目相应世尊如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏若此见听离于明暗动静通塞毕竟无体犹如念心离于前尘本无所有云何将此毕竟断灭以为修因欲获如来七常住果世尊若离明暗见毕竟空如无前尘念自性灭进退循环微细推求本无我心及我心所将谁立因求无上觉如来先说湛精圆常违越诚言终成戏论云何如来真实语者惟垂大慈开我蒙吝。

　　此误执结体为性体以起断灭之疑也先牒定前文若于因地以生灭心为本修因而求佛乘不生不灭无有是处为疑根世尊下先推果觉是常菩提是断五住而得者涅槃是断二死而证者真如是经煅炼而成者佛性是因磨砻而显者空如来藏是空诸有而现者庵摩罗识此云白净识与大圆镜智皆是转业识所成者但分别一切而无染着曰白净圆照万法而无分别名圆智耳此之七种名虽差别皆是如来自证法门一得永得更无迁变故喻之如金刚也清净即妙湛圆满即总持坚凝即不动常住不坏即首楞严大定也若此下次推因心断灭不合果觉先牒离明离暗无有见体等文次牒一卷尘非常住若变灭时此心即同龟毛兔角等文意谓见性离尘无体与前识心离尘无体皆同云何将此毕竟断灭为因地心乃欲获如来七常住果是何异邀空华而结空果耶世尊下复转辩根识不异进以识心推退以见性审循环者推审不止一度也言我如是微细推审若离前尘决无我心及心处所既成断灭欲将何物为因而欲求如来无上知觉乎今此见性既成断灭云何如来先说见性是湛是精是圆是常是则违越诚言亦成戏论云何如来自称真实语者蒙谓识见不明吝谓疑惑不舍。

　　佛告阿难汝学多闻未尽诸漏心中徒知颠倒所因真倒现前实未能识恐汝诚心犹未信伏吾今试将尘俗诸事当除汝疑。

　　此先责其颠倒也言汝好学多闻无心尽漏故汝心中但是记得颠倒所因而已其实自己现前颠倒不能谙识设我更有开示恐汝所执甚真一时不解故我且将尘俗易了之事为汝发明汝必因此而除疑矣。

　　即时如来敕罗睺罗击钟一声问阿难言汝今闻不阿难大众俱言我闻钟歇无声佛又问言汝今闻不阿难大众俱言不闻时罗睺罗又击一声佛又问言汝今闻不阿难大众又言俱闻佛问阿难汝云何闻云何不闻阿难大众俱白佛言钟声若击则我得闻击久声销音响双绝则名无闻。

　　世尊一往答阿难语皆是金城汤池无可攻势而阿难能攻人之所不能攻此真善云梯仰攻者世尊不操一弓不费一矢但借钟声为彼发明亦是城门失火殃及池鱼也若是别人只消罗睺一击疑团粉破何须再审世尊见阿难是个细作故令罗睺再击而再审者欲令在闻声边究其落处也争奈阿难佯打不知错转一语岂知堂堂佛弟却与断灭外道同流哉故知不识自己恒常之闻性却狥声尘生灭之闻相岂非迷本闻而循声流转乎先德云颜色规模恰似真人前拈弄越光新及乎入火重烹炼到底终归是假银尊者之谓欤。

　　如来又敕罗睺击钟问阿难言汝今声不阿难大众俱言有声少选声销佛又问言尔今声不阿难大众答言无声有顷罗睺更来撞钟佛又问言尔今声不阿难大众俱言有声佛问阿难汝云何声云何无声阿难大众俱白佛言钟声若击则名有声击久声销音响双绝则名无声。

　　此复令击钟再验者欲其知声有声无非关闻性也少选有顷犹言少时顷刻也。

　　佛语阿难及诸大众汝今云何自语矫乱大众阿难俱时问佛我今云何名为矫乱佛言我问汝闻汝则言闻又问汝声汝则言声惟闻与声报答无定如是云何不名矫乱。

　　此斥其矫乱也由问闻答闻问声答声随风倒柁言无定准故名矫乱。

　　阿难声销无响汝说无闻若实无闻闻性已灭同于枯木钟声更击汝云何知知有知无自是声尘或无或有岂彼闻性为汝有无闻实云无谁知无者是故阿难声于闻中自有生灭非谓汝闻声生声灭令汝闻性为有为无汝尚颠倒惑声为闻何怪昏迷以常为断终不应言离诸动静闭塞开通说闻无性。

　　释迦父子既借钟声与阿难说法竟复与钟声添个注脚故告之曰钟声初歇之时只是无响非是无闻若是无闻则汝闻性随声已灭汝则同于无知枯木若钟声更击汝应不闻今更击仍闻则汝闻性不随声灭明矣然知声有声无自是声尘或有或无岂彼闻性因声有而成有因声无而成无耶若使闻性实随声灭则汝知声无者更是阿谁是则声有知有声无知无闻性何曾断灭哉故知声于闻中有生有灭非是汝之闻性因声生而令汝闻性为有因声灭而令汝闻性为无也故因责之曰若是断常或恐难知若是声闻固当易了而汝现今尚且惑声为闻何怪以真常性为断灭见耶今既解此不应复执离尘无性矣阿难会搜人短处世尊亦会见人破绽真作家敌手哉。

　　如重睡人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦时自怪其钟为木石响于时忽寤遄知杵音自告家人我正梦时惑此舂音将为鼓响阿难是人梦中岂忆静摇开闭通塞其形虽寐闻性不昏纵汝形销命光迁谢此性云何为汝销灭。

　　此引梦事以验闻性不断也重睡犹浓睡也捣练杵声舂米碓声梦时自怪者梦中占梦也忽寤遄知杵音者觉而后知其梦也自告家人者醒时述梦中事也阿难下就打鼾作寱处点明闻性不昏纵汝下复就眼光落地时点明闻性不灭也。

　　以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉。

　　此下普示迷常逐断故有轮回弃断守常即成正觉也不循所常逐诸生灭者背根性而随逐声色也弃者谓舍之不近守者谓用之不离弃生灭而守真常者脱黏内伏也常光现前者发本明耀也根尘识心应时销落者即一根解而五根应拔也想相为尘是微细法尘识情为垢是微细法爱皆是贴体汗衫也离此二种则眼根当下清明便是正法眼藏云何不成无上知觉乎故学人问高城和尚云和尚夜后无灯时如何师曰悟道之人常光现前有甚么昼夜学人云何不见和尚光师曰拟将什么眼见学人云世人现在同将眼见师弹指曰善哉一切众生根尘相涉从无始来认贼为子至于今日常被枷锁汝将眼见意识分别拟求佛道即是背却本心逐念流转如此之人对面隔越。

　　大佛顶如来密因修证了义诸菩萨万行首楞严经合辙卷第四
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第五

　　明　二楞庵释　通润　述

　　阿难白佛言世尊如来虽说第二义门今观世间解结之人若不知其所结之元我信是人终不能解世尊我及会中有学声闻亦复如是从无始际与诸无明俱灭俱生虽得如是多闻善根名为出家犹隔日疟惟愿大慈哀愍沦溺今日身心云何是结从何名解亦令未来苦难众生得免轮回不落三有作是语已普及大众五体投地雨泪翘诚伫佛如来无上开示。

　　此别索生死结元故牒前第二义门以请也与诸无明俱灭俱生者此即领前根中积生无始虚习及生住异灭分剂头数故曰诸此诸无明一出母胎与之俱生不待教而自能谓之无始虚习亦名俱生无明如初生孩子见父母则喜见他人则哭是也犹隔日疟者谓说时似悟对境还迷楞伽谓之鼠毒发故观师云悯我心明力不迨时时种子发现行如人饮酒而发狂戒饮辄复逢嘉酝又如欲洁而偏染好正而固邪此皆俱生无明力之所使然我已知此无明者是生死根本不知何处是其所结之元必从何处下手方能得解故曰云何是结从何名解。

　　尔时世尊怜愍阿难及诸会中诸有学者亦为未来一切众生为出世因作将来眼以阎浮檀紫金光手摩诃难顶即时十方普佛世界六种震动微尘如来住世界者各有宝光从其顶出其光同时于彼世界来祗陀林灌如来顶是诸大众得未曾有于是阿难及诸大众俱闻十方微尘如来异口同音告阿难言善哉阿难汝欲识知俱生无明使汝轮转生死结根唯汝六根更无他物汝复欲知无上菩提令汝速证安乐解脱寂静妙常亦汝六根更非他物。

　　此诸佛共证六根为结解之元也先摩顶者欲以顶法开示也六种震动者六根为无明住他根本今欲拔之故先摇动也十方如来顶光共灌释迦顶者示此顶法是十方薄伽梵一路涅槃门也自初卷开二种根本之后至修道分阿难虽蒙如来指示根中积生无始虚习及生住异灭分剂头数然毕竟不知无明生死根源是何物为元菩提涅槃是何物为始至此故问结解之元而十方如来同声共告之曰生死结根无上菩提皆是六根更无他物先德云见闻觉知俱为生死之因见闻觉知俱为解脱之本所谓解铃即是系铃人也异口同音者以所证是同故所说不异二死永亡曰安乐五住究尽曰解脱绝言绝思曰寂静无生无灭曰妙常即无上大菩提果也。

　　阿难虽闻如是法音心犹未明稽首白佛云何令我生死轮回安乐妙常同是六根更非他物佛告阿难根尘同源缚脱无二识性虚妄犹如空华阿难由尘发知因根有相相见无性同于交芦是故汝今知见立知即无明本知见无见斯即涅槃无漏真净云何是中更容他物。

　　此释尊细释结解皆由六根也阿难将谓离六根外别有生死结元十方如来共说生死解脱唯是六根但未说其所以犹是半明半暗故阿难自疑生死根元应是根尘识三今独举根而不举尘与识者不知何义故复请问轮生死证妙常云何皆是六根更无他物故释尊抽条引蔓复与诠注言独举根而不举尘者以相见皆依自证分同一源故唯同源故缚则同缚脱亦同脱故曰无二唯无二故举根而尘在其中矣所以不举识者以识性无源亦由根尘妄出本无实体犹如空华故举根而识亦在其中矣是则生死涅槃唯是六根更无他物也故通心论云缚从心缚解从心解解缚从心不关余处故知心无自性缘起即空如欲断其流但塞其源欲免其生但断其根不用多功最为省要阿难下重释上义由尘发知者因六尘而发六根之知也因根有相者因六根而有六尘之相也是则根尘二法交倚而生实无自性离尘无根离根无尘如二束芦相倚而立是故若于所知所见处明暗妄形粘湛发见流逸奔色即此知见便是无明根本若于所知所见处不随前尘脱黏内伏内莹发光即此知见便是涅槃根本然则此六根者实生死涅槃之元云何是生死涅槃中除六根外岂更容他物为元哉譬如水逢冱寒结而为冰冰遇和煦化而为水是则冰结水融在日寒日煦为元岂离寒冱和煦之外而别有一物为冰水之元哉故宗镜云世间生死出世涅槃皆从知见文字所立若无知见文字名体本空于妙明心中更有何物为缘为碍所以六祖云菩提本无树明镜亦非台本来无一物何处惹尘埃是知一翳在眼空华乱起一妄在心河沙生灭若能离念则当处道场转大法轮俱成佛道前云因明立所此云知见立知立之为害如此故有道者见无所见知无所知一法不立则立处皆真矣。

　　尔时世尊欲重宣此义而说偈言真性有为空缘生故如幻无为无起灭不实如空华言妄显诸真妄真同二妄犹非真非真云何见所见中间无实性是故若交芦结解同所因圣凡无二路汝观交中性空有二俱非迷晦即无明发明便解脱。

　　自审因心业本后皆托第二月以示真月至此是一大结局处故特标真性为宗体以显六根虽是第二义门切近第一义谛故能为生死涅槃之本若起信之生灭门中含觉不觉义也以真如门中生死涅槃二俱不立故故曰若于真性中反观有为生死法悉是虚妄以是仗因托缘而生故喻之如幻应立量云有为是有法空为宗因云缘生故同喻如幻不但观有为生死法是妄即观无为涅槃法犹然是妄以无起无灭故喻如空华应立量云无为是有法无起灭为宗因云不实故同喻如空华是则有为无为皆属对待生死涅槃同于昨梦故知对妄说真即真亦妄则知真性尚不与无为法相应云何乃与能见所见有为生死法相应乎且相见二法皆属缘生中间实无自性如交芦然不可以有无论也若缚于有为者则以交芦为有性而性非实有缚于无为者则以交芦为无性而性非实无故知交芦之处是结解总因圣凡共路实生死涅槃之元汝但谛观此文中性空有两非谓其空耶元是菩提妙净明体谓其有耶本无所有汝于此中颠倒沦替迷晦不觉乎即是无明之根汝于此中脱黏内伏发本明耀乎即是解脱之本是则六根为解结总因圣凡共路明矣然虽如是要知缚解圣凡总与真性无干正如演若达多迷则自迷悟则自悟总与头无预也应立量云真性是有法非有为非无为是宗因云空有俱非故喻如净明镜。

　　解结因次第六解一亦亡根选择圆通入流成正觉。

　　此四句是孤起颂为下文张本此正微言欲绝复吐一丝。

　　陀那微细识习气成暴流真非真恐迷我常不开演自心取自心非幻成幻法不取无非幻非幻尚不生幻法云何立是名妙莲华金刚王宝觉如幻三摩提弹指超无学此阿毗达磨十方薄伽梵一路涅槃门。

　　此下点出六根所以为生死涅槃因者以六根当体即是陀那识故至此始结归初卷是心非眼一句陀那此翻执持以执持三类性境故二乘不能知其元故曰微等觉未能穷其际故曰细习气者谓熏习气分即根中无始烦恼虚习与生住异灭无明虚习乃种子异名也由此识中带彼虚习故有微细流注生灭如暴流然能发现行波浪解深密经云如暴流水多波浪生楞伽亦云水流处藏识转识浪生以此六根即是此识所发见分六尘即是此识所发相分由此二分织妄相成遂转如来藏性而为识藏若离二分藏识即是如来藏性故前文喻之如第二月以第二月由捏目所成藏识由立知而有故起信云生灭与不生灭和合非一非异名阿黎耶识然此藏识寻常不轻易向人说破必待十方如来说破者有故以此识即是六根交中之性亦是圣凡通名不可说真不可道妄若以为真是认贼为子以为非真是冤子为贼所以含忍久默常不开演也自心下又说明转识成智之方言此见相二分俱属自心自证分起如蜗牛两角出则成双合则一体本无能取亦无所取今以根境角立互相牵引揽结成根遂成能取所取此即自心取自心也是知藏性真常本非是幻而由见妄忽生六尘相现遂成幻法若使对境不生取着即非幻者尚无有生云何复有能见所见之幻法哉故宗镜云取我是垢不取我是净若无能取所取之心亦无是幻非幻之法所谓妄真同二妄也若果到真妄两忘时即知此陀那细识元非他物即是前文清净本然周遍法界之藏性也言妙莲华者即清净义金刚王宝觉者即本然义如幻三摩提者即周遍法界义若果能转此陀那细识成如来藏即一弹指顷便可立超罗汉坐进妙觉尚无阶级可立何藉劬劳肯綮修证哉故知此法神功妙力无可比拟十方如来莫不由此一路而登正觉亦莫不由此一门而入涅槃汝等可不努力乎至此方与初卷有三摩提名大佛顶首楞严王一门超出妙庄严路照应作结是知前文一门一路皆是密指藏识亦知法华所谓是舍唯有一门而复狭小者亦是密指藏识也。

　　于是阿难及诸大众闻佛如来无上慈诲祗夜伽陀杂糅精莹妙理清彻心目开明叹未曾有阿难合掌顶礼白佛我今闻佛无遮大悲性净妙常真实法句心犹未达六解一亡舒结伦次惟垂大慈再愍斯会及与将来施以法音洗涤沉垢。

　　此因领悟而复请未明也祗夜此云应颂应上长行而颂故伽陀此云讽颂不应长行但孤起而讽美称颂故杂糅精莹者谓二颂合明文如织锦义若贯珠无不精透也妙理清彻者谓真妄交陈根尘互举理无不彻也心目开明者言我昔日认攀缘为心不知心是妙莲华王认浮根为目不知根是陀那细识自今心目开明皆知所在更无疑惑矣叹未曾有者以如来未尝开演今始开演故无遮大悲者言如来知无不言言无不了略无纤毫遮碍以此皆从大悲心中流出故性净妙常真实法句皆是领悟结解唯是六根更无他物等语六解一亡者谓六结解而一亦不存也舒结伦次者谓解与结皆有等伦次第不躐等而进也此即蹑前结解因次第六解一亦亡二语以发问也沉垢犹言细惑即微细法执也。

　　即时如来于师子座整涅槃僧敛僧伽梨揽七宝几引手于几取劫波罗天所奉华巾于大众前绾成一结示阿难言此名何等阿难大众俱白佛言此名为结于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结。

　　先示结有伦次者欲显因有六种迷根而一巾遂成六结如明暗发见动静发听等是也涅槃僧云里衣僧伽梨云大衣劫波罗云时分郎夜摩天叠华西天之帛价直无量今天献尤为贵重可知。

　　佛告阿难我初绾巾汝名为结此叠华巾先实一条第二第三云何汝曹复名为结阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾秪有六结终不至七亦不停五云何如来秪许初时第二第三不名为结。

　　一巾喻业识六结喻六根意谓一巾应成一结何故成六故返诘其第二第三不名为结者要令阿难答出巾体是一因结成六以显六结全是一巾所成也。

　　佛告阿难此宝华巾汝知此巾元止一条我六绾时名有六结汝审观察巾体是同因结有异于意云何初绾结成名为第一如是乃至第六结生我今欲将第六结名成第一不不也世尊六结若存斯第六名终非第一纵我历生尽其明辩如何令是六结乱名佛言如是六结不同循顾本因一巾所造令其杂乱终不得成则汝六根亦复如是毕竟同中生毕竟异。

　　此又审其巾体是一因结成六必欲将六成一若何而可将六成一者如将意根作眼根用也世尊以性中相知故难其可能以六成一尊者以用中相背故答六结不可乱名毕竟同中生毕竟异者谓未结之先元是一体本无异同既结之后各有界限分隔则意不可为眼用眼不可为意用矣。

　　佛告阿难汝必嫌此六结不成愿乐一成复云何得阿难言此结若存是非锋起于中自生此结非彼彼结非此如来今日若总解除结若不生则无彼此尚不名一六云何成佛言六解一亡亦复如是。

　　此复审其必欲反异为同将六作一用何筹策方可得成尊者谓六结若存则彼此各有定位复有定名若以六作一则诤论锋起决不可得以彼结非此结此结非彼结故也若将六结一总解除既无有结即无彼此彼此既无即一尚不可得而况六乎佛即就喻以答之曰所谓六解一亡亦如此也问逆流章中已明一解六亡何故此中又说六解一亡答前之一六是举一根对五根言故曰若使一根脱黏内伏诸余五根应拔圆脱此中一六是全举六根对识精言以六根全体是个识精由中串习几故在眼名见在耳名闻故六根解而识精空犹六结解而一巾亡也故曰尚不名一六云何成问六根解而识精空六结解而一巾在得无犯法喻不齐之过欤答六根依识精而生识精依藏性而起则知识精是虚喻如六结依一巾而有一巾依㲲华而生则一巾岂是实耶故知识精是名而一巾亦是名也。

　　由汝无始心性狂乱知见妄发发妄不息劳见发尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相。

　　此示根结生起次第以合喻也心性者指清净觉心狂乱者谓清净心中不觉心起而有其念遂成业识此合前一巾也知见妄发者由业识而转成见分劳见发尘者由见分而复生相分此合一巾而成六结也如劳下复以喻合法瞪目是劳喻见分狂华喻相分湛精明即业识心性狂乱而劳见发尘如从湛精明瞪目而发狂华也一切下复以法合喻一切世间山河大地即相分生死涅槃即见分若执相分以为有而堕我见者为生死若空相分以为无而堕法见者为涅槃大经云有诤说生死无诤说涅槃生死与涅槃二俱不可得故曰皆即狂华颠倒华相以此六结皆由业识狂劳生起故知一巾六结皆是菩提瞪发劳相非菩提清净心体本来所有也。

　　阿难言此劳同结云何解除如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊佛告阿难我今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心。

　　此复问解结之方而密示其要也谓此劳见发尘之劳即是一巾所成之结不知用何等工夫方能得解左右各牵竟不能解者喻凡夫执有二乘着空皆是以结去结尽属偏邪俱不能解当从结心下手方得解除也言结心者即指陀那细识是根结之心故曰结心古人所谓从命根下一刀千了百当是也向后二十五圣无非皆从结心下手以破除识阴方证圆通故是则当于结心一语最宜吃紧广博严净经云自在世导师不可说而说于空中作结即空而解之释曰心有即结心空即解若无于心无结无解宗镜引古释云左右偏掣况有见无见当于结心即正明中道所以云昧真空而有无见起执根尘而一六义生谛了自心解缚俱泯。

　　阿难我说佛法从因缘生非取世间和合粗相如来发明世出世法知其本因随所缘出如是乃至恒沙界外一滴之雨亦知头数现前种种松直棘曲鹄白乌玄皆了元由是故阿难随汝心中选择六根根结若除尘相自灭诸妄销亡不真何待。

　　此下激其欲除结心必选圆根为发悟之缘也以解此结心要从缘入故先德云从缘入者永无退失如灵云见桃香严击竹二十五圣于三科七大各证圆通此皆与法有缘故触之而即入法华所谓佛种从缘起故曰我说佛法从因缘生复恐尊者又以昔日世间因缘缠绕故曰我说因缘非取世间四缘和合而生识三缘和合而生人二缘和合而生物之类今说因缘是欲拣选圆根一门深入发明大事因缘也然我观察六凡四圣一一知其本因皆从缘出如六凡以善恶不动业为因以趣生时所见憎爱二境为缘四圣以多生闻法界等流法为因所遇善知识开导为缘如是乃至极难知者如恒沙界中雨滴皆知其数现前松直棘曲鹄白乌玄皆了元由毫无错谬故所说者必不赚误汝当确信选择圆根而入也根结若除尘相自灭者即一门深入也诸妄销灭者即五根应拔圆脱也不真何待者即云何不成无上知觉也。

　　阿难我今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除佛言六根解除亦复如是此根初解先得人空空性圆明成法解脱解脱法已俱空不生是名菩萨从三摩地得无生忍。

　　此明解有伦次也先反诘其同解同除者欲其答出结有次第而解亦有次第也结有次第者谓最初由无明迷本觉而成业识为一巾因业识而成见分因见分而成相分复因见分在相分上引起分别俱生我法二执而成六结也解有次第者谓根初解而先证人空即是空分别俱生二种我见也以但空我见其空尚小未得圆明复空分别俱生二种法见故得空性圆明成法解脱由证人空则分别俱生二种我见不起由证法空则分别俱生二种法见亦亡虽证二空尚有二空相在次复空其二空故曰俱空不生所谓空病亦空也此则六结已解一巾已亡则生灭既尽始得不生不灭为因地心入发心住是名得无生忍所谓结解因次第也问逆流章中所说六结但指六根何故此中竖说六重答此是六结中具有六重非是强立前不云乎根尘同源故举根而尘自在识性虚妄是举根而识自在是则一巾绾成六结而六结中各各具有六重不然则根中积生无始虚习与根中生住异灭分剂头数何以消释故知虽举六结而根尘识三无始虚习等悉皆具足也。

　　阿难及诸大众蒙佛开示慧觉圆通得无疑惑一时合掌顶礼双足而白佛言我等今日身心皎然快得无碍虽复悟知一六亡义然犹未达圆通本根世尊我辈飘零积劫孤露何心何虑预佛天伦如失乳儿忽遇慈母若复因此际会道成所得密言还同本悟则与未闻无有差别惟垂大悲惠我秘严成就如来最后开示作是语已五体投地退藏密机冀佛冥授。

　　此承上文根选择圆通以请圆通根本也慧觉圆通即领悟六根互用六解一亡之义虽今未证而心已无疑惑矣身心无碍者由悟六解故身无碍一亡故心无碍虽复二句述其已悟然犹二句述其未悟世尊下哀恳陈情无师导引之谓孤无德庇身之谓露何心下自庆出于望外若复因此际遇得成圣果不负为如来之弟今我虽得如来开示密语犹是多闻记持非己智分还同数他家宝未有一毫新证实与未闻之时无有差别故再乞如来惠我秘严令我得入言秘严者即前所说无渗漏涅槃门暗指圆根也最后开示即前最初方便以此一门是起首工夫故曰最初方便然必待一心三观已明因心业本已审舒结伦次已知然后指出此六门中从一门入以此开示最在末后故又云最后开示此即正请圆通本根为入华屋之门也退藏密机者言礼佛已毕即默而不言退藏于密不敢复望如来金口亲说意令世尊来诸圣众各说而我因言得入故曰冥授。

　　尔时世尊普告众中诸大菩萨及诸漏尽大阿罗汉汝等菩萨及阿罗汉生我法中得成无学我今问汝最初发心悟十八界谁为圆通从何方便入三摩地。

　　此令二十五圣各陈圆通以副阿难之望言最初发心者是问最初从那一法上发菩提心得入此门也举十八界而不举七大者以五大是尘见大是根识大是识故前文虽显三科七大皆是如来藏性尚无证据故令二十五人各陈入处以显所说之不谬也。

　　憍陈那五比丘即从座起顶礼佛足而白佛言我在鹿苑及于鸡园观见如来最初成道于佛音声悟明四谛佛问比丘我初称解如来印我名阿若多妙音密圆我于音声得阿罗汉佛问圆通如我所证音声为上。

　　此陈声尘悟入也鹿苑鸡园皆古帝王养畜之地憍陈那此云火器以先世为事火外道故五比丘乃佛最初得度者佛出家时净饭乃命家族三人母族二人随卫后各修异道佛成道时最先度之故曰观见如来最初成道佛为五人三转四谛而陈那最初先悟故曰于佛音声悟明四谛阿若多此云解以最初先解如来即以解名印证也妙音密圆者即音声而悟入无声三昧故曰妙音一切声是佛声故曰圆唯陈那自闻他人不闻故曰密下文云一切密圆净妙皆入其中是也故宗镜云如卷大海之波澜收归一滴犹撮十方之刹土指在一尘。

　　优婆尼沙陀即从座起顶礼佛足而白佛言我亦观佛最初成道观不净相生大厌离悟诸色性以从不净白骨微尘归于虚空空色二无成无学道如来印我名尼沙陀尘色既尽妙色密圆我从色相得阿罗汉佛问圆通如我所证色因为上。

　　此因色尘悟入也因多贪欲佛令作九想观以治之令彼转好心而成恶心也言不净者谓观此身内有三十六物外则九孔恶露常流从生至死终无一净如种子不净住处不净生处不净究竟不净等言九想者一䏺胀想二青瘀想三坏想四血涂漫想五脓澜想六虫啖想七散想八骨想九烧想以从下是从九想而渐归于空也空色二无者始以色为病九想与空为药至此则药病皆除忽然悟入成无学道优波尼沙陀此云近少亦云色性谓微尘是色之少分故妙色密圆者一切色是佛色也色因为上者前云我说佛法从因缘生此陈悟入因缘在色尘也且如观一色法五教证入不同初小乘见是实色不说性空始教见此色法从缘所生必无自性终教见色空无碍以真空不守自性随缘成色即是幻色顿教色法无非真理所收是故此色即真理一味更无别法而可显说水波双绝圆教起即全收一多互摄同时成立一块圆明随举即色随举即空义味自在随智取用故随举一门无不显现。

　　香严童子即从座起顶礼佛足而白佛言我闻如来教我谛观诸有为相我时辞佛宴晦清斋见诸比丘烧沉水香香气寂然来入鼻中我观此气非木非空非烟非火去无所著来无所从由是意销发明无漏如来印我得香严号尘气倏灭妙香密圆我从香严得阿罗汉佛问圆通如我所证香严为上。

　　此因香尘悟入也晏晦者谓晏坐晦息也清斋静室也我观下究竟香之来处非木者不从自出非烟火者不从他出非空者非无因出由是意销者狂心自歇也发明无漏者由此即见如来藏性也妙香密圆者一切香皆是法身香也如鲁直闻桂老尼嗅梅皆是因香悟入。

　　药王药上二法王子并在会中五百梵天即从座起顶礼佛足而白佛言我无始劫为世良医口中尝此娑婆世界草木金石名数凡有十万八千如是悉知苦酢咸淡甘辛等味并诸和合俱生变异是冷是热有毒无毒悉能遍知承事如来了知味性非空非有非即身心非离身心分别味因从是开悟蒙佛如来印我昆季药王药上二菩萨名今于会中为法王子因味觉明位登菩萨佛问圆通如我所证味因为上。

　　此因味尘悟入也先叙宿因尝药作医师如神农之类承事下明其宿习不忘即从味处观察也非空非有者交中之性空有俱非也身即舌根心即舌识观此味性不即根识生者以诸味不来淡性常在故不离根识生者离根识外无有味故分别味因从是开悟者正言味处观察即从味处悟入也因味觉明者即世味而证得一味三昧所谓味味纯是醍醐也如德山棒临济喝俱胝指头等皆是发明此味。

　　䟦陀婆罗并其同伴十六开士即从座起顶礼佛足而白佛言我等先于威音王佛闻法出家于浴僧时随例入室忽悟水因既不洗尘亦不洗体中间安然得无所有宿习无忘乃至今时从佛出家令得无学彼佛名我䟦陀婆罗妙触宣明成佛子住佛问圆通如我成证触因为上。

　　此因触尘悟入也䟦陀婆罗此云贤守亦云贤护此即轻慢常不轻之一人也我等下陈其宿昔从水因触发也触是身根与色尘相合中间觉其冷暖涩滑名之为触今因浴时水身相合而因究其中间所生之触因何而出谓能洗是水所洗是尘中间冷暖涩滑之触既不能洗尘又不能洗体本自安然了无自性从此悟入故在威音时已得见谛今从佛化又得无学也从此一触则触处道场触目菩提故曰妙触宣明。

　　摩诃迦叶及紫金光比丘尼等即从座起顶礼佛足而白佛言我于往劫于此界中有佛出世名日月灯我得亲近闻法修学佛灭度后供养舍利然灯续明以紫金光涂佛形像自尔以来世世生生身常圆满紫金光聚此紫金光比丘尼等即我眷属同时发心我观世间六尘变坏唯以空寂修于灭尽身心乃能度百千劫犹如弹指我以空法成阿罗汉世尊说我头陀为最妙法开明销灭诸漏佛问圆通如我所证法因为上。

　　此因法尘悟入也我于下叙宿因我观下叙所入也世间时劫皆由法尘妄动而有今修灭定空法尘则心念不动故忘处忘时度百千劫犹如弹指今持金襕袈裟于鸡足山入定待弥勒下生此其证也头陀此翻抖擞以能抖擞法尘故妙法开明者转世法而成出世法所谓是法住法位世间相常住也六尘皆言妙者不缚于尘故则知六尘自性遍一切处头头皆是入路岂局一门动作施为无非佛事华飞钏动并可栖神矣六尘圆通竟。

　　阿那律陀即从座起顶礼佛足而白佛言我初出家常乐睡眠如来诃我为畜生类我闻佛诃啼泣自责七日不眠失其双目世尊示我乐见照明金刚三昧我不因眼观见十方精真洞然如观掌果如来印我成阿罗汉佛问圆通如我所证旋见循元斯为第一。

　　此曰眼根悟入也阿那律陀此云无贫是佛堂弟白饭王之子过去以一饭施辟支佛感九十一劫受如意乐多乐睡眠如来诃云咄咄胡为睡螺蛳蚌蛤类一睡一千年不闻佛名字那律于是彻晓不眠失其双目后修金刚三昧得天眼通此由肉眼换天眼也我不因眼观见十方者即明不循根寄根明发也常言半头天眼能见一佛世界今言观见十方者此显实证如来藏性故反其见以见性曰旋见不循尘而循根曰循元。

　　周利槃特迦即从座起顶礼佛足而白佛言我阙诵持无多闻性最初值佛闻法出家忆持如来一句伽陀于一百日得前遗后得后遗前佛愍我愚教我安居调出入息我时观息微细穷尽生住异灭诸行刹那其心豁然得大无碍乃至漏尽成阿罗汉住佛座下印成无学佛问圆通如我所证反息循空斯为第一。

　　此因鼻想悟入也槃特迦此云蛇奴亦云继道以生路边故即诵帚比丘过去为大法师秘吝佛法不肯教人感愚钝报以宿善故遇佛出家五百比丘同教一偈经九十日不得成熟为治散乱故佛教其调息我时下叙调息工夫由心息相依故心渐微而息亦渐细于息微细处又穷其生住异灭乃至推穷一念复具九十刹那一刹那复具九百生灭如此专力既久向冷灰里一粒豆爆便得心息两妄得大无碍所谓一息不存道将来契也反息循空者谓反穷气息至极细处亦归于空也昔莫将尚书谒南堂静禅师咨决心要堂使其好处提撕适入厕闻秽气急以手掩鼻遂有省呈偈曰从来姿韵爱风流几笑时人向外求万别千差无觅处得来原在鼻尖头此亦从气息边打失鼻孔。

　　憍梵钵提即从座起顶礼佛足而白佛言我有口业于过去劫轻弄沙门世世生生有牛呞病如来示我一味清净心地法门我得灭心入三摩地观味之知非体非物应念得超世间诸漏内脱身心外遗世界远离三有如鸟出笼离垢销尘法眼清净成阿罗汉如来亲印登无学道佛问圆通如我所证还味旋知斯为第一。

　　此因舌根悟入也憍梵钵提此云牛呞往昔见老僧无齿而食笑其似牛故世世感生牛舌常如牛呞佛为遮谤赐之数珠令常念佛断诸杂缘纯一净念故曰一味清净心地法门既成念佛三昧复观味性非从根生非从物出应念之间忽然悟入如来藏性顿超诸漏内脱根身外遗器界如鸟出笼所向无碍还味旋知者味有多种知无两般也。

　　毕陵伽婆蹉即从座起顶礼佛足而白佛言我初发心从佛入道数闻如来说诸世间不可乐事乞食城中心思法门不觉路中毒刺伤足举身疼痛我念有知知此深痛虽觉觉痛觉清净心无痛痛觉我又思惟如是一身宁有双觉摄念未久身心忽空三七日中诸漏虚尽成阿罗汉得亲印记发明无学佛问圆通如我所证纯觉遗身斯为第一。

　　此因身根悟入也毕陵伽婆蹉此云余习呼河神为婢子以宿生有尊贵习气故不可乐事即苦谛因念不可乐事遂触不可乐境亦啐啄同时也我念下研究身觉来处言我正当知此深痛时不为痛转即便观察此知痛者即是身觉觉此深痛而我本觉清净心体痛所不及实无有痛痛此觉心如是详思正痛之时有知痛者有痛所不及者岂此一身宁有双觉如此推穷摄心一处未久之间身觉俱忘漏心都尽悟入性觉言纯觉遗身者唯一圆融清净宝觉更无身相如玄沙云门临济皆从痛处纯觉遗身者。

　　须菩提即从座起顶礼佛足而白佛言我旷劫来心得无碍自忆受生如恒河沙初在母胎即知空寂如是乃至十方成空亦令众生证得空性蒙如来发性觉真空空性圆明得阿罗汉顿入如来宝明空海同佛知见印成无学解脱性空我为无上佛问圆通如我所证诸相入非非所非尽旋法归无斯为第一。

　　此因意根悟入也我旷下叙往昔已证空性心得无碍者无隔阴之昏也蒙如下次叙今证大乘空性即前性空真觉性觉真空由证此觉故与如来把手共行同游觉海诸相入非者初以空空诸相也非所非尽者次以空空其空相也旋法归无者旋意根而归毕竟空也永嘉云诸行无常一切空即是如来大圆觉也此五圣曰旋见曰反息曰还味曰纯觉曰旋法皆是反流旋一之义五根圆通竟。

　　舍利弗即从座起顶礼佛足而白佛言我旷劫来心见清净如是受生如恒河沙世出世间种种变化一见则通获无障碍我于中路逢迦叶波兄弟相逐宣说因缘悟心无际从佛出家见觉明圆得大无畏成阿罗汉为佛长子从佛口生从法化生佛问圆通如我所证心见发光光极知见斯为第一。

　　此因眼识悟入也先叙宿生眼识明利心见即眼识盖见性照境时但如镜中无别分析而眼识随见即能了达黑白大小不带名言历然不乱若迫求遍索种种名字即属同时意识今言一见则通者谓不劳意识深穷细究而后知即眼识一掠而过洞然无碍此正显眼识明利也我于下复叙此生悟入也宣说因缘者即因缘所生法我说即是空亦名为假名亦名中道义也言我始虽见地透彻未能穷深诣远登峰造极后一闻此偈悟得藏心周遍法界含吐十虚见觉即眼识明圆谓事事明了无不透彻盖恐畏生于不足今心见清净则识见超人见理明透故说法无畏是知鹙子智慧第一乃于眼识明利处得之心见发光者谓从眼识证彻而发光明也光极知见者谓其光明与眼识无际也。

　　普贤菩萨即从座起顶礼佛足而白佛言我已曾与恒沙如来为法王子十方如来教其弟子菩萨根者修普贤行从我立名世尊我用心闻分别众生所有知见若于他方恒沙界外有一众生心中发明普贤行者我于尔时乘六牙象分身百千皆至其处纵彼障深未得见我我与其人暗中摩顶拥护安慰令其成就佛问圆通我说本因心闻发明分别自在斯为第一。

　　此因耳识悟入也行弥法界位极邻圣故曰普贤绍佛家业故为法王子言普贤行者即十大愿王举一色一香俱遍法界是也心闻即耳识分别众生知见者就众生知见择普贤行而成熟之设有一人发心我即现身亦至其处彼虽不见我亦暗中加被也拥护者不令魔扰安慰者不令心退分别自在者即用耳识自性分别不用意识随念计度分别也。

　　孙陀罗难陀即从座起顶礼佛足而白佛言我初出家从佛入道虽具戒律于三摩地心常散动未获无漏世尊教我及拘絺罗观鼻端白我初谛观经三七日见鼻中气出入如烟身心内明圆洞世界遍成虚净犹如琉璃烟相渐消鼻息成白心开漏尽诸出入息化为光明照十方界得阿罗汉世尊记我当得菩提佛问圆通我以销息息久发明明圆灭漏斯为第一。

　　此因鼻识悟入也先叙作观因缘孙陀罗难陀此翻艳喜佛之亲弟出家之初爱心鼓动佛令注心观鼻端白不令散乱我初下叙悟入工夫温陵云息由风火而起鼓烦恼浊故其状如烟昧者不觉唯谛观者始见故六交中见火烧息能为黑烟紫𦦨者皆烦恼所发也净观发明则烦恼渐消故内明外虚而烟销成白庄生云瞻彼阕者虚室生白观白之法气初如烟中成白末后化为光明照十方世界此皆神凝所致故曰用志不分乃凝于神。

　　富楼那多弥罗尼子即从座起顶礼佛足而白佛言我旷劫来辩才无碍宣说苦空深达实相如是乃至恒沙如来秘密法门我于众中微妙开示得无所畏世尊知我有大辩才以音声轮教成发扬我于佛前助佛转轮因狮子吼成阿罗汉世尊印我说法无上佛问圆通我以法音降伏魔怨消灭诸漏斯为第一。

　　此因舌识悟入也辩才无碍四无碍之一也秘密法门者或如来久默不说之法或半明半暗之法或言东意西之法也微妙开示者皆曲尽其意而阐明也教我发扬者令其助佛扬化也如法华会上世尊说破诸大弟子皆是内秘外现助宣大教之人故在楞严会中诸大弟子方敢恣口自陈远因皆非一劫两劫种善根者悉从无量劫中种善根者也其称无漏无学阿罗汉亦非寻常证人空之辈流所得并驱也。

　　优波离即从座起顶礼佛足而白佛言我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏承佛教戒如是乃至三千威仪八万微细性业遮业悉皆清净身心寂灭成阿罗汉我是如来众中纲纪亲印我心持戒修身众推为上佛问圆通我以执身身得自在次第执心心得通达然后身心一切通利斯为第一。

　　此因身识悟入也优波离此云上首以持戒为众中纲纪故又翻近执佛为太子彼为亲近执侍之臣故承佛教戒者即比丘二百五十戒也如是下即菩萨戒也温陵曰行住坐卧律仪各二百五十对三聚成三千复以三千配身口七支成二万一千复配四分烦恼成八万四千言三聚者谓摄善法摄律仪摄众生也四分者谓多贪多瞋多痴及等分也性业者谓杀盗淫业性元是妄不待制止犯即成业故其余即因过始制以遮其恶制前所犯即为无罪故云遮业也身心寂灭者由比丘戒以寂其身由菩萨戒以灭其心故得发慧而悟入也身得自在身不毁犯也心得自在心亦不毁犯也然后身心一切通刹者从身识而证入圆通也。

　　大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义我顿发心得大通达如来惠我袈裟着身𩯭发自落我游十方得无挂碍神通发明推为无上成阿罗汉宁唯世尊十方如来叹我神力圆明清净自在无畏佛问圆通我以旋湛心光发宣如澄浊流久成清莹斯为第一。

　　此因意识悟入也优楼频螺此云木瓜癃胸前有癃如木瓜故伽耶山名那提河名因缘深义者显非少乘所证浅因缘法故曰深也我顿发心者即从意识顿发菩提心也得大通达者由意识而顿入圆通也神通发明者由意识圆通而获神通也圆明清净自在者即总持妙湛不动三义我以旋湛心光发宣者谓旋意识而归妙湛由妙湛而发光明也六识圆通竟。

　　乌刍瑟摩于如来前合掌顶礼佛之双足而白佛言我常先忆久远劫前性多贪欲有佛出世名曰空王说多淫人成猛火聚教我遍观百体四肢诸冷暖气神光内凝化多淫心成智慧火从是诸佛皆呼召我名为火头我以火光三昧力故成阿罗汉心发大愿诸佛成道我为力士亲伏魔怨佛问圆通我以谛观身心暖触无碍流通诸漏既销生大宝𦦨登无上觉斯为第一。

　　此因火大悟入也乌刍瑟摩此云火头成猛火聚者如下文云淫习相交发于相摩研摩不休有大火光于中发现等教我下令其观察火大也冷字疑误据下文当是诸暖触气因专心不散神光内凝于是转淫心而成智火故我浑身住在火光三昧诸佛即印我名火头我以火光力故烧烦恼薪成阿罗汉复以大愿而为诸佛力士亲伏魔冤也言登无上觉者是带果行因逆流菩萨也。

　　持地菩萨即从座起顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填或作桥梁或负沙土如是勤苦经无量佛出现于世或有众生于阛阓处要人擎物我先为擎至其所诣放物即行不取其直毗舍浮佛现在世时世多饥荒我为负人无问远近唯取一钱或有车牛被于泥溺我有神力为其推轮拔其苦恼时国大王延佛设斋我于尔时平地待佛毗舍如来摩顶谓我当平心地则世界地一切皆平我即心开见身微尘与造世界所有微尘等无差别微尘自性不相触摩乃至刀兵亦无所触我于法性悟无生忍成阿罗汉回心今入菩萨位中闻诸如来宣妙莲华佛知见地我先证明而为上首佛问圆通我以谛观身界二尘等无差别本如来藏虚妄发尘尘销智圆成无上道斯为第一。

　　此因地大悟入也先叙往昔平地之行要路渡口皆舟车必由处有不如法者或险或隘或隆或洼等作梁负土犹言造桥补路也或有下叙效力之行阛市墙阓市门也毗舍浮此云遍一切自在唯取一钱者资身命故时国下叙遇佛开示即得心开也见身下正陈悟处身界微尘了不相触者由达天地同根万物一体故兵亦无所措刃也我于法性悟无生忍者以达蕴中无我证得人空也回心下因悟获证谓虽悟无生而广修万行具菩萨道故遇宣说佛知见地我必预会为作证明也身界二尘元是如来藏性本无差别由昔无明一动知见妄发劳见发尘故见有根尘差别耳今根尘既销镜智圆满云何不成无上知觉乎。

　　月光童子即从座起顶礼佛足而白佛言我忆往昔恒河沙劫有佛出世名为水天教诸菩萨修习水观入三摩地观于身中水性无夺初从涕唾如是穷尽津液精血大小便利身中旋复水性一同见水身中与世界外浮幢王刹诸香水海等无差别我于是时初成此观但见其水未得无身当为比丘室中安禅我有弟子窥窗观室唯见清水遍在室中了无所见童稚无知取一瓦砾投于水内激水作声顾盻而去我出定后顿觉心痛如舍利弗遭违害鬼我自思惟今我已得阿罗汉道久离病缘云何今日忽生心痛将无退失尔时童子捷来我前说如上事我则告言汝更见水可即开门入此水中除去瓦砾童子奉教后入定时还复见水瓦砾宛然开门除出我后出定身质如初逢无量佛如是至于山海自在通王如来方得亡身与十方界诸香水海性合真空无二无别今于如来得童真名预菩萨会佛问圆通我以水性一味流通得无生忍圆满菩提斯为第一。

　　此因水大悟入也佛名水天者亦从水大悟入故教习水观者即以所证示人也观于下闻法入观也水性无夺者以水性是同故不相倾夺也准华严经华藏海中有大莲华其莲华中有无量香水海一一香水海各有一华为诸佛刹世界之种华藏世界在香水海中故曰浮幢王刹以华藏世界有二十重累高如幢最为高大故今观身中之水与彼海水等无差别者是观心所融也观心虽成未得亡身者以水想虽成未得无我犹存水相全水即身未亡法见故如舍利弗遭违害鬼者身子入定于恒河岸由宿冤力为鬼所掌出定头痛佛言汝若无定身当碎坏矣今出定心痛故疑退失四果也身质如初者心不痛也问室中之水是从何来答定心所化定果色昔外道以坚执心化石则定心化水盖可知矣是知万法唯心问月光入定时因童子投入瓦砾水中而心痛后令除去瓦砾而痛除此一瓦砾毕竟在心内在心外若在心外不应作痛若在心内则此瓦砾从何处入答瓦砾且置即此室中之水毕竟在身外在身内若在身外入定之后此水从何处出若在身内出定之后此水从何处入若知水之出入即知瓦砾之内外矣方得亡身者执破而蕴空也此身既空水观亦空即与性空真水性水真空打成一片周遍法界反观此身何啻大海一沤哉得童真名者具童子之真德预菩萨会者证菩萨之法空也。

　　琉璃光法王子即从座起顶礼佛足而白佛言我忆往昔经恒沙劫有佛出世名无量声开示菩萨本觉妙明观此世界及众生身皆是妄缘风力所转我于尔时观界安立观世动时观身动止观心动念诸动无二等无差别我时觉了此群动性来无所从去无所至十方微尘颠倒众生同一虚妄如是乃至三千大千一世界内所有众生如一器中贮百蚊蚋啾啾乱鸣于分寸中鼓发狂闹逢佛未几得无生忍尔时心开乃见东方不动佛国为法王子事十方佛身心发光洞彻无碍佛问圆通我以观察风力无依悟菩提心入三摩地合十方佛传一妙心斯为第一。

　　此因风大悟入也琉璃光是其悟后洞彻无碍犹如琉璃故得此名所师之佛名无量声者亦从万窍怒号边证入故风力所转者庄子所谓天地噫气其名为风但彼不知风之所自出耳我观下叙入观观界安立者观察世界由风力所持方得安立观世动时者观察三世亦由风力迁变而有观身动止者观察此身一动一止亦由风力所使观心动念者观察此心念念迁流新新不住亦由风力生灭如此观察世界身心各各不同究其所因皆从一念无明风动而有等无差别我时下了动虚妄言微尘众生皆是妄缘风力所转自一世界众生乃至大千世界众生亦如此故曰同一虚妄于分寸中鼓发狂闹者言此众生皆是自己方寸中鼓闹亦不在外故祖师云非幡动非风动仁者心动逢佛下叙悟入也东为震方群动之首由在群动中见不动佛即能绍隆佛位也风力无依者来无所从去无所至故合十方佛传一妙心者言十方诸佛无不观察此无明风而证不动之觉体也。

　　虚空藏菩萨即从座起顶礼佛足而白佛言我与如来锭光佛所得无边身尔时手执四大宝珠照明十方微尘佛刹化成虚空又于自心现大圆镜内放十种微妙宝光流灌十方尽虚空际诸幢王刹来入镜内涉入我身身同虚空不相妨碍身能善入微尘国土广行佛事得大随顺此大神力由我谛观四大无依妄想生灭虚空无二佛国本同于同发明得无生忍佛问圆通我以观察虚空无边入三摩地妙力圆明斯为第一。

　　此因空大悟入也先叙果中大用手执四大等者表已得四智即用此智照见四大皆是性色真空是摄用归体也又于自心等者以表十法界皆是自心大圆镜智平等光中所现以显性空真色是从体起用也诸幢下以刹入身无身非刹也身能下以身入刹无刹非身也清凉云用则波腾鼎沸随真体而运行体则镜净水澄举随缘而会集若秦镜之互照似帝网之相收即此义也此大下显因心也由我谛观四大无依元从生灭而有终归于空既又观察虚空无二佛国本同是则空不异土土不异空乃于色空同处忽然发明得无生忍故有如此大用也妙力圆明者正指空色无碍身土相入也。

　　弥勒菩萨即从座起顶礼佛足而白佛言我忆往昔经微尘劫有佛出世名日月灯明我从彼佛而得出家心重世名好游族姓尔时世尊教我修习唯心识定入三摩地历劫已来以此三昧事恒沙佛求世名心歇灭无有至然灯佛出现于世我乃得成无上妙圆识心三昧乃至尽空如来国土净秽有无皆是我心变化所现世尊我了如是唯心识故识性流出无量如来今得授记次补佛处佛问圆通我以谛观十方唯识识心圆明入圆成实远离依他及遍计执得无生忍斯为第一。

　　此因识大悟入也心重世名者务虚名而不务真实也好游族姓者不内旋而向外驰求也修习唯心识定者令其审观万法皆从心识所变非实有也求世名心歇灭无有者知幻境不实名心顿空一意内观也至然灯下因观成而悟入妙圆识心如来藏性也乃至下悟得器界净秽皆从识变不自外来也世尊下明诸佛皆从识性流世不由他变也次补佛处者由所证已极故补佛位也依他起性即业识及业识所现相见二分也遍计执性即从相见二分复生周遍计度所谓我法二执也远离依他遍计即是圆成以遍计有名无体依他有相无性故唯圆成是彼体性。

　　大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忘如是二人若逢不逢或见非见二人相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问圆通我无选择都摄六根净念相继得三摩地斯为第一。

　　此因见大悟入也观经云以智慧光普照一切令离三途得无上力名大势至悲华经云往昔因中弥陀作轮王时观音为长子势至为次子今在极乐居于弥陀左右十二如来者谓无量光无边光无著光端严光爱光喜光可观光不思议光无等光不可称量光映蔽日光映蔽月光超日月光意在十二时不得弹指顷念世间五欲是谓十二如来净念相继成一劫也言念佛者若据理念念即始觉佛即本觉始本合一是名念佛若据事念冥记不忘之谓念放光接引之谓佛则能念属己所念属佛也一人专忆者喻佛念众生一人专忘者喻众生不念佛也若逢非逢若见非见者以佛专念众生未尝不在众生前故若逢若见众生不念佛故佛虽在众生前而不逢不见也果如母子相忆则永不相隔矣如文喜初见文殊当面蹉过所谓不逢不见也后文殊在粥锅上现是若逢若见也十方三句合一人专忆若子二句合一人专忘子若四句合两忆不离去佛不远者若专心忆佛念佛佛亦不远只在当处朝暮即得相见更不必别假方便而得心开亦唯专注念佛自得心开也染香人有香气者喻念佛必见佛也香光庄严者谓以念佛香光庄严法性本佛也我本下六句谓以自证之法度人也都摄六根者谓一心念佛则六根都摄六处皆念佛也如眼不取色是眼念佛乃至意不念法则意念佛唯其六根都摄故得净念相继盖一心念佛与决志参禅者本无二致故念佛之后而继之参禅也则知此方唯有二门为入道之捷径盖观音势至皆弥陀辅弼之臣一以念佛接人一以参禅诲众皆是就此界根机各开户牖乃世人例以参禅为高而卑视念佛者吾知其不唯不知念佛之奥诀亦不知参禅之妙旨也苟不以一心不乱之诀去参禅则禅决不悟若不以如猫捕鼠之心去念佛则净土必不生勿谓念佛易而参禅难当知难则俱难易则俱易是在当人信力浅深习气浓淡耳问参禅者不但不容起我人众生寿者见即佛见法见亦不容起故此经斥见相发心为生死金刚诃声求色见为邪道若夫念佛者志在净念相继现前当来决定见佛此则空有二门迥然各别恶得同日而语答参禅者志在泯一切相所以不容起念善恶尽扫念佛者志在佛来接引要须净念相继头头见佛唯能尽扫一切方能见性既能见性见佛何难亦唯净念相继必能见佛既能见佛见性亦易所以云唯真空者证妙有唯妙有者见真空门虽有二其究岂有二哉第参禅者志在见性而难于入流亡所念佛者志在见佛而难于一心不乱正宜各擅专门不必念挂两头若念挂两头不唯不能见性抑且不能见佛矣七大圆通竟。

　　大佛顶如来密因修证了义诸菩萨万行首楞严经合辙卷第五
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第六

　　明　二楞庵释　通润　述

　　尔时观世音菩萨即从座起顶礼佛足而白佛言世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地。

　　此陈耳根圆通也若依次第当次那律由二十四圣总是圆通皆不当此方之机唯此一门机教合宜圆通义广庆赞相连故此别说言观音者眼声耳色之名人以耳闻此以眼观故所师之佛亦名观音者证法有所授以源远流长故从闻思修入三摩地者此方教体唯在音闻从闻根入故此闻字即指击钟所验不生不灭之闻性也思者非遍行思亦非思善思恶之思以思善思恶皆属邪思故下文云阿难虽强记不免落邪思此即善恶都莫思量之思以百不思是正思者谓行人用此百不思之正思专注闻性专究此根从何所来令彼颠倒闻机脱黏内伏为拔根之利器除结之先锋向下入流亡所以至寂灭现前皆仗此一思而得深入楞伽所谓唯心直进观察流注前文所谓若欲除结当于结心皆仗此思之力也罗山云声前一思大家共知沩山云以思无思之妙反思灵焰之无穷思尽还源性相常住事理不二即如如佛故曰思之思之鬼神将通之修者亦非造作种种功行之谓但达诸法如幻了无根本不生取着则诸微细尘垢自然销落觉性现前是名正修以思是知修是离故圆觉云知幻即离离幻即觉是也入者和身已到之谓三摩地者即前大陀罗尼门谓拔此一根便得和身入此大陀罗尼门矣问初卷已斥思惟是妄何故此中复用此思答前之所以斥者以阿难一向认此思惟为真不肯放舍是认贼为子故须斥破欲其识贼而求真子也今复用此思者是知其为贼是借贼以杀贼转祸为功也若认贼为子是自劫家宝若借贼杀贼则贼为功臣且二十四圣所修门虽不同要其用心观察皆用此思若无此思无下手处故即二十四圣下手功夫皆在观音一门显发譬如油蜡作灯烛不以火点终不明若谓不假思惟直下离心意识参究则此一门似是单为上上根说既违古观音之教复违下文浅深同说法之旨且念佛一门最为简易犹然简之者则知此门较念佛为尤易也奈何以最难行之事解之何异招其入门而卒拒之也故知一闻此法直下承当不落思惟者是上上根其或根器稍钝不免借思而入若下根人既得闻思又必尽力于修方能得入故知上根不用思惟直下便见中下之根必用思修是则闻思修为浅深同说法岂不彰彰明矣但不可用乱思邪思若用邪思乱思决不能入故曰知根杂乱思湛了终无见又云阿难纵强记不免落邪思故用百不思之正思观察自然得入矣问既参禅可用百不思之正思则念佛亦可用百不念之正念何故下文亦拣之耶答若用百不思之正思思无相之真心与用百不念之正念念无相之真佛则参禅即念佛念佛即参禅正合是心作佛是心是佛之旨恶用简若口必诵如来之名心必忆如来之像则是有念之念便落参禅一着故拣之也且参禅以心心放下为主念佛以念念提起为宗放下则立地见佛故易提起则心心无间至隔世而来迎故难此则参禅尤易于念佛其简之也宜矣。

　　初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭生灭既灭寂灭现前。

　　此叙入观始终也初于闻中者即指闻性中也谓我最初以闻性为所观之境终以闻性为所入之门也入流者随流曰出返流曰入金刚经云不入色声香味触法名为入流行人最初下手工夫仗此入流之力为拔根之具然逆流之法须仗百不思之正思也灌顶经云禅思比丘无他想念唯守一法然后见真良由动静二尘黏湛发听听精映声卷声成根所以根尘交结而不能解今欲解之必先用此百不思之正思观察此闻从何而有是从动来是从静出如是观察则能逆彼颠倒闻机令其不外随声尘而内注闻性久之则生处渐熟熟处渐生自然与彼所结之尘不相黏着故曰亡所盖入流是注根亡所是忘尘永嘉所谓念非忘尘而不息尘非息念而不忘尘忘则息念而忘念息则忘尘而息之意所入既寂动静二相了然不生者能入是根所入是尘以能入之根逆流故所入之尘得寂斯则不唯动相不生即静相亦不生矣此将闻性与尘分开不令织妄相成是见山不是山见水不是水脱黏内伏时正当起信断灭相无明以断分别我执故然有根中积生虚习未尽故复加功行次尽内根也○如是渐增闻所闻尽者闻即闻机由前根尘交结故将颠倒闻机反闻自性不与尘交今外尘虽脱闻机虽伏未得尽净故次尽内根此当起信断异相无明以断俱生我执故所谓此根初解先得人空也人执虽空尚有空执之智在而闻性未圆故次复空其智也○尽闻不住觉所觉空者觉即是智言虽尽闻根空我执若智相不舍即为智碍为法障故并觉所之觉亦空也此当起信断住相无明即分别俱生二种法执所谓空性圆明成法解脱也智相虽空空相犹在故下复断空相也○空觉极圆空所空灭者言觉智既空已到空性圆明至极之地然空相未亡犹有空在空即是病故复空其空所谓空病亦空也此当起信断生相无明即是空二空之空所谓解脱法已俱空不生也○生灭既灭寂灭现前者言初入流亡所尘空矣尚有根在根即是所根空矣有空根之智在智即是所智空矣有空智之空在空即是所尘也根也智也空也皆所也皆不离生灭业识也今二执既除二空亦遣则业识一分动相亦灭而不生不灭清净本然周遍法界圆融三观之真体迥然独露此即观音一根初拔时入三摩地时以果地觉为因地心时也。

　　忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰。

　　言正当顿断无明顿证真理时则世出世间忽然超越即得二种殊胜功德故起信云若断无明证法身自然而有不思议业用是也上合十方诸佛者谓十方如来传此妙心元一圆融清净宝觉故证此心者即与如来同一慈力也下合十方众生者谓此菩萨之所证即是众生之同秉故证此理者即能与众生同忧患曲成而不遗也法集经云观世音白佛言菩萨若受持一法一切诸佛法自然如在掌中何者是一法所谓大悲释曰此同体大悲也以此大悲性遍一切众生界故能一雨普滋兰艾齐荣一念全收邪正俱济问既能超越世出世间而又上同下合者何故答唯超唯越是以能同能合亦唯非圣非凡是以能圣能凡譬如月处虚空然后能分光散影于江河沟渎之间郊原林薮之上耳此中若约位次应同初发心住虽曰分断无明分证真理然一断一切断一证一切证而四十二地功德隐然具在故前云有三摩提具足万行○前由因明立所遂起三种相续此由入流亡所遂获二种殊胜立所是迷根亡所是悟本立所是约最初一念迷根为最细亡所是约最初下手工夫为最粗以迷时从细至粗悟时从粗入细迷悟转换之机不出立亡二字然此所字尤为难除故世尊自初卷心目所在为发端其后展转所破者只一所字至富楼那章因明立所说明所之生起至论修断则曰亡所曰闻所曰觉所曰空所以出一所即入一所所之一字真贴体难刮之垢实微细我法二执之根也直至圆满菩提归无所得而所相方尽故法华经云众生处处着引之令得出处即所也。

　　世尊由我供养观音如来蒙彼如来授我如幻闻熏闻修金刚三昧与佛如来同慈力故令我身成三十二应入国土身。

　　此释成上与诸佛同一慈力也授我者虽是归功于师亦显自有德本也如幻闻熏闻修金刚三昧者谓此闻性虽是业识亦由本觉内熏发起清净种子断彼无明然后方得金刚坚固不坏之体由得此体故能上合佛心同一慈力随机感应无刹不现也入诸国土者即十身中国土身也此国土身由转彼器界成法性土故有不思议业用华严云清净妙法身湛然应一切今言三十二者亦约对机分限量耳若约菩萨现十法界身圆应群机则无类不入岂止三十二应哉然三十二应亦能摄尽群类。

　　世尊若诸菩萨入三摩地进修无漏胜解现圆我现佛身而为说法令其解脱若诸有学寂静妙明胜妙现圆我于彼前现独觉身而为说法令其解脱若诸有学断十二缘缘断胜性胜妙现圆我于彼前现缘觉身而为说法令其解脱若诸有学得四谛空修道入灭胜性现圆我于彼前现声闻身而为说法令其解脱。

　　此现四圣身也言胜解者若约唯识于决定境印持为性不可引转为业此中则指所修因行已极所起证悟之智也现圆者即智证将彻未彻将圆未圆菩萨则现身说法亦机教相投啐啄同时也孤山曰指别圆机也若菩萨入相似三摩地进修中道无漏则分真胜解现圆乃至若进修金刚无漏则究竟胜解现圆大士皆现佛身为说顿法令得分真究竟解脱问菩萨何能现佛身耶答心性理显高下无殊如镜已明形对像现臣家之镜王苟临之岂无王像王家之镜臣苟临之岂无臣像当知人有高下镜无贵贱然亦不妨明有优劣问等觉菩萨岂假初住现身说法耶答闻法得解何必求人复假胜身弥增内慧且天魔现为佛像麹多尚乃致礼况初住菩萨妙理所现等觉虽尊焉敢不仰温陵曰出无佛世观物变易自觉无生故名独觉乐独善寂求自然慧故曰寂静妙明禀佛之教观缘悟道故曰缘觉知迷胜性由十二缘缘断性显故曰缘断胜性胜性即无生性也[橘-矛+隹]李曰三果已前贤位圣位俱属有学见道一十六心断四谛下惑证生空理故曰得四谛空初果后进断三界八十一品俱生品品皆证一分择灭无为故云修道入灭。

　　若诸众生欲心明悟不犯欲尘欲身清净我于彼前现梵王身而为说法令其解脱若诸众生欲为天主统领诸天我于彼前现帝释身而为说法令其成就若诸众生欲身自在游行十方我于彼前现自在天身而为说法令其成就若诸众生欲身自在飞行虚空我于彼前现大自在天身而为说法令其成就若诸众生爱统鬼神救护国土我于彼前现天大将军身而为说法令其成就若诸众生爱统世界保护众生我于彼前现四天王身而为说法令其成就若诸众生爱生天宫驱使鬼神我于彼前现四天王国太子身而为说法令其成就。

　　此现相天中说法也欲心欲身二欲字皆是乐欲之欲谓乐欲心明悟而身清净以有欲尘则障塞悟门心不明了身亦秽浊故乐不犯欲尘此欲尘不独指人间粗弊之色即他化之乐亦所不乐者也梵王即色界天主亦三界主说法者金光明经云大梵天王说出欲论解脱者令其离欲尘而生梵世也帝释即欲界第二天主彼天横有三十二天而帝释统之说法谓十善也金光明云释提桓因种种善论是也言成就者应其希求而满其愿也自在天是欲界顶天梵语婆舍䟦提此云他化自在假他所作以成己乐即魔王天欲界天主也或云第六天上别有魔王居处亦自在天摄大自在即色顶摩醯首罗天大论云三目八臂骑白牛执白拂又云过净居天有十住菩萨号大自在大千教主是也天大将军帝释所管将也分住三十二天各领鬼神镇护四方四天王者上升之元首下界之初天于须弥山各居一埵臣于帝释分统四洲者也四王太子即那吒之类跨握鬼物护世益人者也四王当次帝释后天将军似是四天所统。

　　若诸众生乐为人主我于彼前现人王身而为说法令其成就若诸众生爱主族姓世间推让我于彼前现长者身而为说法令其成就若诸众生爱谈名言清净自居我于彼前现居士身而为说法令其成就若诸众生爱治国土剖断邦邑我于彼前现宰官身而为说法令其成就若诸众生爱诸数术摄卫自居我于彼前现婆罗门身而为说法令其成就若有男子好学出家持诸戒律我于彼前现比丘身而为说法令其成就若有女人好学出家持诸禁戒我于彼前现比丘尼身而为说法令其成就若有男子乐持五戒我于彼前现优婆塞身而为说法令其成就若有女子五戒自居我于彼前现优婆夷身而为说法令其成就若有女人内政立身以修家国我于彼前现女主身及国夫人命妇大家而为说法令其成就若有众生不坏男根我于彼前现童男身而为说法令其成就若有处女爱乐处身不求侵暴我于彼前现童女身而为说法令其成就。

　　此现相人中说法也所谓在天而天在人而人在在称尊也王往也人皆归往故自金轮至粟散皆是人王所摄粟散者如邦国小王散于天下如粟之多故也长者具十德谓姓贵位高大富威猛智深年耆行净礼备上叹下归以德位俱隆故世间推让也居士者不求仕宦不乐名闻博闻强识以道自娱者也爱治国土如立纲常正风化之类剖断邦邑如片言折狱一语解纷之类三台辅相州牧县长各有所司皆号宰官爱诸术数者即和合占相推步盈虚之类摄卫自居者如调护自心延年益寿之类婆罗门此云净行四姓之一也诸律者自十戒进具至二百五十戒诸戒者亦自五戒进具至五百戒也优婆塞云近事男优婆夷云近事女皆以五戒自守堪任近侍比丘比丘尼者也女正位乎内故曰内政如贵而能勤富而能俭情欲之感无介容仪厌昵之私不形动静故曰立身家通大夫以下国通诸侯以上女主天子之后国夫人邦君之妻命妇妻因夫荣之称大家者如后汉扶风曹世叔妻同郡班彪之女名昭字惠姬和帝数召入宫令皇后贵人师事焉号曰大家不坏男根即终身不犯女色者处女未嫁之女爱乐处身不求侵暴者愿为处女而无慕夫之心即有强施聘币矢志不从者也此皆菩萨调而应偶而会竿木随身逢场作戏所谓同事摄也。

　　若有诸天乐出天伦我现天身而为说法令其成就若有诸龙乐出龙伦我现龙身而为说法令其成就若有药叉乐度本伦我于彼前现药叉身而为说法令其成就若乾闼婆乐脱其伦我于彼前现乾闼婆身而为说法令其成就若阿修罗乐脱其伦我于彼前现阿修罗身而为说法令其成就若紧那罗乐脱其伦我于彼前现紧那罗身而为说法令其成就若摩呼罗伽乐脱其伦我于彼前现摩呼罗伽身而为说法令其成就若诸众生乐人修人我现人身而为说法令其成就若诸非人有形无形有想无想乐度其伦我于彼前皆现其身而为说法令其成就。

　　此现八部身相也上乐入故令其成就此乐出故亦令成就也诸天乐出者谓诸天爱乐有不愿受天乐欲出天界者即就其所好说法而出之也现龙身者如龙树化五百龙众俱受具戒之类药叉此云轻捷有三种一在地二在虚空三天夜叉也地夜叉但以财施故不能飞空天夜叉以车马施故能飞行佛转法轮时地夜叉唱空夜叉闻空夜叉唱四天王闻如是乃至梵天也又云伺察以守护天门城池故菩萨亦现身者以菩萨面夜叉心不隔一线故乾闼婆云香阴亦云寻香行帝释乐神也帝释欲作乐烧沉水此神体上有相出即寻香而往故阿修罗云无端正以女美男丑从男彰名亦云非天以诈谄无天行故菩萨亦现身者以瞋化瞋也紧那罗形似人而头有角人见之言人耶非人耶因呼为疑神天帝丝竹乐神也小劣乾闼婆乾闼婆奏世间乐此奏出世乐也摩呼罗伽云大蟒神如迦毗尊者为蟒受三归听讫现老人素服而去足显菩萨龙蛇混杂无定名亦无定相也乐人修人者谓在人中愿世世不脱人身而进修不怠者为说人伦成就之也长水云有形如休咎精明等无形如空散销沉等有想如神鬼精灵等无想如精神化为土本金石等皆非人也。

　　是名妙净三十二应入国土身皆以三昧闻熏闻修无作妙力自在成就。

　　此结名也应现即不无染污即不得曰妙净若朝曦散彩明镜现形不劳精力不费心思曰无作妙力逐浪随波泛应曲当曰自在成就。

　　世尊我复以此闻熏闻修金刚三昧无作妙力与诸十方三世六道一切众生同悲仰故令诸众生于我身心获十四种无畏功德。

　　此释成下与众生同一悲仰也由菩萨证得众生同体大悲故众生悲苦仰乐而菩萨即拔苦与乐也于我身心者如一人有庆兆民赖之之谓无畏功德者谓众生遭苦难处怖畏而一称其名即蒙救脱不生怖畏即获功德也。

　　一者由我不自观音以观观者令彼十方苦恼众生观其音声即得解脱二者知见旋复令诸众生设入大火火不能烧三者观听旋复令诸众生大水所漂水不能溺四者断灭妄想心无杀害令诸众生入诸鬼国鬼不能害五者熏闻成闻六根销复同于声听能令众生临当被害刀段段坏使其兵戈犹如割水亦如吹光性无摇动六者闻熏精明明遍法界则诸幽暗性不能全能令众生药叉罗刹鸠槃茶鬼及毗舍遮富单那等虽近其傍目不能视七者音性圆销观听返入离诸尘妄能令众生禁系枷锁所不能着八者灭音圆闻遍生慈力能令众生经过险路贼不能劫。

　　此令众生得八难无畏也言我不但自观音声自得解脱又能观能念观音之人而以慈力加被故令苦恼众生观其音声者即得解脱也盖至人无已靡所不已故众生悲苦菩萨则拔苦众生仰乐菩萨则与乐是自己解缚而又解人之缚也若曰众生自观其音即得解脱则与菩萨无干而曰于我身心获无畏功德不亦左乎知见是火因观听是水因菩萨二因旋复故令火烧水溺者一称其名火水皆不能烧溺也问菩萨见闻旋复与众生何预而令彼称名者即脱水火何耶答昔蔡顺之母啮指而顺心痛岂非母子同体而相通乎且凡夫尚能如此况证同体大悲者疑其不能如是耶若曰不烧由己不溺由己俱无关于菩萨则菩萨何以称同体大悲乎心无杀害者杀害是鬼因而菩萨断鬼因故令称名众生入鬼国而鬼不能害此亦仗菩萨加被力也熏闻成闻者谓菩萨以本觉内熏颠倒闻机成真闻性故令六根销复皆同耳根所谓一根反而六根销也刀段段坏言能斫之刀割水吹光言所斫之体有身可以受刃今六根既销无受刃处故兵无所措刃也闻熏精明者言菩萨闻熏功极内莹发光光遍法界故无明性皆不能全也罗刹云可畏鬼鸠槃茶即魇魅鬼毗舍遮即啖精气鬼富单那即热病鬼虽近其傍目不能视者如土地不见洞山鬼使不见主事僧则知恶鬼尚不能视况加害乎以明能破暗近自销殒故音性圆销者尘空也观听反入者根空也由菩萨根尘两销则内无所系外无所缚故离诸尘妄以此妙力加被众生能令枷锁不能羁系若瞥尔生情则万劫羁锁恶能脱哉灭音圆闻者谓菩萨音尘已尽闻性已圆内外融通同为一体故一切处遍生慈力以此慈力加被众生能令碜心毒人化为慈悲眷属无复恶心相向故令众生经险路而贼不能劫也。

　　九者熏闻离尘色所不劫能令一切多淫众生远离贪欲十者纯音无尘根境圆融无对所对能令一切忿恨众生离诸瞋恚十一者销尘旋明法界身心犹如琉璃朗彻无碍能令一切昏钝性障诸阿颠迦永离痴暗。

　　此令众生得三毒无畏也旋闻脱尘则不与物交故能随色现色而色不能劫如水现影如镜现像影像安能劫水镜哉以此无贪妙力加被众生故令多淫众生离贪欲也瞋恚生于斗心发于相忤今菩萨纯一圆音了无外相既无接构又绝是非何恚之有以此无瞋妙力加被众生能令众生离瞋恚也销昏翳之妄尘旋精明之妙觉故外而法界内而身心朗彻无碍如净琉璃以此无痴妙力加被众生能令具缚诸阿颠迦永离痴暗阿颠迦此云无善心即极痴人也。

　　十二者融形复闻不动道场涉入世间不坏世界能遍十方供养微尘诸佛如来各各佛边为法王子能令法界无子众生欲求男者诞生福德智慧之男十三者六根圆通明照无二含十方界立大圆镜空如来藏承顺十方微尘如来秘密法门受领无失能令法界无子众生欲求女者诞生端正福德柔顺众人爱敬有相之女。

　　此令众生得二求无畏也融形复闻者形举一身而言谓浑身成一圆融清净宝觉若身相不融则此身非彼彼身非此安得不起而升如月印千江乎由身相既融故能不动道场遍一切处各各佛边为法王子虽为佛子不失众生故又为法界无子众生作子也由菩萨福慧两足具男子德故能以福慧之男应其求也明照无二者谓眼如耳耳如鼻皆可互用故含十方界者含育如来妙宝王刹故由圆镜智明照无二故立大圆镜以显无像不现由平等空含十方界故立空如来藏以明无物不容唯含故能承顺法门唯明照故能受领无失由菩萨含容承顺具女子德故能以柔顺爱敬之女应其求也。

　　十四者此三千大千世界百亿日月现住世间诸法王子有六十二恒河沙数修法垂范教化众生随顺众生方便智慧各各不同由我所得圆通本根发妙耳门然后身心微妙含容周遍法界能令众生持我名号与彼共持六十二亿恒河沙诸法王子二人福德正等无异世尊我一名号与彼众多名号无异由我修习得真圆通是名十四施无畏力福备众生。

　　此令众生称名无畏也六十二亿菩萨虽自利利他法门各各差别然我所得圆通本根只在耳根一门发妙能令一身应无量身一心应无量心含容周遍自在无碍则知六十二亿恒沙菩萨所证皆不离我法界海慧故持我一名功德与持众名功德等无有异孤山曰法华亦有此较量及观此经方知彼意盖此方众生耳根利故受道者多所以观音化胜余根钝故受道者少所以诸圣化劣是知行位虽齐对机有异总彼河沙菩萨止敌观音一人故使持名二福正等据此所说已自密简耳根圆通为未晓者更俟文殊详择耳。

　　世尊我又获是圆通修证无上道故又能善获四不思议无作妙德。

　　此明四不思议融前二观也前虽显明上同下合皆是随机犹有限量犹可心思言议此更充其圆极之量则不容拟议矣观修证无上道一语自是等觉所证故温陵以等觉释之。

　　一者由我初获妙妙闻心心精遗闻见闻觉知不能分隔成一圆融清净宝觉故我能现众多妙容能说无边秘密神咒其中或现一首三首五首七首九首十一首如是乃至一百八首千首万首八万四千烁迦罗首二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂二目三目四目九目如是乃至一百八目千目万目八万四千清净宝目或慈或威或定或慧救护众生得大自在。

　　此明一身多身不思议也言二十四圣所证圆通一一皆妙而我所证耳根圆通是一切圆通根本为妙中妙故曰妙妙闻心下复释云即此闻心知妙妙者由彼一拔闻根令其六根一时俱拔故令见闻觉知不能分隔复还一真法界之体故于一身现众多身于众多身说无边咒也烁迦罗云坚固母陀罗云印清净宝目即金刚正眼首为六用之总臂表提接之悲目表照了之智对众生八万四千尘劳以显八万四千手眼但众生浑身手眼迷而不知俱成业用菩萨得之如春入律如月行空信手拈来俱成妙用或施慈以摄善人之心或彰威以折邪魔之胆定以杜散动之门慧以破无明之窟故能泛应尘劳曲施诱迪无不如心故曰得大自在。

　　二者由我闻思脱出六尘如声度垣不能为碍故我妙能现一一形诵一一咒其形其咒能以无畏施诸众生是故十方微尘国土皆名我为施无畏者。

　　此明各身各形不思议也由众生机器不同故对机现形亦不同由众生习气不同故对机说咒亦不同其一一身一一咒皆以无畏施诸众生而令微尘国土众生悉皆称为施无畏者。

　　三者由我修习本妙圆通清净本根所游世界皆令众生舍身珍宝求我哀愍。

　　此明过化不思议也由我已得清净本根于六尘境毫无恋着悉能舍施故所游世界皆过化存神亦舍所珍求我哀受故知唯我不取而人则与。

　　四者我得佛心证于究竟能以珍宝种种供养十方如来旁及法界六道众生求妻得妻求子得子求三昧得三昧求长寿得长寿如是乃至求大涅槃得大涅槃。

　　此明供养不思议也我得佛心者谓初获如来藏心也证于究竟者毕获如来藏心也由始终得此如来藏心故能运出家珍广作佛事既以种种法宝供佛复以种种财法无畏等施众生以菩萨观法界众生全是佛体故妻子长寿是世间乐三昧涅槃是出世乐。

　　佛问圆通我从耳门圆照三昧缘心自在因入流相得三摩提成就菩提斯为第一世尊彼佛如来叹我善得圆通法门于大会中授记我为观世音号由我观听十方圆明故观音名遍十方界。

　　此结圆通也言我从耳根一门深入彼六知根应拔圆脱故得上同诸佛下合众生随缘施设无不自在故法集经云能知一切唯是一心名心自在能于掌中出诸珍宝亦以虚空而为库藏名物自在一切身口意业以智为本名智自在因入流相得三摩提者结因心也成就菩提者结果觉也世尊下兼明得记得名皆由此门也由菩萨以十方耳目为观听故十方观听皆是菩萨耳目尚书云天视自我民视天听自我民听近之。

　　尔时世尊于师子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉林木池沼皆演法音交光相罗如宝丝网是诸大众得未曾有一切普获金刚三昧即时天雨百宝莲华青黄赤白间错纷糅十方虚空成七宝色此娑婆界大地山河俱时不现唯见十方微尘国土合成一界梵呗咏歌自然敷奏。

　　此如来圆证诸圣圆通也五体同放宝光者以显浑身是大光明藏也诸佛交会灌顶者以显十方如来同证顶法也并灌菩萨罗汉者即其所证圆通本无优劣皆是如来一光所摄也林木演音交光相罗者以显根尘既销音光交罗非若织妄相成世界相涉也一切普获金刚三昧者以显首楞严王即是金刚宝觉平等法界也十方国土合成一界者以显数量销灭通为一佛国土也梵呗咏歌自然敷奏者以显圆通法乐无乎不在也。

　　于是如来告文殊师利法王子汝今观此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别我今欲令阿难开悟二十五行谁当其根兼我灭后此界众生入菩萨乘求无上道何方便门得易成就。

　　此敕文殊选择圆通也修行实无优劣者正如一火因然得草火木火种种之号一水就用成或羹或酒多多之名非水火有异也谁当其根者虽知诸圣证入皆同不知谁可对阿难之机也何方便门得易成就者言不但当现在一人之机即灭度后诸修行者必从何门而入易得成就也。

　　文殊师利法王子奉佛慈旨即从座起顶礼佛足承佛威神说偈对佛觉海性澄圆圆澄觉元妙元明照生所所立照性亡迷妄有虚空依空立世界想澄成国土知觉乃众生空生大觉中如海一沤发有漏微尘国皆依空所生沤灭空本无况复诸三有归元性无二方便有多门圣性无不通顺逆皆方便初心入三昧迟速不同伦。

　　此明从真起妄故有返妄归真由返妄归真路有迟速故须选根也言妙觉性海本来澄清圆满而圆澄觉性本来自妙不假作为亦无方所良由元明性体忽起照用遂落方所所既妄立而照用之本性遂亡此即依本觉而成业识也既迷性觉而成业识遂迷性空而成顽空由是空晦暗中结暗为色复立无情有情二种世界以取一分浮虚乱想凝结而无知者成器界一分浮虚妄想凝结而有知者成根身此即依无明业识生起相见二分也殊不知虚空生乎大觉性中不异一沤之发大海空尚如此况有漏微尘国土悉依虚空建立者其眇小可知矣若了沤灭则空亦本无况从虚空所生三有而独存耶故知若得归元觉性固无有二但欲入此无二觉性则方便固有多门不止一途若是圣人全证此性则法法圆融事事无碍故或憎或爱或苦或乐无非皆是入理之门不须拣择若初发心人欲入三昧而得圆根与不圆根日劫相倍则定有迟速故必用选根也言迟速者谓闻法有一念便得无心者有至十地乃得无心者。

　　色想结成尘精了不能彻如何不明彻于是获圆通音声杂语言但伊名句味一非含一切云何获圆通香以合中知离则元无有不恒其所觉云何获圆通味性非本然要以味时有其觉不恒一云何获圆通触以所触明无所不明触合离性非定云何获圆通法称为内尘凭尘必有所能所非遍涉云何获圆通。

　　此拣六尘非圆通也前云彼等修行实无优劣但对此方之机有迟有速故令文殊向无优劣处强分优劣无差别处强分差别于是将二十四圣掂斤播两一一品题皆不当此方圆通之本末后独选耳根一门为最胜焉沙陀虽观色性空而悟入但此色性是杂妄想而结成质碍之物既杂妄想而生则精了性不能明彻岂有不明不彻昏昏扰扰之物初心依之而欲证圆通耶陈如虽闻法音而悟入但此声一落言诠即属名句以名诠自性句诠差别文即是字为二所依古以文为味者字能显二如味能显食中之咸淡也且理圆言遍一言不能遍摄一切云何依之而欲证圆通耶香严虽嗅香尘而悟入然香尘合鼻则有知离鼻则无知既此香有合有离则此知亦或有或无是则觉知之性尚不能恒谁曰因此而欲证入圆通耶药王虽因味尘而悟入但此味性亦非本来常然之体亦因味合而有既不能令味性恒一云何因此而欲证圆通耶䟦陀虽因触尘而悟入然此触尘必以身为能触物为所触能所两合方有中间冷暖涩滑之触相若无所触与能触合则触相不显况此触相或合或离性非有定云何依此而欲证圆通耶迦叶虽因法尘而悟入然法尘是前五尘落谢影子称为内尘若此意根既凭内尘而有则此内尘必有方所既有能所则不能遍涉初心之人云何因此而欲证圆通耶。

　　见性虽洞然明前不明后四维亏一半云何获圆通鼻息出入通现前无交气支离匪涉入云何获圆通舌非入无端因味生觉了味亡了无有云何获圆通身与所触同各非圆觉观涯量不冥会云何获圆通知根杂乱思湛了终无见想念不可脱云何获圆通。

　　此拣五根非圆通也律陀因见性而悟入然见性虽是洞然明白但能见前三方二隅向后一方二隅即不能见云何依此不圆之根而欲证圆通耶槃特因鼻根悟入但鼻根出则取香入则闻香而缺中交既缺中交则支离间断不相涉入云何依此支离之物而欲证圆通耶钵提因舌根而悟入然此舌根不是入于无端而显必因味及方生觉了若味一亡则此觉了亦不可得云何依此而欲证圆通耶毕陵因身根而悟入然此身根要与所触相同而后了以触非身而不知身非触而不显既有能所则各有边际不能冥会云何依此有量之物而欲证圆通耶须菩提因意根而悟入然此知根杂于意识乱思已成浑浊则湛了性终不能见正如非想天人入非想定微细研穷犹不能见报尽还坠是则久修之人尚不能脱想念云何初心乃欲依此证圆通耶。

　　识见杂三和诘本称非相自体先无定云何获圆通心闻洞十方生于大因力初心不能入云何获圆通鼻想本权机秪令摄心住住成心所住云何获圆通说法弄音文开悟先成者名句非无漏云何获圆通持犯但束身非身无所束元非遍一切云何获圆通神通本宿因何关法分别念缘非离物云何获圆通。

　　此拣六识非圆通也舍利弗因眼识而悟入虽此识因根尘和合而生若诘其本则无定相体既无定云何依此而欲证圆通乎普贤因耳识而悟入虽此心开洞彻十方皆由修普贤大行所致非初心小机所能得入云何于此而欲证圆通耶孙陀罗因鼻识而悟入然此鼻观元是权机令彼收摄散心而得暂住实非无住真心若使心既有住则定有所住之处云何依有住心而欲证圆通耶富楼那因舌识而悟入然说法者虽由舌识调弄语言文字亦是满慈旷劫已来宿因成熟具辨才力故得开悟非由一时舌识所能况名句是不相应行元属有为非无漏法云何于此而欲证圆通耶波离因身识而悟入然此持戒但能检束身识除身识外更无所束以束此不能束彼既不能遍束一切则所遗尚多云何依此而欲证圆通耶目连因意识而悟入然意识是法尘分别之性神通是旷劫宿因之力了无关涉即使神通因意识有而此意识念念攀缘不能离物云何依此而欲证圆通耶。

　　若以地性观坚碍非通达有为非圣性云何获圆通若以水性观想念非真实如如非觉观云何获圆通若以火性观厌有非真离非初心方便云何获圆通若以风性观动寂非无对对非无上觉云何获圆通若以空性观昏钝先非觉无觉异菩提云何获圆通若以识性观观识非常住存心乃虚妄云何获圆通诸行是无常念性元生灭因果今殊感云何获圆通。

　　此拣七大非圆通也持地因地大而悟入然此地性是坚固质碍之物不能四通八达抑且平填要物多属有为功行遇佛平心方得圣性今初心人全涉有为云何依此有为而欲证圆通耶月光因水大而悟入且此水观正由系想所成非真实性况如如不动之体非生灭觉观之心云何依此分别觉观而欲证圆通耶乌刍因火大而悟入且彼遍观火性亦是厌而求离非真实本离之法亦非初心一定之方云何于此而欲证圆通耶琉璃光因风大而悟入但彼遍观四大身心皆是风力所转则是有动有静是对待法既有对待非无上觉云何于此而欲证圆通乎虚空藏以空大而悟入且此空性是晦昧所成顽钝之物非有知觉既无知觉即非灵明智体云何于此而欲证圆通乎弥勒因识大而悟入然此识性念念生灭非常住性元属虚妄云何于此而欲证圆通耶大势至以六根念佛而悟入凡有动作皆属行阴既属行阴定是无常今念性既属生灭因必不能证不生灭果云何于此而欲证圆通耶。

　　我今白世尊佛出娑婆界此方真教体清净在音闻欲取三摩提实以闻中入。

　　此下独选耳根为圆通也温陵云圣人设教随方不同或有佛土以佛光明为佛事或有佛土以佛菩提树为佛事乃至或以园林台观或以虚空或以寂无说示如香积佛国无文字说但以众香令诸天人得入律行而此方教体全藉音闻欲取正定必由闻入者以各随机缘故也正脉云此方二句意谓此方耳根偏利皆由闻性遍达无量差别事理故佛对此一方机宜而以音声施作佛事所以逗彼闻根之利是则合音与闻乃为此方清净教体虽常途但取音声为教似不兼闻不知离彼听者之闻根则音声泯然无托教体奚得而存耶故知教体虽在音闻而欲入正定者岂可舍教体而别取应从耳根闻性而入也良以声教但为弄引闻性实为妙心故领悟虽是双托音闻而修定但宜单取闻性故曰须以闻中入也是则从选根已来惟此一句方是决定分明指出耳根为圆通本根至妙之法门矣。

　　离苦得解脱良哉观世音于恒沙劫中入微尘佛国得大自在力无畏施众生妙音观世音梵音海潮音救世悉安宁出世获常住。

　　此赞能证人自利利他之德也离苦者离二死苦得解脱者得人法二种解脱言从闻性而得离系自在者唯观音为能也举沙劫则时为极长举尘刹则处为极广得大自在力者叹三十二应随缘说法也无畏施众生者叹十四无畏寻声救苦也三十二应随类说法而不失其本音曰妙音三涂八难齐观并救而以无畏施众生曰观世音本根清净而无染着曰梵音遍赴其求而不失时曰海潮音具此四音故救世间在苦难者悉得安宁复令出世者亦得常住之果也。

　　我今启如来如观音所说譬如人静居十方俱击鼓十处一时闻此则圆真实目非观障外口鼻亦复然身以合方知心念纷无绪隔垣听音响遐迩俱可闻五根所不齐是则通真实音声性动静闻中为有无无声号无闻非实闻无性声无既无灭声有亦非生生灭二圆离是则常真实纵令在梦想不为不思无觉观出思惟身心不能及。

　　此显耳根功德之胜也俱击俱闻显其圆也迥异五根显其通也生灭远离寤寐恒一显其常也以闻性遍一切处十方声尘应时而有无有前后同时周遍以声处全闻闻处无法即是本性自具非待证圣方有斯事故高城和尚云应耳时若幽谷大小音声无不足十方钟鼓一时鸣灵光运运常相续所谓圆真实也目非观障外者如隔纸膜不见外边隔皮肤不见五脏是也身以合方知口鼻亦复然者以此三根皆合中知略离尺寸便不知故意根虽通而散乱不常若耳根者隔垣皆听非若眼根隔纸肤而不见遐迩俱闻非若三根离尺寸而不知无思常静非若意根之常思而散动此五根之所不齐而耳根为最所谓通真实也且音声有动静在闻性中或有或无而颠倒者乃以寂然无声惑为无闻然非闻性实无以此闻性不随声生声灭故即使在梦想中正当独头意识用事之时似乎闻性暂断然犹闻舂捣声惑为鼓响则知不为不思而灭是则闻性之体用出于思惟之外此身心之所不及所谓常真实也此三种真实皆是凡夫现具不待证而后有若就此更修是顺风行船因风吹火何难之有。

　　今此娑婆国声论得宣明众生迷本闻循声故流转阿难纵强记不免落邪思岂非随所沦旋流获无妄。

　　此明耳根最便初心也言此方之机耳根明利必须语言方得明了故对此方偏利之根广宣一切经论而经论所诠无非发明圆湛妙性而圆湛妙性不离能闻之根性因当借声论而反闻自性若因指而见月而众生不达如来本意反迷自己本有闻性循声逐响不顾本闻所以便随语脉流转何异执指为月哉抑且不独众生循声流转即阿难纵能强记十方如来十二部经清净妙理如恒河沙尚不免落于邪思溺于淫舍不得自由岂非随彼声尘不能自反而被沦溺者耶若知循声流转则知旋流必获无妄矣是则耳根与此方根机药病相投一切初心无不可用所谓瘥病不假驴䭾药也。

　　阿难汝谛听我承佛威力宣说金刚王如幻不思议佛母真三昧汝闻微尘佛一切秘密门欲漏不先除畜闻成过误将闻持佛佛何不自闻闻。

　　此专嘱当机必依此门而修也言我今日选根皆是承佛威力亦非自专自用故为低昂然此所说者即前金刚王宝觉如幻三摩提十方薄伽梵一路涅槃门也汝闻下出其循声流转之过言汝记持佛法已为极多然唯乐多闻不除欲漏故所畜愈多而爱根愈深无益于道徒增过误是以不免摩登之难故先德云祖师言句如破草鞋宁可赤脚不着最好将闻二句正激其反闻也言汝将此闻机以记持佛佛法何不旋此闻机而自闻其闻性乎且如来设教无非欲人自悟本性今乃弃本性而务驰言教岂如来设教之意哉盖多闻则心放而难收反闻则神凝而易入故令其一反闻而即得无妄矣此二句实对多闻之妙药也昔宋孝宗问天竺僧曰观音手中持数珠念甚么曰念观音又问自念己号作么曰求人不如求自己正此意也。

　　闻非自然生因声有名字旋闻与声脱能脱欲谁名一根既返源六根成解脱见闻如幻翳三界若空华闻复翳根除尘消觉圆净净极光通达寂照含虚空却来观世间犹如梦中事摩登伽在梦谁能留汝形。

　　此下极显反闻之益也言此颠倒闻机非是自然生起特因声尘动静相击粘湛发听故听精映声遂卷声而成结于是即有耳根之名既知声卷而成结应知脱声而成解故欲解者必旋闻而与声脱也若所脱之尘既销能脱之根亦尽岂复有耳根之名乎所谓尘既不缘根无所偶也若此一根既脱彼五根者应时圆脱矣故知见闻犹如幻翳器界亦似空华若见闻一复则幻翳即除器界一销则觉体圆净是则根尘结则同结解则同解故根拔而器界自然超越也然至根尘销到净极之地即是明相精纯之时此常寂光通达法界即虚空虽大而寂照光明周遍含里不翅如大海之含一沤况依虚空所立器界根身耶若果能到此境界却来反观世界种种诸事真如在梦以在迷时未曾证此如幻境界认以为实觉而后知为梦也如此即摩登伽当时以邪咒力摄入淫席亦是在梦又安能以梦事而系汝身由汝见闻未除幻翳故为空华所眩认以为实为彼流转耳。

　　如世巧幻师幻作诸男女虽见诸根动要以一机抽息机归寂然诸幻成无性六根亦如是元依一精明分成六和合一处成休复六用皆不成尘垢应念销成圆明净妙余尘尚诸学明极即如来。

　　此喻一根解而六根拔也幻师喻真性有随缘义故名为巧幻法喻无明真妄和合变成六根正如幻作诸男女也一机抽即幻人手中所提线索喻一精明由幻师手中线索动故幻人口眼亦动故曰虽见诸根动要以一机抽若线索不动则幻人口眼亦不动故曰息机归寂然诸幻成无性六根下法合一精明即识精元明陀那微细识也六根为能依一精明为所依由一精明而揽尘成结各各不同遂分为六于是在眼名见在耳名听等故曰元依一精明分成六和合若一根休复则六根应拔圆脱矣尘垢者即前想相为尘识情为垢是指业识中微细无明也良以六解之后闻所闻尽已证人空若从此进而顿空法执则尘垢亦应念皆销而识精转为圆融清净宝觉若尘垢有余而未尽者尚居学位未得毕功若明相精纯到至极处即是如来所证圆成极果是则法门既妙成佛无难固当选此一根为初心入门之路也。

　　大众及阿难旋汝倒闻机反闻闻自性性成无上道圆通实如是此是微尘佛一路涅槃门过去诸如来斯门已成就现在诸菩萨今各入圆明未来修学人当依如是法我亦从中证非唯观世音。

　　此复广举所证以发其欣慕之心普劝进修也言返闻之功效验之速如此汝等即当旋汝颠倒闻机不循外而循内若果能反汝闻如来秘密法门之闻而闻自己本有之闻性得此性为因地心立可成无上觉道故圆通之门虽有多种若真实圆通可当此方之机治多闻之病者唯此一门以此一门是微尘佛到菩提家一条大路入涅槃海一重大门所以过去诸佛由此而入现在菩萨亦由此入是则已有许多榜样在前故未来学人必当依此法门而入也抑且不唯诸佛菩萨从此门入即我亦从此门而入岂特观音为然哉又若推广此门不但诸佛菩萨从此门入即二十四圣皆从此门入不唯二十四圣即孔老二氏亦从此门入也故仲尼云朝闻道夕死可矣蒙庄云我所谓闻者非谓其闻彼也自闻而已矣故知反闻二字实此方对病之良药三教之所共用但所证有浅深不同耳所谓浅深同说法者盖如此问念佛法门三根普被何故亦拣之耶答念佛虽被浅深之根亦须先从耳根流入阿弥陀佛名号然后意根始得念念不忘是则念佛法门亦必因于耳根故即念佛亦拣之也。

　　诚如佛世尊询我诸方便以救诸末劫求出世间人成就涅槃心观世音为最自余诸方便皆是佛威神即事舍尘劳非是长修学浅深同说法。

　　此报复尊敕也诚如佛世尊询我诸方便牒前所问二十四圣谁当其根也以救诸末劫者牒前兼我灭度后此界众生也求出世间人者牒前入菩萨乘也成就涅槃心者牒前成无上道也观世音为最者言前所问四种全顺者唯观音耳根一门为第一也自余二十四圣所入之门皆是佛之威神加被偶触一事而舍尘劳非是通长可修亦非上中下根同说之法如那律之失明毕陵之触刺人不皆然岂寻常一概可入乎如普贤之大因满慈之宿辩善吉之解空鹙子之净见皆局深心岂初机可入乎沙陀之贪淫周利之阙诵但局浅心岂大心之所入乎既各有所局则定有所偏岂浅深同说之法哉反显通长可修浅深可说者唯观音反闻一门而已极欲其专修也。

　　顶礼如来藏无漏不思议愿加被未来于此门无惑方便易成就堪以教阿难及末劫沉沦但以此根修圆通超余者真实心如是。

　　此顶礼求加也谓此耳根一门即是前所说三如来藏即前所说无漏业即前所说如幻不思议佛母真三昧也愿诸佛以神力加被未来进修者皆从此门单刀直入更不令彼一念生疑若将此法门为最初方便则易成就故堪以此法教阿难亦可以此法度末劫沉沦也然但用此一门而不用余门者以依此一门进修可超二十四圣之圆通以真实心唯此一事更无他法故也此经文殊凡四见皆有深旨初敕文殊将咒往护者非大智人不堪持此咒心故次问色空是非二义者非大智不能为人排难解纷故三敕拣选圆通者非大智不具正眼非正眼不能选根必鹅王而后能择水中之乳故四请问经名者以一会之法始终皆归于本智故。

　　于是阿难及诸大众身心了然得大开示观佛菩提及大涅槃犹如有人因事远游未得还归明了其家所归道路普会大众天龙八部有学二乘及诸一切新发心菩萨其数凡有十恒河沙皆得本心远尘离垢获法眼净性比丘尼闻说偈已成阿罗汉无量众生皆发无等等阿耨多罗三藐三菩提心。

　　此叙悟也前五卷云身心皎然者是知身心结解之次第然未知何门得入今已确知从耳门入更无疑惑故身心皆了然也菩提涅槃皆指极果故喻之如家耳根喻如道路意谓久为穷子逃逝他乡即欲归家路头不识今日指出一条还家道路虽未即得还家若使直往向前决不复遭枝岐矣前曰路曰门至此则曰家者谓了悟耳根是到菩提家之路入菩提家之门也最初方便至此方结普会下大众获益皆得本心者即初信所得因心也远离尘垢者即所断之惑也得法眼净者即彻证圆通以果地觉为因地心即十住初心也发菩提心者即初入信心也般若云十善菩萨发大心长别三界苦轮海是也。

　　阿难整衣服于大众中合掌顶礼心迹圆明悲欣交集欲益未来诸众生故稽首白佛大悲世尊我今已悟成佛法门是中修行得无疑惑常闻如来说如是言自未得度先度人者菩萨发心自觉已圆能觉他者如来应世我虽未度愿度末劫一切众生世尊此诸众生去佛渐远邪师说法如恒河沙欲摄其心入三摩地云何令其安立道场远诸魔事于菩提心得无退屈。

　　此请安立道场为末世摄心之轨则也心迹圆明者谓先悟不生灭心即是大佛顶首楞严王心圆明也又悟得耳根是入不生灭之门路迹圆明也悲谓悲旷劫之沉迷欣谓欣今日之顿悟因久迷而忽悟故悲欣交集也欲益未来者是自疾既除复愍他疾也是中修行得无疑惑者已悟成佛法门决定从耳根入而无疑也常闻下引佛言以自励自未度而思度人者为菩萨自度已毕而专于度生者为如来虽诸佛菩萨皆以度生为事而我所急者则愿学菩萨也世尊下正请言我遇佛说法已知修行之路从闻中入但恐末世众生去佛渐远而邪师说法岐路复多既邪正混淆令修进者心无适从欲摄其心入三摩提云何令彼安立入道之场地则邪说不得倾动于菩提心方得无退屈乎。

　　尔时世尊于大众中称赞阿难善哉善哉如汝所问安立道场救护众生末劫沉溺汝今谛听当为汝说阿难大众唯然奉教佛告阿难汝常闻我毗奈耶中宣说修行三决定义所谓摄心为戒因戒生定因定发慧是则名为三无漏学。

　　此下为说四种清净明诲而为末世修行之定式也毗奈耶律藏也三决定义者言决定依此三种为修行根本也摄心为戒者言不止束身正不容有毫厘系念也因戒生定者经云尸罗不清净三昧不现前因定发慧者经云无碍清净慧皆依禅定生故知戒为定慧之前茅戒根不净则定慧无由而生故六祖云心性无非自性戒心性无乱自性定心性无碍自性慧三种具足毫无渗漏名无漏学问何故下文但说四戒而不说定慧答前文忘前尘尽内根等皆是发挥定慧但未曾说戒故特明之耳问前云逆流返流旋流不循不随等皆是摄心之法岂非是戒答逆流等是令其违现业四戒是令其刳正性若能先刳正性则现业易违故明定慧之后而继之以戒也以此四戒是断发润之基入定慧之本譬如造宅先固其基若无基址徒架虚空必不成就故也。

　　阿难云何摄心我名为戒若诸世界六道众生其心不淫则不随其生死相续汝修三昧本出尘劳淫心不除尘不可出纵有多智禅定现前如不断淫必落魔道上品魔王中品魔民下品魔女彼等诸魔亦有徒众各各自谓成无上道我灭度后末法之中多此魔民炽盛世间广行贪淫为善知识令诸众生落爱见坑失菩提路汝教世人修三摩地先断心淫是名如来先佛世尊第一决定清净明诲。

　　此先说淫戒也一切众生皆以淫欲而正性命故缠缚生死今欲绝其源故以断淫为首也其心不淫者言不止于身不犯而已但举一念淫心即名破戒故祖师云内心不出外境不入心如墙壁可以入道则不随其生死相续者以淫心不起即是逆生死欲流也三昧即指耳根圆通尘劳即指见思二惑若淫心不除则见思决不能断生死亦不能出纵使定慧现前于禅定中不舍淫根或有思惟则欲境随现如火遇薪安有不烧者哉故必堕魔道以魔之惑人不越于此故广行贪淫为善知识者谓以行淫为佛事而淫淫相传也落爱见坑者即见思也谓欲出见思反堕见思坑中而不能出如郁头蓝弗得非想定才触女手遂生爱心便失神通是也温陵曰诸经杀戒居首谓设化以慈悲为本此经以淫戒居首谓真修以离欲为本盖欲气粗浊染污妙明欲习狂迷易失正受续生死丧真常莫甚于此故须首戒而为清净第一明诲也观阿难起教示遭邪染而厥初发心先厌欲浊至于三渐次中一一首惩然后身心圆明得大安隐十信初心由欲爱干枯而慧性圆明遂阶等妙诸世间人由心不流逸而澄莹生明渐乎六天是故真修内摄必先离欲也。

　　是故阿难若不断淫修禅定者如蒸砂石欲其成饭经百千劫秪名热砂何以故此非饭本砂石成故汝以淫身求佛妙果纵得妙悟皆是淫根根本成淫轮转三涂必不能出如来涅槃何路修证必使淫机身心俱断断性亦无于佛菩提斯可希冀如我此说名为佛说不如此说即波旬说。

　　此下断定不淫方得成菩提也如蒸下喻明汝以下合蒸砂作饭纵得下合经劫名砂所谓苦瓠连根苦也既知淫是生死之根则知不淫为菩提之本矣机者发动之由喻如弩牙淫机者即五遍行作意心所也由彼一作意而淫心始动心一动而身随动故必杜其几而身心二淫之根俱断矣昔五天有僧达磨达者有辩慧师事师子尊者师子尊者知其悟解对众称之至传法嗣祖则以婆舍斯多当之达磨达心恨之曰尊者知我之深至嗣祖位不以见授岂有说乎久之一日独行渡水有女子浣露其足达磨达念曰此胫乃尔白晰耶师子尊者忽在其旁曰汝每念我不以祖位付汝今日之心可授祖位乎达磨达于是摄念礼足求哀曰微细误犯如是之难敌乎此所谓淫机也若终极而论虽身心俱断断性若存犹存缘影未得剿净犹是生死根本必使断性亦无方是菩提根本既得其根则菩提之果可希冀矣如我下结定正邪说法之式良以阿难启请正为末世邪说混淆人心易惑故求如来说就定式使邪说不能倾动如来说此四根本戒只一不字便是不随不循逆流旋流之意言末世说法如我所说即是如来正说若不如此说而别言行淫不碍者便是魔说矣。

　　阿难又诸世界六道众生其心不杀则不随其生死相续汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜叉诸鬼帅等下品当为地行罗刹彼诸鬼神亦有徒众各各自谓成无上道我灭度后末法之中多此鬼神炽盛世间自言食肉得菩提路阿难我令比丘食五净肉此肉皆我神力化生本无命根汝婆罗门地多蒸湿加以砂石草菜不生我以大悲神力所加因大慈悲假名为肉汝得其味奈何如来灭度之后食众生肉名为释子汝等当知是食肉人纵得心开似三摩地皆大罗刹报终必沉生死苦海非佛弟子如是之人相杀相吞相食未已云何是人得出三界汝教世人修三摩地次断杀生是名如来先佛世尊第二决定清净明诲。

　　此明杀戒也必落神道者如世间血肉之神大力鬼即天行罗刹今人奉之为帝为天者各各自谓成无上道者认己是而不知其非如鸮虎不知暴也自言食肉得菩提路者如言酒肉不碍菩提路之类五净肉者不见不闻不疑加自死鸟残也假名为肉者如鱼米肉山之类皆是大悲权化岂真有生命哉奈何食众生肉名为释子者经云设得余食当如饥世食子肉想何况食啖众生血肉者乃称释子耶命终必沉生死苦海者经云为利杀众生以财网诸肉二俱是恶业死堕叫呼狱是也相杀相吞等者正言恶业俱生酬偿冤对无由解脱也。

　　是故阿难若不断杀修禅定者譬如有人自塞其耳高声大叫求人不闻此等名为欲隐弥露清净比丘及诸菩萨于岐路行不蹋生草况以手拔云何大悲取诸众生血肉充食若诸众生不服东方丝绵绢帛及是此土靴履裘毳乳酪醍醐如是比丘于世真脱酬还宿债不游三界何以故服其身分皆为彼缘如人食其地中百谷足不离地必使身心于诸众生若身身分身心二涂不服不食我说是人真解脱者如我此说名为佛说不如此说即波旬说。

　　此断定不杀方得真解脱也欲隐弥露者喻欲出生死而反入生死也不蹋不拔是仁及草木况禽兽乎服其身分皆为彼缘者或寝其皮或用其毛皆是彼身有分之物即与成缘况取众生血肉充食哉语云小人不可与作缘况生死乎足不离地者温陵云劫初之人体有飞光足若蹑云由食地肥㗖香稻故其体坚重而足不离地身谓血肉骨髓等身分谓乳酪裘毳等身心二涂不服食者谓不但身不服食而心亦不许有一毫思念服食故二涂须并断也。

　　阿难又复世界六道众生其心不偷则不随其生死相续汝修三昧本出尘劳偷心不除尘不可出纵有多智禅定现前如不断偷必落邪道上品精灵中品妖魅下品邪人诸魅所著彼等群邪亦有徒众各各自谓成无上道我灭度后末法之中多此妖邪炽盛世间潜匿奸欺称善知识各自谓已得上人法詃惑无识恐令失心所过之处其家耗散我教比丘循方乞食令其舍贪成菩提道诸比丘等不自熟食寄于残生旅泊三界示一往还去已无返云何贼人假我衣服裨贩如来造种种业皆言佛法却非出家具戒比丘为小乘道由是疑误无量众生堕无间狱若我灭后其有比丘发心决定修三摩提能于如来形像之前身然一灯烧一指节及于身上爇一香炷我说是人无始宿债一时酬毕长揖世间永脱诸漏虽未即明无上觉路是人于法已决定心若不为此舍身微因纵成无为必还生人酬其宿债如我马麦正等无异汝教世人修三摩地后断偷盗是名如来先佛世尊第三决定清净明诲。

　　此明盗戒也偷者不惟偷人之财而已谓假设形仪邀人恭敬利养者皆是也其心不偷者谓此贪得之心一念不容生起方得生死永断反显偷心不除生死决不能出也必落邪道者谓存心不正大光明假妆模样诳惑无知故堕邪类精灵如山精水怪具邪通者妖魅现妖通而魅人者邪人谓诸魅所著妖言惑众之人也各各自谓成无上道者邪魔入其肺腑不自知其过也潜匿奸欺者藏匿瑕疵诈称得道知识复以妖言恐人令彼改心易志敬如神明于是尽命倾财以奉之故所过之处其家耗散也我教下明其甚违佛语以见是妖也循方乞食者谓我弟子令持应器乞食支身正欲令其舍贪心而成觉道且我尚不许自炊以恣口腹故令日中一食树下一宿令此残生如旅泊三界如客舍示此一度往还而已自此一往更不复来岂欲令其恋恋人间作地狱滓耶云何贼人窃我衣服假我僧仪以如来为取利之媒广行贩卖造三涂业因者一例谓之佛法乎彼且不唯不自知其非而反指行正道者为小乘而以己所为者称大乘是以盲引盲相率而堕于火坑永不复出矣且人之至宝惜者莫如此身故杨子一毛不拔儒者不敢毁伤我教世人修三摩地先于如来像前作舍身微因令彼酬偿宿生负债能行此行虽未能即登大菩提路是人决定能信大菩提法矣若不行此行纵得菩提还来人间酬偿宿债如我曾于毗兰邑王马厩食马麦三月是也由我先世诟骂比丘可食马麦故偿此报且我出一恶言尚尔酬偿况宿生逋负有不偿者哉今时颠倒众生若有利处即龙渊虎窟尚不知顾是爱身不如爱物也即然一指亦恐不能偿宿债矣。

　　是故阿难若不断偷修禅定者譬如有人水灌漏卮欲求其满纵经尘劫终无平复若诸比丘衣钵之余分寸不畜乞食余分施饿众生于大集会合掌礼众有人捶詈同于称赞必使身心二俱捐舍身肉骨血与众生共不将如来不了义说回为己解以误初学佛印是人得真三昧如我所说名为佛说不如此说即波旬说。

　　此断定不偷方得真三昧也漏卮言非法器也衣钵之外不畜者止贪也余分施饿众生者止吝也合掌礼众者不慢也捶骂同赞者无我相也身心俱舍者无系恋也身肉骨血与众生共者舍头目髓脑如弃涕唾也比丘之行如此岂可以偷心曲取以自奉耶不了义教如萨婆多论许百物各可畜一但禁余二又布施不及身分等回为己解者谓己不能行大乘事而反曲引权乘所行以为是果能念念清净心不希求不萌一念利养之心佛许是人必得真三昧矣故晦堂曰今之学者未脱生死在甚么处在偷心未死耳。

　　阿难如是世界六道众生虽则身心无杀盗淫三行已圆若大妄语即三摩地不得清净成爱见魔失如来种所谓未得谓得未证言证或求世间尊胜第一谓前人言我今已得须陀洹果斯陀含果阿那含果阿罗汉道辟支佛乘十地地前诸位菩萨求彼礼忏贪其供养是一颠迦销灭佛种如人以刀断多罗木佛记是人永殒善根无复知见沉三苦海不成三昧我灭度后来诸菩萨及阿难汉应身生彼末法之中作种种形度诸轮转或作沙门白衣居士人王宰官童男童女如是乃至淫女寡妇奸偷屠贩与其同事称赞佛乘令其身心入三摩地终不自言我真菩萨真阿罗汉泄佛密因轻言未学唯除命终阴有遗付云何是人惑乱众生成大妄语汝教世人修三摩地后复断除诸大妄语是名如来先佛世尊第四决定清净明诲。

　　此明不妄语戒也若言行不相顾君子所耻况佛弟子贪求供养而指空说有者云何得成三昧耶我灭下甚言如来不妄语也言我来诸菩萨罗汉度生与彼和光同尘为同事摄称扬佛乘诱彼入道尚不许自称是真菩萨是真罗汉泄漏密机于初学人前唯除命终时略露消息令人生敬信耳如法华志言和尚将化谓人曰吾从无量劫来成就逝多国土分身扬化今南归矣以住则不泄泄则不住若泄言仍住决是要求恭敬利养之邪人矣。

　　是故阿难若不断其大妄语者如刻人冀为栴檀形欲求香气无有是处我教比丘直心道场于四威仪一切行中尚无虚假云何自称得上人法譬如穷人妄号帝王自取诛灭况复法王如何妄窃因地不直果招纡曲求佛菩提如噬脐人欲谁成就若诸比丘心如直弦一切真实入三摩地永无魔事我印是人成就菩萨无上知觉如我所说名为佛说不如此说即波旬说。

　　此下断定不妄语方得成正觉也刻冀求香者听其言则是考其行则非所谓羊质而虎皮者也经云直心是道场无虚假故我教比丘一行一止皆要直心直言不容一念虚假云何妄称得上人法是何异一介之人妄号帝王自取丧身失命而已且一国小王尚不容妄窃尊号况巍巍堂堂为出世之极尊而欲窃其名位耶以如是因求如是果如人噬脐决不可及必欲成就菩提当以直心直言为本所以云学道从不妄语始。

　　大佛顶如来密因修证了义诸菩萨万行首楞严经合辙卷第六
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第七

　　明　二楞庵释　通润　述

　　阿难汝问摄心我今先说入三摩地修学妙门求菩萨道要先持此四种律仪皎如冰霜自不能生一切枝叶心三口四生必无因阿难如是四事若不遗失心尚不缘色香味触一切魔事云何发生。

　　此结答问辞也妙门指耳根圆通四为根本余为枝叶心三者谓贪瞋痴口四者谓妄言绮语两舌恶口也不遗失者谓念念不忘纤毫不犯也一切魔事皆缘贪爱六尘生起今既不缘魔事自绝是则戒根清净而后现业可违定慧可发也。

　　若有宿习不能灭除汝教是人一心诵我佛顶光明摩诃萨怛多般怛啰无上神咒斯是如来无见顶相无为心佛从顶发辉坐宝莲华所说心咒且汝宿世与摩登伽历劫因缘恩爱习气非是一生及与一劫我一宣扬爱心永脱成阿罗汉彼尚淫女无心修行神力冥资速证无学云何汝等在会声闻求最上乘决定成佛譬如以尘扬于顺风有何艰险。

　　此令持咒以销宿业也温陵云现业易制自行可违宿习难除必假神力今夫行人好正而固邪欲洁而偏染隐然若有驱䇿而不能自已者皆宿习之召也宿习者即过去惑业种子摩诃萨怛多般怛啰此云大白伞盖即如来藏心量廓沙界曰大体绝妄染曰白用覆一切曰伞无见顶相者华严九地知识为佛乳母初生亲捧持谛观不见顶示顶法不可以见见也爱心永脱者如涂毒鼓触之即死如阿陀药服之即疗故求最上乘者不同无心修行也尘扬顺风者言易为力也。

　　若有末世欲坐道场先持比丘清净禁戒要当选择戒清净者第一沙门以为其师若其不遇真清净僧汝戒律仪必不成就戒成已后着新净衣然香闲居诵此心佛所说神咒一百八遍然后结界建立道场求于十方现住国土无上如来放大悲光来灌其顶阿难如是末世清净比丘若比丘尼白衣檀越心灭贪淫持佛净戒于道场中发菩萨愿出入澡浴六时行道如是不寐经三七日我自现身至其人前摩顶安慰令其开悟。

　　此明欲坐道场必先择师也师者人之模[墓-旲+汜]邪正之所自出若模不模[墓-旲+汜]不[墓-旲+汜]而能有成者鲜故须择师也戒既成而着新净衣者内外一如身心俱洁也求如来放光灌顶者因戒而求定也问阿难见相发心世尊斥之为妄何故行人必求如来灌顶答阿难目见如来不肯进修故令其反观今行人既反观故欲亲求灌顶也梵网经云千里内无授戒师当于佛前自誓受戒先忏七逆后求戒法皆见好相方知灭罪得戒不尔不得戒也如是不寐者谓发愤忘食发愿忘寐如是孜孜矻矻昼三夜三则诸佛来舍故现身摩顶也令其开悟者因定发慧也。

　　阿难白佛言世尊我蒙如来无上悲诲心已开悟自知修证无学道成末法修行建立道场云何结界合佛世尊清净轨则。

　　此请结坛轨度也悲诲即四种清净明诲自知修证无学道成者言由此进修必证无学也建立道场即牒前安立道场一语若欲建立道场云何结界方合菩提场中清净轨则。

　　佛告阿难若末世人愿立道场先取雪山大力白牛食其山中肥腻香草此牛唯饮雪山清水其粪微细可取其粪和合栴檀以泥其地若非雪山其牛臭秽不堪涂地别于平原穿去地皮五尺以下取其黄土和上栴檀沉水苏合薰陆郁金白胶青木零陵甘松及鸡舌香以此十种细罗为粉合土成泥以涂场地。

　　此先明涂地法式也世尊为三界师动而世为天下道言而世为天下法行而世为天下则故凡有所作皆为一事所以说的即是行的行的就是说的故世尊于法华会上欲集分身诸佛必须三变净土亦不过内外明净欲令天龙八部生敬信而尊重其事故曰如清净池莲华庄严岂非有胜处而后堪集圣众欤今此亦然欲修净行必择净侣欲容净侣必得净地既有净地必设坛场欲设坛场必有轨则轨则既备使人不严而栗不肃而敬如入宗庙琅琅但见礼乐器虽欲不齐不敬不可得也故人王宫殿轨则法四象五行法王坛场轨则法四智六度各以其法法之故立坛场必有轨则也道场者表菩提心也雪山大力白牛法华表最上一乘今则表一超直入不立阶级上上根人也意谓发菩提心必是过量上上根人方能堪任此事食香草者表此人浑身是波罗密香也饮雪山清水者表此人不与万法为侣诸尘作对纯清绝点心境一如也取粪涂地者表此人不但精纯处是菩提心即嬉笑怒骂皆是妙菩提心故茹退者皆堪涂地永嘉云雪山肥腻更无杂纯出醍醐我常纳是也若非雪山牛粪不堪涂地者以表非不生不灭心决不堪为基址也别于下别显上根人亦得成此基地也谓若无上上根人即上根人亦可成就此道场基也圆教菩萨是上上根别教菩萨是上根也高土曰原穿去地皮者表色阴空也五尺以下者表五阴皆空也黄土者表深信人也厚德载物莫如土故取深信笃厚之人为入道之基所谓上士闻道勤而行之者也有此深信又以十种波罗密香和合而成就此场地也故知欲以不生不灭为因地心者必上上根与上根人方得成就也。

　　方圆丈六为八角坛坛心置一金银铜木所造莲华华中安钵钵中先盛八月露水水中随安所有华叶取八圆镜各安其方围绕华钵。

　　此明结坛及坛场器用仪式也方圆丈六为八角坛者是圆融行布两不相碍也坛心者表中心树子也金银铜木表地向行住也莲华表行言以地向行住所修法行而为此坛中心树子也华中安钵者钵为应量器表随量之可行而行也如当住即住当行即行当向即向当地即地等钵中先盛八月露水者表从真流而起行行行契真已上皆表正行也水中随安华叶者表助行也圆镜各安其方围绕华钵者圆镜表智谓以智行随量而行此即法空智行也此法空智是空生住异灭分剂头数也。

　　镜外建立十六莲华十六香炉间华铺设庄严香炉纯烧沉水无令见火。

　　上表实智实行此表权智权行即十六行十六智也以菩萨亦修四谛证人空故此人空智行是空根中积生无始虚习也香炉纯烧沉水无令见火者谓烧五分法身香令烦恼火不现行也。

　　取白牛乳置十六器乳为煎饼并诸砂糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨每以食时若在中夜取蜜半升用酥三合坛前别安一小火罏以兜楼婆香煎取香水沐浴其炭然令猛炽投是酥蜜于炎罏内烧令烟尽享佛菩萨。

　　此明供养法式也先明三贤位中以法供养既以牛之茹退者涂地即以牛之精醇者供佛也乳及砂糖等者谓以醍醐上味和众味也每以下明入地菩萨法供养也食时中夜即子午二时神明相交之处也单用蜜酥者表地地皆有无间解脱二智断惑证真也别安一小火炉者表八地已上所证觉心也沐浴其炭然令猛炽者自初地至八地皆烧烦恼薪而化为炭已此复以十波罗蜜香水沐浴其炭然令猛炽者表死中发活道火益增也投酥蜜而烧令烟尽者谓将此二智投于觉心勇猛煅炼不但使习气烁绝缘影销亡即二智至此亦复空尽是名真法供养然后为佛所享此即生灭既灭寂灭现前时也。

　　令其四外遍悬幡华于坛室中四壁敷设十方如来及诸菩萨所有形像应于当阳张卢舍那释迦弥勒阿閦弥陀诸大变化观音形像兼金刚藏安其左右帝释梵王乌刍瑟摩并蓝地迦诸军茶利与毗俱胝四天王等频那夜迦张于门侧左右安置。

　　此明设像仪式也温陵曰四外幡华外行严饰也卢舍那寂场真主也释迦娑婆真主也弥勒当来真主也阿閦居东弥陀居西智悲真主也诸大变化观音形像上同下合真主也金刚藏常领金刚护持咒人伏魔断障真主也门侧左右释梵等众有力外护也末法修行皆赖于此一有阙焉不得成就乌刍火头金刚蓝地迦青面金刚军茶利金刚异号也毗俱胝三目持鬟髻是也频那夜迦即猪头象鼻二使者一坛室中主伴齐彰慈威毕备使人心存敬畏洋洋如在左右安敢一念纵恣乎。

　　又取八镜覆悬虚空与坛场中所安之镜方面相对使其形影重重相涉。

　　空中八镜与坛中八镜相对者使行人处处要见自己面目时时检点不得放逸且欲令其知境界之圆融互入互摄不令生住着想也坛场法式竟。

　　于初七中至诚顶礼十方如来诸大菩萨阿罗汉号恒于六时诵咒围坛至心行道一时常行一百八遍第二七中一心专念发菩萨愿心无间断我毗柰耶先有愿教第三七中于十二时一向持佛般怛罗咒至第七日十方如来一时出现镜交光处承佛摩顶即于道场修三摩地能令如是末世修学身心明净犹如琉璃。

　　此明坛中诵咒得益也初七六时诵咒犹未纯一也二七专心发愿亦未纯一也三七一心持咒则心心不离此坛念念不离此咒则持咒工夫纯一矣至第七日镜交光处承佛摩顶是水清月现感应道交即凡心而见佛心时也即就也言就此道场而修正定能令行人得大开悟身心明净犹如琉璃一切密圆净密悉现其中此即因定发慧也故知显修密持功德正等无异。

　　阿难若此比丘本受戒师及同会中十比丘等其中有一不清净者如是道场多不成就从三七后端坐安居经一百日有利根者不起于座得须陀洹纵其身心圣果未成决定自知成佛不谬汝问道场建立如是。

　　此反显道场成就必由于师也一不净而多不成就者如鼠粪一粒坏却锅羹也从三下明证果利根者谓惑障俱薄慧性明悟者也孤山曰须陀按位即圆初信若依涅槃乃是初入别圆地住也至此则了见佛性信得本来是佛更不向外驰求矣汝问下结答。

　　阿难顶礼佛足而白佛言自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱虽蒙如来佛顶神咒冥获其力尚未亲闻惟愿大慈重为宣说悲救此会诸修行辈末及当来在轮回者承佛密音身意解脱于时会中一切大众普皆作礼伫闻如来秘密章句。

　　此重请说咒也虽前文殊密诵以解难犹未亲闻今复请显说者意欲流通末代耳力不自由者以道力不全故不得自由犹如魇人手足宛然见闻不惑心触客邪而不能动之意秘密章句与前之秘密妙严及一切秘密门皆指咒心也。

　　尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界大众仰观畏爱兼抱求佛哀祐一心听佛无见顶相放光如来宣说神咒。

　　此重说咒也百宝光者即大智慧光明也从光涌出莲华者表从智起行也有化如来坐宝莲华者表诸佛皆从智行流出也化佛顶放宝光光中复现密迹者化复作化密中之密所以降魔制外者皆藉乎此畏爱兼抱者谓既畏其威复爱其慈故兼抱也放光如来说咒者谓从毗卢师法身主口中流出也。

　　南无萨怛他苏伽多耶阿罗诃帝三藐三菩陀写萨怛他佛陀俱胝瑟尼钐南无萨婆勃陀勃地萨跢鞞弊南无萨多南三藐三菩陀俱知南娑舍啰婆迦僧伽喃南无卢鸡阿罗汉跢喃南无苏卢多波那喃南无娑羯唎陀伽弥喃南无卢鸡三藐伽跢喃三藐伽波啰底波多那喃南无提婆离瑟赧南无悉陀耶毗地耶陀啰离瑟赧舍波奴揭啰诃娑诃娑啰摩他喃南无䟦啰诃摩泥南无因陀啰耶南无婆伽婆帝嚧陀啰耶乌摩般帝娑醯夜耶南无婆伽婆帝那啰野拏耶槃遮摩诃三慕陀啰南无悉羯唎多耶南无婆伽婆帝摩诃迦罗耶地唎般剌那伽啰毗陀啰波拏迦啰耶阿地目帝尸摩舍那泥婆悉泥摩怛唎伽拏南无悉羯唎多耶南无婆伽婆帝多他伽跢俱啰耶南无般头摩俱啰耶南无䟦阇罗俱啰耶南无摩尼俱啰耶南无伽阇俱啰耶南无婆伽婆帝帝唎荼输啰西那波啰诃啰拏啰阇耶跢他伽多耶南无婆伽婆帝南无阿弥多婆耶哆他伽多耶阿啰诃帝三藐三菩陀耶南无婆伽婆帝阿刍鞞耶哆他伽多耶阿啰诃帝三藐三菩陀耶南无婆伽婆帝鞞沙阇耶俱卢吠柱唎耶般啰婆啰阇耶跢他伽多耶南无婆伽婆帝三补师毖多萨怜捺啰剌阇耶跢他伽多耶阿啰诃帝三藐三菩陀耶南无婆伽婆帝舍鸡耶毋那曳跢他伽多耶阿啰诃帝三藐三菩陀耶南无婆伽婆帝剌怛那鸡多啰阇耶跢他伽多耶阿啰诃帝三藐三菩陀耶帝瓢南无萨羯唎多翳昙婆伽婆多萨怛他伽都瑟尼钐萨怛多般怛㘕南无阿婆啰视耽般啰帝杨岐啰萨啰婆部多揭啰诃尼揭啰诃揭迦啰诃尼䟦啰毖地耶叱陀你阿迦啰密唎柱般唎怛啰耶儜揭唎萨啰婆槃陀那目叉尼萨啰婆突瑟吒突悉乏般那你伐啰尼赭都啰失帝南羯啰诃娑诃萨啰若阇毗多崩娑那羯唎阿瑟吒冰舍帝南那叉刹怛啰若阇波啰萨陀那羯唎阿瑟吒南摩诃揭啰诃若阇毗多崩萨那羯唎萨婆舍都嚧你婆啰若阇呼蓝突悉乏难遮那舍尼毖沙舍悉怛啰阿吉尼乌陀迦啰若阇阿般啰视多具啰摩诃般啰战持摩诃叠多摩诃帝阇摩诃税多阇婆啰摩诃䟦啰槃陀啰婆悉你阿唎耶多啰毗唎俱知誓婆毗阇耶䟦阇啰摩礼底毗舍嚧多勃腾罔迦䟦阇啰制喝那阿遮摩啰制婆般啰质多䟦阇啰擅持毗舍啰遮扇多舍鞞提婆补视多苏摩嚧波摩诃税多阿唎耶多啰摩诃婆啰阿般啰䟦阇啰商羯啰制婆䟦阇啰俱摩唎俱蓝陀唎䟦阇啰喝萨多遮毗地耶干遮那摩唎迦啒苏毋婆羯啰跢那鞞嚧遮那俱唎耶夜啰菟瑟尼钐毗折㘕婆摩尼遮䟦阇啰迦那迦波啰婆嚧阇那䟦阇啰顿稚遮税多遮迦摩啰刹奢尸波啰婆翳帝夷帝毋陀啰羯拏娑鞞啰忏掘梵都印兔那么么写乌𤙖唎瑟揭拏般剌舍悉多萨怛他伽都瑟尼钐虎𤙖都嚧雍瞻婆那虎𤙖都嚧雍悉耽婆那虎𤙖都嚧雍波啰瑟地耶三般叉拏羯啰虎𤙖都嚧雍萨婆药叉喝啰刹娑揭啰诃若阇毗腾崩萨那羯啰虎𤙖都嚧雍者都啰尸底南揭啰诃娑诃萨啰南毗腾崩萨那啰虎𤙖都嚧雍啰叉婆伽梵萨怛他伽都瑟尼钐波啰点阇吉唎摩诃娑诃萨啰勃树娑诃萨啰室唎沙俱知娑诃萨尼帝[口*隸]阿弊提视婆唎多吒吒罂迦摩诃䟦阇嚧陀啰帝唎菩婆那曼茶啰乌𤙖莎悉帝薄婆都么么印兔那么么写啰阇婆夜主啰䟦夜阿祗尼婆夜乌陀迦婆夜毗沙婆夜舍萨多啰婆夜婆啰斫羯啰婆夜突毖叉婆夜阿舍你婆夜阿迦啰密唎柱婆夜陀啰尼部弥剑婆伽波陀婆夜乌啰迦婆多婆夜剌阇坛茶婆夜那伽婆夜毗条怛婆夜苏波啰拏婆夜药叉揭啰诃啰叉私揭啰诃毕唎多揭啰诃毗舍遮揭啰诃部多揭啰诃鸠槃茶揭啰诃补丹那揭啰诃迦吒补丹那揭啰诃悉干度揭啰诃阿播悉摩啰揭啰诃乌檀摩陀揭啰诃车夜揭啰诃醯唎婆帝揭啰诃社多诃唎南揭婆诃唎南嚧地啰诃唎南忙娑诃唎南谜陀诃唎南摩阇诃唎南阇多诃唎女视比多诃唎南毗多诃唎南婆多诃唎南阿输遮诃唎女质多诃唎女帝钐萨鞞钐萨婆揭啰诃南毗陀耶阇瞋陀夜弥鸡啰夜弥波唎䟦啰者迦讫唎檐毗陀夜阇瞋陀夜弥鸡啰夜弥茶演尼讫唎檐毗陀夜阇瞋陀夜弥鸡啰夜弥摩诃般输般怛夜嚧陀啰讫唎檐毗陀夜阇瞋陀夜弥鸡啰夜弥那啰夜拏讫唎担毗陀夜阇瞋陀夜弥鸡啰夜弥怛埵伽嚧茶西讫唎担毗陀夜阇瞋陀夜弥鸡啰夜弥摩诃迦啰摩怛唎伽拏讫唎檐毗陀夜阇瞋陀夜弥鸡啰夜弥迦波唎迦讫唎担毗陀夜阇瞋陀夜弥鸡啰夜弥阇耶羯啰摩度羯啰萨婆啰他娑达那讫唎担毗陀夜阇瞋陀夜弥鸡啰夜弥赭咄啰婆耆你讫唎担毗陀夜阇瞋陀夜弥鸡啰夜弥毗唎羊讫唎知难陀鸡沙啰伽拏般帝索醯夜讫唎担毗陀夜阇瞋陀夜弥鸡啰夜弥那揭那舍啰婆拏讫唎担毗陀夜阇瞋陀夜弥鸡啰夜弥阿罗汉讫唎担毗陀夜阇瞋陀夜弥鸡啰夜弥毗多啰伽讫唎担毗陀夜阇瞋陀夜弥鸡啰夜弥䟦阇啰波你具醯夜具醯夜迦地般帝讫唎担毗陀夜阇瞋陀夜弥鸡啰夜弥啰叉罔婆伽梵印兔那么么写婆伽梵萨怛多般怛啰南无粹都帝阿悉多那啰剌迦波啰婆悉普吒毗迦萨怛多钵帝唎什佛啰什佛啰陀啰陀啰频陀啰频陀啰瞋陀瞋陀虎𤙖虎吽泮吒泮吒泮吒泮吒泮吒娑诃醯醯泮阿牟迦耶泮阿波啰提诃多泮婆啰波啰陀泮阿素啰毗陀啰波迦泮萨婆提鞞獘泮萨婆那伽獘泮萨婆药叉獘泮萨婆乾闼婆獘泮萨婆补丹那獘泮迦吒补丹那獘泮萨婆突狼枳帝獘泮萨婆突涩比𠼐讫瑟帝獘泮萨婆什婆唎獘泮萨婆阿播悉摩𠼐獘泮萨婆舍啰婆拏獘泮萨婆地帝鸡獘泮萨婆怛摩陀继獘泮萨婆毗陀耶啰誓遮𠼐獘泮阇夜羯啰摩度揭啰萨婆罗他娑陀鸡獘泮毗地夜遮唎獘泮者都啰缚耆你獘泮䟦阇啰俱摩唎毗陀夜啰誓獘泮摩诃波啰丁羊义耆唎獘泮䟦阇啰商羯啰夜波啰丈耆啰阇夜泮摩诃迦啰夜摩诃末怛唎迦拏南无娑羯唎多夜泮毖瑟拏婢曳泮勃啰诃牟尼曳泮阿耆尼曳泮摩诃羯唎曳泮羯啰檀迟曳泮蔑怛唎曳泮唠怛唎曳泮遮文茶曳泮羯逻啰怛唎曳泮迦般唎曳泮阿地目质多迦尸摩舍那婆私你曳泮演吉质萨埵婆写么么印兔那么么写突瑟吒质多阿末怛唎质多乌阇诃啰伽婆诃啰嚧地啰诃啰婆娑诃啰摩阇诃啰阇多诃啰视毖多诃啰䟦略夜诃啰乾陀诃啰布史波诃啰颇啰诃啰婆写诃啰般波质多突瑟吒质多唠陀啰质多药叉揭啰诃啰刹娑揭啰诃闭隶多揭啰诃毗舍遮揭啰诃部多揭啰诃鸠槃茶揭啰诃悉乾陀揭啰诃乌怛摩陀揭啰诃车夜揭啰诃阿播萨摩啰揭啰诃宅祛革茶耆尼揭啰诃唎佛帝揭啰诃阇弥迦揭啰诃舍俱尼揭啰诃姥陀啰难地迦揭啰诃阿蓝波揭啰诃干度波尼揭啰诃什伐啰堙迦醯迦坠帝药迦怛隶帝药迦者突托迦眤提什伐啰毖钐摩什伐啰薄底迦鼻底迦室隶瑟密迦娑你般帝迦萨婆什伐啰室嚧吉帝末陀鞞达嚧制剑阿绮嚧钳目佉嚧钳羯唎突嚧钳揭啰诃揭蓝羯拏输蓝惮多输蓝迄唎夜输蓝末么输蓝䟦唎室婆输蓝毖栗瑟吒输蓝乌陀啰输蓝羯知输蓝䟦悉帝输蓝邬嚧输蓝常迦输蓝喝悉多输蓝䟦陀输蓝娑房盎伽般啰丈伽输蓝部多毖跢茶茶耆尼什婆啰陀突嚧迦建咄嚧吉知婆路多毗萨般嚧呵凌伽输沙怛啰娑那羯啰毗沙喻迦阿耆尼乌陀迦末啰鞞啰建多啰阿迦啰密唎咄怛敛部迦地栗剌吒毖唎瑟质迦萨婆那俱啰肆引伽獘揭啰唎药叉怛啰刍末啰视吠帝钐娑鞞钐悉怛多钵怛啰摩诃䟦阇嚧瑟尼钐摩诃般赖丈耆㘕夜波突陀舍喻阇那辫怛隶奴毗陀耶槃昙迦嚧弥帝殊槃昙迦嚧弥般啰毗陀槃昙迦嚧弥跢侄他唵阿那隶毗舍提鞞啰䟦阇啰陀唎槃陀槃陀你䟦阇啰谤尼泮虎𤙖都嚧瓮泮莎婆诃

　　咒者祝愿也佛以此咒咒众生使众生道成德备而不知如蜾裸之咒螟蛉曰类我类我久则肖之矣若以义言显说则因言生解密说则忘言绝解此二门虽不同实相须而成也故大梵天王问观世音愿为说此陀罗形状相貌菩萨答曰大慈悲心是平等心是无为心是无染着心是空观心是恭敬心是卑下心是无杂乱心是无见取心是无上菩提心是当知如是等心即是菩提心相貌也正脉云秘咒非但只是梵语乃是一切圣贤秘密之语盖梵语此方不晓而天竺所共解者也至于秘咒非但天竺常人不知即下位圣贤亦不达上位之咒故曰密也孤山曰诸经神咒例皆不翻自古人师多有异说天台会之不出四悉一云咒者鬼神王名称其王名部落敬主不敢为非此世界义也二云咒者如军中密号唱号相应无所诃问不相应者即执治之此为人义也三云咒者密默遮恶余无识者如微贱人奔逃异国讹称王手国以公主妻之而多瞋难事有一明人从其国来主往诉之其人语曰若当瞋时应说云无亲游他国欺诳一切人粗食是常食何劳复作瞋说是偈时默然瞋歇即对治义也四云咒者诸佛密语唯圣乃知如王索先陀婆一名而具四实谓盐水器马群下莫晓唯智臣解之咒亦如是秪一法语遍有诸力病愈罪除生善合道即第一义也具此四义故存本音五不翻中即秘密故不翻。

　　阿难是佛顶光聚悉怛多钵怛啰秘密伽陀微妙章句出生十方一切诸佛十方如来因此咒心得成无上正遍知觉十方如来执此咒心降伏诸魔制诸外道十方如来乘此咒心坐宝莲华应微尘国十方如来含此咒心于微尘国转大法轮十方如来持此咒心能于十方摩顶授记自果未成亦于十方蒙佛授记十方如来依此咒心能于十方拔济群苦所谓地狱饿鬼畜生盲䏊喑哑怨憎会苦爱别离苦求不得苦五阴炽盛大小诸横同时解脱贼难兵难王难狱难风火水难饥渴贫穷应念消散十方如来随此咒心能于十方事善知识四威仪中供养如意恒沙如来会中推为大法王子十方如来行此咒心能于十方摄受亲因令诸小乘闻秘密藏不生惊怖十方如来诵此咒心成无上觉坐菩提树入大涅槃十方如来传此咒心于灭度后付佛法事究竟住持严净戒律悉得清净若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽亦说此咒名如来顶汝等有学未尽轮回发心至诚取阿罗汉不持此咒而生道场令其身心远诸魔事无有是处。

　　此显咒功能也言咒心者即大白伞盖广大无染周遍法界如来藏心即转结心而成者若粘湛发见发听等是将咒心转为结心若从逆流以至寂灭现前是将结心转为咒心盖咒心结心一物而两名也以此法含育一切如来出生一切性德衣被一切诸法不得已而命之曰大白伞盖以此法离言说相离文字相离心缘相不得已而命之曰咒也出生诸佛者以此咒心即是佛母真三昧故因此咒心得成正觉者谓此咒心是正觉之因依而为因然后得果故又云密因也执此咒心降魔制外者谓此咒心如金刚剑如毗卢印执之则权衡在手杀活由己故群魔外道悉属指挥所谓执大象天下往也乘此咒心应微尘国者乘者运载义如大白牛车无不运载故起信曰一切诸佛本所乘故一切菩萨皆乘此法到如来地故由彼得是道以处己又能运是道以利物故能应微尘国也含此咒心转大法轮者含犹藏也石蕴玉而山辉水含珠而川媚内无德本外岂能谈故必含此而后能转轮也持此咒心摩顶授记者持犹握也以佛佛授手祖祖相传唯此一物更无他物故依此咒心拔济群苦者依犹仗也以此咒心如如意宝珠无适不可地狱得之而空饿鬼得之而饱畜生得之而脱盲得之而明聋得之而聪喑哑得之而能说怨憎得之而欢喜别离得之而和合不从外得故无求不得苦阴销入明故无五阴炽盛苦不灭不生故无诸横贼不能劫故无贼难刀不能伤故无兵难王法不能拘故无王难牢狱不能锢故无狱难风不能漂火不能烧水不能溺故无风水火难饥得之而饫渴得之而解贫穷得之而富足故无不如心也随此咒心者谓随顺不逆即随顺净觉也由随顺净觉故能十方事善知识四事供养无不如意行此咒心者谓施之于事物应之于日用令人心悦诚服故凡往劫与此咒有亲有因者今此咒心皆得摄授也如阿难登伽皆是与此咒宿有亲因故一闻而不生惊怖爱心永脱也若小根劣器与此咒无缘闻之未有不生惊怖者况永脱乎诵此咒心而得成正觉证菩提入涅槃者以常转此咒未曾间断也传此咒心者谓以此咒心心心相印灯灯相续所谓吾以正法眼藏付嘱于汝汝当受持无令断绝故曰付佛法事令彼究竟往持亦由此令彼严净戒律亦由此也终不能尽者大经云假使须弥为笔大海为墨不能书写普眼一门中一品一品中一句一句中一义所谓一字法门海墨书而不尽唯其说不能尽故其书不能尽也亦名如来顶者谓此咒心即是经中所说大佛顶名虽异而体实同也汝等下劝持三果已前未出分段故曰未尽轮回若轮回未尽而不持此咒定不能远诸魔事合论云咒者不可思议力之寄非智识可到义理可穷如世以龟瓦卜以无理故有灵如童子谣以无心故有验小者犹然况大者乎。

　　阿难若诸世界随所国土所有众生随国所生桦皮贝叶纸素白氎书写此咒贮于香囊是人心昏未能诵忆或带身上或书宅中当知是人尽其生年一切诸毒所不能害。

　　此言书咒佩带功德也白氎天竺贵物有价值无量者诸毒不害者以此咒心如阿陀药诸毒触之无不销故。

　　阿难我今为汝更说此咒救护世间得大无畏成就众生出世间智。

　　此总标二义以显咒之神用也即与救世获安宁出世获常住之意同彼曰圆融清净宝觉此曰咒心实非二法故。

　　若我灭后末世众生有能自诵若教他诵当知如是持诵众生火不能烧水不能溺大毒小毒所不能害如是乃至天龙鬼神精祇魔魅所有恶咒皆不能着心得正受一切咒诅厌蛊毒药金毒银毒草木虫蛇万物毒气入此人口成甘露味一切恶星并诸鬼神碜心毒人于如是人不能起恶频那夜迦诸恶鬼王井其眷属皆领深恩常加守护。

　　此释救护世间得大无畏也谓得此咒心则知见旋伏观听旋伏入诸鬼国鬼不能害也心得正受者谓不受诸受故曰正受唯不受群邪故一切群邪皆不能动也一切诸毒入此人口成甘露味者言得此咒心则搅长河为酥酪变大地作黄金如汤销冰应念化成无上知觉故即有诸毒不但不能伤抑且化成甘露上味也一切毒人不能起恶者观德容而意销望慈风而心化故诸恶鬼神常加守护者不唯不起恼反来加护不但不为祸反为吉祥故知吉凶祸福尽在乎已。

　　阿难当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属昼夜随侍设有众生于散乱心非三摩地心忆口持是金刚王常随从彼诸善男子何况决定菩提心者此诸金刚菩萨藏王精心阴速发彼神识是人应时心能记忆八万四千恒河沙劫周遍了知得无疑惑。

　　此释成众生出世间智也金刚随侍者以此咒即是金刚宝觉故同声相应同气相求也以散乱心持亦常随者以戏笑之所寓亦咒心之所在故法华经云若人散乱心入于塔庙中一称南无佛皆已成佛道也阴暗处也言决定菩提心者又不但常随而已复能在冥冥中以神力加被速令开发神识使得开悟且得无疑以金刚慧能断人之疑使到不疑之地故。

　　从第一劫乃至后身生生不生药叉罗刹及富单那迦吒富单那鸠槃茶毗舍遮等并诸饿鬼有形无形有想无想如是恶处。

　　此明不堕恶趣也以此咒心是白净法是最上善故第一劫即初发菩提心时后身即最后成佛时也中间修行永无诸委曲相如药叉等皆是委曲相。

　　是善男子若读若诵若书若写若带若藏诸色供养劫劫不生贫穷下贱不可乐处。

　　此明不生下贱也以此咒心是至尊至贵之法故读诵书写者皆如太子处胎贵厌群臣也对本曰读背本曰诵图印曰写密佩曰藏。

　　此诸众生纵其自身不作福业十方如来所有功德悉与此人由是得于恒河沙阿僧祇不可说不可说劫常与诸佛同生一处无量功德如恶义聚同处熏修永无分散是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒。

　　此明现获功德也如来功德悉与此人者由此咒心具足万行一切如来密圆净妙悉现其中故诸佛同生一处者谓与诸佛气分交接心精通吻佛不离心心不离佛故恶义聚喻戒定慧同修无散者以行人之所修即诸佛之所证打成一片故破戒之人戒根清净者灵丹一粒点铁成金故未戒得戒者具戒根故未进得进者具进根故无慧得慧者具慧根故不净自净者具清净根故所谓一切障碍即究竟觉故无不成就无不如意也。

　　阿难是善男子持此咒时设犯禁戒于未受时持咒之后众破戒罪无问轻重一时销灭纵经饮酒食啖五辛种种不净一切诸佛菩萨金刚天仙鬼神不将为过设着不净破弊衣服一行一住悉同清净纵不作坛不入道场亦不行道诵持此咒还同入坛行道功德无有异也若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆灭除更无毫发。

　　此明灭现在业也未受时者未受戒时也持者谓捧持而着之心胸间永无忘失之谓谓破戒于未持咒之先销罪于既持咒之后也纵经饮酒啖辛不为过者若使果能持此咒心纵不除助因诸佛菩萨亦不为过虽然须是真能持咒心者始说得酒肉不碍菩提路也着破弊衣与着新净衣等不入坛与入坛功德等是则一切秽恶不净之人及秽恶不净之处但肯专持此咒则与清净人清净处所持功德等无有异孤山曰比丘四弃即杀盗淫妄四根本罪梵语波罗夷此云弃谓犯此四者永弃佛法海外犹如死尸大海不受故比丘尼复加四弃曰触八覆随即第五不得与染心男相触第六不得与染心男捉手捉衣入屏处屏处共立共语共行身相倚相期等八事第七不得覆他重罪第八不得随举大僧共给衣食即为僧所举未作共住法者不得随彼通上四弃故名八弃僧所举者即举讦之义更无毫发者言犯如此重罪若诵此咒一切皆断也。

　　阿难若有众生从无量无数劫来所有一切轻重罪障从前世来未及忏悔若能读诵书写此咒身上带持若安住处庄宅园馆如是积业犹汤销云不久皆得悟无生忍。

　　此灭过去业也所谓千年暗室一灯能破不久皆得悟无生忍者结前成就众生出世间智。

　　复次阿难若有女人未生男女欲求孕者若能至心忆念斯咒或能身上带此悉怛多般怛罗者便生福德智慧男女求长命者即得长命欲求果报速圆满者速得圆满身命色力亦复如是命终之后随愿往生十方国土必定不生边地下贱何况杂形。

　　此明所求如意也海宝千般先求如意以此咒心是如意珠取之无禁用之不匮故生时随心自在而命终时亦得随愿往生也不生下贱者以此咒心是无比法是至贵物故独往独来处处称尊也。

　　阿难若诸国土州县聚落饥荒疫疠或复刀兵贼难斗诤兼余一切厄难之地写此神咒安城四门并诸支提或脱阇上令其国土所有众生奉迎斯咒礼拜恭敬一心供养令其人民各各身佩或各各安所居宅地一切灾厄悉皆消灭。

　　此显国界安宁也以此咒心是镇国宝非和氏之璧照乘之珠所能并也饥荒疫疠刀兵三灾也温陵曰支提此云可供养处即净刹通称脱阇云幢一心供养者必专心致敬始得灵验也一切灾厄皆灭者正如沸汤投水红炉点雪故。

　　阿难在在处处国土众生随有此咒天龙欢喜风雨顺时五谷丰殷兆庶安乐。

　　此显民和岁丰也以此咒心是四时宗万象主由人心欢喜天龙之心亦欢喜故雨晹时若庄生云其神凝使民不疵疠而年谷熟。

　　亦复能镇一切恶星随方变怪灾障不起人无横夭杻械枷锁不着其身昼夜安眠常无恶梦阿难是娑婆界有八万四千灾变恶星二十八大恶星而为上首复有八大恶星以为其主作种种形出现世时能生众生种种灾异有此咒地悉皆消灭十二由旬成结界地诸恶灾祥永不能入。

　　此显转凶为吉也变怪灾障等皆是同分妄业所感故有此咒心一切皆销也常无恶梦者良以昼无不祥之境故梦中所现皆是菩提境界恶星有八万四千者皆由众生八万四千烦恼所感故曰人事作乎下天道应于上爻象动乎内吉凶应乎外也二十八者四方各七即二十八宿也八大恶星即五行及罗计孛也以二十八宿及八大恶星皆可作吉作凶书曰惠迪吉从逆凶是也譬之人参茯苓亦可杀人砒霜酖毒亦可活人今举逆处言故总名恶星也永不能入者以有此咒心处则天地合德日月合明四时合序鬼神合其吉凶故灾祥无罅隙可入。

　　是故如来宣示此咒于未来世保护初学诸修行者入三摩地身心泰然得大安隐更无一切诸魔鬼神及无始来冤横宿殃旧业陈债来相恼害汝及众中诸有学人及未来世诸修行者依我坛场如法持戒所受戒主逢清净僧于此咒心不生疑悔是善男子于此父母所生之身不得心通十方如来便为妄语。

　　此结劝当持也父母生身者言现身即证也心通者即明心见性也吴兴云心通者据前所说不出三义一者证果即端坐百日有利根者不起于座得须陀洹二者发解纵其身心圣果未成决定自知成佛不谬三者宿命是人应时心能记忆八万四千恒河沙劫周遍了知得无疑惑。

　　说是语已会中无量百千金刚一时佛前合掌顶礼而白佛言如佛所说我当诚心保护如是修菩提者尔时梵王并天帝释四天大王亦于佛前同时顶礼而白佛言审有如修是学善人我当尽心至诚保护令其一生所作如愿复有无量药叉大将诸罗刹王富单那王鸠槃茶王毗舍遮王频那夜迦诸大鬼王及诸鬼帅亦于佛前合掌顶礼我亦誓愿护持是人令菩提心速得圆满复有无量日月天子风师雨师云师雷师并电伯等年岁巡官诸星眷属亦于会中顶礼佛足而白佛言我亦保护是修行人安立道场得无所畏复有无量山神海神一切土地水陆空行万物精祇并风神王无色界天于如来前同时稽首而白佛言我亦保护是修行人得成菩提永无魔事。

　　此明众神护咒也金刚力士众尔时下诸天众复有无量药叉下八部众复有无量日月下天神众复有无量山神下地祇众以此咒是毗卢心印故凡所有处百灵守护又如大将兵符符到令行自然遵守也。

　　尔时八万四千那由他恒河沙俱胝金刚藏王菩萨在大会中即从座起顶礼佛足而白佛言世尊如我等辈所修功业久成菩提不取涅槃常随此咒救护末世修三摩提正修行者世尊如是修心求正定人若在道场及余经行乃至散心游戏聚落我等徒众常当随从持卫此人纵令魔王大自在天求其方便终不可得诸小鬼神去此善人十由旬外除彼发心乐修禅者世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿。

　　此菩萨护咒也首楞严王亦名金刚三昧地上菩萨皆以金刚智心断惑以根本无明最极微细坚固非金刚心决不能破故金刚藏王常加冥护故知末世修行纵有金刚断惑之智若无金刚藏王冥加护助亦不能成定心散心常随侍卫者虽是菩萨深慈于持咒人亦当自生尊重勿见弃于菩萨也求其方便终不可得者即虽近其傍目不能视除彼发心乐修禅者彼等亲住如来座下可得近傍亦得瞻视也以宝杵碎首者此大权菩萨以杀为慈也此中修行有正有助若利根人即从耳根一门正修足矣若根器稍劣必须入坛持咒为助行方得成就修道分已竟○下显证道分解行双行须知位次若不识知位次恐行仍虚拟圣阶便同佛境而不知有浅深次第故须问明也前之耳根圆通如得门而入此如升堂入室以尽其奥耳此正答启请十方如来得成菩提之事也。

　　阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正熏修身心快然获大饶益世尊如是修证佛三摩提未到涅槃云何名为干慧之地四十四心至何渐次得修行目诣何方所名入地中云何名为等觉菩萨作是语已五体投地大众一心伫佛慈音瞪瞢瞻仰。

　　此请修证位次也好字是病言我根性下劣但好多闻不求出漏今得耳根及加行二门开示修行门户决定无疑故得身心快然至何渐次得修行目下显三渐次是修行名目则知此二句错简当在未到涅槃之下前云菩提涅槃尚在遥远又云观佛菩提及大涅槃犹如有人因事远游未得还归明了其家所归道路阿难至此虽已得知还家道路从脚跟下起然不知到家有几许途程故问自始至终几何阶级此如远行人问途经也若远行人不得途经不知里数则中涂告倦止息化城认为宝所故必得其途经明其里数则不滞中途直造如来大涅槃矣涅槃指极果言干慧指最初因心信住行向及四加行名四十四心三渐次是修行目初地至等觉名正入。

　　尔时世尊赞阿难言善哉善哉汝等乃能普为大众及诸末世一切众生修三摩提求大乘者从于凡夫终大涅槃悬示无上正修行路汝今谛听当为汝说阿难大众合掌刳心默然受教。

　　此许说也悬远也前云远契如来常乐我净此云悬示如来正修行路自三渐次以至妙觉中间经历五十五位然后至菩提法性之家岂不远乎言汝今虽未得入预先为汝揭而示之则从始至终直趋宝所更无委曲矣刳者剜也谓虚心而受教也。

　　佛言阿难当知妙性圆明离诸名相本来无有世界众生因妄有生因生有灭生灭名妄灭妄名真是称如来无上菩提及大涅槃二转依号阿难汝今欲修真三摩地直诣如来大涅槃者先当识此众生世界二颠倒因颠倒不生斯则如来真三摩地。

　　此先明所依真如离一切相也妙性者直指真如之体统众德而大备之谓圆烁群昏而独照之谓明离诸名相者良以真如界内绝生佛之假名平等性中无自他之形相是则不但本来无有世界众生亦复无有菩提涅槃故大智度论云以佛眼观一切十方国土中一切物尚不见无何况有法毕竟空法能破颠倒菩萨成佛是事尚不可得何况凡天颠倒有法乎因妄下三句因染缘而有众生世界之名也良以妙性离名绝相本无诸妄由最初一念不觉妄动遂有生相无明因生相而复起住异灭相唯其有生有灭所以称之为妄遂有二种颠倒所谓依本觉故而有不觉也灭妄下五句因净缘而有菩提涅槃之名也谓转世界颠倒依菩提转众生颠倒依涅槃所谓依不觉故而有始觉也故宗镜云宝觉真心各各圆满本不名诸佛亦不名众生秪以此心灵妙自在不守自性随迷悟之缘成圣凡之事如金随工匠缘成时转作指镮如指镮随炉火缘坏时即复为金成坏展转但是一金更无差别如来藏心亦复如是但随染缘时迷作阿赖耶随净缘时悟成如来藏展转唯是一心毕竟无别故曰若识无始即法性为无明若知今日即无明为法性法性之于无明遍造诸法名之为染无明之于法性遍应众缘名之为净此即十玄门中唯心回转善成门也若逆转则名涅槃顺转则名生死以生死涅槃皆不出如来藏心故也阿难下直示二种转依果当在二种颠倒因中求也故净名云诸佛解脱当于众生心行中求以此二种颠倒不生处即是如来真三摩地前云狂心自歇歇即菩提是也故知凡圣二途皆由生灭迷悟而立真如门中实无是事。

　　阿难云何名为众生颠倒阿难由性明心性明圆故因明发性性妄见生从毕竟无成究竟有此有所有非因所因住所住相了无根本本此无住建立世界及诸众生。

　　此总标无明熏真如成其染用为二种颠倒因也众生二字当是二种两字之讹性明心即本觉体也圆谓通妄通真因明发性者明指无明言发性谓无明所发之性即业识也妄见即见分究竟有即相分此言从本觉体一念妄动而有无明因无明而转成业识因业识而有见分因见分而有根身器界所谓无同异中炽然成异也下又讲明三细皆从无中突然而起故曰此能有之无明与彼所有众生世界本无有因为彼所生之因亦非有住为后所住之处如空中华如睡时梦诘之无根觅之无本即本此无住之无明遂尔建立世界众生二种颠倒故知众生世界总由无明熏变而有由无明与见思互起故有众生颠倒由无明与根尘交涉故有世界颠倒耳。

　　迷本圆明是生虚妄妄性无体非有所依将欲复真欲真已非真真如性非真求复宛成非相非生非住非心非法展转发生生力发明熏以成业同业相感因有感业相灭相生由是故有众生颠倒。

　　此别明众生颠倒由见思而起也言此众生所以称颠倒者由彼迷圆明体一念忘动遂转此圆明之体而成虚妄此虚妄性元从最初生相无明生起非实有体亦非实有所依之处今欲将此无明复归元真即此欲真一念尚属妄想已非真真如性必欲去尽而后已若不以欲真之心求复是则从迷积迷何由得见本来面目但见满目尘劳宛成虚妄之相耳所谓非相者内有生住二种无明熏发外有心境二法互生由是展转复起见思二惑故曰非生非住非心非法展转发生由此见思二惑发生力胜熏成业相既成业相则有业系苦相迁流不住由是轮转不息由此非相众生所以称为颠倒故华严记云厌修善法尚恐有着心况恣情造恶乎又云入理观佛犹恐起心更造恶业特违至教洞山云学得佛边事犹是错用心此即欲真已非真真如性非真求复宛成非相之意。

　　阿难云何名为世界颠倒是有所有分段妄生因此界立非因所因无住所住迁流不住因此世成三世四方和合相涉变化众生成十二类是故世界因动有声因声有色因色有香因香有触因触有味因味知法六乱妄想成业性故十二区分由此轮转是故世界声香味触穷十二变为一旋复乘此轮转颠倒相故是有世界卵生胎生湿生化生有色无色有想无想若非有色若非无色若非有想若非无想。

　　此别释世界颠倒由根尘而起也世界本来清净何有颠倒悉由众生颠倒织妄相成成十二类故世界亦成颠倒耳此则世界颠倒基乎众生故大经云众生无法器世界成杂染是有所有者即指前无明所起之众生因有分段根身建立有情界限此界之名所由立也本无有因为彼所生之因亦无有处为彼所住之处皆由念念迁流遂成三世此世之名所由立也由此世界三四四三宛转十二和合相涉故十二类亦应数而成化前修道分明世界相涉而成功德此明世界相涉而成颠倒也是故下约一念妄动而内根外境无前无后一时具足故曰因动有声等如世间万物一动必有声有声处必有色有色处必有气有气处必可嗅而触有触处便知其味有味处即知其为何物尘既如此根亦宜然盖业转现三总由一念不觉妄动而起今此十二虽是区分类别亦由一念妄动而生于是眼取色耳取声鼻取香舌取味身取触意取法六根六尘相织而成轮转故一根一境现造一业而余根余境亦皆冥伏合成一业所以举一根而六根具在举一境而六境齐彰以六根造业既同故六境亦复如是是故根尘穷十二变为一旋复言旋复者谓此根尘穷十二变为一周旋往复乘此下由能造根尘既具十二故所造众生乘此亦具十二类也以此十二颠倒总是迷见相二分而起谓胎卵二种与有色有想非无色非无想迷见分居多湿化二种与无色无想非有色非有想迷相分居多又众生颠倒是众生之别业见所独故世界颠倒是众生之共业相所共故若破我执证人空断分段生死而证有余涅槃成三菩提则众生颠倒始息若破法执证法空断变易生死而证无余涅槃成大菩提则世界颠倒始空故曰颠倒不生斯则如来真三摩地。

　　阿难由因世界虚妄轮回动颠倒故和合气成八万四千飞沉乱想如是故有卵羯逻蓝流转国土鱼鸟龟蛇其类充塞。

　　此明卵生因果也依壳而生曰卵由因下明能造之因如是下显所造之果下文皆然虚妄者即想也卵唯想生故动颠倒者谓迷不动之真体而忽然妄动于是俯仰天地再抚四海偾骄而不可系非颠倒乎和合气成者谓此颠倒悉由无明风动而成也飞沉乱想者谓此妄想忽起忽灭忽上忽下无有一定故羯罗蓝此云凝滑即胎中第一位也十二类生各言八万四千者悉由八万四千烦恼感变故鱼鸟龟蛇皆飞沉乱想所感之果也鱼化为鸟蛇化为龟彼倏然忘屈曲之状而得蹒跚之质此忽然忘游泳之态而得飞鸣之体皆气交神化所致至如鹤鹤相唳鶃鶃相视皆气交之果也。

　　由因世界杂染轮回欲颠倒故和合滋成八万四千横竖乱想如是故有胎遏蒲昙流转国土人畜龙仙其类充塞。

　　此明胎生因果也含藏而出曰胎生言杂染者亦由迷此性净明体而忽堕情尘浑浊真性故欲颠倒者如一受成形不亡待尽者是本有之未妇舍之而不亲而妄求匹配交遘腥臊非颠倒乎和合滋成者贪爱同滋贪不能止也横竖乱想者淫有正邪一夫一淫为正淫更向外求为邪淫以情有偏正故所感之果亦有横竖也遏蒲昙此云疱即胎中第二位也人仙本竖龙畜本横是其果也然想有内分外分情有世情道情故能转情想者即是真三摩地。

　　由因世界执着轮回趣颠倒故和合暖成八万四千翻覆乱想如是故有湿相蔽尸流转国土含蠢蠕动其类充塞。

　　此明湿生因果也假润而生曰湿执著者即合也湿以合感故趣颠倒者亦由不知无住真心如摩尼珠随色现色本无定形而触境奔风附时趋势非颠倒乎和合暖成者以人情尽向热闹处趋承所谓富贵它人合也翻覆乱想者谓翻手作云覆手作雨如翟公之门可以罗雀孟尝归齐宾客复满之类蔽尸此云软肉即胎中第三位也含蠢蠕动如醯鸡蠛蠓之类唯其平生不配道义事事皆馁无丈夫气故感此蠢然无知之报也。

　　由因世界变易轮回假颠倒故和合触成八万四千新故乱想如是故有化相羯南流转国土转蜕飞行其类充塞。

　　此明化生因果也无而忽有曰化变易轮回者谓倏敬倏怠忽喜忽怒朝三暮四之类假颠倒者由彼不知真主人公随缘不变不变随缘而反面是背非口甜心苦非颠倒乎和合触成者谓此假人触处变其所守失其本心故新故乱想者如厌故喜新好丹非素富即易妻贵即易交岂知衣不厌新人不厌故哉羯南云硬肉即胎中第四位也转蜕飞行者如雀化为蛤转飞为沈也蜣螂之化蝉转行为飞也唯其生平毫无操守触处生变故感此果也。

　　由因世界留碍轮回障颠倒故和合著成八万四千精耀乱想如是故有色相羯南流转国土休咎精明其类充塞。

　　此明有色因果即色界也留碍轮回者精耀生于明明生于着故精耀有附丽障颠倒者由彼不知自性具有大智慧光周遍法界本无留碍而反事水火日月以求明因明而立所遂成障碍不得圆通非颠倒乎和合著成者弃自己无尽之光明而反认昭昭灵灵者以为极则事色界诸天皆坐于此以诸天皆有随身光明故精耀乱想者古人所谓弄精魂者是也休咎精明者如日月星辰之类吉者为休凶者为咎至于爝火蚌光皆此因也。

　　由因世界销散轮回惑颠倒故和合暗成八万四千阴隐乱想如是故有无色羯南流转国土空散销沉其类充塞。

　　此明无色因果即无色界也销散轮回者由彼不知有相身中无相身无明山上无生路故灭身以归无绝智以沦虚也惑颠倒者谓迷有漏天作无为解非颠倒乎和合暗成者谓执此昏昏默默杳杳冥冥为极处四空诸天皆坐于此所谓晦昧为空也阴隐乱想者若存非存似尽非尽于无尽中发宣尽性故空散销沉者谓将此身心销磨沉没散入于空也已上二种是情之变也。

　　由因世界罔象轮回影颠倒故和合忆成八万四千潜结乱想如是故有想相羯南流转国土神鬼精灵其类充塞。

　　此明有想因果也罔象轮回者谓依稀似是仿佛不真故影颠倒者由彼不知自性不见根本故执影而遗真如云道之为物恍恍惚惚等皆见其影而未真见本来面目非颠倒乎和合忆成者谓旦夕撮心悬在一处若守中缘督之类潜结乱想者如绵绵若存用之不勤由用之愈久故愈结而不散也神鬼精灵如下五阴文天魔精怪罔两等皆因错乱修习得其影而不得其真即有五通未得漏尽故有僧指月问古德云两个并现时如何德曰一个是影以是发相似慧非真慧故。

　　由因世界愚钝轮回痴颠倒故和合顽成八万四千枯槁乱想如是故有无想羯南流转国土精神化为土木金石其类充塞。

　　此明无想因果也愚钝轮回者以有法障故愚有烦恼障故钝痴颠倒者言不知自性本来圆活在眼能见在耳能闻如日中宝石色无定形似水上葫芦不可按捺而勉强抑伏如压石草如夹冰鱼古德谓之魂不散的死人非颠倒乎和合顽成者谓隳肢体黜聪明而入冥顽之地也枯槁乱想者若寒灰槁木无生暖气故土木金石等者如华表生精黄头化石之类此是发相似禅非真禅也已上二种是想之变自有色无色有想无想皆是修行而不得其真者故派成四类。

　　由因世界相待轮回伪颠倒故和合染成八万四千因依乱想如是故有非有色相成色羯南流转国土诸水母等以鰕为目其类充塞。

　　此明非有色因果也相待轮回者有所恃怙如景待形罔两待景之类伪颠倒者由不知自性不与诸尘作对万法为侣卓然立于物先而反恃他人以为己力非颠倒乎和合染成者如沽染势力资藉声名之类因依乱想如狐假虎威客行主令之类非有色相成色羯南者以本无势而待人成势故所感之果本非有色而待物成色如水母以水沫为体以鰕为目乃至一切依草附木诸鬼神等以及身中八万四千户虫皆此因也故曰待文王而兴者非豪杰之士。

　　由因世界相引轮回性颠倒故和合咒成八万四千呼召乱想如是故有非无色相无色羯南流转国土咒诅厌生其类充塞。

　　此明非无色因果也相引转回者谓以邪语邪业牵引人也性颠倒者由彼不知自性具有恒沙称性功德不能引之发生反以邪语邪业熏习诱引而易其性非颠倒乎和合咒成者谓以咒诅之力而转换人也呼召乱想者若今之书符捻诀呼神召鬼之类如云主人公惺惺着如此自呼自召则能引生称性功德今不自引而引人不自呼召而呼召鬼神故成乱想也非无色相无色羯南者以咒诅则有故非无色不咒则无故无色也咒诅厌生者若今樟柳神之类世间别有一种邪神邪鬼听人驱役若夫正神非至诚至德则不能感岂妄人所能呼召哉此由因中呼召鬼神故果上为人呼召也已上二种是合之变。

　　由因世界合妄轮回罔颠倒故和合异成八万四千回互乱想如是故有非有想相成想羯南流转国土彼蒲卢等异质相成其类充塞。

　　此明非有想因果也合妄轮回者实离而强合谓之妄合罔颠倒者由彼不知真君是最亲之物而反背之乃以非己亲而强以为亲非己子而强以为子非己物而强以为物非颠倒乎和合异成者非其同类故曰异回互乱想者回他人之所有而互为己有也非有想相成想羯南者言他人之物本无心与我故曰非有想而我强而有之乃成我想故曰成想也如彼蒲卢本为桑虫非有蜂想而卒成蜂想。

　　由因世界怨害轮回杀颠倒故和合怪成八万四千食父母想如是故有非无想相无想羯南流转国土如土枭等附块为儿及破镜鸟以毒树果抱为其子子成父母皆遭其食其类充塞。

　　此明非无想因果也怨害轮回者本合而反离故成怨害杀颠倒者亦由不知一切众生同为一体皆是先世父母亲戚眷属由昏昧故互相食啖作诸怨对非颠倒乎和合怪成食父母想者谓父母爱子无所不至即欲报恩昊天罔极今反忘至恩至爱而害之食之此诚不忍愿闻是天下极怪异事也非无想相无想羯南者如土枭附块为儿土块本无食父母想故曰无想以枭等卵之遂成枭等食父母想故曰非无想也孤山云土枭破镜者按史记孝武本纪云祠黄帝用一枭破镜孟康云枭鸟名食母破镜兽名食父黄帝欲绝其类使百物祀皆用之破镜如貙而虎眼今云鸟者恐译人误或鸟字合是等字后人妄改耳若按道安法师檄魔文云枭𧴈竞起是则镜当作𧴈已上二种是离之变也。

　　是名众生十二种类。

　　结成名数。

　　大佛顶如来密因修证了义诸菩萨万行首楞严经合辙第七
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第八

　　明　二楞庵释　通润　述

　　阿难如是众生一一类中亦各各具十二颠倒犹如捏目乱华发生颠倒妙圆真净明心具足如斯虚妄乱想。

　　此结前起后也言各各具者每一颠倒中各具十二颠倒也一则现起余则冥伏言虽各各具足十二乱想究其所以皆是颠倒妙圆真心而有都无实事上约无明熏真如而成染用为十二类生之因已竟下约真如熏无明而成净用为五十五位菩提之因也。

　　汝今修证佛三摩提于是本因元所乱想立三渐次方得除灭如净器中除去毒蜜以诸汤水并杂灰香洗涤其器后贮耳露云何名为三种渐次一者修习除其助因二者真修刳其正性三者增进违其现业。

　　此明就染翻净也本因即颠倒因也就本因乱想立三渐次者教其翻染成净必从染处下手所谓当处出生随处灭尽也故先德云影由形起响逐声来弄影劳形不识形为影本扬声止响不知声是响源除烦恼而趣涅槃喻去形而觅影离众生而求佛果喻嘿声而求响故知迷悟一涂智愚非别是以修证佛三摩地必从本因元所乱想入也浮器喻根中所具真心本来元净之体除去毒蜜者喻除助因刳正性也灰汤涤器者喻违现业也后贮甘露者喻得无生忍而安立圣位也云何下出渐次之名谓欲修习耳根圆通先当立此三种渐次方得证入也助因为增上缘正性是生死根本为因缘现业是根缘境缘除此三种缘则甘露寂灭法显矣昔青原初参六祖即问云当何所务即不落阶级祖曰汝曾作甚么曰圣谛亦不为祖曰落何阶级原曰圣谛亦不为何阶级之有则知法无渐次渐次由人故如来观机逗教于无渐次中强立渐次无阶梯处强立阶梯若是上上根人知幻即离离幻即觉何渐次之有。

　　云何助因阿难如是世界十二类生不能自全依四食住所谓段食触食思食识食是故佛说一切众生皆依食住阿难一切众生食甘故生食毒故死是故众生求三摩提当断世间五种辛菜是五种辛熟食发淫生啖增恚如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次䑛其唇吻常与鬼住福德日销长无利益是食辛人修三摩地菩萨天仙十方善神不来守护大力魔王得其方便现作佛身来为说法非毁禁戒赞淫怒痴命终自为魔王眷属受魔福尽堕无间狱阿难修菩提者永断五辛是则名为第一增进修行渐次。

　　此别释除助因也众生日用最切要者饮食若无饮食命不自全故依四食而住也谭子云牛可使之负马可使之驾鹰可使之击犬可使之守故知十二类生皆依食住而食为命根之所系故甘毒不可不择也唯识云食以资益诸根大种心心所法能生喜乐相续执持故有四种段食者本曰抟食唐僧义净易为段食谓一分一段之食以欲界香味触三正消变时有资益义乃名为食触食者谓根境识三种和合能引意识相应触起触对前境能生喜乐资益诸根及心心所思食者谓意识相应思与欲俱转于可意境希望偏胜有资益义识食者谓第八识依前三种食住由前三种食缘助势力此第八体有增胜故能执持诸根大种能与诸法为长养因有摄益义故名为食此四种食若大概论有具不具人间段食鬼神歆触而饱有触食禅天思食识天识食既无形色但以识想故五辛者葱蒜韭薤兴渠也兴渠根如萝卜出土辛臭此方所无故不翻也此五辛者能发淫增恚故须断也如是下出过天仙嫌其臭秽饿鬼䑛其唇吻菩萨不来拥护魔王得其方便过恶增而福德消尘滓近而清虚远若不断除则日就月将渐为魔眷此初心入道者所以必欲先除也。

　　云何正性阿难如是众生入三摩地要先严持清净戒律永断淫心不餐酒肉以火净食无啖生气阿难是修行人若不断淫及与杀生出三界者无有是处当观淫欲犹如毒蛇如见怨贼先持声闻四弃八弃执身不动后行菩萨清净律仪执心不起禁戒成就则于世间永无相生相杀之业偷劫不行无相负累亦于世间不还宿债是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界宿命清净得无艰险是则名为第二增进修行渐次。

　　此别释刳正性也对助而言故曰正盖淫杀若固有之物不待教而自能与身俱生与性俱有实生死之正性故当刳之也无啖生气者谓无情有生气者尚不忍伤况有情有命者耶此亦防微杜渐之至也如高柴不折方长茂叔不除庭草皆是此意当观淫欲如毒蛇怨贼者害法身损慧命莫不由斯势不两立故我不害彼彼必不害我若视如毒蛇则不敢狎视如怨贼则不敢近矣故经云使人愚蔽者爱与欲也又云但离此门出尘罗汉故以毒蛇喻之而教令观察也宝积经云文殊言天子若人一心专精自受贪欲心发即应觉知方便散除还令寂静云何散除应作是念此是空此不净求此欲心生处灭处从何处来去至何所其中谁染谁爱谁为染者谁为染法如是观时不见能染不见所染不见染事以不见故则无有取以不取故则无有舍以不舍故则无有受不舍不受则名离欲寂静涅槃矣执身不起者七支不犯也执心不起者一念不生也断淫则不相生断杀则不相杀断偷则不偿宿债三业既除名清净人修三摩地者因戒而修定也肉眼观见十方世界者即色阴尽相后文云十方洞开无复幽暗是也按位当在初信齐小初果此当菩萨初断见惑时也睹佛下四句即受阴尽相后文云去住自由无复留碍又云得意生身随往无碍是也按位当在二信齐小二果宿命清净得无艰险是想阴尽相后文云于觉明心如去尘垢一伦生死首尾圆照今言宿命清净则是去尘垢而照见生死矣又言得无艰险者以彻通宿命若除己愿力永不误入恶趣故离生死险难恶趣也按位当在四五两信对小三果。

　　云何现业阿难如是清净持禁戒人心无贪淫于外六尘不多流逸因不流逸旋元自归尘既不缘根无所偶反流全一六用不行十方国土皎然清净譬如琉璃内悬明月身心快然妙圆平等获大安隐一切如来密圆净妙皆现其中是人即获无生法忍从是渐修随所发行安立圣位是则名为第三增进修行渐次。

　　此别释违现业也如是清净持禁戒人即牒上五信三果因持戒而发定慧者由欲界九品思惑已尽故心无贪淫因内无贪淫故于外六尘不多流逸而不许绝无者以根中无始虚习尚未净尽所对之尘犹在而现业犹未违也因不下方显忘尘尽根始违现业也谓既不流逸于外则不随前尘所起知见而复归元真如是则外无所入而内无所出根尘不接两不相偶始得反欲流而全一精明至是六根对境始得不生分别如镜照像故曰反流全一六用不行也此正行阴尽相下文云六根虚静无复驰逸是也按位齐七信当小之四果十方下复显忘尘尽根已后识阴尽相按位当与后三信齐也由根不接尘则世界清净故见十方国土表里洞彻犹如琉璃内悬明月下文云识阴若尽十方世界及与身心内含宝月如吠琉璃时圆觉所谓一世界清净乃至多世界清净时也由尘不交根则无所系缚故身心快然而身量心量不等不动故曰妙圆平等获大安隐圆觉所谓四大不动当知觉性平等不动由不动故安隐也一切如来密圆净妙者密谓秘密深固幽远无人能到故圆谓圆满交彻含摄重重无尽故净谓清净明相精纯纤尘不立故妙谓神妙一切变现皆不为碍故此即果上四德也皆现其中者谓此果德皆现是人之心也大经所谓一切法门无尽海普会一法道场中是也是人即获无生法忍者是人指前清净持禁戒人其功用至此则不见有少法生不见有少法灭始得不生不灭果地觉为因地心故曰获无生忍所谓从定发慧也若此方历代诸大祖师所证无生法忍皆此位摄此当菩萨断思惑尘沙惑也从是渐修等者此则通指后之诸位也谓以此不生不灭为因地心然后圆成果地修证所谓先悟毗卢法界后修普贤行门故下文住以成德行以成行向以成愿地以断惑证真皆以此位为基也此答前至何渐次得修行目也。

　　阿难是善男子欲爱干枯根境不偶现前残质不复续生执心虚明纯是智慧慧性明圆蓥十方界干有其慧名干慧地欲习初干未与如来法流水接。

　　此即束前三渐次中所含十信无生法忍以显是初干慧孤山云所谓合十信为干慧是也欲爱四句束前七信已断三界思惑已尽而三界生缘迥绝无分不受后有此则因戒生定即行阴已尽之相执心二句正显思惑尽而人空智发此当天台断尽思惑证一切智也慧性二句束后三信正显慧性圆明而照用遍界此牒前文识阴已尽之相正当天台断尘沙惑顿开法眼见俗谛理成道种智此则因定发慧也然圆人本期不断见思尘沙意在入住断无明见佛性譬如冶铁粗垢先去非本所期意在成器器未成时自然先落虽见先去其人无一念欣心所以者何未遂所期故圆教行人亦复如是虽非本所期断自然先落欲习下出其所以名干慧也由现种习三而习气最细今言欲习初乾者是欲爱之最细习气初得干枯也最细习气即断性虽见思已尽断性亦无而根本无明全在未与如来法流之水相接故曰干有其慧若一入初住分破无明分证真理则与如来法流水接矣问既云行识皆尽何故复云欲习初干未与如来法流水接答自有二说若圆人通别二惑同时顿尽便能超入金刚后心干慧不历阶级故下文云识阴若尽则汝现前六根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向金刚十地等觉圆明入于如来妙庄严海圆满菩提归无所得如观音寂灭现前忽然超越世出世间获二殊胜是也若圆人志在断别惑而通惑先断者便入初干慧地历阶级而进矣问前渐次中已含十信而干慧地复束为一位矣何故下文复开十信答前之十信但是总束圆通助正始末以为后位初心方便然圆通历证三空实居十信此位之后别有十信名借常途义则迥别以是初住开出故。

　　即以此心中中流入圆妙开敷从真妙圆重发真妙妙信常住一切妄想灭尽无余中道纯真名信心住。

　　此明信心住即信根也此心者蹑前干慧心也中中流入者按修圆通初心虽直观闻性不着空有是亦绝待灵心之中道而粗垢先落人法双销未免任运趋于圆明之空性非中道纯真至此位则俱空不生前之中道于斯益纯故曰中中流入盖言中而复中顺法流而深入也六根互用曰圆情器双超曰妙开敷者如华始开也次二句明乘此心开益增进也从真妙圆者言此非同前位似妙似圆乃真妙真圆也重发真妙者使真妙者益进于妙真圆者益进于圆应是根尘互周身土重重渐广如华正开也妙信者亲见心佛众生三无差别非同比量之信常住者坚固不动非同前位轻若鸿毛妄想灭尽者固是我想法想及非法想俱时荡尽亦是圣凡见息因果情忘也末二句总摄前意结成信心盖纯真中道非同前位兼带趋空也以亲见此理深忍乐欲故名信心乃成就之相住即常住不退也后皆傲此又此位既摄前干慧所成而干慧合前三渐所含十信故知此位乃究竟前之十信而抵于成就所以独标信心住若作常途十信初心岂能当此圆妙常住妄想无余等义乎孤山云此下十信虽与诸经十信名同而于名下皆结住名故知即是初住分开况云中道纯真岂是相似位耶故知此经原始要终莫不皆用中道妙观观常住妙理苟不如是将何以显此经纯圆耶自此以至十回向当起信之解行发心也。

　　真信明了一切圆通阴处界三不能为碍如是乃至过去未来无数劫中舍身受身一切习气皆现在前是善男子皆能忆念得无遗忘名念心住。

　　念心住即念根也初二句蹑前位生起圆通者谓根根尘尘周遍法界故称一切圆通由一切圆通故阴不能覆处不能局而界不能隔因此遂能远忆过去无数劫舍身与未来无数劫受身乃至业力所熏随眠习气皆现在前是人皆能冥记毫无遗失此属宿命漏尽二通也言习气者按唯识不出三种谓名言我执有支今言舍受多是有支即异熟识然一切之言必兼余二若在我执位中即是种子法执位中乃种子所遗微细习影如毕陵之慢身子之瞋等又前位是深信本有佛性此位是忆念近习种性此二位所以别也。

　　妙圆纯真真精发化无始习气通一精明唯以精明进趣真净名精进心。

　　精进心即进根也首四句蹑前二位成就一精字也真精者言妙圆纯真之观力渐久故精明也发化者观智强而能起镕妄之力用也盖由精故化由化益精耳次二句蹑念心上句正蹑下句明其并前习气镕尽无余皆成智慧故曰通一精明盖前位本有近习未融为一至此尽镕为一精明智体矣次二句蹑前精字加以进字而成就精进二义盖精明即菩提体亦是如如智体真净即涅槃体亦是如如理体今以精明进趣真净是纯以如如智契如如理也永嘉云但得怀中解垢衣谁能向外夸精进此之谓与。

　　心精现前纯以智慧名慧心住。

　　慧心住即慧根也上位转惑习而成智慧此明惑尽而慧心显现菩提之体无复妄杂矣问何故干慧不名住而此位名住答以前云执心虚明犹有执在此云心精现前则其执浑融成化矣前云纯是智慧犹带是在此云纯以智慧则日用在在皆慧并忘其是矣以用也谓识其宝而能用也识其宝而能用此慧所以名住也。

　　执持智明周遍寂湛寂妙常凝名定心住。

　　定心住即定力也前位以见心朗彻故智慧纯明而此智明若无定力执持则妄念起而偏局不遍正念失而间断不常所谓无寂之照如风中灯故曰遍寂而又曰常凝皆大定之相所谓一心不动入诸禅也此五皆言根者如果木之有根也。

　　定光发明明性深入惟进无退名不退心。

　　不退心即进力也自此以下属五力如果木结根既久有不可拔之力用故定光发明者从定发慧也明性深入者言不住于明若磨镜然愈磨而愈明明明不已故曰深入惟其深入有进无退故名不退也。

　　心进安然保持不失十方如来气分交接名护法心。

　　护法心即定力也心进安然者前虽不退而勤勇无间尚涉工夫至此虽精进而不见有勤劳之相故曰安然持心至于安然则优游垣荡永保无处矣然所保持者何物不失者又何物即诸佛法身命脉也由我保持法身命脉而不失自然得与诸佛气分通同吻合故名护法。

　　觉明保持能以妙力回佛慈光向佛安住犹如双镜光明相对其中妙影重重相入名回向心。

　　回向心即慧力也首句蹑前定力所持觉体妙力即慧力也前虽初与如来气分交接蒙佛慈光摄受尚有自他之分此则复以己之妙力回佛慈光向自己心佛安住实无二种如眼眼相对心心相照心不离佛佛不离心如两镜相写传耀无尽故名回向。

　　心光密回获佛常凝无上妙净安住无为得无遗失名戒心住。

　　戒心住即信力也首句蹑前心光密回既获自性天真不动佛体即安住无为毫末不漏落于有为一渗有为即名破戒是则心愈密而戒愈严所谓佛性戒珠永无遗失故名戒心。

　　住戒自在能游十方所去随愿名愿心住。

　　愿心住即念力也首句蹑前既住戒心不动之体此则渐发自在之用则无求不达无适不可故所去如愿人能小心翼翼亦可行于蛮貊况住戒自在毫无勉强恶乎往而不可哉十信竟。

　　阿难是善男子以真方便发此十心心精发晖十用涉入圆成一心名发心住。

　　此明第一发心住此当起信论中信发心也真方便者即从真妙圆重发真妙也谓真如心中本来具足十心妙用以无方便终不能发今依真如方便发此十种妙心中间不容一毫杂染纯是智慧其心精矣既精而心光愈显五根五力皆悉具足而一心即十心十心即一心涉入重重本无二体总是一心圆满成就故名发心住则知离前十心无此住体言发心者谓从一心发起十心由此十心而结心始解万行具足下文不过推广此十心以至究竟耳故大经云初发心时便成正觉天台解云初发心者初住名也便成正觉者八相成道也是分证果若谓已成妙觉则二住已后诸位徒施矣先所云发觉初心盖指此耳此如中阴揽先业而成阴体也大经又云发心毕竟二不别如是二心先心难天台解云细识不二之旨龙女便成正觉诸声闻人受当来成佛记莂皆是此位成佛之相故宗镜云此菩提心有大势力如狮子筋弦如师子吼如金刚锤如那罗延箭具足众宝能除贫苦如如意珠虽小懈怠小失威仪犹胜三乘功德举要言之此心即具一切菩萨功德能成三世无上正觉所以华严广赞此心功德无尽故六祖闻金刚经应无所住而生其心处忽然悟入遂云何期自性本自清净何期自性本自圆明何期自性本自具足始可名真正发菩提心矣若准华严此菩萨缘十种法而发心所谓是处非处智善恶业报智诸根胜劣智种种解差别智种种界差别智一切至处道智诸禅解脱三昧智宿命无碍智天眼无碍智三世漏普尽智何以故欲令菩萨于佛法中心转增广有所闻法即自开解不由他悟故自此位至十地当菩萨断(灭异住相)无明所谓尽闻不住觉所觉空也。

　　心中发明如净琉璃内现精金以前妙心履以成地名治地住。

　　此明第二治地住也初句蹑前琉璃喻智精金喻理以前妙心者即以十用所成初住之心以为基地始堪践履从此步步脚踏实地于一切时一切处借众生以练治心地自然出生一切善法增长大悲故名治地此如中阴乘彼业力结为境界为依止处也大经云此菩萨于诸众生发十种心所谓利益心大悲心安乐心安住心怜愍心摄受心守护心师心导师心何以故欲令众生于诸菩萨增长大悲故具此十心心地不治而自治矣。

　　心地涉知俱得明了游履十方得无留碍名修行住。

　　此明第三修行住也初句蹑前谓将十心履以成地然后涉历见色闻声处日用动静边则一一天真一一明了见闻不惑无有错谬如此而游履十方任运纵横得无拘碍所谓百华林里过片叶不沾身名修行住不亦宜乎此如中阴见远如在目前所去速疾山壁不碍也大经云此菩萨以十种行观一切法所谓一切法无常苦空无我无作无味不如名无处所离分别无坚实如此观法何碍之有。

　　行与佛同受佛气分如中阴身自求父母阴信冥通入如来种名生贵住。

　　此第四生贵住也初句蹑前大经云此菩萨从圣教生成就十法所谓永不退转于诸佛所深生净信善观察法了知众生国土世界业行果报生死涅槃又能了知三世一切佛法修集三世一切佛法圆满三世一切佛法了知一切诸佛平等何以故欲令增进于三世中心得平等故其行如此则为如来肩所荷担则为如来衣之所覆受佛气分不通而通不入而入斯则秉佛遗体初托圣胎正如太子处胎贵压群臣故名生贵前云气分交接犹二也此云受佛气分入如来种几合为一矣此如中阴与父母业同会合一处也。

　　既游道胎亲奉觉胤如胎已成人相不缺名方便具足住。

　　此第五方便住也初句蹑前亲奉觉胤者谓揽佛权实二智凝结圣胎也如中阴揽赤白二渧而结凝滑等如胎已成人相不缺者谓六根圆满具足一切方便善巧度脱众生克肖于佛无所乏少如中阴身六根成就克肖父母也大经云此菩萨所修善根皆为救护一切众生饶益一切众生安乐一切众生哀愍一切众生度脱一切众生令一切众生离灾难出生死发净信悉调伏证涅槃故名具足方便。

　　容貌如佛心相亦同名正心住。

　　此明第六正心住也初句蹑前心相亦同者言心亦同佛也大经云此菩萨闻十种法心定不动所谓闻赞佛毁佛心定不动赞法毁法心定不动赞菩萨毁菩萨心定不动赞菩萨所行毁菩萨所行心定不动说众生有量无量易度难度心定不动说法有量无量有成有坏若有若无心定不动唯其一无所动名正心住才有一毫心动则不得其正矣故宝积赞佛偈云毁誉不动如须弥于善不善等以慈。

　　身心合成日益增长名不退住。

　　此明第七不退住也初句蹑前谓内外一如也日益增长者谓亭毒涵养渐渐增长也大经云此菩萨闻有佛无佛有法无法有菩萨无菩萨有菩萨行无菩萨行菩萨修行出离不出离心不退转闻过去有佛无佛未来有佛无佛现在有佛无佛心不退转闻佛智有尽无尽三世一相非一相心不退转由不动故不退也。

　　十身灵相一时具足名童真住。

　　此明第八童真住也十身者谓菩提身愿身化身力身庄严身威势身意生身福身法身智身也前则增长此则具有如来智慧德相但具体而微其力未充故名童真大经云此菩萨住十种业所谓身行语行意行无失随意受生知众生种种欲种种解种种界种种业知世界成坏神足自在所行无碍又知一切佛刹乃至一切刹中承事供养无数诸佛等由具足十种业故十身灵相亦一时具足。

　　形成出胎亲为佛子名法王子住。

　　此明第九法王子住也形成是蹑前位犹未显著至此则赫然炽盛故曰出胎堪绍如来家业具有如来宝藏之分所谓从佛口生从法化生为佛长子也大经云此菩萨修习法王十种观察之事所谓法王善巧轨度宫殿趣入观察灌顶力持无畏宴寝乃至法王赞叹故名法王子住。

　　表以成人如国大王以诸国事分委太子彼刹利王世子长成陈列灌顶名灌顶住。

　　此明第十灌顶住也初句蹑前位而具成人之德孤山曰表以成人者堪行佛事也太子世子异其文耳春秋曰会太子于首止礼曰文王世子皆天子之子也陈列灌顶者华严云转轮圣王所生太子母是正后身相具足坐白象宝妙金之座张大网缦奏诸音乐取四大海水置金瓶内王执此瓶灌太子顶是时即名受王职位菩萨受职亦复如是诸佛智水灌其顶故名为受大智职菩萨彼第十法云地名灌顶菩萨今此十住亦分得也然圆教分以来真悉有应用若论智力不无优劣故初住百佛世界现十界相利祐众生位位竖入倍倍增胜经中所明各就一义若论一位具诸位功德则十义俱遍十住既尔余位皆然大经云此菩萨成就十种智所谓震动无数世界照耀住持往诣严净无数世界开示无数众生观察无数众生知无数众生根令无数众生趣入令无数众生调伏又劝学十种智所谓三世智佛法智法界无碍智法界无边智充满一切世界智知一切众生智知一切法智知无边诸佛智何以故欲令增长一切智故今曰灌顶是以智水灌顶也以一切财宝皆是子有先所出内是子所知如佛子所应得者皆已得既有成人之德可当大任故分之以政化导十方以试行道之端也十住竟○已上十信为积德之基十住为积德之渐至此位则道成德备若不度生行事是自了汉故广行六度大作佛事故次之十行所谓恃源而往也易曰君子以成德为行又云大车以载积中不败言其德广而行亦广也。

　　阿难是善男子成佛子已具足无量如来妙德十方随顺名欢喜行。

　　此第一施度行也大经云菩萨行不可思议与法界虚空等以菩萨学三世诸佛而修行故此菩萨为大施主凡所有物悉皆惠施其心平等无有悔吝不望果报名称利养但为救护摄受饶益一切众生菩萨修此行时令一切众生欢喜爱乐随诸方土有贫乏处以愿力故往生于彼豪贵大富财宝无尽广行财施乃至求身肉者尔时即施身肉令其欢喜如是无量众生乞求身肉倍复欢喜复作是念此等众生是我福田是我善友不求不请而来教我入佛法中我当不违一切众生之心又作是念愿我已作现作当作所有善根令我未来于一切世界一切众生中受广大身以是身肉充足一切饥苦众生乃至若有一小众生未得饱足愿不舍命所割身肉亦无有尽以此善根得证菩提愿诸众生食我肉者亦得菩提广作佛事如是利益众生而无我想众生想不见施物不见受者等由前位具足妙德浃洽于中成佛子住故睟面盎背大喜遍身今复广行布施则近者慕其德近者怀其惠故十方随顺结名欢喜宜哉自此以至四加行当起信之解行发心也。

　　善能利益一切众生名饶益行。

　　此第二戒度行也此以戒德利益众生故得此名若内无德本何以利人故见其德容使人意消者内必有本矣大经云此菩萨护持净戒于色声香味触心无所著亦为众生如是宣说菩萨持净戒时于一日中假使无量百千亿那由他诸大恶魔一一各将无量百千亿那由他天女皆以五欲善行方便端正姝丽倾惑人心执持种种珍玩之具欲来惑乱菩萨道心菩萨作如是念此五欲者是障道法乃至障碍无上菩提是故不生一念欲想心净如佛唯除方便教化众生而不舍一切智心菩萨不以欲因缘故恼一众生宁舍身命而终不作恼众生事菩萨自得见佛已来未曾心生一念欲想何况从事尔时菩萨应作是念一切众生于长夜中想念五欲趋向五欲贪着五欲其心决定耽染沉溺随其流转不得自在我当令此诸魔及诸天女住无上戒住净戒已于一切智心无退转乃至云自得度令他得度自快乐令他快乐等所谓饶益众生盖如此。

　　自觉觉他得无违拒名无瞋恨行。

　　此第三行忍度也大经云此菩萨常行忍法谦下恭敬不自害害他不自取取他但作是念我当为众生说法令离一切恶断贪瞋痴憍慢覆藏悭嫉谄诳令恒安住忍辱柔和菩萨成就忍法假使百千亿那由他阿僧祇众生来至其所一一众生化作百千亿那由他阿僧祇口一一口出百千亿那由他阿僧祇语所谓不可喜语非善法语乃至不堪听闻语以是言辞毁辱菩萨又此众生一一各有百千亿那由他阿僧祇手一一手各执百千亿那由他阿僧祇器仗逼害菩萨如是经于阿僧祇劫曾无休息菩萨受此极大楚毒身毛皆竖命将欲断作是念言我因是苦心若动乱则自不调伏自不守护乃至自生执着云何令他心得清净菩萨尔时复作是念我从无始劫住于生死受诸苦恼如是思惟重自勤励令心清净而得欢喜善自调摄自能安住于佛法中亦令众生同得此法等自能安住于佛法中自觉也复令众生亦得此法觉他也一切骂辱打辱皆能欢喜忍受是无违拒也故金刚云若有我相人相众生相寿者相菩萨于支解时应生瞋恨故知毁辱无瞋始名真忍。

　　种类出生穷未来际三世平等十方通达名无尽行。

　　此第四行进度也大经云此菩萨修诸精进所谓第一精进乃至普遍精进性无三毒憍慢终不为恼一众生故而行精进但为断一切烦恼惑本除一切习气而行精进但为知一切众生界一切众生死此生彼一切众生烦恼心乐境界诸根胜劣心行故而行精进但为知一切法界知一切佛法根本性知一切佛法平等性知三世平等性得一切佛法智光明证一切佛法智乃至得分别演说一切佛法句义智故而行精进菩萨如是行精进已设有人言汝颇能为无数世界所有众生以一一众生于阿鼻地狱经无数劫备受众苦令彼众生得值无数诸佛出兴于世以见佛故具受众乐乃至入于无余涅槃得成菩提尔能否耶菩萨不以闻此语故而生一念悔恨之心但更增上欢喜踊跃等此中种类出生穷未来际者即是尽诸阿鼻众生种类经无数劫皆令入于无余涅槃得成菩提也三世平等者即为知三世平等性故而行精进十方通达者即为知一切法界而行精进夫种类出生是第一心尽未来际是常心三世平等即不颠倒心十方通达即广大心四皆无尽故名之也。

　　一切合同种种法门得无差误名离痴乱行。

　　此第五行禅度也大经云此菩萨成就正念心无散乱无有迷惑以是正念善解世间一切语言能持出世诸法言说所谓能持色法非色法言说能持建立色自性言说乃至能持建立受想行识自性言说心无痴乱于世间中死此生彼入胎出胎发菩提心事善知识勤修佛法觉知魔事离诸魔业于不可说劫修菩萨行心无痴乱此菩萨成就如是无量正念于无量劫中从诸佛菩萨善知识所听闻正法经无量劫不忘不失心常忆念无有间断复次此菩萨种种音声不能惑乱所谓高大声极令人恐怖声乃至沮坏六根声假使充满阿僧祇世界未曾一念心有散乱乃至善入一切诸禅定门知诸三昧同一体性了一切法无有边际等此中一切合同种种法门者即一念定心能持一切法也得无差误者即闻无量法经无量劫不忘不失也良以定心不能持诸法门是为痴定于诸法门未免差误仍是乱心今一念定心持种种法即有种种音声不能惑乱一一分明不爽毫发故无差误是知痴乱俱离也。

　　则于同中显现群异一一异相各各见同名善现行。

　　此第六行即理事无碍智也大经云此菩萨三业清净住无所得凡所示现无性无依住如实际超诸世间无有所依入离分别无缚着法入最胜智真实之法入非诸世间所能了知出世间法此是菩萨善巧方便示现生相此菩萨作如是念一切众生无性为性一切诸法无为为性一切国土无相为相一切三世唯是言说乃至云佛法不异世间法世间法不异佛法佛法世间法无有杂乱亦无差别了知法界体性平等转更增长大菩提心与一切众生作所依处等此中同者即出世间平等法也异者即世间差别法也同中现异者平等法中现差别法也异中现同者差别法中现平等法也斯由真俗互融故名善现。

　　如是乃至十方虚空满足微尘一一尘中现十方界现尘现界不相留碍名无著行。

　　此第七行事事无碍智也兼下三行皆是满足智度言不但同异互融扩而充之则大小相容一多无碍如云华藏世界所有尘一一尘中现法界是也不相留碍者界入尘而界不小是小不碍大尘含界而界不大是大不碍小三祖云极大同小不见边表极小同大忘绝境界此由无著方能如是若有一毫执着安得大小互融耶大经云此菩萨以无著心于念念中能入阿僧祇世界于诸世界心无所著于念念中见无数佛于诸佛所心无所著又于毛端遍现法界于一毛端处尽不可说不可说劫教化调伏一切众生如一毛端处一一毛端处皆亦如是乃至不于一弹指顷执著于我起我我所想是也。

　　种种现前咸是第一波罗蜜多名尊重行。

　　此第八行究竟彼岸智也先德云明明百草头明明祖师意是现前咸是第一波罗蜜于六度中亦唯般若最为尊重名尊重行华严名难得行以有智慧行行皆到彼岸故此菩萨成就难得善根于念念中能转阿僧祇生死而不舍菩萨大愿此菩萨虽了众生非有而不舍一切众生界此菩萨不住生死不住涅槃不住生死中流而能运此岸众生到于彼岸安隐无畏无忧恼处不于众生数而有所著何以故菩萨深入众生界如法界众生界法界等无有二无二法中无增无减故曰种种现前咸是第一波罗蜜也。

　　如是圆融能成十方诸佛轨则名善法行。

　　此第九行说法度生智也如上圆融无碍德既同于如来行亦齐于诸佛是则一言一行皆合十方诸佛轨则故名善法大经云此菩萨为一切世间天人魔梵婆罗门作清凉池摄持正法不断佛种得四无碍辩随诸众生根性乐欲以广长舌于一音中现无量音应时说法皆令欢喜是也。

　　一一皆是清净无漏一真无为性本然故名真实行。

　　此第十行不违实相智也由全性是修故成轨则全修是性故本无为今既具此妙德出生妙行故虽万变总属一真大经云此菩萨成就第一诚谛之语如说能行如行能说此菩萨学三世诸佛真实语得三世诸佛无二语随如来学智慧成就故所说所行皆是真实已上十行竟○下明十回向良以十住之中虽皆纯用中道而文中未尝显言利生之事是则趣空之行居多十行位中方始明言度生是则出假之悲最胜此十回向显然悲智等运真俗互融位位愿愿圆满中道此回向法不过三处谓回向众生回向菩提回向实际也准华严经回向即是发愿良以有行无愿行必茫然有愿无行愿唯虚设故行愿兼资方入如来大涅槃海。

　　阿难是善男子满足神通成佛事已纯洁精真远诸留患当度众生灭除度相回无为心向涅槃路名救护一切众生离众生相回向。

　　此第一离相回向与次位皆是回向众生也前四句蹑前十行清净无漏即纯洁一真无为即精真远诸留患即摄十行盖十行既备则凡有作为皆无留碍故正当度生之时不见生之可度是终日有为而实无为以无为心向涅槃路名曰回向若度生而存度相即着我人是添枷带锁非回向法如南岳大师云三世诸佛一口吞尽何处更有众生可度是真回向也大经云此菩萨行六度时作如是愿愿此善根普能饶益一切众生皆使清净至于究竟永离地狱饿鬼畜生无量苦恼若有善根不欲饶益一切众生不名回向随一善根普以众生而为所缘乃名回向安置众生于无所著法性回向菩萨如是回向之时度脱众生常无休息不住法相所谓救护一切众生离众生相也。

　　坏其可坏远离诸离名不坏回向。

　　此第二不坏回向也坏其可坏者即上灭诸度相也诸离者即上离众生也远离诸离者即离众生相亦远离也结名不坏者谓不坏度生事业也合上位论之上位言虽度生而不着度生相故曰远离此位言虽不着生相而不妨度生故曰不坏智悲双运自他二利之中道也大经云此菩萨于一切众生得不坏信慈眼等观善根回向普利众生此则有生可度也。

　　本觉湛然觉齐佛觉名等一切佛回向。

　　此第三等佛回向智同佛智也已下四位皆是回向佛道本觉湛然者谓自己本佛显现也觉齐佛觉者谓与一切如来心精通同吻合也等一切佛回向者我与如来宝觉真心无二圆满也大经云此菩萨随顺修学诸佛回向之道如是修学回向道时见一切色乃至触法若美若恶不生爱憎心得自在无诸过失广大清净欢喜悦乐离诸忧恼心意柔软诸根清凉菩萨得是安乐之时复更发心回向诸佛作如是念愿以我今所种善根令诸佛乐转更增胜等由诸佛如是回向我亦如是回向名等一切佛回向。

　　精真发明地如佛地名至一切处回向。

　　此第四至处回向境同佛境也精真即本觉体发明即发挥妙用地如佛地者此表发挥自己因地心中所含无边境界全同诸佛果地所现无量刹土也至一切处者尽佛境界之意大经云此菩萨修善根时作是念言愿此善根功德之力至一切处譬如实际无处不至至一切物至一切世间至一切众生至一切国土等愿此善根亦复如是至一切诸如来所以如诸天诸供养具而为供养充满无量无边世界乃至三业普入一切世界以作佛事等。

　　世界如来互相涉入得无挂碍名无尽功德藏回向。

　　此第五无尽回向身土互融也若以世界涉如来则一毛孔中有无量宝刹庄严微妙若如来涉世界则一微尘内有无量如来转大法轮得无挂碍者言世界涉如来时不碍如来即入世界如来涉世界时不碍世界即入如来名无尽功德藏者以佛身佛界各具无量庄严备表无尽功德故也大经云此菩萨以普贤行为根本以尽法界虚空界无边无际无尽皆从如来智慧所生妙宝之所庄严所谓一切香华衣服乃至音乐如是等无量无数庄严之具庄严一切尽法界虚空界十方无量种种业起佛所了知佛所宣说一切世界乃至住此回向得十种无尽藏所谓得见佛无尽藏见法无尽藏此皆以普贤大行愿为根本华藏世界庄严所显功德故云尔也。

　　于同佛地地中各各生清净因依因发挥取涅槃道名随顺平等善根回向。

　　此第六平等回向也谓此身土互融无尽藏中各各出生无尽清净因复依此清净而证清净果所谓物物灯明智体头头普贤行门如金作器器器皆金故曰平等善根也大经云此菩萨或为帝王临御大国威德广被名震天下执持一盖溥荫万方以四摄法摄诸众生为转轮王一切周给或施外财或施内身回向众生等此即地中各各生清净因依因发挥取涅槃道也。

　　真根既成十方众生皆我本性性圆成就不失众生名随顺等观一切众生回向。

　　此第七等观回向也大经云此菩萨以净志愿菩提心力修诸善根时作是念言此诸善根是菩提心之所积集皆为怜愍一切众生皆为趣求一切种智作是念时善根增进永不退转菩萨以所集善根于念念中如是回向所谓愿一切众生财宝丰足无所乏少愿一切众生成就大功德藏等如是回向时众生不违一切刹刹不违一切众生刹众生不违业业不违刹众生思不违心心不违思思心不违境界境界不违思心世平等不违佛平等佛平等不违世平等菩萨行不违一切智一切智不违菩萨行菩萨如是回向时得业平等报平等众生平等三世诸佛平等前位地中各各生清净因者则是化善根而为真根真根既成十方众生成一圆融清净宝觉故见一切众生皆我本性之众生一一随顺等观一一圆满成就故不遗失一众生愿一切众生皆得成就大功德藏此常不轻所以逢人即礼拜云我不敢轻于汝等汝等皆当作佛。

　　即一切法离一切相唯即与离二无所著名真如相回向。

　　此第八真如相回向也已下三位皆回向真如大经云此菩萨正念明了远离迷惑专意修行深心不动成不坏业趣一切智终不退转生胜善根修白净法以智方便而为回向如是一切种种门种种境种种相种种分种种行等菩萨尔时慧眼普观所有善根无量无边悉是趣向十力乘心之所建立皆悉回向一切种智唯一无二乃至不着世间不取众生其心清净无所依止等譬如真如遍一切处无有边际善根回向亦复如是等此中即一切法者即彼所修世出世间诸法所谓种种境相事行等离一切相者即不着世间不取众生其心清净无所依止等前虽上求下化然总未出即相离相之间今并其即离而两忘之方契真如相矣。

　　真得所如十方无碍名无缚解脱回向。

　　此第九解脱回向也前离即双离名真如相若着真如相则为真如相缚故并忘其如相名真得所如若真得所如则处处皆如更有何碍哉大经云以无著无缚解脱心成就普贤身业语业意业精进自在力乃至普贤行愿弥纶法界得一百五十六种甚深微细智如是则安往而不自在乎名无缚解脱者即入法界不可思议解脱也前位是理无碍此位即理事事事二无碍也。

　　性德圆成法界量灭名法界无量回向。

　　此第十无量回向也盖无著获性德之全体无碍获性德之大用故曰性德圆成也法界量灭者良由体无不遍用无不周故举一毛一尘皆等法界无有限量前虽如是犹在法界量里尚未至销其限量今则根根尘尘周遍法界则限量情忘不堕诸数故名法界无量大经云此菩萨以离垢缯而系其顶住法师位广行法施为诸众生而作导首以此法施善根回向愿得修习成就增长广大一切无碍境界等作是念言我当普于一切世界为诸众生精勤修习得遍法界无量自在身乃至遍法界无量利益众生善根等皆是法界量灭之意已上十回向竟○下明四加行若据别教前三名资粮位资谓资具粮谓粮食谓所积既多所适必远如适千里者必三月聚粮故假十住以成其内德十行以成其利他德十回向以成其自他互融之德万德既备可入圣域然而犹有微碍于此复立加行位自非世尊洞晰奥密孰能辩之故唯识论云现前立少物谓是唯识性以有所得故非真住唯识言少物者即微碍也此中则借别名圆名虽同而实不同也以别教之初地与圆教之初住齐故圆教初住即断一品无明次从二住至十住各断一品无明与别教十地齐次从初行断一品无明与等觉齐次入二行与妙觉齐从三行已去别教之人尚不知其名字何况伏断以别教但破十一品无明故也是知圆凡已超别圣况四种妙圆加行乎然唯识四种加行位各有能发定所发观及所观法今详此经都无此义但以心佛二字对辩成四位而已故不同也。

　　阿难是善男子尽是清净四十一心次成四种妙圆加行。

　　此明加行为入地之胜进也温陵云四十一心干慧一信住行向各十也小乘通教皆有四加而非妙非圆故此特标妙圆则不可以寻常加行目之矣前文云欲真已非真真如性三渐次是欲真之念初起从真妙圆重发真妙是欲真之念再起至四加行是欲真之念三起至初地而欲真之粗念断至八地而欲真之细念亦断至妙觉而欲真最细之念永断矣。

　　即以佛觉用为己心若出未出犹如钻火欲然其水名为暖地。

　　此明暖地也前云觉齐佛觉但是发愿希求犹有觉在未能超佛是而为己心至是欲超佛见而用为己心然佛见未忘欲超而未能即超故曰若出未出喻如钻火欲然木而未然但有暖相而已故名暖地故龙牙云学道如钻火逢烟且莫休直待金星现归家始到头。

　　又以己心成佛所履若依非依如登高山身入虚空下有微碍名为顶地。

　　此明顶地也前云地如佛地亦是发愿希求未能超己见而成佛所履至是始以己心成佛所履然己见未忘故若依而不可谓之依喻如人登高山身虽入于虚空而脚跟点地尚有微碍未能挟日月而游八表故名顶地。

　　心佛二同善得中道如忍事人非怀非出名为忍地。

　　此明忍地也自始焉中中流入以至即以佛觉用为己心又以己心成佛所履然曰用曰成犹存二相非善得也至此则全心是佛全佛是心而不可分故曰二同而又云善得中道然谓之善得而非真得如忍事人既不怀之于心又不出诸于口是名善忍然非真忍故名忍地。

　　数量销灭迷觉中道二无所目名世第一地。

　　此明世第一也前云善得中道虽心佛不分未忘数量至此则心佛两融而数量始销所所谓非心非佛也故南泉云莫认心认佛设认得是境古人唤作所知愚故马大师云不是心不是佛不是物也至此则迷觉中道二无所目迷中道者是自己因心觉中道者是如来果智二无所目者是下不见自心上不见佛智若有迷有觉世人尚可指目不名超出今数量销迷觉尽中道亡高出乎世人之上为世第一所谓只有天在上更无山与齐也若进而登地方名出世超乎妙觉又名出世第一也唯识论云此四种加行皆带相故未能证实以彼空有二相未除带相观心有所得故非实安住真唯识理彼相灭已方得安住此中曰以曰成曰善得皆是带相至于无所目则几矣然未登出世之地故曰世第一直至圆满菩提归无所得是出世第一矣正脉云初位佛即是心次位心即是佛三位即心即佛四位非心非佛故不离心佛而四位章章矣唯识则空有二相未除此则心佛二相未尽此亦借别名圆也四加行竟○次明十地良以非住不能成德非积德不能自利非自利不能利他故于众德既成神通已就大愿已满之后复立四种妙圆加行以淘汰情量必使心佛两忘纤毫不立中道不存然后登地言地者谓蕴积前法至于成实一切佛法依此发生盖地以坚实为体发生为因若据前文以果地觉为因地心则自发心住以至等觉皆属因地究竟妙觉方为果地也问既圆教初住以至等觉皆是分断无明分证真理何故至此复用四种加行而后入地答若以顿悟言则因该果海果彻因源初发心时便成正觉若以修证言十地既称真修影显地前皆是似修佛位既是真证影显十地亦是似证是则初心究竟理虽顿同而历位浅深序而不乱圆融行布两不相碍矣。

　　阿难是善男子于大菩提善得通达觉通如来尽佛境界名欢喜地。

　　此明初地也由前四种妙圆加行则心佛两亡中道不立方得超出世间入佛真境大喜遍身名欢喜地若据唯识此菩萨断异生性障初得圣性证遍行真如以此真如二空所显无有一法而不在故故云觉通如来尽佛境界论中即立此地为通达位故大经云若有众生深种善根善修诸行善集助道善供养诸佛善集白净法为善知识善摄善清净深心立广大心生广大解慈悲现前为求佛智故为得十力故为得大无畏故为得佛平等法故为净大慈悲故为得十力无余智故为净一切佛刹无障碍故为一念知一切三世故为转大法轮无所畏故菩萨以如是心即得超凡夫地入菩萨位生如来家无能说其种族过失离世间趣入出世道得菩提法住菩提处入三世平等于如来种中决定当得无上菩提菩萨住如是法名住菩萨欢喜地以不动相应故菩萨住此欢喜地念诸佛故欢喜念诸佛法故欢喜乃至云入一切菩萨平等性故欢喜等此中觉通二字是亲到实证非同比知由前忍地虽曰即心即佛尚在将证未证故曰善得中道世第一地虽曰迷觉中道二无所目犹存影响未名出世至此则实证非心非佛之旨方得超出世间入佛真境故曰善得菩提自此以至妙觉当起信之证发心。

　　异性入同同性亦灭名离垢地。

　　此明第二地也前位是断九界异性而入平等佛性故曰异性入同但始证此平等佛性尚未能忘而佛境当情亦是清净觉心一点微垢故将此同性亦复除灭方得离垢清净盖异性是浊边垢同性是净边垢故须双离若准唯识异性入同是离异生障而初获遍行真如由前地生大欢喜故有误犯三业名为邪行今断此障证极净尸罗远离微细毁犯烦恼故名离垢若准华严性自远离十不善业破戒之垢名离垢地。

　　净极明生名发光地。

　　此明第三地也由前法垢已离已称极净故净觉光明自然显发所谓净极光通达也若准唯识由破闇钝障成就胜定大法总持能发无边妙慧光故大经云此位菩萨修四禅四空定但随顺法故行而无所染着证得六种大神通故曰发光此即内莹发光也。

　　明极觉满名𦦨慧地。

　　此明第四地也前云明生如火始然此云明极如大火聚先德云金刚𦦨慧如大火聚触着便烧一切缘影悉皆烁绝是也觉满者所谓明极即如来也不曰慧而曰𦦨慧慧之至也若准唯识此菩萨破微细烦恼现行障安住最胜菩提分法烧烦恼薪慧𦦨增故大经云此菩萨修十法明门所谓观察众生界法界世界虚空界识界欲界色界无色界广心信解界大心信解界得入𦦨慧地住此地已观察三十七品菩提助道法烧烦恼薪故得大火炽然也。

　　一切同异所不能至名难胜地。

　　此明第五地也地前智名异地上智名同今净极觉满则同异烁绝故异同所不及也若有异可及则凡情可胜若有同可及则圣解可胜今一切异同凡情圣解皆已烁绝故不能至至且不能孰能胜哉若准唯识此地断下乘般涅槃障以彼厌生死求涅槃有厌有求即是凡情圣解未忘所以名障此障五地无差别智故即断也故大经云此地菩萨以十种清净心趋入所谓三世佛法平等清净心乃至教化一切众生平等清净心得入此地入此地已如实知此四圣谛等如实知一切有为法虚妄诈伪诳惑愚夫于诸众生转增大悲生大慈光明不舍一切众生常求佛智此菩萨为利盖众生故世间枝艺靡不该习所谓文字算数图书印玺乃至戏笑谈说悉善其事良由真俗二智行相相违今合令相应故曰难胜所以迥超同异故同异不能及也。

　　无为真如性净明露名现前地。

　　此明第六地也由前凡情圣解悉已刬除则无为真体自然明露故曰现前若准唯识此位断粗相现行障住缘起智引无分别最胜般若令现前故彼障六地无染净道故入六地便能永断以有染有净皆名粗相故若准华严此地菩萨以十平等法而为对治所谓一切法无相故平等无体无生无灭本来清净无戏论无取舍寂静乃至有无不二故平等菩萨住此地则入空三昧谓自性空第一义空第一空大空合空乃至百千无相无作三昧门皆悉现前名现前地良以圆人发心即顿悟真如妙性忘情佛境然五住未破心垢未除其于真如尚属比知岂即亲证今由似修而历真修极尽有为功行将至无为功用故于斯地真如方始显露初得亲证然真如大用当在八九两地而八地真无功用此地方到无为始显真如而已。

　　尽真如际名远行地。

　　此明第七地也上地真如既已明露此则尽其边际寻常望之而不见其涯穷之而不尽其量今则遍界遍空无不呈露不但现前已也若准唯识是断细相现行障由前乐观空即是细相现行入七地时便能永断此地随有不着修无量无功用为对治故华严云此地菩萨修十种方便慧起殊胜道所谓虽善修空无相无愿三昧而慈悲不舍众生虽得诸佛平等而乐供养佛虽入观空智门而勤修福德虽尽离三界而庄严三界等方入七地入已入无量众生界入无量众生业世界网清净国土种种差别法此地菩萨于十波罗蜜于念念中皆得具足如是乃至一切菩提分法念念中皆得圆满以此地修无相观念念皆入正受故得尽真如际也。

　　一真如心名不动地。

　　此明第八地也由远行既尽其际此则全得其体言不动者由远行而见其不动之体也以此地菩萨根身器界一尘一毛皆是真如不动之体自违现业中所获无生法忍至此方得亲证所谓彻法源底故名不动尊也若准唯识此地菩萨断无相中作加行障令无相观不任运起前之五地有相观多无相观少于第六地有相观多无相观少至第七地纯无相观虽恒相续而有加行由无相中有加行故未能任运现相及土如是加行障第八地无功用行入八地时便能永断得二自在故大经云此菩萨入一切法本来无生无起无相无性为性初中后际皆悉平等无分别如如智之所入处离一切心意识分别想无所取着犹如虚空入一切法如虚空性是名得无生法忍菩萨成就此忍即入第八不动地离诸諠诤寂灭现前即舍一切功用得无功用道身口意业念务皆息住于报行即佛心菩提心涅槃心尚不现起况复起于世间之心由此菩萨本愿力故诸佛劝勉然后十身相作得大自在此中一真如心亦是无生法忍也。

　　发真如用名善慧地。

　　此明第九地也前位已得真如全体此位是发真如大用此即从真体而起用也前位一尘一毛皆同真如周遍法界此则一一互摄互入即遍即包故自干慧已来至此方结名善慧者以初证得法界无障碍智故若准唯识此断利他中不欲行障乐修己利彼障九地四无碍解入九地时便能永断大经云此地菩萨如实知善不善无记法行等如实知众生心种种相又知诸根软中胜相又知随眠种种相又知受生种种相又知习气种种相又知正定邪定不定相此菩萨以四无碍智演说无量阿僧祇句义无有穷尽作大法师广度群品应时合节故曰善慧问七行之尘界互现五向之依正互涉与斯何异答七行方有是行五向方有是愿未是亲证自体从体起用故不同也。

　　阿难是诸菩萨从此已往修习毕功功德圆满亦目此地名修习位。

　　此通结前位也诸字远则通指上位近则指四加以至九地已往二字亦是指九地已前诸位也盖自初地亲证妙真如性由是历位修断以至于此则真如全体大用皆悉现前而修习出世功德一切毕备故至此地方称圆满然又目此地为修习者正显此位死中发活广修诸行广度众生广作佛事故又以此位为修习之始而以妙觉所证为终也。

　　慈阴妙云覆涅槃海名法云地。

　　此明第十地也慈心如阴妙智如云是菩萨之因德也涅槃海是如来之果德也菩萨至此则悲智如阴如云故邻于佛果覆涅槃海若准唯识此菩萨断诸法中未得自在障彼障十地大法智云及所含藏所起事业入十地时便得永断故大经云此菩萨于两足下及其顶上放百万阿僧祇三千大千世界微尘数光明普照十方一切世界诸佛如来道场众会右绕十匝住虚空中成光明网发起种种诸供养事供养于佛此大光明作如是等供养事毕复绕十方一切世界诸佛道场众会经十匝已从诸如来足下而入尔时十方所有受职菩萨皆于金刚庄严臆德相中出大光明名能坏魔冤百万阿僧祇光明以为眷属普照十方而来入此菩萨金刚庄严臆德相中尔时诸佛从眉间出清净光明名增益一切智神通普照十方一切世界从大菩萨顶上而入当尔之时此菩萨得先所未得百千三昧名为已得受职之位入佛境界具足十力堕在佛数。

　　如来逆流如是菩萨顺行而至觉际入交名为等觉。

　　此十一地也如来逆流等者谓如来已先证入妙觉果海无复进取但不舍众生倒驾慈航逆流而出此位菩萨进取未竟方趋果海顺流而入也觉际入交者等觉菩萨与妙觉佛分剂正齐但顺逆不同耳璎珞经云等觉照寂妙觉寂照即其义也温陵云十地菩萨利生与如来同但所趋逆顺与如来异盖如来逆流出同万物菩萨顺流直趋妙觉已至觉际故名入交与佛无闻故名等觉即解脱道前无间道也然初干慧云欲习初干未与如来法流水接此云觉际入交正与如来法流水接矣一曰未接一曰入交则知后干慧不异初干慧但以交不交分为两位耳此当起信断生相无明时所谓空觉极圆空所空灭也。

　　阿难从干慧心至等觉已是觉始获金刚心中初干慧地。

　　此结显得慧也言从初干慧以至等觉至等觉而始得金刚心中初干慧地也问何故初干慧地至等觉而始获答以干慧之体始终无二故然必至此而后称始获者以初之干慧譬初生之月后之干慧若望夜之月然初生之月与望夜之月实无有二初生之月阴气尚多望夜之月阴气尽而光明炽盛极其圆满耳然不可谓初生之月异望夜之月也此干慧心亦复如是初之干慧已用金刚慧断异相无明已得一分光明显露如初生月今至等觉亦用金刚后心断生相无明始得光明圆满如望夜月若以易卦喻初干慧如复卦<PIC>X14039901.gif</PIC>一阳初复也十住如临卦<PIC>X14039902.gif</PIC>十行如泰卦<PIC>X14039903.gif</PIC>十回向如大壮卦<PIC>X14039904.gif</PIC>十地如夬卦<PIC>X14039905.gif</PIC>至等觉之干慧如乾卦<PIC>X14039906.gif</PIC>至此则阴尽而阳体全矣故前云以不生不灭为因地心然后圆成果地修证言圆成者谓圆满成就也既称妙觉为圆成则知初住已后皆分证矣通议云始终干慧二地从古解者不一学者难凭但未观佛法源头耳以九界众生因三种流名五住烦恼感二种生死五住者欲爱住地色爱住地无色爱住地见一切住地无明住地三种流者谓欲流有流无明流前四烦恼为欲流有流感分段生死此在初信已断无明住地名无明流感变易生死至佛果乃断今经约生死染缘重在流字故在六根则曰流逸奔境返妄观行则曰返流旋一入流亡所专约三种流相以为真妄之本也今首楞严大定总名金刚如幻三昧故上文云是种种地皆以金刚观察渐次深入是知从初干慧即用金刚观照发心之初志在直断生相无明何待等觉后心耶以此证之则初干慧地乃用金刚心任运先断欲有二流出分段生死故曰欲爱干枯根境不偶现前残质不复续生如澄浊水沙土自沈清水现前名为初伏客尘烦恼其无明流从入信已来即志断之但无明深厚故历五十四位直至等觉后心生相无明才干以此无明在观心断故曰是觉始获金刚心中初干慧地五住究尽二死永亡无明流至此才干乃入妙觉出变易生死所谓去泥纯水名为永断根本无明此明文的证也是则位有始终观无先后以力行深浅为次耳。

　　如是重重单复十二方尽妙觉成无上道。

　　此明如来极果也首二句结因位尽下二句明证果位也一名一位曰单一名多位曰复十二者谓干信住行向暖顶忍世地等妙也十一为因后一为果以此干慧至等觉而始获至妙觉而始尽获则尚有得在尽则归无所得矣此当天台断尽无明证一切种智也然此智称妙岂能加于初之干慧哉即是磨砻初干慧心至于光明莹彻之极以显其妙耳言无上道者谓圆顿初心虽与如来同一觉道但约位次则后后胜于前前直至等觉尚名有上至此则更无有上故曰无上前世第一地是世间无上此则出世间无上也由前十二类生穷十二变为一旋复故修因证果亦有单复十二也问观音圆通章中以生住异灭显因心此又以生住异灭显果觉者何也答前以修道言故以因心为始此以证果言故以果觉为终正显即因之果果不离因即果之因因不离果也。

　　是种种地皆以金刚观察如幻十种深喻奢摩他中用诸如来毗婆舍那清净修证渐次深入。

　　此总明诸位工夫也种种地者即指上因地与果地也以用也金刚者即金刚宝觉断惑之利器也十种深喻者观一切业如幻一切法如𦦨一切身如水中月妙色如空妙音如响诸佛国土如干城佛事如梦佛身如影报身如像法身如化以不可取舍一切空故此言不但观有为法皆空即观无为亦如梦幻故曰深喻言以十种深喻观察而以金刚慧断其惑也或观师云修习空华万行宴坐水月道场降伏镜里天魔证得梦中佛果奢摩他即自性本定用此观察是为微密观照也毗婆舍邪即如幻三摩钵提也言此金刚宝觉更非别物即是二卷中之微密观照三卷中之三摩钵提用此观察故能从性起修从修得证渐次深入也至此方结归得成菩提妙奢摩他三摩禅那。

　　阿难如是皆以三增进故善能成就五十五位真菩提路作是观者名为正观若他观者名为邪观。

　　此归重初心欲人下学而上达也吴兴云三增进者即三渐次也由前云是名增进修行渐次又云从是渐次随所发行安立圣位五十五位者自干慧以至十地皆是入菩提家之路若等觉妙觉是菩提家矣作是下欲人舍邪而归正也吴兴曰须知圆教之外三乘所修皆属邪观邪之一字对胜拣劣为邪非邪非叛道之邪也证道分已竟自初卷至此方完无始菩提涅槃元清净体一科下明结经分。

　　尔时文殊师利法王子在大众中即从座起顶礼佛足而白佛言当何名是经我及众生云何奉持佛告文殊师利是经名大佛顶悉怛多般怛罗无上宝印十方如来清净海眼亦名救护亲因度脱阿难及此会中性比丘尼得菩提心入遍知海亦名如来密因修证了义亦名大方广妙莲华王十方佛母陀罗尼咒亦名灌顶章句诸菩萨万行首楞严汝当奉持。

　　此经一往自破心显见破因缘自然破三科七大使人悟此不生灭性次自审因心推业本指耳根一门为修行方便使人修此不生灭性次又广明五十五位真菩提路使人证此不生灭性然则如来欲人悟者悟此修者修此证者证此但不知此不生灭者唤作何物令人顶戴奉持不失故世尊与之安名曰大佛顶以无相可见故诸佛所证最上顶法故曰大白伞盖覆被一切众生故含育如来妙宝王刹故曰无上宝印三科七大一法所印故持此而号令人天降伏魔外故曰清净海眼圆照法界不遗一物故此约理智立名也亦名救护亲因亲即阿难因即摩伽以无畏光明秘密神咒能脱诸难令彼得因心而证果海故此依功用立名也亦名如来密因修证了义是诸佛所修所证正因正果无不圆满故此约人法立名也亦名大方广妙莲华王以体相用三清净本然周遍法界因果交彻无不自在故即此一名华严法华二题合见十方佛母陀罗尼咒者出生一切诸佛总持一切诸法故此约显密立名也亦名灌顶章句者此经从灌顶部中流出故诸菩萨万行首楞严者以修此定于一心中具足万行究竟坚固故此约教行立名也当知此经显密理智教行人法功用无不包容以具有如是种种功德故有种种名目汝当谨守奉持不可失也。

　　说是语已即时阿难及诸大众得蒙如来开示密印般怛罗义兼闻此经了义名目顿悟禅那修进圣位增上妙理心虑虚凝断除三界修心六品微细烦恼。

　　此叙当机获盖也密印者秘密心印也般怛啰即大白伞盖也此叙前文重为说咒也兼闻了义名目者即前五种名也顿悟禅那修进圣位增上妙理者即前顿悟无生法忍从此安立圣位一阶一级渐渐增进而极于妙觉也心虑虚凝者言至此则正助修证之行始终之位显密之义无不了然毫无疑惑故心虚虑凝而六品欲漏已断得证二果也温陵曰修道所断之惑小乘于三界分九地地地各九品断欲界前六品而证二果断后三品而证三果断上二界各九品而证四果阿难备闻全经方证二果是表多闻之劣不如进修无漏之胜结经分竟○此下明第二大科无始生死根本也自初卷至此虽真妄互明其正意皆是发明无始菩提涅槃元清净体不生灭性为本修因而证不生不灭之果此下则广明生灭为因而感生灭之果也由初卷云一切众生从无始来种种颠倒业果自然如恶叉聚故有别明诸趣一科又云诸修行人不能得成无上菩提乃至别成声闻缘觉及成外道诸天魔王及魔眷属故有详辨魔境一科此皆因地不真果招纡曲是初修心人最紧极要故详明之令人披砂拣金不误认瓴甋为璠玙也。

　　即从座起顶礼佛足合掌恭敬而白佛言大威德世尊慈音无遮善开众生微细沉惑今我今日身心快然得大饶益世尊若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生修罗人天等道世尊此道为复本来自有为是众生妄习生起。

　　此问七趣生起之因也慈音无遮者教诲不倦吝也善开者巧示也微细沉惑指前五十五位所断者言此微细沉惑虽不能顿断一超直入然闻此慈音令我快然亦得断除六品思惑得大饶益也世尊下正请意谓真净妙心本来周遍圆满至一切处则一切无情有情咸与如来同一圆融清净宝觉云何复有种种异类杂形各各差别耶然此杂形复从何出为即清净体中本来自有耶抑亦无始妄想习气之所发起耶此问亦类清净本然云何忽生大地之义。

　　世尊如宝莲香比丘尼持菩萨戒私行淫欲妄言行淫非杀非偷无有业报发是语已先于女根生大猛火后于节节猛火烧然堕无间狱琉璃大王善星比丘琉璃为诛瞿昙族姓善星妄说一切法空生身陷入阿鼻地狱此诸地狱为有定处为复自然彼彼发业各各私受惟垂大慈开发童蒙令诸一切持戒众生闻决定义欢喜顶戴谨洁无犯。

　　此详问地狱也梵语泥犁此云地狱又名不自在谓彼罪人为狱卒阿旁之所拘系不自在故宝莲香比丘是犯淫谤戒而招现报生报者琉璃是犯杀戒善星是犯妄语戒而堕者温陵曰琉璃匿王太子废父自立挟宿嫌诛释种取万二千释种诸女刖劓耳鼻截断手足推之坑堑佛记其七日当入地狱王泛海以避水中自然烧灭言宿嫌者旧恨也(佛在世时波斯匿王新绍王位使臣求亲迦毗罗国释种家时摩诃男婢出一女颜貌端正送与匿王后生一子名曰琉璃及年八岁与梵志子好苦诣摩诃男家时迦毗罗国新起一讲堂欲请如来供养尔时琉璃大子至讲堂即升师子之座时诸释种见之骂曰此婢生物敢于中坐琉璃出语梵志好苦曰此诸释种辱我至此若我绍位汝当告我后琉璃绍位好苦以前事告之琉璃集兵往伐释种佛告比丘往昔之时此罗阅城有捕鱼城时世饥俭彼村有池多鱼时城多人向于池中捕鱼食之池中有二种鱼一名麸二名多舌各怀报怨时有一小儿在岸见鱼跳而喜以杖打鱼头尔时罗阅人者今释种是麸鱼者琉璃王是多舌鱼者梵志好苦是小儿者即我身是以是因缘琉璃王杀释种怀宿嫌也)善星是佛堂弟妄说法空拨无因果生陷者以业力强连肉身陷下也如此地狱为复本来自有定处为复因彼造业而各各私受其报也。

　　佛告阿难快哉此问令诸众生不入邪见汝今谛听当为汝说阿难一切众生实本清净因彼妄见有妄习生因此分开内分外分。

　　此总明内外二分为七趣之因也由惬佛本怀故称快哉犯戒破禁皆是邪见悉非正因故因问而令众生不入邪见也实本真净者言七趣之体实是本来真净无诸妄染由迷此真净心遂起妄见因有妄见复生妄习言妄见者即烦恼现行妄习者即业习气由惑业为因遂分内外二分言内分者情也由情动于中从躯壳起念故言外分者想也由想缘于外从胜境起念故前以情想为十二类生之根本此以情想为七趣之原由虽情想不同胜劣有异总之皆属一虚妄耳。

　　阿难内分即是众生分内因诸爱染发起妄情情积不休能生爱水是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液阿难诸爱虽别流结是同润湿不升自然从坠此名内分。

　　此别释内分也以情爱是众生分内所有故曰内最初对境起着为爱染耽恋不舍为妄情情积不休而为水遂无往而不流矣是故下验其爱为欲流也忆珍羞而水出想前人而泪盈贪财宝而体润着行淫而流液皆爱染之所致也阿难下明爱水之必坠言所爱之物虽各各不同然皆令固结不解则爱心无异以情爱属水故流下而凝结所以下坠不升为三涂之因也。

　　阿难外分即是众生分外因诸渴仰发明虚想想积不休能生胜气是故众生心持禁戒举身轻清心持咒印顾盻雄毅心欲生天梦想飞举心存佛国圣境冥现事善知识自轻身命阿难诸想虽别轻举是同飞动不沉自然超越此名外分。

　　此别释外分也以胜气非众生分内所有故曰外渴仰者谓慕圣境如渴之仰水也发明虚想者即天外真人之想也胜气者是浩然之气也最初闻胜境而希望为渴仰恋极而神驰不断为虚想想积而益增为胜气遂无往而不达矣是故下验其想之为胜气也持禁戒而举身轻清持咒印而顾盻雄毅欲生天而梦想飞举存佛国而圣境冥现事知识而自轻身命皆胜气之所召也阿难下明胜气之必升言所想之境虽各各不同然皆令轻举不沉则胜气无异以胜气属火故轻举而上升所以超越不坠而为上界之因也。

　　阿难一切世间生死相续生从顺习死从变流临命终时未舍暖触一生善恶俱时顿现死逆生顺二习相交。

　　上明情想为七趣因此下明情想所招果也生从顺习死从变流者言生时所造善恶二业皆顺意作为无有违逆及其将死未舍暖触时则平生所顺习者皆变为流类而现乎前如善心起而宝殿生恶念兴而火城现故一生善恶俱时顿现所谓游魂为变也生顺死逆二习相交者言作恶人生顺而死必逆作善人生逆而死必顺如作恶人生时爱女色之乐皆任情纵意及其死也纵有金车玉女现前皆拂其意若作善人生时逆女色之乐而坚守戒禁及其死也则金幢玉女以迎之皆顺其意故善恶二习逆顺相交也此二句当在暖触之下为顺显识经云大药白佛言世尊众生舍身云何生诸天中乃至云何生地狱中佛言众生临终时福业资者弃本视得天妙视见六欲天见身动摇见天宫殿等乃至若睡不睡安隐舍寿将舍寿时天父天母同至一坐天母手中自然华出天母见华顾谓天父庆子之欢时将不久天母遂以两手摇弄其华弄华之时命便终尽无相之识弃舍诸根持诸根事弃舍诸境持诸境业弃舍诸界持诸界事迁变果报犹如乘马弃一乘一如日引光如木生火识资善业速托华内天父天母同坐视之甘露欲风吹华七月宝珰严身光耀炫焕天童朗洁现天母手若众生积不善根命终之时作如是念我今此身弃舍父母亲知所爱甚大忧苦见诸地狱及见己身应合入者见足在上头倒向下又见一处地皆纯血见此血已心生味着缘味着心便生地狱腐败恶水臭秽因力识托其中譬如粪秽臭处因虫生故知心作天堂心作地狱。

　　纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙大力鬼王飞行夜叉地行罗刹游于四天所去无碍其中若有善愿善心护持我法或护禁戒随持戒人或护神咒随持咒者或护禅定保绥法忍是等亲住如来座下。

　　此明想多情少者生逆而死顺也纯想生天者即卜居于天而非游于天也三界诸天皆想心所感其间有兼修六度而心想佛国者亦得随想往生如想念西方而生西方之类轻举非远者竖不越四天横不出轮围也一情九想为飞仙二情八想为大力鬼王三情七想为飞行夜叉四情九想为地行罗刹游者谓暂时游行非久住也其中者指上四类绥安也住如来座下者转恶心而为护教神如八部之类也。

　　情想均等不飞不坠生于人间想明斯聪情幽斯钝。

　　均等即五情五想也不飞不坠者上不在天下不在地参于天地之两间然而上智下愚情想均等聪钝皆具由彼想明益进则聪者愈聪遂成上智若情幽日进则钝者愈钝遂成下愚若使高明者日用在暗昧处用心此心亦日就暗昧则转聪为钝若使昏钝者在高明处用心此心亦日就高明则转钝为聪故关尹云升魂为贵降魄为贱轻魂为明重魄为暗不明不暗者魂魄半之故知人所具者皆半明半暗若暗者习明则反暗为明明者习暗则反明为暗此聪钝智愚之所由分也。

　　情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮身入风火二交过地轻生有间重生无间二种地狱纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱循造恶业虽则自招众同分中兼有元地。

　　此明情多想少者生顺而死逆也六情四想为横生若情重而想稍轻者为毛群情轻而想稍重者为飞禽七情三想为饿鬼温陵云俱舍说大地最下有金水风三轮有八寒八热地狱在三轮之上此文说沉下水火风轮又似地狱在三轮之下疑此所指非地下三轮乃地狱三轮也言水轮火际即寒狱第八也受气猛火谓受火气以为身故常被火烧或得水饮亦化为火故曰水能害己真际曰八情二想生有间狱九情一想生无间狱有间即十八狱无间即八无间狱也下洞火轮即八热狱也身入风火二交过地者交过犹交胜也在火轮而又近风轮是风火交盛之地而身处此其苦可知纯情则坠入阿鼻即大无间狱也温陵曰谓受罪苦具身量劫数寿命五者皆无遮间名五无间此惟情业最重坠入至劫坏乃出若兼谤大乘等则此劫虽坏更入十方阿鼻无有出期以谤法者令无穷人生邪见故言毁佛禁戒者如宝莲香比丘尼之类诳妄说法者言善星妄说法空之类无功而贪人信施之谓虚无德而当人恭敬之谓滥乃至犯五逆十重者皆十方阿鼻之种族也可不畏哉循造下结答由前问云此诸地狱为有定处为各私受故云虽是自招私受在众同分中兼有元地元地即定处正言别造同受也故知七趣皆以情想为本若不著于情则三涂空不著于想则天堂空情想俱空在虽人间宛然净土若七趣有元地净土亦有元地故灵辩云此心能坏一切能成一切故一切法皆是佛法心作天心作人心作鬼神畜生地狱皆心所为好恶皆由心要生亦得要不生亦得若了心外无法即无一法当情一切皆是解脱所以云阿鼻依正常处极圣之自心诸佛法身不离下凡之一念。

　　阿难此等皆是彼诸众生自业所感造十习因受六交报。

　　此结略说以起详明也前明情想为七趣因七趣为情想果下明十习为三涂因三涂为十习果言自业所感者谓非天造地设亦非人与是自作自受故曰应观法界性一切唯心造。

　　云何十因阿难一者淫习交接发于相磨研磨不休如是故有大猛火光于中发动如人以手自相摩触暖相现前二习相然故有铁床铜柱诸事是故十方一切如来色目行淫同名欲火菩萨见欲如避火坑。

　　此详明淫习因果也一者下先陈日用所习之因如人下次设喻以验知其实二习下三明死后所感之报下皆放此交者结构之始发者临时之动接者染心会合磨者贪求触乐舒王曰淫习研磨不休自耗其精则火界炽然于其生也尚有痟渴内热等疾则其死也见大火宜矣二习者业习种习也发于相磨业习也研磨不休种习也由此二习交炽遂感此苦报也故知昔之锦衾角枕是今日铁床之基昔之交相搂抱是今日铜柱之媒因果相符不爽毫发果若道念同乎情念则淫心化为智火如乌刍瑟摩者何铁床铜柱之有哉如来名之为火者言不染则已染则必至焦头烂额菩萨避之如坑者言不堕则已堕则丧身失命毒哉火也是如来之所诃菩萨之所避愿世世生生勿自投于火坑也。

　　二者贪习交计发于相吸吸揽不止如是故有积寒坚冰于中冻冽如人以口吸缩风气有冷触生二习相陵故有吒吒波波罗罗青赤白莲寒冰等事是故十方一切如来色目多求同名贪水菩萨见贪如避瘴海。

　　此详明贪习因果也贪谓吸取于有有具染着为性计谓算计如握牙筹钻李核简发而栉数米而炊之类贪吸属水吸之不已结水而成冰故见坚冰冻冽之境陵侵夺也由二习相凌故受吒吒罗罗之报吒吒波波罗罗皆忍寒声青赤白莲皆冻色若使努力向前打开自己宝藏则取之无禁用之不竭何用交计哉言贪水者若今之贪泉饮之使人生贪故谓多求之人愈得愈为不足必溺死而后已也言瘴海者如南方瘴疠之气触之即死甚言可惊避也贪利如此余贪亦然。

　　三者慢习交陵发于相恃驰流不息如是故有腾逸奔波积波为水如人口舌自相绵味因而水发二习相鼓故有血河灰河热沙毒海融铜灌吞诸事是故十方一切如来色目我慢名饮痴水菩萨见慢如避巨溺。

　　此详明慢习因果也慢者恃己于他高举为性生苦为业谓有慢于德有德心不谦下由此生死轮转无穷受诸苦故陵欺压也恃倚也憍慢者必有所倚如倚财倚势倚名位文学智勇才能乃至一技一艺必倚恃其所长而后陵人傲物故曰发于相恃也殊不知是法平等无有高下一慢生而举趾高心亦荡矣于是若后波之陵前波奔驰不息故感腾逸奔波之境所谓平地波涛也如人以舌根绞其上腭则口水津津流出血河等事皆所感之报痴水者西土有水饮之则痴若此方之贪泉也合论云滔天之浸出于涓滴岑楼之木发于毫末其始于甚微而终于不可御故圣人于所习多慎之习性之难除虽亲奉世尊如阿难者有淫习于说法会常谛视女人如毕陵迦婆蹉有慢习呼恒河神女为小婢是皆果位圣人其折伏淫慢尚有余习况众生乎故所习不可不慎也。

　　四者瞋习交冲发于相忤忤结不息心热发火铸气为金如是故有刀山铁橛剑树剑轮斧钺枪锯如人䘖冤杀气飞动二习相击故有宫割斩斫剉刺槌击诸事是故十方一切如来色目瞋恚名利刀剑菩萨见瞋如避诛戮。

　　此详明瞋习因果也瞋习者于苦苦具增恚为性恶行所依为业谓瞋必今身心热恼起诸恶业不善性故交冲者彼此搪揬也谚云一言不合怒气相冲是也忤逆也由彼此相逆则动气而生瞋火以瞋火而铸气金故先见刀山剑树之境殊不知能随顺众生即是随顺觉性瞋火若除气金不铸则无所容其刃矣宫者去其势割者劓其鼻斩斫者谓断首截臂也剉刺者剉其骨而刺其肉利刀剑者触之即死犯之即伤也。

　　五者诈习交诱发于相调引起不住如是故有绳木绞校如水浸田草木生长二习相延故有杻械枷锁鞭杖挝棒诸事是故十方一切如来色目奸伪同名谗贼菩萨见诈如畏豺狼。

　　此详明谄习因果也诈即小随之谄为罔他故矫设异仪险曲为性诱哄赚也调者谓以谄言调弄勾引之谓狙诈之人设机巧而诱彼入其绻缋若绳缚木禁索绞校锢使无所脱故感绳木绞校之事校枷也易曰荷校灭耳是也然狙诈设巧诱人必浸润已久令其中心悦服然后引其入于壳中正如水之浸田草木滋长也若使日用直心直口则如来果海可以直进矣延引也谗贼者谓以谗言中伤人故喻之如贼豺狼能卜事出必有获狙诈诱人亦百发百中故畏之。

　　六者诳习交欺发于相罔诬罔不止飞心造奸如是故有尘土屎尿秽污不净如尘随风各无所见二习相加故有没溺腾掷飞坠漂沦诸事是故十方一切如来色目欺诳同名劫杀菩萨见诳如践蛇虺。

　　此详明诳习因果也诳者为获利养矫现有德诡诈为性邪命为业诬者说有为无指空为有也罔者欺其不知不见而谩之也飞心造奸者不动声色而罗网四张作诸奸恶人不觉知也由彼志在谩人故感尘土不净以遮没之令彼亦不见也因以诳语陷人故感没溺以诳语撮弄人故感腾掷以诳语或天或渊故感或飞或坠也岂知不诳不妄不自欺皆是成佛之正因哉言劫杀者以遭此必伤命故言蛇虺者以遭此必解腕故。

　　七者怨习交嫌发于衔恨如是故有飞石投礰匣贮车槛瓮盛囊扑如阴毒人怀抱畜恶二习相投故有投掷擒捉击射抛撮诸事是故十方一切如来色目怨家名违害鬼菩萨见怨如饮酖酒。

　　此详明怨习因果也怨即恨也由忿为先怀恶不舍结怨为性热恼为业嫌憎也衔包藏也由包藏恨心故感飞石投礰等事匣贮即匣床也车槛即囚车也瓮盛如请公入瓮之类囊扑者以囊贮人而扑杀之如史记始皇囊扑两弟是也相吞者谓衔恨之人唯欲啮其肉而啖之也不知视怨如亲不念旧恶衔恩而不衔怨者是出世之正因也违害鬼违昔正理暗中害人鬼中最恶鬼也鸩酒者鸩鸟最毒以翼毛划酒饮之即死。

　　八者见习交明如萨迦耶见戒禁取邪悟诸业发于违拒出生相反如是故有王使主吏证执文籍如行路人来往相见二习相交故有勘问权诈考讯推鞠察访披究照明善恶童子手执文薄辞辩诸事是故十方一切如来色目恶见同名见坑菩萨见诸虚妄偏执如临毒壑。

　　此详明见习因果也见者于诸谛理颠倒推求染慧为性招苦为业此见行相差别有五一萨迦耶此云身见谓执身有我种种计着二边见于一切法执断执常三邪见邪悟错解拨无因果四见取非果计果如以无想为涅槃五戒禁取非因计因如持牛狗戒为生天因由彼顺邪反正故曰发于违拒彼亦一是非此亦一是非故曰出生相反由彼不肯从人就正故感王使证执文籍以正其是非也如行路人来往相见者狭路相逢无处逃避也权诈者用权变诈术以诱其出言也推鞠者推详穷鞫以审其是非也照明者在业镜台前令其照明无所隐讳也岂知离四句绝百非是如来之正见哉名见坑者谓堕此见永不能出也毒壑者诸毒之中见毒最深能陷法身故以壑喻。

　　九者枉习交加发于诬谤如是故有合山合石碾硙耕磨如谗贼人逼枉良善二习相排故有押捺捶按蹙漉衡度诸事是故十方一切如来色目怨谤同名谗虎菩萨见枉如遭霹雳。

　　此详明枉习因果也枉者情本无罪而加之以罪理本不曲而强谓之曲是以气𦦨降压人也由逼害良善损恼于他心无悲愍是害所摄诬谤者谓以本无之事加谤也合山者两山相合无逃遁也由倚声势而枉逼良善故感合山合石之境排谓推排押捺者谓心不服强押之而遏捺也捶按者谓意不甘强按之而捶击也蹙漉者谓攒其手足压之而漉其血也衡谓称锤度谓衣尺谓称其轻重量其短长也岂知即使罪得其情尚欲哀矜而宽宥之况无罪而枉逼哉谗能伤人故曰虎雷能击人故曰霹雳。

　　十者讼习交諠发于藏覆如是故有鉴见照烛如于日中不能藏影二习相陈故有恶友业镜火珠披露宿业对验诸事是故十方一切如来色目覆藏同名阴贼菩萨观覆如戴高山履于巨海。

　　此详明讼习因果也讼即覆习由覆发讼故覆者于自作业恐失利养隐藏为性悔恼为业諠者诤竞也发于藏覆者谓攻发阴私故成讼也由平生不能隐恶扬善而反吹毛求疵攻人之恶而自匿其恶故感鉴见照烛之境在业镜火珠前阴私毕露无所容覆矣所谓攻人之恶者人亦攻之也阴贼者暗贼也人虽不知是贼而实是贼也戴山履海谓戴愈重而溺愈深也已上十习贪瞋慢见四根本烦恼淫即贪一分摄怨即瞋一分摄诈即小随之谄与小随之诳皆贪一分摄枉亦瞋一分摄讼即小随之覆贪痴一分摄此十虽因果并彰而所重在因故曰十因此十种因十方诸佛洞见其根十方菩萨谨洁无犯唯佛菩萨说无七趣可也除此言无即是妄说法空矣今时有等增上慢禅大言自肆儿视如来奴视菩萨以为言不足信亦可畏哉。

　　云何六报阿难一切众生六识造业所招恶报从六根出。

　　此下详明六交报也前十二类生中言一因中具足众因此言一果中具足诸果前明一根返源六根解脱此明一根造业六根受报也六识造业者引满二业皆六识所招也恶报从六根出者以六根属第八业识故若粗而言之造业者是六识而受报者是业识究而言之总是业识自作自受以由业识引起六识故前文审业本云谁作谁受而卒云自作自受也。

　　云何恶报从六根出一者见报招引恶果此见业交则临终时先见猛火满十方界亡者神识飞坠乘烟入无间狱发明二相一者明见则能遍见种种恶物生无量畏二者暗见寂然不见生无量恐如是见火烧听能为镬汤洋铜烧息能为黑烟紫焰烧味能为焦丸铁糜烧触能为热灰炉炭烧心能生星火迸洒煽鼓空界。

　　此举眼根交报也见报招引恶果者谓眼识与意俱识造业招引眼根受恶果也此见下是临终所见之境见觉属火故感猛火遍十方界乘紫烟而坠狱此与乘飞龙而御天者反也成论云极善极恶皆无中阴所以直入六交皆言直入就重言也发明下是入狱所见之境由彼因中不能反观唯是流逸奔色故在狱中元与人间见明见暗无异由人间明目张胆造诸恶业了无畏心故在此中遍见恶物生无量畏言恶物者如铁蛇铜狗剑树刀山牛头阿旁之类由在人间暗地瞒人作诸恶业恬不介意故在此中寂无所见生无量恐盖畏生于境而恐藏于心也如是下详明交报因中耳所听者或鼓乐弦歌娇声艳语今为见火所烧耳中但闻镬汤炉炭之声因中鼻所嗅者龙涎麝脐华香酒气今为见火所烧鼻所闻者皆为黑烟紫𦦨因中舌所尝者膏梁美味适悦其口今为见火所烧舌所尝者皆成焦丸铁糜因中身所触者吴姬越艳柔软细滑今为见火所烧身所触者化为热灰炉炭因中心所思者俯仰天地盘旋九州今为见火所烧心所思者俱成星火迸洒空界此由不能返见循元流逸奔色之报所谓生顺死逆也。

　　二者闻报招引恶果此闻业交则临终时先见波涛没溺天地亡者神识降注乘流入无间狱发明二相一者开听听种种闹精神愗乱二者闭听寂无所闻幽魄沉没如是闻波注闻则能为责为诘注见则能为雷为吼为恶毒气注息则能为雨为雾洒诸毒虫周满身体注味则能为脓为血种种杂秽注触则能为畜为鬼为粪为尿注意则能为电为雹摧碎心魄。

　　此详明耳根交报也闻听属水故临终时先见波涛没溺天地降注乘流等者谓神识乘流而入于狱也此于大浸稽天而不溺者异矣开听者耳有所闻也听种种闹者谓耳中但闻音声嘈杂波涛汹涌一切不可意声令精神愗乱而无主闭听者谓一无所闻令幽魄沉没而无觉以因中责人则明恕己则昏故受报时亦闻责罪诘情之事因中鼓其盛气喑呜叱咤瞑目裂眦故听水注于见火化为雷吼为恶毒气因中唾雾迷人含沙射影故听水注息时则化为雨雾为毒虫周遍身体翻成己害因中所嗜侯鲭禁脔三㸐八俎珍羞之味今听水注味皆闻臭腐脓血杂秽之物因中触体者娈童季女气息香洁今为听水所注皆为畜鬼粪尿因中作威用势出其不意而加害人使人措手不及今为听水所注化为雷雹摧心碎魄此由不能反闻自性流逸奔声之报也。

　　三者嗅报招引恶果此嗅业交则临终时先见毒气充塞远近亡者神识从地涌出入无间狱发明二相一者通闻被诸恶气熏极心扰二者塞闻气掩不通闷绝于地如是嗅气冲息则能为质为履冲见则能为火为炬冲听则能为没为溺为洋为沸冲味则能为馁为爽冲触则能为绽为烂为大肉山有百千眼无量𠯗食冲思则能为灰为瘴为飞砂礰击碎身体。

　　此详明鼻根交报也鼻息属气具出入息吸则从上而入呼则从下而出故临终时觉得识神从地涌上又从上而坠下也通闻者谓鼻有所嗅而被臭秽之气熏极鼻根使心扰乱也塞闻者谓鼻一无所闻故气掩不通闷绝于地而无所知觉也由因中恃虚气以冲人故行处皆通今即冲本根皆质碍而不能行矣质谓质碍履是足之所依自不能行者也因中恃见火而害人今息冲见火而火愈炽故为火炬而自烧无所躲避因中恃听之聪利而无所不达今气冲听水其闭则为没溺寂无所闻而生恐通则为大洋沸海作波涛之声而生畏因中以滋味为厌饫为爽口今息冲其味皆成烂坏所谓神奇化为臭腐也孤山曰通俗文云鱼败曰馁羹败曰爽因中恃气以利刀剑触众生肉四分八裂为醢为脯以肥己身今息冲其触则为绽裂为腐烂为大肉山而为无量众生𠯗食所谓吃半斤还八两也因中恃气瞒心昧己暗里中人使人不觉今息冲思则为灰瘴砂礰击碎身体所谓出乎尔者反乎尔也此皆不能反息循元流逸奔香之报也。

　　四者味报招引恶果此味业交则临终时先见铁网猛𦦨炽烈周覆世界亡者神识下透挂网倒悬其头入无间狱发明二相一者吸气结成寒冰冻冽身肉二者吐气飞为猛火焦烂骨髓如是尝味历尝则能为承为忍历见则能为然金石历听则能为利兵刃历息则能为大铁笼弥覆国土历触则能为弓为箭为弩为射历思则能为飞热铁从空雨下。

　　此明舌根交报也舌根属兑兑为金因中为此舌根用诸罗网网诸禽兽以滋口腹故临终时先见铁网周覆世界而神识则从上而下故诱网倒悬其头而直入无间狱也吸气从外入者属水故结成寒冰吐气从内出者属火故飞为猛火因中为此味故食啖生命令彼忍痛受苦故历尝亦承忍历苦也为此味而用火炮炙今味金历见火为流金石不可食矣为此味故以刀剖割故味金历听则为利兵刃而反自害为此味故笼取禽兽故味金历息则为大铁笼弥覆国土为此味故用弓弩以触禽兽今味金历触为弓弩以自射为此味故悬想飞禽从空而下故味金历思则热铁从空而下此由不能旋味循元流逸奔味之报也。

　　五者触报招引恶果此触业交则临终时先见大山四面来合无复出路亡者神识见大铁城火蛇火狗虎狼师子牛头狱卒马头罗刹手执枪槊驱入城门向无间狱发明二相一者合触合山逼体骨肉血溃二者离触刀剑触身心肝屠裂如是合触历触则能为道为观为厅为案历见则能为烧为爇历听则能为撞为击为剚为射历息则能为括为袋为考为缚历尝则能为耕为钳为斩为截历思则能为坠为飞为煎为炙。

　　此明身根交报也身根所对是触因中有男女身分之乐触故临终时有大山来合之苦触而所见者皆铁城火蛇等也离合皆身家之触故合触感合山逼体而离触则感屠裂肝心也此身为五根之身因中为此身而奔走道途闲游园观故身根历触则能为道为观为厅为案道趣狱路观狱王门阙两观也厅案皆治罪之处亦身根所依处也为此身而触色故今触目所见者皆烧热不堪见之触为此身而触声故历听皆撞击刺射不可闻之触剚插刃于肉射插箭于身也为此身而触息故历息皆括袋考缚不可通之触括袋犹括囊谓结其口而不令吐气也考缚谓系其身而不容转动也为此身而触味故历尝则为耕钳斩截不可口之触为此身而攀缘故历思则为坠飞煎炙不可意之触以思则或升或降或热恼故此由不能反身自修流逸奔触之报也。

　　六者思报招引恶果此思业交则临终时先见恶风吹坏国土亡者神识被吹上空旋落乘风堕无间狱发明二相一者不觉迷极则荒奔走不息二者不迷觉知则苦无量煎烧痛深难忍如是邪思结思则能为方为所结见则能为鉴为证结听则能为大合石为冰为霜为土为雾结息则能为大火车火船火槛结尝则能为大叫唤为悔为泣结触则能为大为小为一日中万生万死为偃为仰。

　　此明意根交报也意为主无明风所自出故临终时先见恶风吹坏国土而神识被无明风吹入虚空旋从空落乘风而入无间此与驭风而行者异也不觉者谓迷极不知道路故荒乱而奔走不息不迷则觉知无量煎熬苦痛难忍盖心无方所莫知其乡今邪思一结故有方向处所因中掩不善而着其善故邪思结见而为证见使无所隐其恶心火结听水故使流者结为大石热者化为冰霜明者化为土雾心火结息为火车火船火槛者车船槛皆载物之器气所化也气能载物故心火烧舌根则能为叫唤为悔为泣以痛苦难忍号天扣地无及矣心火结触则为大小生死偃仰者盖邪思所触翻覆无定故结触亦不可定也此由不能反思自咎流逸奔法之报也问何故一根作业而五根皆遍受答以六根造业时性中相知故报亦相通用中相背故诸根各别唯识之理信其不诬此六交报皆是不思议业力熏变而业力甚深尤不可测唯佛眼洞明其端倪实非思议心所能知也若以因果对论则真毫末不爽故宗镜云十因既作六报宁亡皆是一念恶觉心生颠倒想起对境作因成之假随情运相续之心不以智眼正观遂陷凡夫业道虽则一期狥意罔思万劫沉身是以一切如来同宣审宜刻骨十方菩萨皆惧实可惊心者也。

　　阿难是名地狱十因六果皆是众生迷妄所造。

　　此结前妄业皆是迷真实心而循业发现非实有也若果识得自心则大地无寸土况地狱乎。

　　若诸众生恶业同造入阿鼻狱受无量苦经无量劫六根各造及彼所作兼境兼根是人则入八无间狱身口意三作杀盗淫是人则入十八地狱三业不兼中间或为一杀一盗是人则入三十六地狱见见一根单犯一业是人则入一百八地狱由是众生别作别造于世界中入同分地妄想发生非本来有。

　　此明因果重轻也同造者谓此六根十因具足于一切时无不同造此则极重入无间大地狱而受苦为极长故经无量劫六根各造者亦是六根具足十因但前后异时故曰各也及彼所作兼境兼根者或兼一根一境各造或兼二根二境各造乃至三四等此罪次轻于前入八无间狱若身口意三根唯造杀盗淫三因余不兼涉稍轻于前入十八狱泥犁经云火狱有八寒狱有十或是十八鬲子狱三业不兼者谓具杀盗之二而缺一淫或字影略具有九句一身口犯杀盗杀淫淫盗或身意犯杀盗杀淫淫盗或口意犯杀盗杀淫淫盗也此又次轻于前入三十六狱见见者吴兴作能见所见单境单根于杀盗淫各犯一业或身杀身盗身淫或口杀口盗口淫或意杀意盗意淫此又次轻于前入一百八狱由是下结别作同受别作者谓各各私造也入同分地者其业是同故感同分狱也由前问云此之地狱为是本来自有为是众生妄习生起故结答云是妄想生非本来有呜呼地狱之苦比之人间牢狱更万亿倍乃恬不知畏而甘心造业自堕其中何愚痴之甚也或谓虚谈三世报应妄说六道轮回者不亦可怜愍哉庄生曰为不善乎显明之中者人得而诛之为不善乎者杳冥之中者鬼得而诛之真可畏哉。

　　复次阿难是诸众生非破律仪犯菩萨戒毁佛涅槃诸余杂业历劫烧然后还罪毕受诸鬼形若于本因贪物为罪是人罪毕遇物成形名为怪鬼贪色为罪是人罪毕遇风成形名为魃鬼贪惑为罪是人罪毕遇畜成形名为魅鬼贪恨为罪是人罪毕遇虫成形名蛊毒鬼贪忆为罪是人罪毕遇衰成形名为厉鬼贪慠为罪是人罪毕遇气成形名为饿鬼贪罔为罪是人罪毕遇幽为形名为魇鬼贪明为罪是人罪毕遇精为形名魍魉鬼贪成为罪是人罪毕遇明为形名役使鬼贪党为罪是人罪毕遇人为形名传送鬼阿难是人皆以纯情坠落业火烧干上出为鬼此等皆是自妄想业之所招引若悟菩提则妙圆明本无所有。

　　此蹑前地狱罪毕而入鬼趣也非谤也破犯也既谤戒而复破戒也犯菩萨戒者但破而不谤毁佛涅槃者谤佛而兼谤法也诸余杂业即十因也戒为众生出苦之具佛为众生拔苦之师法为众生尽苦之地谤此三种即名断佛种性其罪特重故入地狱而历劫为业火烧然俟其地狱业空然后受鬼形而为鬼问若尔则地狱受苦者尚非鬼身是谁受报答此是众生业识身随识变现直待此业识身尽方受鬼身入鬼趣尔梵语闪多此云鬼梵语闭戾多此云饿鬼以多劫不闻浆水之名故又云被驱役使名鬼恒为诸天处处使役常驰走故又云有希求名鬼谓彼饿鬼恒从他人希求饮食活性命故若于下详明鬼趣爱染生情情始乎贪故十习因先以贪言之盖好德者视金玉如瓦砾若多求之人即视粪土亦如黄金由彼轻身爱物而贪畜珍异吝着不舍故其余习附奇物而成形如附金玉芝草而为精为怪故曰怪鬼好德之人心如磐石了不可动唯好色者触情流转故其余习附风成形而为魃鬼或东或西随风不定也以魃鬼是亢阳所致故诈习之人唯以甘言魅惑前人故其余习遇畜成形而为魅鬼若狐精猿精现美色以媚人是也怨习发于衔恨故其余习附毒虫以成形为蛊毒鬼以毒人若南方有妖术令人成蛊病者此鬼主之瞋习发于相忤忆念旧恶刺心入骨俟其势衰以图报故其余习遇衰成形为疫疠鬼若今行瘟行疟之类是也慢习发于相恃由内无实德虚骄恃气以傲人故其余习遇气成形而为饿鬼以饿鬼无饮食充腹唯存恹恹气息故诳习发于相罔昧良心而瞒人压人终身处于暗昧之地故其余习遇幽为形而成魇鬼犹在暗里压人盖寤者不能欺压而昧者尚能欺压也见习发于交明殊非正见亦是邪明故其余习附精灵而成魍魉鬼由彼见地不真杳冥恍惚即为鬼物亦似有如无也枉习发于诬谤成人之恶然彼胸中明知是枉不过强彼承认故其余习附明成形为役使鬼由彼明了故为天神役使也讼习发于交諠结党羽以相执证故其余习附人成形为传送鬼环师所谓附巫祝而传吉凶者也良以因中结党讦露人之阴私以传递人故为鬼亦附人而以阴私告人也阿难下结妄纯情者若据前文唯阿鼻为纯情九情一想生无间八情二想生有间今言纯情者举重以该轻也业火烧乾者情属水今以业火烧干情水则地狱因穷果尽故生鬼趣也此等皆是妄业所招妙圆心中本无是事所谓了即业障本来空未了应须偿宿债。

　　复次阿难鬼业既尽则情与想二俱成空方于世间与元负人怨对相值身为畜生酬其宿债物怪之鬼物消报尽生于世间多为枭类风魃之鬼风销报尽生于世间多为咎征一切异类畜魅之鬼畜死报尽生于世间多为狐类虫蛊之鬼蛊灭报尽生于世间多为毒类衰厉之鬼衰穷报尽生于世间多为蛔类受气之鬼气销报尽生于世间多为食类绵幽之鬼幽销报尽生于世间多为服类和精之鬼和销报尽生于世间多为应类明灵之鬼明灭报尽生于世间多为休征一切诸类依人之鬼人亡报尽生于世间多为循类阿难是等皆以业火干枯酬其宿债傍为畜生此等亦皆自虚妄业之所招引若悟菩提则此妄缘本无所有如汝所言宝莲香等及琉璃王善星比丘如是恶业本自发明非从天降亦非地出亦非人与自妄所招还自来受菩提心中皆为浮虚妄想凝结。

　　此蹑前鬼业尽而生畜生趣也情想俱空者但空阿鼻之纯情无间之九情一想有间之八情二想饿鬼之七情三想此皆业火烧干尚留六情四想为润生而生毛群羽族中与元负人酬偿宿债也梵语底栗车此云畜生畜谓畜养谓彼横生禀性愚痴不能自立仗他畜养故物怪下详明诸畜昔因贪习而为物怪之鬼故所著之物销而鬼命亦尽随其余习生于世间多分为枭类枭为不孝鸟生食父母及其附块为枭雏雏复食其父母皆大怪事故前云和合怪成八万四千食父母想因贪色之习而为风魃之鬼以报灾故鬼业尽而随其余习生为咎征咎征者凶事之先验如商羊舞水江豚拜风之类因贪惑之习而为魅鬼鬼业尽而复为狐类作妖媚以惑人因怨习而为毒鬼鬼业尽而复生毒类奋咀螫以害人盖魅多凭狐故卒为狐蛊集于毒故终为毒皆余习所使也因瞋习而为厉厉业尽而为蛔盖昔依人而作疠疟今依藏而销饮食虽是余习亦由至暴而化为至柔因慢习而为饿鬼鬼业尽而生食类者以空腹高心人所切齿皆欲寝其皮而食其肉故卒为食类所以谦为至德也因诈习而为绵幽魇鬼鬼业尽而复为服类者以作鬼常从暗中欺魇人故为牛马驴骡明中为人服乘也见习遇精为魍魉鬼鬼业尽而复为应类如社燕寒鸿应节而至亦明见之余习也枉习遇明为役使鬼鬼业尽而复为休征如祥麟瑞凤以报祯祥亦贪明余习也讼习贪党而依人为鬼鬼业尽而复为循类者由彼昔循顺人今虽在异类亦驯扰可畜若鸡犬猫猴之类是也阿难下总结三涂也本自发明者言此三涂恶业皆是自己发明非天造地设亦非人与元是自作自受故知实无一法外来皆是妄想凝结所成如水之成水耳。

　　复次阿难从是畜生酬偿先债若彼酬者分越所酬此等众生还复为人反征其剩如彼有力兼有福德则于人中不舍人身酬还彼力若无福者还为畜生偿彼余直阿难当知若用钱物或役其力偿足自停如于中间杀彼身命或食其肉如是乃至经微尘劫相食相诛犹如转轮互为高下无有休息除奢摩他及佛出世不可停寝。

　　此蹑前畜生业尽而复人形也鬼之为畜以六情四想为润生酬偿宿债债毕即当两无交涉若使酬偿越分则此等众生复以情想均等为润生复生人中而反征其剩负征如征税之征剩余也言复索其所负之余债也若彼负剩之人善业力胜或兼有福德而处富贵则就人中偿其剩负或遭窃取或遭劫夺之类若善业不胜福德不兼无所偿地复转为畜生以酬剩负阿难下复明负债易偿负命难偿也谓此人若反偿余直为彼负重致远售其钱以偿或耕田耘地役其力以偿偿足则停若使既用其钱得其力而复杀其身食其肉则生生递相食啖如汲井轮互为高下无有了期若非自己得道诸佛出世则终不能释此怨对也愿诸仁者当以慈心当加爱护不宜过用其力尤不宜贪口腹以伤其生不负如来叮咛苦口。

　　汝今应知彼枭伦者酬足复形生人道中参合顽类彼咎征者酬足复形生人道中参合异类彼狐伦者酬足复形生人道中参合庸类彼毒伦者酬足复形生人道中参合狠类彼蛔伦者酬足复形生人道中参合征类彼食伦者酬足复形生人道中参合柔类彼服伦者酬足复形生人道中参合劳类彼应伦者酬足复形生人道中参于文类彼休征者酬足复形生人道中参合明类彼循伦者酬足复形生人道中参于达类阿难是等皆以宿债毕酬复形人道皆无始来业计颠倒相生相杀不遇如来不闻正法于尘劳中法尔轮转此辈名为可怜愍者。

　　此明畜生业尽而复人形也梵语摩菟沙此云人谓于六趣中能止息烦恼故人即止息义又人者忍也谓于世间或违或顺能安忍故贪物为怪为枭枭复为顽者心不测德义之经为顽总是不识仁义不知廉耻毫无伦理不可化而为善者言参合者带畜生之余习而参杂混合于人中也魃鬼为咎征复生愚类者由本于贪淫溺爱不明事事皆成过咎故为咎征虽复人形犹然愚痴昏钝事事不得精明经云使人愚蔽者爱与欲也魅鬼为狐狐复为庸者昔为狐媚虽复人形唯是曲情饰貌摇尾乞怜以谄世求容不能卓然自立所谓因人成事碌碌庸人也蛊鬼为毒毒复为狠者即是蜂目豺声刚愎自大甘心奋毒以螫人不自知其非者也疠鬼为蛔蛔复为微者蛔以衰气附物今物为微贱之人虽亲附人人不齿录者也饿鬼为食食复为柔者由傲物而为人切齿转为食类故虽复人形无丈夫气不能奋发委靡不振之徒也魇鬼为服服又为劳者由宿生负重致远仆仆不休今亦被人驱役为牛马走勤劬不息所谓劳力者事于人也魍魉为应应复为文者由宿昔亦有聪明知见不得其真故堕为魍魍今为文类者只是小有情才通文解义与人应接不失其序亦有可观而已非经天纬地之文也役使为休征今复为明者由宿习托明成形复为明类亦是有应世一隙之明而已非有辉天鉴地之大明也传送为循循复为达者由宿昔循顺人心今亦谙练世故通达人情而已非能通达一切也据上十种则知人道参乎想明者十三合乎情幽者十七所以昏愚顽钝者多文明特达者少向上者少而下流者多也然此界为五趣杂居故究其用心则人趣中五趣皆有复形者不止畜生一类如天竺僧耆域晋惠时入洛阳诸比丘作礼域指支法渊曰此菩萨从羊中来又指竺法兴曰此菩萨从天中来又僧昙翼生时胁有雉毛故名翼因宿生听法华经得解雉身故然则人中诸类皆有不止一类如富贵而慈善者似天中来聪明而萧散者似仙中来凶恨而刚愎者似修罗中来贫贱而常冻馁者似饿鬼中来顽痴而无知识者似畜生中来常牢禁而囚首垢面者似地狱中来夫种类不同胜劣各异则知来路定非一处今则偏就畜生一道复形者说以见人身难得而袈裟一失人身尤难复也故裴公序圆觉云鬼神沉幽愁之苦鸟兽怀獝狘之悲修罗方瞋诸天正乐可以整心虑趣菩提唯人道为能耳人而不为吾末如之何也已读此宁不惕然自警耶阿难下总结可怜以警人也言复形者正言往昔在人道中作三涂业受三涂报报尽而重复人形此皆从无始无明障心烦恼障意不爱物命恣情杀啖以为活计故劫劫生生酬偿宿债债尽而复形人中反征其剩虽得人身若不遇如来出世不闻如来正法令其转杀为慈则此人身不久复入三涂为鬼为畜矣盖其得人身也甚难失人身也甚易如来所以目此辈为真可怜悯者。

　　阿难复有从人不依正觉修三摩地别修妄念存想固形游于山林人不及处有十种仙阿难彼诸众生坚固服饵而不休息药道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固咒禁而不休息术法圆成名道行仙坚固思念而不休息思忆圆成名照行仙坚固交遘而不休息感应圆成名精行仙坚固变化而不休息觉悟圆成名绝行仙阿难是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧报尽还来散入诸趣(前五行字作平声读后五行字作去声读)。

　　此从人道进修而入仙道也说文云仙者迁也老而不死迁入山也仙趣有处不别开者人道摄故次于天者不持戒故无定慧故前三涂业皆以十习为因初得人身犹带十种余习今此仙趣则与十种无干矣第此一趣亦是厌畏无常希求常住而不得其道故错解修习为可惜若洞宾遇黄龙而弃飘摵琴不亦幸哉从人者谓从人道进修也不依正觉修三摩者不依如来正教以不生不灭元清净体为本修行也别修妄想者谓执五蕴身有性可修有命可接可令长生久住世间不知此身元是妄想凝结而成纵留世间八万劫终落空亡也存想固形者言虽有十种不同而存想固形是其总诀言存想便是用诸妄想非销落诸念者可比言固形便是妄认色身非究竟坚固之比也山林人不及处即深山人迹不到之地若此方洞天福地是也阿难下正列诸仙有十种前三是外修后三是内修坚固服饵者谓以服饵固形若此方服秋石红铅之类但能驻颓龄不能轻举故曰地行若西域之阿私陀此方之彭篯是也殊不知甘露浆禅悦食金牛饭云门饼一饱可以忘百饥也坚固草木谓食草木而固形若此方䬸黄精苍术松柏茯苓菖蒲之类由久服身轻即能飞举故曰飞行若毛公毛女之类殊不知阿伽陀药触之则根结皆消随往无碍服之则万苦尽除寿命无量也坚固金石者谓炼金石之药服之固形如炼五金八石养砂接汞九转大还之类化道者变白石而为黄金化凡身而为仙骨故能游行世间所向无碍若吕洞宾何仙姑之类殊不知打开自己宝藏证此不坏之身游戏神通净佛国土无处不在岂待化道成而游行哉故洞山心丹诀云吾有药号心丹烦恼炉中炼岁年知伊不变胎中色照耀光明遍大千开法眼睹毫端能变凡圣刹那间要知真假成功用一切时中煅炼看亦无灭亦无起森万罗像皆驱使不论泥土但将来入此炉中无不是此即从上佛祖真丹也坚固动止者谓一动一止皆守气以固形庄生所谓纯气之守老子所谓绵绵若存用之不勤是也气精圆成者谓精化气气化神神化虚故能挟日月御飞龙而游于四海之表名曰空行若此方列子御风之类殊不知不依气息不依形色不依地水火风者是真空行也坚固津液者谓𠻳津咽液以固形也润德圆成者谓颠倒阴阳使水升而火降精既完固形亦光润肌肤若雪颜貌如童不食五谷不交世欲与天相似故曰天行若姑射神人之类殊不知自己性水真空周遍法界贯彻十方其津液涎沫皆与香水海一脉流通不待固精而后成也坚固精色者谓食日月之光华吸云霞之精色以固形也吸粹圆成者吸粹既久则尘滓日去清虚日来故能贯金石蹈水火略无妨碍若五通仙之类殊不知自己光明照天照地六根门头随处贯彻不待吸粹而后通也坚固咒术者以咒术之力坚固其形也谓持咒既久凝神不动亦得成道西域多传此咒于井中持诵三年自能从井飞出故名道行不知悉怛多般怛啰是转凡成圣之咒心不以此为道非正道也坚固思念者如存想顶门系心气海以固形也如仙书初系心脐轮下透尾闾升夹脊乃达泥洹以冲顶所谓夹脊双关透顶门然此思忆所成彼亦谓之回光返照故曰照行岂知不思善不思恶而元明清净之体圆照法界哉坚固交遘者谓取坎填离以固形也感应圆成者谓以坎男离女匹配夫妻弹指之顷两相感应便能产药而成丹丹成而上升九天盖人身有一点真精即先天太乙之元精老子所谓其中有精之精广成所谓无摇汝精之精一得此精立时成道故曰精行殊不知识精元明清净之体一受成形同行同正不曾相离乃弃而不顾而别求太乙之元精以交遘非妄想而何坚固变化者谓观变化以固其形也此观世间皆悉如幻悟通化理留形世间若刘根左慈之类甚至移山倒水改易四时此仙道之绝行也昔老成子学幻于尹文先生先生告之曰有生之气有形之状尽幻也造化之所始阴阳之所终者谓之生死穷数达变因形移易者谓之幻化知幻化之不异生死始可学幻矣吾与汝皆幻也何须学哉老成子归用尹文之言深思三月遂能存亡自在翻校四时冬起雷夏造水飞者走走者飞终身不着其术故世莫传焉此虽知幻化为绝行然不知幻化之所自出者绝对待为绝行也阿难下结妄别得生理者谓不达自己金刚宝觉亘古亘今真常不变却在匡廓里别求延生之理寿千万岁岂知此长仅足胜短譬如蕣华之于松柏蟪姑之于冥灵虽修短不同岂真不死耶故黄龙斥为守尸鬼玄沙呼为魂不散死人此等亦在轮回数中以不知性本无生命非妄立而执此为长生久视之道故也若于此中得遇圣师幡然改辙亦可进入妙三摩地若固守不舍仙报一尽犹然改头换面堕异类中且夫非想天人寿八万劫而一旦报终还受飞狸之身况神仙寿止千万尚未及四空天之一昼夜而众人匹之不亦悲乎故学人当忧闻道之不早勿忧年寿之不永也仲尼云朝闻道夕死可矣至哉言乎近见羡长年者悉是一种愚痴富贵人求住人间长享欲乐若果长生可求欲乐可久则秦皇汉武当不速死富贵之习迷心如此真可发一笑。

　　阿难诸世间人不求常住未能舍诸妻妾恩爱于邪淫中心不流逸澄蓥生明命终之后邻于日月如是一类名四天王天。

　　此明欲界第一天也天者自在义又光明照耀义又云天者颠也首出庶物义天有三谓欲界色界无色界也欲界天自须弥腰顶以至空居共有饮食淫欲睡眠具足三欲故号欲天其男女嫁娶妻妾亦如人间但诸天人皆无骨肉亦无大小便利不净身放光明无别昼夜报得五通形无障碍是知天趣为界内极尊也言诸世间人者亦是从人道修而入于天道也不求常住者亦是不依不生灭心为本修因而以十善为本修因希求世乐无尽五欲为果此人虽持不淫戒而淫有正邪自己妻妾为正淫他人妻妾为邪淫此人但无邪淫尚有正淫也言心不流逸者言不但身不犯邪淫而心亦无一念犯也澄蓥生明者以欲念有时心不乱动故爱水澄蓥意地生白命终时舍肉身而受天身所居报土在须弥腰邻日月宫名四天王天以山腰四面有持国增长广目多闻各据一面各护一洲故此但邪淫心不流逸便能澄蓥生明则知违现业中清净持戒心不流逸十方国土皎然清净一切密圆净妙皆现其中类可见矣人道之流而为地狱三涂者淫习为首也人道之升而为上界诸天者伏淫习为首也人道之升而成圣成贤者断淫习为首也淫习之为害不翅如怨贼毒蛇戒之哉戒之哉。

　　于己妻房淫爱微薄于净居时不得全味命终之后超日月明居人间顶如是一类名忉利天。

　　此明欲界第二天也言此人不但邪淫不流即自己妻房亦不多流逸或于清净独居之时间有念起不得全味比之前人已超一倍故命终后高升一倍生须弥顶名忉利天忉利此云三十三帝释所统之界此上二天名地居犹未离地故然此二天形交成淫与人无别但风气一泄欲漏便除非若人间有不净流溢也。

　　逢欲暂交去无思忆于人间世动少静多命终之后于虚空中朗然安住日月光明上照不及是诸人等自有光明如是一类名须𦦨摩天。

　　此明欲界第三天也言此人不逢欲境前淫念不起即逢欲境唯暂交一过更无追恋此于静居已得全味故于欲心动少静多倍胜于前故命终后朗居空界问空居既无地界宫殿皆何所据答七宝琉璃与大地无异但欲下时即虚豁无碍例如人间大地圣贤天鬼皆能上下虚豁无碍当知万法虚妄业力使然故虚实并现昧者诚未达也此天较须弥更高一倍故日月光不及上照唯自有身光互相照耀耳须𦦨摩此云时分环师谓以莲华开合为昼夜是也正法念经云此天人或一百一千共聚一莲华须同坐不隘不窄以善业故自业力故此天唯搂抱成淫不交遘矣。

　　一切时静有应触来未能违戾命终之后上升精微不接下界诸人天境乃至劫坏三灾不及如是一类名兜率陀天。

　　此明欲界第四天也一切时静者言动静之间全无淫念已胜动少静多又一倍矣但有极得意之境必可应之触自来强逼未能无心不应犹顺从之故命终之后生知足天能于五欲生知足故上升精微等者是指弥勒内院言此天有内院外院总五十重每一重有五百亿天宫内则四十有九外则一也弥勒菩萨所处大摩尼殿居其中焉此则无漏报土是为别报天若五那含之寄居四禅也以此内院是补处菩萨寄居之地即外院不得窥其堂奥况下界诸天乎故曰精微而不接下界也纵使劫坏三禅而此内院三灾不及亦未尝坏以是圣人得后智所现故上生经云今此天主名曰弥勒者是也已具三品九类行者念念发弘誓愿得生彼处以无漏力三灾不及今言三灾不及者通叙内外院也盖外院由第九品中一分不精进者所生之处生七日后弥勒菩萨放光雨华引入内院小摩尼殿寻为说法俾发起精通力故然后引之令入内院二院之外又有业报一天乃有漏业果所成是为总报天也修十善业者得生彼处以有漏果故三灾可坏是虽俱同一天然以总报望外院尚如仙凡之隔况内院乎此文或先言外天而后兼内院译者过于省文耳不然此天何幸以少欲劣功而遽护超三禅之胜报哉。

　　我无欲心应汝行事于横陈时味如嚼蜡命终之后生越化地如是一类名乐变化天。

　　此欲界第五天也前有应触尚有应心此人即有应触横陈于前亦无应心了无滋味如嚼蜡然此又胜前一倍故命终时生越化地言越化者谓能超越下天又能自化乐具也名乐变化者此天以笑为淫欲故乐其自所变化也言横陈者谓横列于前也如司马相如好色赋曰华容自献玉体横陈又古诗云回眸百万横自陈皆此义也。

　　无世间心同世行事于行事交了然超越命终之后遍能出超化无化境如是一类名他化自在天。

　　此明欲界第六天也无世间心者言此守戒人心希上界了无一念世间情欲但同世间权作夫妇至于交时不但全然无味抑且了然超越毫无沾染此又胜前一倍故命终后超出化无化境化即第五无化即下四天也名他化自在者诸欲乐境不劳自化皆由他化而自在受用耳此天以相视为淫欲故益胜下天。

　　阿难如是六天形虽出动心迹尚交自此以还名为欲界。

　　此总结也动是单指欲心躁动世人为欲所动若奔流逸火醉象狂猿腾跃驰实莫能控御今能渐制以至静故曰出动尚未至于真无心迹而不交故总名欲界自此已下直至阿鼻皆欲界摄谓之五趣杂居地。

　　大佛顶如来密因修证了义诸菩萨万行首楞严经合辙卷第八
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第九

　　明　二楞庵释　通润　述

　　阿难世间一切所修心人不假禅那无有智慧但能执身不行淫欲若行若坐想念俱无爱染不生无留欲界是人应念身为梵侣如是一类名梵众天。

　　此明色界四禅十八天也温陵曰前明六天虽出尘扰而未能绝欲故通名欲界自此已下明十八天虽离欲染尚有色质故通名色界又通名梵世为已离欲染也通号四禅为已离散动也欲天但十善感生此天兼禅定感生然持有漏禅观六事行耳六行者厌欲界是苦是粗是障欣色界是净是妙是离此则凡夫伏惑超欲界道也问若准天台说六欲天业皆以十善为本若兼护法心是四天王业若兼慈善人是忉利天业若兼不恼众生善巧纯熟是𦦨摩天业若兼修禅定是兜率陀天业欲界定是变化天业未到定是他化天业是则前天亦间有禅定而此界方名禅者何故答以前结云形虽出动心迹尚交故自此以上绝无女人心迹俱离无所交接兼无食眠三欲俱忘稍觉饥倦即入禅定出定则饱满精明是但以禅悦为食为息也阿难下先明初禅第一天也言世间一切所修心者谓三界天人虽非实得真修心法而亦各各自谓已得修心故曰世间修心显非出世间之修心也不假禅那者无首楞严定也无有智慧者无金刚慧也身不行淫者谓以有漏静虑为因心制彼淫习于一切时想念俱无由彼身心俱洁下无卜居故临终时应念而生梵世为梵民是知形虽出动心迹尚交者不可谓梵至于想念俱无方是梵天伴侣言梵者较之欲界秽浊此则清净无染耳然非具足清白梵行之相也。

　　欲习既除离欲心现于诸律仪爱乐随顺是人应时能行梵德如是一类名梵辅天。

　　此初禅第二天也初二句结前于诸下正明本天谓欲习既除定心明露而此天于定共戒无不爱乐无不随顺故临终时宿习不忘应念而行梵德匡弼梵主名梵辅天。

　　身心妙圆威仪不缺清净禁戒加以明悟是人应时能统梵众为大梵天如是一类名大梵天。

　　此初禅第三天也初二句结前清净下正明此天由前定心显露故身心圆妙复具梵德故威仪不缺此天从定戒中发生智慧然非慧性圆明莹十方界之比由其慧胜前天堪为梵主故临终时应念而生大梵统摄梵众俱舍说威德光明独一而住无寻有伺定力所感下二天具有寻伺又劫末后去劫成先来外道不测便执为常又因起念见有天生便执能生世间为一因生。

　　阿难此三胜流一切苦恼所不能逼虽非正修真三摩地清净心中诸漏不动名为初禅。

　　此结示三天名初禅也言胜流者谓非初果之入流为胜但背下界之欲流故曰胜也此天以寻伺觉观不净慈悲治欲界欲恚害障故能离五欲断十恶除五盖尽苦受欲界苦恼所不能逼名离生喜乐地以离欲恶故生喜身心轻安故生乐也虽非正修真三摩地者简非首楞严大定也但彼戒心清净漏心已伏不为欲习所动离诸欲恶不善法有觉有观离生喜乐初得禅定无有刹那杂念间入故名初禅此天虽离欲火内有觉观扰乱初心在缘名为觉行细心分别名为观行谓依未到地发初禅色界清净色法触欲界身根心大惊悟尔时即生身触觉此色触未曾有功德利益故名觉支既证初禅功德即以细心分别此禅定中色法诸妙功德境界分明无诸盖覆如是功德欲界之所未有故名观支即寻伺也初之二天寻伺皆有至第三天无寻有伺由内有寻伺故外感火灾而火灾坏初禅也此三天若据阿毗昙婆沙论竖分当有三层相去倍远若天民天臣天王各居一层何成一统且臣民可许众多而天王满天独居一层彼此皆王何所使令或是以德之优劣相较堪为民为辅为王耳故列为三非一天尽臣民而无王一天尽王而无臣民也据俱舍云梵天无别处所但于梵辅中有高楼阁是又云威德光明独一而住此似梵天独尊而梵民梵辅共居一天而供使令此则三天同在初禅秪一地耳仁王经说十八梵亦应有民主之异又云四禅中有大静王璎珞经云禅禅皆有梵王本经亦云四禅四位天王今详初禅既以大梵为王而三经皆说四禅有王则知光音遍净广果皆王自余皆一臣一民之义有处说色界诸天惟此天有君臣庶民已上都无或是梵王统王娑婆故独称尊耳故志槃师横分四禅为四地初禅二禅三禅各三天为一地四禅九天为一地当依此为准。

　　阿难其次梵天统摄梵人圆满梵行澄心不动寂湛生光如是一类名少光天。

　　此二禅初天也前三句蹑梵天而升进特加圆满耳澄心不动寂湛生光者前有觉观粗动发生三识今内净一心已无觉观惟缘内尘不同初禅有三识故心水澄清不动而生光耀然光明尚劣未极其量故曰少光所谓泰宇定而天光发然非周遍湛寂之比以我法二执纤毫未破故。

　　光光相然照耀无尽映十方界遍成琉璃如是一类名无量光天。

　　此二禅第二天也从前少光更发多光故光光互明照耀无尽映十方界成琉璃色此虽已极其量犹未成音故名无量光然非如净琉璃内含宝月之比。

　　吸持圆光成就教体发化清净应用无尽如是一类名光音天。

　　此二禅第三天也吸圆光成教体者由此天已无寻伺故无语言惟以光明发清净化以表言诠而随机开示应用无尽故曰光音。

　　阿难此三胜流一切忧悬所不能逼虽非正修真三摩地清净心中粗漏已伏名为二禅。

　　此结示三天名二禅也此三天总名定生喜乐地由觉观心息故名定生若净鉴止水故身心适悦亦名喜俱禅以定生时与喜俱发故以有定喜灭世间贪忧故忧悬不能逼也粗漏已伏者谓以定力伏前五识由二禅伏前五故无寻伺未伏第六故有喜乐内有喜水扰动故外感水灾而水灾坏二禅前三天以戒胜此三天以定胜。

　　阿难如是天人圆光成音披音露妙发成精行通寂灭乐如是一类名少净天。

　　此三禅第一天也圆光二句蹑前天而升进也言前天虽有圆光为教体披光则妙理自露然有喜心分别乱动能障定乐此天转寂故依理发成精行而通寂灭乐由定乐才通净空初显故曰少净此中用舍念正知三心所以伏六识现行离喜支是精行也瑜伽云由舍念正知数修习故令心踊跃俱行喜受便得除灭离喜寂静与喜相违乐受生起彼于尔时色身意身领纳受乐及轻安乐故说有身受乐此寂灭乐由伏第六识故相似二乘之寂灭非生灭既灭寂灭现前之比。

　　净空现前引发无际身心轻安成寂灭乐如是一类名无量净天。

　　此三禅第二天也以伏六识而似得人空故曰净空现前此蹑前升进也引发无际者谓扩而充之则喜心愈寂净空愈广故身受心受皆得轻安至此则灭乐已成净空无量名无量净。

　　世界身心一切圆净净德成就胜托现前归寂灭乐如是一类名遍净天。

　　此三禅第三天也言前天彻意地乐止在身心未名为遍今则根身器界触处无非妙乐天中妙乐至此已极更无有加便认此为清净极乐之乡终身归托之地故曰托曰归由彼净乐触处皆得故曰遍净显扬论云谓离喜之乐之所滋润遍滋润遍适悦遍流布者是谓第三静虑近分即此身中于一切处无有少分离喜之乐所不遍满者是谓第三静虑根本言近分者静虑未满故言根本者静虑已满故。

　　阿难此三胜流具大随顺身心安隐得无量乐虽非正得真三摩地安隐心中欢喜毕具名为三禅。

　　此结示三天名三禅也具大随顺者言此妙乐无不随心顺意故曰大也身心安隐者言前初二禅心有喜受故多散动不得身亲受乐今则喜受既除身心皆亲受无量妙乐故得安隐言欢喜毕具者是显身心俱受乐也谓下地无如是乐及无间舍上地有舍而无乐故诸佛弟子说第三禅具有能舍及念正知而复受乐故诸乐中三禅独胜地持目此为乐俱禅此定功德与遍身乐俱发故此天已伏意识无喜受有出入息扰乱故外感风灾而风灾坏三禅也。

　　阿难复次天人不逼身心苦因已尽乐非常住久必坏生苦乐二心俱时顿舍粗重相灭净福性生如是一类名福生天。

　　此四禅第一天也复次下结三禅之德乐非下显三禅之过苦乐下正示福生盖初禅离苦受有忧受二禅离忧受有喜受三禅离喜受有乐受此天则知乐受亦不常以乐久必坏坏即成苦故将苦乐二心一时顿舍乐既谢灭则不动之定与舍俱发故内心湛然不苦不乐名舍念清净地瑜伽云一切下地灾患已断谓寻伺苦忧喜乐及出入息是故此中舍念清净鲜白由是此禅心住无动由苦乐双舍故得粗重相灭粗重者即六识分别种子也由不受妙乐故净福发生名福生天地持亦目此地为舍俱禅。

　　舍心圆融胜解清净福无遮中得妙随顺穷未来际如是一类名福爱天。

　　此四禅第二天也前舍心初生尚未至圆融至此则无一毫乐念不舍故曰舍心圆融于舍心中仍生胜解于此决定忍可印持不为异缘所转故曰胜解清净由舍心圆融故净福亦无遮碍今在净福无遮碍处有所愿求无不如意故能得大自在穷于未来也言穷未来者即福资二路受报无穷之义非真得常住也言福爱者谓诸天之福惟此天为最可爱以三灾不及故或此天积福别有爱求即希上二路也。

　　阿难从是天中有二岐路若于先心无量净光福德圆明修证而住如是一类名广果天。

　　此四禅第三天也是天指福爱有二岐路者一直往道趣广果二迂僻道趣无想先心即指福爱圆融舍心也无量净光即舍俱禅所发定光也福德圆明修证而住者以初禅戒胜二禅三禅定慧皆胜是净德圆明至于四禅则全是福报是净福圆明故从福爱天无量光中修四无量心滋长福德证广大果名广果天色界诸天所感福报至此为极以四禅报境惟此三天故第四无想是福爱之差支五不还天是三果圣人之别寓故问四禅既无三灾扰乱何故不常答是刹那无常所坏故。

　　若于舍心双厌苦乐精研舍心相续不断圆穷舍道身心俱灭心虑灰凝经五百劫是人既以生灭为因不能发生不生灭性初半劫灭后半劫生如是一类名无想天。

　　此四禅之别支也先心亦指福爱但广果厌苦乐而增修福慧此天则厌苦乐而精研舍心此两天所以分岐也首二句蹑前精研下三句显此天用功处精研舍心者谓以定力深搜细索其舍心也相续不断者功无间歇也圆穷舍道者必欲究竟尽其舍心也身心三句舍定成而克获无想异熟也言以舍定灭除舍心故令心虑灰凝暂尔不行如夹冰鱼如压石草不知微细生灭流注妄谓涅槃非真涅槃也经五百劫者大劫也言从初生以至寿终凡经五百大劫也是人下断其错修不得真果者以彼生灭为因不能感不生灭之果也初半劫灭者言初生此天习定半劫始得灭想后半劫生者此天报尽在四百九十九劫半后想心复生也问此无想定与灭尽定有何差别答灭尽定既灭第六识兼灭第七染分无想但灭六识分别见而诸邪见尚未能尽何况其他问身界俱空此与四空何异答出定则有故不同也此三界总有三十二天二惟凡位五惟圣位其余皆是凡圣同居二惟凡位者谓大梵天不达业因惟说我能造一切天地人物恃此憍慢轻篾一切圣人故圣贤不居此无想天亦惟凡住惟是外道修无想定者生受五百劫无心之报外道不达妄为涅槃受报已毕必起邪见谤阿罗汉身遭后有复入地狱以是圣人亦不居也五惟圣位者即下五那含也。

　　阿难此四胜流一切世间诸苦乐境所不能动虽非无为真不动地有所得心功用纯熟名为四禅。

　　此结示三天名四禅也由苦乐双亡故心念不动圣位第八证真无为名不动地以灭六尽七故此之不动有所得故非真无为以彼但能伏六识故此圣凡之疆域判然不滥矣已上禅天初禅伏鼻舌二识无段食故二禅伏前五识三禅伏意识分别现行故得妙乐四禅伏意识分别种子故得舍心总是伏第六分别见惑耳然则孟子之四十不动庄生之死生不动较之禅天不动尚如天渊况如来真三摩地不动之体便欲窃而拟之哉。

　　阿难此中复有五不还天于下界中九品习气俱时灭尽苦乐双亡下无卜居故于舍心众同分中安立居处。

　　此明五不还天是此天之别报也言不还者即第三果以断尽欲界九品思惑不复欲界受生故言习气者即思惑种子谓贪瞋痴慢任运而起微细之惑由彼难除故分八十一品断之盖于三界分九地地各分九品今断欲界一地九品故苦亡而欲界无卜居复断上三地各九品故乐亡而色界三地无卜居惟四禅是其同分故独于此卜居也。

　　阿难苦乐两亡斗心不交如是一类名无烦天。

　　此名五不还天第一天也苦乐未亡时则欣厌二心交战胸中故烦燥今既两亡则心不交斗渐入冷淡故无烦烦燥动也此天似断离生喜乐地九品思惑。

　　机括独行研交无地如是一类名无热天。

　　此不还第二天也机发动也括收敛也言心之或发或止毫无苦乐系着常行于独故曰机括独行前虽斗心不交尚有交地今并其交地亦复研尽则心如冰壶清凉透彻何热之有热微烦也此天似断定生喜乐地九品思惑。

　　十方世界妙见圆澄更无尘象一切沉垢如是一类名善见天。

　　此不还第三天也烦热既除内心澄莹发天眼通故见量遍十方界而所见之境触处皆妙故曰妙见圆澄尘象是境沉垢是惑正显心境两忘故所见皆善也此天似断离喜妙乐地九品思惑。

　　精见现前陶铸无碍如是一类名善现天。

　　此不还第四天也范土曰陶镕金曰铸由天眼既净一见则通故能镕炼自在若陶冶之铸物随心成就更无隔碍故名善现前由心斗而所见所现犹未尽善此由心不斗而所见所现皆尽善故曰善见善现此似断舍念清净地九品思惑也。

　　究竟群几穷色性性入无边际如是一类名色究竟天。

　　此不还第五天也究竟研穷也几微也言穷色而至于极微也抑且不但穷色至极微而已复能穷色性之性从何处起则知性色真空性空真色清净本然周遍法界故曰入无边际如是而究方知色之究竟名色究竟此天似断四空四地三十六品思惑也以色究竟是尽色四空皆究竟离色故也。

　　阿难此不还天彼诸四禅四位天王独有钦闻不能知见如今世间旷野深山圣道场地皆阿罗汉所住持故世间粗人所不能见。

　　此结示五天惟是圣居也凡生彼天要是进向那含身得四禅发无漏慧起熏禅业或起一品乃至九品方始得生凡夫无此熏禅业故不得生彼诸下显此五天不独天人不见即四位天王但钦其名不知其心亦不见其形以四天修有漏凡定五天修无漏圣定凡圣不相及故即四位天王亦如盲瞽况天人乎昔云居膺结庵三峰经旬不赴堂洞山问曰子近曰何不赴堂曰每日有天人送供山曰我将谓汝是个人犹作这个见解汝晚来膺晚至山召曰不思善不思恶是甚么膺回庵寂然宴坐天人寻觅三日不见乃绝四王之不见五天亦犹天人之不见膺师也如今下以人间例明圣道场地若天台峨眉五台等。

　　阿难是十八天独行无交未尽形累自此已还名为色界。

　　此结属色界也孤山曰独行无交以无情欲故未尽形累者尚有色质故故自色究竟以至梵众皆色界摄仲尼曰我未见好德如好色者也若以欲色分两界则欲界人好欲心多而好色者绝无当云吾未见好德如好欲者也。

　　复次阿难从是有顶色边际中其间复有二种岐路若于舍心发明智慧慧光圆通便出尘界成阿罗汉入菩萨乘如是一类名为回心大阿罗汉。

　　此标圣独出也究竟居色顶故曰有顶与无色邻故曰色边际由三果根有利钝故于舍心复分二路其利根者研穷色性彻见真空发无漏慧慧光圆通横出无色入菩萨乘名大罗汉若钝根者亦由舍心穷尽色阴生无色界渐断渐证竖出三界也。

　　若在舍心舍厌成就觉身为碍销碍入空如是一类名为空处。

　　此无色界第一天也谓灭三种色缘空而入定者名空处定行者厌患色如牢狱心欲出离即修观智破色入空名空处定首二句蹑前天觉身下明本天觉身为碍者觉有身为质碍而不自在也销碍入空者修空观而灭身归无也大经云谓超一切色想灭有对想不念种种想入无边虚空住空无边处释曰超一切色想者超可见有对色也灭有对想者耳鼻舌身识和合想灭故此灭不可见有对色也不念种种想者不念意识和合想故意识分别一切法故说名种种此灭不可见无对即意识也入无边虚空者谓三色想绝即入空理廓尔无边由厌色依空名为空处此下四天皆是不悟性色真空而勤劬于销碍岂知舍有而之无是逃峰而赴壑也长水曰舍心有二一者若于有顶用无漏道断惑入空即乐定那含也二者若于广果用有漏道伏惑入空即凡夫外道也。

　　诸碍既销无碍无灭其中惟留阿赖耶识全于末那半分征细如是一类名为识处。

　　此无色界第二天也谓舍空缘识而入定者名识处定行者厌患虚空无边缘多则散能破于定即舍虚空转心缘识心与识法相应名识处定温陵曰诸碍既销而无则不依于色无碍之无亦灭则不依于空惟留阿赖末那即厌空依识也赖耶即第八识末那即第七识也何以末那惟留半分微细以转末那功在第六以第六分别已伏末那一分亦伏第六俱生现行末那一分亦现行故大经云超一切虚空无边处入无边识住识无边处释曰心缘内识作无边行相故以为名初超空无边处是离障彼何所障外念为粗故云何对治见彼外念粗分别过患故入无边识是修行利益也问末那赖耶罗汉未了凡外那含何以知之答此自佛眼了见与之作名非许彼知也在彼固自以为离色离空即是性真而迷实同无想法华云众生住于种种诸地惟有如来如实知之是也。

　　空色既亡识心都灭十方寂然迥无攸往如是一类名无所有处。

　　此无色第三天也若舍识处心依无所有法而入定者名无所有处定行者厌患于识三世之识无边缘多则散故舍缘识转心依无所有法名无所有处定首句蹑前天识心即前半分末那而言都灭者凭深定力伏其现行不行例如无想之伏六现行非如罗汉种现俱断之谓也迥无所有者灭识定中所证境界即厌识归无也所谓杳杳冥冥之处昏昏默默之乡外道执为冥谛老庄呼为混成皆在于此大经云起一切识无边处入无所有处释曰无所有处者内外皆无也超无边识者是明离障何故须超事念粗故云何对治见粗念事分别过患故入无所有是明修行利益也前以舍外缘内故为粗念既无所取能取亦无故内外俱无斯为利益名无所有也。

　　识性不动以灭穷研于无尽中发宣尽性如存不存若尽非尽如是一类名为非想非非想处。

　　此无色第四天也谓舍二边之想而入定名非有想非无想定行者厌患无所有处想如痴有想处如痈如疮更有定名非有想非无想即舍无所有处缘念非有非无想之法是谓非有想非无想处定前以末那为识心此以第八为识性也以灭穷研者前天既以定力伏末那此天更加功用研穷识性而欲灭之殊不知无金刚慧断不可灭此在不可灭尽处而自谓灭尽其实若存而非存似尽而非尽若以为存而未尽则识性不动以为不存而尽犹有灭穷研者在故大经云超一切无所有处住非有想非无想处释曰超一切无所有处是所离障云何对治无彼无所有以见粗分过患故问能治既寂无所有云何名粗犹有无所有想故瑜伽云先入无所有处定超过一切有所有想今复超过无所有想故有云既曰非想又曰非非想者非如无想及灭尽定以一切诸想皆悉灭尽惟有微细想缘无想境转故此中所以不出三界者由缘无想境即是细想外道不了谓为涅槃未能无缘岂离心境况计此为我复生爱味若知此患更求上进求上所缘竟无所得无所得故灭而不转则得灭受想定也若未得此定厌想为先后想不行即入无想定矣此又圣凡一大关键处也。

　　此等穷空不尽空理从不还天圣道穷者如是一类名不回心钝阿罗汉若从无想诸外道天穷空不归迷漏无闻便入轮转。

　　此总明圣凡出坠之地也此等者总指前四天人也初天穷色而归空次天穷空而归识三天穷识心以归无四天穷识性以归尽如此穷空岂惟不达圆顿性色真空之旨即人法二空之理皆所不了而妄欲起心销之空之灭之尽之岂知终不能销空灭尽也故自五不还天穷空而入此天者其根本尚正俟其八万劫满断尽思惑而出三界者名钝根罗汉以对前有顶之回心者故曰钝也若从无想穷空而入此天者其根本原邪以彼迷有漏天作无为解故八万劫受报已满无所归托便入沦坠矣问经谓无想临终谤佛堕狱安能得入非想答偶或有之岂无想天人尽皆尔耶世尊举一以警众耳如佛在世时有一比丘得四禅生增上慢谓得阿罗汉不复求进命欲尽时见四禅中阴相便生邪见谓无涅槃佛为欺我恶邪生故失四禅中阴便见阿鼻中阴相命终即堕阿鼻狱中此等犹是坐禅持戒之人一念妄证遂沉苦海较今禅人得少为足荡心狂想者其报又当何如圣有明谟宁不惕然自省哉。

　　阿难是诸天上各各天人则是凡夫业果酬答答尽入轮彼之天王即是菩萨游三摩地渐次增进回向圣伦所修行路。

　　此通结三界天人天主凡圣各别也天人即天之臣民是凡夫摄业果酬答等者谓因中修十善八定而以六欲四禅酬之故报尽入轮天王即是菩萨等者如华严说初地为阎浮王二地为轮王三地为忉利天王四地为夜摩天王乃至十地为摩醯首罗天王等此皆菩萨寄位进修不落轮回者也此段当在下文无色界下。

　　阿难是四空天身心灭尽定性现前无业果色从此逮终名无色界。

　　此结属无色也前二天色空俱无是身灭尽后二天伏识现行是心灭尽由身心俱灭故定性现前也无业果色者非若欲色二界业报所感根身器界以有胜定故随化依正自在受用所谓定果色也此从非想以至空处统名无色。

　　此皆不了妙觉明心积妄发生妄有三界中间妄随七趣沉溺补特迦罗各从其类。

　　此总结三界此字通该六欲以至非想皆由不能了达本有妙觉明心从迷积迷妄生三界故诸天人随业报尽中间不免又随七趣沦溺不得休息也补持伽罗此云数取趣即中有身也以能数数受生取诸趣故世尊曾以甲头土问比丘曰甲头土多地上土多诸比丘言地上土多不可为喻佛言天上命终还生人间者如甲头土堕地狱者如地上土何以故以本发阿耨菩提心或于禅中集诸福德方得还生人中闻佛法故故知净业纯熟目睹天宫恶业将成心现地狱如福德之士执砾成金业贫之人变金成砾砾非金而金现金非砾而砾生金生但是心生砾现亦从心现转变在我金砾何从抱疑之徒可晓此旨。

　　复次阿难是三界中复有四种阿修罗类若于鬼道以护法力乘通入空此阿修罗从卵而生鬼趣所摄若于天中降德贬坠其所卜居邻于日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口旦游虚空暮归水宿此阿修罗因湿气有畜生趣摄。

　　此明四种修罗也梵语阿修罗此云非天谓其多瞋有天福而无天行故亦云无端正以夫丑而妇美故亦云无酒以瞋无和气酿酒不成故言鬼道者显其前因从鬼道发心也如护戒护定护经护咒等皆名护法谓从鬼道藉护法力而生此趣能乘神通而入居空界者约其现果是卵生以卵从想生故约其因或是三夜叉亲住如来座下转生者当是鬼趣摄也言天中者指其前因降德者谓在天中有损德而下谪也卜居邻日月者以不离人间固是胎生人趣所摄也执持世界者谓能驱役鬼神兴灾兴福力洞无畏者言其力量广大通贯人天故心无怖畏经称化身十六万八千由旬手撼须弥诸天震恐帝释四天常与斗战今言梵王亦争者或帝释不胜则梵王以下俱助力也若力不能胜则藏身入藕丝孔中约可大可小知是化生力与天等是天趣摄也四种之中此为最胜故称王以别即罗睺阿修罗王也生海心水口者经称毗摩质多阿修罗王此云响高亦名穴居谓在大海水底出大音声唱言我是毗摩质多住在海穴能波海水出声疑即是类以居水底是湿生以下劣故是畜生摄正法念经云修罗衣食自然冠缨衣服纯以七宝鲜洁同天所䬸饮食随念而生悉皆百味惟彼凡所食时末后一口变为青泥是故经说不如人也。

　　阿难如是地狱饿鬼畜生人及神仙天洎修罗精研七趣皆是昏沉诸有为相妄想受生妄想随业于妙圆明无作本心皆如空华元无所著但一虚妄更无由绪。

　　此总结虚妄也言精细研究七趣之由皆是发润二种妄想为惑业因故随妄想而受生亦因妄想而受报也若于圆明无作本心照此昏沉诸有为相直如空中之华无著落处惟是一概虚妄而已更无根本由绪为生起也故宗镜问云平等空门一心妙旨既善恶无际凡圣皆圆何乃润受有差苦乐不等答万事由人自造唯心一理无亏善恶但自念生果报岂从他得是以西施爱江嫫母嫌镜实为痴也故知此心是凡圣之宅根境之源只为凡夫执作赖耶成生死苦恼之因圣者达为藏心受涅槃常乐之果若云赖耶则有名无体以情执为有不究竟故故当证时其名即舍若云藏心则有名有体以是本有非情执故尽未来际其名不断若念念昧如来法界之性步步造众生业果之因恶业日增苦缘无尽于安隐处生衰恼心向解脱中成系缚果受𦦨口针咽之体经劫而饥火焚烧作披毛戴角之身触目而网罗萦绊或堕无间狱抱剧苦而长处火轮或生修罗宫起斗争而恒雨刀剑或暂居人界刹那而八苦交煎或偶处天宫倏忽而五衰相现皆为不知如来藏心遗失惟识妙性背真慈父佣赁外方舍大智王依投他国是以诸佛惊入火宅祖师特地西来指真归而不归示正见而弗见都为藏识熏处无始坚牢执情厚而如万叠冰崖疑根深而似千重闇室今者广明深奥直示一心可谓会性天于此时更无异种定父子于今日惟一家风凡有知者自宜深究。

　　阿难此等众生不识本心受此轮回经无量劫不得真净皆由随顺杀盗淫故反此三种则又出生无杀盗淫有名鬼伦无名天趣有无相倾起轮回性若得妙发三摩提者则妙常寂有无二无无二亦灭尚无不杀不偷不淫云何更随杀盗淫事。

　　此言迷时妄有悟后元无也本心者即妙圆明无作本心也言此等七趣众生皆由不识本心受此轮转虽经多劫不得真净而常居妄染此由随顺杀盗淫故而成三恶既又反此杀盗淫故而成三善有三恶则下坠三涂无三恶则上升天界由彼善恶有无互相倾夺故上升下坠亦轮转无穷既善恶皆属轮回必得发此无善无恶妙三摩心则即妙即常即寂矣若得入此三摩地中则善恶二涂升沉二果当时灭尽得证人空超出三界故曰有无二无不但善恶二性当时销灭即无二之性亦不可得故曰无二亦灭此则不但超生死更超小乘涅槃矣如是则尚无无二云何随二故曰如是尚不见有不杀不盗不淫之事云何更随杀盗淫事哉。

　　阿难不断三业各各有私因各各私众私同分非无定处自妄发生生妄无因无可寻究汝勖修行欲得菩提要除三惑不尽三惑纵得神通皆是世间有为功用习气不除落于魔道虽欲除妄倍加虚伪如来说为可怜悯者汝妄自造非菩提咎作是说者名为正说若他说者即魔王说。

　　此结答问辞而戒勖真修也前问云为有定处为复自然彼彼发业各各私受故牒答云因不断此三种善恶业故各各私造因各各私造故在众私同分之中非无定处正言造业私而受报则有定处也然此定处从何所来元是自妄之所招感既所生是妄实无有因故不可究其起处也勖勉力也三惑即三恶三善之根本也三业根于惑起故直指其本而令断也若不断惑本纵得五通皆是有为非无漏道以但伏现行习气不除不得漏尽必落魔道虽欲除妄是以火救火名之益多此如来之所大哀而深愍者由阿难初问佛体真实云何复有诸趣故答云汝妄自造非佛体有咎也菩提即佛体也故复警云若使末世劝人离此三种者此人即为佛说若末世赞此三种以为无碍者此人即是魔说也是则必断三惑方能得入真三摩地也已上详明七趣竟下详辩魔境。

　　即时如来将罢法座于师子座揽七宝几回紫金山再来凭倚普告大众及阿难言汝等有学缘觉声闻今日回心趣大菩提无上妙觉吾今已说真修行法汝犹未识修奢摩他毗婆舍那微细魔事魔境现前汝不能识洗心非正落于邪见或汝阴魔或复天魔或着鬼神或遭魑魅心中不明认贼为子又复于中得少为足如第四禅无闻比丘妄言证圣天报已毕衰相现前谤阿罗汉身遭后有堕阿鼻狱汝应谛听吾今为汝子细分别阿难起立并其会中同有学者欢喜顶礼伏听慈诲。

　　先明世尊无问自说良以世尊一往直示真修行路而阿难等尚未亲历不知途中艰阻世尊是过来人险阻艰虞历历自试故将罢座而回身复留一一指明途中所遇令其自识预备不虞此如爱子远行慈母于临行时付嘱途中善为之语如来不尽之慈意亦如此汝等下叮咛魔之当识也真修行法即指反闻一门也言我虽为汝等指出奢摩他中妙修行路汝犹未明路中所发魔事最为微细不知不觉忽尔现前皆能契合人心又不识其为邪为正若汝胸中有一毫邪心未曾洗净彼则乘此一毫之隙便能勾汝入邪见矣言阴魔者即色阴中初心自现不自外来者也天魔鬼神魑魅皆受想二阴所现者也言正当魔现之时要曾辨得一副辩龙蛇眼不为彼惑若道眼不明为彼所转遂认贼为子立使家宝劫尽矣心见二魔皆无外境以行阴识阴所现者皆是自心邪见得少为足之过也如第下举一例诸言无闻者但修无想为极则事不乐闻法不知正修自谓成无上道及报将尽想心复生衰相亦现不知自己本非证圣反谤圣人身遭后有坐谤法故遂堕地狱其毒如此可不畏哉汝等回心趋大菩提岂可不知其利害耶故我为汝仔细分别非草草也若据下文无学破除四阴惟识阴未破耳。

　　佛告阿难及诸大众汝等当知有漏世界十二类生本觉妙明觉圆心体与十方佛无二无别由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点太清里况诸世界在虚空耶汝等一人发真归元十方世界悉皆销殒云何空中所有国土而不振裂。

　　此言动魔之由盖谓本觉圆明生佛无二良由妄想一动遂迷此觉圆心体而成过咎于是发业润生二种无明瞥尔发生既一生已则觉体遍迷遂成空性所谓晦昧为空也既一迷此于是化迷不息遂生世界所谓依空立世界也是则十方有漏微尘国土皆依妄想建立岂知空生大觉若云点太清已是微眇况复依空所立世界其微眇益可知已且举世之人尽皆发妄不息循声逐色无发真者所以世界安立如故若使一人发真归元则虚空粉粹大地平沉况依虚空所有国土而不振裂者耶问自古至今发真不少何故世界宛然如故答世界元是众生共业所感一人发真一人之世界销殒若举世界人发真则举世界悉销殒矣盖世界既从妄想生而建立必由妄想尽而后销殒也是以妄想尽者见销殒妄想不尽者世界犹然建立也。

　　汝辈修禅饰三摩地十方菩萨及诸有漏大阿罗汉心精通吻当处湛然一切魔王及与鬼神诸凡夫天见其宫殿无故崩裂大地振坼水陆飞腾无不惊慑凡夫昏暗不觉迁讹彼等咸得五种神通惟除漏尽恋此尘劳如何令汝摧裂其处是故鬼神及诸天魔魍魉妖精于三昧时佥来恼汝。

　　此言动魔致乱也饰严防也言汝等修禅正当发真时与诸圣贤气味相投心精通吻混合为一故当处湛然清净不动不相恼乱魔王即天魔也鬼神即一切精灵也凡夫天即无想天也水居即河精海精之类陆居即山林土地川岳鬼神之类飞腾即空居如大力鬼王飞行夜叉之类言行人正当发真之时大地震惊宫殿崩裂而魔王之在水居陆居及空居飞腾者无不惊怖惟下界凡夫未得五通瞢然不觉讹言地震故无惊恐彼等魔王神鬼咸得五通未除习漏既恋尘劳决定不容崩裂宫殿各各恃其所能惟欲破坏禅定故佥来恼乱也。

　　然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日销殒徒恃神力但为其客成就破乱由汝心中五阴主人主人若迷客得其便当处禅那觉悟无惑则彼魔事无奈汝何阴销入明则彼群邪咸受幽气明能破暗近自销殒如何敢留扰乱禅定若不明悟被阴所迷则汝阿难必为魔子成就魔人如摩登伽殊为眇劣彼惟咒汝破佛律仪八万行中秪毁一戒心清净故尚未沦溺此乃隳汝宝觉全身如宰臣家忽逢籍没宛转零落无可哀救。

　　此明悟则无咎迷则受邪也以彼是尘劳中物汝为妙觉中人故虽大怒不能加害正如风刀之吹光断水终不能令光水之有动损也不但不能加害而汝反能化彼喻如沸汤之近坚冰暖气逼而坚冰自销矣彼虽恃其五种神通犹是外客客从外来尚易看待成就破乱不在于客悉由主人若使主人心中不明认贼为子客则乘间而入为乱为虐若使主人当处禅那惺惺了了不受颟顸纵彼魔力虽强无由动汝所以不能奈何汝者由汝阴气已销已得大光明藏彼则咸受幽气住于昏沉冥漠之乡彼若邻近光明幽气自然销殒正如枭之入昼罗刹之向阳尚不可见安敢久留扰乱汝之禅定耶若使五阴主人心不明悟见虚幻境或生恐怖或生爱着被阴所迷反堕彼类矣是则化家为国亦由汝丧身亡家亦由汝也即如摩登其人眇劣纵能咒汝秪破一戒其害尚小况汝心犹清净未至沦溺若此等魔王又非眇劣之比宝觉全身又非一戒之比为害甚大喻如宰臣之家忽遭天王籍没则不但失官罢职而身且不免于刑戮是则展转日就零落纵有神力其可救乎。

　　阿难当知汝坐道场销落诸念其念若尽则诸离念一切精明动静不移忆忘如一当住此处入三摩提如明目人处大幽暗精性妙净心未发光此则名为色阴区宇若目明朗十方洞开无复幽黯名色阴尽是人则能超越劫浊观其所由坚固妄想以为其本。

　　此叙色阴始终之相也由未破已破境相不同故先明其始终坐道场有二坐八角坛等是事道场于一切反闻专注心不流逸是理道场销落诸念等者谓专注反闻已久万念自离圆觉所谓居一切时不起妄念也此离念相犹如虚空于一切时惺惺不昧了了常知故曰离念精明于是与动静之境无干忆忘之识无预此正打成一片时也当住此离念精明之处便可入耳根圆照三昧矣然为色阴所覆心未发光故目前所见惟是黑暗此黑暗相即是色阴区局性真如屋宇然故名色阴区宇此即色阴未破之相也若使心光发泄障碍皆通即肉眼所见十方洞明而前之黑暗皆化成光明内彻五藏外彻山河天上人间悉如指掌即前十方国土皎然清净时此即色阴已破之相也由此色阴元从空晦暗中结暗所成故一有此色便成劫浊此浊离彼色阴无体故色阴尽而劫浊超也至此始知色阴之由元从坚固妄想之所凝结由妄想故坚执外四大为我所又坚执内四大为我而成此色阴黑暗之体也。

　　阿难当在此中精研妙明四大不织少选之间身能出碍此名精明流逸前境斯但功用暂得如是非为圣证不作圣心名善境界若作胜解即受群邪。

　　此下十种明色阴中间将破未破之相也先明外彻良以藏心统含四土不离当处不隔毫端秪因色阴所覆岂惟不见上三即同居一土现前朗然者不能也今入定者既舍一区之明全处无边之暗当色阴未开之际在此离念精明之地正好着力精究研穷此妙明性由斯研究故得四大虚融如云如影世界不相交织故少顷之间此身透墙过壁了无隔碍斯由定中加功用行逼拶之极偶令心光泄露暂得前境虚融随得随失不同证果圣人一得永得也若使行人得遇此境现前平平坦坦毫不介意动止寻常不生欢喜依然只是顾话头亦足验其功夫得力处诚为善境若行人自无识见又无涵养若暂遇此境妄言证圣则魔得其便可乘间而入向后渐成大害矣故先德云才有所重即非沙门又云但尽凡情别无圣解。

　　阿难复以此心精研妙明其身内彻是人忽然于其身内拾出蛲蛔身相宛然亦无伤毁此名精明流溢形体斯但精行暂得如是非为圣证不作圣心名善境界若作圣解即受群邪。

　　此明内彻也内彻者心光忽然透彻身内反观五藏亲见蛲蛔以手拈出而身无伤毁此是精光流溢形体暂得如是不可为常所谓路途之乐终未到家者也。

　　又以此心内外精研其时魂魄意志精神除执受身余皆涉入互为宾主忽于空中闻说法声或闻十方同敷密义此名精魄递相离合成就善种暂得如是非为圣证不作圣心名善境界若作圣解即受群邪。

　　此明内外俱彻也医经云魂藏于肝魄藏于肺意藏于脾志藏于胆精藏于肾神藏于心除执受身余皆涉入者谓除此第八执受之身安然不改其余魂魄等皆失其故位而递相涉入也互为宾主者一为主而余五为宾也闻空中说法者闻一处说法也十方同敷者闻十方说法也递相离合者岳师谓或精离本位而合于魂或魂离本位而合于精等盖离即失本位而合则就他位也此由初闻六根互用熏成善种故于定中偶一发露非若圣人证入圆通一得永得也环师云夙昔闻熏自能发挥而有所闻也今夫刻意凝神讨论之极则奇文丽藻未尝经意往往焕然得于梦寐则精神激发神者偶现类可知也。

　　又以此心澄露皎彻内光发明十方遍作阎浮檀色一切种类化为如来于时忽见毗卢遮那踞天光台千佛围绕百亿国土及与莲华俱时出现此名心魂灵悟所染心光研明照诸世界暂得如是非为圣证不作圣心名善境界若作圣解即受群邪。

　　此明现佛境也此由反闻功胜心体益明故澄露皎彻始觉之智融透而本觉之心发明故所见一切色是佛色一切形是佛形也梵语毗卢遮那此云光明遍照百亿国土及莲华等所谓一华百亿国一国一释迦是也此亦宿昔耳根曾闻梵网等经而心灵所染习气今由研究故心光发明照诸世界偶一发露耳非一证永证也。

　　又以此心精研妙明观察不停抑按降伏制止超越于时忽然十方虚空成七宝色或百宝色同时遍满不相留碍青黄赤白各各纯现此名抑按功力逾分暂得如是非为圣证不作圣心名善境界若作圣解即受群邪。

　　此明空成宝色也始由晦昧为空结暗为色今反闻功切用心绵密毫无间断于过去之念更加抑按现在之念更加降伏未来之念更加制止如是用功鞭逼太过忽见虚空成七宝色或百宝色或青黄赤白等色此由妙明逼极焕散而现故见如此种种异境非实证也。

　　又以此心研究澄彻精光不乱忽于夜半在暗室内见种种物不殊白昼而暗室物亦不除灭此名心细密澄其见所视洞幽暂得如是非为圣证不作圣心名善境界若作圣解即受群邪。

　　此明暗中见物也精光不乱者心光凝定明暗不移也见种种物等者非室中元有之物是暗中所现如鬼神精魅及奇形怪状之物而此暗室所有之物犹然如故盖鬼神精魅恒杂人居互不相见今由用心细密而见亦密澄故寻常所不见者今皆洞见也此亦研究澄彻之功暂时发露非真得常光古今如一也。

　　又以此心圆入虚融四体忽然同于草木火烧刀割曾无所觉又则火光不能烧爇纵割其肉犹如削木此名尘并排四大性一向入纯暂得如是非为圣证不作圣心名善境界若作圣解即受群邪。

　　此明身同草木也圆入虚融者谓反闻功切纯觉遗身故四体同于草木烧亦不觉研亦不知由不觉不知故火不能烧刀不能伤也此名下出其不觉不伤之由环师所谓五尘并销四大排遣纯觉遗身故无伤触也此亦暂时发露非真得性色真空也。

　　又以此心成就清净净心功极忽见大地十方山河皆成国土具足七宝光明遍满又见恒沙诸佛如来遍满空界楼殿华丽下见地狱上观天宫得无障碍此名欣厌凝想日深想久化成非为圣证不作圣心名善境界若作圣解即受群邪。

　　此明睹界睹佛也净心功极者言心净之功至此已极也忽见佛国者同居净土也又见诸佛者见净土现在如来也又见地狱天宫者同居秽土也由净心功极故彻上彻下若净若秽无不洞瞩此由闻教中净秽二土随起欣净厌染之念熏习成秽凝想久而化成偶一发露非真得寂光土也。

　　又以此心研究深远忽于中夜遥见远方市井街巷亲族眷属或闻其语此名迫心逼极飞出故多隔见非为圣证不作圣心名善境界若作圣解即受群邪。

　　此明遥见遥闻也研究深远者谓用心研究到极深最远处遂令心光逼极飞出故障隔处皆能见闻也此亦暂时光景然非实证无边刹海不隔毫端也。

　　又以此心研究精极见善知识形体变移少选无端种种迁改此名邪心含受魑魅或遭天魔入其心腹无端说法通达妙义非为圣证不作圣心魔事销歇若作圣解即受群邪。

　　此明见知识也研究精极者谓研究之功已到至精至极之地实与诸佛心精吻合而色阴将破之时故魔心震惊而魔扰亦于此兆端也见善知识种种变迁者是行人自见此所见知识元是行人曾有邪心含受邪种至此忽然发露非真见圣或是魔入行人身中持其心神故令行人无端说法又能通达妙义以渐发其狂慧非实证圣也行人至此虽不为色阴拘挛复为魔罥系缚故用心者不可不密也。

　　阿难如是十种禅那现境皆是色阴用心交互故现斯事众生顽迷不自忖量逢此现前迷不自识谓言登圣大妄语成堕无间狱汝等当依如来灭后于末法中宣示斯义无令天魔得其方便保持覆护成无上道。

　　此勉令覆护也言此禅那所现十境皆是行人自己禅观与坚固妄想交攻互战或胜或负现此十事如一善境现即是观力胜妄想若暂现复隐是妄想胜观力由互出互入不得互融此魔之所以乘间而入也众生顽迷不自忖量己之见地与佛何似功用与佛何如逢此境现便为圣证是未得谓得未证谓证大妄语成堕无间狱所谓初证于天后入于地也汝当以此义传示将来修禅观者令彼晓了无令天魔得其方便言保持覆护者保谓保任持谓维持覆谓遮覆护谓卫护谓当以神力冥加不令至惑也色阴魔相已竟。

　　阿难彼善男子修三摩地奢摩他中色阴尽者见诸佛心如明镜中显现其像若有所得而未能用犹如魇人手足宛然见闻不惑心触客邪而不能动此则名为受阴区宇若魇咎歇其心离身返观己面去住自由无复留碍名受阴尽是人则能超越见浊观其所由虚明妄想以为其本。

　　此明受阴未破已破之相也修三下六句蹑前色阴已尽见诸佛心如镜现像此正奢摩他已成之相也故圆觉云寂静奢摩他如镜照诸像此当初信位也若有所得而未能用者言虽亲见本来已得其体未能称体发自在用以有受阴未破故也手足二句喻若有所得心触二句喻不得其用此则二句言有体而不能用便是受阴区局盖覆处心本不局身中无始迷执非局而局生局现阴死局中阴安有离身自由之分要皆受阴为结缚之本若受阴一破便能发用得意生身随往无碍如先德生死去留视此身如贾胡传舍者皆受阴已尽相也以此受阴为身见之本故受尽离身身见解脱得超见浊也至此方能亲证本心不在身中但是受阴妄为领纳虚以发明而已以虚故受以明故能受之而不谬受即苦乐忧喜舍也。

　　阿难彼善男子当在此中得大光耀其心发明内抑过分忽于其处发无穷悲如是乃至观见蚊虻犹如赤子心生怜愍不觉流泪此名功用抑摧过越悟即无咎非为圣证觉了不迷久自销歇若作圣解则有悲魔入其心腑见人则悲啼泣无限失于正受当从沦坠。

　　此明受阴将破未破之相也先内抑生悲此中即色阴破而受阴未破之中得大光耀者即十方洞开无复幽黯也其心发明者见得一切众生同具佛光枉受轮转也内抑过分者是自责自咎不蚤悟而度生也定中发无穷悲故观见蚊虻犹如己子不觉流泪斯亦因是同体之悲但由抑摧太过而发于正受中不宜有此若当下谓行人若知非还顾本参不作圣证久自销灭若谓已得诸佛菩萨同体大悲则有悲魔乘间而入见人则悲悲之不已遂失正受而下坠矣所谓如宰臣家忽逢籍没也。

　　阿难又彼定中诸善男子见色阴销受阴明白胜相现前感激过分忽于其中生无限勇其心猛利志齐诸佛谓三僧祇一念能越此名功用陵率过越悟则无咎非为圣证觉了不迷久自销歇若作圣解则有狂魔入其心腑见人则夸我慢无比其心乃至上不见佛下不见人失于正受当从沦坠。

　　此明视己如佛也胜相现前者色阴尽而见诸佛心也感激过分者谓一向但闻即心是佛未曾亲见今始得见本来佛性故激烈而奋发大勇自谓不历僧祇立地成佛不知理虽顿悟事要渐除此由陵篾轻率越分自僭故作斯语若自反知非复归无咎若迷而不反则有狂魔入心生大我慢上无诸佛下无众生自谓天上天下唯我独尊其失正受沦坠无疑问如南岳云不从诸圣求解脱青原云圣谛亦不为岂非陵率过越乎答斯由高推圣境畏难不进故以此语激之耳岂知沩山有信位人位之别长沙有因果涅槃之语哉吁破色阴之圣人谓三祇劫一念能超尚名陵率过越狂魔入心今之自谓得向上一着效颦呵佛骂祖者不知破几阴得何位亦敢大言自夸我慢恣肆恬不知畏圣有明文当自警省。

　　又彼定中诸善男子见色阴销受阴明白前无新证退失故居智力衰微入中隳地迥无所见心中忽然生大枯渴于一切时沉忆不散将此以为勤精进相此名修心无慧自失悟则无咎非为圣证若作圣解则有忆魔入其心腑旦夕撮心悬在一处失于正受当从沦坠。

　　此无慧沉忆也前无新证者受阴未破也退失故居者色阴已破也尔时当以慧力照破受阴本空自可证入若智力衰微则堕在两楹无所依倚入中隳地则前后皆迷迥无所见矣由无慧水灌溉故忽生枯渴由前后双脱进退无地故时时刻刻深思沉忆不敢走作复将沉忆不散以为勤精进相而欲破受阴不亦过乎此名无慧而自失也若知非速改即得无咎若以沉忆不散为圣证则忆魔乘间而入日夜撮心悬挂一处则失正受而从沦坠矣问先德云置心一处无事不辨何故此中撮心一处者反失正受答此为散乱多者作对治药耳非若以悬心一处为精进也。

　　又彼定中诸善男子见色阴销受阴明白慧力过定失于猛利以诸胜性怀于心中自心已疑是卢舍那得少为足此名用心亡失恒审溺于知见悟则无咎非为圣证若作圣解则有下劣易知足魔入其心腑见人自言我得无上第一义谛失于正受当从沦坠。

　　此慧偏发狂也失于猛利者过在慧之猛利也以诸胜性怀心中者谓佛性本来具足不假修成故自疑己身即是舍那更不求进得少为足此名用心之处亡失恒审由不恒常审察自己功用与佛何似唯是溺于己之知见以为即是佛知佛见故执性废修也若速悔知非则无过咎若自任舍那废修不进则有同类天魔乘间而入大发狂言必从沦坠矣问先德云心本是佛不假修成何也答此为执修成而孤负己灵者作对治药耳然亦有令人大死一番竿头进步极尽今时等语何尝废修证哉。

　　又彼定中诸善男子见色阴销受阴明白新证未获故心已亡历览二际自生艰险于心忽然生无尽忧如坐铁床如饮毒药心不欲活常求于人令害其命蚤取解脱此名修行失于方便悟则无咎非为圣证若作圣解则有一分常忧愁魔入其心腑手执刀剑自割其肉欣其舍寿或常忧愁走入山林不耐见人失于正受当从沦坠。

　　此觉险生忧也历览二际者即中隳地也自生艰险等者如立悬崖恐遭堕落故生忧也此忧元从戒慎恐惧中来但彼太甚无方便以自解遂至如此若使解得大道甚夷放下便是差足解忧若执忧心而不解则魔乘间而入矣。

　　又彼定中诸善男子见色阴销受阴明白处清净中心安隐后忽然自有无限喜生心中欢喜不能自止此名轻安无慧自禁悟则无咎非为圣证若作圣解则有一分好喜乐魔入其心腑见人则笑于衢路傍自歌自舞自谓已得无碍解脱失于正受当从沦坠。

　　此因定生喜也行人心得安隐而忽生大喜不知是路途之乐终未到家也此名无慧自禁而生若以慧眼观察方得浅证何足深喜则喜风自息仍归无咎若喜而不止则魔乘间而入自谓刀山火聚总是道场酒肆淫房无非解脱矣故知清净心中纤毫不立若一念忧心生则有忧魔乘间而入一念喜心生则有喜魔乘间而入所谓有所爱患则不得其正有所好乐则不得其正也。

　　又彼定中诸善男子见色阴销受阴明白自谓已足忽有无端大我慢起如是乃至慢与过慢及慢过慢或增上慢或卑劣慢一时俱发心中尚轻十方如来何况下位声闻缘觉此名见胜无慧自救悟则无咎非为圣证若作圣解则有一分大我慢魔入其心腑不礼塔庙摧毁经像谓檀越言此是金铜或是土木经是树叶或是叠华肉身真常不自恭敬却崇土木实为颠倒其深信者从其毁碎埋弃地中疑误众生入无间狱失于正受当从沦坠。

　　此见胜生慢也自谓已足者谓见色销受现便生满足自高自大故慢心起而眇视诸圣也言我慢者只是恃己而凌人傲物也此我慢虽为七慢之一亦诸慢之总也于劣计己胜于等计己等为单慢于胜计己胜于等计己胜为过慢于胜计己胜为慢过慢未得谓得计劣为多为增上慢自全无德谓己有德为邪慢对多胜者自甘劣下不敬不求为卑劣慢慢之所起皆由见得自己尊胜无慧以救其獘故忽生也若使见得是法平等无有高下尚不见有一众生可慢况诸圣乎若执迷不改则有大我慢魔乘间而入矣近代此魔遍地皆是毁佛像为金铜土木指佛经为贝叶氎华计肉身为真常活佛守鄙语为无字真经信口自肆大言不惭欺己欺人昧天昧地质之于经当入阿鼻可不畏哉问临济之不礼祖塔丹霞之烧木佛德山说一大藏如拭涕唾帛岩头说祖师言句是破草鞋非大我慢乎答此为执外求而不达自心执言教而不肯进修故作此峻厉语以激之此一片真慈也谁曰慢心若使祖师真有慢心则亦不免泥犁况其他乎。

　　又彼定中诸善男子见色阴销受险明白于精明中圆悟精理得大随顺其心忽生无量轻安已言成圣得大自在此名因慧获诸轻清悟则无咎非为圣证若作圣解则有一分好轻清魔入其心腑自谓满足更不求进此等多作无闻比丘疑误后生堕阿鼻狱失于正受当从沦坠。

　　此轻安自足也色阴已破故得精明受阴将尽故能圆悟精理获意生身故能得大随顺所向如意而忽生轻安自谓登圣得大解脱不求前进此因发慧而暂得轻清殊不知纵有妙悟也须吐却若使坐定轻清窟中不肯拖泥带水努力向前魔则乘间而入䘚为无闻比丘而生疑生谤成大堕落矣。

　　又彼定中诸善男子见色阴销受阴明白于明悟中得虚明性其中忽然归向永灭拨无因果一向入空空心现前乃至心生长断灭解悟则无咎非为圣证若作圣解则有空魔入其心腑乃谤持戒名为小乘菩萨悟空有何持犯其人常于信心檀越饮酒啖肉广行淫秽因魔力故摄其前人不生疑谤鬼心久入或食屎尿与酒食等一种俱空破佛律仪误入人罪失于正受当从沦坠。

　　此着空毁戒也得虚明性者谓受阴已破见得虚明之体本无一物故忽起断灭拨无因果而入增上慢空岂知但空二阴尚有三阴未空也若悟此空是恶取空非究竟空则无过咎若守定不改空魔乘间而入自谓饮酒食肉一切皆空行盗行淫无非是道见持戒者为小乘为执着见破戒者为大乘为彻悟自误误人不可胜纪岂知皆是魔体所著魔口所说哉问如志公罗什三车蚬子酒仙布袋等则又何如答此皆大菩萨应身借此以作佛事而为人解拈去缚者岂拨无因果之谓哉。

　　又彼定中诸善男子见色阴销受阴明白味其虚明深入心骨其心忽有无限爱生爱极发狂便为贪欲此名定境安顺入心无慧自持误入诸欲悟则无咎非为圣证若作圣解则有欲魔入其心腑一向说欲为菩提道化诸白衣平等行欲其行淫者名持法子神鬼力故于末世中摄其凡愚其数至百如是乃至一百二百或五六百多满千万魔心生厌离其身体威德既无陷于王难疑误众生入无间狱失于正受当从沦坠。

　　此著有行淫也味其虚明等者由于虚明味着不舍遂起爱心盖禅定中自有妙触轻安之境随顺人心若一耽味则转成贪欲此名定境安顺入心由无慧操持而误入诸欲也若悟得不受诸受方名正受便不耽着复归无咎若迷而不舍遂有欲魔乘间而入化为魔眷宛转零落无可救矣。

　　阿难如是十种禅那现境皆是受阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　此勉令覆护也迷不自识谓言登圣者言不识是何因缘而生悲生喜等便误为登圣也。

　　阿难彼善男子修三摩提受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇若动念尽浮想销除于觉明心如去尘垢一伦生死首尾圆照名想阴尽是人则能超烦恼浊观其所由融通妄想以为其本。

　　此明想阴未尽已尽之相也受阴尽则见惑已尽而分别我执亦尽然思惑未除俱生我执犹在故曰虽未漏尽直至七信位不受后有习漏方尽此当二三信中故未尽也然虽不得漏尽无四果之六通十八变而受阴已尽不执身相故能心离其形如鸟出笼所向自在也言六十圣位者孤山谓始于三渐终至妙觉问何故凡身便能历位答此约圆顿最利之根不实取证即以凡身上历诸位以显圆融不碍行布如善财龙女之类非若别教皆实取证故历三祇而后得果也问既受尽者得历圣位何故下文说堕无间狱答别教经劫历位克定取证一证即无堕落圆顿不历僧祇一超直入中间更不取证直以初住为第一峰头方名不退今言从是凡夫足见不取圣果上历圣位但是历过而已岂一一取证哉故知识阴未破未入圆通已来不妨有堕也意生身者楞伽云譬如意生速疾无碍故曰意生而有三种一谓三昧乐意生身起浪识相不生安住心海故得三昧乐正受也即相似初信至七信入空位也二谓觉法自性意生身以通达自性法故能普入佛刹即相似八信出假位也三谓种类俱生无行作意生身以觉一切佛法故即九信十信修中位也然虽受尽得意生身而想阴未破正如魔咎虽歇而熟寐未醒犹作寱语此寱语人自己虽不知作何等语然所出寱言已成音韵有伦次而不紊乱令醒悟人咸悟其语喻如想阴未破之人自己虽不能圆照生死然于上历六十圣位有次第而不乱诸佛皆知其必得亲证此想阴未破之相也觉明如镜浮想如尘尘净而镜体自明想除而觉明自净则三界一类分段生死皆能知其生从何来死从何去故曰一伦生死首尾圆照此则想阴已尽之相也由此想阴实为烦恼根本故想阴尽而超烦恼浊想为融通者如心想酢梅口中水出是也。

　　阿难彼善男子受阴虚妙不遭邪虑圆定发明三摩地中心爱圆明锐其精思贪求善巧尔时天魔候得其便飞精附人口说经法其人不觉是其魔着自言谓得无上涅槃来彼求巧善男子处敷座说法其形斯须或作比丘令彼人见或为帝释或为妇女或比丘尼或寝暗室身有光明是人愚迷惑为菩萨信其教化摇荡其心破佛律仪潜行贪欲口中好言灾祥变异或言如来某处出世或言劫火或说刀兵恐怖于人令其家资无故耗散此名怪鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求善巧也见惑是受阴根本故前十种皆言见色阴销思惑是想阴根本故下十种皆由贪爱而起也受阴虚妙者谓能离身反观作用自在也不遭邪虑者不为十境惑动也圆定发明由受阴一破见惑已销于诸前尘不起分别成一精明故曰圆定也心爱圆明者以想阴未尽于觉明心犹有尘垢未得圆明今爱圆明者是心生爱乐欲令妄想尽而觉心圆明无不了知而善巧方便无不成就将欲度生以行教化故发愤锐思而贪求善巧只此一贪便是动魔之本矣梵语魔罗此云杀者以能破禅定杀慧命故魔之害定犹小人之害君子必伺其间隙而后入所谓高明者鬼瞰其门故君子之待小人不恶而严预防之也世间若有一人真得禅定则魔党纷列左右以伺其间若使心如墙壁无纤毫渗漏纵魔眼虽多不能窥觑若有一毫渗漏则乘罅而入矣今此行人有一念贪善巧心则天魔乘此一念之隙即飞精附人说法以惑之言飞精者精如下文河精土精一切精魅之精飞者如飞票之飞犹言急遣之也附人者附素所邪惑之人也以受尽之人邪魔不能入其心腑故遣精灵附旁人以扇惑令其自坏定心耳此即魔之善巧也其人即魔所附之人也不觉者言即此人亦不知为魔着其身故口说经法亦自谓得证涅槃于是向求巧人前投其所好说法变形作诸善巧蛊惑其心是求巧人既已惑为菩萨复肯倾心受教于是将昔日之定心今已摇荡昔日之律仪今已破坏而一一皆堕魔术中不能出矣此由一念贪巧所致也向使无求巧心即尽大地皆是天魔不能惑动况一小小妖魔哉摇荡三句是魔之设计也若行人智眼明彻戒根坚固开口便见其胆反以此三语作照魔之镜安能惑乱故前四根本戒中皆结云不如此说即魔王说也口中好言灾祥等者是指魔附之人发言诡异总是惑乱人心之语耳佛出世祥也劫火刀兵皆灾也此名下指名示害怪鬼者即是贪习遇物成形至老方为魔使此即天魔飞遣之精灵以惑人者故指其名令人辨识也厌足心生去彼人体者谓久之魔鬼生厌去彼所附人之体也弟子即求巧之人师即说法之师也先觉者谓凡有毁戒诱淫者便知是魔决不随彼脚跟转故不堕不识则随彼转必堕无疑矣。

　　阿难又善男子受阴虚妙不遭邪虑圆定发明三摩提中心爱游荡飞其精思贪求经历尔时天魔候得其便飞精附人口说经法其人亦不觉知魔着亦言自得无上菩提来彼求游善男子处敷座说法自形无变其听法者忽自见身坐宝莲华全体化成紫金光聚一众听人各各如是得未曾有是人愚迷惑为菩萨淫逸其心破佛律仪潜行贪欲口中好言诸佛应世某处某人当是某佛化身来此某人即是某菩萨等来化人间其人见故心生倾渴邪见密兴种智销灭此名魃鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求经历也爱游荡贪经历如南天台北五台化人之国昆仑之墟乃至十方诸佛国土无不遍往岂知无边刹海不隔毫端果熟因圆自然发现不必贪求也由此一念贪求故天魔即速遣精灵附人向前惑乱也不自变形而变他形现生成佛者由彼贪求经历佛土故即现佛国以投其好也是人指行人也淫逸其心化定心而纵荡不拘也魔口所出皆指目前是佛土者以彼好淫荡故以此诱之也其人亦指行人也既见诸佛复闻其说故倾心渴仰舍己从他也魅鬼即是淫习遇风成形之鬼物今为魔使也。

　　又善男子受阴虚妙不遭邪虑圆定发明三摩地中心爱绵㳷澄其精思贪求契合尔时天魔候得其便飞精附人口说经法其人实不觉知魔着亦言自得无上涅槃来彼求合善男子处敷座说法其形及彼听法之人外无迁变令其听者未闻法前心自开悟念念移易或得宿命或有他心或见地狱或知人间好恶诸事或口说偈或自诵经各各欢娱得未曾有是人愚迷惑为菩萨绵爱其心破佛律仪潜行贪欲口中好言佛有大小某佛先佛某佛后佛其中亦有真佛假佛男佛女佛菩萨亦然其人见故洗涤本心易入邪悟此名魅鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求契合也爱绵吻而贪求契合者绵密也吻合也谓以此心上契诸佛下合众生也殊不知工夫若到寂灭现前时自然上同下合不必贪求也由行人有贪契之心故魔亦现默契之事念念移易者谓心开之人念念不同如下所云也或得宿命者是己寻常不知者今忽知也或得他心者是彼寻常所念者今亦知其所念也乃至说偈诵经皆是现密契之事以惑其心也绵爱其心者谓行人被惑亦密爱之亦欲遂其心之所求也而魔口复以妖言竦动行人既见目前有密契之人又闻魔口出妖异之语由是将昔日正定之心洗涤无余而转入邪知邪解矣魅鬼是诳习遇畜成形之物由行人好契合故此鬼现五通以魅之也。

　　又善男子受阴虚妙不遭邪虑圆定发明三摩地中心爱根本穷览物化性之终始精爽其心贪求辨析尔时天魔候得其便飞精附人口说经法其人先不觉知是其魔着亦言自得无上涅槃来彼求元善男子处敷座说法身有威神摧伏求者令其座下虽未闻法自然心伏是诸人等将佛涅槃菩提法身即是现前我肉身上父父子子递代相生即是法身常住不绝都指现前即为佛国无别净居及金色相其人信受忘失先心身命归依得未曾有是等愚迷惑为菩萨推究其心破佛律仪潜行贪欲口中好言眼耳鼻舌皆为净土男女二根即是菩提涅槃真处彼无知者信是秽言此名蛊毒魇胜恶鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求辨析也爱根本者求万物之本也穷览物化性之终始如乌何因而黑鹄何因而白之类精爽其心欲使物化一一洞彻根柢毫无疑滞使精豁神爽故贪求辩析然此皆是如来尽性之事而初心妄冀是见卯而求时夜也由此一念即是招魔之端故魔乘间而惑也身有威神摧伏求者谓以魔力摄伏人心也诸人即是领魔法以递相开化蛊惑人心者也由彼行人贪求化元故指目前断灭者为常住本秽污者为清净根以投其欲行人既信受其言遂将辨析之心一并弃去即信目前父父子子递代相生者为物化本于是日将魔心魔语推究以为至理遂入其党永为魔眷彼魔精者既令魔党宣秽言以扇惑己复出秽言以印证魔之惑人计亦甚巧安有不被惑者哉蛊鬼即恨习遇虫成形者也由彼贪求辨析故蛊鬼现形以蛊惑之耳。

　　又善男子受阴虚妙不遭邪虑圆定发明三摩地中心爱悬应周流精研贪求冥感尔时天魔候得其便飞精附人口说经法其人元不觉知魔着亦言自得无上涅槃来彼求应善男子处敷座说法能令听众暂见其身如百千岁心生爱染不能舍离身为奴仆四事供养不觉疲劳各各令其座下人心知是先师本善知识别生法爱黏如胶漆得未曾有是人愚迷惑为菩萨亲近其心破佛律仪潜行贪欲口中好言我于前世于某生中先度某人当时是我妻妾兄弟今来相度与汝相随归某世界供养某佛或言别有大光明天佛于中住一切如来所休居地彼无知者信是虚诳遗失本心此名厉鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求感应也爱悬应求冥感者谓欲以定心求诸佛之感应也且感应之道如水清月现山鸣谷响岂可以意求一有此心遂有邪魔乘间而应之矣暂见其身如百千岁者魔现老人之相也因见其年老令座中人知是先世之师前生知识故别生法爱如胶漆之固结而不能解此皆诈现冥感之事故行人为彼迷惑日日亲近不知不觉遂将佛子转为魔眷其魔既诈现冥感之事口中复诈陈冥感之语人安得不信哉厉鬼者即瞋习遇衰成形者也。

　　又善男子受阴虚妙不遭邪虑圆定发明三摩地中心爱深入克己辛勤乐处阴寂贪求静谧尔时天魔候得其便飞精附人口说经法其人本不觉知魔着亦言自得无上涅槃来彼求阴善男子处敷座说法令其听人各知本业或于其处语一人言汝今未死已作畜生来使一人于后蹋尾顿令其人起不能得于是一众倾心钦服有人起心已知其肇佛律仪外重加精苦诽谤比丘骂詈徒众讦露人事不避讥嫌口中好言未然祸福及至其处毫发无失此大力鬼年老成魔恼乱是人厌足心生去彼人体弟子与师多陷王难汝当先觉不入轮回迷惑不知堕无间狱。

　　此贪求宿命也心爱四句当与下章心爱三句换过则前后相应矣爱知见贪宿命者谓行人欲尽知三世之境欲尽见他人之心故心爱宿命不知知见立而邪魔入矣汝今未死已作畜生者由爱宿命通故诈现宿命通也有人起心已知其肇者由爱他心通故现他心通也佛律仪外重加精苦者是诈现精进以惑人心也如拔发熏鼻卧杵卧棘之类诽谤二句是指正人为邪人也讦露二句攻发人之阴私而欲人信伏也口中四句诈现天眼天耳通也此上五通是空行大力鬼之所诈现者也。

　　又善男子受阴虚妙不遭邪虑圆定发明三摩地中心爱知见勤苦研寻贪求宿命尔时天魔候得其便飞精附人口说经法其人殊不觉知魔着亦言自得无上涅槃来彼求知善男子处敷座说法是人无端于说法处得大宝珠其魔或时化为畜生口衔其珠及杂珍宝简策符牍诸奇异物先授彼人后着其体或诱听人藏于地下有明月珠照曜其处是诸听者得未曾有多食药草不餐嘉馔或时日䬸一麻一麦其形肥充魔力持故诽谤比丘骂詈徒众不避讥嫌口中好言他方宝藏十方圣贤潜匿之处随其后者往往见有奇异之人此名山林土地城隍川岳鬼神年老成魔或有宣淫破佛律仪与承事者潜行五欲或有精进纯食草木无定行事恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求静谧也静谧是禅定极境余人不知惟佛能知余人不入惟佛能入殊不知工夫不到不方圆即深入静谧亦不可爱也一有爱心魔则乘爱现阴寂之事以惑之矣是人无端得大宝珠者即行人从说法处得珠也或先㘅珠投人以附体或先藏珠地下以诱人或食药草麻麦而充肥此皆诈现阴寂不可知之事以投其好也魔既现阴事以动人复说阴事以惑众此皆居陆地之鬼神久之而成魔使者也或有下此又魔党成群结队以搅乱行人也。

　　又善男子受阴虚妙不遭邪虑圆定发明三摩地中心爱神通种种变化研究化元贪取神力尔时天魔候得其便飞精附人口说经法其人诚不觉知魔着亦言自得无上涅槃来彼求通善男子处敷座说法是人或复手执火光手撮其光分于所听四众头上是诸听人顶上火光皆长数尺亦无热性曾不焚烧或水上行如履平地或于空中安坐不动或入瓶内或处囊中越牖透垣曾无障碍惟于刀兵不得自在自言是佛身著白衣受比丘礼诽谤禅律骂詈徒众讦露人事不避讥嫌口中常说神通自在或复令人傍见佛土鬼力惑人非有真实赞叹行淫不毁粗行将诸猥媟以为传法此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求神力也神通神力但得六根互用自然具足岂可贪求一着贪求便招魔事所以古人只贵眼明不贵神通故仰山点罗汉云神通即不无若是佛法须是某甲始得是人下诈现十八神变以惑人也惟畏刀兵足知邪魅口中下说神通以乱人也赞淫而不毁粗行足征魔说此皆水居陆居诸精灵类诈现神通也。

　　又善男子受阴虚妙不遭邪虑圆定发明三摩地中心爱入灭研究化性贪求深空尔时天魔候得其便飞精附人口说经法其人终不觉知魔着亦言自得无上涅槃来彼求空善男子处敷座说法于大众内其形忽空众无所见还从虚空突然而出存没自在或现其身洞如琉璃或垂手足作栴檀气或大小便如厚石蜜诽谤戒律轻贱出家口中常说无因无果一死永灭无复后身及诸凡圣虽得空寂潜行贪欲受其欲者亦得空心拨无因果此名日月薄蚀精气金玉芝草麟凤龟鹤经千万年不死为灵出生国土年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此贪求深空也妄想尽而真空显生灭除而寂灭现深空寂灭非可贪之境也若一起贪心便有魔扰矣于大众下因贪空而现空以投其欲也毁谤二句因空而谤法轻僧也口中下说断灭空以拨无因果也虽得空寂潜行贪欲者谓能空其空而不能空其所不空故口谈空而心著有也受其欲而得空心者魔力摄持与之俱化也此名下令人识名而严防也薄蚀者韦昭云气往迫之为薄亏毁为蚀。

　　又善男子受阴虚妙不遭邪虑圆定发明三摩地中心爱长寿辛苦研几贪求永岁弃分段生顿希变易细相常住尔时天魔候得其便飞精附人口说经法其人竟不觉知魔着亦言自得无上涅槃来彼求生善男子处敷座说法好言他方往还无滞或经万里瞬息再来皆于彼方取得其物或于一处在一宅中数步之间令其从东诣至西壁是人急行累年不到因此心信疑佛现前口中常说十方众生皆是吾子我生诸佛我出世界我是元佛出世自然不因修得此名住世自在天魔使其眷属如遮文茶及四天王毗舍童子未发心者利其虚明食彼精气或不因师其修行人亲自观见称执金刚与汝长命现美女身盛行贪欲未逾年岁肝脑枯竭口兼独言听若妖魅前人未详多陷王难未及遇刑先已干死恼乱彼人以至殂殒汝当先觉不入轮回迷惑不知堕无间狱。

　　此贪求永岁也此中所希是罗汉果在行破后自然得之今躁求速得故遭魔扰也分段生死三界惑尽方始得离二乘无学登地菩萨皆得变易今未离染顿欲于分段身上变粗作细易短为长故曰弃分段生顿希变易也瞬息而万里再来急行而累月不到皆诈现时之可延可促以投其欲也疑佛现前者是认优孟为叔敖也口中下说长寿以竦听也自在天即欲界魔王天在第六天摄使其眷属者正显魔王自不现身是飞精附人也遮文茶旧云嫉妒女又云奴神即役使鬼也毗舍遮此云啖精气皆属四天若已发心者则护人若未发心者则啖人由彼行人定力虚明故食其精气以害之也或不因师者言魔身不必附人说法而亲现身今行人自见也口称金刚现美女身者此魔害人之巧计也口兼独言者素问云谵语者气虚独言此美女口中独言徐而听之若妖若魅行人若不详其意受其说而行猥媟者多陷王难虽未及行刑精神先枯竭而死矣此由魔力所恼故至丧身失命。

　　阿难当知是十种魔于末世时在我法中出家修道或附人体或自现形皆言已成正遍知觉赞叹淫欲破佛律仪先恶魔师与魔弟子淫淫相传如是邪精魅其心腑近则九生多逾百世令真修行总为魔眷命终之后必为魔民失正遍知堕无间狱汝今未须先取寂灭纵得无学留愿入彼末法之中起大慈悲救度正心深信众生令不着魔得正知见我今度汝已出生死汝遵佛语名报佛恩。

　　此嘱当机留愿度生也前十种魔惟第十自现形余皆附人昔佛住世诸魔坏法佛神力故皆不能坏魔作誓言如来灭后依教出家破坏佛法佛即堕泪曰无柰汝何譬如师子身中虫自食师子肉是知末世坏法比丘皆魔侣也汝今下正劝当机阿难前发愿云愿今得果成宝王还度如是恒河众此复叮咛留愿人间流通教法也前云将此深心奉尘刹是则名为报佛恩故又嘱其遵佛语而传法度生即是报恩也是知阿难入风奋迅三昧四派入灭亦是依佛语而留愿在世冥救者欤。

　　阿难如是十种禅那现境皆是想阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等必须将如来语于我灭度传示末法遍令众生开悟斯义无令天魔得其方便保绥覆护成无上道。

　　此勉令覆护也尊者所以结集诸经者受佛嘱也即今教法流通孰非尊者愍世之心悲救之力耶想阴魔相已竟。

　　大佛顶如来密因修证了义诸菩萨万行首楞严经合辙卷第九
卍新纂续藏经第 14 册 No. 0289 楞严经合辙


　　大佛顶如来密因修证了义诸菩萨万行首楞严经合辙卷第十

　　明　二楞庵释　通润　述

　　阿难彼善男子修三摩地想阴尽者是人平常梦想销灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所粘过无踪迹虚受照应了罔陈习唯一精真生灭根元从此披露见诸十方十二众生毕殚其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇若此清扰熠熠元性性入元澄一澄元习如波澜灭化为澄水名行阴尽是人则能超众生浊观其所由幽隐妄想以为其本。

　　此明行阴未破已破之相也先明想尽行现昼想夜梦皆独头意识为主故想尽则寤寐一如而性觉妙明虚静不动正如晴明太虚纤云尽净迥无所有也既法尘已空粗重相灭而意识成妙观察智观诸世间大地山河直如镜之照像毫无去留以虚而受以照而应了无旧时我执习气沾带唯是八识精真之体迥然独存此想尽之相也生灭根元即行阴也以迁流造作故为生灭之元由粗重在前故幽隐不见今粗重既灭而幽隐者始得披露故知三界生死根元非关意识是第八识中含藏种子为本故曰那陀微细识习气成暴流由见此根本故能尽见十二类生皆由此而生生灭灭也虽未通其各命由绪等者识寿暖三合为命根言想阴已尽虽未曾知十二类生各各受命之由绪而十二类同生之基已见其肇若阳𦦨光明闪烁不定故曰犹如野马熠熠清扰言野马者乃田气游气春晴伏地可见状如水而光如𦦨渴鹿认以为水而实非水即阳𦦨也言清扰者谓此行阴幽清扰动非若意识之如大流也为浮根尘究意枢穴者门簨曰枢门臼曰穴皆动转之要处言根尘生灭皆以行阴为枢穴此即行阴未尽之相也盖想阴如大流行阴如细流识阴如无波之流前之想阴尽如大流息此之行阴现如细流生若将此细流元习之性反入无波元澄之体则元习澄矣若元习一澄则此细流皆为澄清之水此即清水现前名为初伏客尘烦恼此即行阴已尽之相亦是转第七识为平等性智时也盖众生之浊本乎行阴故行阴尽而超众生浊至此则知异生之性迁变不生皆由行阴主之也环师云生灭不停业运常迁名众生浊故行阴尽则超之由行阴密移曾无觉悟名幽隐妄想。

　　阿难当知是得正知奢摩他中诸善男子凝明正心十类天魔不得其便方得精研穷生类本于本类中生元露者观彼幽清圆扰动元于圆元中起计度者是人坠入二无因论。

　　此下明行阴将破未破时有十种相也得正知者言想阴已破不遭邪虑方得正知破后二阴名遍如矣奢摩他中即圆定发明也凝则不动明则不惑正则不偏用心如此故天魔不能伺其便也盖受想二阴未破观力犹浅天魔尚可窥其用心伺其间隙坏其正定今二阴已破唯一精真即外魔无所窥其浅深又安能扰乱哉故下十种皆是内魔作㜸也方得精研穷生类本者言想阴既尽天魔不扰方得加功用行精研穷究十二类生之根本故十二类生根元方得披露也幽清圆扰动元者隐密难见曰幽扰微波轻动曰清扰十二同基曰圆扰合而言之谓之动元然虽观察动元实未曾净藏识种子故忽起异计坠入无因。

　　一者是人见本无因何以故是人既得生机全破乘于眼根八百功德见八万劫所有众生业流湾环死此生彼秪见众生轮回其处八万劫外冥无所观便作是解此等世间十方众生八万劫来无因自有由此计度亡正遍知堕落外道惑菩提性。

　　此单计迁流不住以为无常而起断见也是人指想行已尽之人本无因者谓前际无因也生机全破者行阴披露也由行阴全破六用不行故乘定中眼根功德彻见过去八万劫中诸类众生随业波流死此生彼相续不断八万劫前冥然不见妄计冥无所观处为冥谛为自然为浑混不知己之见量有限遂生妄计以为一切众生皆从八万劫前无因而有由此计度便惑此冥谛为正遍知菩提性坐守于此更不前进所谓依旧认贼为子故曰堕曰亡曰惑言外道者即异端也以彼不见根本妄生异计故。

　　二者是人见末无因何以故是人于生既见其根知人生人悟鸟生鸟乌从来黑鹄从来白人天本竖畜生本横白非洗成黑非染造从八万劫无复改移今尽此形亦复如是而我本来不见菩提云何更有成菩提事当知今日一切物象皆本无因由此计度亡正遍知堕落外道惑菩提性是则名为第一外道立无因论。

　　末无因者后际无因也何以下是以前际推后际也言我前际本来不见菩提云何后际更有成菩提事此由未见识阴不能别见各命由绪但是总相见于多分众生长时不变起斯计耳若四果罗汉行开识现便能别见各命由绪终不执于自然矣岳师云本无因之本字当是末字亡正遍知者执无因非正知观前后际止八万劫非遍知由彼不达善恶循业发现妄计八万劫前自然而有八万劫后自然而无成断灭论此在邪见中摄。

　　阿难是三摩中诸善男子凝明正心魔不得便穷生类本观彼幽清常扰动元于圆常中起计度者是人坠入四遍常论一者是人穷心境性二处无因修习能知二万劫中十方众生所有生灭咸皆循环不曾散失计以为常二者是人穷四大元四性常住修习能知四万劫中十方众生所有生灭咸皆体恒不曾散失计以为常三者是人穷尽六根末那执受心意识中本元由处性常恒故修习能知八万劫中一切众生循环不失本来常住穷不失性计以为常四者是人既尽想元生理更无流止运转生灭想心今已永灭理中自然成不生灭因心所度计以为常由此计常亡正遍知堕落外道惑菩提性是则名为第二外道立圆常论。

　　此单计迁流不住者为遍常而起常见也长水曰行阴生灭相续不失故名常由计四种遍一切法故名圆也瑜伽云依止上中下静虑起宿命住随念而生四遍常论一者下计心境常是人想破行现乘此心开遂究心境二性从何而有然见量有限故穷至二万劫外则不能见遂计一切众生二万劫中无因而有然不计劫外无因为断灭唯计劫内相续为遍常所心异乎前计二者下计四大常此亦行人乘心开而究四大种性本来常住依此修习然心量有限故见四万劫中众生虽有生灭而四大体性常恒此亦计劫内所见而已三者下计八识常根字识字之讹六识即眼耳鼻舌身意识也末那即第七识执受即第八识也此由行人乘心开后穷心意意识本元由处本性常恒岳师云本元由处指行阴也依此修习能观八万劫中一切众生死此生彼本性常住良由六八二识皆依第七为生灭根元故即计此生灭根元为常住性如见细流谓之止水此尚未望见八识真常流注况菩提妙性乎所谓无量劫来生死本痴人唤作本来人也四者下计想尽常想元想阴也生理行阴也行人妄谓流转生灭皆属想心今已永灭则不生不灭之理自然属行不待研穷观察便计为常不知行阴即生灭根元也此四皆计生灭为圆常在边见中摄。

　　又三摩中诸善男子坚凝正心魔不得便穷生类本观彼幽清常扰动元于自他中起计度者是人坠入四颠倒见一分无常一分常论一者是人观妙明心遍十方界湛然以为究竟神我从是则计我遍十方凝明不动一切众生于我心中自生自死则我心性名之为常彼生灭者真无常性二者是人不观其心遍观十方恒沙国土见劫坏处名为究竟无常种性劫不坏处名究竟常三者是人别观我心精细微密犹如微尘流转十方性无移改能令此身即生即灭其不坏性名我性常一切生死从我流出名无常性四者是人知想阴尽见行阴流行阴常流计为常性色受想等今已灭尽名为无常由此计度一分无常一分常故堕落外道惑菩提性是则名为第三外道一分常论。

　　此双计常无常也自即己身他即众生国土盖平等性中本无自他而妄计自他中道了义本无偏执而妄执两边国师所谓南方佛法半生半灭是也一者下在自他处计常无常首二句举其观行湛然下明其堕计神我者即二十五冥谛中末后谛也我遍十方即量同虚空我也由彼计有真我周遍十方无生无灭故常众生在我心中生生死死故是无常二者计三灾及不及处为常无常此由不观自心但观国土自三禅以下三灾所及处计为无常自四禅以上三灾所不及处计之为常三者下计自己身心为常无常以身粗而心细故别观心虽流转十方而性无改变为常能令此身生死为无常故唯识云体常至细如一极微潜转身中作事业故四者下观四阴而双计也计前三阴已灭为无常行阴现在迁流名为常由此下结成外论此亦边见中摄。

　　又三摩中诸善男子坚凝正心魔不得便穷生类本观彼幽清常扰动元于分位中生计度者是人坠入四有边论一者是人心计生元流用不息计过未者名为有边计相续心名为无边二者是人观八万劫则见众生八万劫前寂无闻见无闻见处名为无边有众生处名为有边三者是人计我遍知得无边性彼一切人现我知中我曾不知彼之知性名彼不得无边之心但有边性四者是人穷行阴空以其所见心路筹度一切众生一身之中计其咸皆半生半灭明其世界一切所有一半有边一半无边由是计度有边无边堕落外道惑菩提性是则名为第四外道立有边论。

　　此双计有边无边也分位有四谓三际见闻彼我生灭也一者下约三际以计有边无边生元流用不息者谓观行阴现在迁流无有间断遂计过去已去未来未至为有边计现在相续不断处为无边此在无边际中妄立边际所谓刻画虚空也岂知菩提之道无去来今者哉二者下约见闻以计有边无边谓八万劫内有见有闻处为有边以限于八万之数也无闻无见处为无边以无穷无极不可得而知也三者下计彼我为有边无边由彼计自己神我色来见色声来听声无不遍知自谓唯我一人得无边性而彼一切众生皆现我性之中然我但见其人不见其人之性便计彼人不得无边之性名有边性岂知汝自不见非彼人性有边也四者下约生灭以计常无常此人穷此行阴始有而后空先生而后灭据自己识见妄计众生身中一半属生一半属灭遂判生为有边灭为无边此在邪见中摄惑菩提性者以菩提性无分位无边际故。

　　又三摩中诸善男子坚凝正心魔不得便穷生类本观彼幽清常扰动元于知见中生计度者是人坠入四种颠倒不死矫乱遍计虚论一者是人观变化元见迁流处名之为变见相续处名之为恒见所见处名之为生不见见处名之为灭相续之因性不断处名之为增正相续中中所离处名之为减各各生处名之为有互互亡处名之为无以理都观用心别见有求法人来问其义答言我今亦生亦灭亦有亦无亦增亦减于一切时皆乱其语令彼前人遗失章句二者是人谛观其心互互无处因无得证有人来问唯答一字但言其无除无之余无所言说三者是人谛观其心各各有处因有得证有人来问唯答一字但言其是除是之余无所言说四者是人有无俱见其境枝故其心亦乱有人来问答言亦有即是亦无亦无之中不是亦有一切矫乱无容穷诘由此计度矫乱虚无堕落外道惑菩提性是则名为第五外道四颠倒性不死矫乱遍计虚论。

　　此计四种矫乱也上计常与无常边与无边尚未至混淆此则亦常亦无常亦边亦无边一向矫乱此颠倒之尤者也知见者据彼定中所知所见而倒计也婆沙论云外道计天常住名为不死计不乱答得生彼天若实不知而辄答者恐成矫乱故有问时答言秘密不应皆说或不定答佛法诃云此真矫乱一者下明八亦矫乱以一生灭行阴而计八种即四句中双亦也就上迁流有边处名变中间相续无边处名恒非随缘不变之旨以八万劫内所见处名生八万劫外不见处名灭非果生因灭之旨相续不断处为增中间所离处为减非不增不减之旨生处为有灭处为无非有无俱遣之旨以理都观者以观行阴也用心别见者别生八义也以自无定见故逢人问即以两楹之说而混答之令彼前人于章句中不得义理故随闻随失也二者下明唯无矫乱此人在无处观心即从无处有个入路故逢人问而答物物皆无三者下明唯是矫乱此人在有处观心即从有处得个入路故逢人问而答处处皆是问前以八义并陈可名矫乱今单计有无而以一字答人何故亦名矫乱答执物而不顺理为矫中无主正为乱今观第一第四言皆两可乱意为多而终非顺理亦兼于矫第三第四言惟一偏矫意为多而终非主正同归于乱故总名矫乱四者下明有无矫乱有无俱见者谓既见互其互有又见其互互无也其境枝故其心亦乱者言所见之境不定能见之心亦不定故有问者即答云亦有即是亦无以有即是无不专于无也亦无不是亦有以无不是有不专于是也良以知见纷错杳冥恍惚中无定衡故总归矫乱而已此亦邪见中摄若是真实得底人道有道无总有出身活路。

　　又三摩中诸善男子坚凝正心魔不得便穷生类本观彼幽清常扰动元于无尽流生计度者是人坠入死后有相发心颠倒或自固身云色是我或见我圆含遍国土云我有色或彼前缘随我回复云色属我或复我依行中相续云我在色皆计度言死后有相如是循环有十六相从此或计毕竟烦恼毕竟菩提两性并驱各不相触由此计度死后有故堕落外道惑菩提性是则名为第六外道立五阴中死后有相心颠倒论。

　　此计后际有想十六也无尽流即行阴也此由见行阴有相故并前已灭想阴皆成有相色有四相者一色是我者即色是我也二我有色者我大色小色在我中也三色属我者离色是我也四我在色者色大我小我在色中也色阴既尔三阴亦然此以现在之生有推未来之死亦有故曰死后有相此即六十二见中之四见也从此下更成转计言烦恼则摄尽染法言菩提则摄尽净法既知四阴是常则知烦恼菩提二性并行各不相触故凡则决定凡圣则决定圣决无转凡成圣转烦恼成菩提之事也惑菩提性者迷于不变随缘之旨而认确定死常故曰惑此亦边见中摄。

　　又三摩中诸善男子坚凝正心魔不得便穷生类本观彼幽清常扰动元于先除灭色受想中生计度者是人坠入死后无相发心颠倒见其色灭形无所因观其想灭心无所系知其受灭无复连缀阴性销散纵有生理而无受想与草木同此质现前犹不可得死后云何更有诸相因之勘校死后相无如是循环有八无相从此或计涅槃因果一切皆空徒有名字究竟断灭由此计度死后无故堕落外道惑菩提性是则名为第七外道立五阴中死后无相心颠倒论。

　　此计后际八无相也此由见前三阴已灭无相而因计行阴皆成无相也形因色有故色灭则形无所因心因想系故想灭则心无所系以有受则连持色心故无受则无缀三阴既销纵有行阴亦归断灭此则以断推断也今观此身现在尚无阴相可得死后岂有阴相哉此又以身验死决知无阴相也从此下转计涅槃因果一切皆无同归断灭也惑菩提性者以菩提性不立一尘不舍一法真空妙有妙有真空非断灭故此亦边见中摄。

　　又三摩中诸善男子坚凝正心魔不得便穷生类本观彼幽清常扰动元于行存中兼受想灭双计有无自体相破是人坠入死后俱非起颠倒论色受想中见有非有行迁流内观无不无如是循环穷尽阴界八俱非相随得一缘皆言死后有相无相又计诸行性迁讹故心发通悟有无俱非虚实失措由此计度死后俱非后际昏瞢无可道故堕落外道惑菩提性是则名为第八外道立五阴中死后俱非心颠倒论。

　　此计有无俱非也双计有无者谓以存处计有灭处计无也自体相破有以行阴之现有而破前三之已无以前三之已无破行阴之现有也死后俱非者以破无则成非无破有则成非有故曰非有非无色受想中见有非有者谓在色受想灭中虽见行有亦同色受想灭而非有矣行迁流内观无不无者谓在行阴扰动之内虽见前三已无亦同行存而非无矣如是穷四阴而遍计遂成八俱非相故随举一蕴皆成双非也又计诸行者盖不单指一行而兼指万法言此万法迁流变化无不双非故曰心发通悟也虚实失措者以非无故不可言虚以非有故不可言实也由此计度死后俱非者谓以生存例死后也后际昏瞢无可道故者后际即死后未来际昏瞢犹言杳冥谓后际之事杳冥恍惚故道有亦非道无亦非而皆不可道也以未得真知灼见揣摩仿佛而创为此论若真得见谛者不妨道有道无皆成妙论惑菩提性者以菩提性非有非无言思路绝故此亦邪见中摄。

　　又三摩中诸善男子坚凝正心魔不得便穷生类本观彼幽清常扰动元于后后无生计度者是人坠入七断灭论或计生灭或欲尽灭或苦尽灭或极乐灭或极舍灭如是循环穷尽七际现前消灭灭已无复由此计度死后渐灭堕落外道惑菩提性是则名为第九外道立五阴中死后断灭心颠倒论。

　　此计七处断灭也后后无即行阴念念灭也或计生灭等此计阴性如无源之水有流近而竭者有流远而竭者故虽生七处近远不同后皆断竭七际谓四洲六欲初禅二禅三禅四禅四空也身灭即欲界人天欲尽即初禅苦尽即二禅极乐即三禅极舍即四禅及无色界也现前销灭者三阴已灭行阴亦尔也七处皆现断灭死后必不复生也若此方儒宗末流但计人间断灭仍不许有六处惑菩提性者以菩提性亘古亘今常住不断故此亦边见中摄。

　　又三摩中诸善男子坚凝正心魔不得便穷生类本观彼幽清常扰动元于后后有生计度者是人坠入五涅槃论或以欲界为正转依观见圆明生爱慕故或以初禅性无忧故或以二禅心无苦故或以三禅极悦随故或以四禅苦乐两亡不受轮回生灭性故迷有漏天作无为解五处安隐为胜净依如是循环五处究竟由此计度五现涅槃堕落外道惑菩提性是则名为第十外道立五阴中五现涅槃心颠倒论。

　　此计五现涅槃也或者不定之辞以欲界为涅槃者如仙家计玉皇横统三十三天为玄都上清之境无生无死不知此即六欲之帝释也由此天澄莹生明超过日月便计此处是现涅槃若据前文初禅离苦受一切苦恼所不能逼二禅离忧受一切忧悬所不能至故今云初禅无忧二禅无苦误也三禅极乐以得寂灭乐故四禅苦乐双亡一切世间诸苦乐境所不能动三灾不坏无生灭故此皆迷有漏作无为认生死为涅槃也此由见下界之不安遂计五处为安隐以见下界之秽浊遂计五处为胜净耳言究竟者计此五处皆是极果也五现涅槃者谓此五处是现在涅槃以现在受乐不待来生故此亦邪见摄惑菩提性者以菩提涅槃尚在遥远故。

　　阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成堕无间狱汝等必须将如来语于我灭后传示末法遍令众生觉了斯义无令心魔自起深孽保持覆护消息邪见教其身心开觉真义于无上道不遭枝岐勿令心祈得少为足作大觉王清净标指。

　　此结劝覆护也故现斯悟者心发邪悟知其悟而不知其迷也自起深孽者言外魔不扰皆是自己心魔为孽所谓自作孽也故知心正事正心邪事邪若未达一心触途皆伪正行亦成邪行佛门变作魔门若了一心则无往不利苦行亦成妙行邪宗即是正宗只如五熟炙身外道一法若了之则胜热为无分别智𦦨之门若昧之则尼干作大邪见严炽之解是以法无邪正道在变通于无上道不遭枝岐者言此十种如木之枝而非本如路之岐而非正也无令心祈得少为足者祈求也勿令心之所求而以偃鼠鹪鹩之见自限盖遭枝岐即堕于外道得少为足即堕于二乘故嘱其为众生作成佛之标指令其直往不令中途遭委曲也。

　　阿难彼善男子修三摩提行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝于涅槃天将大明悟如鸡后鸣顾瞻东方已有精色六根虚静无复驰逸内外湛明入无所入深达十方十二种类受命元由观由执元诸类不召于十方界已获其同精色不沉发现幽秘此则名为识阴区宇若于群召已获同中消磨六门合开成就见闻通邻互用清净十方世界及与身心如吠琉璃内外明彻名识阴尽是人则能超越命浊观其所由罔象虚无颠倒妄想以为其本。

　　此明识阴未尽已尽之相也诸世间性即异生性也同分生机即同生基也基表生之根机表动之始沉细纲纽亦指行阴言以幽隐深微故曰沉细生灭总要故曰纲纽由前坚凝正心用功不辍至此而生死纲纽忽然隳裂也补特伽罗此云数取趣即中有身也纲纽既立则三界诸趣受生偿业之深脉此感而彼应者皆悬远隔绝矣此行阴已尽之相也由生死既绝而涅槃性天将大明悟如鸡后鸣也盖涅槃性天为五阴所覆昏如长夜每一阴现如报鸡一鸣故色阴现如鸡初鸣受阴现如鸡二鸣至识阴现则如鸡后鸣矣回顾涅槃性天已有精色微露但未能透明以有一层识阴区宇未破故也然行阴既尽无复迁流而六根始得虚静不复驰逸于是内根外尘化为一味湛明之境故内不见有能入之根外不见有所入之尘唯识所谓离二取相故得真住唯识也受命元由即前各命由绪指第八识也良以根尘既销业识始露今既观见受命由绪复能执守受生元本故十二类中不能复牵召其受生矣至此则断异生性障证遍行真如故曰于十方界已获其同然此才是初入地相初证真如初见佛境界如见东方已有精色殊非向前昏沉望佛境而不见也但所见佛境若黎明时见物非若大明当空无不洞彻此识阴未尽之相也若于群类既不能召而于十方又获其同若使更用金刚智力销磨六门使其分者合壅者开皆得成就则六根如邻之相通可以互用而世界身心内外明彻如吠琉璃成一圆融清净宝觉此非发现幽秘之比是识阴已尽之相也藏经音义曰吠琉璃宝名此宝青色其体甚坚一切宝刀皆不可坏亦非烟𦦨所能镕铸唯鬼神有神通力者能攻之为器也亦云即金翅鸟卵以清莹明彻犹如金刚不可破坏故借以为喻故知行尽无过者在七信位齐小罗汉识尽乃十信满心住位初心始得证入圆通是知凡言罗汉获圆通者皆指初住以圆住齐于别地是大乘罗汉故盖受命之浊本乎识阴识阴已尽则连持色心不断者亦已断尽故得超命浊至此方见受命之元是罔象虚无妄想主之也言罔象虚无者谓此虚无恍惚不真是真识中生灭影子非真虚无也。

　　阿难当知是善男子穷诸行空于识还元已灭生灭而于寂灭精妙未圆能令己身根隔合开亦与十方诸类通觉觉知通吻能入圆元若于所归立真常因生胜解者是人则堕因所因执婆毗迦罗所归冥谛成其伴侣迷佛菩提亡失知见是名第一立所得心成所归果违远圆通背涅槃城生外道种。

　　此下明识阴将尽未尽之相其类有十也一因所因执穷诸行空者照见行阴空也于识还元者谓行相泯然归于识海如波澜灭化为澄水时亦是生灭已灭寂灭将现时由识阴未破尚有所覆故于寂灭精妙之理未得圆满然令向之六根隔开者今始合也亦与十方诸类通觉者即诸类不召已获其同此是行尽而识现也觉知通吻能入圆元者言此知觉上与诸佛相通下与众生吻合即受命之元发觉之元皆由于此今四阴荡尽浑身已住其中故曰能入圆元此正识阴区宇也若于下谓于是中起法执而堕外道也所归指圆元谓即于圆元为归休处遂立此处为真常因以为决定而不可转不知此圆元处实非真常因而妄执为真常因故堕因所因执若作此解则与黄头外道所执冥谛同一类矣言冥谛者百论云从冥生觉从觉生我知从我知生五唯量从五唯量生五大从五大生十一根神我为主常觉相处中不败不坏摄受诸法此中所执冥谛为第一谛中间二十三法从冥谛生神我即受用此二十三法者也迷菩提者谓不知正果亡知见者谓不知正因是名下结成外种立所得心成所归果者以不达圆满菩提归无所得而妄计有所得所归也向也根隔合开圆通将近今则圆者遍而通者隔反违远矣向也于涅槃天将大明悟今则背涅槃城而不见矣向也觉心欲发将为佛子今则反成外道种姓矣。

　　阿难又善男子穷诸行空已灭生灭而于寂灭精妙未圆若于所归览为自体尽虚空界十二类内所有众生皆我身中一类流出生胜解者是人则堕能非能执摩醯首罗现无边身成其伴侣迷佛菩提亡失知见是名第二立能为心成能事果违远圆通背涅槃城生大慢天我遍圆种。

　　此计能非能执也前认识阴为归托处此即以前所归托处揽为识体而谓一切众生皆从我体流出遂执我能生彼彼不能生故曰能非能执由作此解正与摩醯首罗同一种类盖首罗能现无边众生身遂为一切众生皆我流出是能窥见海能生沤而不知己身尚未离沤也能为心能事果者谓我能作为我能办事因因果果总是我也大慢天即指摩醯以执我能生物轻慢一切故我遍圆种者谓我遍我圆故十二类生皆我流出也。

　　又善男子穷诸行空已灭生灭而于寂灭精妙未圆若于所归有所归依自疑身心从彼流出十方虚空咸其生起即于都起所宣流地作真常因无生灭解在生灭中早计常住既惑不生亦迷生灭安住沉迷生胜解者是人则堕常非常执计自在天成其伴侣迷佛菩提亡失知见是名第三立因依心成妄计果违远圆通背涅槃城生倒圆种。

　　此计常非常执也谓行尽识现时即以识阴为自身所归所依之处故自疑身心世界皆从彼中流出即此便是不生灭性此认湛不摇处为不生灭不但不见不生灭性亦迷现在生灭之法是以非常为常故曰常非常执作此见解正与计自在天为万物因者同一类矣岂知自在亦非常之天哉由外道不知遂执此为生天生地之本温陵曰由依识元妄计常住故曰立因依心成妄计果前计我圆生物此计彼圆生我故曰倒圆问万法唯识是如来正说云何此中皆堕外种答内教万法唯识从缘变起悉如梦幻不是实生故不立知见不生法执今曰立所得心立依因心立能为心皆是知见立知故总堕外道。

　　又善男子穷诸行空已灭生灭而于寂灭精妙未圆若于所知知遍圆故因知立解十方草木皆称有情与人无异草木为人人死还成十方草树无择遍知生胜解者是人前堕知无知执婆吒霰尼执一切觉成其伴侣迷佛菩提亡失知见是名第四计圆知心成虚谬果违远圆通背涅槃城生倒知种。

　　此计知无知也所知即所观识阴知遍圆者谓此识性无处不遍也因知立解者谓因知遍圆而生见解妄谓无情草木与人无异不分有情无情故曰无择是人则堕有情无情皆有知觉则与婆吒霰尼二种外道同一类矣温陵曰此谬计圆知以为因心则果终虚谬矣以无知为知是倒知也问观国师有情与无情其一体之说忠国师有无情作佛之谈有何差别答内教谓由迷真如而成业识从业识而起相见遂分有情无情各自安立既悟之后则转业识而成真如故有情无情同一圆融清净宝觉通为一佛国土谓之法性身法性土全身是土全土是身岂复有草树为人人为草树种种差别是知内教所说无情说法是说破识之后浑成一心时也此则业识尚在相见犹存未能融为一体是妄计也问前文草木金石皆能作妖为孽岂非有情乎答此是依草附木之精灵有知非草木元有知也曰若老枫化为羽人朽麦化为胡蝶此自无情而之有情贤女化为贞石山蚯化为百合此自有情而之无情则又何谓答此偶有所感而化也非老枫朽麦元有情也亦非贤女山蚯元无情也今之未破识阴而妄言天地同根万物一体者皆婆吒霰尼之俦也昔晦堂老人与夏倚公立论道至会万法为自己及情与无情其一体时有一犬卧香案下以压尺击犬又击香案曰犬有情便去香案无情自住情与无情何得便成一体去夏不能答堂云才入思惟便成剩法何曾会万法为自己耶。

　　又善男子穷诸行空已灭生灭而于寂灭精妙未圆若于圆融根互用中已得随顺便于圆化一切发生求火光明乐水清净爱风周流观尘成就各各崇事以此群臣发作本因立常住解是人则堕生无生执诸迦叶波并婆罗门勤心役身事火崇水求出生死成其伴侣迷佛菩提亡失知见是名第五计着崇事迷心从物立妄求因求妄冀果违远圆通背涅槃城生颠化种。

　　此计生无生执也识阴尽者销磨六门诸根互用今虽未得互用已得随顺十八神变便能睹见四大元化之相妄谓一切变化皆从四大发生于是背自己之性火光明而求火光明背自己之性水清净而求水清净背自己之性风周流而爱风周流背自己之性地无法不生而妄计地大为能生于是事水事火事风事地求出生死以此四大为造物之根源遂立此四大为司物之真宰妄计能生万物而实不能生故曰生无生执迦叶波即事火外道言作如是解者便与此等同一类也迷心逐物犹言背觉合尘不当求而求曰妄求不当冀而冀曰妄冀四大为所生所化而实非能生能化执此不能生不能化者为能生能化是名颠倒化理且心为化原识是化种今迷心从物舍本逐末非颠倒而何欲出生死返入生死矣。

　　又善男子穷诸行空已灭生灭而于寂灭精妙未圆若于圆明计明中虚非灭群化以永灭依为所归依生胜解者是人则堕归无归执无想天中诸舜若多成其伴侣迷佛菩提妄失知见是名第六圆虚无心成空亡果违远圆通背涅槃城生断灭种。

　　此计归无归执也圆明即识阴也见圆明而遂计明中罔象虚无之体为毕竟空性便欲灰身泯智以永灭空为归休之地不知此永灭空亦是幻境非实归处也无想天是略言非非想以该四空是其同类也圆虚无心者以罔象虚无为因也成空亡果者以断灭空亡为果也。

　　又善男子穷诸行空已灭生灭而于寂灭精妙未圆若于圆常固身常住同于精圆长不倾逝生胜解者是人则堕贪非贪执诸阿斯陀求长命者成其伴侣迷佛菩提亡失知见是名第七执着命元立固妄因趣长劳果违远圆通背涅槃城生妄延种。

　　此计贪非贪执也圆常亦识因也观圆常而欲固身常住同于精圆者亦若此方性命双修形神俱妙之意也贪非贪执者此是妄生贪着留形世间不知此身本不可贪以为常以此身如芭蕉电露故也阿斯陀此云无比即古仙也执着命元者以识阴为长命之元立固妄因者身非常住久必坏生故以长生为固妄也趣长劳果者劳我以生息我以死故以久寿为长劳也生妄延种者不知法身是亘古亘今不毁不坏之体而欲希延寿命以长存故曰妄也。

　　又善男子穷诸行空已灭生灭而于寂灭精妙未圆观命互通却留尘劳恐其销尽便于此际坐莲华宫广化七珍多增宝媛恣纵其心生胜解者是人则堕真无真执吒枳迦罗成其伴侣迷佛菩提亡失知见是名第八发邪思因立炽尘果违远圆通背涅槃城生天魔种。

　　此计真无真执也观命互通者以识寿暖三连持不断者为命今观见各命由绪皆以识阴为主是识阴互通一切命也若识阴尽则彼我之阴亦尽谁证真常谁为度生故却留尘劳以固命根复恐销尽故自化七珍宝媛穷奢极欲以为大菩萨行事不知纵恣其心邪思已久非若菩萨真见命元留法执以度生也由彼妄计此是真菩萨行而不知非真故曰真非真执吒枳迦罗即欲顶自在天能化欲境而自娱乐者发邪思因立炽尘果者始欲以缘思净尽为因今反以邪思纵恣为因矣始欲以纤尘不立为果今反以尘劳炽盛为果矣昔郁头蓝弗以世俗智伏下地惑得非想定具五神通时君尊敬迎以入宫宫中女子接足而礼蓝弗触女子手遂用贪爱便失神通故曰才生一念欲便失五神通岂有邪思炽尘而不退堕者乎。

　　又善男子穷诸行空已灭生灭而于寂灭精妙未圆于命明中分别精粗疏决真伪因果相酬惟求感应背清净道所谓见苦断集证灭修道居灭已休更不前进生胜解者是人则堕定性声闻诸无闻僧增上慢者成其伴侣迷佛菩提亡失知见是名第九圆精应心成趣寂果违远圆通背涅槃城生缠空种。

　　此计定性声闻也命明犹言命光即识阴也此识既含藏漏无漏种故于此中分别决择苦集种子是有漏是粗是伪灭道种子是无漏是精是真修道为因曰感证减为果曰应此皆实修实证唯求速出生死而趋涅槃殊不知清净道中本无生死及涅槃也故永嘉云知苦常怀厌离断集恒畏其生慕灭独证无为修道唯论自度故一居寂灭即便休息于诸菩萨游戏神通净佛国土不生好乐所以恋住化城不趋宝所言定性声闻者即不回心钝阿罗汉也无闻僧即愚法声闻未得谓得未证谓证者圆精应心谓满其专精求应之因成其独感趣寂之果然此有余涅槃仅齐七信识阴所覆尚不达圆通因地安能至无余果地哉此由空所缠缚以小知小见为足亡失佛之知见不能趋向大乘寂灭场地所谓夜明帘外转身难也。

　　又善男子穷诸行空已灭生灭而于寂灭精妙未圆若于圆融清净觉明发研深妙即立涅槃而不前进生胜解者是人则堕定性辟支诸独觉伦不回心者成其伴侣迷佛菩提亡失知见是名第十圆觉吻心成湛明果违远圆通背涅槃城生觉圆明不化圆种。

　　此明定性辟支也销六入一为圆融破有归空为清净了见命元为觉明发研深妙者独觉则观物变易发深妙之悟缘觉则观十二因缘发深妙之悟也即于发深妙处立为涅槃归休之地坚执不舍滞在圆明一路不趋宝所所谓水澄月满道人愁也定性辟支比之声闻已胜一步以能侵断习气故也圆觉吻心者独觉缘觉虽皆与觉明吻合但非圆融清净宝觉还是精觉吻合之心故成元澄湛明之果也不化圆种者以有觉在非若菩萨常觉不住故曰不化昔有僧问曹山朗月当空时如何山曰犹是阶下汉僧云请师接上阶山日月落后相见问声闻辟支皆是出世圣人何故亦列魔数答此经以圆通为宗略有纤毫沾带便是违背圆通故约其沾着法执处实与众魔无异然但取其不回心者若肯回心便名大阿罗汉不堕斯类矣。

　　阿难如是十种禅那中涂成狂因依迷惑于未足中生满足证皆是识阴用心交互故生斯位众生顽迷不自忖量逢此现前各以所爱先习迷心而自休息将为毕竟所归宁地自言满足无上菩提大妄语成外道邪魔所感业终堕无间狱声闻缘觉不成增进汝等存心秉如来道将此法门于我灭后传示末世普令众生觉了斯义无令见魔自作沉孽保绥哀救销息邪缘令其身心入佛知见从始成就不遭岐路。

　　此勉劝覆护也中途成狂前八居多未足生足后二居多也因依迷惑者言此十种皆依无明妄执生起所爱先习即无始来堕贪爱境所薰习气今于定中各自发现故在中涂自画不进妄谓究竟此皆堕在大妄语中也前七是外道第八是邪魔若魔外既由邪心感邪福业俱未断惑故业尽而必堕若后二种已能断惑取证但不增进亦无堕落矣见魔者分别曰见岳师曰前七纯是见第八是见爱以留尘劳生胜解故至于二乘界内见爱虽尽而法爱犹存总属分别见妄绥安也邪缘即指见孽除此见孽则自然证入佛知见地中间更无诸委曲相矣故初卷云皆由不知常住真心用诸妄想至此则知妄想即是五阴若此五阴妄想有一毫不净不能得入佛知佛见若破除五阴方得真无生法忍譬如髯公五关斩将方能得见真主之意已上五十种见解并是迷宗失旨背湛乖真捏目生华迷头认影若敲冰索火缘木求鱼畏影逃虚扪空捉电苦非甘种砂岂饭因皆不能以法性融通一旨和会尽迷方便悉入见缠不达正宗皆投见网所以天魔外道本无其种修行失念遂派其原故知但有所重所依立知立解丝毫见处不亡皆成外道故华严经云见在即凡情亡即佛祖师云不用求真唯须息妄是以悟宗之士尚不得无见无解岂可更随言执意而起有见有解乎。

　　如是法门先过去世恒沙劫中微尘如来乘此心开得无上道。

　　此结显诸佛共证也如是法门者是指识阴中辨魔法门言恒沙如来未有不从破除识心而成无上菩提者前文云陀那微细识习气成暴流真非真恐迷我常不开演所以迷之则中途成狂悟之则转识成智故曰过去诸如来斯门已成就。

　　识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得。

　　此明入住菩萨将此不生不灭为本修行然后圆成果地修证故曰识阴若尽则一根可作诸根用此正初住圆通位也以初住中即能直入等觉后心更无委曲故曰从互用中能入菩萨金刚干慧究其所以皆由初住心精发晖十用涉入圆成一心所谓现在诸菩萨今各入圆明也从此圆明心中发清净化正如琉璃之含宝月如是而超越四十四心以至等觉后心则圆明发化已极故从金刚无间道转入解脱道故曰入于如来妙庄严海所谓一门超出妙庄严路也圆满菩提归无所得者金刚经云若有一法可得然灯佛则不与我授记故得无所得证无所证即是见性成佛不从外得华严所谓初发心时便成正觉以此圆教是上上根人一生顿超如龙女善财皆从初住超之前文所谓后是凡夫上历菩萨六十圣位盖圆宗只有二位一断前通惑从观行位一超直入初住中间更不取证二断后别惑从入初住一超直至等觉中间亦不取证非若别教一位必经多劫渐断渐证直至满三祇劫因圆果满取证菩提也此圆顿法门若上上根知此当下便是更无欠少二乘知此回心增进得大涅槃此奢摩他三摩禅那所以为妙觉非寻常观行可修得者故始曰妙奢摩他等而终曰妙觉妙庄严海始曰悟妙明心元所圆满常住心地而终曰圆满菩提归无所得也通议云从互用中即入金刚干慧者此言识阴一破则不历诸位一超直入圆证佛果此乃上根利智如观音耳根圆通生灭既灭寂灭现前忽然超越世出世间故今识阴一破则六根互用从互用中即入菩萨金刚干慧是则但破生相无明便成佛果不必定历诸位也是知五阴次第未必一一经历但约观心通途故须一一开示耳。

　　此是过去先佛世尊奢摩他中毗婆舍那觉明分析征细魔事魔境现前汝能谙识心垢洗除不落邪见阴魔销灭天魔摧碎大力鬼神褫魄逃逝魑魅魍魉无复出生直至菩提无诸少乏下劣增进于大涅槃心不迷闷。

　　此言先佛授受心法以示行人也言此魔事皆是古佛在止观中用始觉智观察魔事历历分明虽害定者是魔而致魔者实由五阴主人若主人心净汝能谙识即有魔事现前不生取着不落邪见则阴魔天魔神鬼魍魉皆丧魄逃逝不复出生矣若发足不成颠倒中涂不致成狂则直至圆满菩提万德庄严无不具足若下劣声闻滞迹化城不趋宝所者由此增进直至如来大涅槃海亦不迷闷矣。

　　若诸末世愚钝众生未识禅那不知说法乐修三昧汝恐同邪一心劝令持我佛顶陀罗尼咒若未能诵写于禅堂或带身上一切诸魔所不能动汝当恭钦十方如来究竟修进最后垂范。

　　此重示密修功用也若利根人从发心住一超直入更无魔事留难若钝根者既不识禅那又不解说法而心复好乐直修反闻大定汝恐落于邪见何由保护令彼专心一意持此咒心则一切诸魔自不能扰以见显密皆是大佛顶至尊至胜第一法门不可思议境界故复以持咒终之最后垂范若约当经则此魔事在末后宣扬故曰最后若约一大时教则此经在法华已后宣说亦曰最后也第二大科已竟。

　　阿难即从座起闻佛示诲顶禅钦奉忆持无失于大众中重复白佛如佛所言五阴相中五种虚妄为本想心我等平常未蒙如来微细开示又此五阴为并销除为次第尽如是五重诣何为界唯愿如来发宣大慈为此大众清明心目以为末世一切众生作将来眼。

　　此复问五阴所以名妄想也世尊寻常但说此五阴法皆是仗因托缘而生曾未说此五种皆本妄想生起如色名坚固妄想受名虚明妄想等我等今日虽一往闻此微细开示然不知此五种阴何故通明妄想若此五阴既总名妄想今日若欲刬除为当一时并尽为复次第渐除若欲断除至于何处方得尽其边际更愿大慈无倦重为发宣也。

　　佛告阿难精真妙明本觉圆净非留生死及诸尘垢至乃虚空皆因妄想之所生起斯元本觉妙明真精妄以发生诸器世间如演若多迷头认影妄元无因于妄想中立因缘性迷因缘者称为自然彼虚空性犹实幻生因缘自然皆是众生妄心计度阿难知妄所起说妄因缘若妄元无说妄因缘元无所有何况不知推自然者是故如来与汝发明五阴本因同是妄想。

　　此总示五阴皆以妄想为本也言此精真妙明本觉之体本来圆满本来清净纤毫不着一物不留即根身器界乃至虚空皆非清净心中所有之物生死根身也尘垢器界也以此根身器界虚空皆因妄想之所生起所谓晦昧为空空晦暗中结暗为色色杂妄想想相为身也斯元本觉妙明真精本来圆净皆由妄想发生诸器世间本非实有而妄认为实正如演若迷头而认镜中之影以为实无异也既从妄生则非有因汝等寻常但知五阴从因缘生非妄想有不知此因缘性皆依无知业爱而生也由迷此无知业爱而生则又计为本觉妙明心中自然而有且此虚空从清净觉中一念晦昧而起者尚非实有又况因缘自然皆是众生妄想分别计度生起者乃实有耶然我向来见诸众生妄执五阴以为实法故我强说五阴从妄心起从因缘生今既知得五阴元无处所故说妄性因缘元无所有故我所说五阴诸法从因缘生非一定语故曰因缘所生法我说即是空亦名为假名亦名中道义且因缘所生诸法尚无实有但是假名又况不知因缘而推一切法从自然生者非妄而何是故如来今日与汝发明五阴本因同是妄想欲令汝知一切诸法皆以妄为本也。

　　汝体先因父母想生汝心非想则不能来想中传命如我先言心想酢味口中涎生心想登高足心酸起悬崖不有酢物未来汝体必非虚妄通伦口水如何因谈酢出是故当知汝现色身名为坚固第一妄想。

　　此名色阴为坚固妄想也汝且不知色阴为坚固妄想耶即汝形体先因父母妄想生起以有爱染而后有赤白故也虽有父母想心若汝中阴爱涎不发决不能流爱为种而来父母想中结胎以续其命则知浑身都是妄想所成复恐不知故复以喻明云正如想酢味而水出想悬崖而足酸且悬崖不曾有酢物不曾来汝体若非妄想同类则口中之水如何因人谈酢梅而出乎色阴所以名坚固妄想者如此言坚固者父母己三和合一处凝结而成故。

　　即此所说临高想心能令汝形真受酸涩由因受生能动色体汝今现前顺益违损二现驱驰名为虚明第二妄想。

　　此明受阴为虚明妄想也即将前足心受酸涩处发明者所谓一滴水墨两处成龙也言此悬崖不来令汝足心真受酸涩岂非汝之胸中已先领受悬崖高峻之语故能动汝色体能令汝形真受酸涩乎且汝现前因违顺二境而生损益二受交驱互驰而不休息此受阴所以称虚明妄想也受有三谓苦受乐受舍受损益即苦乐二受也以虚故受如太虚之受物以明故受如明镜之受像。

　　由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想。

　　此明想阴为融通妄想也念虑即意识也谓一身以意识为主宰故眼耳鼻舌以及手足皆听其使役汝身若非意识同类何因随意所使令耶故凡目前种种取像必因意识先动而后诸根方取足知此身与念相应无顷刻离正如歌舞工伎之人随他拍转拍缓则步缓拍急则步急五根亦如是但随意转何者意地若生身轮动作意地若息根境寂然故寤与形接则为想寐与神交则为梦则知汝身皆是想念摇动妄情此想阴所以名融通妄想也言融通者谓此想心在五根中若寤若寐皆由此作主故得圆融通贯也。

　　化理不住运运密移甲长发生气销容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽阴第四妄想。

　　此明行阴为幽隐妄想也运运者变之又变也密移者密密推移人不觉知也甲长发生生也气销容皱灭也言生灭日夜相代乎前而无一人能觉悟者正见其密移也故粥熊曰运转亡已天地密移畴觉之哉此若下指出行阴是妄想若此行阴非汝体者云何使汝甲生发长等若此行阴真汝身者云何日夜迁变曾无觉悟则知行阴念念迁变而不觉知所以名幽隐妄想也。

　　又汝精明湛不摇处名恒常者于身不出见闻觉知若实精真不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然会不遗失则此精了湛不摇中念念受熏有何筹算阿难当知此湛非真如急流水望如恬静流急不见非是无流若非想元宁受妄习非汝六根互用开合此之妄想无时得灭故汝现在见闻觉知中串习几则湛了内罔象虚无第五颠倒微细精想阿难是五受阴五妄想成。

　　此明识阴为微细精想也精明即前文一精明也湛不摇处即湛若止水皆指第八识也名恒常者言汝以精明湛不摇处为真常乎则汝一身不出六根若果精真则不杂不妄不应复受杂妄薰习何因昔年曾睹之物忘失已久而再睹时宛然如故盖最初薰习虽由前六而记持不失则第八之功以第六如聚敛之臣第八如库藏之吏故再睹奇物经多年而记忆宛然者皆由第八精了湛不摇处念念受薰之力也由其罔象虚无故薰之以真则真薰之以妄则妄耳阿难下喻明非真言此湛不摇处尚非真常不动之性喻如急流之水望之若安恬寂静此但流急故不见其流相非真不流则知水流处藏识亦复如是非真不动以此是前四妄想根元故受妄习若非妄想根元宁受前四妄习之心哉然此想元非得六根互用开合成就无由得灭何以故以第八与前六根同一体性安危其同真则同真妄亦同妄故六根销磨则此妄元如汤销冰应念化成无上知觉今汝现在六根之中串习几微不忘视听者都由精想念念受薰故在眼能见在耳能听以此精了湛不摇者元从一念无明而有故似有如无而非真无故曰罔象虚无此识阴所以名颠倒微细精想也言颠倒者颠倒妙圆真净妙心而有故言微细者流急不见故言精想者听精见精皆是此一精想故故知此五受阴虽有粗细五种不同然皆五种妄想所成非本来自有也是以若见五阴有即众生世间若了五阴空即真谛世间若了五阴实相即中道第一义正觉世间离此五阴三世间外更无一法能建能立为俗为真一代时教所诠除此别无方便迷此为凡悟此成佛唯是一心开合无异耳已上答五阴皆名妄想已竟。

　　汝今欲知因界浅深唯色与空是色边际唯触与离是受边际唯记与忘是想边际唯灭与生是行边际湛入合湛是识边际。

　　此答前五阴诣何为界也因即五种妄想因界即五种妄想因之界限边际也浅深者谓五种妄想前为浅浅后为深深也唯色与空是色边际者有分段曰色无分段曰空寻常但知有分段身色为色阴边际而不知空此分段色身亦是色阴边际也以无色界尚有微细色质故根境相对曰触根境不对曰离寻常但知领纳违顺二境为受边际不知不领纳二境亦是受边际也故梵志以不受为宗世尊诘之曰是见受否故知受固受而一切不受亦受也有念为记无念为忘人但知念一切法为想边际不知不念一切法亦是想边际也如圆觉云动念息念皆归迷闷是也化无而有曰生化有而无曰灭人但知念念迁流喻如暴流者为行不知至不迁处化为澄水时亦是行边际以有无风匝匝之波故经云至于无生法忍犹为三相迁流是也反还曰入混一曰合人但知分汝湛圆觉性为视听观察而流逸奔色奔声等为识边际不知反流旋一合于圆湛犹是识之边际以欲真已非真真如性故故知但知色之为色而不知空亦是色者浅若知空色皆色者深乃至但知出流分湛为识不知反流合湛亦识者浅若知出流分湛与反流合湛皆识边际者深是则如来发明五重妄想边际可谓极尽其界矣。

　　此五阴元重叠生起生因识有灭从色除理则顿悟乘悟并销事非顿除因次第尽我已示汝劫波巾结何所不明再此询问汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。

　　此答前问五阴顿除渐断也重叠生起者谓一重叠一重次第生起也由一念不觉而转此觉心为业识因识有行因行有想因想有受因受有色此五阴元从次第而生也今日解除固当先灭色次灭受灭想灭行而后灭识也生则从细至粗犹如着衣灭则从粗至细犹如脱衣但五阴之理圆元从一念妄想生故一言之下心地开通乘其一悟而疑惑顿除若销我亿劫颠倒想是也若五阴之相从次第结故当从次第而渐尽也我已前来绾巾示结以明次第生者当次第解已是法喻昭然何所不明而于此再问者何耶故知前之六结此之五阴皆是次第生而次第解也汝应下结劝传示也心得开通者谓了达根元全是妄想生起非性本有此教其自悟也传示下复教其悟人也令识虚妄者言令一切众生皆达此五阴虚妄也深厌自生者若达此五阴虚妄则深厌此生之苦便知有涅槃之乐而不复留恋三界矣问顿悟渐除之义何如答如大海猛风顿息波浪渐停犹孩子诸根顿生力量渐备似曦光之顿出霜露渐消若印文之顿成读有先后如华严云初发心时便成正觉三贤十圣次第修证若未悟而修非真修也良以非真流之行无以契真何有饰真之行不从真起经云若未闻此法多劫修六度万行者竟不证真此皆顿悟渐除义也有云顿悟顿修者此说上上智根性乐欲俱胜一闻千悟得大总持一念不生前后际断若欲断障如斩一籰丝一斩一切断若约修德如染一籰丝一染一切色又顿悟者不离此生即得解脱如师子儿初生之时是真师子即修之时即入佛位如春竹生笋不离于春即与母齐何以故心空故若除妄念永绝我人即与佛齐经云不坏世间而超世间不舍烦恼而入涅槃不修顿悟犹如野干随逐师子经百千劫终不得成师子故知若不直了自心岂成顿悟随从妄学终不成真故证道歌云是以禅门了却心顿入无生知见力故知直了真如即心成佛者是圆顿宗若不了此心妄有修证者是藏通教灰断之果若依此心依行别修者是别教大乘与圆教即心便具者所有行位功程日劫相倍故曰即心是者疾发心行者迟也正宗分竟。

　　阿难若复有人遍满十方所有虚空盈满七宝持以奉上微尘诸佛承事供养心无虚度于意云何是人以此施佛因缘得福多不。

　　此流通分也先举功令较言十方虚空处无尽也盈满七宝财无尽也奉微尘佛田无尽也心无虚度念无尽也是人下令其校量得福多少也。

　　阿难答言虚空无尽珍宝无边昔有众生施佛七钱舍身犹获转轮王位况复现前虚空既穷佛土充遍皆施珍宝穷劫思议尚不能及是福云何更有边际。

　　此较定无量也首二句单言财胜昔有下以劣显胜以一钱施一佛财田俱劣而获轮王胜报况现前遍空佛土即田胜也皆施珍宝即财胜也穷劫下决其获福尚不思议况求边际乎。

　　佛告阿难诸佛如来语无虚妄若复有人身具四重十波罗夷瞬息即经此方他方阿鼻地狱乃至穷尽十方无间靡不经历能以一念将此法门于末劫中开示未学是人罪障应念销灭变其所受地狱苦因成安乐国得福超越前之施人百倍千倍千万亿倍如是乃至算数譬喻所不能及阿难若有众生能诵此经能持此咒如我广说穷劫不尽依我教言如教行道直成菩提无复魔业。

　　此以法施之胜较财施之劣也若复有人者设有一人也四重即杀盗淫妄十波罗夷即梵网所说十重罪是极恶因也十方阿鼻是极恶果也一念弘经者即指将堕地狱之人言一念者即暂尔发心非长久也此法门是确指大定圆通深入之一门也言末劫者圣远魔强之日言末学者难进易退之人是人罪障即上四重十恶应念销灭者即应弘经之一念皆得销灭也变其下不但只消恶业复能转苦处而为极乐国也夫一念微功便能脱极苦生极乐者由万法唯心转迷为悟故也得福下言不唯灭罪而且获福超前以虚空刹宝供养微尘诸佛之人盖虚空盈满七宝世间岂有是事以佛眼观变大地为黄金亦寻常事耳况妙真如性是本来家宝而清净本然周遍法界岂止遍满虚空以一切珍施佛者尚获无量功德况将此法施人使人尽得家珍运用无尽其福德岂可以心思较量哉故能超越前百千万亿倍乃至譬喻亦不能及也且极重罪人一念弘经尚能灭罪获福如此何况轻罪无罪乃至有福多福之人弘经果报殊胜可知一念如此何况久弘乃至尽形者其果报益可知矣阿难下显无罪之持经持咒功德无尽也良以诵经持咒方得闻慧其功德已至便说不尽咒复依教而行则直至如来大菩提果无复魔业为留难者其功德岂可量哉故法华经云若有闻法者无一不成佛昔泥蛤听法而生天厩象听经而悛恶比丘戏笑而获果女人思惟而悟空况闻此大乘圆顿之教有不灭罪生福者乎。

　　佛说此经已比丘比丘尼优婆塞优婆夷一切世间天人阿修罗及诸他方菩萨二乘圣仙童子并初发心大力鬼神皆大欢喜作礼而去。

　　此明法会欣庆也圣仙童子是居仙趣而修内教希获童真妙果者也发心大力是具神通得无畏回心护教而住如来座下者也皆大欢喜者谓预闻大法得大饶益故庆快非常也。

　　大佛顶如来密因修证了义诸菩萨万行首楞严经合辙卷第十(终)
