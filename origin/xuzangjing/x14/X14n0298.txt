卍新纂续藏经第 14 册 No. 0298 楞严经直解


　　No. 298-A 首楞严经直解序

　　余幼即有四部之癖自孔孟书外喜读西土诸经而疑常十三辄乙其处如陶元亮不求甚解而已未几从慈氏事佛一切屏去益取诸经朝夕读之解楞严者孤山十数家最著而余益不能无疑何以故楞严惟般剌密谛一译而润色于房相国其文简奥错综其义贯摄照应似非思量分别所能了者而十数家之解终是十数家楞严近世诠注纷然兢博耳食顾支离舛谬引蔓牵藤视如来所说之楞岩岂啻霄渊隔哉吴兴莫法师结夏甘露庵往往拈楞严妙义示人余问师从何处得来学者欲通楞严当作何方便师笑不答授余直解十卷则师所手造者也师为云栖尊宿大弟子智力行力双毂并臻梵典精研工于著述楞伽参订疏讲席已传逃影青山复造此解训诂次第悉准经文提其纲列其目连其脉理且刊定名贤过不及而以明白径捷出之扫尽支离舛谬引蔓牵藤之习翻阅一过恍若披云睹天笔头光明妙契佛旨不仅作十数家钻故纸忠臣使余疑团顿破文字般若不可秘藏会里中黑白善男女辈捐赀板行之此胜缘也余慨今天下剞劂日盛经术日衰孔孟等书俱坏乱于俚儒及科举之学有能刊定名贤明白径捷成一家言如莫法师其人者子车氏所赞圣人之徒非耶因序楞严直解而拭目待焉。

　　万历岁在己未解夏日香光居士李太冲莫胜甫题

　　No. 298-B 首楞严经直解序

　　详夫首楞严经者文虽十轴义摄三科曰理曰行曰证盖指吾心之妙义谓之理理融三观而返率其性谓之行亲炙理中境界谓之证全经之本末究竟唯此三义而圆收之矣故我
迦文薄伽梵始据阿难发心见相处直究其源则根尘识三俱化为无上菩提更于何处见有真妄来而真妄之名皆成赘语矣故知吾心即空如来藏而空如来藏即吾心之妙具曷尝离乎有而言空哉是故山河大地诸有为相当体即如来藏清净本然中道谛理是为显理之明文也次复依中理而真修会圆通于一念发妙耳门六解而一亡三观融而一心寂余尘息而种智圆行证二文两言而尽之矣原夫经义本直而解者自迂此所谓非经之难特传记难之也安法师善得首楞严三昧拈纲摭要深切着明片言而立彻全经恍然置人于三昧中自非具正眼而得妙悟者其孰能若是哉于是学众请师直解其义安师诺之历五寒暑而草创始成夫此解者不务名相直剖玄微字字契真言言见谛余于云栖室中偶见之如获至宝乞之归于御儿溪上诸同道辈闻风而至各捐金而寿诸梓嗟乎今之世法当末运砆鍮乱真而此解者迥异群诠诚阎浮金荆山壁世有识者固不与砆鍮同日而语也兹喜肇端于余而功归于众余虽不敏而知大道无文上善罔绩故敢以芜秽聊述梗概并纪其岁月云尔。

　　时
皇明万历四十七年岁次己未夏四月佛诞日语溪菩萨戒弟子马正初薰沐和南书于甘露禅院

　　No. 298-C 首楞严经直赞(并序)

　　人生㝢内道其可以不闻乎道而不闻随汩迷津便成苦海道而能闻触处逍遥遂入妙严乐土矣慨余遍历尘劳厕身棘道举足动步罔非有碍因而知慕乎道不啻饥渴之甚何意宿缘徼有天幸得遇仁安大师于甘露禅院首出楞严直解示余初读之茫然载读之有省三复之欣然会心乃叹曰向日下手工夫皆孟浪也今阅是编开我茅塞示我衣珠藉兹宝航将登觉岸脱离苦海之患而随寓可以自适皆缘我师点化之力也敢忘所自乎受益若我而天下之为我者亦伙矣况有愈于我者与乃知是编为由觉路之星轺烛昏衢之宝炬学者必以是而之焉直登宝所勿滞化城而中道废也庶不负我师所望云尔因为之赞曰。

　大哉鹍鹏　　游泳南冥　　吴兴脱颖
　云栖续明　　学博心下　　守谦道盈
　四山罔逼　　六度俯弘　　驾白牛车
　秉实相印　　生死海中　　为恃为怙
　刬尽葛藤　　翻空名数　　吾知是编
　弥远弥度　　悠悠者流　　同跻觉路

　　又赞曰。

　不有先觉　　孰开愚浊　　不有慈航
　孰渡迷方　　是故释尊
　降圆光于兜率　　剖右胁于迦维
　教兴顿渐　　机摄偏圆
　漱圆音于妙解　　诠奥旨于雕谈
　潜通五分　　净衍三轮　　敷弘其道
　正像迭兴　　当斯末运　　仁者是膺
　故我伊婆　　惟勒惟铭　　投诚于佛
　禀法于僧　　奋勇戒禁　　罔隃尺寸
　指示既博　　涓埃澌尽　　降伏一心
　培根净土　　袪除四相　　福空阿堵
　梨布告成　　旷劫奚阻　　宥罪拯愆
　明心㧞苦　　镇国佑民　　永贻终古
　乞灵万汇　　弗专吾我

　　谨赞。

　　时
皇明万历四十七年岁次己未夏四月佛诞日[瀔-禾+米]水空空居士李云龙薰沐书于语溪归宝楼中

　　No. 298-D 首楞严经直解略叙

　　先定时味

　　将解此经长水以十门分别其指远而义周初学未易能通也今所不叙特以时味之滥千载未明兹略出所自质诸大方耳昔长水璇师指谓匿王琉璃事非一时耶输持地记自法华故判此经在法华后涅槃前孤山吴兴意同长水温陵环师指谓法王说法有条不紊初说一乘顿教以立本即华严也次说三乘渐教以逗机即阿含方等般若也后说一乘圆教以显实即法华也楞严即般若法华之中今时妙峰觉法师按天台玄文出楞严百问往破诸说则长水温陵诸师似难逃乎照胆镜矣详夫百问之意定属方等而方等收经古有通轨百问不明示者欲人因问讨寻自得其绪耳昔神智柏庭二师亦以此经判归方等良以世尊一代时教通依五时五味收之然此时味之说出自华严涅槃二经天台因时立义列为五时曰华严曰阿含曰方等曰般若曰法华此五时中方等以弹偏斥小叹大褒圆为义然此经中处处弹诃不亦方等乎而诸师稍见经文前后便批判不定而独不知此五时之中有通有别通则通其初后别则别在方等互遍之义详出法华玄文又四明光明玄记云以凡判教有前后分前分有次后分不定后虽不定须摄归前今经互相指处是后分不定意七征八辩三科等文是前分有次意收通归别摄后归前有例可考谅非臆说当知此经是方等中圆教所摄而人不知徒指前后此何据哉灼然时归方等味定生酥决判此经必安所自若夫指画未详区分未悉幸诸达者浚其流而洪其源可也嗟乎此经来我震旦最𣆶故一家之判无闻千载之讹不已兹者略陈管见明经之士试为评之。

　　次明纲要

　　遵古道安法师凡释经大分分三一序分二正宗三流通今经序与流通可知而其正宗自为五分一理分二行分三证分四结经名五绪余大略当机由所示理而解由解而行由行而证一经纲要在理行证三而已是故阿难所问有三要焉一者经云阿难自恨一向多闻未全道力殷勤启请十方如来得成菩提妙奢摩他三摩禅那最初方便窃观阿难此问具摄理行证三要而世尊从之次第标显则知一经玄奥并出于兹约答意边且立此节为理门初要是以世尊始则逐破七处攀缘然后示其生死涅槃二种根本别业同分二种见妄破四性之无主明二月之邻真然其身心真妄虚实虽已明了而犹迷一切幻化起灭当处即真故复示五阴六入十二处十八界七大性相一切圆融周遍法界则妙奢摩他三摩禅那之理悉酬之矣是以阿难说偈赞愿以结前文然而理趣既微人情转昧以故阿难问力不及而富楼那辩才第一超胜阿难乃执清净本然之理起诸问难而世尊广依三种相续之由穷诸玄辩以至离即离非是即非即等者无非展转发明妙奢摩他等之圆理也二者经云阿难白佛言世尊我今犹如旅泊之人忽蒙天王赐与华屋虽获大宅要因门入所言天王赐与华屋者喻前所示妙奢摩他等之理也阿难意谓虽闻其理未得修进之门与不闻等故有斯请是故世尊因示发觉初心二决定义其间明五重浑浊辩六根优劣击钟验常绾巾示结陈二十五圣圆通本根选择耳根为之最初方便乃令一门深入为证理之初心以至安立道场放光宣咒无非发明妙奢摩他等之圆行也三者阿难虽解修行未明证位如人远涉先询旅泊故复启请修证阶差始终名目是故经云阿难白佛言世尊如是修证佛三摩地未到涅槃云何名为干慧之地四十四心至何渐次得修行目诣何方所名入地中云何名为等觉菩萨然而世尊将示觉路先明颠倒除颠倒者净障道故由除颠倒立三渐次从是渐修安立五十五位菩提路者无非发明妙奢摩他等所证之圆位也如上三要一经大旨至矣尽矣是故后无玄说但文殊请结经名而已后文虽有十习六交精严七趣之辞乃阿难为人之心不倦世尊乐说之辩无穷委悉搜扬而满其请兹欲使人明善恶之相达升沈之由如影随形理之必然使其不怠耳又法筵将罢听众无疑世尊乃复回紫金山再来凭倚深谈五阴魔邪遍斥诸缘迷谬此又一经最后深慈圆成始末意恐行人于禅定中未谙其兆预为详明然此二者亦行证二文中之绪余耳大率集经者之巧撮此二文附于结经之后意使行证两间径而不岐便诸习者简而易明然后付嘱流通而卷终矣夫以如上拈经摭义直示大纲欲令未入文心先明宗要故不敢多岐悬说障他心目但得冷然无滞文义兼通会文归己达理忘言斯足矣是故无复牵藤引蔓但直解其文而已。

　　楞严经直解凡例此编缘起盖由古解雕绣末学泣岐有引张江陵太师四书直解例劝请是编以故编中皆仿其式直截指授当文可了故无牵藤引蔓之习仍其旧名题曰直解。此编立意发泄幽秘揭示宗要折衷前人过不及之差庶使经义昭然更无余蕴览者勿因直而眇忽之幸矣。经文绮互义意错综而其前后贯摄照应存乎正眼然或随波逐浪一往趋前忘其原始纵使波流汗漫不殊秋潦谅夫不日而涸矣。编中条议一准经文节目及古解宗程以便讲席披阅若夫迂僻舛谬之辞置之勿引论也。此经文义源远流长初心罔窥真际一往犹疏三复可得然能以虚心实腹究之圣道可期最忌胸中柴棘则重玄之门无由而入也。此经集义辞情尚简如五十证道中往往由一言而升进其位不亦太简乎自非识见高明恒为轻心所忽请观华严胜鬘等经博约可知矣大抵深于理学者博约俱便无他疑滞。

　　凡例(终)

　　No. 298

　　大佛顶如来密因修证了义诸菩萨万行首楞严经直解卷第一

　　这一题中但收本经五名之三却略了二名即此三名又删了二十二字编辑焕然成一美题不违本义又称时宜五章洞明四辩具足详玩题中义理则全经大旨思过半矣本经五名见第八经中今按当题三名而解大佛顶三字是彼初名第八经云此经名为大佛顶悉怛多般怛啰无上宝印十方如来清净海眼今题中但取大佛顶三字却删去十八字良由此三字是大定本体余字是定体上义理故删义以存其体如来下是彼第三名全收不删诸菩萨下是彼第五名却删去灌顶章句四字此经源是灌顶部中流出要义在诸菩萨万行中故删繁而取要也彼第二名只是起教因缘彼第四名中所明义理今大佛顶及如来密因中可摄标题此三宗本已立余可摄故此是集经之人善巧联布合聚成文若通收五名为题则义理重繁不雅观故今顺本题直解而已大佛顶者即首楞正定之都名也第一经云有三摩提名大佛顶梵语三摩提又称三昧译云正定此是极果中正定原夫首楞一定具含奢摩他等三义修奢等三方证此定故首标于此令人观名而知体也何谓大大者顺正定果体得名穷三际遍十方无始无终非内非外超有无有过量非量本体自大非对小而说大无与等故称为大古人有以大字作实法解愚谓不然盖大者但显法体之量具如此大耳又此大字如周易云大哉乾元万物资始那大哉字是赞辞乾元是实法万物资始是显其义耳今题大字亦是赞辞佛顶二字是实法余二名皆其义耳古人以佛顶作喻解者极失经旨又起信论大具体相用三义与今大字义同大义难思非言可尽也何谓佛顶梵语佛译云觉此觉即下经所称性觉性觉即是人人本具灵觉之性此灵觉之性湛然不动故云正定寂而常照照而常寂寂照不二故云性觉而此性觉虽一彼证者有相似分满之不同今经所显是圆满究竟无上果觉故称佛顶顶是满义最上之称然此不离吾心而称佛顶佛顶即吾心之满觉故下文标云常住真心是也是知心外无经全经即心非心外别有所说以上约性觉本理解大佛顶也性觉即常住真心故又复将大佛顶三字贯下二名读之谓大佛顶是如来密因修证了义是诸菩萨万行首楞严须知古人立题之意欲明凡圣同源果因一契故标大佛顶三字于二名之上也△如来密因修证了义者如来二字望下诸菩萨看应知如来是果人也何谓如来此是约理名人故指证理的圣人名曰如来如是空义来是有义空有不二故连名如来又如是寂义来是照义寂照同时故连名如来要知如来二义吾心本有人人可称如来由佛已证此理故实受如来之称而众生虽具此理未曾亲证故不敢承当耳又成实论云乘如实道来成正觉亦是约理名人也何谓密因密因约二义解一约显露二约秘密显则第一经云十方如来得成菩提妙奢摩他三摩禅那菩提是果妙奢等三是因密因之密即妙奢之妙密则第七经云十方如来因此咒心得成无上正遍知觉咒心即秘密义亦指咒为因也大卒三世诸佛皆修此显密二因得证菩提故了义者约能诠说此十轴之文是了义非不了义了是究竟非是权乘不究竟义故此一名中教理行证显明可别如来是理修证是行是证了义是教详味了字之意隐然通上教理行证四义谓能诠既了所诠亦了亦由所诠了故能诠得了盖教是能诠理行证是所诠故△诸菩萨万行首楞严者诸字有二意若约下经五十五位说即彼为诸若远及凡夫则上自等觉下及凡夫但解此理分满同途总称诸菩萨也盖菩萨义宽故是故上说凡圣同源果因一契乃名诸也菩萨字望上如来看应知菩萨是因人也菩萨是略梵语具云菩提萨埵译云觉有情菩提是觉萨埵是有情有情即是众生异称以自觉觉他得名如云以斯道觉斯民之意又觉而未尽故称觉有情即分觉义也有情是迷觉中犹有迷故万行者总举菩萨所修诸行也行有事理浅深有为无为行名虽多不出六度约开合言之如是乃有八万及无量之称今约通途说万行也行者行也依此道而行不息故首楞严是梵语涅槃经云首楞义翻一切事毕竟严名坚固谓一切事究竟而得坚固名首楞严也一切事即是万行究者明察义竟者了毕义坚固不坏义言明了一切而本乎一心造极一心而圆照一切皆得无坏无杂故名诸菩萨万行首楞严也又详味首楞严意通两途说一约行说故云万行首楞严二约一心实义边说谓不悟一心具足万行则虽行万行总是权乘事六度浅近可坏非究竟坚固者也若能明悟一心具足万行则不起寂光而众善普会故下经云有三摩提名大佛顶首楞严王具足万行为明证矣经者梵语修多罗译云契经然诸经论虽单题经字而所指皆云契经谓契理契机说名契经古人云契理则合于二谛契机则符彼三根又古以经字训法训常良以人天共仰圣贤同导故训法也亘古亘今不迁不易故训常也上十九字按当题是所诠义经之一字是能诠文又按天台以五重玄义释题则今经准当题以人法为名常住真心为体正定因果为宗破妄显真为用生酥为教相解题竟。

　　唐天竺三藏法师般剌密谛译。

　　唐是震旦国号天竺乃西域都名此经来自中宗神龙元年五月二十三日中天竺般剌三藏于广州制止道场译出标时所属故称唐也天竺者西域记云天竺之称异议紏纷旧说身笃或云贤豆今从正音宜称印度梵语印度译云月月有多名此其一也良以其土圣贤继轨导凡御物如月照临因名印度今称天竺讹也言三藏法师者三藏即经律论也此师善解三藏法故即以是法教人自行化他故称三藏法师般剌密谛是译师名译云极量又云到彼岸译者周礼云掌四方之语通称为译礼记又云东方曰寄南方曰象西方曰狄鞮北方曰译四皆官名也今以西称译者其时西方阙官北官主之故寄称译也后仍旧故。

　　乌苌国三藏法师弥伽释迦译语。

　　乌苌奘师译云苑是阿输迦王苑囿也属北天竺境弥伽释迦译云能降伏译语者按宋僧传载译场职衔有六一宗译主二笔受三译语四证梵本五证禅义六润文是重译其语故称译语。

　　唐中书门下平章事清河房融笔受。

　　中书门下唐二省名平章者谓平和章明国家之政清河汉郡名即今山东东昌府恩县是也笔受者谓以此方文体笔受其译而润色之故曰笔受。

　　明古杭云栖寺后学沙门　广莫　直解

　　云间优婆塞　陈继儒　校

　　如是我闻一时佛在(至)千二百五十人俱。

　　这一节经集者承佛遗命而置六成就语也昔佛临涅槃时阿难恋慕悲感忧苦迷闷阿那律陀为阿难言佛将涅槃汝受付嘱传集法藏今当问以后事勿染爱缠负斯胜托阿难答云某为忧苦所昧无能措辞阿那律陀因教以四事为问其第四问云佛涅槃后凡集众经经首用何等语佛答云经首当置如是我闻等云云故一切经首皆置此语初如是者指法之辞我者阿难自称圣人无我顺世语便故称为我盖言如此经法我从佛闻简非臆说故兹解称直故诸玄义不录幸无诮焉一时者不定之辞如今人说一且一时之类良以人间天上时分延促不同如人间五十年四王天一昼夜四天五十年忉利天一昼夜自下而上乃至四禅四空天愈高时愈长佛所说经流通上下不可定其时日故泛言一时耳佛指释迦牟尼佛也佛字从略具云佛陀译云觉者若单言佛是所觉义加陀字是能觉人今乃指人称佛也室罗筏是城名一国之都城也译云礼德或云闻物具四德故谓饶财欲境多闻解脱道德名称五天共闻故云礼德及闻物也祗洹精舍是佛说经处也祗洹名义集译云战胜国太子之名也以初生时父王波斯匿战胜外国因立美名西域记又云逝多译云胜林盖前以战显胜后以林显胜总是大子之名长水疏训洹为林用西域记意则洹与林华梵溷而不明今直作太子名解殊似稳当精舍者谓精修之舍也大比丘众者听法之众也梵语比丘译有三义一破恶二怖魔三乞士大论释云比谓破丘谓烦恼能破烦恼恶故又比谓怖丘谓魔以道行能怖魔故又比谓乞丘谓士能乞净命食以养身故僧之美称也古例多含不翻仍存梵名大者凡受具戒得称大僧众者类也千二百五十人者举常随之数也佛初成道先度陈如等五比丘次度迦叶兄弟三人兼徒一千次度舍利弗目犍连二人各兼徒一百次度耶舍等五十人今阙五人但举大数耳此诸比丘皆先从外道修行一无所证才遇世尊便证二果感佛恩深常随佛化因称常随众也俱者师资授受和合共住为俱从如是我闻至此肇师称为六种成就教乃得兴谓信闻时处主众是也。

　　皆是无漏大阿罗汉(至)拔济未来越诸尘累。

　　这一节经集家承前以叹内秘实德外现权仪也皆是下一句是总叹所证果位明权仪也佛子下是别叹明实德也漏是渗漏约喻说如器若漏不堪用故今诸比丘是皆不漏道器故称无漏漏有三种谓欲漏有漏无明漏详出法界次第初门中阿罗汉是第四果人名含三义一杀贼二应供三不生对上比丘三义盖比丘修因罗汉证果故大论谓阿罗名贼汉名杀一切烦恼贼杀故一切漏尽应受人天供养故又阿名不罗名生后世中更不生故结使永断人天共仰故称为大佛子下二句上句是天竺文法故倒说也回其文应云住持佛子为顺佛子是菩萨通称意明虽权示罗汉而其内心实住持菩萨位也下句明上句意以能超诸有故住持佛子位也有者着义三界具二十五有略说为三谓欲有色有无色有今能超于有外故称内实此善超字具二意一若直训善为能则云能超义浅无味二按胜义解则了有体即中中中流入故称善超能于下二句承上句意谓虽超诸有亦不离诸国土中往返游化而诸国土有染有净有正有倒如华严世界品说无量差别则彼国土所有众生亦有无量差别此诸比丘随类现形不起灭定而现诸威仪威仪二字其义亦宽律中有三千八万之说皆能现行有威可畏有仪可则故然又异类中行杂缘内转随机适化称理圆收须知菩萨无一定威仪今现比丘此其一也从佛下二句亦承上说谓已成就威仪堪从佛化转轮者约喻说即喻说法有转识成智摧邪轨正之义故如转轮下句谓非但现世从化抑亦堪嘱后事妙者谓虽受遗嘱实忘彼我能所之相说法如幻度生同空故称为妙与善超义同如下经云佛告阿难汝当留愿入末法中传持圣教化诸众生出生死苦得涅槃即遗嘱之事也严净下二句亦承上说严是坚固净是不染毗尼戒之总名也译云善治以自治淫怒痴亦治众生恶故下句弘是大范是轨范谓末世行道必自坚持净戒然后可为三界众生之师范师范既严受化必普故称为弘应身下二句亦承上说谓既能垂范三界则随类普应不拘比丘一相也如前威仪中说是则何生不度何缚不解故云度脱拔济下二句亦承上说悲化无尽穷未来际㧞其苦恼济彼沉溺下句越是超越尘属见惑累属思惑长水疏云此经在法华后涅槃前说故序叹声闻非约小行以应身无量度脱众生等义法华已前无此叹故又云声闻入实法华已前亦无显露应知此经法华后说然按今文是叹内秘大行之事与楞伽三种阿罗汉一实二权二权者谓菩萨化化佛化化今义同彼菩萨化也既云菩萨化化宁非入实何得云法华前无此叹耶他经亦有之安得谓无但不细讨耳强前归后殊非正论又此叹德是佛灭后集经之人已闻法华开显之实故引后分义叹以通从别摄后归前故作此叹耳。

　　其名曰大智舍利弗(至)优波尼沙陀等而为上首。

　　这一节经承前叹德以标千二上首之名也诸经集众例明三乘此声闻众也其名曰者是经家语大智下正列其名不能备举但例上首数人而已梵语舍利弗译云鹙子或云身子舍利是鹙鸟名鹙鹭属弗是子涅槃经云舍利弗母名舍利因母立名故又云此女好形身身之所生故名身子增一阿含经云我佛法中智慧无双决了诸疑舍利弗第一故称大智摩诃目犍连者摩诃译云大目犍连译云菜菔根其先好食此故即成姓氏名拘律陀拘律陀是树名父母祷此树而生遂以名焉增一云神通第一摩诃俱絺罗译云大膝论师婆陀罗所生之子膝骨粗大故是舍利弗之母舅也增一云论议第一富楼那弥多罗尼子者富楼那译云满愿弥多罗译云慈尼是女声其父于江边祷梵天而生父愿得满故称满愿子母名为慈故又称满慈子连父母为名此于如来说法人中最为第一须菩提者译云善吉其生之日家室忽空父母惊异请师占之占云此是吉相因名善吉以家忽空又名空生增一云解空第一优波尼沙陀者译云尘性空以观尘性空而得道故等者等余比丘也经文尚略等以该之上首者为千二之冠纲领之谓也详夫此经非智莫入故列名先舍利弗决是非选圆通结经名皆尚乎智故推文殊彼此一意耳。

　　复有无量辟支无学并其初心同来佛所。

　　这一节经集者承前集众次列缘觉众也良以辟支胜前声闻另为一类是名中乘故云复有梵语具云辟支迦罗译云缘觉或云独觉从佛修十二因缘观其生起还灭得证无生是名缘觉若出无佛世自悟无生名为独觉又独觉有二类一则宴处山林乐独善寂不假徒众独善其身者也一则师徒训化部党随行今文乃部行类也称无学者谓已得果证更无所学故初心者谓初观生理未深入故即是部党遇佛回向者也名分缘独所证是一故列为一也以其不常随佛因时暂往故云同来佛所长水疏云自此以上判为通序若按诸经列众具有三乘今止二乘阙菩萨众若据后文恒沙菩萨来聚道场文殊师利而为上首似成通序中所列菩萨之众上首字与前声闻上首相应则当连在缘起序后此必经文倒置译场之误也下文休夏自恣别为今经缘起古又称别序对前通故凡一切经各有缘起如金刚乞食法华放光今经以自恣误堕各从其缘而发起故。

　　属诸比丘休夏自恣(至)钦奉慈严将求密义。

　　这一节经集家承前通序之后以明此经之缘起也属者会也遇也诸比丘者即所集声闻众也又指凡受具戒者而言休是解解夏者佛制比丘夏坐安居从四月十六日起至七月十五日止诸比丘各择净处或五人或十人结制安居三月无由觐佛至七月十五解制方趋佛所此三月安居诸比丘各于心中或有得失向佛咨请决疑甄别是非或自有过愆则于僧中向佛忏悔又或自不能觉恣任僧举忏令清净故称自恣自恣律开三日谓七月十四十五十六也十方下明他方因时所集之菩萨长水疏即指结夏诸处为十方则局矣经文明言十方菩萨自恣乃三乘胜会岂无十方云集之众必指他方来者为通也咨决心疑者咨是咨请在菩萨边说决是决择在佛边说钦奉慈严者钦是钦敬奉是供奉只此钦奉二字具摄身口意三业钦敬则息言屏意拱奉则掬躬瞻仰此为三乘问道之仪也慈严者集家显佛二德也温陵解云慈以恩言严以威言良由世尊有恩可恃有威可畏恩是摄受德威是折伏德也将求密义者按当文说即是咨决心疑之密义也密是妙意能决心疑故称为妙将者请仪虽具未敢致言故云将求。

　　即时如来敷座宴安(至)迦陵仙音遍十方界。

　　这一节经集家明佛酬机顺化之意也即时者即彼三乘众集之时也敷是展意座是坐具谓展坐具而坐也宴安是定佛将说法必先入定佛之常仪也诸会者指三乘八部在家出家同会佛所故言诸会宣示深奥者即所求之密义以深奥故密也世尊顺彼所求而宣示之长水疏云如法华先说无量义经为一乘之本今经亦复如是必有经目隐而未见也筵是席谓说法之席也清众者谓听法之众清净无染也自疑难释因佛决之前所未闻故称未曾有以未曾有故称深奥迦陵是略梵语具云迦陵频伽鸟名也译云好音鸟大论云迦陵频伽鸟在鷇中未出发声微妙胜于余鸟如是美音若天若人紧那罗等无能及者唯佛音如之故取譬也仙音者仙是妙意又彼仙人有变化能如佛一音演说众生随类各解如仙之化故称仙音佛音遍十方界则彼鸟声不如但取其清婉悦意略取况耳遍界之音如目犍连逞其神通极西方恒沙世界听佛音声尚如对面余方亦然故称遍十方界详如大论说。

　　恒沙菩萨来聚道场文殊师利而为上首。

　　这一节经经家明他方云集之众如恒沙之多也菩萨虽恒沙之多必以实智冠其首故以文殊为上首也恒沙者恒是天竺河名具云恒伽又云殑伽译云天堂来源出阿耨达池但明出处高远实非天上来也此河广四十里其沙如面之细佛近此河是故多引为喻也文殊师利译云妙吉祥又云妙德德即吉祥意前云十方明来处也今云恒沙明其数也文殊表实智于此会中为择法主故居上首。

　　时波斯匿王为其父王(至)及阿罗汉应诸斋主。

　　这一节经集者承次以明自恣法会王臣设供之缘也时者自恣时也波斯匿是室罗筏国王名梵语波斯匿译云胜军讳日营斋者长水疏云先王崩日忌讳之辰讳忌也忌举吉事避其名也吴兴解引祭义云忌日必哀称讳如见亲也营是经营修设之意斋是必斋以盘餐之食斋心而供养之故称为斋宫掖者正宫之侧室也如人肘掖故请佛宫掖而云自迎者国王至尊不委臣下而自迎之敬之至也珍是贵重意古有八珍之馔以烹炮脍炙为世所尚周礼云膳夫掌王者之羞方言曰羞熟食也无上妙味者谓食美更无可上美之至也大率天竺以醍醐为上味故王之请佛必兼菩萨皆亲延也又室罗城中长者居士尊姓之家钦仰自恣意谓功必倍于寻常是故同时饭僧也伫者翘足而望也佛为世间大慈悲父人皆伫望佛应其供佛敬其王必应王请因来文殊分领三乘之众应诸斋主来者上命其下也以十德具足说名长者以清净自守说名居士。

　　唯有阿难先受别请(至)途中独归其日无供。

　　这一节经集者将明阿难误堕之缘也次第渐明先受别请归途无供以为误堕初起情实昭著心目叙事有法可为善笔也梵语阿难大论译云欢喜斛饭王之子佛之从弟也佛成道日生其父遣使报净饭王云贵弟生男王心欢喜乃云今日大吉佛今成道弟又生男与来使言传语此儿当名阿难举国欣庆又云庆喜年二十岁佛度令出家增一云多闻第一别请者谓别有事缘而请不同众故盖别请在自恣之先而阿难本有不受别请之愿故知此请必非斋施又此别请且远未还故自恣时不遑僧次也遑暇也不暇于僧次第中故律明比丘远游兼人及己轨正必三一上座二阿阇黎及自为三也上座者谓腊高德迈足为我师者名曰上座阿阇黎译云轨范师以能紏正弟子行故名轨范也今阿难偶值他缘事必仓卒故无二师途中独归无供之语正为生起下文乞食误堕之由也。

　　即时阿难执持应器(至)圆成一切众生无量功德。

　　这一节经集者仍次以明阿难现行乞食之立心也观夫阿难所发之心正是耻小慕大宛然方等法相人何不识别为穿凿支离前后教眼何在此节是当机发行之始创教之缘学者研明于此则知定属方等无疑矣即时者无供之时也应器是钵梵语钵多罗译云应量器发轸云应法之器也谓体色量三皆须应法故称应器阿难持钵于所经游城中次第循乞次第即不择贵贱尊卑贫富净秽之意循即随缘之意盖其行乞之心初慕平等而耻不均故欲乞彼未曾行施之人向福田植因以其行施最后故称最后檀越檀越者名义集云檀是檀那译云布施越是施之福报谓超越贫穷海故然彼最后行施之人悭惜难化阿难耻小慕大难行能行故求此辈以为斋主无问下正明平等行乞之相净秽二字是总称刹利下是别显刹利尊姓之家是净旃陀罗淫酒屠杀之类是秽刹利具云刹帝利译云王族天竺有四尊姓一婆罗门二刹帝利三毗舍四首陀四皆自计从梵天生故今文但举其一影带余三旃陀罗译云严帜以恶帜自严故法显传云旃陀罗名为恶人与人别居入城市则击竹自异人见而避之若不尔者王必加罪如此方劝善征恶之意也方行等慈者方是方法法佛平等行慈之意不择正是平等微贱对上尊姓字谓不择贵贱而行乞也下句出上意云阿难发意圆成一切众生无量功德故一切众生即指上贵贱净秽等也问祗一行施何能即具无量功德答有深意存焉如维摩经云于食等者于法亦等若此平等行施达三轮空称一实相则一行一切行一行一功德一功德中具足无量功德不亦宜乎今文简略须知尊字影含卑意贱字影含贵意贵贱中影含贫富意既称等慈岂简善恶有缘无缘冤亲等耶读此文者自能默融等意可也。

　　阿难已知如来世尊(至)开阐无遮度诸疑谤。

　　这一节经集家述序阿难引佛昔诃不均之事证今平等当行也如来世尊是佛十号之二世尊者谓佛大慈普覆为世所尊以九法界俱称为世俱称众生故须菩提见前解大迦叶者具云摩诃迦叶波译云大饮光饮光因缘出第五经圆通章简非三迦叶故加大言良由须菩提乞食舍贫从富以不恼苦众生故迦叶则舍富从贫以令贫者植施因故二俱好心但由分别故诃不均因缘出维摩经彼经本为居士所诃今经称如来诃者顺时适化寄缘䇿引安知如来不诃耶此正明方等弹偏叹大之意心不均平是弹偏开阐无遮是叹大无遮者谓无遮限也上二尊者俱有遮限故被诃责是以阿难发意开阐平等无遮之心而度彼疑谤之人也。

　　经彼城隍徐步郭门严整威仪肃恭斋法。

　　这一节经集家述明阿难乞食经游之仪也上二句明所游之仪下二句明斋法之仪经是经历隍是城堑郭门即城门也徐步是威仪乞食威仪者谓着衣持钵安祥徐步不左右顾视得之不喜不得不嗔兼以慈慧鉴机正容悟物此谓乞食威仪也严是庄重整是整斋肃是端肃恭是恭谨此谓斋法之威仪也斋法者请观音疏云斋者齐也齐身口业故又斋者秪是中道日中食也中后不得食者表中道法界外更无别法中前得食者谓虽非中道以表中道之前方便相似中道乃有证义故得食也此谓受斋之法今阿难肃恭此法而行乞也。

　　尔时阿难因乞食次(至)淫躬抚摩将毁戒体。

　　这一节经集者承前不择之意此正明误堕之缘也尔时者次第乞食之时也由不择故经历淫室遭遇也大幻术者以梵天所传故大本是恶邪诳惑变幻之术故称幻术术法也秪一恶咒耳下文云恶咒消灭是也详此术意不但摄淫而已凡诸军阵劫杀之事多可为之故称大幻术也摩登伽长水疏云义翻本性引下经性比丘尼为证故翻性也性是淫习之性非真性也娑毗迦罗译云黄头仙人之名此仙得彼先世梵天所传之咒转教摩登伽女登伽乃以此咒摄持阿难入乎淫室言淫席者谓室中陈列皆是淫具凡诸美观能动淫心故称淫席淫躬抚摩者淫躬指登伽说举措多是淫态故称淫躬抚摩者谓登伽逼近阿难抚触扪摩将毁阿难之戒体也戒体对上淫躬看尊者受具足戒诸戒依身而持故称戒体支戒虽昏根本不动正在窘迫故称将毁下经云心清净故尚未沦溺可证也。

　　如来知彼淫术所加(至)俱来随佛愿闻法要。

　　这一节经集家述叙如来往护之慈以开楞严之蹊径也如来在室罗王宫阿难在所游误堕不知隔越几许途程佛眼能见佛智能知今以知影见也盖登伽动身发语运心三业恶露尽在如来知见之中无不明了是故斋毕旋归旋归者归之促也如来受斋常仪斋毕说法从容而归今日旋归诸王臣辈疑必有由是故俱来随佛愿闻法要法要者大法之要领也。

　　于时世尊顶放百宝(至)结加趺坐宣说神咒。

　　这一节经集家述明世尊归园说咒往护之慈轨也于时者世尊归而敷座众集之时也佛将宣咒先放顶光具百宝色言无畏者谓百宝色光能破一切幽闇恶邪逢之悉消殒故能使一切畏而不畏一切故称无畏百宝光者光明是光之体百宝色是光之相莲华现佛是光之用这体相用总出于大佛顶常住心中是故光从顶出光现莲华华严化佛此即宣咒之慈轨也详夫法不孤起意托象明本佛示默而化佛说者意表法佛本然无说无示以无相现相无说示说一真湛寂万化冥通如幻智力不动斯周一经大旨意见于此。

　　来文殊师利将咒往护(至)及摩登伽归来佛所。

　　这一节经集家述明往护劝归以结缘序之益也缘起序分止此来者上以命下之言将是持意咒由化佛言宣来乃本佛使命但以口授原无文字持则文殊心持往护阿难真咒一至幻咒遂销真能破幻善能除恶提是提㧞文殊向爱欲坑中提㧞阿难奖是奖劝登伽不遂欲心羞惭惶怖文殊以善言奖谕方便制伏其恶心权宜䇿发其善念登伽且仗神咒威力冥资其益即得果证故能同归佛所下经云彼尚淫女无心修行神力冥资速证无学是也下起正宗分。

　　阿难见佛顶礼悲泣(至)三摩禅那最初方便。

　　这一节经正明阿难出爱欲坑到无为岸责躬归咎于多闻因请无漏道定之义也阿难下六句犹是集家语十方下方是阿难当机发问之言从前如是我闻至此皆是集者之辞此下才起师资问答机教相扣成山初篑自此发轫学者应知阿难也大奇何故一见佛便自归咎多闻识得自己受病的根源开口便请妙奢摩他等然则多闻是病妙定为药一经之破显唯在此耳详玩此经大意盖在抑慧扬定使行人均而不偏也大抵行人偏于慧则狂偏于定则痴不狂不痴要在定慧均修耳是故此经缘起由阿难偏于多闻多闻属慧故定力不足遭斯邪染且说从无始来则非一生两生所积多闻法华亦云阿难忆持过去无量百千万亿诸佛法藏故今云无始也下经佛责云汝虽历劫忆持如来秘密妙严不如一日修无漏业即抑扬之意耳然亦多闻之病从耳根起下选耳根圆通为阿难最初方便良有以也盖以循声流转而成其病下则使之旋倒闻机以复其湛药病相因昭如日星谅无议矣然又多闻之病不独阿难此娑婆世界众生皆堕此病故曰此方真教体清净在音闻今阿难畜闻成过因请道定之药以治之也十方下正请道定菩提是道奢摩他等是定道由定成故梵语菩提译云觉又云道道即觉故此指如来自证无上至极之道而言奢摩他译云止止者古师训为制止亦名止息又云心性之理常自不动故名为止止义多途略出三意一体真止谓体达无明颠倒之妄即是实相之真故名体真止二方便随缘止方便即是善巧曲成之意谓随缘历境安心不动故名方便随缘止三息二边分别止谓不分别真俗有无等二边不分别即是止息故名息二边分别止梵语三摩具云三摩钵提译云观观是照了之意谓照了一念心中即具三观之义观中亦自有三意一空观空者荡相之意谓观现前一念之心不在内外中间三处毕竟无心可得故名为空由观一念空故一空一切空无假无中无不空三相皆荡是毕竟空故名空观二假观假者指有边说虽有非真非真即是假有谓观现前一念之心具足三千性相故名为假由观一念假故一假一切假无空无中无不假三相皆立即为妙假故名假观三中观中即中正绝二边对待之意谓观现前一念之心非空非假即空即假非即不二故名为中由观一念中故一中一切中无空无假无不中三相绝待是为圆中故名中观梵语禅那译云静虑静即是止虑即是观止与观不一不异非同非别故联名静虑圆融具是平等住持是谓禅那之实相也或问上二义各具三意今禅那中不言具三何也答涅槃疏云禅那亦云等持盖禅那无别有体即等持上二不令偏倚即禅那义也故不复言三夫此奢摩等三者举一即三言三体一非一非三能三能一即现前一念心中具足如斯妙义故称为妙即这妙字贯下二名谓妙奢摩他妙三摩妙禅那三义皆妙是圆融三观非隔别义故或问三止三观圆义可知然于此经的指何者为所观境耶答曰下文佛征发心见相即以心见二义为所观境今云现前一念即境故虽称妄境本具三谛义故能观所观二俱不离一心故如止观中说今文甚略当以圆心会之非言可尽也然此三义是今经心法紧要妙旨故详解于此读者毋厌其繁可也然此三义乃成佛必由此得如云出必由户三藏十二部凡一切经论无不发明此三观之妙是吃紧心法然今上文诸佛所成菩提是果妙奢等三是因修此因方证得菩提果体是以题中称密因者此也然又菩提果体即是首楞妙定而妙定即是常住真心一法千名应缘立号耳下经二十五圆通是酬最初方便之请盖此最初方便又是入妙奢等之初心方便也然知二十五圆通总名最初方便由此方耳根利故特选耳根圆通以逗此方之机以应多闻之病也又此阿难一问意含理行证三要妙奢等三是理最初方便是行既有所行必有所证影显于行中耳一经玄旨并出于此约答意次第且标此节为理门初要。

　　于时复有恒沙菩萨(至)退坐默然承受圣旨。

　　这一节经集家述诸所集之众乐闻此请默坐息心待受圣旨也言退坐者阿难问毕自应接足致礼众从请主起礼礼毕退归本座而坐故云退坐默然是息心定之意也前文斋毕旋归有诸王臣今此不举略也。

　　佛告阿难汝我同气(至)顿舍世间深重恩爱。

　　这一节经世尊将酬所请且从其发心见相处征诘其妄也发露他受病根由以为破显本据阿难是斛饭王子佛之堂弟其祖一脉故云同气父母为天伦是伦匹儒称兄弟为天伦也父母妻子为世间深重恩爱然今诘其发心见相者要审他真妄虚实果与奢摩等相应若是生灭则不相应因心既与奢摩等不相应如投越而北辕愈趣愈远徒自疲劳故佛诘其因心者有深意在下经云若以生灭为本修因欲求佛乘不生不灭无有是处可证也又此心见二字向下征心辩见等文皆从此起。

　　阿难白佛我见如来(至)是以渴仰从佛剃落。

　　这一节经阿难答上诘意实陈心见之始以明发语之由也然观阿难发心见相宛然心境彼我峥嵘角立得非生灭心乎病根在此可知矣如来三十二相者始自足下安平终至顶髻高圆详出法界次第初门良由如来以戒定慧熏修积劫百福所种故感胜妙殊绝清净无垢内外明彻喻如琉璃琉璃是梵语具云吠琉璃译云不远宝波罗奈城不远有山出此宝故阿难寻常自思如来之相非从欲爱所生何以下征释上意谓彼欲气粗浊安有胜妙腥臊臭腐安有殊绝实从男女交遘不净所生一切肢分脓血杂乱不能发生胜净明妙紫金光聚紫金光者谓如来色身如紫磨金光明团聚一切无能及者是以阿难顿希此相从佛剃落。

　　佛言善哉阿难汝等当知(至)此想不真故有轮转。

　　这一节经世尊将破心见之妄且先标真体以立其本也善哉字随经义当是世尊怜愍之辞怜其迷于妄想失却真体故也佛指一切众生说者谓举世皆迷不独阿难因阿难一人而该乎众也然又迷来远矣从无始来今生死相续者皆由不知常住心体此常住心体即是人人本有灵觉之性从本以来寂然不动故称常住真心对下妄想看而此真心性本明净虚妙融摄人自不知不知即是迷迷即是无明晦此本明而用诸妄想盖妄想易见昭昭灵灵在我视听言动之间故人皆用此以为自心而不知是妄想非真心也真心本自寂然无迹可窥故迷而不知乃认此昭昭灵灵为我受用只这用字即是日用之用以日用之间所应接者人皆误认为真而佛直斥为妄妄故有生灭生灭即为轮转妄则非真轮转则非常住迷此真常得非大哀乎是故佛称善哉而告之以立其本也。

　　汝今欲研无上菩提(至)中间永无诸委曲相。

　　这一节经世尊将破心见之妄以酬菩提妙奢之请又且诫以直心酬答也无上菩提者是牒阿难问中十方如来所证得者研是穷研真发明性者详玩文意要从无上菩提一气读下发明二字是菩提真体中所发显的性何者是菩提中所发的性正指妙奢摩他等是也此三义者理本所具即是菩提体上所发妙用故也发明即是发显有人误作言语发明看者非也须知上句研字就是发明的意思岂有一句中用两发明语没有此等文法应当下诫以直心酬问也十方下示用直心的所以然用直心者谓由十方如来出生死者同一道故一道即无上菩提心若不直则欺诸佛矣心言下谓不唯心直言亦须直盖心为道本心不直则所行之道曲言为心之表示心不直则言邪故须心言皆直从凡而圣自卑而高始信位终等觉中间历住行向地诸位永无诸委曲相皆由直心故无曲也。

　　阿难我今问汝当汝发心(至)将何所见谁为爱乐。

　　这一节经世尊审详见由何起爱乐者谁以为七征八辩之张本也确定妄源然后次第征辩今此心见二字即是前文发心见相之心见以为理门征辩破显的把柄学者不可迷其始也。

　　阿难白佛言世尊如是爱乐(至)故我发心愿舍生死。

　　这一节经阿难酬上所问也上问中见与爱乐分开说今答语先合次开先指心目合一爱乐次以心目分开说谓由目观见心生爱乐故我下结上发心所以。

　　佛告阿难如汝所说(至)则不能得降伏尘劳。

　　这一节经世尊承前答语令知心目是贼须先察其巢然后可以降伏也如汝下牒答语若不下令知其巢佛意谓一切尘劳皆由心目所起以心目为贼者下文当明今欲降伏尘劳必先察知心目潜匿的所在心之所在即下七处是其所依见之所在即下八辩处是也如以七处推穷使其无处依倚先捣其巢贼形既露则计穷而易降伏尘劳自息矣尘是尘缘属见惑劳是劳虑属思惑。

　　譬如国王为贼所侵(至)唯心与目今何所在。

　　这一节经世尊约喻以明心目必应除者要先知其所在也国王喻前常住真心王法性土故喻国王贼喻心目六为贼媒自劫家宝故喻如贼发兵讨除喻奢摩他等观智讨除即上降伏也所在可知使汝下法合流转对常住说谓真心本来常住真为妄转贼所侵故即同流转流转即前文轮转故云心目为咎心指第六攀缘心义该前五识目是眼根义该余五吾今下三句正征所在。

　　阿难白佛言世尊一切世间(至)如是识心实居身内。

　　这一节经阿难答上心目之问指明所依之处也一切世间者指十生之依报世间也十种异生是正报故以感报不同故称异生依正皆异故十种异生者谓卵胎湿化无足二足四足多足有想无想非有想为十也他经及下本经皆称十二类今除空散消沉非有心目故但云十也阿难答谓十生之感报虽异而心必在面下目异生上极诸佛心眼的所在皆同异生说心而不及眼如来说眼而不及心文互显也如来眼色相好光明如青莲华故称青莲华眼我今下例上佛与异生以明阿难自眼亦在面心亦在内也浮根四尘者凡六根皆由能所八法所成根根有浮尘胜义二法有形相可见名浮尘根清净四大唯天眼可见者名胜义根皆由能造四微所造四大八法所成今言浮根者指眼浮尘根说四尘者指能造四微说故云尘也略其所造四大故但云四能造四微者谓色香味触所造四大者谓地水火风以不显故谓微以形量遍故谓大。

　　佛告阿难汝今现坐(至)今祇陀林实在堂外。

　　这一节经佛承执内之心以审实内外然后破之意令阿难易悟也前文双征心目今且先征心处心处既破然后破见经文次第学者应知汝今下一句汝指阿难隐然喻在内之心讲堂隐然喻阿难之身观祇陀林今何在者要明自内及外应先见内后见外也下文当明祇陀林者以林树是祇陀所施故称祇陀林祇陀即祇洹先后译不同故世尊下阿难答也重阁者谓重檐飞薨如云阿阁三重阶说崇高也阁下即是讲堂世尘不到所集者皆精修之士故曰清净上文佛但问祇陀林今阿难答语承出给孤园给孤是须达长者美称以乐给施孤独故称给孤园是长者布金所买故称给孤园各标施者之名今问答中互显二施者之林园也今祇陀林实在堂外二句是正答所问。

　　阿难汝今堂中先何所见(至)如是外望方瞩林园。

　　这一节经世尊承前自内及外次第审实以定先后之分破之使易悟也何故世尊不直明心不在内乃将内外先后为问者何耶此正要阿难从这内外见处先后会明他的心若在内亦应自内及外若不见内而但见外者明知此心不在内矣佛意欲令自悟故引内外先后次第为问也今佛问云汝身在堂中先见何等内外先后于此当明世尊下阿难答也在堂先见佛者良由佛处众中身相光明映蔽一切如星中之月故阿难举目先见佛次见众也然佛与众见虽先后总在堂内而先见之如是下次见外也于此明之则知在内之心不成矣。

　　阿难汝瞩林园因何有见(至)故我在堂得远瞻见。

　　这一节经世尊征前由目得见之意重审其见外之因也佛于前文逐节审实皆令阿难自陈使其誵讹易见下文世尊从而破之会事归心便于悟故此是世尊善巧曲成之意也瞩即是视世尊明知阿难执见由眼故问因何有见使其答出后当破之意在见不由眼从心显见故下文诘云汝在室中门能见否今阿难果答以户牖开豁得远瞻见户牖隐然喻眼开豁而得见也今犹在现事上辩且不明示。

　　尔时世尊在大众中(至)阿难顶礼伏受慈旨。

　　这一节经世尊承前逐节依事审定内外今将破内之心且先标定体以立其本也标本在前向下一示一悟一破一显俱是首楞定体学者毋迷其宗也舒是舒展佛身金色故称金色臂摩顶是安慰意佛意今将破执恐生惊怖故预安慰而后告之阿难是当机故首告阿难以及众也有三摩下示大定名首楞严是究竟坚固义详如题中解王者此三摩提为万德之本故称为王具足万行者大定是常住真心湛然之体此心统具万德而万行由之故云具足万行十方下明佛佛道同以显大定之玄功也谓十方诸佛莫不从大佛顶三昧一门超出妙庄严路妙严路者即下经所明五十五位菩提路是也言妙庄严者谓大道无作由定慧庄严定慧即是奢摩他三摩禅那如法华云定慧力庄严是也今下经云大涅槃海为到家之地五十五位为入涅槃之路言妙者谓不严而严严而不严如般若云即非庄严是名庄严方称为妙又今文所称三摩提又名三昧是大定之通称不必引前三义中三摩说此是果定彼属因故然即指彼说亦无碍一即三三即一故如所谓一乘实相即因即果故又此下所显奢摩他三摩禅那三义虽圆而其文有兼正如初则正演奢摩而三摩禅那兼之次则正演三摩而奢摩禅那兼之又次则正演禅那而奢摩三摩兼之兼正交彻主伴互融一而不合三而不离文义俱妙不失圆融行布之旨此今经之妙义也有人泥于圆融而难于行布则紊乱其辞三诠靡举如是则一三三一之道不可得而闻矣学者临文幸深思之此下正起奢摩他文止第二卷后彼暗与通及诸群塞亦复如是处。

　　佛告阿难如汝所言(至)能见林泉无有是处。

　　这一节经世尊蹑前所审定之语为问令其自陈讹处也前文阿难答云户牖开豁得远瞻见佛蹑此二句作破内的把柄亦有下佛捉他的破绽良由阿难在事上陈说最自明白谓先见内后见外也然则其心在内何故不先见内而但见外耶故佛即于事上问云亦有众生在堂不见内但见外者么这是世尊引出他的讹处来阿难果谓在内必先见内而后见外故云不见内者无有是处世尊今乃依事显心下文以心合事破绽自见矣阿难岂不服膺而易悟哉从此是七征初起先破在内也。

　　阿难汝亦如是汝之心灵(至)住在身内无有是处。

　　这一节经世尊第一征破执心于内之所在也汝亦如是一句正是以心合事之意例上在堂不见如来而见堂外如心在内不见内而但见外意同汝字意指心说故下句承明汝之心灵一切明了灵者谓此心昭昭灵灵故谓心灵明了者以心灵故触处明白晓了故云一切明了若汝下正征在内谓此心既在于内尔时亦应先知其内颇犹可也佛谓世间可有人先见身中后观外物者么这一句合前亦有众生在堂不见如来见堂外者以身合堂以心合众生法喻俱不可则知此心必不在内纵不下是纵辞心肝脾胃的心字指肉团心说谓心肝脾胃密藏于内纵汝不能见那爪生发长筋转脉摇却在皮里膜外汝心在内诚合明了如何亦不知耶此责他心在内而不知内也必不内知者心肝脾胃之内汝必不知那爪发筋脉虽称在外亦云何知这两句是佛的断辞谓他断然不能知者则知此心不在内矣是故下结不在内谓汝之觉了能知的心在内不见内故汝执不成无有是处者谓无是理也下皆仿此。

　　阿难稽首而白佛言(至)从其室门后及庭际。

　　这一节经阿难因闻破内之音转计此心居在身外也如是法音者指上破内的法音由被破故悟心不在内复计在外所以下举喻征明在外的所以谓何以知心在外耶举喻云譬如灯光然在室内此灯必能先照室内从那室门照出于外方及庭际此喻自明执内之非正是他的悟解之语悟前非也下文才出计心在外的所以。

　　一切众生不见身中(至)同佛了义得无妄耶。

　　这一节经阿难承前喻说以明在外之心也指一切众生说者意谓众生皆能见外而不见内则计此心在外与人同也亦如下重蹑灯喻然在室外但能照外不能照室喻心在外亦但见外不能见内也是义下是义者指在外之义谓此在外之义更无疑惑以无惑故昂然自谓同佛了义得无妄耶观阿难上文矫云心居身外今又云是义必明等辞辩矫强者良以尊者既示同迷故其辞辩固执如此。

　　佛告阿难是诸比丘(至)云何一人能令众饱。

　　这一节经世尊第二征破执心于外之所在也世尊破法不直就他所执处破别引现事问他令他自陈漏逗随事分别得易解故比丘义见前解适来下引现事也适是适才循是随缘之意搏是段有形段可抟故宿斋言预先受斋也佛谓此诸比丘适才从我向室罗筏城随缘乞食既归祗林我预受斋汝观比丘一人得食众皆饱么世尊引此事问者正明在外的心如他人相似与我无于如一人食诸人不饱例明身心相隔之意阿难答下不音勿阿难意谓世间没有一人食诸人得饱的事故云不也这一句是总答何以下征释所以谓诸比丘证果虽同躯命各别云何一人食诸人得饱一人例阿难身众人例阿难在外的心一与众隔别无于则阿难的身与心亦复如是破文在下。

　　佛告阿难若汝觉了(至)若相知者云何在外。

　　这一节经世尊以在外之心隐然例上一食众不饱责其昧却相知之误也佛谓你的觉了能知能见之心实在外者则你的身心相外了外是隔意身心自不相干则在外的心之所知身不能觉觉在身际心不能知矣这节虽不显合一食众饱之事义意暗契也我今下佛又示手以明身心相知之验兜罗译云细香佛手细软如绵故称兜罗绵手汝眼下二句是责问之辞责意谓汝若相知误计在外矣阿难答如是者领解相知也若相下二句世尊责其心非在外。

　　是故应知汝言觉了能知之心住在身外无有是处。

　　这一节经世尊结上执心在外不成也。

　　阿难白佛言世尊(至)佛言处今何在。

　　这一节经阿难因闻破外之非又转计也如佛下双述内外之误文显可解我今下正复转计一处见下文佛言下征其一处。

　　阿难言此了知心(至)彼根随见随即分别。

　　这一节经阿难因征陈处设譬妄合非实处也此了知下三句阿难将陈其处先述心的暗内明外之能如我下正陈其处潜根内者根指眼根这一计阿难自欲双避内外两过故计潜根夫此心无体何有潜根的道理犹如下设譬以显潜根见外的所以琉璃见前解以琉璃所成的碗合于两眼之上琉璃性本明净内外映彻虽合眼上不为所障留碍是障义琉璃喻眼眼喻于心眼亦明净如琉璃故以喻心潜眼内眼虽合于心上不为眼所障也彼根下犹有喻说谓彼眼根随琉璃所映见者眼即随他分别以喻眼所映色心则随见随分别也然彼琉璃合眼眼见琉璃两眼合心心不见眼隐然征出法喻不齐之过破在下文。

　　然我觉了能知之心(至)无障碍者潜根内故。

　　这一节经阿难重出潜根之意欲逃内外之愆也前文阿难初计潜根已述内外之过矣今重辩内外者盖前直述内外之过今辩潜根以释内外见不见的所以以明潜根之计得成故也文显可解。

　　佛告阿难如汝所言(至)琉璃笼眼实见琉璃。

　　这一节经世尊第三征破潜根所在且先审喻义引出不齐之失也良以琉璃明净虽笼眼外能见山河琉璃乃眼外之物亦应见之问答可解。

　　佛告阿难汝心若同(至)潜在根内如琉璃合。

　　这一节经世尊承上喻义直明法喻不齐潜根之计不成也汝心下合上喻义谓汝心同喻两眼如琉璃合喻见琉璃心不见眼是故责云何不见眼若见下双破谓见则眼同前境不得说随见随分别矣盖眼为心所依处切近于心方许云随若眼同外境则为客义非主非伴故云不得成随若不见眼则潜根之计不成故责云云也两随字一样看。

　　是故应知汝言觉了(至)如琉璃合无有是处。

　　这一节经世尊结上潜根之计不成也。

　　阿难白佛言世尊(至)名为见内是义云何。

　　这一节经阿难因闻潜根之破又转计也此计执心还依身住变前内外别作明暗两皆能缘为心所依处谓众生之身腑脏居于内窍穴列于外眼等七处是也穴即是窍以腑脏在内黯然莫辩故云为暗此欲避见内之过也窍穴居外则明而可别故云为明此欲避离身在外之过也然今内外可见心不离身此欲避潜根之过也今我下正会内外明暗为今第四所依之计开眼见明为外见从外流易解且置勿论独闭眼见暗为内无反观理所以下文单破内对内对既破外亦从破也是义云何一句详玩亦有意思学者应知盖阿难前文执心在外之时云是义必明将无所惑同佛了义得无妄耶看他言语何等刚强这是阿难初逢辩义其心尚粗今所计语不敢自是但问云何看他言语何等调柔这是阿难心渐细处向后一往入微愈趣愈妙也。

　　佛告阿难汝当闭眼(至)若不对者云何成见。

　　这一节经世尊第四征破内外明暗心所依也文中阿难双计内外世尊破法单约内暗破者意显阿难虽计内外明暗而其所执之心还成在内是故世尊单约内暗破也汝当下牒上所计内暗此暗下标二意破之若与下先破对眼文可解若不下次破不对眼凡明暗境界要与眼对方名为见既不对眼云何成见。

　　若离外见内对所成(至)即汝一身应成两佛。

　　这一节经世尊正破闭眼内对之暗而委明内对不成也前文阿难计谓闭眼见暗名为身中这一计自含眼前内对两意眼前一意上文已破今正破内对初文云离外见者谓离眼前之暗也内对所成者内对谓闭眼返观向内所对之暗也合眼下四句佛以开眼例破内对谓你合眼内对所见之暗名身中者若合眼能内对开眼亦可内对又合眼内对若见身中开眼内对何不见面若不下二句正破内对不成谓开眼内对若不见面则你合眼内对而见身中亦不成矣见面若成下世尊恐其转计故委悉详明必无内对之理你若计开眼内对能见面者则此了知之心及与眼根乃在虚空例如心与眼在那边才能见得这边的面既在虚空何成在内则你内对见暗名身中者不成矣又若眼根在于虚空自非汝体就似他人所有二般故云即应如来今见汝面若你的眼根在他人身上则他人之身是汝之身矣又汝眼在外则眼所知者你身合非觉然今必汝执言身与眼两相知觉若身眼俱觉应有二知眼即汝身则你一身有二知应成两佛矣如此委曲详辩毕竟没有返观内对的道理。

　　是故应知汝言见暗名见内者无有是处。

　　这一节经世尊结上闭眼见暗名身中者不成矣。

　　阿难言我常闻佛开示四众(至)亦非内外中间三处。

　　这一节经阿难因闻内对之破又转计也前来所征四处皆是阿难依自见解而立今乃引佛昔言为他转计之本故云我常闻佛云云也心生法生法生心生者盖心与法相因而生也心是第六攀缘心法是六尘由第六识心攀缘外境境随心起此为心生故法生也又外六尘击发内六识此为法生故心生也故云由心由法言种种者谓心与法各有无量名相故也我今下正出其计上思惟字是第六现行意识良以第六识思量胜故今思惟即是思量大约六七二识虽依主持业不同俱托思量起故今阿难认思惟体为自心性则以第六攀缘心为心也随所合处下出心所依处谓心无定所遇合即显合者心与法合也不定一处故云随合以随合故不拘内外中间三处又下文佛的破意且不破他的心但破其合处前后七处征破但破心依的所在前文云是兵要当知贼所在读者勿忘其源也。

　　佛告阿难汝今说言(至)若从外来先合见面。

　　这一节经世尊第五征破随合之处也佛告下牒领其计是心下正破合者以二物函盖乃名为合然要有体可合若无体则无相如何可合故云无体则无合也这两句是正破若无下防转计也佛防阿难转计谓心虽无体亦能合也故此承上无体防云若无有体而能合者则十九界与七尘合界是能合尘是所合能所皆空名无物可合世间秪有十八界与六尘十九与七徒空名耳以空合空空不可合故云是义不然若有下又承无体转破有体挃陟栗切音只触也挃就是合文可解。

　　阿难言见是其眼心知非眼(至)若见物者云何名死。

　　这一节经阿难闻上见面之语因疑心知眼见而责心见者非当理也阿难云见是眼之功知乃心之德心本非眼云何世尊以见责心耶佛言下世尊会见归心谓眼是血肉所成面上两窍如门户相似心为一心之主见由主人主人若去门户安能见哉故云汝在室中门能见否汝是主人门是室门汝喻心室喻身门喻眼则诸下五句可解。

　　阿难又汝觉了能知之心(至)为复遍体为不遍体。

　　这一节经世尊重破有体详明随合之非真也上文但破有体的合义今文正破有体佛约四意破之此总标下别破今文四体字上二指心体说今在下二体指身体说上心体以一多论下身体以遍不遍论在文可知。

　　若一体者则汝以手(至)足应无知今汝不然。

　　这一节经世尊承标别破心之有体四处俱非也若一下佛谓此心若一体者则周遍汝身如伤一支四支皆痛方名一体若四支咸觉则挃应无定谓无受挃的所在若挃有定所有知不知处则汝之心一体不成矣若多下次破多体佛谓一人只一觉性此心若有多体则成多人多人则各各有身何体为汝今汝必无多体则此心多体亦不成矣若遍下三破心遍身体同前所挃者同一体破也谓心遍汝体则无处不遍触头触足应互觉知若头足有知不知处则非遍矣若不下四破心不遍身体谓此心若不遍汝体头足有知不知处方称不遍今汝触头触足知觉一般云何不遍云不然者谓头足皆有知故如上非一非多非遍非不遍者信知此心元无有体。

　　是故应知随所合处心则随有无有是处。

　　这一节经世尊结上随合之处不成也。

　　阿难白佛言世尊(至)复内无见当在中间。

　　这一节经阿难因闻随合之破又引佛言而转计也阿难下引佛言证文殊译语见前法王子者法王是佛佛为诸法之王于法得自在故菩萨为法王之子大菩萨之通称也等者该乎众也谈实相者实相指诸法寂灭之相名实相也凡有相者非真以无相为相乃名实相方等般若二时常谈实相阿难得与闻故如我下正转计也内无所见等是重述前讹而出计中的所以谓心在中间故能外相知而内无见也。

　　佛言汝言中间中必不迷(至)表体既混心应杂乱。

　　这一节经世尊第六征破计中的所在也佛言下征其中位乃立二处为破佛谓汝所言中必有定处不迷言有定处也在处在身者佛所立也在身又约中边破边则非中中则同内则在身推中中无位矣处者指身外处所在处又约表无表破表者插竿以表为中也若无表则同无中若有表表不可定何以下征释不可定的所以如人插竿表中东看表在西南观表在北四方失准中无定位然而表中者显汝心之所依也今表体既混心应杂乱中位既无心随沦没矣。

　　阿难言我所说中非此二种(至)识生其中则为心在。

　　这一节经阿难辩所计中非身非处乃引佛言以定中位也昔世尊在二乘教中曾说根尘为缘生识之语阿难据此谬计为中殊不知是心无体根尘亦妄能生所生俱不可得中何为实故佛下以兼不兼破之眼有分别色尘无知二句分别是有知此是阿难妄计眼有知色无知以知不知为生识之缘以定中位确乎眼亦无知前文佛曾破云汝在室中门能见否当从佛意为然。

　　佛言汝心若在根尘之中(至)即无体性中何为相。

　　这一节经佛约兼不兼以破中位无实也佛言下总标二意若兼下先破兼二无中也物体杂乱下物指根尘体指心体上句云此之心体物体之体确顶上句心体说佛意谓物是无知心体是有知然则知与不知杂乱成敌两立云何为中必要三法方许有中今两立缺一则无中矣兼二不成下次破不兼二亦无中也兼二不成句语倒应云若不兼二今云不兼根尘二者此心无体如虚空一般非知非不知虚空那里有知不知的意思此心亦然是故知与不知两非其相离了根尘心无体性中何为相则不兼二亦无中也二处推中中不可得心之所在又亡矣。

　　是故应知当在中间无有是处。

　　这一节经世尊结上中心所在不成也。

　　阿难白佛言世尊(至)则我无著名为心不。

　　这一节经阿难因闻破中之语又转计也佛与四弟子共转法轮者此指般若会上佛令四尊者转教菩萨如法华信解品中说那时世尊亦说心不在内外中间俱无定所意明心无实体也一切无著名之为心二句是阿难谬解佛语佛必不说无著为心若指无著为心早是着了故不可执无著为心也然称无著者谓心随境现触处洞然无所系著名无著也于此不善会心则有无穷之过下文破处可见也。

　　佛告阿难汝言觉知分别(至)相有则在云何无著。

　　这一节经世尊第七征破无著心之所在也佛语阿难言汝执能觉能分别的心性俱无在者此牒其所执也无在即是无著言一切者如今世间上自虚空下自水陆飞者是禽行者是人兽等诸所物象总指万象森罗乃名一切汝称不著者这一切物象为在为无若是无则则同于龟毛兔角但有空名何劳你去不着若有不着之心在不可名无所云无者无相可着方名为无若说非无非无即有相了有相即在在即是着云何而言无著。

　　是故应知一切无著名觉知心无有是处。

　　这一节经世尊结上无著为心不成矣以上世尊七处征心所在已竟须记征心前云若不识知心目所在则不能得降伏尘劳又云唯心与目今何所在是故七征但破其所在所在既破贼无逃避下破能推之心正擒贼耳然上征心所在不至于八亦不停六恰止七者何耶长水疏云凡情所计虽复万差因依之处不过此七欲推妄体先破所依其犹城陷则贼亡巢倾则卵覆此知言也。

　　尔时阿难在大众中(至)倾渴翘伫钦闻示诲。

　　这一节经阿难因闻七番征破妄体无依真源未达故重避席䖍请奢摩他路也偏袒膝地者如儒礼记云君再拜稽首肉袒亲割敬之至也又云肉袒服之尽也彼文虽无膝地之言今亦是拜服之仪示卑下之诚也皆言右者古以右为顺以左为逆故称左迁左道皆是逆意故用右也合掌者是竺干归敬之礼取束敛身心之意尔时至白佛言是集家语述阿难请法之仪我是下是阿难自叙犹恃憍怜等者阿难却叙俗情有感而发也最小弟者阿难于八王子昆季行中年最小故蒙佛下叙佛度令出家之情爱也憍怜指佛说憍亦怜意谓佛慈爱怜其幼小今虽出家犹恃慈爱所以久耽多闻未得无漏故不能折伏恶咒为彼所转溺于淫舍当由下一句阿难复出逐妄所以真际者是常住真心之实际也诣是行义不知是迷义阿难自谓我初溺淫之事何咎所致当由迷彼真造故逐妄趣背觉合尘故招难如此今求返妄归真之诣故请奢摩他路也惟愿下正求真诣良以奢摩等三义为常住真心之路今但举奢摩者次第以奢摩为始故问前解云从七征初起即是奢摩今文何故才请其路耶答前文七征虽云奢摩犹是奢摩之前方便良以七番征破但破心之所在如临岐辟路相似后破能推方入正路发轫在此是故方请其路也阐提是略梵语具云一阐提涅槃经云一阐名信提名不具信不具者是译语指断善根人说隳弥戾车者隳毁也梵语弥戾车译云恶见溺有着空起六十二见俱名恶见阿难请示奢摩令彼着恶见者闻之毁灭其恶得正趣故作是下倾者是倾下其心渴约喻说如焦渴而思甘露也翘是仰举伫是久立谓如仰而久立若有所待以希示诲也。

　　尔时世尊从其面门(至)皆住本国合掌承听。

　　这一节经佛将剿除心贼展发正趣而示本明先寄意于象也面门光者口眼耳鼻眉间之光同时放也表破六根显出六湛圆明之意光有种种者谓光非一体具百宝色故光从清净法身中起非世光可比故如百千个日和合其光少分相似也上云放光下云动地普佛世界六种震动者谓尽空所有佛界悉震动故六震者谓动踊震起吼击也摇撼不安曰动璘珑凹凸曰踊隐隐有声曰震自下升高曰起砰磕发响曰吼众形相薄曰击普动即是等遍各具三相意表六识俱转十八界悉平也如是下十方尘土者即指上句普佛世界故云如是一时开现者意明迷时则六识封蔽彼此我人殊方异障滞凝不通今悟后六用豁达十方一时开现也佛威合一者若约象说佛以法化威神令彼十方尘刹合而为一若约意说由本觉智力以十八界融成一性耳其世界下指上普佛尘界中所有菩萨因人不转妄依洞开真听然皆自性觉因摄视听于本际复何迁易哉故云各住本国承听也此经凡放光现相处即是关节由前七征破心的所在今正要剿贼是三观初功故先放光次标二本科列既成后破能推文源起伏处不可不知。

　　佛告阿难一切众生(至)纵经尘劫终不能得。

　　这一节经世尊将酬奢摩之请且先明众生为业种所堕而修之未真也种种颠倒者如首尾相换名颠颠故必倒而诸众生违真逐妄弃本趣末故称颠倒然此颠倒有无量名约而言之凡夫具四倒谓以非常计常非乐计乐非我计我非净计净二乘亦具四倒谓以常计无常乐计无乐我计无我净计不净合前是名凡小八倒世出世间摄无量倒故云种种皆依业种而起业种有三谓惑业苦一切业因苦果皆从此起如无始无明熏习成种种必有果子果相生种见不断故称业种也如恶叉聚者是喻西域有恶木一枝三子生必同科名恶叉聚以喻众生惑业苦三生必同聚也惑是痴惑因惑造业由业感苦相依而起故云同聚此指凡夫不修者说纵彼诸修行人不得其正亦不能得无上菩提乃至下指明修行不得正者之相乃至者超诸人神仙鬼不叙故云乃至即如二乘之人虽云顺正不乐胜进但保小果故亦斥为别成别成即非正也诸外道辈三界诸天及彼魔王魔民总是邪因邪果邪业邪报耳梵语魔罗译云能夺命以其崇邪忌正能作夺命因缘故称为魔言外道者谓心游道外不正熏修故称外道皆由下出彼计邪迷因谓诸行人不识真妄错乱异趣者皆由不知二种根本不知是迷依此迷因而错乱修习也二根本者一真一妄下文自明犹如下设喻以明错修无功之意煮沙喻错修嘉馔喻妙果妙果即无上菩提经尘劫而不得其馔者沙非饭本故也以喻不知真妄二本依此错修欲希无上菩提纵经尘劫终不可得。

　　云何二种阿难一者(至)而不自觉枉入诸趣。

　　这一节经世尊承前征释二本以明遗真趣妄之迷也云何一句是征一者下是释释中先明妄本则汝下指示其相谓此妄本即汝今者用攀缘心为自性者是也者字的指生死根本无始生死依之而有故称生死根本人皆执此为心故兼众生说攀缘心者即第六识念念攀缘六尘即以六尘缘影为自性故二者下次明真本则汝下指示其相谓此真本即是无始菩提涅槃元清净体是也然此真体不在别处即汝今者识精元明能生诸缘而诸众生认缘失真即所遗者是也识精元明者指第八识为识之精精对粗说前六识粗浮唯第八本识是诸识之精元明是第八识湛然不摇处即元明也长水诸师按起信论觉不觉义解指此元明为真愚按第二经见精明元彼明元者即此元明也合而言之总一识精元明分而言之则为六湛圆明故不必作真谛详见第十识阴文中又按第十经云此湛不真念念受熏故云能生诸缘此诸缘义指前七识说以认缘失真故云缘所遗者者字的指菩提涅槃元清净体以前七识为缘者即唯识论依彼缘彼之义外则缘尘内则缘心故称缘也由诸众生遗此本明这本明指菩提涅槃说谓人人本有之明人皆遗此本明然虽说遗实未当失终日负之而趍昧者不觉故云虽终日行而不自觉枉自疲苦出入诸趣只这在字谓不当入而入曰枉意谓若悟本明当下成佛何自屈而枉入诸趣耶又菩提涅槃者菩提是本觉涅槃是寂灭二者乃果上智断二转依号也菩提译语见前涅槃具云般涅槃那译云灭度谓灭二种生死度圆寂彼岸故此元清净体者正指吾心说元者本也本来无染故曰清净纵使汩没尘劳轮转诸趣此心本然曾无浊秽故称元清净体也前文七征但破心之所在下文破能推者正破此第一根本攀缘心也缘心是第六识粗而易明其文故短第二根本乃决择识精识精邻真隐而难显其文故长向后因心显见因见显心疑滞渐消菩提渐显直至第四卷中请行之前方得圆满是知二本为理门总科亦不离前文心见二义盖第一根本破心第二根本破见学者穷经当晓大途。

　　阿难汝今欲知奢摩他路(至)我与大众同将眼见。

　　这一节经世尊正酬奢摩之请重征心目为止散入寂之本也初汝今下牒前问语今复下重征心目屈五轮指者屈握拳相也五轮者谓如来五指端文理如轮故语阿难下示拳验见也佛言汝何下正征见意阿难答以拳曜心目以所见显能见也拳称光明者佛身举体金光显映故云昭曜心目佛但问见答又兼心汝将下且先征见佛谓汝将何物能见我拳阿难答以由眼见也兼大众说者阿难意谓由眼能见不唯一己举世皆然也。

　　佛告阿难汝今答我(至)失汝元常故受轮转。

　　这一节经世尊咄破妄心剿其贼主正示奢摩路也前文七征但破其结寨的所在故云征心所在今破能推正是杀贼奢摩是止今止其妄心正是其路然此犹为初步耳初佛告下是因见显心何者前文佛但征见由阿难答兼心目故今且置见而征心也故云以何为心当我拳曜然按经次第亦必先破其心何故前既征破所在贼主未曾剿绝故今先心而后见也阿难言下正答拳曜之心蹑前推穷七处即将能推者为今拳曜之心也佛咄言此非汝心阿难积劫多闻抱此功勋多是此心被佛一咄而剿除之何其易哉阿难犹不识他是贼还与称冤叫屈矍然惊惧谓此非我心当名何等咄是呵声实含怜意如父怜子之愚咄而告之矍是惊起貌后佛告下佛谓此非汝心盖是前尘虚妄相想正是六尘缘影浮乱之想惑汝真性盗汝家宝前云譬如国王为贼所侵此正是贼由汝无始至今认贼为子失汝元常元本也常不迁也所谓用诸妄想而失此常住真心是故汩没生死枉受轮转。

　　阿难白佛言世尊(至)惟垂大悲开发未悟。

　　这一节经阿难因被咄破能推失其妄据之本故惊疑而重请开示也初阿难下三句阿难谓我是世尊宠爱之弟我心爱佛佛令出家此似阿难情识不忘有恃宠爱之意因疑世尊迳庭不近人情是故直斥非心也然此阿难既示同迷顺适凡情故作哀矜乞怙之语令彼末世众生读此如亲炙其事易悟入故我心下叙善也纵令下叙恶也如此极善极恶之行皆由此心所造云何说此非心若此下文显可知。

　　尔时世尊开示阿难(至)与诸大众默然自失。

　　这一节经世尊详示生灭之心无体欲令阿难弃生灭而证无生也前文世尊咄破能推非心阿难惊疑谓除此觉知更无所有我乃无心同诸土木是故世尊详示非心所以也欲令心入无生忍者谓阿难一向固执生灭为心今世尊欲令弃生灭心即于生灭证入无生无生灭对治生灭一废一立诚药病之要切耳称法忍者谓无生法之忍也华严八地经云不见少法生不见少法灭无灭无生法体本住湛然常寂默证此理忍可于心名无生法忍忍者是智智体绵绵欲罢而不能者谓之忍也师子座者师子乃兽中之王吼时百兽震惊表如来说法魔外丧胆震裂其处故摩顶义见前解如来常说下正释阿难无心之疑谓如来寻常说言世出世间一切诸法唯心所现唯心之心指真心说一切因果者凡世出世间善恶诸法有因必有果故世界微尘一句指粗细说粗为大地细为微尘凡诸巨细之物皆因心而成其体此释上唯心所见之语阿难下亦承上义以明真心必有体故良以阿难认此惺惺者为心一旦被佛咄破离此惺惺而不知寂寂之真体故疑为无心是以佛明凡诸世间所有乃至一草一叶一缕一结皆有体性纵令虚空亦有太虚之名凝然洞达之貌何况妙净明心而自无体耶性一切心者谓彼世出世间凡一切心心所法皆以此妙净明心为其本性离此妙心则诸心法无别有性故也若汝下明其执吝妄心亡乎真体乃与决择使其弃妄归真故执吝者谓执此妄心悭吝不肯舍故觉观二字各具一意正是第六识缘虑心的行相瑜伽论云谓于外五尘境上匆遽粗转名觉匆遽细转名观俱属慧心所法也佛与决择云若汝执此分别觉观所了知性必为心者此心即应离彼六尘一切缘虑事业别有一个能分别的全性在即真汝心如汝下引现事显妄谓汝即今仰承听法之心此是因我说法音声方有你的能分别性这是因动而有纵灭下复举静时说谓纵灭了一切见闻觉知六尘现境你内守幽间静境亦非真体犹为意识中的法尘分别影事只此一动一静之间元非真体我非下暂纵而复夺之谓我不教你毕竟执为非心汝但于心微细揣摩看若离现前六尘别有一个能分别的心性在这便是你的心若此能分别性离尘无体斯是前尘分别影事影是六尘缘影事是根尘交接取舍爱憎等却非是心若属前尘尘非常住是生灭法变灭之时此心随灭则同龟毛兔角徒得空名安有其实则汝法身同断灭矣称法身者即以真心法体为我常住之身若此心断灭其谁修证无生法忍耶末句结归初文无生法忍之句然此决择至为亲切而阿难等心犹未开新无获证故心被非前途黯然点失其守。

　　佛告阿难世间一切(至)虽得多闻不成圣果。

　　这一节经世尊警诸行者为生灭心误圣果难成以结第一根本义也九次第定者天台禅门修炼中说离诸欲入初禅次第入二禅三禅乃至非有想非无想处定最后入灭受想定又云以无漏炼有漏必令诸禅定观调柔不令异念间杂即成阿罗汉是名九次第定今云虽成而不得圣果者正警为异念间杂生死根本未破为他所误故不成果详此盖约通途为言不指已证者说也前标二种根本今破第一生死根本文止于此审前阿难误认能推而世尊直破非心发明生死根本焕然明矣下文阿难既闻咄破先心失守故重请示发妙心开道眼斯当发起第二根本文也。

　　阿难闻已重复悲泪(至)如人说食终不能饱。

　　这一节经阿难闻破先心责躬重请心见实际而且先陈徒恃之情也阿难下至白佛言是集家语自我下方是阿难自叙历观前文数处凡阿难自叙必兼俗情这是尊者逗机导俗的意思盖凡情实尔故作此说以开蒙昧也然恃兄是佛弟仗兄的威力无劳自修将谓佛兄惠与三昧现成作佛世间愚蒙诚有此念不知身心本不相代由此因循唐丧失却本然心体身虽出家心不入道末世学人读此亦应加勉譬如下设譬重明上意穷子喻失本心乏功德财故如穷子舍父喻违真逃逝喻不入道而驰逐有为畜闻成过今日下明始悟也谓从积劫多闻今日蒙佛慈诲始悟多闻无功若不依闻修证与不闻者等耳又设喻明多闻无功谓如有人广说八珍之美而无一食充饥终不能饱以况多闻不修如说食等耳。

　　世尊我等今者二障所缠(至)发妙明心开我道眼。

　　这一节经阿难正请心眼之实发起辨见之端也前来阿难执心在身中眼在面上一往为佛征破始知心非其真见不在眼是故于今心眼双请必求其实者尔又前佛破生死根本则阿难所计缘心已无兹将启后辩见乃从第二根本中识精元明上辩起经文血脉如此学者当细玩之二障者一烦恼障二所知障烦恼障事即我执也所知障理即法执也一切众生为此二障所缠缚者良由不知寂常心性故尔盖阿难一向执着惺惺缘虑为心故受轮转惺惺对寂寂说若着惺边则成世谛故今以寂常为请若着寂边其病均也必以惺寂等持适为妙耳今阿难切救其病故请寂常心也惟愿下正陈请义穷露者无财谓穷无覆谓露即流浪之谓也妙明心者妙即是寂明即是照照即惺义此正是寂照不二之心也非偏枯之寂故寂以妙称即寂之照故照以明称详解在第四卷中开道眼者前文妄心虽破妄见犹蔽然以尘眸俗翳障乎无漏故请开道眼而扶尘翳耳是故下文重重辩见直至第二卷末皆辩见义也妄见既破真心自明心见非二法故故以心眼双请有微意存焉然斯心见二义为谈理之媒初则破心见之妄次则融心见之真三则泯心见于性觉自阿难发心见相以至极玄极妙总不离此心见二字学者勿忘其本可也。

　　即时如来从胸卍字(至)旋至阿难及诸大众。

　　这一节经世尊将酬心见之问而且放光以寓其意也前文破能推心亦于面门放光彼表破六根显六湛之意今于胸前放光盖表会见归心之意其光具百宝色者意表见为本觉真智具无量功德也十方尘刹一时周遍者意表本觉智光不动而周无何不在也灌如来顶旋至阿难及大众者意表果因一契彼我同源因穷果彻俱无上也卍字是佛吉祥万德三十二相之一本非万字胸提此象以具万德即以万字名之详出华严相好品中晃昱者熌烁之意夫佛心不动动必中理以象拟意古圣之则如法华现瑞文殊默识则知欲说大法今象亦然智者观之必因象以会心也。

　　告阿难言吾今为汝(至)性净明心得清净眼。

　　这一节经世尊正酬心眼之义始标其净且妙也建法幢者有摧邪树正之意故称曰幢幢是旗属大将之赤帜近是也又古训幡属幡翻也取回转之意幢取不倾之意今世尊建大法义能摧偏小之执故取况也下文重重摧破坚执故称法幢法即幢故不独阿难亦令十方三世众生俱获妙心道眼二义也不可思议曰妙深远叵测曰微含藏坚固曰密道眼澄湛曰清净。

　　何难汝先答我见光明拳(至)云何成拳汝将谁见。

　　这一节经世尊重蹑前事以审其见也前将破能推之心世尊举拳验见及心前文先破心矣今将破见故重蹑拳事问之乃引先所答语征其根境之实以启下文也拳与光明是所见境见是能见根问有三事下文答亦指三实处。

　　阿难言由佛全体阎浮檀金(至)屈握示人故有拳相。

　　这一节经阿难答前根境三问确指其实处也世尊全体紫金光聚高出大众如宝山相似阎浮檀金者梵语阎浮译云胜金檀是树名此树生于南洲北岸由树多滋滋汁流入海成金其金紫色南洲以此树为名故称胜金洲佛身金色如之赩许力切音逸赤焰也指佛身金光多赤𦦨故此答光明实处眼指见之实处五轮下指拳之实处也。

　　佛告阿难如来今日(至)例如来拳事义相类。

　　这一节经世尊以拳眼眼例渐引阿难悟见归心也夫无手则无拳无眼非无见阿难未语误言相类下文辩处可了唯然是领诺之辞余可解。

　　佛告阿难汝言相类(至)前尘自暗见何亏损。

　　这一节经佛明拳眼不类以显见性无损也非见全无者以不见明似损一分暗犹可瞩故曰非见全无以是下谓犹见暗见所不损但以前尘自暗耳下经云不明自发则诸暗相永不能昏此不假明而自发者乃为见自具足何谓无眼即不成见耶。

　　阿难言诸盲眼前唯睹黑暗(至)二黑校量曾无有异。

　　这一节经阿难疑暗非见佛校二黑以显无异也初阿难下疑暗非见佛告下佛校二黑别不别如是下阿难答以二黑无异。

　　阿难若无眼人全见前黑(至)又则灯观何关汝事。

　　这一节经佛校二黑例示灯眼但显色而非见也初谓盲人见黑若得眼光则显诸色名眼见者一句是例辞的过文以眼例灯故谓彼暗中有眼之人亦但见黑若得灯光则显诸色例上眼见则此应名灯见矣然灯是外物有见即非灯矣又灯自有见与汝何干以例眼是假名亦非见者下文结归可解也。

　　是故当知灯能显色(至)如是见性是心非眼。

　　这一节经世尊结前灯眼之例而会见归心也初结见是眼而非灯也次结见从心而非眼也会见归心义明于此。

　　阿难虽复得闻是言(至)合掌清心伫佛悲诲。

　　这一节经阿难与众虽闻会心之语盖由客尘覆故而未悟也默然者意知前所辩折实如慈命但玄理未明无能重启故默冀慈音清心以待也。

　　尔时世尊舒兜罗绵(至)因何开悟今成圣果。

　　这一节经佛因阿难未悟乃问陈那客尘显其悟由以警阿难之误也兜罗绵见前解网相光者世尊身光具百宝色交光相罗如网故也前文阿难未悟会见归心之旨乃为客尘所误是故佛问陈那发明客尘二义警示阿难所误尔鹿园在波罗奈国过去诸佛皆于此初转法轮往劫有善恶鹿王各领眷属五百集此林中国王校猎有感王心因赐为养鹿之园故称鹿园详见西域记中阿若多译云已解憍陈那之名也五比丘者初佛乍离王宫入雪山时父王思念乃命父族三人母族二人访寻太子作伴修道后于雪山相从半途弃去入于鹿园修外道行佛既成道誓先度此五人因至鹿园三转法轮陈那先悟故立美名详见阿含等经今文世尊舒手而问者仍前举拳未了之缘故舒手以问指众及一切说者人皆为此误故特问阿若多者由先悟故谓诸行者远不得成无上菩提近不得证阿罗汉者皆由客尘烦恼所误故也客尘是喻譬见思二惑见惑浮动往来不停故喻如客思惑校细品数多故故喻如尘客对主说尘对空说主空不动喻真心也客尘动故名惑惑障真心故为所误阿难之未悟由此汝等下三句正问悟由又前破缘心谓以生死妄想误为真实今破妄见谓由客尘烦恼所误须知二误字彼此相顾又彼指心说妄想此指见称烦恼盖烦恼是惑之总名妄想与烦恼名虽异体实同亦不无粗细之分耳。

　　时憍陈那起立白佛(至)名为尘义佛言如是。

　　这一节经陈那答佛问义叙自悟由也憍陈那译云火器其先是事火外道因以为性自杂长老者自谓年齿长于众而老亦先人故称长老其于众中最先称解故云独得解名而所解者客尘二义由此得成阿罗汉果此叙悟由也世尊下先释客义俶装者俶犹束也遑是暇旅亭是客舍谓行客食宿事毕则结束装具趋趱前路不暇安住于旅亭也若实下明主是住义攸是所如是下牒明住不住以结客义也又如下次释尘义新霁者雨后初晴名为新霁淮南子云日出旸谷今云清旸谓是初出旸谷之日渐升于天光未盛而清凉故曰清旸升天光入下明尘相谓日光入屋隙中乃见微细游尘上下回旋摇动不停虚空一句明不动义如是下牒明动不动以结尘义以上客尘二义客义辩住不住者约去住说故尘义辩动不动者约动静说故云住即动静义是故下文单论动静也佛言下是佛印灯二义谓分别称理故今文乃审实陈那客尘二义下文即以现事动不动相诘问阿难显出他的客尘烦恼来然后责其所误也然今客尘直在喻边说无法合文大约秪取动不动义故。

　　即时如来于大众中(至)谁为无住佛言如是。

　　这一节经世尊以手开合审阿难动不动义正明所误之本也即时下如来以手开合问阿难阿见阿难答以如来宝掌开合此阿难具实答也文显可知佛告下世尊正审动不动义阿难答云佛手自动非我见性有开合也佛征谁动谁静一句隐然有警意存焉警谓物无动静而动静者是谁意斥阿难内心动故阿难不悟依旧随情作解道佛手不住不住即动也而我见性求静不可得更谁无住无住即动也佛言如是者世尊见他不悟且暂纵许之印其分别动不动义不差故云如是总责其迷后文可见。

　　如来于是从轮掌中(至)谁为摇动佛言如是。

　　这一节经世尊次复左右飞光审阿难动不动义自外而内也轮掌即五轮掌手掌飞光至其左右者正要阿难动头方问佛告下佛问动头何因阿难亦具实答阿难汝盻下正审动不动义阿难亦答头动见不动也佛言下亦暂纵许之印其分别动不动义不差故云如是总责其迷亦见下文以上两节文初文佛手开合是阿难外境以其外境对见验动不动今文飞光动头头是阿难内身又以身根对见验动不动外境疏内身亲从疏至亲自外及内审其动不动义要令阿难确实明其动不动者是谁然后责其所误如是则阿难易解而心服也今阿难虽悟见性不动而认处非真良由误认缘尘分别之见为不动性夫此缘尘分别实非不动而不知根境寂然动静由心即此分别全是客尘下文所责意在于此又第二卷中云悟中迷者正指此处误认者说学者不可忘此源也。

　　于是如来普告大众(至)轮回是中自取流转。

　　这一节经世尊牒前客尘二义及阿难根境动不动相而总责其为分别心之误也于是下佛述陈那客尘二义汝观下述阿难头动义又汝下述手开合义无卷舒云无动静也云何下正是总责谓阿难逐境生心客尘起灭而遗失真性也以动为身者指头动头即身故以动为境者指手开合是阿难外境故此二句意斥阿难不了自心分别为动而反以动为身境耶从始下正责其为客尘起灭佛意总谓汝执身境动者假令内心不起外境寂然何动静之有盖动静者由心分别故也如六祖云风幡非动是仁者心动此之谓也始指手开合终指头动皆是生灭心念非客尘烦恼而何遗失下是责其遗真逐妄真性即不生灭今弃不生灭而逐诸生灭非颠倒而何故云颠倒行事性心失真下二句谓汝以迷故性心失乎真体乃认妙心中所现物以为自己逐诸生灭轮回于幻己之中非天与非人与而自取流转耳物字即第二卷中色心诸缘及心所使皆是妙心所现物是也。

　　大佛顶如来密因修证了义诸菩萨万行首楞严经直解卷第一
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第二

　　明古杭云栖寺后学沙门　广莫　直解

　　桐溪优婆塞　颜学易　校

　　尔时阿难及诸大众(至)与不生灭二发明性。

　　这一节经集者结述阿难等意地所念及所愿也尔时下述阿难等闻法得益示诲有二意若远指通前首卷已来发明心见之义俱称示诲若近指即前闻佛客尘二义及总责等辞为示诲也以闻根境动不动义得解心见之缚由缚解故身心安泰也念无始下述阿难等意地所念此念是意家悔念谓悔无始来失真循妄故失却本心一句即承前遗失真性意来因佛总责得悟故缘尘分别影事者缘尘分别即是前文分别根境动不动义皆是意地虚受六尘缘影即以分别为事耳以失不生灭之真性而逐诸生灭为自己心故称妄认今日字应上无始字看谓从无始沉迷以至今日始得开悟设喻以明自庆之意谓如失乳婴儿饥虚欲绝忽遇慈母即得饱满充实失乳饥虚欲绝喻上无始沉迷几丧慧命遇慈母得饱满充实喻上今日因闻示诲而得开悟滋益道品故合掌下述阿难等意地所愿也合掌礼佛者阿难作此念时以自庆故倾诚接足意中因复愿言愿今如来显出我等何者是身心虚妄何者是身心真实虚妄处显是生灭真实处显是不生灭也二发明性者详玩此发明二字要从理上发显义看盖谓真性理中自有不生不灭所发显性即下一为无量无量为一小中现大大中现小等是也又妄明理中所发显性如下晦昧为空空晦暗中结暗为色色杂妄想想相为身等是也有人作发明二性看则此发明二字是言说发明文法疏浅矣须知显出二字是发明意一气读下岂有两个发明意思无此等文法识者辨之又此节是集家语非阿难之辞。

　　时波斯匿王起立白佛(至)诸有漏者咸皆愿闻。

　　这一节经匿王因闻念念生灭等语知有不生灭性始悟昔非而请今是也我昔下先叙昔非来即是教未承诲来者谓未皈佛时先逢外道所说皆以断灭名为涅槃即昔非也迦旃延毗罗胝子二外道名外道有六师今文所出是六中第三第五名也迦旃延具云迦罗鸠䭾迦旃延迦罗鸠䭾是名译云牛领迦旃延是姓译云剪发西竺风俗先名后姓故合云牛领剪发盖是拔发熏鼻苦行外道之类故名此也其计诸法亦有相亦无相即六中第六师也毗罗胝子具云删阇夜毗罗胝删阇夜是名译云正胜毗罗胝是母名译云不作兼母名而名己也其计谓道不须求备经生死劫数苦尽自然得道即六中第三师也今文但出二名佛答文中又引末伽黎则知匿王所叙兼举六师说咸言死后断灭者详咸字意通指六师故称为咸俱属断见故以断灭名涅槃也译语见前竺干凡称得道不拣邪正俱名涅槃然外道所修实无得涅槃者彼各妄计为涅槃耳匿王自叙先逢六师所说如此今虽值佛心尚狐疑值遇也以其未尽外见未达佛心故犹狐疑狐是兽名狐性多疑人有疑类之如狐故称狐疑云何下正请今义昔既非今必是也匿王问谓虽闻不生灭之说云何发挥得证其实耶兼指大众诸有漏者为请简诸无漏者不在请数匿王意知证无漏者已得不生灭性故诸有漏者尚在生死未证不生灭性故兼彼请。

　　佛告大王汝身现在(至)我今此身终从变灭。

　　这一节经世尊将酬匿王不生灭性而先以生灭之身反问也佛意令自决择即于生灭而知不生灭易能悟故夫血肉之身如炷烧心安能久住金刚常住不朽指法身说金刚是喻世间最坚利之宝以坚故久久故不迁名常住也喻法身常住不朽坏故今世尊即指肉身问坏不坏者令自决择易悟常身故也世尊下匿王答以此身必坏。

　　佛言大王汝未曾灭(至)决知此身当从灭尽。

　　这一节经世尊蹑前肉身必坏之语以明灭之由渐也佛问语可知世尊下匿王答也初二句承佛问语我观下答明生灭所以念念新新者谓人之现前所起之念时刻不停念念与新新对显新对旧说念初起为新念将灭为旧谓前念已旧引起后念成新后复为前新已成旧后念促前念令灭前念引后念令生念念仍旧念念由新如波浪叠叠前后不逾无有间断念之生灭令身迁谢如已然之火渐渐成灰销殒不息终成灭尽肉身亦然无可留者殒者形谢也。

　　佛言如是大王汝今生龄(至)如何见比充盛之时。

　　这一节经佛按老少为问而匿王据少壮老三时为答也初如是二字是印证上文念念新新之义为实然故生龄即是生年佛召王问云汝年在颓龄颜貌与童子时比为何如耶此问老少二时世尊下匿王答也孩孺者童幼通称婴儿七情未动名孩孺者稚也总指少时故孩孺连称肤是皮肤腠是腠理润与泽一意答谓童子之时肤腠滋润泽滑血肉柔嫩指少时之相如此年至下二句答壮时长是长大成是成立答谓壮时形躯长大血气充实堪能成立众务故云长成指壮时之相如此而今下六句答老时颓龄者颓是倾颓日在桑榆形年渐倾老时总称名颓龄也迫是逼迫谓气衰脉促无宽舒之态曰迫又礼记云五十始衰八十九十曰耄匿王年已六十有二与衰耄之时甚迫也形色言枯悴精神言昏昧盖枯悴约血气说枯是枯竭悴是憔悴谓血气枯竭则形色憔悴也精是精粹神是神明谓以精粹神明俱泯故曰昏昧又枯粹对上润泽看以知老壮之态不同如此血气衰则发白腠理疏则面皱皆老之状也逮将不久者逮及也将近也谓其形之近死不久也末句总结问意见比见字指佛分上说盖佛以王老少相比故云如何见比如云见怜见弃意同。

　　佛言大王汝之形容(至)故知我身终从变灭。

　　这一节经佛问匿王形迁之渐何如意令自陈而易悟也形不顿朽者不顿即渐意只此渐朽之问匿王答有五重一约十年二约年变三约月化四约日迁五约刹那念念皆渐朽之答也王言下匿王答也初四句先谦而总答变化密移者总含下五重渐意变化即迁谢意密移者谓念念迁移隐而难见故称为密我诚不觉是谦辞寒暑指一岁之始终寒来则暑往此约宽相而说谓年复一年日复一日迁流不住渐至于老此字指老时也何以下征释上文迁流渐至之意先从狭至宽论初约十年谓二十岁时虽称年少而其颜貌已老于十岁之时此以二十对十岁时校老少也又以三十校二十乃至六十过二匿王其时年已六十二岁故言止此约十年递互相校于六十时校五十之年衰可知矣世尊我见下结前十年之论也若复下次从宽至狭论初承前十年之宽渐狭至于念念之狭为极十二年为一纪此指十年二十年说也次狭至年变又次月化又次日迁渐义可知也沉思下最后明念念密移之相沉思即深思也谛观者谓以潜心谛实观察其变也刹那是梵语俱舍论云时之极少名为刹那刹那对念念看刹那刹那约时而言念念约心而言盖刹那刹邪即念念意也又按仁王经云一念中有九十刹那一刹那历九百生灭则刹那校一念一念为粗缅惟我身密移如此不停终从变灭也。

　　佛告大王汝见变化(至)我今示汝不生灭性。

　　这一节经世尊顺其变化明不生灭以酬其问也佛告下问答可知佛言下许为决示不生灭性。

　　大王汝年几时见恒河水(至)尔时即知是恒河水。

　　这一节经世尊将择观河之见示为不生灭性故问此也耆婆译云命又云长寿谓携子谒之求长寿也命即寿故余文可解。

　　佛言大王如汝所说(至)年六十二亦无有异。

　　这一节经世尊欲明观河见性不灭及以所见之水验能见之性也以其观河的映色之性湛然不迁然又须知见性暂在妄中论不迁非真不迁者如第二月故经文一往从粗至妙自浅及深渐引入微故次第如是。

　　佛言汝今自伤发白面皱(至)王言不也世尊。

　　这一节经世尊正引皱变之语而征不变之见有童耄否也王言下王悟见性不变故答不也不也者言无童耆也以其能见之性三岁至老无异由可变境会不变心令悟之速也。

　　佛言大王汝面虽皱(至)踊跃欢喜得未曾有。

　　这一节经世尊承上决择不皱之见不受生灭王因闻此而释前疑也面是幻躯故皱而变见性邻真无质故不皱而非变也称见精者即是第八识精流于眼根名为见精即映色之性是也皱者下正与决择谓有形可皱者必变若无质可皱则非变也迁变者自然受灭无质可变者元无生灭既无生灭云何受汝生死于中者指色身中也既有不死者存云何引彼外道末伽黎等都言此身死后全灭耶末伽黎具云末伽黎拘赊黎末伽黎是名译云不见道拘赊黎无翻是母名以母名而名己也其计苦乐不由行得苦本然苦乐本然乐执为自然即六中第二师也前匿王问中不出此名今佛答中影出故知匿王通指六师而言但文略耳王闻下明匿王释前断灭之疑今闻不生灭性以为色身虽灭而不受生灭之见性犹存则舍此生而趋彼生复计相续常矣与诸众者指有漏众说前问中兼有漏之众请故以初悟常心故得未曾有也前此卷初文阿难意愿世尊显出身心真妄虚实及二发明性不意佛与匿王问答所择见性不灭正适其愿而阿难从傍闻之与己所言见性不动无别云何世尊抑此扬彼责以念念生灭等耶因疑之故有下文之问。

　　阿难即从座起礼佛合掌(至)愿兴慈悲洗我尘垢。

　　这一节经阿难闻示匿王见性不灭疑与己同故发此问也世尊下正是疑问前文单明见性不变今又加出一闻字是知前虽单明见性不动不灭见性如此余根皆然影显其中故加闻字余仍略也洗我尘垢者约喻说尘则浮而易袪喻见惑也垢则腻而难洗喻思惑也洗喻世尊慈音如水能洗众生心垢故喻如洗然阿难所以疑者由前首卷末云手开合头摇动而见不动世尊责云念念生灭遗失真性颠倒行事及示匿王见性不灭则与阿难所说见性不动一般云何世尊非此是彼阿难疑由此起故兴此问意谓世尊责之过当殊不知佛示匿王见性不灭正欲生阿难之疑以酬其二发之愿指示颠倒所在须知佛示匿王见性不变与阿难所认处不同阿难迷故谓同耳何者佛所示者正是见精明元湛然之性阿难所说似同认处迥别盖误认缘尘分别之见为不动故是故佛责其误由此也佛所示者如第二月阿难认处如水中影又佛所示者是第八识中见分阿难认处是第六识中影事生灭不生灭于此可见矣或问第二月亦应生灭何云不灭答曰第八识为生死涅槃之因楞伽云藏识海常住以常住故云不灭也以其流注不断故称不灭前第六识念念灭故校此为粗以粗细论灭不灭前不云乎依妄中论耳学者于此请细心体会可得若徒取耳入口出不唯欺诳他人抑亦欺诳自心。

　　即时如来垂金色臂(至)而我不知谁正谁倒。

　　这一节经佛承阿难疑问兹将释其疑之所由故示垂手以辨正倒也前文阿难误认缘尘之见为不动性盖由颠倒而起故以动为不动也即如以倒为正以正为倒故示垂手验之令其自悟耳母陀罗译云印佛手举措翻覆上下偃仰如莲华开如授受状如拱如献皆能伏魔制外无非是印故称印手问答可知。

　　佛告阿难若世间人(至)汝等之身号性颠倒。

　　这一节经世尊前示垂手之正阿难计以为倒故重审世见责其倒之倍也佛告下佛承上垂手意问问答可知佛即下责其倒见佛承上答语因竖臂责云此竖臂上指即是颠倒何云为正若此首尾相换名为正者则世间人皆称倒见首尾相换者肘是臂之首指为臂之尾竖臂上指则首在下尾在上是为首尾相换得非倒乎前垂手之正反以为倒今竖臂之倒复计为正故称倒见一倍瞻视者倍与背通谓反背瞻视即倒见义则知下以正倒相校也汝身指阿难身该世人说以世人身校如来法身比类发明则佛身为正汝等身为倒也清净是中道义中是正故偏则为染中故无染无染即是清净然彼但中亦未离染必由圆中然后无染也正遍知者长水疏云离倒名正穷尽法界名遍二乘无此号以未离倒故性颠倒者性是根本义谓根本颠倒故前以正为倒今以倒为正则倒而复倒即谓所迷中倍人也。

　　随汝谛观汝身佛身称颠倒者名字何处号为颠倒。

　　这一节经世尊直究颠倒本因自何而起也何处即本因义随汝下佛令谛实观察佛身何因而正汝身何因而倒对正显倒故约佛身对说也须知颠倒名字从何处起此实究其因也夫正因倒立无倒则正亦无名如来正遍知乃离正倒之自正也前文阿难愿显身心真妄虚实生灭不生灭性自匿王至此可明矣夫。

　　于时阿难与诸大众(至)不知身心颠倒所在。

　　这一节经阿难闻究颠倒本因未解其处故瞪目而未答也瞪直视貌瞢目不明也以心昏沉思目不开明故不瞬睛不动也上文佛问何处号为颠倒今阿难执心未破问处茫然是故瞪瞢默疑而未报也。

　　佛兴慈悲哀愍阿难(至)宝明妙性认悟中迷。

　　这一节经世尊怜彼未悟直明颠倒所在而翻示前迷也海潮音者约喻为言海潮起伏不失其时喻如来法音鉴机应物随时适化不待请也我常下示所迷法色心二字是总诸缘下是别谓开则说十八界合则秪是色心二法色是色法百法论云有十一种谓五根五尘及法处所摄色也心是心法论云有八谓八识诸缘者缘即能缘指前七转识说此单约心王下句方明心所故用及字称心所使者为心王之所使令故云心所使也即论云五十一心所是也诸所缘者指六尘说尘为所缘故所缘字对上诸能缘看汝身下又敌体指明现前所依处说汝身指色等诸根说汝心指王所诸心说此以身心二字收摄上三句色心等法承上明此皆是妙心中所现之物也妙明二字直显寂照二义妙是寂明是照寂照不二故连称妙明详见第四解中真精者无妄曰真不杂曰精下妙心之妙又通摄上妙明等义言此妙心本无一毫私欲之杂故连称曰妙曰真曰精等也然只一心字为之实法上妙明等者皆显此心之德耳云何下正责其误认缘尘而遗失此本圆妙心即此名为颠倒所在本妙等者重叹此心之德叹之又叹者以明此心具无尽德故长水疏云体遍故圆无昧故明是法可重故名为宝元来自尔非适今也故名为本言语道断心行处灭故名为妙又言心言性者即体而用故曰心即用而体故曰性虽心性两名只一法耳悟中迷者此正翻示首卷末之迷也由前向客尘义上悟得客尘是动主空不动故指身境为动见性不动是其悟也又错认缘尘分别之见为不动以动为不动故是其迷也故云认悟中迷从古诸解未见确指竟不研经文源头来处胡涂便了每看至此未尝不掩卷大息愿诸后昆当细玩之自有入处又文中物字即明首卷末认物为己之物谓其误认妙心中所现物为己遗失妙心非倒而何。

　　晦昧为空空晦暗中(至)如来说为可怜愍者。

　　这一节经世尊承上示明颠倒法相缘起本因以责其迷也晦昧即根本无明又即起信论所云不觉义以不觉故而有其相不觉即晦昧也由迷本明明转为晦故名晦昧盖无明为能变顽空为所变由无明变起顽空故云晦昧为空也或问若说现前之空由无明变者未有无明时现前复是何物答曰未有无明则浑然大觉真空既有无明无明乃昏钝之义故变大觉真空转为昏钝顽虚理固如此复何疑哉又所变之空与能变晦昧能所交结结是凝结凝结成色色即世界也由内心坚执外感凝结以成世界之色世界以地水火风四大为体又以四大之色杂于妄想妄想所成之相即为众生之身盖众生之身由父母及己三想所成父母精血属四大故聚缘下四句以明妄心始成之相缘是外缘即六尘之缘聚集于内令心摇动则趣外奔逸奔逸者谓眼奔色耳奔声等放逸其心而不能内摄故称奔逸遂将此根尘识三昏扰扰相以为心性则真心远矣一迷此为心则决定惑此心在于色身之内而不知内之色身外洎山河虚空大地咸是妙明真心中物此正责其迷也譬如下引喻明彼迷真逐妄弃大认小之意谓如澄湛清净百千个大海一海之大无限矣况百千海则大之又大以喻人人本具的妙心有如此之大反弃之唯认一浮沤体一沤正喻昏扰之心然此昏扰之心在妙明心中如百千海中一沤则小之又小弃海认沤是一迷矣而又执沤为海谓为全潮穷尽瀛渤则迷之又迷非颠倒而何故云迷中倍人也全潮是全海之潮瀛渤是海之异名如我下重引垂手之例责其颠倒也初佛垂手阿难以正为倒是一倒矣而又竖臂上指则又以倒为正是则倒之又倒以例迷中倍人故重举此如此颠倒如来说为可怜愍者此卷初文阿难愿云显出现前生灭与不生灭二发明性今文正显生灭心所发明性也。

　　阿难承佛悲救深诲(至)拔我疑根归无上道。

　　这一节经阿难蒙示始悟妙心而复计能缘为本故请与决也悲救深诲者阿难意谓感佛拔颠倒之沉迷谓之悲救示正遍之圆心谓之深诲悲昔之迷庆今之悟有感于心故垂泣也叉手白佛是重请之仪我虽下阿难谓虽悟妙心圆满常住实未能亲证我但悟得世尊现所说法我则现以缘心𠃔信瞻仰离此领悟信从瞻仰倾诚之外别无有心拟此即是而徒然获悟此心可否之疑未释未敢认为本元心地言心地者地是喻地能含藏发育我心亦然法喻合显故称心地其余圆满常住等义如前解愿佛下正请决择谓与宣示圆融音旨拔其疑之根本令得归乎无上道也然惟阿难在首卷破能推时已明非心之旨何故于此犹拟缘心为本耶良以惺惺可别寂寂难知所以离此缘心之外渺漠无朕故于此犹疑之耳。

　　佛告阿难汝等尚以(至)无所了故汝亦如是。

　　这一节经佛与决除缘心引喻勉其识月而亡指也佛告下正与决除谓闻法思义会义明心若以缘心听法则法亦成缘能成未空不得实义楞伽经云依义不依语依智不依识今依缘心则是识非智故云非得法性法性者谓所闻法之性法之性者即第一义性也如人下引喻以明人喻如来手指喻所说法月喻法性示人喻示听众喻文三转以显指月俱迷故云不识明之与暗然彼月性本明标指本暗二性不了俱亡实故若配喻合法应云佛以法音指心示人彼人因法当应观心若复缘佛法音以为自心此人岂唯亡失自心亦亡佛法何以故以法音缘相为自心故岂唯亡法亦复不识妙明及与缘相何以故以缘相为妙明性缘相妙明无所了故末句汝亦如是即法合语下文正以法合。

　　若以分别我说法音(至)各有所还云何为主。

　　这一节经佛为推破六尘无缘心可见合上指月喻也初句牒阿难计语此心下正以能缘所缘推破谓依法音分别若以此分别为心者此心则应离所分别法音别有能分别性许为汝心故重引喻以明此心无体行客喻分别心旅亭喻声等六尘而掌亭人以喻离音有性之说此是以主的不去明客必去若果是主则为真心也故云此亦如是此句法合此字指分别法音者说合上客字谓汝分别法音的果实是汝真心则无所去也云何下责其无体谓云何离我说法音声则无汝的能分别性又岂但依声分别心即今分别如来容貌若离如来容貌色相亦无汝能分别性矣如是乃至者谓于六尘不能尽述今超却香味触三分别而言分别都无则绝了外尘现行分别而内守幽闲非色非空的光景言非色非空者无体故非色有相故非空拘舍离即前末伽黎下半名也等者等于六师俱于非色非空光景昧为冥谛冥谛者冥是暗冥谛是谛实彼执非色非空光景浑沌莫辨故立冥谛之名彼诸外道依此非色非空立二十五谛初为冥谛后为神我详见华严钞及诸经论离诸下明佛正义谓此幽闲非色非空境界是内之法尘缘影若离此法尘缘影亦无能分别性前于五尘动中推无分别此于内之法缘静中推无分别于此动静之间毕竟无汝能分别性则汝心性各有所还云何为主还者谓诸动静分别各归前尘本所因处则为寄宿旅亭之客云何为得不去之真主哉此还之语正起下文八还辨见之文。

　　阿难言若我心性各有所还(至)今当示汝无所还地。

　　这一节经阿难因闻分别有还故问妙心云何无还佛且示以见精无还也阿难下承上有还因问无还文显可知佛告下答世尊不直示以妙心无还且指见精不还者大抵世尊引物入如来藏从粗至妙自浅及深故先示第二月渐近真月此是世尊善权方便也良以妙心渺漠不易直示故以见精浅近者示其不还若悟见精不还则妙心不远而复矣又前阿难于匿王见性不灭之疑未释今示见精不还正酬前义以明前文不灭之所以也今不还即前不灭由不还故不灭也妙明元心如前解见精明元者见精即眼家映色之性精是湛然之气明净无滓故称见精明元者即精体明净元本也此是第八识见分分而为六在眼曰见精在耳曰听精等虽分为六而不离湛然本体故六处皆号明元也然此见精虽非妙精明心亦去此心不远见精之精与妙精之精不同见精可坏妙精不可坏是常住心体精微之用故然此见精今虽称为不还向后会入真心则此见精亦亡矣故下文云见见之时见非是见只此二句已破见精今犹浅示故云不还如第二月者正明非真夫第二月是捏目所成捏目虽妄去真月不远以喻见精去真心不远如前文云观河之见三藏至六十时宛然无异无异即不还矣非是月影者是水中影有生灭去来相故有水则现离水则亡是生灭法此喻缘尘分别之见也缘尘则有离尘则无即前所云寄宿旅亭之客暂住即去故如月影今此见精湛然映色非可还者邻乎真体故非水影汝应下诫听以示无还地字即本因处也。

　　阿难此大讲堂洞开东方(至)澄霁敛气又观清净。

　　这一节经世尊欲示无还而先明可还之相也洞开东方下示明因也洞是空洞谓户牖东开则空洞无障日轮升天明从东入使知明因日有也中夜下示暗因也黑月凡十六日已后光渐减时俱名黑月以十五日前名白月故户牖示通墙宇示塞壅即塞故分别下二句分别属意识缘是法尘以分别心起则有法尘现百论以此名法处所摄色也余七相皆约外尘说唯此约分别说意明八相皆由分别起故故置此句于八相之中也顽虚示空郁𡋯是风霾昏浊之气此示昏相也纡犹障也澄霁下二句天无云翳为澄睛明开朗为霁氛是山川岚气谓敛氛故澄霁此示净相也此八种明暗等相正示可还能见八相之见精当欲谁还下文辨者是也。

　　阿难汝咸看此诸变化相(至)一切所有不出斯类。

　　这一节经世尊仍以八相各还本因也初总叙还因次云何下征释各因别还所属也别还中还明有标有释变化者无而忽有曰变有而还无曰化以此诸相生灭不常故称变化初句总指八相下句先还明因何以下释还明所以下暗等皆略俱标还相不释所以以明例故则诸下总结可还凡世所有不出此八相故。

　　汝见八种见精明性(至)是故如来名可怜愍。

　　这一节经世尊直指能见无还以警阿难之自迷也汝见下正指无还何以下征释无还所以谓此能见之性若还于明暗时明灭则见与明俱灭无能见暗今暗犹可见则知明灭而见不灭无还可知矣余七例此则知外缘自别见无所殊诸可还下结会妙心警其自迷也谓可还者是客汝不还者即汝真主此句是反辞谓若非是汝更为谁耶以此观之则知汝心本妙明净汝自迷之闷者心不开也丧者失也谓失本明而受轮转由迷真性故于生死海中常被漂溺虽不说出海字以漂溺字上见矣末二句结明佛慈。

　　阿难言我虽识此见性无还云何得知是我真性。

　　这一节经阿难承示以知见性无还又于会真之义未明故发此问也良由阿难虽知见性无还犹疑见性散在万物无见而非物无物而非见万物既多见性亦普安知此见是我真性耶是故下文世尊重重约物对破然今真性之问紧承上文汝心本妙明净句来由前世尊结会见性即汝妙心故阿难于此结会处未明推阿难意谓见性在外妙心在内内外超然云何得会我之真性故下佛答云若汝见时是汝非我见性周遍非汝而谁云何自疑汝之真性性汝不真取我求实引下释此疑自破矣。

　　佛告阿难吾今问汝(至)众生洞视不过分寸。

　　这一节经佛答上文会真之问还从见上发挥妄见尽处真心自会也故今详明五重见量意明见量虽有远近见性无殊皆可即物而决择之阿难未得无漏者谓但证初果见惑虽断思惑未除故云未得无漏未得无漏则见性有障自见不远承佛通力加之见及初禅初禅是色界之首二阿那律译云无贫因缘见阿含贤愚等经已得半头天眼故见量胜前阎浮提见前解准维摩经那律答严净梵王谓我见三千大千世界如观掌果今指阎浮说译者讹也庵摩罗译云难分别是果名桃柰难别故余文可解。

　　阿难且吾与汝观四天王(至)谁是我体谁为物象。

　　这一节经世尊承前会真之问乃为即物推见分别自他也四天所住宫殿者金光明疏云须弥山自海入空高十六万八千由旬四天王居上半山之半四面一面一王东黄金埵王名持国南琉璃埵王名增长西白银埵王名广目北水晶埵王名多闻各所宫殿依所住处中间遍览等者自祇园望须弥南埵相去中间水是大海陆是平陆山谷等处空则所望自近及远之顽虚也行字通水陆空三处行指鸟兽人神鱼龙等类是也昏是山川树木云雾风霾等明是日月星辰等如是种种昏明形象总属前尘见量所嘱为其所留碍者佛谓汝应于此万象之中分别自他吾今下佛又代其分别谓吾今将汝见性择于所见万物之中谁是我体者我体意指能见之性为我真体即自也物象为他对物说我我字要看得活为妙。

　　阿难极汝见缘从日月宫(至)此精妙明诚汝见性。

　　这一节经世尊承上正择自他以明见必我真也见源者谓见之源头约喻说如水之源也见从眼处发极其源本以至尽乎见量说名为极中间所见从日月宫者起世经云日天宫殿纵横正等五十一由旬上下亦尔月天宫殿纵横正等四十九由旬上下亦尔大约空中两丸圆光本是宫殿良由宫殿光明四出远望如丸日月二天子所居法尔空行循环不息绕须弥平转以须弥山高障为昼夜也佛谓此所见者总是物象非汝体七金山者谓须弥踞中绕须弥有金刚山七重一重一大海相去不知其几千万里故云七金山也种种光者山有山光水有水色日月星辰云霞变幻皆发光怪故云种种此皆是物非汝见体乃至飞腾潜伏巨细人畜亦是物而非我也阿难下正为决之上是择择于物中也今是决决乎见性也谓若近若远物象万差同汝见精清净所嘱无障曰清净此则物象有差见性无殊即此精纯妙明之体诚汝见性何疑不真此精妙明即指见性说也。

　　若见是物则汝亦可(至)自然非物如何非汝。

　　这一节经世尊释彼即物之疑以明见非物而是我也前文阿难问意疑见散在万物见与物不可辨故何者由见辨物离物无见然则见与物岂易辩乎既不可离而为二是故疑物即我见性耶前问语虽不详明意实含此玩味自有得也是故佛指万物与决耳若见是物一句此节辩语多依此句发起辩破是物谓见若是物则有形段可见然则亦可见吾之见文中有五个吾字皆佛自称若同见者见字且作看字解则易明佛说吾与汝同看一物汝则因知吾见在一物上以此名为见吾若吾不看时见既是物虽不看物亦应可见汝何不见吾不看之处汝或云能见吾不看之处则吾不看之相犹未离物这未离物的不看自然非彼真不看之相汝果不见吾不看之地则知见非是物明矣何以故无形段可见故无形则非物非物则是汝云何而言非汝非汝者意是阿难疑辞即前问中说云何得知是我真性此句似疑非我之意故佛责之文中地字处字一般看古人以五重结归其义似晦故不用。

　　又则汝今见物之时(至)性汝不真取我求实。

　　这一节经世尊承上见是物义重辩必非物而结归真性以圆前问也此又一辩佛谓见若是物则见与万物对歒皆有体质汝见物时汝既见物物亦见汝则有情无情见体纷杂汝与我指有情说诸世间指器界说即无情也情与无情互见交络不成安立矣阿难下结明见功归己云何下指见即真责其自疑而反求实于人耶。

　　阿难白佛言世尊若此见性(至)愿垂弘慈为我敷演。

　　这一节经阿难蹑前见性周遍而重计其数量大小卷舒断续之迹为问也胜藏者谓彼宫殿殊胜庄严含藏众妙也居日月宫者居是对义谓四天宫殿与日月宫相对也娑婆译云堪忍谓堪能忍受众苦故伽蓝译云众园谓僧众栖迟之园也此阿难疑谓若此见性必是我有不属余人现今我与如来远观四天宫殿对日月宫则此见周遍娑婆国矣此娑婆国但约四洲一界言之此指见性远且大也若我不观远而退归精舍秪见伽蓝则见又近而小矣又若清吾心于户堂之中举目但瞻屋檐廊庑而已则见小之又小矣阿难据此见之远近大小舒缩之迹以起疑端世尊下正陈疑问文可解我今下是结问之辞良由阿难执见在外故疑如此。

　　佛告阿难一切世间(至)更除虚空方相所在。

　　这一节经佛释前疑喻明大小随尘而见非舒缩也佛告下正释前疑譬如下喻明见非舒缩方圆随器空岂方圆而定不定不可从据则第一义性颇近之矣方圆器喻远近事业空无方圆喻见非舒缩定不定远不远如喻所明汝言下结答不知斯义之问意明无在无不在必无定所故责云何为在阿难若复下入字义通悟入证人谓若欲悟入无方圆之地但除器方空体无方此一句但指方说而略圆意润文者以四字成句故略圆字意影见也不应下二句可知夫虚空无方圆相合见性无远近远近大小事属前尘而见性如空何有舒缩定不定相亦如喻说。

　　若如汝问入室之时(至)遍能含受十方国土。

　　这一节经世尊正释舒缩之疑直斥迷己之咎也若汝下举所问语谓汝问入室能缩见小又若仰观日时岂复挽见齐于日面既不可挽而为远亦何有缩以为小汝更疑墙宇能夹见断又若穿为小窦墙内之见从孔窦而出宁为接续之迹既无续迹安有断缘夫见性无体非舒非缩奚以凡情数量而格致哉是义不然下正破凡疑也不然者谓舒缩之言非正论故迷己为物者己字指人之己心说由人迷故执己之心别为一物相似既执为物则有形量有形量便为远近大小所碍矣由是失却本妙元心为物所转是故于根境之中观大观小为舒为缩一切众生迷己之咎为若此也若能下明悟者之功谓若我能转物则同如来谓如上大小舒缩等物随我心转则同如来如来对上众生说又谓我心能转物则心同佛心心与物两融之矣则能身心圆明物我俱化言不动道场者谓不离当处而遍周法界也于一毛端下二句明一多无碍小大相容之意一毛端最微最小而能含受十方国土则至大至多之事由我转故不离我当念悲夫悟迷体别生佛用殊在转不转之一间耳。

　　阿难白佛言世尊若此见精(至)惟垂大慈开发未悟。

　　这一节经阿难犹执见性在外对内身心而起彼我之疑也前文阿难据见远近大小为疑今文又据内外彼我为疑疑端各别学者应知阿难下正疑见在外物与内身心对辩可解若实下谓外边的见若实我心故能令我得见然则外见是我内身非我如此内外彼我观之何殊如来先所难言物能见我此又据佛语而转难之末二句可解。

　　佛告阿难今汝所言(至)但可有形无不指着。

　　这一节经世尊将酬外见之问且诘其有形可指也佛告下先总斥执外非理若实下别驳有形可指林是丛树渠是沟渠恒河见前解余文可知。

　　若必其见现在汝前(至)同彼诸物分明无惑。

　　这一节经世尊承上所列可指物中令择见性也若必下牒前问意汝应下令指见性确实言现证无疑也阿难下辩非是见初指空辩见者空是所缘见是能缘若所缘空成了能缘见更指何者为空耶若说虚空不可易所为能则空非见矣次指色辨见者物是所缘见是能缘若物成见更指何者为物耶若说物象不可易所为能则物非见矣万象虽殊不出色空二相故但以色空对辨也汝可下正令自择披是披检剥是剖剥精明妙净者不杂曰精湛了曰明无染曰净空有不测曰妙谓此见性具此四美元者是本佛谓汝可于此万象之中子细披剥分折此见明白指示与彼物象分明无疑则可。

　　阿难言我今于此重阁讲堂(至)佛言如是如是。

　　这一节经阿难奉旨即于物中推无是见而却答之也阿难下谓举手纵目周遍推寻有皆是物元不是见世尊下引胜况劣以明万象之中必无析见之理如佛所说一句即承上文佛令析见之言谓如佛令我即于物中析见呈示我无此能也即彼菩萨亦不能于万象中析出精见况我有学声闻者哉有漏者漏未尽故初学者方证初果故称声闻者小乘闻四证法声而证果故今文依是辩见故云无是见者下乃依非辩见故云无非见者是非二门俱不可辩妙在斯乎佛言下证其答语称理。

　　佛复告阿难如汝所言(至)此诸物中何者非见。

　　这一节经世尊承上是见而复诘非见也佛复告下述上阿难却答之语则汝下即据其却答无是见义复诘诸物之中更何者非见耶文显可知详夫见之与物不一不异不即不离是非莫得其偶即见与物妙义难思当体即真无非无是由是下经佛答文殊谓此见及缘元是菩提妙净明体妙净体中本无是非二义故。

　　阿难言我实遍见(至)佛言如是如是。

　　这一节经阿难奉旨又于物中推无非见而却答之也阿难下总答问意谓于物中推之又皆是见无非见者何以下征释不知非见所以树属色相亦对空辩与前是见意同阿难疑云若树非见云何得见于树然则树即是见非非见矣又若树即见复云何名树然则树非即见以即非二义推之俱不可者则色中辩见无定矣又若空非见者云何得见于空然则空非非见矣又若空即见者复云何名空然则空非即见矣以即非二义推之俱不可者则空中辩见无定矣我又下结答谓我又思惟此色空万象之中子细发明无有一非为非见者则又属是见矣今文非见对上是见辩之则为是非之非又私以即对非则成即非之非故知非通二义说玩文可了夫物果是耶物果非耶其或双是耶其或双非耶是非之途樊然誵乱是以如来不由是非而照之以真则无适而非真矣佛言下印其不可以非见得也。

　　于是大众非无学者(至)一时惶悚失其所守。

　　这一节经众闻是非二义不悟所归悚然惊疑而失其守也非无学即是有学前三果人及诸凡夫是也终指非义始指是义惶悚惭惧貌失其守者谓旧日之见难逃是非二义今顿为扫除故守无依新心未悟一时大众皆惭惧而若有所失也。

　　如来知其魂虑变慑(至)汝谛思惟无忝哀慕。

　　这一节经佛怜大众惊疑不悟而警慰其心告以如所如说也魂虑变慑者人初生时即有阳气依附曰魂虑是思虑今阿难等闻佛破义惊疑失守魂不归舍思虑慞惶变是变动慑心动貌无上法王者佛自称也谓佛善解世出世法证真实际无上可上为诸法之王故称无上法王也言不虚妄故称真实此句是总下二句是别释实义如所如说者上如字是如理之智下所如字是所缘真如智为能缘理为所缘称如所说故云如所如说也直心为人故不诳知见真实故不妄末伽黎见前解四种不死矫乱者不死言其意活而不决也矫是强义乱是繁杂然其或言有或言无或言亦有无或言非有无不定酬答故云不死矫乱四种者其类非一各于有无四句随执计度故有四种详出第十行阴文中无忝言不负也如来见众惊疑因生怜愍善言慰之如文可解。

　　是时文殊师利法王子(至)精见色空是非是义。

　　这一节经文殊愍众惊疑而代其请今先叙众意也阿难当机由智浅而理深无能重问前疑是故文殊代其请也然兹是非理窟非智不明今文殊表根本智证真必由此智故代请而与决之然究文殊请辞迥与小机不同小机向是非中研之不已文殊只以两言直究其根而世尊答亦迥异谓此见及缘元是菩提则是非二义泮然而尽故曰非智不明也庄生亦云是亦一无穷非亦一无穷而欲得其道枢则莫若以明意近于此。

　　世尊若此前缘色空等象(至)于其中间无是非是。

　　这一节经文殊代请深究其根将出是非之阈也世尊下述前是非之辩而今下出大众惊疑所以谓他们不知是非所归的意思故有惊怖诚非往昔善根轻鲜不信佛言也畴往也鲜与鲜同惟愿下正是代请之辞谓诸物象及见精二者元是何物于其二者之间无是与非耶此即直究根源之问也前诸小机曾无此问窃惟文殊问意由前第二根本辩见以来但以能缘见精所缘色空对辩曾未显说是真妙心至此文殊始究其源世尊才和盘托出答谓元是菩提妙净明体方点着前文第二根本义也自下由阿难余疑未断故复广破四性决择圆体之次第无相滥也大哉世尊引物入如来藏善巧敷陈如一钩新月渐至圆满寡智者不可得而赞仰然今学者执沤为海传枝自足反笑九万里图南者不亦误乎。

　　佛告文殊及诸大众(至)云何于中有是非是。

　　这一节经佛酬上问亦直指直源也上文殊问不支离今世尊答亦捷径佛及菩萨自住三摩地者此三摩提即大佛顶首楞严三昧称自住者谓佛菩萨无时不在定中起居动止不离此定故称自住所谓那伽常在定无有不定时也见是根见缘是尘所想相是识于此定中根尘识三如空中华本何曾有空喻定体华喻根尘识谓空本无华病者妄执即此华性元是虚空故云此见及缘元是菩提妙净明体此句远指第二根本名句耳。

　　文殊吾今问汝(至)是文殊者为无文殊。

　　这一节经世尊引例明上菩提妙心于中无是非之相也佛告文殊者即以文殊为例谓如汝文殊只有一个更有是文殊者为无汝真文殊耶意谓若有一是则有一非以无是故非亦叵得为无文殊一句下文答中甚明更有下文殊字是衍文。

　　如是世尊我真文殊(至)于中实无是非二相。

　　这一节经文殊答以真文殊中无是非二相也如是二字是领诺之语初二句是总答何以下释无是所以然我下答为无文殊意文显可解。

　　佛言此见妙明与诸空尘(至)中间自无是月非月。

　　这一节经世尊法合文殊例重以真月明无二也佛言下正合上例故云亦复如是此见妙明者妙明二字即称见性之用不必引妙心说空尘句中影显色义见是能缘色空是所缘然略所想相亦影显根尘中故提诸字会此诸妄本是菩提真体由诸众生迷故背觉合尘妄为根尘等耳本是下妙明字正显妙心与上妙明可离可合看才称善解前文单提见说今文又加闻字影显六根皆妄唯一真心无别有法也如第二月下重以喻明谓如第二月本是捏目所成全体是妄何更论其是月非月世尊又召文殊而告之曰但一月真本无是月非月然虽二月本妄不离乎真离真无妄全妄即真又勿以断见观之真心亦复如是。

　　是以汝今观见与尘(至)故能令汝出指非指。

　　这一节经世尊总结答意以明迷悟所观之异也是以下结迷者之观谓汝等若依根尘识内外中间种种差别而发明者名为妄想于妄想中难逃是非溺之而不能出也由是下结悟者之观由是二字对上是以二字看各分标提迷悟分岐在这四字上看谓若由此精真妙心而发明者则无法而非真体何有是非为哉故能令汝出指非指指非指即是非是因上文有是非是语故变文法指非指如庄子齐物论中说彼亦是非义耳盖此经是房公笔受故多用五经诸子字迹虽用彼字义实不同识者鉴之前阿难愿云显出生灭不生灭二发明性今文由是下正显不生灭所发明性也。

　　阿难白佛言世尊诚如法王(至)遍满十方有何差别。

　　这一节经阿难因闻觉性遍满之义而发此难校邪正也诚如下觉缘缘字当作元字或译场误耳然即以缘字解亦是无缘之缘此即承上文为问也阿难蹑此义为难谓与外道神我遍界之说如何分别梵志是外道通称娑毗迦罗及冥谛见前解投灰等者是苦行外道即拔发熏鼻卧刺之类诸外道辈计有真我遍十方界如唯识瑜伽等论说而诸外道不知有第八识即以第八识执为神我阿难引彼校同异也。

　　世尊亦曾于楞伽山(至)获真实心妙觉明性。

　　这一节经阿难承上神我复引佛言与校自然为问也楞伽是山名在南天竺海中梵语楞伽译云不可往高五百由旬下瞰大海傍无门户非得神通不可往故世尊昔在此山为大慧等说楞伽经广破外道其第二经初大慧问佛说有如来藏遍满十方与彼外道所说神我遍十方界有何差别佛答如来藏不同外道所计之我云云今经指觉性彼经指如来藏名异体同也又彼经破外计自然为涅槃佛云我说因缘非彼外道自然境界我是如来自称此以因缘破自然也因缘者谓内性为因外助为缘自然者楞伽云外计诸法从自然生孔雀文彩棘针铦利等是谁能作无能作者故称自然我今下阿难拟此觉性体属自然非生灭颠倒法故似非如来所说因缘则与外道所计自然同矣末四句可解。

　　佛告阿难我今如是(至)自须甄明有自然体。

　　这一节经世尊责彼未悟复计自然因重与破折也中观论云诸法不自生亦不从他生不共不无因是故说无生今阿难引出因缘自然则具摄四性矣佛告下将破其难先责其未悟而复计自然佛谓前文重重以真实告汝汝何未悟又惑为自然耶阿难下令其自须甄别果有实体方许汝计苟无其实则妄自穷矣今先陈破意下列破境良以觉性遍一切法故约境破也。

　　汝且观此妙明见中(至)以空为自以塞为自。

　　这一节经世尊将破自性先标四境以推自性不实也然而色空诸法千差大略不出此四象故此总列下别破。

　　阿难若明为自应不见暗(至)见性断灭云何见明。

　　这一节经世尊承上循境别破以明见性非自然体也阿难下先约明破文可解如是下略破塞境一章超至破暗故云乃至三约暗破诸暗等者谓暗相非一各属前尘如云雾晦冥山川石壁俱可为障障即是暗故加诸等字余可解然其破塞之言反空即是故略之。

　　阿难言必此妙见性非自然(至)是义云何合因缘性。

　　这一节经阿难因闻破自之音即转计为因缘性也因缘义者谓正性为因助性为缘若无缘助则因不能生义属共性如种子为正性水土人工为外助缘助其因则有芽生无他则自性不生故称为共今阿难闻佛破自然计穷复计因缘虽转计此其心未解因缘何义咨询下正问因缘谓云何得合因缘性耶。

　　佛言汝言因缘吾复问汝(至)因空有见因塞有见。

　　这一节经世尊随计转破而先破因义亦列四境如前也因见的见字约所见境说下见性字是能见根此见下总列四境今文缘他生我发我正因则属缘因义也以明等属他见属自故。

　　阿难若因明有应不见暗(至)因空因塞同于明暗。

　　这一节经世尊承上循境别破以明见性非因生也文可解如是下略空塞二境破同明暗故。

　　复次阿难此见又复(至)缘空有见缘塞有见。

　　这一节经世尊承上次破缘义亦列四境如前也佛以因缘分破者何也盖因有生我义缘则不能生但助我以生故曰因亲缘疏故分二门破也承上因义次复破缘故加复次字。

　　阿难若缘空有应不见塞(至)缘明缘暗同于空塞。

　　这一节经世尊承上循境别破以明见性非缘有也文可解如是下略明暗二破与空塞破同故前文破因则详明暗而略空塞今文破缘则详空塞而略明暗文互见也会意融之。

　　当知如是精觉妙明(至)离一切相即一切法。

　　这一节经世尊承前迭破诸计遍拂群情而直示真体也如是二字即指下句精觉妙明精觉即指见精说以见性远离诸过即是真觉故不言见而言觉也精字影见精意非因下二句承上遣因缘二计非不下二句迭遣自然不自然无非不非一句总遣上因缘自然四非又无非不非者无字贯下半句不非谓无非无不非也无不非者上四非是单遣非因非缘等今又重遣非不因缘非不自然故云无不非也无是非是者遣前是非二义无字亦贯下半句谓无是无非是也人情既尽圣智斯显即此离过之见就是妙明真觉然而妙明真觉遍一切处无在无不在但离一切相即一切法皆是觉体然则根尘识三阴界入等无法而非真所谓阴入界等本如来藏妙真如性也。

　　汝今云何于中措心(至)虚空云何随汝执捉。

　　这一节经佛示离过法中诚难措心而责诸戏论徒施也汝今下于中者指离过法中也措是安措心是阿难求道之心谓妙觉明体远离诸过如大火聚四面触之俱为焦烂汝今云何于中指心能以世间因缘自然诸戏论法而得分别诸戏论名相者指前是非因缘自然等皆为世间戏论名相故诸世间者指诸外道天魔鬼神龙仙等皆有论故戏论者如小儿戏无实义故如以下约喻以明戏论徒施也谓虚空无形撮摩不着假使撮摩秪益自劳无形之相云何随汝执捉妙明真觉难容拟议亦复然耳。

　　阿难白佛言世尊必妙觉性(至)因心因眼是义云何。

　　这一节经阿难蹑上诸非之义重引佛言证今非义而为难也必妙下蹑上非义云何下引昔证今所谓下列四缘相此四缘者是发见之缘阙此四缘见不起故因空者眼是离中取境现前空廓见得显故因明者谓现前虽空若无日月灯明见无用故因心者心是作意唯识名分别缘分别即作意也谓虽得空明我不作意眼如盲故若无作意则玄黄朱紫交陈乎前无辩也因眼者谓虽有空明作意若无眼见从何显眼为见之门户无门则见不显故必具四缘见乃得起阙一不可是义云何句正是离辞谓世尊昔假因缘今乃顿弃不亦今昔自语相违耶请示废立之义云何。

　　佛言阿难我说世间诸因缘相非第一义。

　　这一节经佛示因缘废立粗妙各有由也今文因缘即和合义如前见性要藉四缘得成见故以众缘和合名因缘也世间诸有为法以和合而有非出世第一义也第一义中真空绝点妙有全收昔由俗谛故立今归第一义谛故废粗妙迢然不可以昔粗而难今妙也佛意本乎此耳。

　　阿难吾复问汝诸世间人(至)三种光明则不能见。

　　这一节经世尊承上将破四缘先审实见不见义也初阿难下是佛问语说我的我字指世人说次阿难下答辞见不见义文中可解。

　　阿难若无明时名不见者(至)二俱名见云何不见。

　　这一节经世尊详辩见不见义以明见性之常也文有三意初阿难下破不见义次阿难下牒暗比明俱名不见三若复下反辩不见转名为见初无明名不见者是牒阿难不见义语应不下是佛破辞佛谓汝道无明便名不见应不见暗此见暗之见亦名为见云何说不见耶次在暗不见明名不见等者是牒暗今在下是比明佛谓汝在暗时不见明便名不见今在明时不见暗相亦名不见然则二俱不见云何汝说见明便称见耶三反上不见俱名为见陵是侵陵夺是迁谢谓彼明暗自相陵夺非汝见性于彼明暗中暂有暂无然则见暗见明二俱名见云何汝称不见耶初段显明暗有迁谢见性非有无次段双夺故见名不见第三段双与故不见名见。

　　是故阿难汝今当知(至)见塞之时见非是塞。

　　这一节经世尊通收前经辩见以来文义兹以能所裂开直破见精结归奢摩他义也文中明暗空塞四相是所缘尘四见字是能缘根尘虽四相见唯一体今云见非明等则能缘根与所缘尘裂开矣兹先遣尘下复遣根文义显然可解又下结文远则通收辩见全义近则结前因缘自然及四缘和合相也入文可见然前文殊章中虽标此见及缘元是菩提真体真义已显由阿难群疑未尽故又次第蠲除耳又前文云此见虽非妙净明心如第二月一向秪辩得个见精尚未破遣今下文破之则第二月今始亡矣经文次第血脉源流自非静心虚己熟究深研则罔窥堂奥往往见有执燕石为良璧者多矣。

　　四义成就汝复应知(至)无得疲怠妙菩提路。

　　这一节经世尊承上结破能见返源深入䇿所不逮令勤胜进也四义成就一句承上能所既裂起下破能之文也故云见见之时见非是见这是遣能见语前云根非是尘今云见非是见只消一句第二月已破之矣见见二字者上见是真见按后别业例文中云觉所觉眚觉非眚中此实见见则知今上见字即彼觉字觉是真觉也下见字即前能见见非是见者正是遣能上见是真下见是见精非字是遣义谓真见非是能缘见精也见犹下二句谓上真见犹离见之名迹离亦是遣义则彼能见不可及矣云何下结责前诸妄计因缘自然可知和合者即四缘和合相也犹略是非等义谓真见如此云何彼诸妄计可能及也汝等下䇿进胜行谓汝声闻志趣狭劣知识不广不能通达离过绝非的清净实相此清净实相即第一义谛第一义谛即常住真心妙觉明体今文应结奢摩他义何言实相实相属禅那矣盖三一圆融故于奢摩亦显实相良由即一而三应称奢摩今是即三而一故指实相佛深诲之云当善思惟善思惟者即称实相圆融深究闻斯行之名善思也无得于此自生疲怠妙菩提路者正指奢摩等为无上菩提之路一三三一圆融无碍不可思议故称为妙即下经五十五位是路一一位中皆依此三观修故上文示奢摩他破妄显真正义已竟下文复由阿难未悟见见非见等义故为发明奢摩中微密观照以明同别二妄罄尽见见义中深隐余情耳。

　　阿难白佛言世尊如佛世尊(至)悲泪顶礼承受圣旨。

　　这一节经阿难因闻见见深入校前迷甚故重请示也此文问有三意二为正问一为旁问初叙因缘自然及和不和义心犹未开未开者未尽解也此为旁意详阿难虽叙未开请不属此下文佛答正问之后即酬和不和义知今叙意诚所欲闻然其吃紧实在见见觉心义内故以后二意为正问也下世尊答文先正后旁次第可见今阿难问谓见见非见重增迷闷者良由辩见以来但为决择见精未破见体义犹浅也所谓如第二月今云见见非见者不唯离尘而见根亦破见根是所破真见为能破而能破的真见犹遣其名迹不亦校前为深之又深耶阿难之迷闷故当增剧也下文所谓微密观照良在此耳又此见见非见之语阿难以前两句并为一句说前云见见之时见非是见文法开合之巧无愈此经上是阿难所叙迷情下伏愿去是正请觉体下句大慧字对上弘慈看弘慈是佛的道体大慧是佛的照用盖大慧是摩诃般若权实二智之体实智照理权智鉴机如人双目故称大慧目也今阿难请施权实二智之目鉴我机宜照彼真理契理契机开示觉心也下三句可知。

　　尔时世尊怜愍阿难(至)诸有漏者获菩提果。

　　这一节经世尊将酬见见觉心之请且先斥多闻后示教益也尔时下是集者之言告阿难下方是佛语初文将欲敷演大陀罗尼者梵语陀罗尼译云总持古解谓总一切法持无量义然此总持义属三摩故与三摩提相连标示也此文大意由前结归奢摩正义已竟兹将起演三摩是故集者标显其名也然此又由阿难于奢摩中深义未明重有所请佛且为示同别二妄及和不和相以圆前义下自汝犹未明去始起三摩经文起伏次序绵远解者昧之各封己见标列多岐致使本经大途条理紊乱荆菁萦蔽良由智者过之愚者不及嗟呼妙严之阈诚未易入也次告阿难下文有二意初斥多闻强记之强当作平声记谓记持所闻不倦不忘名为强记然亦世有多闻而少记持亦有记持而乏多闻今尊者二美兼具故称多闻第一今佛斥强记但益多闻以多闻自属有漏故于无漏道定未能深入也微密观照者是奢摩中精微隐密理行名为观照观即是照此在止中说观照非三摩中义故云奢摩中微密观照也阿难一向在外根尘上究犹浅今见见非见等义乃是入理深谈故未能了佛因指责多闻之病然后授与道定之药为次示教益也汝今下诫听承受现未同益也。

　　阿难一切众生轮回世间(至)当处发生当业轮转。

　　这一节经佛示止中密照以答见见觉心之问自二倒始也一切众生指六道说世间亦是六道依报由二倒见妄者指眼家根境二妄此二妄由颠倒分别心起由此二妄起惑造业感报善则升恶则降理之必然无移易也当处下二句示惑业苦相当处者确指当念处若此当念发生是善则造善业轮转善道若当念发生是恶则造恶业轮转恶道善是人天修罗恶是地狱鬼畜以明惑业苦三随人当念颠倒分别二妄中起上句处字属惑下句业字属业轮转属苦苦是报苦或问上文解中云入理深谈故称微密观照今文所明元只在根尘上辩岂是入理深谈耶答曰请观同别二例文中所明觉元非眚等语是何等境界幸寻思之然又三观妙理亦只在十八界上发明何言根境为浅浅深由人耳。

　　云何二见一者众生别业妄见二者众生同分妄见。

　　这一节经世尊承前标语以列其名也云何一句征名一者下正列列名中别业同分二种见妄解者不下数十家未见有一彻者且这别业同分四字是何等义理意在何处何谓别业何谓同分孤山以真智真理配合法喻约理似密会文则疏则与阿难所问世尊所答全不相干温陵天如皆以假设之喻一一穿解而忘设喻之由愚按今经本义细究文相则知别业破见根也同分破见境也别业者别是各别业是业用谓见根各具业用亦别彼彼见根各各私其业用自他不可倩代故云别业下别业例文初云例汝以目观见山河国土等皆是无始见病所成又云觉见即眚觉缘非眚此实见见岂非破见根而答见见非见之问乎同分者谓见根虽别各不相知而所观境无非前尘色空等象此境乃是众生共业故云同分故下同文例文初云例阎浮提三千洲兼四大海等同是见闻觉知虚妄病缘病缘即见境也又云圆满菩提不生灭性清净本心本觉常住岂非破见境而答觉心明净之间乎须知二妄文义进退绮互学者请屏去是古非今之心息心静坐始将前后事理一一体会而其文义自然贯彻不由执鱼目为明珠矣。

　　云何名为别业妄见(至)见圆影者名为何等。

　　这一节经世尊征释别业名义此先设喻而巧示其法也云何下征名义阿难下举喻释释中又有二意初举喻次于意下灯见对辩以显见病为影初中说目有赤眚者赤眚是病目中赤翳因目病眚夜见灯明别有圆影五色重叠然知灯本无影因眚而有此是喻也以法合之应云目眚喻见根灯影喻见境五色重叠喻五阴迭生意取无眚之目喻真智无影之灯喻真理然知灯本无影由眚为影譬真理无相由妄根而成妄境目本无眚由病为眚譬真智无缘由妄能而为妄所次中佛以灯影诘阿难谓汝意云何灯上圆光为是灯色为是见色此标灯见两意对辩佛又召阿难辩此圆影之色非灯非见言其妄也谓此圆影若是灯上本有之色则不眚人何不同见而唯眚者之观此辩非灯色也又此圆影若是见上本有之色则见已成色而彼眚人外见圆影又名何等此辩非见色也。

　　复次阿难若此圆影(至)于是中有非灯非见。

　　这一节经世尊承上是义继破离义二义俱非则影与眚皆妄也上文是灯是见的是字作即字看即与离对上既破即今乃破离复次下正破离也是次下总结离即俱非初文谓若此圆影离灯别有则应傍观屏帐等物有圆影出若此诸物果无圆影则非离灯别有矣又若此圆影离见别有则应闻嗅尝触皆能揽取圆影何待眼瞩云何眚人目见圆影则非离见别有矣然斯离即俱非者则知圆影本妄结中云色实在灯者色指灯的光色不指圆影谓此光色实本在灯而灯光中本无圆影由见病故见灯有影若知影与见二俱是眚能见根境之眚者非病目人也然彼好眼非病之人已知圆影是眚所成则影非实有终不复言是灯是见尚不可况于此中又有非灯非见之说耶。

　　如第二月非体非影(至)何况分别非灯非见。

　　这一节经世尊以喻明喻类通圆影眚所成故是非莫究也文中有二意如第二下以二月类圆影此亦下以圆影合二月故云此亦如是初意中云第二月者非真月体又非目影何以故下征释非体非影的所以谓第二月者捏目所成故诸有智者不应说道此捏根本是月形非月形离见非见也又是形下二句若对上是灯是见非灯非见之句今何故又别用一离字良由上文以离是为对牒破圆影此中亦以是字作两意对离属即对非属是牒破二月文略而意巧影带其文故别用离字若配前文者谓此捏根元离月别有则合傍观草树山川有二月出离见别有应非眼瞩云何捏目见有二月细玩此文义自可见又此是非离即应足四句其义全显谓是形是见非形非见此则是非义显矣又谓是形是见离形离见此则离即义显矣详出于此意令学者知有所自。

　　云何名为同分妄见(至)至于三十四十五十。

　　这一节经世尊将破同妄先设喻明指境在外也此阎下为取小洲两国作喻故统举三千也阎浮提译语见前北洲四外除大海水中间平陆有三千洲涌称阎浮平陆是陆地水中可居曰洲三千洲者正中大洲为主其余海外小洲为眷属洲然则琉球日本三韩林邑越裳师子波斯等国皆阎浮眷属洲也正中大洲即此是已五天竺据洲之中东极为我震旦西极为波斯南极南天竺境北极雪山香山赡部林等则此塞外五单于诸胡之地在此洲东北境内也仁王般若经云此阎浮洲有十六大国五百中国十万小国今经谓大国凡三千三百彼此举数虽不同皆指此为主洲耳其余小洲在诸海中周遭环绕故云此为正中也诸海指东西南北四海说彼小洲中或一洲有三两百国者或一百或二百国者又或秪有十国者或二十国者三四五十国者此明三千洲大小之不同也佛举多洲说者意在单取两国小洲显彼不祥恶缘故耳。

　　阿难若复此中有一小洲(至)本所不见亦复不闻。

　　这一节经世尊引诸不祥以况见境唯心外相不实故有见不见也此中指三千洲中极小之洲秪有两国这两国间唯一国人同感恶缘则此当土众生睹诸不祥境界此句总称不祥下别明恶相祥是吉义不祥是不吉故言恶也别明中二日者如此方后周时宋太祖陈桥兵变时见日下复有一日黑光摩荡久之遂有黄袍加身之事是其类也两月者即月食时如有黑月覆障之状大约恶相千差难以定论也晕适佩玦者晕谓妖气环绕日月俗称月囤近是也适如字音式是往义今时读作的非也按杜预曰日行迟月行疾月适及于日而与之会交会而日月同道则食月或在日道表或在日道里则不食今文适字是彼月适之适佩者吴兴解云佩应作背引孟康汉书注云背形如背字玦形如玉玦上四相皆日月之妖气也愚按今经佩玦连称意谓气如环佩玉玦之状不必训背亦通彗孛飞流者彗杜预曰彗妖星光芒偏指如彗者也孛者星之气孛孛然出者谓之孛气如帚者谓之彗孟康曰绝迹而去曰飞光迹相连曰流上四相皆星之妖气也负耳虹霓者负吴兴解谓通占曰气如半晕着日上为负负倚也五行志作抱孟康曰抱气向日也耳宜作珥声之误也珠在耳曰珥孟康曰珥形点黑也愚按经意负耳疑是一相或气傍日月如耳环状名为负耳虹霓诗谓蝃蝀注云日与雨气交倏然成质似有血气之类乃阴阳之气不当交而交天地之淫气也又曰双出色鲜盛者为雄曰虹暗者为雌曰霓种种下结上当土见而彼国无所见闻此指小洲两国一见一不见也此一见一不见亦有旨存焉见者况世间众生不见者况出世二乘故约两国说也长水孤山诸师指生佛净秽两土说愚谓诸佛净土非如凡夫之有非如二乘之空故法华云非如三界见于三界如者空义又云非如非异诸佛迥出净秽有无之上故不可指佛净土说也因指凡小解两国见不见义似妥当且两国俱称众生佛岂众生乎。

　　阿难吾今为汝以此二事进退合明。

　　这一节经世尊承前同别二事进退合明同别二法也上文所明本是假设同别二喻以喻称事者随情施设故说为事非真理故进退者犹言举置也今且顺进退称之良由言不顿彰如前先别次同今乃退同进别合明别业之法下经例汝下是法合文也别业明矣复退别进同合明同文之法下经例阎浮下是法合文也故云以此二事进退合明。

　　阿难如彼众生别业妄见(至)然见眚者终无见咎。

　　这一节经承前退同进别重举别喻合明别法也阿难下佛述前喻似现前境者似不真有也灯实无影由目眚成故眚即见劳者出眚的本因因见劳故乃成眚也见劳则云见病劳即病故前文又云影见俱眚谓能见所见皆眚也今文略而不言然见下二句谓有智好眼之人觉了是眚则不说是影非影是见非见离之与即俱无辩矣不堕其妄故云终无见咎见眚之见即见见之见言真见也。

　　例汝今日以目观见(至)本觉明心觉缘非眚。

　　这一节经佛以别法合上别喻以明妄见非实也谓汝今日以目观彼山河及人畜等境俱是见病所成病者即前所谓颠倒分别是也此诸外境合圆影见病合上目眚见与下二句见是见根见缘是所见之缘即山河等也此根此境似有前相实非有也似现前境一句如唯识论云诸识生时变似我法此我法相而由分别似外境现彼云分别即是今经见病似字与今经同虽似外现实本唯识也此句合前眚即见劳非色所造元我下正破见根而见境亦兼破矣何者境由根生根既破外境亦随破故觉明即真觉也谓以觉明真见照彼所缘是眚这句破尘又以觉明觉此能缘之见亦是眚这句破根根尘既破本觉明心虽觉前缘而非眚也合上然见眚者终无见咎。

　　觉所觉眚觉非眚中(至)性非眚者故不名见。

　　这一节经承上本觉义以明真觉非眚而结答所问也觉所觉下二句上觉即承上本觉字说所觉即根尘之眚也谓本觉之觉虽觉根尘而觉体非堕根尘眚中如前经云是犹离见名迹俱遣故非堕也此实见见一句是结答所问谓不堕眚中之觉即是见见之见此见云何复以见闻觉知之见而名之耶觉闻知见四字指六根说六根中说觉是觉触之觉与上句觉不同余可解是故下结明见妄之咎我是如来自称汝指阿难世间望下十类众生则此世间是十类之依报亦有十种之异也我之与汝及十生之类俱是阿难根境法相似外境见即是见眚然非见见眚之人也者字指有智人说彼见下释上非见的见字谓彼见者乃是真精之见不杂不妄元非是眚教不名见以上答明别业喻竟又别业例文中当于以目观见四字中斫之及目眚二字上着力则破见根之义明矣又此上答见见非见一问竟。

　　阿难如彼众生同分妄见(至)俱是无始见妄所生。

　　这一节经承上此复退别进同还举同喻合明同法也阿难下佛述前喻例彼下或问同分喻中何故有此例耶答曰以境例根同一妄故彼五色圆影目眚所成在眼而非外物此不祥境界瘴恶所起在境而非内身虽根境同别之异俱是无始见妄所生故在此例昔吴兴引例误指乱真而言进退合明义见于此殊非经意具正眼者幸校焉今文初二句以同例别次二句以别例同彼见下二句明圆影由眚所成此众下四句明诸不祥由见业障恶所感末句总结以明根境俱是见妄所生瘴字详义该用业障之障今误用瘴字会义可知。

　　例阎浮提三千洲中(至)和合妄生和合妄死。

　　这一节经佛以同法合上同喻以明见境非实也例阎浮至虚妄病缘是直示外境为见病之缘谓阎浮大海乃至国土之依及众生之正同是觉明真体上所现根境病缘虚妄病三字属见闻等缘字指阎浮外境说然觉明真体上安有六根之病良由众生不觉转真成妄妄即是病这病应通指粗细无明说若知妄体即真如波即水是故文中直约妄法合也和合下二句谓心与色法和合则生虽生匪实故云妄生若心与空法和合则死虽死匪实故云妄死和合生死依色空处显故以生死俱称和合若不然者应云因缘聚会名生因缘别离名死须知和合即因缘义故约色空和合明生死意会意可解。

　　若能远离诸和合缘(至)清净本心本觉常住。

　　这一节经世尊诫遣和合因缘而复本常心也和合对生死看和合说缘生死说因文互见也此承上文和合生死诫令灭彼因缘则得不生灭性故谓和合不和合缘灭则生死因灭矣和合属色法不和是空以色空为生死之缘因是六根缘是六尘也若根尘和合因缘灭则能圆满菩提不生灭性生死妄心既灭则清净本心复矣生灭灭故即获本觉常住之体此结答觉心明净之问也又此同分例文中当以阎浮提下研之在见闻觉知病缘一句上着力则破见境之义明也。

　　阿难汝虽先悟本觉妙明(至)非和合生及不和合。

　　这一节经世尊继酬傍问以明见性非和不和而生也上文虽兼和不和意而破因缘正意在酬觉心明净今文确酬傍问之义也前阿难以三意为问二正一傍二正问佛以同别二妄酬之矣一傍问者初阿难叙问意云诸和不和心犹末开以心未开故是为旁问佛酬正问已竟今还酬其旁意也汝虽下世尊述其先悟而犹下正述其未开之疑觉元即指见精明元前已会见入觉故称觉元非和合生句中非生二字通下句意谓非和合生非不和合生此总标下别释。

　　阿难吾今复以前尘问汝(至)为与通和为与塞和。

　　这一节经世尊承上非和不和先斥其疑后列四境以辩也凡言和合者必以根境相合为论故约四境破也吾今下世尊将问先斥其疑则汝下总列四境初中证菩提心者指上证觉元说译者变文作菩提心有滥佛果菩提读者须会意可也和合分破者以和合二字义不同故如水土均而为和如函盖并而为合义相不同故分破也如前因缘分破意同又玩证菩提心证字是对证意非证道之证。

　　若明和者且汝观明(至)及诸群塞亦复如是。

　　这一节经承上总列四境此别释破义也若明下先释明和夫明不自明由见而明故云观明明现观是见故然则见与明似有和义见无体质从何处杂杂即是和见无体明有相二性可辩一有一无如何可杂未闻色与空可杂也今见与明亦然义不可杂故云杂何形像若非下约非即破谓明若非见云何得见明耶此破非义又明若即见明既是见则不为见明反成见见云何又称见明此破即义云何字是责辞非即二俱不可妙在兹乎必见下约半满义破和是半义谓一半见一半明方许可和今见必圆满则不可和如半桶水半桶泥和义得成若满桶水则泥不可加如何可和故云见必圆满何处和明下句明圆满反上说也次见必下谓见性有觉明相无情彼此殊异杂则见性与明俱失本名见失见名明失明字是故和明非义也彼暗下以暗等三义例明而破故略也。

　　复次阿难又汝今者(至)及诸群塞亦复如是。

　　这一节经承前破和兹复破合辩见非合生也初总列四境次别释破义别释中先破明合谓见若与明合者暗时无明见应随灭则不与暗合若不合暗云何复见暗耶又若见暗不与暗合则与明合时例非见明反上暗义说故谓虽见暗必不与合则与明合时例应非见上暗中谓虽见不合今明中谓虽合不见回例同也既不下二句征释合明不见非义谓既不见明云何称与明合晓了是明非暗耶彼暗下例明破同故略也。

　　阿难白佛言世尊如我思惟(至)及心念虑非和合耶。

　　这一节经阿难因闻破和破合非义又转计非和合也觉元是根缘尘是尘念虑是识通指六处三法说云此三六非和合耶前文但以根尘对破今又加识言者可见前文处处应通三科破但文略不显明经之士当会义通之。

　　佛言汝今又言觉非和合(至)为非通和为非塞和。

　　这一节经佛破非和而先列四境也初牒计意为非下次列四境。

　　若非明和则见与明(至)及诸群塞亦复如是。

　　这一节经承上别释破义以明见性非非和也论边畔者良以不和则各据疆场故论畔也汝且下佛令审实见与明体从何处为畔在见在明必有畔故阿难下正破畔义谓明边际中若必无见则明与见迥隔而不相及见且不知明处畔云何成然则非非和矣彼暗下例明破同故略也。

　　又妙见精非和合者(至)及诸群塞亦复如是。

　　这一节经承前破非和兹破非合以明见性非非合也又妙下初牒计意为非下次列四境若非下先破非明合谓见若不与明合则见性与明相乖角矣乖角是违反义如耳下二句引例违反之相谓如耳但能取声而不揽色故与明违反不相触也今见与明若不合者亦如是故又若不合见且不知明的所在云何甄明合非合的道理甄是明辩义彼暗下例明破同故略也以上佛酬旁问已竟而奢摩中微密观照义亦明矣下文远承前标大陀罗尼三摩提义以起下经四科之文发明初问三摩义也上由阿难于奢摩中密照未明重为酬竟由此隔绝前标今始演义学者当晓文义起伏不迷其源可尔。

　　阿难汝犹未明一切浮尘(至)迷悟生死了无所得。

　　这一节经世尊承前标题以起三摩融四科妄相即一真性也此是四科总标下文别释汝犹未明等者世尊一向破妄显真发明奢摩之理则妄有可破宛似妄在真外未能融而为一今乃融彼妄相即是真性真性之外无妄可除是为三摩之义也浮尘幻相即指下文四科以不实如幻起灭不停故如浮尘虽幻相不实全体即真起即不起灭即不灭如空华无体起灭即空四科起灭亦复然耳故云当处出生随处灭尽当处者约当念处说谓当念生随当念灭也良由迷而不觉瞥起一念念体本空起即不起一念如是下文四科起灭同一念也然此二句是四科大旨妙义总在此中不可忽也故谓幻妄称相其性真为妙觉明体又如水波相似众生迷真成妄即如全水成波若能悟妄是真即如全波成水波与水无二法故真外无妄全妄是真真与妄非二法故以上直明四科本真如是下标四科名因缘下示四科相谓由五阴和合徒有妄生五阴离散徒有妄灭殊不下明上生灭即不生灭生即来灭即去生灭去来本空当其去来空相本是如来藏体如来藏是总称显果体也常住妙明应上生灭义说生灭即不生灭然则生灭即常住矣生灭是粗是昏即不生灭故即粗是妙即昏是明矣不动周圆应上去来义说周是中义对边说中对偏说圆谓去即不去来即不来即去来是不动故去来是边是偏即不动故即边是中即偏是圆矣盖常住妙明不动周圆约性德说妙明真性约性体说性真下承上义逆显上义是顺显故此逆顺说者详明真性中元无诸妄故也。

　　阿难云何五阴本如来藏(至)唯一晴虚迥无所有。

　　这一节经世尊将明色阴妄缘且先显真体无相约喻以况也云何下总征五阴会真阿难下别释色阴妄相释中又先示真理以明色阴妄成也大率世尊说法四辩无碍若直明阴相则凡情难解体空是故藉事况理约喻类法以明真空无朕而其阴相由人妄构耳譬如下举喻喻中约目观空说者意明色阴有相目所对故清净目者指无眚之目以无眚故云清净也晴明空者无翳华故故云睛明目无眚故观空无华根境俱净无诸形色故云唯一晴虚迥无所有迥是高远义净目孤山圆师况本具真智晴空况本具真理唯一晴虚况本具真理唯一晴虚况理智一如迥无所有况绝九界妄色也。

　　其人无故不动目睛(至)色阴当知亦复如是。

　　这一节经佛示色阴妄相承上喻以明也其人指上文譬如有人之人以约喻上说故上文明其人未瞪目时目本无劳空元无华能观所观俱净今则其人无故瞪目直视瞪久生劳则目无因而劳空无因而华无故即无因义以目劳故见空有华而华相狂乱起灭上下即此名为非相也要知空本无华由自劳故乱华发生智眼观之全华即空起即不起色阴虚妄亦然故云即阴本如来藏也色阴下是法合语人喻众生无故瞪目发劳喻无因瞥起忘念空见狂华喻于真性别见色阴狂乱非相喻色阴生灭流转也言阴者法界次第云阴取覆阴义以覆阴真性故亦约喻说如天为云翳所覆失其苍苍正色故称阴也此但示色阴妄相如此下文始陈破法。

　　阿难是诸狂华非从空来(至)如阿难体不容阿难。

　　这一节经承前喻说以明华非二处出也阿难下先总列如是下次别破破中先破空来来是出意谓此狂华若从空里出来还从空里入去既有出入即不名空空本凝然安有出入有出入故即非虚空空若非空则为实法了矣若是实法则不容华相起灭又引例以明不容起灭之意例如阿难体是实法岂更容一阿难出入哉今空容华相起灭由其体虚故尔体虚则无出入无出入则知华不从空来明矣。

　　若目出者既从目出(至)本非因缘非自然性。

　　这一节经承上次破华非目出以结色阴之妄也初句牒前列语既从下正破目出谓既从目中出入则受眼家气分当应有见此华若有见者出去能华空旋归当见眼此华归时若不见眼则华非有见矣又此华虽目出元是无见若无见者出去能翳空旋归当翳眼此华归时若不翳眼则知狂华不从目出明矣又见下重立破法以明华非目出谓见华在空之时则华从目中出去了目中应当无翳然则应说清明眼见华空云何又云翳眼见华空耶若见晴空则华归目中空因无华故称晴空然则应说翳眼见晴空云何又称清明眼见晴空耶如此宛转详辩狂华不从目出也末句晴空号清明眼责指喻文初语是故下结显色阴虚妄如狂华义同若知色阴本妄何复计为因缘及自然性则汝所计二性俱非然而妄性既穷当体即是妙真如性也前标文显真今结文遣妄标与结文互显故下皆仿此经文尚简学者当会意乃得。

　　阿难譬如有人手足宴安(至)忽如妄生性无违顺。

　　这一节经世尊将明受阴妄相亦先显真体无违顺也无违顺即是无受以明受阴由妄成故今受阴亦借喻明先显无受真体言宴安调适者正明无诸幻触受由触显无触则无受故百骸指周身说调是调和适是适悦谓举体宴安四大和悦忽如妄生适悦之极似不知有身故无违顺可受也受相有三一顺二违三不违不顺今云无违顺则三受俱无也。

　　其人无故以二手掌(至)受阴当知亦复如是。

　　这一节经佛示受阴妄相承前喻以明也其人指前宴安之人其人未摩掌时诸触本无今无因妄合妄触而妄受徒领于心即名为受此虽约喻半与法通受阴下是法合语其人喻众生无故二手空摩喻受与触合空喻真性相摩喻妄领纳涩喻违滑喻顺冷热亦然此中略不违不顺受此不违不顺又名平平受详见诸经论中此示受相之妄如此下文始陈破法。

　　阿难是诸幻触不从空来(至)不应虚空选择来触。

　　这一节经承前喻说以明触无从生也阿难下总列如是下别破破中先破空来幻触即指涩滑冷热能发受性故名为触本无妄有故称为幻触有违顺等性故云诸触文可解末二句谓空有选择即成有心空本无情故云不应择触夫掌有触身无触空岂不遍乎信知触非空来也。

　　若从掌出应非待合(至)本非因缘非自然性。

　　这一节经承前喻说次明触非掌出并结其妄也谓诸幻触从掌出者二掌自有触性何待合时方显这一句总破不从掌出明矣下又约离合破文可解是故下结显受阴虚妄与喻义同因缘二性如前解又此受阴文中竟不明受但破触者盖触为能发受为所发能既为破受可知矣故约触破。

　　阿难譬如有人谈说酢梅(至)想阴当知亦复如是。

　　这一节经世尊约现前事例明想阴不实而意含虚实融通也前文色受二阴之初先明真体然后各显当阴妄相从想后三阴皆阙明真一章但直示妄相而已此必有旨存焉窃意拟之大率前二阴粗故明真颇易略以片言真体即显后三阴细故当阴动相微隐明真则辞繁故且置而未言由是直明当阴动相令人易解耳今文说梅思崖是虚想悬崖不有酢梅未来能使口水足酸是实事虚能动实正显融通妄想要知此身亦想所成是故随想所转或问安知此身是想成耶答曰第十经云初缘父母欲想相成加以己阴来投于想中传命三想合成此身故知是想所成也酢是酸义因下文有酸字故变酸为酢蹋是履践义悬崖是危险之崖如悬故名悬崖世尊举此二事例明一切妄想虚实通论如此想阴下合例此说梅思崖二事但是引例然非譬喻不必作喻看末二句正是例语。

　　阿难如是酢说不从梅生(至)本非因缘非自然性。

　　这一节经承前事例以明想阴不从二处生并结其妄也阿难下总列如是下别破破中先破梅生文可解若从口下次破口入谓酢梅之说若从口入则口应自闻何须待耳若独许耳闻此水何不耳中流出宛转虚妄信非实也想蹋下举标文第二事今以思崖与酢说相类故略其文真际解补足曰与说相类应云如是思蹋非悬崖来非足心入若从崖来崖合自想何待人思若从足入足合自思何待心想若独心思何故足心觉有酸涩是故下结显想阴虚妄例如酢说因缘自然如前解。

　　阿难譬如暴流波浪相续(至)行阴当知亦复如是。

　　这一节经世尊设喻以明行阴迁流与瀑相类也文中先喻后法喻中暴逆也波浪前后不断名为相续后不参前前不却后故云不相逾越逾即越义叠字成文故连称也行阴下是法合语行字本呼平声学者传习既久皆续作去声又染北音别呼为硬俱非正训盖行行也取念念迁流新新不住之意不住即行义暴流喻行相波浪相续喻念念相续前后不逾喻妄念起灭亦不逾越此中法喻最亲可解。

　　阿难如是流性不因空生(至)亦非水性非离空水。

　　这一节经承上流喻总列四破以明流性无体也此总列下别破。

　　如是阿难若因空生(至)本非因缘非自然性。

　　这一节经承上总列今别破四意结明行阴妄相无从也文中四破初约空破文可解若因下次约水破若谓流因水有则此流性应非是水何以故水性澄定流性迁动定动不侔故非是水若非水者应别有所有流相今当现在云何离水无流若即下三约即破谓流若即水则澄清时流相何在应非水之定体即是流相水体若非是流信知流性不因水有若离下四约空水合破谓此流性离空水之外别无有流何以故万物皆在空内空本无外岂空外别有流耶离水无流故云水外无流以四意推流流不可得然此四意中唯空水二处为实下二处秪在空水上以离即论是故下结显行阴虚妄与喻义同因缘自然如前解。

　　阿难譬如有人取频伽瓶(至)识阴当知亦复如是。

　　这一节经世尊设喻以明识阴生死与擎空远饷相类也文中先喻后法譬如下设喻频伽是鸟名译语见前瓶形类此鸟故瓶身有两孔如此方瓶有大小口其人塞瓶两口瓶中盛满虚空擎此瓶空千里远行用饷他国饷者以食馈人名饷今以空饷与他国之人也识阴下法合法合文略补其合意应云人喻妄业瓶中之空喻识阴约第八识说唯识论明此赖耶识为生死因故瓶喻中阴身中阴能持识择父母而投胎故中阴之身形如七岁小儿此处死阴既谢彼处行阴未生在死生之间有此中阴此中阴身肉眼不能见唯天眼见今频伽瓶正喻此身古以现前色身如瓶细玩经意谓擎空远行以饷他国此身能擎空远行否今身已死安能擎空远饷法句经云识居形内犹雀藏瓶中瓶破雀飞瓶既破矣何能贮空远饷法句所云瓶正喻色身今经之瓶喻中阴身无疑也塞其两孔喻迷生死二门人之生也乘迷而来人之死也亦随迷而去塞即迷故千里远行喻中阴持识远择有缘千里万里此国他国无方不至故云千里远行业牵识走如人擎瓶而去用饷他国喻识投后世之身他国泛喻六道也瓶空喻识者以识体本空故也识拘阴中如瓶中之空法喻㳷合故云亦复如是。

　　阿难如是虚空非彼方来(至)本非因缘非自然性。

　　这一节经承上喻说以明空无去来结显识阴之妄也阿难下总列如是下别破破中先破彼来谓彼方擎瓶贮空来者则彼方既贮空来于彼瓶的所在应少虚空若本瓶地不少空者则知空非彼来也贮者犹盛也若此下次破此入谓瓶从彼来空从此入既可入则可出开孔倒瓶应见空出若无空出则知无空入也是故下结显识阴虚妄亦非去来与喻义同因缘自然如前解以上三摩义中五阴会归如来藏性已竟。

　　大佛顶如来密因修证了义诸菩萨万行首楞严经直解卷第二
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第三

　　明古杭云栖寺后学沙门　广莫　直解

　　钱塘优婆塞　吴之鲸　校

　　复次阿难云何六入(至)同是菩提瞪发劳相。

　　这一节经世尊承前次征六入且先标真体后乃会释妄相也复次下承前总征六入以会真体阿难下别破初云复次者次前五阴重起六入故会真之义如五阴初文说破中先破眼入入者法界次第中云入以涉入为义盖根尘有互入之义如云尘入根则发根根入尘则发尘以根尘无自性相因有故今文所明乃尘入根义破意在根故余五例此今文即彼目睛瞪发劳者二句是牒前色阴之言兼目下始会今法目是根劳是根中所发妄相意摄尘故故下文兼尘说也今谓兼此根尘同是菩提真性中所发之妄此明从真起妄之意然真本无妄妄由入起以真外无妄故能会妄全真也。

　　因于明暗二种妄尘(至)明暗二尘毕竟无体。

　　这一节经承上以明尘入根义离则元也因于下示尘入根义发字在尘边说发是发起外尘发起内根吸揽谓明暗二尘发于见所居中居中指浮尘根说眼形是也余五各指本根之形为居中同此吸字在根边说一发一吸相因而起名为见性此见下明见性离尘无体文可解。

　　如是阿难当知是见(至)本非因缘非自然性。

　　这一节经承上入义立三破法以明眼入之妄也如是下总列何以下别破是故下结显非性初如是字是牒上起下之辞破中何以故一句是征语若从明下正显破意文可解是故下结显眼入虚妄入性既妄则非因缘自然性矣标结真妄互见如五阴中说下皆仿此。

　　阿难譬如有人以两手指(至)同是菩提瞪发劳相。

　　这一节经承前别破耳入此先明入由妄生而指根尘俱妄也譬如字是引例之辞细玩文义是法非喻长水作喻解谬矣吴兴解云譬如者此以假设其事晓训令悟故云譬如吴兴说者是也盖耳根无动静时根自寂然此寂然处即近真体无妄可得故假妄事明劳相也手指塞耳作声者正明根尘妄发此为耳入的妄相兼耳下耳是根劳所作声是尘兼此根尘同是菩提真性中所发妄相从真起妄如前解又瞪字是眼家妄相余五皆言瞪者意在举一例诸令人易解故。

　　因于动静二种妄尘(至)动静二尘毕竟无体。

　　这一节经承上以明尘入根义离则元无也因于下示尘入根义发与吸及此闻下俱如前解。

　　如是阿难当如是闻(至)本非因缘非自然性。

　　这一节经承前入义立三破法以明耳入之妄也如是下总列何以下别破是故下结显非性破中何以故一句是征语若从静下正明破意文可解是故下结显耳入虚妄因缘自然如前解。

　　阿难譬如有人急畜其鼻(至)同是菩提瞪发劳相。

　　这一节经承前别破鼻入此先明入由妄生而指尘根俱妄也譬如字如前解畜读入声吸揽外气名畜因畜有冷气入鼻劳久故发通塞之触通则虚塞则实此正明入由妄生也鼻是合中知故说名触必以能所相合方显触故鼻家之尘虽诸香臭要以通塞为论兼鼻下明根尘俱妄妄依真起如前解。

　　因于通塞二种妄尘(至)通塞二尘毕竟无体。

　　这一节经承上以明尘入根义离则元无也因于下示尘入根义发与吸及此闻下俱如前解。

　　当知是闻非通塞来(至)本非因缘非自然性。

　　这一节经承前入义立三破法以明鼻入之妄也当知下总列何以下别破是故下结显非性初文按六入前后诸文皆有如是阿难一句今文误落是译场之失也破中何以故一句是征语若从通下正明破意闻机机字约喻说机是弩牙取其发箭之速喻嗅闻之性眠伏于内香臭之触一发则此嗅性如机之速故取譬也余文可解是故下结显鼻入虚妄因缘自然如前解。

　　阿难譬如有人以舌䑛吻(至)同是菩提瞪发劳相。

　　这一节经承前别破舌入此先明入由妄生而指根尘俱妄也譬如字如前解䑛神纸切音止以舌揽味名䑛今云䑛吻者吻是唇吻以舌虚䑛唇吻也熟䑛谓久䑛舌力疲而成劳䑛者若病则觉苦味无病则觉微甜此䑛与苦是舌动时味以显舌根不动之时淡性常在然彼甜苦味有起止而淡味常在常在对起止说不动是静淡是静味静对动说甜苦是动味此动静二味由䑛吻而显此正明入由妄生也舌亦合中知因味合显故兼舌下明根尘俱妄妄依真起如前解。

　　因甜苦淡二种妄尘(至)及淡二尘毕竟无体。

　　这一节经承上以明尘入根义离则元无也因甜下示尘入根义发与吸及此知下俱如前解。

　　如是阿难当知如是(至)本非因缘非自然性。

　　这一节经承前入义立三破法以明舌入之妄也如是下总列列中准前文皆列三法今列有四亦三法意也何以下别破是故下结显非性破中何以故一句是征语若甜下正明破意初破中以甜苦对淡是动静二味动时加苦味说者佛意影显动中五味及俱生变异等味故余文可解是故下结显舌入虚妄因缘自然如前解。

　　阿难譬如有人以一冷手(至)同是菩提瞪发劳相。

　　这一节经承前别破身入此先明入由妄生而指根尘俱妄也譬如字如前解冷热相涉正明入由妄生合觉下二句谓合自无名因离显合然而离时触性本无由合知触故云合觉之触显于离知也身亦合中知故功亦是势变其文耳今冷热相涉之势既成因于劳触兼身下明根尘俱妄妄依真起如前解。

　　因于离合二种妄尘(至)违顺二尘毕竟无体。

　　这一节经承上以明尘入根义离则元无也因于下示尘入根义文中有四相云何但说二尘盖违顺由合离显虽指四相但属合离二尘故发与吸及此知下俱如前解。

　　如是阿难当知是觉(至)本非因缘非自然性。

　　这一节经承前入义立三破法以明身入之妄也如是下总列何以下别破是故下结显非性初总列中若准前诸入文秪列三破意今列四法然此违顺摄归离合如前准三破也破中何以故一句是征语若合时下正明破义文可解是故下结显身入虚妄因缘自然如前解。

　　阿难譬如有人劳倦则眠(至)同是菩提瞪发劳相。

　　这一节经承前别破意入此先明入由妄生而指根尘俱妄也譬如字如前解劳倦则眠睡字对下寤字看眠取寐义谓人倦则眠眠即是睡睡既熟则窹此明窹𥧌二义也览尘下二句览是揽取尘是色等五尘今意根所览之尘乃过去五尘落谢影子故云览尘斯意忆是思忆过去之尘乃名为忆思忆不起便名失忆失意即忘此明忆忘二义也忆忘即生灭窹则为忆为生寐则为忘为灭虽有窹𥧌忆忘四相总摄归生灭二法生又摄住灭又摄异故称生住异灭此生等四相为意家颠倒所思量法意根由此得显离此生灭则意根无体矣故云吸习中归吸是吸揽习是熏习习字义中含次第起灭之相谓吸习外尘而中归意地念念起灭前灭后起不相逾越即此称意知根此明入由妄生也兼意下明根尘俱妄妄依真起如前解。

　　因于生灭二种妄尘(至)生灭二尘毕竟无体。

　　这一节经承上以明尘入根义离则元无也因于下示尘入根义上明窹𥧌忆忘四相今秪称生灭二尘以前之四相摄归生灭故但称二尘也仍略中间住异二言集者集上窹𥧌等相及前五尘藏于意根之中前五入皆云发唯今意入云集然知前五为现在本质五尘故称为发今意则集过去落谢五尘缘影故称为集与前发意不同内尘者意根内所现之尘唯识论名带质独影境即法尘也见闻下二句见闻二字是略语应摄前五根逆流者谓前五根取现在境唯能顺流而出第六意根唯缘过去五尘落谢影子则前所见所闻之境逆流中归故名见闻逆流即名为忆流不及者谓思忆不及则名为忘忘则不流故名流不及地之一字通乎忆忘生灭之间此二句本是一句相连读下其义自见人皆读作两句有人指流不及的田地名觉知性者误矣何者不及之地已全灭了将甚么作觉知性前云生住异灭吸习中归名意知根要处生灭之间一生一灭方显觉知性故前文又云览尘失忆窹𥧌等语皆明生灭为觉知体性明理者请细思之离彼下明此觉知无自体故文可解。

　　如是阿难当知如是(至)本非因缘非自然性。

　　这一节经承前入义立三破法以明意入之妄也如是下总列何以下别破是故下结显非性初列亦成四破然以窹𥧌并生灭中总属前尘同前三破故破中何以故一句是征语若从窹下正明破意若从根下次破根出谓此觉知若从根出此根指意浮尘根说即肉团心是也窹𥧌二相者正明忆忘忆忘由窹𥧌显故然又窹𥧌依身显故云随身开合身开合者谓形开名窹人若窹时六根俱开形合名寐人若寐时六根俱合列子云其窹也形开其寐也形交交即合也然此忆忘属意根下事意家忆忘又随身之窹𥧌窹时能忆寐时即忘故今约窹𥧌显也离此窹𥧌开合则忆忘无依忆忘无故觉知不显同于空华言无体也余文可解是故下结显意入虚妄因缘自然如前解。

　　复次阿难云何十二处本如来藏妙真如性。

　　这一节经世尊承前重征十二处且先会真体也复次下重征本如下会真十二处者六根处六尘处他经又名十二入今因前标六入此易名处前言入者以能入为名今以所入名处又以能入有互涉之义今所入是定处无涉义故又前六入依根而破兼破尘义今十二处乃依尘破兼破根义会真者谓此十二处其相虽妄其性元真良由众生妄着幻有故真随妄转本一妙觉真空顿成十二妄有全真成妄今佛指示妄处本空以其空故全妄是真也即于妙觉真空之中求其十二处了不可得然非遣妄别显真体要知根尘狂乱之相即是清净本然之理何以故相即无相乱即不乱所以古德云无明实性即佛性幻化空身即法身此之谓也会真之义如斯而已此总征下别破。

　　阿难汝且观此祗陀树林(至)谁明空质空亦如是。

　　这一节经承上别破眼色二处此先破眼生色也汝且下初标眼色二处于意下列相生破法阿难下先破眼生标中观字是眼处祗林等是色处列中可知破中谓眼生色者色从眼生故若现前见空之时则非色矣既见空空能破色色性应销若色性销则显发一切都无无即空故色相下二句以色空对辨良以空因色显今色相既无浑然一空谁复发明空质耶此谓眼是能生色是所生所生既破以明色非眼生也空亦如是者反色相破也以例色省文故云如是若补足文义应云若眼生色相者见色非空空性应销销则显发一切都有空性既无谁明色质故云空亦如是此是色空相夺之说意明色空倾夺能生眼根不变一变一恒能所不类信知色非眼生明矣。

　　若复色尘生眼见者(至)本非因缘非自然性。

　　这一节经承上列意次破色生而结非异性也上文眼为能生色为所生今文复以色为能生眼为所生以色能生见故现前观空之时色被空夺色随空灭能生色尘既灭所生见性亦亡故云见即销亡若见亡则一切处都无见矣既无其见谁明空色耶如今空色可辩信知色非生见明矣根尘既不能相生则知二处俱妄是故下结显二处虚妄见是根色空是尘根尘二法俱无处所无处则妄谁复更论因缘自然耶二俱非性故前标示真今结显妄标与结真妄互显下皆仿此。

　　阿难汝更听此祗陀园中(至)声来耳边耳往声处。

　　这一节经承前别破耳声二处以明俱妄也阿难下初标耳声二处于意下列来往破法标中听字是耳处击鼓撞钟是声处食办下二句明祗园众集法度食既办击鼓集众受食则撞钟列中可知。

　　阿难若复此声来于耳边(至)一闻钟声同来食处。

　　这一节经承上列意先破声来耳处也阿难下牒上列语如我下引例此声下法合即破引例中我佛自称也例上谓声若来耳边佛云如我乞食室罗城中则祗林无我矣法合应云我譬声室罗城譬阿难祗林譬目连迦叶等合云此声必来阿难耳处如我乞食室罗城也目连迦叶应不俱闻如上祗陀林则无有我谓彼钟声若到阿难耳边则目连等应不闻钟声矣何况下正破以明声不来耳遍能闻故则声处妄矣。

　　若复汝耳往彼声边(至)若无来往亦复无闻。

　　这一节经承上列意次破耳往声处也若复下牒前列语如我下引列汝闻下法合即破引例中上文我譬声今文以我譬耳例上谓若耳往声边佛云如我归住祗陀室罗城则无我矣法合应云我譬耳祗林譬击鼓处室罗城譬钟声等合云汝闻鼓声其耳已往击鼓之处如我归在祗林也钟声齐出应不俱闻如上室罗城则无有我谓耳既往鼓处则钟等之声应不俱闻矣何况下正破以明耳不往声遍能闻故则耳处亦妄矣末二句又防转计。

　　是故当知听与音声(至)本非因缘非自然性。

　　这一节经结显二处虚妄也无处非性如前解。

　　阿难汝又嗅此炉中栴檀(至)生于汝鼻为生于空。

　　这一节经承前别破鼻香二处以明俱妄也阿难下初标鼻香二处于意下列香生三处而破标中嗅字是根处栴檀香是尘处一铢者铢是分两初数古谓二十四铢为一两一铢计重四分一厘七毫有零然少而香气远闻显此香之胜也四十里者谓城中四面十里非谓四十里之远也佛意盖取潜通之义而显其性空非以四十里为优也博物志云西国有献香者汉制不满斤不受使因窃去着香如豆许在宫门上香闻长安四面十里可证列中可知。

　　阿难若复此香生于汝鼻(至)鼻中出香说闻非义。

　　这一节经承上列意先破鼻生也谓此香若生汝鼻既称鼻中生香当从鼻出然鼻是血肉所成非是栴檀云何鼻中有栴檀气又称汝闻香则吸揽外气名闻当从鼻入苦鼻中出香说闻非义则鼻处妄矣。

　　若生于空空性常恒(至)四十里内云何已闻。

　　这一节经承上列意次破空与木生也若生空下次破生空谓空性常恒香应常在云何有香不香时又香自空生何藉炉中爇此枯木然后和香耶是知香不从空生矣若生木下三破木生爇即烧义谓香生于木而此香质因烧成烟鼻是合中知则应蒙受烟气方知有香今一铢之烟腾空未远云何四十里内已得闻耶信知不从木生则香处妄矣又烟不及而能闻者正取潜通而性空可见矣。

　　是故当知香鼻与闻(至)本非因缘非自然性。

　　这一节经结显二处虚妄也无处非性如前解。

　　阿难汝常二时众中持钵(至)生于舌中为生食中。

　　这一节经承前别破舌味二处以明俱妄也阿难下初标舌味二处于意下列味生三处而破标中但明尘处根处则略矣然而味不自味因舌知味则味字中已含根处故略也二时者是早时中时比丘受食律制二时过中不听食故酪酥醍醐皆由乳成一变名酪再变名生酥三变名熟酥四变名醍醐天竺以此名为上味列中可知。

　　阿难若复此味生于汝舌(至)云何多味一舌之知。

　　这一节经承前列意先破舌生也若复下牒上列语在汝下正破黑石蜜者善见律云是甘蔗糖坚故如石又古相传海中山崖之上野蜂作窠成蜜傍崖而色黑名黑石蜜余可解。

　　若生于食食非有识(至)必无所知云何名味。

　　这一节经承上列意次破食与空生也若生食下次破食生谓味从食生食非有情云何自知其味意明出舌而知又食若自知味者即同他人食味何预于汝乃名汝之知味性耶若虚空下三破空生文可解。

　　是故当知味舌与尝(至)本非因缘非自然性。

　　这一节经结显二处虚妄也无处非性俱如前解。

　　阿难汝常晨朝以手摩头(至)能为在手为复在头。

　　这一节经承前别破身触二处以明俱妄也阿难下初标身触二处于意下列能所二破标中即在身处显触何以故意谓外物无知不成触故要在身知成触即此标意已显触处无位矣以手摩头者正明二物合触之意然身之与手一体所生能在何边列中正明能所无位能所无位则二处俱妄能触属根所触属尘。

　　若在于手头则无知(至)手则无用云何名触。

　　这一节经承上列意双破能所也若在手者承上此摩所知意来要显所知之性故也此所知性即是能触若在于手头则无知无知即成无情物矣云何成触以无情物不成触故此所知性若在于头手又无用无用者亦无知故云何成触在头在手所知无定触则不成。

　　若各各有则汝阿难(至)不应虚空与汝成触。

　　这一节经承上以头手合辩用显能所不可分而触无成也上文但以在手在头辩所知无定今文又防阿难转计谓手与头各有知性故先防之若手与头各有所知性则有二知若有二知则阿难一人应有二身何以故一人秪有一知觉性今头手各有则二知应成二身此破各有不成矣若头下又约一异辩若头与手一个触知性所生则手与头当合为一体头手合而不分触则无成何以故必要两合方成触故此辩一体不成矣若二下约异体说若是头手二体者二即异故触谁为在若所知性在能触则所触不成在所触则能触不成非所非能即不成触也若能所俱不可终不然虚空与汝成触此破一异不成矣然而触性不可全无但其能所无位无位则身触二处俱妄也。

　　是故当知觉触与身(至)本非因缘非自然性。

　　这一节经结显二处虚妄也无所非性俱如前解。

　　阿难汝常意中所缘善恶(至)为当离心别有方所。

　　这一节经承前别破意法二处以明俱妄也阿难下初标意法二处此法下列即离二破标中意是根处善恶无记法则是尘处夫意根中所缘法尘不出三性善是人天性恶是三途性无记者即非善非恶于善恶性中无可记持故名无记第四禅天乃至无色界四空天舍心同分俱名无记性也以其性非善恶故名为舍生成法则者谓不教而能生来就会凡诸有为皆依三性造作一切法以此三性作则故称生成法则也列中前文皆云于意云何今文即承上法则说故略变文法。

　　阿难若即心者法则非尘非心所缘云何成处。

　　这一节经承上列意先破即心也谓上三性若即是心者虽称法则然非是尘既非是尘则非心之所缘既非所缘云何以此三性立为尘处今必为处则非即心矣。

　　若离于心别有方所(至)心非所缘处从谁立。

　　这一节经承前列意次破离心也谓此法则若离汝心别有方所者此法自性为有知耶为无知耶若此法则是有知者有知即名心矣法既名心名心故非尘又异于汝既离汝心别有则同他人之心量矣若谓虽离汝心此法则汝之心云何汝心有两个耶故云更二于汝此辩法则离心而有知者非也若非知下又辩法则离心而非知者谓此法则既离心是无知性无知则属尘矣然此尘既非色等五尘离合冷暖是触及虚空相既非色空而此法则当在何处今于色空之中无所表示不应空外别有人间人间指法尘说以人间有法尘故此语略倒今乃回文解也心非下二句谓于色空之中觅此法则不可得又于心内觅之心属能缘故云心非所缘则非尘也然于内心外境之中觅此法则俱不可得毕竟尘处从谁立耶以上破义但破法尘不破意根者良由意根无体以彼所思方显意根今所思法尘既破则意根自无矣况今十二处正破在尘故前文诸处皆约六尘说前六入中皆约六根说后十八界中皆约六识说此为破三科之大旨也请观前后诸结文可解。

　　是故当知法则与心(至)本非因缘非自然性。

　　这一节经结显二处虚妄也无处非性俱如前解。

　　复次阿难云何十八界本如来藏妙真如性。

　　这一节经世尊承前重征十八界且先会真体后乃详释妄相也复次下重征本如下会真会真之义如前解言十八界者谓六根六尘六识界是界畔属因义也又属性义如下文云因根所生以根为界因尘所生以尘为界又从根则属根性从尘则属尘性故称十八界也此中虽约根尘对破正破在识是故文中指识而言也按文可了。

　　阿难如汝所明眼色为缘(至)因色所生以色为界。

　　这一节经承上征会别破眼等初三也阿难下初标眼等三法此识下次列因界标中如汝所明者如小乘教义汝指阿难说阿难是小乘人故云如汝所明小乘谓识藉缘得生佛故引彼证今界义眼色为缘者谓根尘为生识之缘故下皆仿之列中界义如前解。

　　阿难若因眼生既无色空(至)无所表示从何立界。

　　这一节经承上先破眼生也谓此识若因眼生者识以了别为义现前若无色空之时无可分别纵有所生之识欲将何用若无可用则识性自无此辩识无用则无体也汝见下又辩界义不成谓汝见根无相非如五色无可表示若无表示从何立界初以能生无缘则所生无用次以能生无相则所生无界因眼所生不成明矣。

　　若因色生空无色时(至)应不识知虚空所在。

　　这一节经承上次破色生也文可解。

　　若兼二种眼色共生(至)本非因缘非自然性。

　　这一节经承上生义此复合破并结界相不成也上文以眼色离破今文又合眼色二种共明生义也合则下二句正破共生不成合者以根尘识三能所合故则此识半合眼半合色而中离矣下句成上句义谓识若中离则成根尘两合识是有知色是无知知与无知体性杂乱云何成界此辩共生亦不成矣是故下结显三处虚妄也上二句明无处下二句明非性前征文会真今结文显妄征与结真妄互具下仿此。

　　阿难又汝所明耳声为缘(至)因声所生以声为界。

　　这一节经承前征会别破耳等三处也阿难下初标耳等三法此识下次列因界标中又字承上重引故易如为又余如前解。

　　阿难若因耳生动静二相(至)则耳识界复从谁立。

　　这一节经承上先破耳生也文中有二意初破胜义次破浮尘初阿难下先破胜义根也谓此识若因耳生动静二相不现前时耳根不成知觉必无所知之尘则汝能知之根尚然无成所生识性更何形貌此辩能所俱无体也约知体辨故是胜义若取下次破浮尘根也谓汝若取耳闻亦无前尘动静之相闻无所成以无闻故根不成矣又汝云何以此耳形如新卷叶之形四大色法有形可触之物为耳识界耶以上胜义浮尘俱不可为界则耳识界复从谁立是故因耳所生不成明矣。

　　若生于声识因声有(至)若无知者终如草木。

　　这一节经承上次破声生也谓此识若生于声识因声有则不关闻根之事了然声不自声因闻而有声相若不关闻无闻则亡声相所在今识从声生不许彼声无闻而自有者无闻则亡声故许声因闻有然则闻应闻识不名闻声矣若谓不闻识者则非因声为界矣闻又识同于声识既被闻谁又能知闻家之识耶若无知者下二句接上谁知意说谓若无知终如草木无情之物不名为识矣如此推穷信知此识不从声生矣。

　　不应声闻杂成中界(至)本非因缘非自然性。

　　这一节经承上生义此复合破并结界相不成也谓又不应声与闻杂成中识之界杂者谓声是无知而有生灭根识是有知而恒常者体性杂乱合生不成界无中位中既无位则内外相复从何成言其内外中三处都无矣内是根外是尘中是识也是故下结显三处虚妄无处非性如前解。

　　阿难又汝所明鼻香为缘(至)因香所生以香为界。

　　这一节经承前征会别破鼻等三处也阿难下初标鼻等三法此识下次列因界余如前解。

　　阿难若因鼻生则汝心中(至)二性不有界从谁立。

　　这一节经承上先破鼻生也文有四意初阿难下总征次为取下乃列胜义浮尘二门为破三若取下先破浮尘四若取下次破胜义破胜义中自又有三意谓肉知空知香知也且初总征者征云以何为鼻正征胜义浮尘二根也列二门中肉形双爪相者正明浮尘鼻形如双垂爪故嗅知动摇性者正明胜义以嗅知性为胜义故对浮尘说胜义浮尘粗涩故劣胜义乃清净四大所成唯天眼能见故胜嗅知称动摇者谓尘不现时潜伏于内若香尘一至则嗅性动摇动摇即生灭意也破中初若取肉形者先破浮尘谓鼻双爪之形是肉质也肉质是身则非鼻矣若身家之知即属触尘名身则非是鼻名触则属于尘鼻质尚自无名云何因之能立中界耶此破浮尘根不堪为识之界矣又若取下次破胜义又汝下二句总征知性以肉下初破肉知谓若以肉为知者肉元是身身家之知元是触尘而非鼻也以空下次破空知谓若以空为知者空自有知汝之肉身应当无觉云何汝肉亦有知耶若空之知为汝臭者则应虚空是汝之身汝之肉身自应非知若空是汝身今日阿难应无定所如空遍处可也以香下三破香知谓若以香尘为知者知自属香如他知一般何预于汝若谓香臭二气必生汝鼻则此香臭二气不生伊兰及栴檀矣伊兰是臭木观佛三昧经云伊兰生末利山中臭如胖尸若此二物不来汝自嗅鼻为香为臭香臭性别不可同出一鼻若此二气俱能闻者则汝一人应有两鼻一人秪一鼻若有两鼻则成两人对佛问道有二阿难何体为汝若鼻必是一者则香臭无二臭亦香香亦臭二性不有从何立界此破胜义无体亦不堪为识之界矣以上双破二根不可生识也。

　　若因香生识因香有(至)因界则非从香建立。

　　这一节经承上次破香生也谓此识若因香生者识因香有引例破云如眼有见不能观眼谓眼虽有见但观外物不能观自因香下二句合例谓识因香有应不知香若知香者则非因香生也又若不知香则非识性矣然香不自香因知有香若香非因知有者则香界不成识不知香则因界自非从香建立宛转穷诘必非因香生识也。

　　既无中间不成内外(至)本非因缘非自然性。

　　这一节经承上生义此复合破并结界相不成也初四句正破合生中是识内外是根尘诸闻性者通指根尘香臭等闻不实有故是故下结显三处虚妄无处非性如前解。

　　阿难又汝所明舌味为缘(至)因味所生以味为界。

　　这一节经承前征会别破舌等三处也阿难下初标舌等三法此识下次列因界。

　　阿难若因舌生则诸世间(至)味自不生云何立界。

　　这一节经承上先破舌生也若因下甘蔗是甜乌梅是酸黄连是苦石盐是咸细辛姜柱是辣都无有味者谓知味之识生于舌故则此五味不生外物矣味既舌生汝自尝舌为甜为苦舌若无味则此知味识性不生于舌也下句谓若舌性是苦者谁来尝舌以舌不自尝故既不自尝孰为知觉又若舌性非苦味自不生舌不生味云何以舌为识之界耶。

　　若因味生识自为味(至)不应虚空生汝心识。

　　这一节经承上次破味生也谓此识若因味生则识自为味引例云同于舌根应不自尝今识自为味应不知味若不知味云何识知是味非味是味非味者如云合酸不酸应苦不苦乃名非味是味反此然又诸味非一物生味既多物而生味所生识亦应多体若谓识本一体识必味生则咸淡等五味及俱生变异同为一味不可分别若无分别则不名识识以了别为性既不名识云何复名舌味识界耶若舌味不能生识终不然虚空生汝知味之识耶文中云和合味者如调合五味成一种食如丸散药饵相似名和合味也俱生味者如梅味本酸匏味本苦俱物而生名俱生味也变异味者如酿秫为酒炊黍为饴由外变而成名变异味也。

　　舌味和合即于是中(至)本非因缘非自然性。

　　这一节经承上生义此复合破并结界相不成也谓合前舌味共生识界亦不可得也即于下二句谓即于舌味之中推之元无自性能生无性云何更有所生识界耶是故下结显三处虚妄无处非性如前解。

　　阿难又汝所明身触为缘(至)因触所生以触为界。

　　这一节经承上征会别破身等三处也阿难下初标身等三法此识下次列因界。

　　阿难若因身生必无合离二觉观缘身何所识。

　　这一节经承上先破身生也谓此识若因身生则彼身根若无合离二缘身本无知根无自性于身何所识耶觉观即了别义如前解。

　　若因触生必无汝身(至)离身即是虚空等相。

　　这一节经承上次破触生也谓此识若因触生触无自体必无汝身何以成触谁有非身能知合离之触耶盖触是触发在所知边显触假如二石相触石何有触必假身知方成触故阿难下正明非身无触之意谓外物无知不能成触由身有知故能成触然则知于身身即是触知于触触即是身若即触则非身即身则非触身触二相元无定所触合于身此觉触性即是身自体性触离于身则同虚空何有触性。

　　内外不成中云何立(至)本非因缘非自然性。

　　这一节经承上生义此复合破并结界相不成也内外不成者身触无定故内外不成内外不成则中何以立下四句明三处性空界无从立是故下结显三处虚妄无处非性如前解。

　　阿难又汝所明意法为缘(至)因法所生以法为界。

　　这一节经承上征会别破意等三处也阿难下初标意等三法此识下次列因界意是意根成唯识第五论引契经云意法为缘生于意识若无第七识彼第六识则无所依根是知凡言意根者即指第七识为意所依根也又彼第七识以诸思量为行相故今经亦云必有所思发明汝意盖离诸思量则意根无体矣法尘可知。

　　阿难若因意生于汝意中(至)二性无成界云何立。

　　这一节经承上先破意生也谓此识若因意根生者且汝意中何者为意意无其形必有所思才能发明意根若无现前法尘则汝意根无所生矣离诸法缘则意根无形所生之识将何为用意根为能生识为所生能既无形所无可托矣又汝下重约能所以论同意识心是所生意识诸思量是能生意根然根与识兼有了别之性既兼了别为同耶异耶若所生识同于能生根识即意矣云何又言所生有所生必有能生则同意不成矣又若所生识异于能生根异则不同应当无有所识若无所识云何名为意家生者盖从意生则受意家气分应有所识故又若有所识者现前无法将识何等岂复识意耶所生复识能生必无此理故曰云何识意唯此同异二性不成意界云何立耶天如谓识意盖语倒也者误也解未彻故。

　　若因法生世间诸法(至)相状不有界云何生。

　　这一节经承上次破法生也谓此识若因法尘生者所言法者不离色等五尘然此五尘皆有轨持之用故皆名法前之五尘是现前本质实有可对之法相状分明以对眼等五根然非第六意根所摄今汝识心决定依法尘生者佛令阿难谛观法尘之法作何相状若离前五色空动静等法越此诸相终无所得然此法尘即是过去五尘落谢影子无实体可见谓法尘生则色空等生法尘灭则色空等灭所因指法尘说谓法尘是意识的所依因所因既无其体则因而所生之识作何形相言其能生所生俱无相也相状不有界云何生。

　　是故当知意法为缘(至)本非因缘非自然性。

　　这一节经结显三处虚妄也此上阙兼二共生一章大率意法二俱无相无可兼故人易解知是妄故略也无处非性如前解以上融妄即真显三摩提义已竟又从征心辩见至破同别二妄以下诚为破妄显真犹未称妙必使融妄即真法法无非藏性可为妙矣故第二末云汝犹未明一切浮尘诸幻化相起灭即真等此是融妄即真之义也若复融即二无真妄双泯方称妙绝故下文云开示众生中道了义后文又云性色真空性空真色等皆云清净本然周遍法界则体用一如事理俱妙此是真妄双泯禅那之义也然此三义约行布以列其辞会圆融而定其旨是故世尊三一互举以彰圆妙既称圆妙则又不可拘于破显融即双泯为优劣也然则妙与妙绝一往论耳今约行布边说谓破妄显真奢摩义也融妄即真三摩义也真妄双泯禅那义也约义判下七大为禅那之义耳或问教中云十八界摄世间心境诸法罄无不尽然则七大在十八界内耶十八界外耶温陵解云前十八界为近取诸身今七大是远取诸物此远近之说在儒经执心外有法可作此说我佛自云三界唯心万法唯识何有远近为哉盖温陵俗气不除强作此说于佛理有违非细过也夫此七大若谓即十八界何故重谈若非十八界则十八界摄不尽一切法今此文义如何销会答曰从前征心辩见已来所明义理亦依十八界显但彼文晦不次意会可得彼是摄俗归真奢摩义也次前会五阴等四科之文乃旋真入俗三摩义也此下更欲会真俗而归中道乃复以十八界束为七大显禅那之义耳仍以七大配十八界者地等五大六尘摄也见大六根摄也彼见大文中云如一见根见周法界听嗅尝触等妙德莹然遍周法界是知六根摄也识大是六识摄故知七大即十八界乃集家变其辞耳窃惟奢摩等三义是虚玄大道难为说示是故世尊皆依十八界而显亦正欲会妄全真故尔学者不可不知此也下文正起七大。

　　阿难白佛言世尊如来常说(至)中道了义无戏论法。

　　这一节经阿难蹑前诸计及四科结语非因非自之说引昔权是证今实非请示中道也阿难下泛引昔粗谓佛常说世间诸法皆由四大和合发明云何今日顿弃因缘及自然性耶排是排遣摈是摈弃阿难谓我今不知斯义何所摄属惟垂下正请今妙中道了义者中道是第一义谛禅那义也前乃真俗二边俱未了故今示中道无了不了无待所待绝诸待故名无戏论下文故结云但有言说都无实义正指真妄双泯禅那妙绝义也。

　　尔时世尊告阿难言(至)如来说为真可怜愍。

　　这一节经世尊将酬所请且先责其误引昔粗而后正答也尔时下佛蹑阿难初意谓汝初心厌小求大故我下今开示第一义谛第一义者谓于三中显一真俗为二中道为一无二对故乃名一也又若对二说一乃名但中若能融二即一是为圆中二不可得一亦奚存非一二三能一二三此为圆融无碍中道真胜第一义谛也谛是谛实即实相也吴兴解设问云阿难何处厌小求大答即经初云恨无始来一向多闻是厌小也殷勤启请诸佛无上菩提妙奢等三是求大也如何下正责误引昔粗世间和合粗相者乃是世谛有为之法盖有为法必因和合而有是名为粗幻妄不实故称戏论今乃出世上上无漏妙法云何将彼昔粗而自缠绕责多闻者以多闻人能会谈圆说妙不曾亲证圆妙实理故如说药之人但于方书药性记持名色而实未之亲见其药是故真药现前犹故不识真药喻第一义以不能分别故如来说名真可怜愍。

　　汝今谛听吾当为汝分别(至)阿难默然承佛圣旨。

　　这一节经世尊既责其误今始诫听许答也汝今下诫听许答亦令下谓不独利于当时抑亦遥益末劫以明所答之利深且远也通达实相者正指中道圣谛说。

　　阿难如汝所言四大和合(至)如旋火轮未有休息。

　　这一节经佛牒问语而破非和不和以明中道义也如汝下蹑前问语若彼下正破破中先破非和合谓若彼四大体性是不可和合者则不能与余大杂和又若四大性相不可和故如人之身必假四大和合能成我体若不可和则诸物无成下以空譬以明非和之过也谓如虚空无形不堪和合诸色今现见诸法皆由和合而成言非和合则不可也若和下次破和合谓彼四大之性本然寂灭不与四大之相和合性相不可和故若性相和合则性随相变同于变化变化者谓本无今有起灭不常故称变化指世间诸法说也盖四大之性即本常理四大之相是有为法若性相和合则同变化既同变化则成始成终有始终则有生灭有生灭则相续不已相续不已则生而死死而生死死生生下以旋火为譬以明循环不息之咎也谓如旋火轮转无有终穷休息始终莫究然而旋火非轮愚人妄执以喻生死轮回若不悟空终随轮转如上所破和合非和合俱非实义须知谛理清净本然由人循业发现见有七大之相也。

　　阿难如水成冰冰还成水。

　　这一节经世尊承上所破合非合义特示性相圆融而循发之理如斯也夫水本非冰由寒风鼓击而转水成冰也则冰是假相水是真体冰与水无二体也全冰是水即假是真真外无假故假依真起岂水之咎耶过在寒风耳水成冰者全真成假也冰成水者返假归真也水喻如来藏性冰喻七大然斯藏性本非七大由循业发现而转藏性成乎七大则七大是假相如来藏性是真体七大与如来藏无二体也全七大是如来藏全假是真真外无假故假依真起亦岂如来藏之咎耶过在循发耳性成相者亦从真起妄也相还性者亦返妄归真也冰水之喻可合矣相既还性则真妄之名俱为剩语妙绝双泯理本如斯此乃七大之通譬而长水胡芦提缀于旋火喻下逆譬相成之义殊可哂也七相俱称大者一一周遍法界故温陵解云直示非和不和之理而起后文故复召告也夫水何和而成冰冰何和而成水七大之性不因和合循业发现如此而已温陵此言乃千古不易之正论也。

　　汝观地性粗为大地(至)更析邻虚即实空性。

　　这一节经佛承上喻而别示七大此先明地大也汝观二字按下六大初文皆有阿难字今文变汝观字者由上水冰文初有阿难字与今相近故略变其辞耳地性下二句明地大自性不出粗细二相至邻虚尘者谓析至极微极细与空相邻名邻虚尘然此邻虚由析彼极微色边际之尘比彼邻虚稍粗持析彼极微为七分即成邻虚然则一色边际尘析为七个邻虚尘若更析邻虚即为空性矣若色可析而为空则地大之妄斯可见矣。

　　阿难若此邻虚析成虚空(至)不应邻虚合成邻虚。

　　这一节经佛蹑初问之语以明色空非和破彼和计不成也阿难下二句承上析尘入空而反之则空生色矣汝今下蹑初问语汝且下正明和合不成谓汝问和合出生诸相则此一邻虚尘用几个虚空合成者若谓空不可合云何析尘而见空耶若必空不可合不应以邻虚合成邻虚以此观之则知地大非和合有也。

　　又邻虚尘析入空者(至)色犹可析空云何合。

　　这一节经承上析尘入空以明空由色合亦破和计不成也初句牒上析尘谓既析色入空当知空由色合然则用几个色相合成虚空若色下正破色空不可合也谓若以色合色之时则不名合空是为合色非合空也又若以空合空之时则不名合色是为合空非合色也末二句结显非和合谓只可析色入空不可合空成色以色空不可合则汝由和合故出生诸相者妄矣。

　　汝元不知如来藏中(至)随众生心应所知量。

　　这一节经世尊直示中道性相圆融之理而责阿难之迷也汝元不知者正责阿难之迷不知即迷故以迷中道谛理故执和合粗相如来藏一句即是直示中道谛理性色下二句正明性相圆融体用互摄之意色是俗体空是真谛真空之真亦是性义变其文故性即藏性之性性之与真是中道第一义谛上句云色空者谓即俗而真也下句云空色者谓即真而俗也俗真真俗皆不离中道藏性是故俱以性字兼之然夫色空用也藏性体也从体起用曰色空摄用归体曰藏性故曰体用互摄也清净下二句显中道性德净满之意温陵解曰不垢不净曰清净非和不和曰本然无乎不在曰周遍法界二字以圆满义推之则通华严四法界义也盖如来藏清净本然是理法界七大是事法界性相圆融是理事无碍法界一多无碍大小相容七大周遍是事事无碍法界良以今经略甚故不昭灼耳随众生下二句谓如上具四法界圆融妙理随众生心感而应之所知限量随人大小染净粗妙空有浅深偏圆理事各从业感何如故云随身应量也。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也谓诸众生循业发现而世间无知惑为诸计彼皆颠倒识心分别计度须知藏性言语道断心行处灭唯证相应世间诸论非可得入故结云云也下皆仿此。

　　阿难火性无我寄于诸缘(至)手执阳燧日前求火。

　　这一节经佛承前喻别示七大此次明火大也谓火性无体寄缘则显以无我故不择净秽任缘起灭汝观下正示寄缘得显之意城是室罗筏城未食者指禺中欲㸑之时阳燧是取火之具崔豹古今注云以铜为之形如镜照物则影倒向日则火生以艾炷之也又淮南子云阳燧火方诸也王充论衡曰于五月丙午日午时销炼五方石圆如镜中央洼天晴向日出火也此明寄缘出火之意。

　　阿难名和合者如我与汝(至)为从艾出为于日来。

　　这一节经佛牒问语以破和合不成也文中有二意初名和下明和合须有体次阿难若此下总列破处初中云名和合者是牒初问谓和合要各有体方堪和合故引和合众为例今为一众者如千二百五十比丘各有体性种族和为比丘一众众虽为一穷诘众僧根本则各有种姓名字如舍下正引例也舍利弗阿难译语见第一解婆罗门译云净行劫初种族山野自闲是故人以净行称之后世即为姓也种是种族优楼频螺译云木瓜林名也家于此故因以为名迦叶波译云饮光又云大龟氏是其姓也瞿昙译云地最胜谓居本国此族最胜故又云星名从星立姓后世改姓释迦若此下总列破处初四句牒上和合寄缘之意此火下三句列三破处。

　　阿难若日来者自能烧汝(至)不应火光无从自有。

　　这一节经承上总列此别破火性非和而有也文有四段阿难下初破日来谓此火性若日来者既能烧汝手中之艾则日光来处林木皆应受焚今林木依然可见火性不从日来矣若镜下次破镜出谓此火性从镜中出者既从镜出烧汝手中之艾镜体何故不镕纡屈也又屈汝手执尚无热相云何得融泮耶融是销融泮是解义若生下三破艾出文义可知汝又下结劝详审谓汝谛实审观镜在汝手日从天来艾本地生三处迢然非和非合要见火从何来不应此火无因自有然上四意不出中论四性日镜艾属他性火是自性艾与日镜光明相接意是其性无从自有是无因性前后七大之破皆不出此四性俱为破故妙存于此细思可得。

　　汝犹不知如来藏中(至)起遍世间宁有方所。

　　这一节经世尊直示中道性相圆融之理而责阿难之迷也不知即阿难之迷以迷中道谛理故执和合粗相如来藏一句即是直示中道谛理性火下二句正明性相圆融体用互摄俱如前解阿难下前地大中阙此一章后五大俱有各随当大所明稍有变更其意皆同此明性相周遍即是中道性德净满之意其文可解。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也详如地大中解。

　　阿难水性不定流息无恒(至)空中自有为从月来。

　　这一节经佛承前喻别示水火以明循发之缘及列破处也阿难下先明水性不定如室下次明循发正显不定之相此水下列三破处初云水性不定者不定是无我义下句释上不定意谓流息不常故云不定言不定即无我义者谓其决之东则东决之西则西搏而跃之可使过颡激而行之可使在山所以谓其无我者此也次循发者夫性水者本无形也随缘而现故向太阴能感水现此即循发之意而其不定亦可见矣迦毗罗译云黄头斫迦罗译云轮山依此山修行因山立名也钵头摩译云红莲华诃萨多未详此四皆仙名修长生者也幻师者佛以长生不真故斥为幻太阴精者太阴是月精是月中水也幻药是求长生服食服此亦未见得长生者纵或有之亦非真实百中无一也然亦未见致福而召祸者实多如汉唐之君往往服此而暴亡者不啻十数故佛直斥为幻药也白月昼者是满月之昼月正中时名昼方诸是取水之珠准南子曰方诸见月则津而为水高诱注曰方诸阴燧大蛤也熟拭令热以向月则水生也许慎注曰诸珠也方石也今文方诸取彼说耳此水下以三处破其和合也。

　　阿难若从月来尚能远方(至)不应水精无从自有。

　　这一节经承上总列此别破水性非和而有也文有四段阿难下先破月来若从珠下次破珠出若从空下三破空生汝更下四结劝详审文俱可解四性之说如前解陟升也。

　　汝尚不知如来藏中(至)生满世间宁有方所。

　　这一节经世尊直示中道性相圆融之理而责阿难之迷也义如前解前火大中一处上有阿难字今复略之余文可解。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也详如前解。

　　阿难风性无体动静不常(至)发于虚空生彼人面。

　　这一节经佛承前喻别示风大以明循发之缘及列破处也阿难下先明风性无体汝常下次明循发正显动静不常之相此风下列三破处初中云无体者谓风无形相可见但于动静处显动静即是循发缘起故不常也次循发中整衣入众正明循发不常之相僧伽黎译云杂碎衣剪碎制成条相多故即二十五条大衣也动及傍人有风可见此即循发而显也盖藏性中本具风性无缘不显故云循业发现也列中袈裟译云坏色衣佛制僧衣多与俗服有异染作青黑木兰色谓非青非黑非木兰色故称坏色即上僧伽梨故前后立名不同。

　　阿难此风若复出袈裟角(至)不应风性无从自有。

　　这一节经承上总列此别破风性非和而有也文有四段阿难下先破衣出若生空下次破空生若风自生下三破彼面汝当下四结劝详审文俱可解四性如前。

　　汝宛不知如来藏中(至)周遍世间宁有方所。

　　这一节经世尊直示中道性相圆融之理而责阿难之迷也详如前解。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也详如前解前文四大是有作法结会藏性人情难解故下于空大中并前均会以明有无同致也。

　　阿难空性无形因色显发(至)因凿所有无因自生。

　　这一节经佛承前喻别示空大以明循发之缘及列破处也阿难下先明空因色显如室下次明循发缘起正示色空显发之相此空下列三破处初云去河遥处者河指恒河此河绕室罗城近河之家饮之于河去河远者必凿井求水刹利婆罗门见前解毗舍译云商贾首陀译云农田天竺此四姓最著以为尊姓之家颇罗堕译云捷疾云利智也旃陀罗见前贱姓卑下之辈以上六姓泛明贵贱智愚之族也凿井之缘正明空因色显土即是色虚空浅深随缘出土多少文可解此空下列破非和。

　　阿难若复此空无因自生(至)不应虚空无从自出。

　　这一节经承上总列此别破空性非和而有也文有四段阿难下先破无因谓此空性若无因自生者则未凿土前何不见空但见大地迥然无所通达无碍即空也若因土下次破土出谓此空若因土出者则土出时应见空入若土出已无空入者云何而言空因土出若谓空无出入则空与土元无别异无异即同则土出时空何不出若土出无空出者信知空非土出矣若因凿下三破凿出谓若因凿出则凿应出空云何出土又若不因凿出凿自出土云何见空然则又因凿矣汝更下四结劝详审谓汝谛实审观审而复审如上三处要见空因何出凿性本实空性虚通两不为用非可和合不应此空无因自出初破无因未又辩者盖以三处空非所出然又非无因而有不即不离非因缘非不因缘故也。

　　若此虚空性圆周遍(至)为出为入为非出入。

　　这一节经佛指此空并前四大以勉阿难加意会融悟本真体也若此下佛指此空性圆不动并会前文地等通为一本均名五大五大之性本一圆融皆如来藏体元无生灭阿难下重勉善须会悟佛谓汝心昏迷妄执四大是生灭法故不能悟四大本如来藏者当观此空为出入耶为非出入耶若知空无出入则前地等四大亦然何以故色不异空故全体皆如来藏故前四大文中阙此一章大约空与色虚实性相不同故佛指空会色并显同一藏体元非虚实同异之分令人易解故也下二大亦有此章各从本大警会其余也。

　　汝全不知如来藏中(至)圆满十方宁有方所。

　　这一节经世尊直示中道惟相圆融之理而责阿难之迷也性觉下二句觉是能变之妄觉空是所变之顽空虽能所称异俱属妄迹既会归中道真妄不立故皆以性字兼之余义如地大中解。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也详如前解。

　　阿难见觉无知因色空有(至)或同非同或异非异。

　　这一节经佛承前喻别示见大以明循发之缘及列破处也阿难下先明根因尘有如汝下次明循发正显根因尘有之相此见下列六破处初见觉无知下二句觉是性义译者略变其辞言无知者谓见性是胜义根但能映色无别分析故云无知又见性无体因前尘色空而有所谓根由尘显也循发中引例云如汝在祇林中昏明由旦夕显设或居于中宵中宵通指夜间说谓白月夜则光黑月夜则暗明暗之相由见分析所谓尘因根有也良以根尘各无自性藉缘得兴故也列中六义下文自解。

　　阿难此见若复与明与暗(至)不应见精无从自出。

　　这一节经承上总列此别破见性非和而有也文有七段阿难下先破同体谓此见性若与色空为一体者明暗相亡显相亡相云谓暗时亡明明时亡暗若谓见性与暗一者则于明时见随暗灭又此见性必与明一暗时见灭灭则云何又能见明见暗若谓明暗虽殊见性不随生灭然则一体自不成矣若此下次破非一谓此见精若与色空非一体者牒语中阙兼空语今补足解之谓汝见精若离色空汝自分析见元作何形相良由见性若离色空本自无体元同龟毛兔角徒有见名然亦见与色空非一体故则见与色空对待而立然明暗及空三事差别此见从谁而立若欲遍立必受相亡是故见与色空非一又不成矣明暗下三破或同谓明暗色空性相违背云何而言或同或同对下或异即是双亦离三下四破或异谓此见离彼明暗及空三事元无见体云何而言或异然则双亦又不成矣分空下五破非同又空与见不可分不可分则无畔云何而言非同非同对下非异即是双非见暗见明下六破非异谓明暗色空虽有迁改而见性无改云何而言非异然则双非又不成矣前列文中双或双非各成一句今释破中析开二或二非知是双亦双非之义也汝更下七结劝详审谓汝子细审详重叠言者令其斟酌谛审要知明暗色空之中见性从何而出见有照瞩空本昏钝二性相反非可和合不应见精无从自出者四性如前解。

　　若见闻知性圆周遍(至)为非生灭为非同异。

　　这一节经佛指此见并前五大以勉阿难加意会融悟本真体也若见下即指本大不动圆体翻前空大空为不动固可知矣而又翻前四大然前地等相有起灭迁谢故称动摇即如来藏故动即不动于如来藏中求诸动摇起灭不可得故所以均名六大俱为真实圆融皆如来藏本无生灭也阿难下沉沦者阿难分段生死虽出变易生死未离故称沉沦世尊谆谆重勉谓汝若不悟见闻觉知是藏性者当观见等果有生灭耶果无生灭耶果为同异耶果非同异耶前标文但指见觉一根而言今文则通指六根列破中亦单破见性影带其余举一例诸故尔生灭不生灭按上破义可知同异者指其性中相知故同用中相背故异若会藏性则同异皆不可得佛因指此令其详审也。

　　汝曾不知如来藏中(至)圆满十虚宁有方所。

　　这一节经世尊直示中道性相圆融之理而责阿难之迷也性见下二句按前略变文法义同前也上句见是根觉明觉字即性字义明是尘即明暗之明义该明暗空色下句觉即是性细玩之则觉精二字一义看谓性觉之精也下明见二字对上见明字看上句见而明下句明而见根尘翻示俱不离性觉也然斯者如一见根遍法界则耳之听鼻之嗅舌之尝触舌以合触而知故称尝触身之觉触意之觉知六根称性皆是性具妙德莹然照耀俱遍法界岂唯六根遍法界六尘亦遍法界所谓根根尘尘遍满法界圆满十虚宁有方所余如前解。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也详如前解。

　　阿难识性无源因于六种(至)为无所因突然而出。

　　这一节经佛承前喻别示识大以明循发之缘及列破处也阿难下先明识藉缘生汝今下次明循发正显藉缘生识之相此识下列四破处初云识无源者识无自性由根尘引发若离根尘则识性如空中华本无所有故云无源源是喻如水有源则混混不竭今识如潦无源有雨则流晴则涸矣通指六处识心故云因于六种根尘妄出成唯识云前五识但有随念分别无计度分别计度唯第六意识有故次循发中云用目遍观等者单指眼根说循历者谓用目循环经历周遭瞻视但如镜中无别分析余根皆然今文但举一例余根也此识于中次第标指者此明同时意识成唯识云随前五根同时俱起故名同时又名明了意识谓此是富那等正显同时明了计度分别即是因于根尘妄出者也然前五识随照境时自然有一分了别之性如一目所视了然自识某某但不计度即是前五色随念分别之义言此是文殊等者是总指六识具足随念计度二义也列中谓此六识了知之性为从见根出耶为从尘相生耶为从空及无因而有耶突者说文云犬从穴出谓之突故字从穴从犬以明无因忽出之意。

　　阿难若汝识性生于见中(至)不应识缘无从自出。

　　这一节经承上总列此别破识性非和而有也文有五段阿难下先破见生谓能生见性无体所生识从何发余可解若生于相下次破相生谓彼尘相相不自相因根显相若无见性尘相自无能生相且无矣所生识从何而发余可解若生于空下三破空生文亦可解若无下四破无因文亦可解汝更下五结劝详审识动见澄者谓识是了别之性故动见但映色无别分析故澄澄是静义动静不和其余嗅闻及听觉触觉知亦复如是要见此六种识心因何而有不应无从而自出者出必有由故余可解。

　　若此识心本无所从(至)为非同异为非空有。

　　这一节经佛指此识并前六大以勉阿难加意会融悟本真体也若此下即指本大圆体谓此识性无所从生生即无生灭亦非灭本无所从者即明无生无生即是圆体当知下翻前见大见闻觉知通指六根说谓彼六根各各本性圆满湛然既称圆湛则其性亦非从所出也兼彼下又翻前五大亦复圆湛均名七大文可解阿难下言粗浮者阿难虽断见惑思惑犹在纵伏思惑无明尚远故称粗浮佛故勉谓汝若不悟前之六根本如来藏者汝应观此六处识心同异空有为何如耶若夫此识异不离同同不外异即异即同非同非异不可得而同不可得而异求心相不可得故应说空幽灵不竭故应说有有不碍空空不外有即有即空非空非有不可得而空不可得而有有则万德齐彰空则一尘不立唯一如来藏体则空也有也同也异也非同异也非空有也无适而非藏也一识性如是则见大亦如是空大亦如是地等四大亦如是如是扩充之举一隅不与三隅反世尊大慈善权究竟阿难岂不悟此盖为众生故作弄引耳。

　　汝元不知如来藏中(至)含吐十虚宁有方所。

　　这一节经世尊直示中道性相圆融之理而责阿难之迷也性识下二句上句明字即性明之明作性字看知即是智智对识说约真妄义故下句明字又对识言则明又属智觉即性觉亦作性字看上句云识而智者即妄而真也下句云明而识者即真而妄也既曾藏性则真妄何有故皆以性字兼之但变其辞使人难解耳温陵解以汝元汝尚汝曾等一一次第穿凿细玩经文原无此意但译人稍变辞致而已不劳作此翳眼法本是坦途徒增险隘何谓也余义如前。

　　循业发现世间无知(至)但有言说都无实义。

　　这一节经世尊遣计指迷结答藏性本离言说也详如前解以上由七大显禅那已竟首卷初文阿难启请诸佛得成菩提妙奢摩他等今世尊依十八界显示三义次第酬之而三观正义已竟是故集者叙述阿难等发悟之详也今阿难等庆闻三义妙悟初成由是说偈赞愿以结前文然而三义虽圆其如理趣既微人情转昧隐微起伏深远之旨何自非具大辩才率难咨请是故第四卷富那以辩才第一乃据前文清净本然之理起诸问难而世尊广依三种相续之由穷诸玄辩以至离即离非是即非即等方乃极尽威音那畔觉心边表始圆大佛顶圆极常心之幽赜也嗣后阿难于此理窟情尘荡然无余乃依此圆理而请圆行然知发行之初要得其门此又请酬最初方便之问也穷经妙义当晓大途大途不舛圆诠可入也第四经中始末如斯已矣。

　　尔时阿难及诸大众(至)于如来前说偈赞佛。

　　这一节经集家叙述阿难等因闻三观获悟既大而反观逾小也微妙开示者通指七征八辩四科七大等文谓世尊善于有漏法中即示三观依十八界之幻境显三妙观之唯心举世无物遍界是心一摄无量无量趋一同中说异异中示同此皆微妙开示也阿难未蒙开示之前身心拘碍如处棘丛今闻法已前之拘碍一并销除故云荡然无碍也各知心遍十方者十方天台约十法界释良以心为十界之主十方之空即十界循发之空也阿难等既悟大觉觉含十虚下经云空生大觉中如海一沤发今文喻如手中所持叶物言其小之甚也良由空因无明所变故当说小无明对大觉如浮云点太清相似吴兴解云各各自知即能觉之智心遍十方即所觉之理常住真心遍融十界故曰十方一切世间下若准十方以十界释者则此世间亦应配十法界然此十界依正诸所有物即菩提心心外无别法故良由妙心精纯含褁十界圆满无遗也上文以心对空委明大小今文复以身土依正直示唯心又此心精遍圆即是法身即以心法为身故而阿难等既悟法身之大如空如海反观父母所生色身之小如太虚中一微尘耳若存若亡者此句正明微尘之细似有似无升降不停如存亡无可据也又如澄湛巨海中一浮沤耳起灭无从者此句亦明浮沤之小忽起忽灭莫可适从也上云存亡今云起灭言虽殊义无别也总明迷时身心小量如此了然下总结身心全归常住礼佛下别述阿难等说偈赞愿钦仰之义也。

　　妙湛总持不动尊(至)烁迦罗心无动转。

　　这一节经阿难及众感悟赞愿说偈以结前经也此偈总一十八句初四句正赞三宝兼明得益次四句发愿上求下化次四句请证大愿次四句希更说法末二句总结前愿初中四句者初句赞佛也妙湛属真谛空洞无相之谓湛湛非枯寂故称妙湛真是真空泯一切法故故以妙湛属真谛也总持属俗谛总持即陀罗尼也法界次第云随有若名若义若行地功德皆悉能持故名总持约建立门说俗谛之谓俗是世俗立一切法故故以总持属俗谛也即真而俗有即非有故称妙有然以妙有对上妙湛若合符节不动属中道第一义谛不为二边所倾动故清净洞彻圆融无碍即一而三即三而一不可思议是谓圆融中道第一义谛也又不动者是大定本体以究竟坚固故称不动尊字是佛十号之一为九法界之所尊故上三义是佛所证之理尊之一字是为能证之佛举所以显能也又此三义在因即是奢摩等三义在果即是法身般若解脱三德在境即三谛在智即三观在佛即三身若以此三名确配三德者不动属法身总持属解脱妙湛属般若妙湛是真空真空是摩诃般若之体长水以妙湛配法身者误矣古以不动配法身传来远矣何其不思之甚吴兴解者是也次句赞所闻法首楞严王解见前世希有者佛出世间随机善说方便居多圆顿之教开演有时故称希有销我下二句义玄理深如长水孤山吴兴诸师玄论叠出未敢适从何者凡情格量罔克圣心论解论证难乎一往定判是故比量而知者莫若现证今既难通意有所待耳兹且随文疏决未敢称是缅惟此经时居方等味属生酥方等乃四教并谈今经是方等中圆教所摄所显法义唯是圆乘时虽在渐教实在顿则不历僧祇获法身之句顿可知矣然又思当机智断未尽法身岂先获乎以此详之且从阿难理解谓理解虽圆而其事行未彻故第四经初富那谓阿难辈虽则开悟习漏未除又第十经末云理则顿悟乘悟并销事非顿除因次第尽以彼二文证此信知阿难且属解悟然亦非全无证且约多分言之又或谓教既称圆必对圆机若阿难非证机由是渐则教为虚设矣此吾所谓意待自证方现见此义今未敢定也然又窃拟圆觉对十二菩萨说彼十二菩萨代众生请则彼十二非是当机彼文但云顿机众生从此开悟似乎佛先设教而待机者今经阿难虽称当机自纵顿悟半为机请如圆觉所谓譬如大海不让小流今经亦然顿中摄渐或亦无过斯必俟彼达道者决焉然则上句销我之言亦属解说销是断义若实断惑则成证矣亿劫颠倒想对下句不历僧祗获法身意亿劫对不历僧祇说谓彼亿劫深厚无明今藉此圆教不必历此长劫而可断矣颠倒想对法身说谓销彼颠倒之想获此法身正遍知也僧祇具云阿僧祇译云无数次四句上求下化者前二句正明上求下化后二句即以此上求下化之深心报佛恩也初句愿今者谓愿今一生取办以得佛果佛果称宝王者佛为心王摩尼佛即宝故王是主义为诸圣之主故又自在意具八自在我故次句可知第三句言深心者即指上求下化统四弘誓故二乘无此唯菩萨方具此誓故称深心谓将此四誓深心遍奉尘刹诸佛以明行必广也依此深心广行方称报佛恩故又次四句请证大愿者前二句正是请证世尊称释迦佛也谓证前愿誓不虚故次句五浊见第五解中良以五浊浑扰故称恶世此时众生刚强难化恶世难行而能行矣况诸净土乎故云誓先入也后二句重发誓心谓如一众生未成佛终不弃此一众生而先取泥洹泥洹即涅槃新旧译不同故译云灭度又次四句希更说法者前二句更请除惑由说法能除惑故初句以三大赞佛雄者世尊内能尽障道而无畏外能伏魔外而不怯无畏无怯无与等者故称大雄力者佛具十力以得如实智用通达一切了了分明无能坏无能胜故名力也此十种力唯佛能具菩萨分得故称佛为大力也大慈悲者慈能与乐悲能㧞苦法界次第云佛住大慈心中以大慈善根力故能实与一切众生世出世乐大悲亦同是故唯佛方称大慈大悲也次句希是希求更为审察开演乃能除我微细惑也称微细惑者若近指阿难当分除者即二果以上修所断惑若更望上断者界外尘沙无明以分齐头数多故故称微细后二句重愿登大觉坐道场者无上觉是究竟果觉更无上可上故求佛之愿前偈已明今重言者良以度生心切急为上求故不觉其繁也坐道场者谓坐菩提树下成等正觉以此坐处为得道之场故然而佛身千百亿一坐一切坐一成一切成此十方界者近约三千界远指法界如华严尘中现刹刹中现尘尘尘有佛出兴念念众生成道一多无碍理事互融如皓月当空影临万水又如十镜含光交罗无尽而如来应世亦如此耳故云十方坐道场也前云有一众生未成佛誓固不取泥洹彼盖约时竖论今云十方坐证约处横说即释成前偈上求下化之意也末二句总结全偈者上句舜若多释云空下句烁迦罗译云坚固指全愿誓心说谓空性常住不可销亡者犹或可亡而我坚固誓心必无动转引空为喻结显誓心过于虚空必无迁变也。

　　大佛顶如来密因修证了义诸菩萨万行首楞严经直解卷第三
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第四

　　明古杭云栖寺后学沙门　广莫　直解

　　练川优婆塞　李流芳　校

　　尔时富楼那弥多罗尼子(至)斯义究竟无疑惑地。

　　这一节经富那因闻清净本然即于清净处援起群疑而发请也将有所问先叙本因尔时者阿难偈赞已毕之时富那名义译语见前今文以富那发问者良以本然之理甚深微细自非具大辩才卒难发问是故阿难尚在有学解浅辞穷不能深究今富那是无学位人夙称辩才说法第一故能克究幽赜而请发玄奥也偏袒等仪详见首卷解中大威德者佛具折摄二门刚强魔外而折伏之使其降心归正所谓威也善软众生而摄受之使其增道损生所谓德也然世尊乘慈善根力同出而异名其心平等非有冤亲好恶之迹故称为大善为下谓佛具足二智善巧适机为诸众生敷陈展演如来自所证得第一义谛第一义者即中道实相清净本然之理是也世尊下富那自叙机浅法深以为请辞谓如来座下转教说法人中常推第一今闻所说法音微妙幽远诚难证见故引喻以明机浅法微之意聋人喻己机浅不解如聋故逾百步外喻己所证浅近以己证位望第一义尚在遥远奚止百步蚊蚋蚋亦蚊类喻第一义的理境微细难见故蚊蚋的声喻能诠第一义法音本所下二句谓在百步外要见蚊蚋的形质本所不见喻其慧眼尚浅不能深究谛理又以聋故亦复不闻其音也第一义甚深微细如百步外要见蚊蚋一般理境不能见法音不能闻也今者佛虽宣扬发明意令我等除惑今犹未详斯义如何得究竟倒于无疑之地耶。

　　世尊如阿难辈虽则开悟(至)所说法音尚纡疑悔。

　　这一节经富那引他有学兼已无漏于今所闻尚纡疑悔也富那引阿难辈谓虽开悟前文不历僧祇圆顿之义而其有漏习气未尽蠲除富那又自谓我等等指无学人说此诸无学今在如来法会之中虽尽世间诸漏而界外无明全在故今佛所说法甚深微妙尚纡疑悔之中纡犹缠绵也悔亦是疑以上述富那叙问之由下始正问。

　　世尊若复世间一切根尘(至)钦渴如来无上慈诲。

　　这一节经富那蹑前本然之理而拘执事理性相为难也文有二意前意执理难事故引清净本然而难山河出生也又如下后意执相难性故引地水火风俱遍法界俱遍者性也相陵者相也然此富那两问自非具大辩才何能致辞窃喜后文波澜浩汗世界峥嵘辞源混混流注不竭诚有本如是俱从此处发起前意中一切根尘等者通指前文四科等指七大谓此诸法既是如来藏清净本然之理无事可得云何忽然生起山河等诸生灭有为次第迁流终而复始耶夫既称清净本然更于何处见有山河大地来由他慧眼不空一翳在眼空华乱起下文云因了发相从妄见生正眼观来元无一物自非拨无法尔本然是已次第迁流终复始者凡有为法初生为始后灭为终如云生死死生往复无际又如器界成而住住而坏坏而空空而复成然不顿灭故云次第迁流终而复始本然是理有为属事富那执理而难事也后意谓地水等遍者显如来藏性本具足虽具诸相未有形兆安得相陵下文云如来藏先非水火如石中虽具火性而石非火也若石是火则山自洞然如来藏性亦复如是又如下蹑前七大中水火风三大为难世尊下执地性与水性对难水性又与火性对难皆先拈其相云何下方责其性之俱遍又世尊下复执地性与空性对难以通塞不侔不应俱遍此为执相而难性也而我下结其问意请佛开演攸即所富那谓我于如上理事性相二义不知此义所往何如唯愿下二句富那意谓佛之大慈未说法时潜伏于内今请宣流于外即所说法皆慈音故乃以觉义开我不觉不觉即迷也云是喻由不觉而起诸疑迷于性理如云翳乎青天愿佛以大慈说法开豁其迷如披云雾而睹性天故云开我迷云也及诸下二句辞意倒置盖此两问富那自陈今问毕经家述辞应云作是语已及诸大众五体投地文才顺今以大众置上作语置下则此两问是众同问矣此是译场之讹详上问意是富那自所发者众则因问俱愿乐闻故同致礼礼毕退座钦仰慈诲如渴思饮喻其所慕之切也。

　　尔时世尊告富楼那(至)钦佛法音默然承听。

　　这一节经世尊将酬其问先叙法利诫令善听也前经阿难请法兼诸有漏者言佛告之亦兼有漏者说今富那请辞及诸无学佛告亦及无学是知今所明义尤胜于前故云胜义中真胜义也胜义下二句上胜义者指前妙奢等三义超胜三乘乃会真俗而归中道故云胜义今乃密回中道遍涉真俗以显空不空如来藏所谓清净本然离即离非是即非即回真涉妙无不可者故称胜义中真胜义性下文显者是也令汝下正明法利定性声闻者谓钝根罗汉耽涅槃乐枯守痴定如冰夹鱼不回心向大故名定性及诸下二句明不定性人谓其虽不住于小果而其功行未至但得生空未得法空今云未得二空者谓第二法未得空也其心欲回向上乘而行不逮上乘指菩萨乘也菩萨超二乘之上故称上乘佛谓宣此真胜义性䇿进定不定性阿罗汉等皆令他获一乘寂灭场地正修行处等者等余权小菩萨一乘是佛乘寂灭是佛大涅槃也场地者谓得大涅槃道之场地也梵语阿练若译云无喧杂二乘所修亦称阿练若但是偏真今是世尊所证中道谛理故加真字乃名真阿练若正修行处也一乘是教寂灭是理修行是行影带于证四义全收佛以一乘性中教理行证益彼无学未答之前先明法利如此汝今下诫令善听也。

　　佛言富楼那如汝所言(至)我常闻佛宣说斯义。

　　这一节经世尊仍于酬义之初诘其性觉体用试彼迷解如何为宣胜义之张本也佛言下牒前问语汝当下责问性觉体用佛诘汝常不闻性觉妙明明妙之义耶良由世尊依二谛说法而寂照体用之说是其常谈然虽常说解惑由人今富那解惑相半犹未彻其渊底是故世尊以常谈问之试其迷解何如性觉妙明明妙者下本觉的本字亦是性字变文作本谓性体本然具有灵然不昧之觉故称性觉性即如来藏性也只这性觉即是中道第一义谛亦即胜义中真胜义性也妙明明妙者性觉是体妙明明妙是即体之用妙是真谛之义泯一切法真空绝点故称真谛即有而空故云为妙明是俗谛之义建一切法万有齐彰故称俗谛俗是有义照了无遗故云为明即空而有故称妙有即有而空故称真空即真而俗曰妙明即俗而真曰明妙妙而明明而妙皆本乎中道之体故以性觉兼之又妙是寂义明是照义寂而常照故曰妙明照而常寂故曰明妙体用相兼如上说也孤山曰寂则三谛俱寂照则三谛俱照吴兴又补其阙文尤妙谓三谛俱非寂非照然则又何妨于三谛即寂即照同时不二妙用随缘微义方足也于此会悟则山河大地即性觉之妙有也富那岂以尘眸而观之哉大圣为众生故作如是问耳唯然下富那领诺所问也。

　　佛言汝称觉明为复性明(至)为觉不明称为明觉。

　　这一节经世尊承上体用二义建立真妄两端探其迷解何如也觉明二字觉是性觉明是妙明一体一用用则单举明字应该妙义为复下正以真妄两端为问上句是真性明的性即性觉的性谓性觉本然而明故称为觉耶下句是妄觉亦是性谓性觉不明要用明去明他故称明觉耶然今佛意单忌此明字故下文谓因明立所又云由汝觉明明了知性又云觉明为咎又云妄为明觉处处责此明字盖一切山河大地诸有为相都从这明字发起故此世尊举真妄二觉问之勘定富那识见何如。

　　富楼那言若此不明名为觉者则无所明。

　　这一节经富那以佛二问中领下句而疑上句也富那意谓性觉虽明久为无明所覆明转为昏真转成妄是故性觉为二障所蔽似不明矣必由智照之明照去尘垢始复其本然之明由是疑上句意云若此不明之性便为觉者则我现今因修所明之觉则无之矣。

　　佛言若无所明则无明觉(至)无明又非觉湛明性。

　　这一节经世尊乘其所疑而反破之也佛谓汝道无了所明若无所明正恰好何以故无汝所明则无能明之觉能所两忘恰不好然此本觉性中有所非真觉无所非真明上句指体故云觉下句指用故云明体用一般看则有无双遣谓本觉性中有所也不是无所也不是无明下一句有两解一谓此无明二字即富那所执不明佛谓汝执不明又非觉湛明性佛意谓本觉湛然非有不明之时汝执不明却非觉湛真明也二谓即乘上二句有无意说谓有无既双遣矣若任运而去不劳施功不必明与不明则无明二字是任运的意思佛谓任运又非觉湛性故此与圆觉破任病义同初解妥当。

　　性觉必明妄为明觉(至)所既妄立生汝妄能。

　　这一节经叠承前文性觉本然而妄为能所也初句佛谓性觉本然自明不劳你去明他你若必要明他则妄为能明之觉矣中间二句谓性觉非你所明的因你去明他便妄立一所后二句承上句说所既妄立生汝妄能就能所分张不本然矣所以前云最忌明字斯可见矣。

　　无同异中炽然成异(至)因此复立无同无异。

　　这一节经承上能所遂显空界众生三续之因也无同异中一句指上性觉说谓性觉本然元无同异由他一念能所则于无同异的性觉之中炽然成异矣炽者如火初盛名炽意谓性觉本然清净由一念能所则彼无明烟𦦨炽如火发炽然之异指上能所说既有能所之异则有能变所变现矣能变是无明所变是顽空转上性觉已成昏钝之空此明空之始也异彼所异者异彼之异谓异上炽然之异也所异之异即上炽然之异以异彼之异指世界说也世界粗显相发于外故云异彼所异也因异立同者谓因世界粗显之异而立虚空之异为同以空异为同者谓空虽异性觉以无相故故称为同世界千差故当说异也此明世界之始也同异发明下二句明众生之始也谓以虚空之同世界之异两相发明则有众生生乎其间故云因此复立无同无异此无同无异的无字当训作非字指众生为非同非异也盖以众生是五阴所成有色相故非如虚空之同有知觉故非如世界之异故指众生说为非同非异也何以知其然耶下文云起为世界静成虚空虚空为同世界为异彼无同异真有为法有为法者正指众生五阴身说也然又炽然成异的异字义属三细异彼之异义当六粗达者自能会意也。

　　如是扰乱相待生劳(至)彼无同异真有为法。

　　这一节经结显上文空界众生三续之相也初二句正结显上文三续扰乱以明业果因缘也如是二字牒上意谓以空界众生则根尘识三具足故云扰乱扰乱性觉失其本然之静矣待是对待同待异能待所世界之色而待于空众生之有情而待色空之无情如此扰乱岂不生劳劳是劳虑即是见思烦恼也劳久发尘者尘属业果谓自内及外从微至着去性觉既远道不可须臾离离则为久久必生尘三涂五趣自此成矣盖劳动于内尘发于外五乱妄成自相浑浊故下句结明由是引起尘劳烦恼此正明业果相续三世循环故名引起起为下结显上文空界众生之相起字对下静字看起是动义静与动对故今不言动而言起者起是缘起一切世界从缘所起故起即是动故对静说静成虚空者空本凝然故称静也静而无相故说为同缘起千差故说为异彼无同异下二句指上文末句无同异说谓彼非同非异真实是有为法也盖众生内心外色是五阴法故阴入界等都属有为故也。

　　觉明空昧相待成摇(至)以是因缘世界相续。

　　这一节经承上三续之因别明世界缘生之相也觉明下先示风轮缘生也此觉明字即是前文能明妄觉觉体无妄自有能明性在故称觉明觉明为能变空为所变空本昏钝故称空昧明与昧相对待故以明昧相倾内心摇动摇性属风由内心摇动外感风轮执持世界是故世界之下有风轮所持轮是喻取持载之意如车下之轮能持物故风轮持世亦然风轮之下依空而住因空下次示金轮之缘生也金轮即是地大地性坚碍一切金宝因地所生金宝之性同地大故故以地大名金轮也因上空摇妄明愈执执故为坚坚执成碍坚碍即地大之性也彼外之金宝由内心明觉之执以立其坚故有金轮保持国土上世界约统论今国土约界说盖以国土各有摄属如华夷戎狄各有封疆乃名国土然诸国土必依地大而住故云金轮保持国土坚觉下三示火大之缘生也由上坚执之觉所成金宝明昧相摇所出之风风与金相摩相摩则有暖气于中发动此为火之因也由心动执相摩故外感火光为变化性火称变化性者火能变有还无变生作熟自性无形寄缘则显故称变化性宝明下四示水大之缘生也坚明之金能生润故以金能生水润为水之性也然彼金润之水其势尚劣更藉火势上蒸水火相蒸则润势愈猛如炊甑相似故感水轮含十方界如华藏世界依香水海而住故称含界火腾下五示洲潬巨海水陆之缘生也谓火性飞腾水性降坠水火上下交发若水势胜火势劣则湿为巨海若火势胜水势劣则干为洲潬潬音善徒旱切水中沙渚也以此水火交发之义彼大海中火光常起如海行者往往中夜见有火毬如灯说为神灯实非神灯良由水火相激偶露其本质耳又洲潬中江河常注者如彼大山之间往往见有浲水浚发此其验也水势劣火下六示山石草木之缘生也若水势劣于火则火势胜烧干水结为高山是知山石元是水火气分所以击则成𦦨五六月间石中融而为水又土势劣于水则水势胜土为水所抽而成草木是故草木元是水土气分所以遇烧还成灰土遇绞则成乎水林薮者薮音叟草属草木丛生之谓也交妄下四句总结世界相续之义谓从觉明空昧起至水土抽为草木其中地水火风各有因缘交五发生递为种类上二句总结交妄发生下二句正结世界相续盖世界是总名地水火风是别相世界无有自体即四大相续名世界也。

　　复次富楼那明妄非他(至)以是因缘众生相续。

　　这一节经承前三续之因别明众生缘起之相也明妄下四句是结前生后之意前二句是结前后二句是生后初云明妄者通指世界为之明妄谓所明之妄也以世界由所明妄成故今意结显前云彼诸明妄非他由能明之觉为咎也所妄世界既立则能明之理难以超逾此为生起后文也以是下七句正明不逾之理所妄即是六尘可解色香味触句中上重一色字下阙一法字此通指六尘故下句云六妄成就外之六尘既成则内之见等六根分开也同业下二句示四生因缘也同业一句明胎卵二生谓胎卵二生彼此过去业行相同则以业缘感召互相缠缚世世不相舍离此托情想二妄所吸引者也合离一句明湿化二生谓湿以合感则不因父母但托湿与暖二为外助助发识之正性名三缘和合始成湿类化以离应谓其离故趣新从变化有因名化生如水鳖之化离故蜕而变为蜻蜓之类是也即如诸天亦是化生彼是化之善者此句但言成化影略湿意含合字中故见明下八句广明胎生之相初二句明中阴择父母托胎初因谓中阴身的见性通彻以能冥见远方异域千里万里之外男女交遘之际凡与同业而有缘者皆能见之故云见明色发者色是父母交遘之色由其见明故父母交遘之色发现他的见中中阴既明所见之色则其托胎之想遂成故云明见想成也次二句又明想成之中有憎爱二意以违情者名为异见顺情者名为同想谓彼中阴若是女则见父为同为爱见母为异为憎若中阴是男则见母为同为爱见父为异为憎盖由贪欲而生妒心也又次二句正明托胎之相由其见彼交遘之色爱想既成则流爱想入于母胎乃成胎生的种子母胎既纳其想则胎始成也又次二句结明胎生之由良以胎类由交遘发生吸引过去同业者来同业指中阴说故有下三句结明成胎历位的名相俱舍论云胎中有五位一七名羯罗蓝译云凝滑即是父精母血和合的初相二七名遏蒲昙译云疱此又从凝滑增长眼等五根成五疱故三七名闭尸译云软肉又从疱增长成软肉故四七名健南译云坚肉又从软肉增长成坚肉故五七名钵啰奢佉译云形位则五七三十五日方成形位首足肢体男女可辨矣今文秪出二七名相等该余三也胎卵下六句示四生感应各从其业初云胎等四生随彼何生业感报以应之故云随其所应下四句示应之所以谓卵唯相生者卵从想结或附气乘声而成㲉类然想轻举故感卵生之类有翼能飞胎因爱欲情生然情重坠故胎类地行不能飞举湿以三缘合感化以离故趣新化为异质四生受报随业感应大分如斯情想下四句重明四生更变不常或胎之情变而为卵或湿之合变而为离想易为情离变为合又或合离变为情想情想易以合离随业升沉难以一定末二句总结众生相续。

　　富楼那想爱同结爱不能离(至)以是因缘业果相续。

　　这一节经承前三续之因别明业果缘生之相也文有四段淫杀盗结初富那下先明贪欲想爱同结等者想是欲想爱是情爱由欲想而成情爱则欲想是因情爱是果因圆觉经云爱欲为因爱命为果今文约能所彼此想爱结缚历生莫可解者故云同结而爱不能离也则诸下世间通止十生依正说十生之类感报不同依正皆别俱名世间故云诸也十生俱有父母子孙不应独指人伦说吴兴解多就人伦辩之则局矣经文盗贪中明指十生说故是等下结欲贪名贪爱下次明杀贪贪爱同滋者谓贪爱彼之血肉滋养我之口腹滋养之心彼我同故故云同滋此同滋语中即含互为吞报之意因贪起杀不杀不止必杀之而后已故云贪不能止诸世间如上解相杀相吞之事十生皆有今文略指四生说以强欺弱随其力能彼此吞啖此约怨对边说是等下结杀贪名上文说相生不断今文应说相杀不断也以人下三明盗贪以人食羊等语举一物之报复则物物皆尔如是下自略而广指十生死而生生而死生死死生历生互来相啖未有不报复者前举四生今该十类文互见也恶业俱生者此相杀相吞是极重恶业俱我生俱我死故云俱生如今世人杀生之心不教而能宿业使然即是俱生恶业也此相杀相吞之业穷未来际劫不能已已甚言其怨报之深极也是等下结盗贪名以此相杀相吞名盗贪者如今人家畜养畜类时其食饮护其蚊䖟初爱如恩一旦加之刀砧初之爱非爱也将欲盗彼血肉而爱其肥甘耳且彼畜类未尝以身相许不与而取非盗而何又上文淫杀盗皆以贪名盖贪虽同而恩怨贼心各从其本也汝负下四结明上文三贫穷劫不断由是业果相续也汝负我命者负是负欠以彼前生曾杀我身则负我命我则今生索所负而必杀之次句我还汝债者上句云命此句云债债是财谓生前我盗他财则负他债又或因财而杀命者债与命文亦互见以此等因缘经百千劫相仇不息常在生死此约怨对说也汝爱我心者心即是情他则爱我情性好次句我怜汝色者色是容貌姿色怜是怜惜亦是爱义上句云情下句云色文亦互见又何故不言情而言心耶盖对下色字情属心法姿容属色法润文巧制也唯色与情缠缚贪爱以此等因缘经百千劫常在缠缚此约恩爱说也上怨对说生死今恩爱说缠缚怨对相值世世不离岂非缠缚乎今恩爱相循生生不舍岂非生死乎生死与缠缚文亦互见也然此二义不出盗杀淫三事是故下句结云唯杀盗淫三为根本则摄一切支业矣如是等因缘名为业果相续又上文中先淫后杀今结文先杀后淫亦各有旨存焉先淫者警以爱欲为生死根媒欲出生死先断爱根故先标淫也先杀者一切怨对相值唯杀为最欲灭怨对先断乎杀故前后互显也。

　　富楼那如是三种颠倒相续(至)因此虚妄终而复始。

　　这一节经总结三续之相而直标妄本以酬富那第一问竟也如是下正是结文皆是下是标妄本觉明明了知性者觉明本是性觉真体由他妄立能明之性则转真成妄一切依正有为皆从此明了知性上所发故特标此为妄本也此明了知性即属第八识中三细由此业转现三细转成六粗则世界众生业果皆具足矣即此了知称为颠倒夫性觉湛然本无有相因此了知发一切相也本自无生从妄而见有生以有生故山河大地阴入界等次第迁流从无而有有已还无故称终而复始此牒原问之辞也又因了发相从妄见生二句是对联句以妄对了字看不应将妄见二字相连读应云因了而发相从妄而见生文意方有味也。

　　富楼那言若此妙觉(至)有为习漏何当复生。

　　这一节经富那蹑佛第一答文重立难言谓生佛本同而未异也妙觉即性觉前云性觉则两字皆是实法性即觉故今云妙觉则觉是实法妙是觉之美称如称人为妙人人是实法妙是人之美称今称妙觉亦然良以性觉清净本然灵明洞彻实而不有虚而不无深隐难测无相无名故强名曰妙觉下句又云本妙觉明者是重述上句妙义也下句觉明二字不要作实体用看何以故盖上句已标定觉体矣今此觉明略虚看些谓觉是灵然的意思明是不昧的意思本是本住妙即上句所说以此四字重叹上句妙觉谓具此本有四德也然此妙觉下自众生上与如来同具此心在诸佛不增在众生不减云何众生无状忽生山河等相无状者即无故无端之意众生既具此心后生诸有为相而如来亦具此心则山河大地有为习漏何时复生耶言妙空明觉者空与觉是实法空即性空妙明是用即上妙觉略变文藻富那此难由前文云生佛同具如来藏性故兴此难也同具妙觉是为本同后生诸相佛不复生是为末异此与圆觉经金刚藏菩萨难谓异生成佛后起无明而诸如来何时更起一切烦恼难义同此。

　　佛告富楼那譬如迷人(至)更生迷不不也世尊。

　　这一节经世尊举喻以明悟后不迷而酬其觉后无生也譬如下举喻谓如迷路之人到一聚落言聚落者如今乡间人家聚集之所名为村落彼之迷人乍到此间惑南为北佛问此惑南为北之迷为复因迷而有因悟所出富那答谓此迷亦不因迷又不因悟何以下释上不因迷悟的所以四句释文可解佛言下重问悟后还迷否谓彼迷人正在迷南作北的时节倏有一人指示令悟谓此是南非北佛又召富那问云汝意为何如耶彼之迷人纵使别处还迷于此聚落更生迷否富那答谓不也不也者谓既明南北悟后不重迷矣。

　　富楼那十方如来亦复如是(至)觉迷迷灭觉不生迷。

　　这一节经世尊法合上喻以明觉后不重迷也上文喻中迷人喻众生聚落喻阴界入惑即是迷南喻真北喻妄谓诸众生由其迷故惑彼如来藏之真而作山河诸有之妄本非是北元来是南喻彼山河诸有之妄当体是如来藏之真悟人指令悟者悟人喻佛指示令悟喻佛说法令诸众生悟阴入界全体是如来藏则无复山河之妄矣此人纵迷者此人即指令悟道的众生纵迷者喻谓通惑虽断所知未破故云纵迷于此聚落更不迷者喻悟阴入界等空后更不重迷于界入聚落也他经多以阴界入法喻聚落故十方下法合故云亦复如是法说与喻说不对法中但合迷觉二义以明迷尽觉圆而已欲以意得不详配也详夫得意忘诠不在文字对与不对故此迷下二句谓迷体元妄故云无本无本者言无根本也性毕竟空者释上无本之意昔本下谓从本已来元无此迷后因迷故似乎有迷有觉既称似者似则非真无而忽有谓之似若以本觉之智觉破其迷妙觉纯圆不复生迷。

　　亦如翳人见空中华(至)何当更出山河大地。

　　这一节经世尊重喻以明成佛之后相不复生也翳人喻众生空喻如来藏空中华喻山河大地翳病若除喻众生无明已破华于空灭喻众生悟后山河诸相灭于如来藏中忽有愚人于彼空华所灭的空地待华更生喻富那复于成佛之后山河诸相何当复生之问汝观下世尊以喻义问富那令辨愚慧意令因喻得悟问意也富那言下富那辩喻可解谓彼待华更生者是愚非慧何以故空本无华见华灭空已是颠倒云何更待生耶空本无华喻如来藏中本无山河等相见华灭空喻初悟藏性则有为习漏皆灭于如来藏中虽称始觉亦未离倒故云见华灭空已颠倒也何以故本觉性中元无起灭相故来令更生喻富那征问成佛之后山河等相何当复生此亦是愚非慧也佛言下佛责富那之问非理。

　　又如金矿杂于精金(至)菩提涅槃亦复如是。

　　这一节经世尊重喻以明断烦恼出生死则永不复生也金在矿时不得精金之用既出矿后金性方纯永不再杂矣矿喻烦恼金喻菩提若菩提在缠则为烦恼所杂障蔽妙明不得其用若菩提出缠永灭烦恼菩提真体方得显现而其本有光明永不再杂矣又木喻生死灰喻涅槃木成灰喻出生死证涅槃木既成灰不重为木既出生死得证涅槃永不再转生死矣诸佛下法合二喻可解亦不详合但结显二名而己意亦如前并前四喻前二喻喻本觉后二喻喻始觉前喻本觉者意谓迷方之人方位本正而人自倒惑南为北而其南位本然不动倒自由人非方位之咎故喻本觉又前空华喻者空本无华病者妄执见华生灭人自妄耳非虚空之咎是故亦喻本觉后喻始觉者金性虽精然须出矿出矿后始全其用故喻始觉此显如来智德也木既成灰不重为木如出生死更不为生死所转此显如来断德也又前二喻正酬无状忽生之问谓妙觉本然人自妄见有相也后二喻正酬有为习漏何当复生之问谓断尽诸漏断性亦无何可生耶然佛举四喻并酬一问者意谓若止说前二喻则但明本觉阙修证义若止说后二喻则但明始觉忘本然义是以四喻并显始本相成圆义始备谛理无偏也以上酬富那执理难事第一问已竟下起第二答文酬前执相难性之问也。

　　富楼那又汝问言地水火风(至)俱遍法界不合相容。

　　这一节经世尊将酬性相之义且先述其原问之辞也在文可知。

　　富楼那譬如虚空体非群相(至)土积成霾水澄成映。

　　这一节经世尊举喻以酬富那性相之问也譬如下举喻谓如虚空体性一法叵得湛然常住虽非群相而不拒诸相发现发挥即发现义也谓万象森罗皆在虚空之中而虚空之量皆能容纳不相拒也所以下征释不拒所以谓彼虚空日照则明等可知屯是屯聚风摇则动者空云何动谓彼风能吹万不同而群物相摇宛似空动初晴为霁风沙为霾余皆可了良以虚空自非明暗等相而不拒明等发现也。

　　于意云何如是殊方(至)非日非空不异空日。

　　这一节经佛承上以破妄相非色非空而不异空色也于意下征列破意殊方即十方也以此诸相起灭不常故称有为为因下二句正列破意彼者总指诸相本所生物若彼下别破若彼所生一句是总指七物且日照下先约明破谓此虚空以日照时既是日所生的明今明遍十方则应十方同为一个日色才是云何空中更见圆日若更有圆日明亦应圆今明不圆又且明遍而日不遍则非日所生之明也又若是空生的明则空应自照何借于日又明因空生空既常住明应常照云何中宵半夜云雾之时不生光耀明有生灭信知明非空生也当知此明亦非日生亦非空生又不异空日何以故若离空日则无明故前列七相今别破中但破明相余皆略也例明可解。

　　观相元妄无可指陈(至)云何复问不相容者。

　　这一节经佛按明等七种性相以辩真妄责其质难非理也先辩相相妄承上谓观七相元妄以不即不离难可指陈也犹邀下正责质难非理世尊意谓诸相元妄如虚空华既知是妄云何诘其相陵灭义汝诘相陵灭者犹邀空华复结空果言其妄上觅妄也今文似倒回其文而解之玩者可见也观性下即指相下之性说谓观明暗之性元是真体夫此性者即诸法实性以诸法寂灭之体即如来藏性如来藏性即妙觉明心心外无法故云唯妙觉明妙觉明心本非水火先即本义先非水火者谓妙觉明心湛然无朕言其性具之理不无而本非水火之妄相也性虽是真相由循发以循业现故是妄非真是故妙心本非妄也本心非妄云何复问不相容者上文空喻甚明必无疑矣然玩此节经意即随上文空喻之后结会妙心而寄责富那相陵之诘然非法合之辞也法合自见下文故。

　　真妙觉明亦复如是(至)宛转虚妄无可凭据。

　　这一节经承前法合空不拒相之义以明妄相无凭也真妙下法合真妙觉明合上虚空汝以下合诸相发挥各各发明者指众生各各发明也即如上句汝以空明则有空见之意各各现者指妙觉中随人各各发现地水火风之相也言各各者各是各别谓诸众生各别发明七大则妙觉中各别随现即前所谓循业发现是也俱发明者俱是同义如尽大地众生同时发明诸相则妙觉中同时随现也云何下征释俱现之义一日影喻一大也谓秪是一大而为尽大地众生发明则随多众生现多相如一日影随二人去一般若多千人则日影随多千人去一地大如此则水大火大等皆然意明一多之间不可准的也一水喻真妙觉日影喻一大一中见多多由一现不可指多说一又不可分一成多一多无据宛转成虚故云一东一西先无准的现一既双即是一多无据也若能融会藏性则七大一多妙用亦存乎其间矣。

　　富楼那汝以色空相倾相夺(至)故发尘劳有世间相。

　　这一节经佛责富那以色空倾夺之心故真为妄掩世相成劳也如来藏是真色空倾夺是妄真外无妄全妄是真由其迷故真为妄掩故云以色空相倾夺于如来藏中而如下明其真为妄掩则全真成妄故云如来藏随为色空遍也是故下明倾夺之咎于中者即指色空妄遍之中也风空约动静倾夺日云约明暗倾夺文意犹略前文清浊霾映等相世间为此倾夺所迷闷故违背妙觉合于尘相因尘发劳乃有世间陵灭生死等相此明迷者之过也。

　　我以妙明不灭不生(至)故发真如妙觉明性。

　　这一节经佛以本智合本理体用互摄理智相成承上昔迷而显今悟也我是如来自称对上文汝字看妙明字若应上文色空字妙明当作真俗二谛看不生灭对上倾夺看今云妙明合如来藏者藏性是中理谓以真俗合中也又妙明不生灭者是即理之智以合如来藏即智之理谓以理智一如体用双照而双寂也又我以下以智合理而如下以理成智如来藏是理妙觉明是智以理成智故云而如来藏唯妙觉明乘此即理之智而圆照法界法界即是如来藏此谓乘即理之智而还照即智之理也然玩此法界义当华严四法界耳是故下明理智相成之用于中者指藏性中也一为无量者即是不动道场遍十方界无量为一文中不显今拟补之则如无量义全归一定所谓一摄一切一切趣一也小中现大者即身含下三句之相是也文中亦阙大中现小之相盖大中现小事相易明故略之又身含下二句是正中现依身是正报十方空是依报故此身者即现前色身能含十方之空不可指法身说若法身含虚此何必言良以我六尺之躯即能含受十虚此为不可思议境界如维摩一室广容多座华严尘中现刹之类一毛端头现宝王刹即斯义也一毛是正宝王刹是依宝王指佛说谓一毛端头现佛三千大千刹土小中现大如此也坐微尘下一句是依中现正一尘是依转法轮约佛说属正故一尘至小大法轮至大即所谓破一微尘出大千经卷义同又一为下四句明即体之妙用不动下四句示妙用之相通言世尊具足称性理智不思议妙用现前而诸一多大小限量尘相俱灭[淴-心+口]合性觉是故发现者一一俱称真如妙觉明性也真如者湛寂之谓虽谓妙用繁兴而真如湛寂之体初未尝动此明悟者之功也以上自首卷初标二种根本中第二菩提涅槃元清净体至此方圆何者若显理未尽则菩提涅槃未得究竟是故至此方满前第二根本义也今显理既圆又将三谛妙理撮示枢要列为三段而过文之处义又不可离者此正所谓三而不离一而不合圆融不碍行布行布不碍圆融文义俱妙是故重为结显以圆理门妙旨良有在也。

　　而如来藏本妙圆心(至)非常非乐非我非净。

　　这一节经世尊重以非义结显真谛非尽世出世法悉无相也显非先标如来藏心者良以藏心是中道体故妙是真谛义真泯一切故皆云非以中俗二谛从于真故则真谛显余二谛隐故荡无纤尘然亦不离中俗而明真但以隐显适宜故云本妙圆心本字属中即本常义故妙属真可知圆字义当于俗法无不摄故只此一句三谛圆收而真妙当令故称本妙圆心也初非心者凡一切心王心所属心之法皆非也次非五大属色凡一切属色之法皆非也次非六根六尘十八界如是乃至者但举始终而超其中故此上是世间法也次非出世法初非十二缘缘有生起还灭二义无明是生起初法无明尽是还灭初法如是乃至者亦超其中也非老死是生起末法非老死尽是还灭末法生起还灭初法云明无明及尽者上明字是能观缘起之智尽字即还灭之义也尽义上亦有明字是还灭之智次非四谛苦集灭道四义见前解次非智得者智是声闻能观四谛之智得是声闻证得之理次非六度初檀那译云布施二尸罗译云灭恶戒之总名也三毗黎耶译云精进四羼提译云忍辱五禅那译云静虑六般剌若译云智慧波罗蜜多译云到彼岸六度与波罗蜜分列而非者盖六度有究竟不究竟两意然必究竟方称到彼岸故分说也如是乃至者出世法有三乘一乘教理行果百八三昧八万总持名数既多不能尽述故超而言之以至佛之十号大涅槃常乐我净俱非况其下者此所谓空劫已前无一元字脚也非怛下是遣佛能证之号怛闼阿竭译云如来阿罗诃译云应供三耶三菩具云三藐三菩陀译云正遍知此是佛十号之三虽举其三例非十号也非大涅槃是遣所证之法涅槃解见前此是如来自所证得简非二乘涅槃故加大言涅槃是体常乐我净是涅槃之四德也不死名常无苦名乐具八自在名我无染名净详如涅槃经说。

　　以是俱非世出世故(至)即常即乐即我即净。

　　这一节经承前次以即义结显俗谛由能非而复能即也以是俱非故一句是结前生后意只这故字是过文之辞以牒非故然后能即文虽过义不绝之意由此非即二义似分不分似截不截连环贯摄文义俱妙似有默识心通之意神而明之存乎人耳元明心妙者前文显真则云本妙圆心今文显俗则云元明心妙元即是本前以妙配真故先云本妙今以明配俗故先云元明经本自陈非解者强配各从本谛说也下半句云心妙者盖以心妙二字兼中与真又上元字亦本乎中义三谛互融今则中真二谛从于俗故建一切法则俗谛显余二谛隐故万有齐彰然亦不离中真而明俗但以隐显适宜只此一句亦三谛圆收而俗明当令故云元明心妙一俗一切俗要亦本乎如来藏体故首标其名也即者是也由非而是所谓非一切相即一切法然则一草一缕皆如来藏妙摄无余故称俗谛余诸法数具如前解。

　　以是俱即世出世故(至)离即离非是即非即。

　　这一节经承前重以双遮双照圆归藏体结显中道第一义谛也以是俱即故一句亦是结前生后意故字如前说详玩俱即之言应并收俱非同归中道文略义周会意可得妙明心元者妙明即真俗二谛心字通指真俗二心元即是本以中道为二心之本故云妙明心元也双离是双遮双是为双照遮是夺意照是与意是即非即一句文略晦似乎全在即边说了今回润其文则明矣盖前文以即对非而言即当作是上句离应对即今此句当作即是即非乃双与意也良以双遮双照而显中道遮照同时一中一切中所谓一色一香无非中道即此义也显中不举诸法者盖前即非既融融便属中故不必再陈但标其融义而已文之巧便无愈此经。

　　如何世间三有众生(至)用世语言入佛知见。

　　这一节经世尊结显圆理已竟寄责凡小偏心欲测佛乘䇿所不逮也如何二字是责辞世间三有者有是着义即三界欲色无色各着本界名迹故称三有声闻是小乘四果圣人是也缘觉是中乘既断正使更侵习气胜于声闻劣于菩萨故称中乘此二种人既超三有故称出世世尊承前显理之妙且圆因寄责凡小之人各以狭劣所知之心测度如来无上菩提如以萤火爇须弥山终莫能着也无上菩提即前所显圆理是也用世语言者即前所破因缘自然非和不和等语谓将此等语言欲入佛之智见无有是处佛知见者对众生知见而言众生则无知着知无见着见即用世语言皆是众生知见即彼二乘知见着空虽胜众生望佛尚远菩萨知见亦未尽谛理以九法界望佛俱名众生知见而佛之知见则自所证得不共三乘以知即无知无知即知见即无见无见即见无知而无所不知无见而无所不见究竟圆极乃名佛知见也如第五经云知见立知即无明本知见无见斯即涅槃无漏真净即此义也。

　　譬如琴瑟箜篌琵琶(至)爱念小乘得少为足。

　　这一节经世尊承上引喻以明凡小圆具妙心独乏妙智卒未能显其用也琴瑟等喻凡小之人及诸浅行菩萨妙音喻妙心妙指喻妙智谓琴瑟等本具宫商清响若无巧妙指头弹他则彼宫商清响终不能发汝与下法合琴等如上说如我按指海印发光合有妙指者汝暂举心尘劳先起合无妙指者佛谓宝觉真心人人圆满如我有妙智故则能智契理冥妙用现前如前所谓一为无量无量为一小中现大大中现小等是也故云海印发光按指者即是妙指海印发光譬佛妙用此是喻中说喻意谓我一按指则妙音俱发宫商清浊五响圆备如彼大海澄渟森罗炳现今不言妙音而言海印发光者重约喻明也海印发光之喻详出华严涅槃大集等经汝暂举心下明无妙智故暂时举心四句百非难逃乎是非之阈故云尘劳先起由不下正是䇿其不逮之语也以上佛答第二执相难性之问正义已竟此下富那复从第二答中发起疑难世尊又以怖头之喻合明无因之妄始圆第二问中余义也方等弹诃等意今经处处可了。

　　富楼那言我与如来(至)自蔽妙明受此沦溺。

　　这一节经富那蹑上真心圆满重征妄自何因也我与下正蹑上意用张难本而我下叙自遭妄未究觉际在文可知圣乘即佛乘也谓今虽遇佛乘犹未究竟佛道渊底世尊下正是起难之辞谓此真心人人圆满云何世尊诸妄圆灭独证妙常而诸众生何因有妄妄从何起自蔽妙明受此沦溺耶。

　　佛告富楼那汝虽除疑(至)是人心狂更无他故。

　　这一节经世尊引他俗事例答上文无因之妄也初责富那惑未尽故解亦未深故引俗事之浅浅以况真理之深深令易明故演若达多译云祠授祷神祠以授嗣故此人忽于晨朝梳洗以镜照面认影迷真故责己头不见面目疑为魑魅无状即无故忽尔狂走以例无因而妄魑魅是山译之怪于意下正勘富那乃令审例会心识知妄无因有富那据实答云狂无他故既知狂无故妄亦类此。

　　佛言妙觉圆明本圆明妙(至)虽佛发明犹未能返。

　　这一节经世尊以妄合狂直显无因徒历长劫迷而不返也佛言下先指真本无妄谓此妙觉真体本来圆满明妙以例达多本头本自其然也既称下明妄无因谓真心无妄妄自妄发云何有因若有因者则不名妄自诸下指妄自妄发谓从诸妄上展转相因此相因者非有因之因盖是依妄起妄牵藤引蔓从迷积迷以历尘劫例彼达多无故狂走岂有因缘无始妄延亦若此耳妄延长劫以至今日虽佛发明真本无妄由诸众生染妄既深犹不能返。

　　如是迷因因迷自有(至)尚无有生欲何为灭。

　　这一节经承上以明妄因妄发识妄无因则诸妄自息也迷者因迷有妄妄即是迷此迷承上从迷积迷而来初如是迷因一句即指上文尘劫之迷谓此迷因因迷自有与真心无干若识迷无因则妄无所依盖迷为妄之所依所依之迷既无能依之妄自息迷妄既息求生相不可得欲何为灭生灭既灭则寂灭现前矣。

　　得菩提者如窹时人(至)妄性如是因何为在。

　　这一节经佛示悟后观迷如梦既觉直下明妄无因而真不动也谓彼得悟菩提之人如睡已窹说梦中事梦事虽明了知是妄必无因缘可取梦物以全体无故如彼下重以梦合狂走岂有下二句是反辞言其无因自狂他或忽然狂歇其头元在肩上何曾移易分毫非外得者正明本头不动本头不动则知狂怖妄出也纵未歇狂本头亦何遗失初无有动信知真心不动妄自成迷忽然妄歇真心亦非外得纵其妄未歇灭而其真心亦何遗失末富那下结答原问之言谓妄性无因何更求其所在若有所在是实非妄矣以无在故因知是妄。

　　汝但不随分别世间(至)何藉劬劳肯綮修证。

　　这一节经佛示歇狂之法狂既歇则真心得也佛谓富那汝但不随三续起诸分别则外之三缘断矣三缘断故则汝内之三因不生三缘指外世界众生业果所缘之尘是也三因者即汝内之能缘三种分别之心是也能所因缘不生则汝心中达多狂性自歇心中达多者借喻巧说由他能所因缘不生则识情不起顿空根本无明一歇一切歇一断一切断是故歇即菩提也盖此狂心约根本无明说故能歇即菩提菩提是觉觉对不觉说不觉既觉即转无明为菩提一念返真尘沙惑断如禅家所谓㘞地一声元在这里故云胜净明心不从人得也此是顿义不假三祇修证故云何藉劬劳肯綮修证肯綮字如庄子养生主篇解牛中云技经肯綮之未尝而况大軱乎注云肯骨间肉肯肯着也綮音启又音罄犹结处也軱大骨也彼意说庖丁技得神化经历骨肉纽结之处未尝为难而况大軱空廓处乎借其字形不用其义今但云一歇则已何藉劬劳自艰细微绵力而修而证耶肯綮类艰力细微之意。

　　譬如有人于自衣中(至)方悟神珠非从外得。

　　这一节经佛重约喻以明前义谓迷悟自殊而妙心未尝失也人喻众生自衣喻阴入界法以阴等有覆阴妙心之意又阴等从自心现故如自衣也系珠喻妙心随转不觉喻迷穷露他方喻法身流转五道无财谓贫无覆谓露乞食喻修有漏福善驰走喻死此生彼以无常迅速故云驰走虽贫而珠不失者喻虽乏功德法财而妙心未尝失智者示珠喻佛为说法令悟其心从心致富喻证心珠致诸功德法财悟珠非外喻悟己心本然自具非从外而新得之者以上佛与富那问答圆前第二问中余义已竟下文阿难重蹑前文三缘三因之义难佛前后自语有相违之过是故世尊翻前达多怖头之说以明因缘自然皆为戏论而总责多闻无功圆收理分辞致后乃阿难重请起行之门也入文可见。

　　即时阿难在大众中(至)我从因缘心得开悟。

　　这一节经阿难因闻三缘三因之义重起前疑难佛前后相违也阿难前闻遣拂因缘之义今复闻三因三缘之说佛自前后相违是故引文成难以证前经遣拂之非也但引文不全岂以杀盗淫为三因缘耶杀等是业果中事当取世界众生业果为三因缘此必译场之误非阿难之意也今谓因缘断狂心歇菩提成斯则因缘皎然明白云何如来前说顿弃因缘耶阿难又引自证谓我从因缘而得开悟良由阿难初因见佛相好发心出家亦是因缘故引为证也。

　　世尊此义何独我等年少(至)惟垂大悲开发迷闷。

　　这一节经阿难引他证自皆从因缘入道必以顿弃为非也阿难谓因缘入道者岂独年少有学即今会中目犍连等高年无学亦由因缘悟心云何顿弃此是引他证自必以因缘为然也阿难自称年少者以佛成道夜生佛成道后游方五年后说阿含经十二年中方乃出家来入方等八年阿难约有二十二三岁故称年少尚滞初果故称有学老梵志者按余经及下第五经谓目连等路逢三迦叶宣佛因缘心得开悟今称老梵志者梵志是外道通称此指三迦叶未归佛时元是外道且又年高故称其为老梵志也今说下阿难又援顿弃因缘之义难同外计谓佛今说菩提不从因缘得者则彼王舍城外道拘舍黎所说自然成佛第一义矣以此邪正如何甄别惟垂大悲开发我之迷闷也王舍城即摩竭陀国城名王舍因缘详出大论拘舍黎外道名见第二卷解中。

　　佛告阿难即如城中(至)因缘自然理穷于是。

　　这一节经世尊将破所难且请人情去彼取此理出寻常也狂性属因缘不狂性属自然佛听阿难语即引达多狂性比例发明谓狂性因缘灭则不狂性自然出因缘与自然对待显故妄情之理尽于待耳穷即尽义。

　　阿难演若达多头本自然(至)何不自然因缘故失。

　　这一节经世尊承前待意双破二计也初阿难下六句初句是举狂者名头本下五句先破因缘前三句明达多本然之头曾无一毫歉强故云本自其然无然非自后二句直斥狂因妄出则因缘之计破矣若自下四句次破自然前二句出其计意谓头本自然以照镜因缘故狂后二句亦直斥破云若计自然汝何不自然为因缘故失了自然耶则自然亦破矣。

　　本头不失狂怖妄出曾无变易何藉因缘。

　　这一节经世尊重蹑因缘以明本头不失狂因妄出也文可解。

　　本狂自然本有狂怖(至)头本无妄何为狂走。

　　这一节经世尊重蹑自然以明狂不狂二俱非自也文可解以上二节返复以明二计皆妄下文直显狂心歇处即菩提心也。

　　若悟本头识知狂走(至)生灭心灭此亦生灭。

　　这一节经佛示本真无妄因缘遣而复遣即菩提心成犹防细过也佛谓若悟本头不动识知狂走妄出则彼因缘自然二俱名妄都为戏论也从前但引迷头狂走一事发明因缘自然皆是忘计则一切事法与此相类要知无妄的本头比例真心而真心妙觉之中元无因缘自然之论也是故下牒前难中所引因缘既断即菩提心菩提心即真妙觉心也夫此心者言语道断心行处灭从他千思百议毫无干涉菩提心生下世尊重重遣拂于甚深妙理郑重若此使人勿以所知心量妄加测度故尔菩提心生一句即顶上二句说若谓三缘断故即菩提心若有菩提心生生灭心灭的意思此但是生灭非菩提心矣已到灭生俱尽的所在则属无功用道灭生二字蹑上两重生灭意也说这无功用道与自然相似若误执有自然心生如此则名自然心生生灭心灭此亦生灭非无功用矣这一重生灭校前菩提心生灭前粗后细无功用道者谓以有作行息即无行之行名无功用道接初住位创得无功用道至第八地名实得无功用道此约圆教说也。

　　无生灭者名为自然(至)非汝历劫辛勤修证。

　　这一节经世尊牒上义性以明离过绝非方名无戏论法警以深行也初二句示自然相犹如下引例示和合相非和下示本然相即明上自然义也本然非然下五句重叠遣拂离过绝非方名实法以上诸性义相可解遣拂中非字离字是遣义谓本然亦非和合亦非本然即上自然和合即前因缘又拂云合与然俱离离彼合然之离俱非以无可远离处此句方名无戏论法也无戏论即是真实至于实处菩提涅槃尚隔远在岂易得邪自非深修实证卒莫能及末句正警深入也非汝字上有阙文可以意得。

　　虽复忆持十方如来(至)爱河干枯令汝解脱。

　　这一节经世尊承上实法深责多闻无功以明道定速证也虽复下正责多闻无功十二部者凡诸如来设教各称群机病有万殊药无一准具故教有十二部类不同发轸曰长行重颂并授记孤起无问而自说因缘譬喻及本事本生方广未曾有论议共成十二名详出大论三十三中今谓阿难能记忆受持不唯释尊一佛所说乃能遍持十方如来又不独现在尚能积劫多闻则通三世十方十二部经其中所诠清净妙理如恒沙之多可谓多闻之功深且博矣犹未能及于无漏道定故责其为无功秪益戏论然能谈说因缘等计违顺功过之义决定明了人间称汝多闻第一于无漏无功却不济事所以如此积功闻熏不能免离登伽之难何须待我句上脱略应补明者谓若多闻可敌生死患难愆失何须待我佛顶神咒下明神咒功速云我神咒一至淫火顿歇得阿那含上句明灭恶下句明得果神速如此言淫火者火通法喻说法中淫即是火淫心起时浑身火发如术婆伽淫火内发遂能烧身故称淫火喻中淫心如火能烧一切善根故喻如火今登伽蒙咒即能灭恶生善而得果证更于如来法中成精进林言精进林者登伽既明己过则能精进无有退怯林字约喻说行非一种藂集如林行行精进故历劫欲爱如河源远流长一旦干枯令彼解脱益见无漏之功甚矣。

　　是故阿难汝虽历劫(至)如何自欺尚留观听。

　　这一节经世尊结前多闻无功勉以道定深益令无滞也是故下正结无功不如下勉以道定秘密妙严四字赞所闻法义不测曰秘不疏曰密不可思议曰妙坚固不朽曰严谓历劫所闻之法实具如是之妙而能闻之心未空犹滞有漏不能超越生死故云历劫多闻不如一日修无漏业一日对上历劫看甚明多闻功浅道定益深所谓日劫相倍也远离下明诸益相谓离世间憎爱二苦憎属冤爱属亲亲而恒离冤而常会求去取之不可得则五阴偏炽而生老病死统乎其间八苦宛然具于憎爱二字中也今修无漏一并蠲除不亦利之大益之深耶如摩下引现事为证以实验之如摩登伽历生淫女其爱情者不为不深而一旦由神咒之力即能销其积生深欲而神咒之力不为不厚今于如来法中出家名性比丘尼性者是淫习之性即以习性为名今虽出家不易本名即摩登伽之译语也比丘见前解尼是天竺女声罗睺罗译云覆障因缘详出阿含瑞应等经是佛之子耶输陀罗译云华色是佛之妃佛之妻子俱出家故耶输与性尼同悟宿因知以贪爱为苦今能一念断爱以无漏熏修得出世圣善或出缠者登伽出爱缠也或授记者耶输于法华会上得受佛记号千万光相如来良由方等收经有摄后之例是故法华涅槃之事亦摄入也末二句世尊既明无漏功高如此因勉阿难毋为自欺尚滞多闻留连观听观听二字影带六根说自首卷至此发明理分已竟下文阿难依理请行意谓理解虽圆非行莫证故次理之后即请行也行者行也依理修行方证理故。

　　阿难及诸大众闻佛示诲(至)引诸沉冥出于苦海。

　　这一节经阿难闻前理分圆义今将请行且先叙蒙益而赞佛之善导也阿难下至白佛言是经家语叙谓阿难闻法除疑悟理之详如文实相者即指前经三谛圆理法法称真无虚假故故称实相因悟实相无复前尘粗重影事以故得身轻安轻安是定中禅支百法论以轻安为善心所法彼云离重名轻调畅身心名安也得未曾有者由得大益世所希逢故云得未曾有重复下正述他请行的情状悲泪者阿难悲己历劫沉迷故情动于中而雨泪也顶礼等者述请法的常仪无上大悲下方是阿难自陈之语无上二句赞佛德也佛因圆证心宝得大自在故称宝王由能善权方便随机展演开豁人心故云善开我心如是等者指前所闻之法辞义多途故云种种因缘提奖者提是提携奖是奖谕正是善权之法以如此多方引诸沉冥出于苦海诸沉冥者指众生说沉言堕落冥言昏暗苦无涯涘故喻如海。

　　世尊我今虽承如是法音(至)虽获大宅要因门入。

　　这一节经阿难因请行故次叙所悟法相喻明行必当请也承是承领如是法音者通指前经理分能诠音教因能诠法音悟知所诠藏性如来藏约体说妙觉明心约用说故双出之谓如来藏之妙觉明心体用联璧尽善尽美之言也遍十方界者显此心之大也十方界是大虚空遍义犹未尽其大也下经云空生大觉中如海一沤发校今遍字大可知矣含育刹土者含是包含育是生育谓此心不唯包含法界而已又能生育法界也十方国土是如来所统故云如来之国土也清净等者谓非染秽故曰清净七宝严饰故曰宝严妙觉王刹者妙觉王指佛说言佛刹也以佛极证妙觉得大自在故称妙觉王润文之巧也刹是梵语具云刹摩译云土田上云国土今云刹者国土是刹中所有今阿难因闻三谛圆融之理悟知身土交涉之义故上云含育也如来复责下二句阿难意谓虽闻觉心含育身土圆融之理秪是多闻中事然今佛责多闻无功不逮修习逮及也谓多闻过误不及无漏熏修如前所明者是也我今下设喻以明行必当请也陆行曰旅旅是旅舍舟行曰泊泊止也止于岸故总称客中意思阿难谓我今如彼客途旅泊之人飘零孤露忽蒙天王赐与华屋周书称天子曰天王对诸侯而言华是华美言华美之屋大宅即指华屋总称也阿难谓虽得大宅要因门入不得其门则难升其堂入其室也天王喻佛所赐华屋喻示妙奢等三观之理理之玄妙如华屋也虽获下二句喻虽获此理非行莫入故大宅统喻圆融谛观之理无不容摄覆庇十八界故称大宅今称门者即下文所谓一门深入也门即是行门为能通理为所通通所通故故称为门首卷初问中谓妙奢摩他三摩禅那最初方便今大宅是三观理最初方便正是入理之门故称初方便也今所请行正是请答最初方便。

　　惟愿如来不舍大悲(至)在会一心伫佛慈旨。

　　这一节经阿难承上喻说今陈正问翻前理中三观义致为请本发心路也诸蒙暗者蒙者有覆暗者不明指彼未尽习漏者说捐是弃捐无余涅槃者无余对有余说二乘人但断见思未尽无明而证涅槃名为有余世尊无明断尽转心意识成一切智智名大涅槃凡一切微细生灭净尽而无遗余名无余也本发心路者无余涅槃是所到之地从初发心以至到家俱名为路非行则不能到今路即是所行之路正指今所请说也言本者是本起因心之本谓依本起修则本指觉心说也如圆觉所谓本起因地法行是也发心二字即下文发觉初心是也此句总约行说令有学下翻前理中三观义请摄伏畴昔攀缘者畴是性义畴昔指无始劫说谓从无始来攀缘不断攀缘者即六尘缘虑之心是也摄伏字止是奢摩他义摄伏即是止息攀缘返妄归真奢摩他义也得陀罗尼者陀罗尼译语见前即三摩义总持一切法融妄即真故属三摩义也入佛知见者佛知见是第一义真妄双泯属禅那义也今此总摄三义请其最初方便故说从何之言云从何处发行起也作是下可知。

　　尔时世尊哀愍会中(至)开无上乘妙修行路。

　　这一节经佛诺其请将示诸行而先明所为也尔时者阿难请毕之时会中三乘共集而世尊但愍二乘者何耶此对当机而言急于所为故尔又前阿难问辞亦自陈有学不及余乘者盖依所急者为辞耳且菩萨乘人兼而自勉奚必专为言虽不及意实通之菩提心未自在者谓声闻人但发声闻菩提无度生心故于佛菩提自觉觉他行中拘碍未融所知未破故未自在也及为下谓不唯特为当时亦抑遥怜末世言末法者谓如来灭后正法千年像法千年末法万年今当末法之初如来大悲远及斯世令诸众生发菩提心开阐无上乘中妙修行路无上乘即一乘也一乘之上无乘可乘故妙修行路者以前圆融三观为妙修行路正为启行说也。

　　宣示阿难及诸大众(至)发觉初心二决定义。

　　这一节经世尊正酬行相先标二义为行纲领也前首卷中佛将显理先标二种根本为理门总科今显行之始亦标二决定义为行中纲领详观理行二文大意无殊今云决定发菩提心等语应上阿难问中捐舍小乘等故妙三摩提者即理中奢摩三义之三摩也举一摄二一即三三即一故故称为妙发觉初心者觉即上所说菩提谓发菩提之初心也这初字通于行门始终皆称为初以对本觉说故本无初后以始通本似有初故言二决定义者按下文中所明义理决定即是决择谓决定须择也若不决择难成行故第一决定义中决择因心是故审详五重浑浊择去生死根本依圆湛性为因地心也第二决定义中决择烦恼根本是故审详六受用根逆彼生死欲流得循圆通一门深入以至文殊选择诸圣总为第二决定中事是知二种决定为行门总科学者须预知之此标数下释义。

　　云何初心二义决定(至)不生不灭无有是处。

　　这一节经承前征释二义以明因心果觉必应相符可为行本也云何下总征阿难下别释释中先释第一义汝等下三句牒前问语修菩萨乘可知入佛知见者谓声闻人知见偏枯沉空滞寂佛知见者融通真俗圆满中正即空假中三谛在一心中得名佛知见而声闻人今欲入者当如是观也应当下正决因心与果觉审同异也阿难若于下辩因果背向谓若以生灭为因心者则与果觉相背愈趣愈远故应择之。

　　以是义故汝当照明(至)由是始终无坏灭故。

　　这一节经承上决择背向示坏不坏相令审明也以是义故一句牒承上语汝当下正示坏不坏相示坏不坏相者欲令舍有作依无作无作者是不生灭故先明坏相谓汝当以正智照明诸器界等有为可作之法皆从变灭有作则有生灭阿难下令审明白谁为不坏然不下次示不坏谓诸可作毕竟可坏然终不闻烂坏虚空何以下明不坏所以谓彼虚空非可作法故因此始终无坏空无始终在审择边说始终也无坏则无生灭意令依无作法以为因心方与果觉相应也。

　　则汝身中坚相为地(至)从始入终五叠浑浊。

　　这一节经承上坏不坏义令于身中决择何为不坏也则汝下谓人以四大为身故指四相以示也坚凝为地润湿为水暖触为火动摇为风人身以地水火风所成皆是生灭窒碍缠缚之法由此四缠将汝湛然圆满妙觉明心分而为六分于眼为视分于耳为听分于鼻舌身三为觉此为合觉之觉也分于意为察察是察知故属意也从始入终者约自外入内说故用入字又约五阴论始终下经以五浊对五阴说故始是色阴终是识阴即以色等五阴浑浊妙心故云五叠此标数下征释。

　　云何为浊阿难譬如清水(至)汝浊五重亦复如是。

　　这一节经世尊承上约喻以明浊相也云何为浊一句是承上征语阿难下释浊相谓如水本清洁尘本留碍伦是等意水之与土二体法尔清浊不同其性不相循率者也有世下正明浑浊上文但明清浊二体未和则不显浑浊由清浊和合方见浑浊故假世人说和也谓或有人取彼尘土投于净水之中土为水所融化失彼留碍之质水为土所浑浊则亡其清洁之容水土二相容貌俱汩没矣以此名之为浊此约喻说末二句法合汝指阿难意该一切谓人之五浊亦如水土水喻妙心尘土灰沙喻于五阴妙心本然清净五阴从来昏滞前文视听觉察即是六根六根即是五阴则阴入界三总皆浑浊妙心而称五重者下文所明者是也此总标浊数下别释。

　　阿难汝见虚空遍十方界(至)是第五重名为命浊。

　　这一节经世尊承上显示五浊之相以明生灭可择也文中义列五段初示劫浊劫是梵语具云劫波罗译云时分良由释尊本愿出于减劫减劫众生根尘识三昏钝之极心境俱浊是故文中约见与空显劫浊也汝见下见是见根空是空尘此约根尘说也一根既尔余根例此故此单约见与空辩空见俱无相故混沌而不可分空尘无体见根无觉见无觉者但能映色无别分析故称无觉根尘妄识昏钝一时故云劫浊汝身下次示见浊上文劫浊约见论者意在显示劫浊今文正约六根明浊故称见浊单指一根以例六根皆浊也先指身说者谓六根皆依身显故先明总相身则抟聚四大为体见闻下四句别明六尘四大相织之意谓见闻等六根本性圆通乃为四大壅滞留碍失其圆通之用水火风土四大本是无情之物乃为妙性旋转无情令其觉知所以六窍能分别一身知痛痒四大六根妄相罗织以成有情之身故云见浊又汝下三示烦恼浊忆识诵习者即妄想的总名约三世说忆是忆念属过去识是了别了别现前事属现在诵是洛诵系念为诵缘缘不断为洛缘念未来境界故称洛诵又习字具二意一谓习气之习则忆识诵三皆是习气二谓熏习之习则连诵字云诵习未来境也成唯识论意亦同此此妄想性发于六根之上知见二字该六根说离彼六根则妄想无自性矣妄想容貌现于六尘离彼六尘则妄想无自相矣故云离尘无相离觉无性觉指六根说也然此妄想总属烦恼依烦恼生妄想故言烦恼者瑜伽论云昏烦之法恼乱心神染污真性故名烦恼浊也又汝朝夕下四示众生浊何谓众生法界次第云众生者即我人众生寿者等十六知见是众生所依即指此为众生也今文意谓念念别趣名众生浊念念别趣不出十六知见故朝夕不停者谓诸众生从朝至暮刹那生灭念不停息他所知所见者无不每欲留恋世间争奈所作所为之业运每常迁于别趣国土指五趣说故如所作是善身虽未迁业运密移迹于人天矣如所作是恶身虽不动业运密移迹于三涂矣扩而充之升沈可卜也知见与业运互相罗织故名众生浊汝等下五示命浊命者识息暖三连持不断为命若其三事分散则死矣汝等者通指一切也谓诸众生见闻等六根内识元无别异由彼色等六尘隔越为他所转无状异生无状犹无辜也性本同体枉自成异故曰无辜性中下相字读作平声谓藏识性中元是同体故相知也六根用处不同故相背也性中大同用处忽异同异之间失于常准失准者言其同异无定也静时则同动时则异一日之间动静无常准故以此同异相织百年而罕会其同如是妄成于道何有故称命浊。

　　阿难汝今欲令见闻觉知(至)皆合涅槃清净妙德。

　　这一节经世尊承上五浊教令择妄依真研因克果委陈妙契也阿难下正令择妄前文但示生灭妄相今文正明决择佛谓汝欲令此见等六根远契如来涅槃四德应当择去死生根本言远契者以众生望佛奚止天壤故云远也见等六根是凡情常等四义是佛德以凡情契佛德必有其道故当择之死生根本者即六根是第五经初云生死结根唯汝六根更非他物可证也今佛示其契佛德之道谓当择去死生根本依不生灭性而为因心以不生灭因方契不生灭果如水合水方名为契此不生灭圆湛性者即指旋转六根生死欲流返流全一所谓湛入合湛并其六全其一名为以湛旋其虚妄灭生也此虚妄灭生正是六根流相旋转六流伏还同体之觉名为元觉此元觉者本无生灭以此元觉无生灭性为因地心然后圆成果地修证然此元觉即第八藏识湛不摇处是也良以此识为生死涅槃之因顺流而出为生死因逆流而入为涅槃因故以此为因心也果地直指涅槃果说此悬示始终因果之相耳如澄下约喻以明伏断之义浊水喻六根澄字喻旋伏静器喻元觉因心静深不动喻六用不行沙土自沉清水现前喻初伏客尘烦恼客尘烦恼即见思二惑沙土即喻根本无明自沉喻初伏此初伏意若对下永断意看则此见思应断岂但初伏而已略而言之当以意得清水即喻元觉因心上文六根现行喻于浊水今清水正当喻元觉也去泥纯水喻断无明证妙心可知明相下谓无明既断则转昏为明转识成智识尽智圆本然明相精纯依智所行则八相三身一切变现俱成妙用不为烦恼凡诸变现皆合涅槃妙德妙德即前文常乐我净此是远契之道也明第一义竟。

　　第二义者汝等必欲(至)发业润生谁作谁受。

　　这一节经承前征释次明第二义令审烦恼贼媒作者受者为谁也第二义者一句牒前标语汝等下亦述问意谓汝等必欲发菩提心者既能回小向大于大乘中生大勇猛勇猛者即指下句决定弃捐诸有为相即是勇猛有为相者即彼虚妄根尘是也若欲弃此有为应当审其根本根本若除则一切烦恼皆灭盖烦恼有种子现行根本随眠不同故由此能发一切善恶诸业业能润泽生死故谁作谁受者正令审详意明六根作业即六根受报也又根本义者即第五经初所谓俱生无明俱生即根本义故俱生无明即生死结根生死结根即汝六根更非他物经文气脉从此发去学者勿忘其源可也。

　　阿难汝修菩提若不审观(至)云何降伏取如来位。

　　这一节经世尊承上烦恼警令行人必用甄明不明则难乎入道也汝修下蹑上意谓欲修道弃有为必应审观烦恼根本盖虚妄根尘是现行此现行为从何处颠倒此颠倒处直指俱生无明是也俱生无明即是六根以俱生无明从六根显故所以下文决择六根为颠倒之处若此颠倒之处尚自不知云何降伏彼诸虚妄根尘现行烦恼必须识此倒处降伏得现行方能上取如来果位也。

　　阿难汝观世间解结之人(至)于器世间不能超越。

　　这一节经世尊引例承明六根为烦恼结处颠倒根由从此始也阿难下正引例明上审知颠倒处意谓欲降现行须知倒处如世解结先知所结结尚不知云何可解若会能例所例亦明解结例上降伏尘根见所结处例上先知颠倒之处不闻下转以虚空无为例明有为有结佛意谓人以根尘妄有则有妄结有结则有解虚空无为则无结无结则无解故云不闻虚空云云也今汝有结要当解除则汝下正指颠倒结处六为贼媒者外之六尘为贼内之六根为贼之媒六贼在外由媒引入如世间作贼必有牵引指授者此牵引指授之人即是贼媒今六根是心王驱役之臣反引外贼劫自家宝家宝者谓心王本有一切功德法财恒沙性德多为六种根尘消耗故喻如劫家宝也由此下正明根结所以由此者结显上文六根虚妄缠缚莫可解也众生世界者约正报说谓众生正报身中自具四方分段及三世相涉故称众生世界由其六根四大方世相涉而缠缚故故于外器六尘世界不能超越谓如听不出声见不超色等也根尘不逾正是结处。

　　阿难云何名为众生世界(至)各各功德有千二百。

　　这一节经承上征释众生世界以明六根德用之数也阿难下征释上义谓世是迁流界是方位此略释世界二义也汝今下别从广释谓界数有十流数有三一切下明众生身中由此方世相织妄成世则贸易迁流界则分段各据互相交涉界数虽十以定目论之四方乃是定位四维从方不复论矣上下无位中无定方盖上复有上下复有下上下可易故云无位中无定者如云以表表中东看则西南观成北不可定故四方之数必定可明与三世相涉上三四者世涉方也下四三者方涉世也宛转十二故流变三叠者谓世与方相涉迁流变易极于三重也其流变者谓一则变十十则变百百则变千总以抱括其始终始是十二终是千二明六根中各具德用有千二百云功德者按下文意若在圣人边说六根作用俱是功德六根互用亦无优劣皆具千二百若在凡夫边说只名业用不敢云功德也何者由于六根造种种业如下经云变化众生成十二类安敢称为功德故当秪称业用耳又以有作未空故令六根圆阙不同乃有千二八百之优劣也然上三叠之变者谓三世各具四方则成十二是第一叠也又从过去四方中且以东方三世过去具现在未来现在具过去未来未来具过去现在成九加根本东之一方成十此即一以变十也南西北方亦复如是则成四十其现在未来各四十成百二十是第二叠也又以过去四十中从一方亦成九加根本一成十则根本四十共成四百此即十以变百百以变千也现在未来亦复如是则成千二百是第三重也。

　　阿难汝复于中克定优劣(至)圆满一千二百功德。

　　这一节经世尊承上克定六根优劣预立简选圆通之本决择圆缺令知生灭不生灭也阿难下总令克定克者犹确也以确定优劣故如眼下别明优劣别明中文别为六初明眼根谓眼之业用后暗前明前方及左右皆全明也左右旁观三分之二者谓前方左右及后方为三分也以后方无德故秪二分或问下经文殊偈又兼四维说云亏一半则前二维明后二维暗暗故亏半今则以方摄维故不兼说当知下结本根德数如耳下次明耳根谓耳之听闻周遍十方而无遗余声动之时闻根似有远近静无声时闻何边际所以下经云闻有三真实谓圆真实通真实常真实也详解见后当知下结本根德数如鼻下三明鼻根谓鼻之嗅性通出入息以息出入明鼻作用今息有出入关于中交阙中交者以出入交接回返不及的所在为中以不及故为阙则出入二分有功而中无德息是气今不言气而言息者扁鹊难经第一云以呼吸定息一呼一吸谓一息人一日一夜凡一万三千五百息盖息止也出必有入出而不入往而不返则非止矣所以天地有盈虚消长即天地之息也夫人之鼻也其犹橐籥乎当知下结本根德数如舌下四明舌根谓舌根之性以能宣扬世出世智言辞可限理无穷尽舌功胜矣若据尝味之知则合时有离无性者亦劣也当知下结本根德数如身下五明身根谓身之觉触以合时显离则无知离时只一合中见双何尝有三以此验之身根阙一当知下结本根德数如意下六明意根谓意能默容十方三世世出世法若圣若凡无不含容于意根之下尽其涯际当知下结本根德数。

　　阿难汝今欲逆生死欲流(至)谁为圆通谁不圆满。

　　这一节经世尊承上六根教令甄别圆阙乃依圆根而返流也汝今下初句二欲字上是乐欲下是六根贪欲贪味六尘曰欲六根奔逸曰流即此欲流是生死根本故云生死欲流然诸众生顺流而出则趣生死今佛教令逆流而入返穷能流之根以至元觉不生灭地逆流者非谓六根漫然而入必依一根中返故令验此六根谁圆谁阙孰浅孰深圆者为深阙者为浅则耳舌意为圆为深眼鼻身为阙为浅合离可知令其选彼圆根从一门深入方能逆诸欲流至不生灭为发行之初心也言六受用者谓彼六根见闻觉知为自心之受用故。

　　若能于此悟圆通根(至)吾当发明令汝增进。

　　这一节经佛承上意正令审择圆根为逆流之门也若能下承上验意谓此六根之中得悟圆通本根依此圆根逆彼无始劫来根尘妄识的生死业流得循率圆通与不圆根校之日劫相倍倍与背同不圆根修一劫不若圆根一日之功言其迟速相背如此又倍字作增倍之倍亦通我今下结数如上言六湛圆明者谓若根尘妄识则动而弥昏遍而似局若能返动入湛则明而复圆内性本湛分湛映于六处静则六处俱湛故称六湛随汝下正令决择于六根中择其圆深可入者佛谓更与发明令其增进增进者如第六经初于闻中如是渐增等即是增进义也。

　　十方如来于十八界(至)彼六知根一时清净。

　　这一节经承前佛指界性皆圆由机劣故乃令择之以入也十方下意明圆机则门门可入同佛乘故故指诸佛说也而诸界性一一称真本无优劣此对圆机说耳但汝下明由小机智劣故于界性之中未能得乎圆通自在之慧是故如来宣扬六根优劣如此乃令但于圆满一根为门深入入一根得无妄矣彼六知根同时清净六根皆称知者谓外用虽殊内性本通同一知觉体故所谓一真一切真也一时即同时故。

　　阿难白佛言世尊云何逆流(至)能令六根一时清净。

　　这一节经阿难承上逆流为问请示一门深入之义也阿难未明六根外分内合故疑一入云何六俱净也。

　　佛告阿难汝今已得(至)生住异灭分剂头数。

　　这一节经世尊将酬一六之问先判断惑浅深以明解力未克也佛告下先明果证梵语须陀洹译云逆流又云入流逆与入一义流有二义一谓逆生死欲流二谓初入圣流言虽不同其致一也已灭下明其断惑分量谓初果已灭三界众生所有见惑见是见解从有无二见展转妄解具足六十二见见解非正俱名见惑证初果人断惑见理名见道位今云见所断惑正指见道之见对下修所断故言众生世间者约众生正报说如前流变中辩然犹下明思惑也谓初果人但断见惑此惑粗浮易断若六根中积生以来无始虚妄习气即是思惑言无始者无始有二意一谓妄本无始若实有始则不名妄以其无因无始突然瞥起故称无始二谓过去劫数远之极矣过于无量故称无始言根中虚习者由根尘贪染爱着无知名为虚习即是虚妄习气名为思惑此习要因修所断者修是修道位二果讫三果名修道位谓三界有九地一地具九品思惑九九八十一品皆修道果人所断断尽此惑证第四果名阿罗汉称无学位矣何况下即明思惑品数之多此中即指根中生住等者言思惑具有生住异灭四相具四相故念念推之故云分剂头数繁多也思是思惟即妄念思惟之惑上文见惑从分别上说故名见惑今从思惟边说名思惑也思惟校分别粗细可知今阿难但证初果故断惑浅解力未充。

　　今汝且观现前六根(至)虽得六销犹未亡一。

　　这一节经承前一六之问详明一六无定究其极者一六俱非也上文将酬一六之义且明其初果断惑未深是故未明一六开合之义今文正与详明一六始末故先反问为一为六阿难若言下世尊上文虽问不待答自辩非一何者若言是一何故耳不见目不闻头不履足无语宛然是六一何可定奚即是何若此下又详非六何者若此六根决定是六佛问我今与汝宣扬妙法门者汝之六根谁来领受我法阿难答言我用耳闻佛言下正明非六辩云汝用耳闻何关身口口问义身钦承耶一根初感诸根随应又自相通决非定六是故下结明不定意非一终六结非一也非六终一结非六也终不下反显非一非六元一元六者两跨说云终不然汝根元是一元是六耶一六不可定则一六俱非也阿难当知下顺显非一六出一六的所以谓圆湛性中本非一六由无始劫来颠倒沉沦衰替遂于圆湛性中妄生一六之义良以须陀洹人以逆流故六用俱销六虽销犹未亡一前来即在六中辩一今文的意思忽似云六在外一在内据唯识瑜伽等论以第八赖耶为一也下文亦云元依一精明分成六和合一六内外义可明矣然即此一是颠倒之处以其颠倒沦替一六义生处可知矣。

　　如太虚空参合群器(至)六受用根亦复如是。

　　这一节经承上设譬以明觉心离念何有一六之分合也太虚譬圆湛觉心群器譬六根除器下二句譬六销一未亡彼太下五句譬圆湛觉心本无同异何况更有是一非一此通譬上文一六之妄也则汝下三句法合合义如上说。

　　由明暗等二种相形(至)浮根四尘流逸奔色。

　　这一节经承上喻义合明法义相参同一致也先合眼义由明暗等者谓由前尘黏湛映于色者名为见性明暗是色等字意显高低上下青黄显色乃至极迥极远等相故加等字形字意显明暗等有相凌之状故用形字黏字约喻说取沾染之义见之精性照映色相则结缚于色而成乎根此根字指浮尘根说根的元本指胜义根说目为清净四大者元字即前文所谓明元之元清净四大者凡六根皆以能所八法所成谓能造四微所造四大四微谓色香味触四大谓地水火风胜义中举所造四大浮尘中举能造四微四尘即四微故合而言之是能所八法所成也胜义根言清净四大者意取四大精华之气以能映色之明净者名为清净四大此清净四大唯天眼能见凡夫肉眼不可见故名胜义根又映色之性名胜义也眼根之相有形色可见故名浮尘因名下正显浮尘根眼体如蒲萄朵者蒲萄指眼珠说如紫蒲萄相似以粗浮故名浮根也眼家之流奔逸于色而取色故余五仿此又流者根家之功能下随根例此。

　　由动静等二种相击(至)浮根四尘流逸奔法。

　　这一节经承上列示参合群异以明分湛之法义也兼前文分六段上第一段中详解已竟今可例明不别出也凡五根中别义按文释之耳中动静可知等者等一切声也击者谓闻机眠伏于内由声尘所击而起故名为击卷声成根者谓闻性无体卷取声尘以成根故新卷叶者明耳浮尘根相如经霜之叶未甚黄落故云新卷鼻中通塞可知发者谓嗅性无体由香尘发之即彼塞时气掩不通掩亦属发纳香者嗅能纳受香臭以成根故双垂爪者明鼻浮尘根相二鼻管如双垂爪状舌中恬属静变属动谓舌根静时淡味常在故称为恬动时则五味变迁故称为变二俱是舌家之尘参是交参谓以恬变二味参于舌根而显尝性绞味成根者绞是揽取义谓舌根尝性无自体以绞取外味方成根故初偃月者偃是缺义十七八夜之月初缺不圆故云初偃月舌形如之身中合时有触离中不知今称离合相摩岂离亦成摩耶以离合相形以成触故摩是抚摩然则抚摩是顺触以顺影违故抟触成根者根无自性抟取触尘以成根故腰鼓颡者腰鼓两头大中腰细头颅名颡身形如之摩顶至踵六尺之躯中腰亦细故取喻之俗称丈鼓是也意中法尘称生灭可知续字取念念相续之意生灭等四相影显续字中意根无相揽法生灭以成根故幽室见者幽室即是暗室人之寸心隐在身内对面千里利害夷险卒不可知盖指肉团心为幽室也此肉团是意所依故如人处暗室中内能见外外不能见内不知人之害己也故喻如幽室见余文可解。

　　阿难如是六根由彼觉明(至)失彼精了黏妄发光。

　　这一节经结上六根妄发失彼本有之明而责妄能为咎也谓如上所示六根由妙觉明中妄有能明之觉即指此卷之初妄为明觉之咎也才有能明则同异炽然失彼本有精纯照了之性妄黏本湛发生六根见闻觉知之光光字即是见闻觉知以为识性所现之光也。

　　是以汝今离暗离明(至)无灭无生了知安寄。

　　这一节经佛示前文六根无体托尘而生离则元无也良以根因尘有尘既非相根亦何有今文直明前所示者离彼十二有为则六依根如龟毛兔角徒有根名文义可知。

　　汝但不循动静合离(至)由是六根互相为用。

　　这一节经世尊正答一八六净之问也汝但下循是随义总令不随前尘十二有为言有为者是生灭有作法故随拔下别指一根说谓于六根之中随拔一根拔者解脱义一根既脱外黏内伏不起伏归元觉真体究此元真之地是第八藏识良以藏识通有漏无漏令伏归元真则藏识自成无漏故称元真也发本明耀者谓既伏归元真至于藏识湛不摇处耀是湛性光耀此一根内本耀既发则余五根外黏亦圆脱矣圆是遍义谓五黏遍脱也一根脱余根皆脱者内本一故六根既脱则不由前尘所起知见知见通指六根说谓根不随尘起故明不循根者明即六根的见闻觉知也是本有之明故称为明谓此见闻觉知之明不随六浮尘根转则见不局眼闻不局耳等故下句即云寄根以发本明而已然则耳可见眼可闻可嗅可尝遍通五根所以末二句结云由是六根互相为用可知。

　　阿难汝岂不知今此会中(至)圆明了知不因心念。

　　这一节经佛引明不循根寄根明发之实事可验也阿那律陀译语见前是斛饭王子佛之堂弟因缘出阿含等经䟦难陀译云贤善龙王名由护摩竭陀国雨旸时若年谷丰殷人民喜而贤之故得此名无耳能听者谓龙耳不听听以角故殑伽即恒河别翻义见第一解中神女是主河神凡河神女身者多如此方洛神湘妃之类非鼻闻香未详所出憍梵䟦提译云牛呞因缘出圆通章异舌即指牛呞说非舌正性故称异舌舜若多译语见第三经末空神也由主空故身质如风有动止无相见故喻如风虽无身亦能觉触佛光触发光映其身暂现色相灭尽定是九次第定最后定名由灭受想二阴故又名灭受想定也声闻得寂者住此定故摩诃迦叶译语见前因缘出圆通章久灭意根者灭尽定中前六识俱灭第七末那后半分未灭识且灭矣况其根乎彼则遍圆明了不假心念心念即指意根说正是明不循根寄根明发之义此引六入以证上文六根互用以明实有现证信非空谈。

　　阿难今汝诸根若圆㧞已(至)应念化成无上知觉。

　　这一节经世尊承前六根圆拔以明返本之效也诸根圆㧞即承前义内莹发光下即明返本之效内是内心谓内心元觉本明而发光耀莹者玉色温润明耀为莹取喻内心莹然之意内光既发外妄不粘则色等浮尘及四大诸器界等空然俱亡如汤销冰相似此约喻以明圆拔之功也汤喻圆拔观智冰喻浮尘诸相应念者谓应圆拔之念化彼浮尘器界生灭诸根多成无上知觉即所谓转众生知见成佛知见念即观智也。

　　阿难如彼世人聚见于眼(至)云何觉明不成圆妙。

　　这一节经承前引例以明内莹发光转妄见而成真体也例彼世人聚集所见于眼前若令见者之人急合两眼则暗相现前所聚之相俱不可辩假如所聚是人则彼六根头足黯然相类言其合眼不辩外相故云黯然彼人眼虽合而不见以手随其体外绕扪摩头足可辩所摩之人眼耳口鼻分辩明白则合眼的知觉与开眼人相同若谓缘明而有见者是托外明而起则暗成无见若不假外明而自发之见此是真见则诸暗相永不能昏如人夜间摸枕被中扪虱此不假明而自发者彼诸暗相曷能昏我是以根尘既销云何本有觉明不成圆妙哉以上行中佛示二决定义所择之相已竟下文阿难重蹑第一义中因心果觉详审断常世尊又令击钟验闻非断方尽第一义决定之事也经文起伏文源学者当明。

　　阿难白佛言世尊如佛说言(至)欲获如来七常住果。

　　这一节经阿难重蹑第一因心以校果觉辩证断常义也阿难下蹑前引难先引第一因心断灭与果目常住相校须令因果相应相应即㳷合意世尊下次引果位名目菩提涅槃译义见前真如者不妄名真不易名如法法本然法住法位不妄不易当体如如故曰真如佛性者佛是觉义约有情边说即人人本具灵觉之性名曰佛性庵摩罗是果名译云难分别其果似桃非桃似奈非奈故称难分别取喻第八识似漏非漏似真非真以真妄难分别故名庵摩罗识以识性不可思议故即密严深密等经所称白净识是也以清净无染而能了知故称白净识即本觉妙心之异名也空如来藏者即今经所明是也然如来藏具足三义谓空如来藏不空如来藏空不空如来藏今举一义影显余二即此三义是圆融三谛也大圆镜智者四智之一佛地经云如依圆镜众像影现如是依止如来智镜诸处境识众像心品悉显现故约喻显智故名大圆镜智是七下阿难辩谓此七称谓虽有七名差别究其七体总一清净圆满觉性本性坚固凝然不动重引喻说如金刚宝能破众物得自在义故称为王常住不坏佛果七名亦复如是若此下重以因心断灭之性证今常住犹如下三句即以念心为例以证见闻等无体故云犹如云云也云何将此断灭为因欲获如来七常住果因果不相应矣。

　　世尊若离明暗见毕竟空(至)惟愿大慈开我蒙吝。

　　这一节经阿难蹑前见闻等离尘无体难佛自语非实也世尊下即蹑上文见闻离尘无体之言始举见终举意念而略中间以此六根进退循环子细推求必不可得言进退者从见入意为进从意出见为退于六根中推之不已名循环也以不可得故云本无我之因心及我心所既无我心将谁立因求无上觉耶如来下蹑前湛圆之语以难非实谓佛前云六湛圆明常住不灭今我求之不得则成断灭如来何云湛圆常住耶佛言诚实今者似非诚实终为戏论了也惟愿下可解。

　　佛告阿难汝学多闻(至)尘俗诸事当除汝疑。

　　这一节经世尊将释其疑且先责多闻以警不识真倒之迹也心中徒知颠倒因者此指多闻博达但能说病未曾亲见其实是故真倒现前而不识也何者是阿难真倒即指六湛圆明本是无生灭性误为断灭以常为断正是小乘常计无常即此为其真倒佛谓如来是真实语者恐汝诚心犹未信伏今将尘俗浅近之事试汝令汝发明是常非断也尘俗事者即下文捣练舂米等是也。

　　即时如来来罗睺罗(至)音响双绝则名无闻。

　　这一节经承上以尘俗事验闻非断次第令悟也不音否下仿此声有则闻闻声无则闻寂又击则闻随声发故云俱闻佛问下征诘闻不闻意此正令次第陈说自悟闻常也音响双绝者音是声上高低清浊为音直声为响故音响双举余文可解罗睺罗译语见前。

　　如来又来罗睺击钟(至)音响双绝则名无声。

　　这一节经又承上文易闻为声以探阿难迷解何如也闻是根属能声是尘属所今阿难根尘不辩能所不分然斯闻性本常声尘自断良由惑声为闻何怪疑常为断少选即少顷三重问答中引声校闻意令悟闻与声孰断孰常领悟明白故作次第辩折文义可解。

　　佛语阿难及诸大众(至)闻实云无谁知无者。

　　这一节经佛责阿难执声为闻以辩声断闻常也佛语下正责根尘矫乱矫是强义不居中正心非善软名矫今闻与声报答不定根尘能所混而不分故称矫乱阿难及众犹未悟故佛言下重为指明阿难声销下正辩声断闻常佛谓汝知声销应云无响岂道无闻若实无闻则闻性已灭同于枯木更无生性了云何钟声更击汝复能闻知有知无者有无是声岂汝闻性为有无哉若闻性实无谁复知无知无者谁即汝闻性声之与闻断常可明矣。

　　是故阿难声于闻中(至)闭塞开通说闻无性。

　　这一节经结明声断闻常点出阿难真倒之过也是故下结明闻性常住谓声在闻中或生或灭非为汝闻随声生灭令汝闻性亦成有无盖谓声自生灭闻性常住不有不无也汝尚下责其颠倒以常为断谓汝误堕颠倒惑声为闻何怪汝之昏迷以常为断然终不可谓离诸动静等说闻无性也然又前文屡明六根离尘无体然今何谓离尘有体耶前不云乎伏归元真发本明耀乃至明不循根寄根明发得其圆通不生灭性故。

　　如重睡人眠熟床枕(至)其形虽𥧌闻性不昏。

　　这一节经承前引例以明形虽𥧌闻不灭也谓如重睡之人眠于床枕之间其家有人或捣练或舂米练是绢素捣练者通言捣衣之事其人梦中闻此舂捣之声别作他物此是梦中独头意识虽事不明了而闻性不灭是实矣即于下详叙尘俗情状分别梦事始末窹是睡醒遄市缘切音然疾也杵是舂捣之椎二俱名杵阿难下结显梦例谓闻性不昏也闭塞开通四字在形身上说意取窹𥧌开闭之事闭指形交形交则六根俱塞故云闭塞开指形开形开则六根俱通故引睡梦以证开闭通塞显出闻性之实又静摇等即指前文十二有为相也。

　　纵汝形销命光迁谢(至)云何不成无上知觉。

　　这一节经承上尤进于死益明闻性不为销灭勉以循常勿逐诸妄也纵汝下谓彼梦中闻性不昏纵使形骸销灭命光迁谢闻性亦不为汝销灭则人虽死闻性不死由诸众生从无始来随顺六尘逐诸妄念流转生死由其迷于生死妄情曾不开悟性净妙常真体所常之性反弃而不循误逐生灭所以生生为彼杂染流转若弃下是勉悟循常之言汝辈若弃生灭守于真常则本有常光现前常光者常住湛寂之光也既守真常则根尘识三应汝所守之时销落尽矣想相者即是六根缘影想相粗浮故喻如尘指见惑也识情者情是爱欲之情依识起故情字对上想字看想本轻举属五利使情本重坠属五钝使垢是垢腻切于心故故喻如垢指思惑也常光既现识性既空见思尘垢二俱远离由是法眼应汝断惑之时得清明也良由众生惑障智昏随尘起妄处处染污今惑断智明识随智转处处圆明故云惑断得法眼净也法眼净者指入圣位说也当于是时云何见闻等性不成无上知觉如前所谓转众生知见成佛知见也。

　　大佛顶如来密因修证了义诸菩萨万行首楞严经直解卷第四
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第五

　　明古杭云栖寺后学沙门　广莫　直解

　　仁和优婆塞　闻启祥　校

　　阿难白佛言世尊如来虽说(至)我信是人终不能解。

　　这一节经阿难重蹑第二义中解结之喻为问请示何者为结也前第四经末阿难已蹑第一义中因心详辩断常已竟今又翻蹑第二义中解结之喻问者要知此结昔云何结今云何解也如来下蹑引前义今观下文义可知结者按下文结喻六根结之元本喻于一也六由一起故一是烦恼之本烦恼之本即前所谓颠倒之处颠倒处者下文所示俱生无明是也俱生无明下又谓是六根更非他物以六根作业亦是六根受报故指六根说若究极论之则发六之始方是生死结根即俱生无明也发六之始即第八藏识是谓一也以一无相显在六根故。

　　世尊我及会中有学声闻(至)伫佛如来无上开示。

　　这一节经承上法合结喻请示解结之方也世尊下正是法合故云亦复如是世间解结之人喻诸声闻阿难意疑俱生无明为结的本因故先叙此俱灭俱生者俱是同义谓无始来所积无明同我生同我灭故以头数多故云诸也无明即不觉义虽得下阿难自叙多闻小慧不能究竟断彼无明故云虽得多闻名字出家耳以多闻称善根者多闻虽属有漏而传持法藏续佛慧命了达邪正照烛昏蒙信知具大善根然此善根指积劫多闻说以此积劫多闻善根今得出家阿难自耻先心耽于多闻以多闻而出家者未得出家之实故称名为出家犹隔日疟者谓未尽漏故病根犹在日好日怯故喻如隔日疟也惟愿下二句可知今日下正问身心两间云何名结何处名解然身之结者下文直指六根心之结者应指一未亡处是也故双举身心名结今阿难请意不为自求亦能利于未来故云未来云云也作是请已若自及众五轮着地愍己沉沦悲感于心故致雨泪翘诚翘是仰举诚是诚心一其心以待之之意故下句云伫佛开示也。

　　尔时世尊怜愍阿难(至)紫金光手摩阿难顶。

　　这一节经世尊愍众受请怜及末世故先慰而后告也尔时下可知为出下二句佛怜末世垂教于后令彼植出世因作将来善导之眼由是摩顶而告之也。

　　即时十方普佛世界(至)亦汝六根更非他物。

　　这一节经佛承上文慰而将告而感动地放光异音同说先有所表也上文摩顶将告生死结根十方地动者何耶意明众生六根深结浩劫长时莫知解者今将告以解除之法事非小缘故十方震动普佛流光盖有深意在欲令当会及以将来未闻大法先睹殊象默已会心玄言易入故尔今普界六动意表翻破六根剖析无明圆通自遍一破一切破故普界动也六动之相详见第一解中尘佛顶光来灌一佛意表六根既破圆通无碍一切趣一六处还元也彼顶灌此顶者意表圆满果觉自他不隔一多相容万德俱尊一心都统也异口同音者意表一道普通群言合觉也释尊未说诸佛先言者意表一实亡言诸乘适化也结与解同六根者如下文云知见立知即无明本知见是六根无明本是结也知见无见斯即涅槃无漏真净者以六根而忘六根即是无知而知无见而见斯即真知真见不亦解乎前经至此四度放光独今尘佛同光同法剖示无明标显结解迥异前经者良以无明结重治法亦玄如勍敌在前勤王者众是故示象胜前意在此也。

　　阿难虽闻如是法音(至)同是六根更非他物。

　　这一节经阿难蹑前尘佛法音以未悟结解同根之义故重请发明也上文尘佛同光同法之象暂时显现今复本故由是阿难拈他法语问己本师请示同根之义文可解。

　　佛告阿难根尘同源(至)云何是中更容他物。

　　这一节经佛酬结解同根之问以明根尘识三同一真源因妄成异也根尘下四句谓六根六尘六识同一真源流出缚脱皆由六根不说尘与识者根为前导故妄见缚脱真性不移上句同源指真性说下句无二指六根说又上句是会相归性下句示缚脱所依之相谓缚脱同是六根无二法故次下二句明识性之妄虚妄二字虽连识性说义通根尘虚妄是法空华是喻识性影上根尘以显三六空喻真性华喻三六今文似乎单喻识性言偏义圆通喻三六也谓空本无华妄见起灭喻如真本无妄迷故有生也阿难下四句明根尘相因而有独则不生由外六尘发内六知根由尘生也又因内六根始有六尘之相尘因根有也下二句明根尘无性相指六尘之相见字与上句知字影显六根谓根尘俱无自性藉缘得兴下以交芦喻二皆无性芦之为物外虽有相内无实故以喻根尘二性无实亦是外有假相内本性空交者喻相因之义谓根尘相因如二芦相交方得依倚而立独则倾倒根尘亦然故取喻也是故下结显缚脱无二以酬结解同根之问知见立知者知见指六根说谓六根本妄若妄立六根为实有者即是无明根本无明本者即是结根若六根不执知即无知见即无见即是真知真见真故无漏不妄不染即知见而为涅槃真净之德也以缚脱无二故不容他物是中即指六根中也。

　　尔时世尊欲重宣此义而说偈言。

　　这一节经经家述佛重颂长行结解之义也或问长行义尽则已云何重颂得非繁乎答曰世尊说法善适群机昔佛说法时一长者后至前义未闻重请为说世尊大慈故略示前法后仍为例故有重颂之轨即十二部之一也。

　　真性有为空缘生故如幻无为无起灭不实如空华。

　　这一节经世尊承前长行重颂其义此先标真本以明有无皆妄也真性字颂前同源之意即标真本谓真性之中有为无为皆不实故初句有为空三字先破有为空是破义次句出其破的所以谓有为法无自性故藉缘而生有为即指根尘识三说有即非有故云空也从缘生故如幻幻性非真不无幻相非断无故根尘识三亦复如是虽非真有不坏假名故如幻也下二句次破无为谓真性之中有为虽破勿滞无为若因闻破有又滞无为无为亦病也故复破云纵使无为无起灭亦不实如空华盖妙真如性非有非无故双破之岂独有无四句百非总皆是病有无乃诸病之首是故先破余亦应尔上四句是总破下是别破。

　　言妄显诸真妄真同二妄(至)入流成正觉。

　　这一节经承前总破此别明根尘相因之妄还示一六亡义也初四句正破相因初句是反显妄指根尘说谓以有为无为如幻空华而言妄者将欲显诸真故诸是助语辞次句即承明初句之义谓对妄而显真此非绝待之真犹属于妄故云妄真同二妄也上妄指六真是示一下二句重承上二句以明一六皆非也谓上对妄之真犹为非真此正非其一一且非真云何更言能见所见能见指六根所见指六尘此正非其六今颂真非真义即长行识性约第八识说第八识属一故次四句即承上偈见所见说以明根尘中间无自实性结明长行交芦喻也下二句颂前缚脱无二兼明结解本因谓结与解同一所因所因即指六根下句即出共所因之意谓结即是凡解即是圣缚脱无二路故次又四句亦承上交芦之喻以明空有俱非交中性者即指根尘相交二者之中体性欲言其有当体即虚欲言其空幻相不无故云空有俱非若空有俱非则妙性天然复何所疑下二句明缚脱异趣正颂知见立知一节由其迷执即成无明若明知见无见则于六根当念解脱是故缚脱无二由迷悟异趣也末四句翻答初问结解别示六解一亡生起选择圆根之义也初二句翻答结解别示一六亡义后二句生起选择圆根返其妄末成乎真本初句因次第者先六解后一亡三则一六俱空不生即成竖入三重次第也下云此根初解先得人空空性圆明成法解脱解脱法已俱空不生即次第义也前长行未有选根之义此即于重颂中生下孤起之颂从此始故。

　　陀那微细识习气成瀑流(至)一路涅槃门。

　　这一节经承前重颂别申孤起为讽诵一六亡义生起后文也此孤起有十六句总为一偈上文颂长行义者名为重颂今不由长行别申余义名孤起颂又名讽诵前明六解今明一亡故以孤起生后文也天竺梵式义尽为一偈不拘长短故今别指陀那识为一偈盖前长行虽称一名未明一之实体今方显实梵语阿陀那译云执持执持无始善恶种子故又执持根身不令散坏故即含藏之意楞伽又名藏识此识三相微隐种现不断流注甚微细故二乘尚不知何况凡外故楞伽谓其熏变不可思议因称微细六根由此发起六对此识而名一也须陀洹虽得六销犹未亡一盖指此耳次句出其流注之意习气者指无始善恶种子以种现熏习之气发出于外而成瀑流瀑流约喻说楞伽以藏识譬海前七识譬为瀑流流因海起前七转识由藏识转生前七识为能熏藏识为所熏以现行熏诸种子名为习气故云成瀑流也真非下二句释前真非真义以明小乘教中不说故真非真者谓此陀那识若云是真外道执以为常若云是妄恐又拨为断灭似真非真如第二月者是已我常不开演者解深密第八经云阿陀那识甚微细一切种子成瀑流我于凡愚不开演恐彼分别执为我文义与今偈同盖二乘人不信有第八识即认此识以为涅槃外道执此以为神我是故世尊于凡愚中不常开示演说恐迷此故自心下五句正示恐迷一的所以夫此藏识即自真心以心外无识故虽云自心却不可取取则一不亡一不亡者真即成妄本自非幻而成幻法了矣恐迷此故不说若不取为自心则浑是真心而非幻之名亦不可得非幻对幻说今非幻尚无幻法何有是为真妄绝待灵心独朗此即一亡之效也一对六说一既亡六何有非幻是一幻是六故六解一亡之诠是名妙莲华是名下四句约教行以显一六亡之功胜也妙莲华是喻约教说谓六解一亡纯一圆心以成无上知觉以此言说即是教故以教名妙莲华者叹教胜故莲华因果同时如天台具明六义谓为莲故华华开莲现华落莲成喻教亦有六义谓为实施权开权显实废权立实合法应云华譬权莲譬实彼以六义释法华权实盖法华约一代时教论权实今经约当部论权实亦用六义释之但显当部之胜也如云一六是权亡处是实为显妙心而言一六是为实施权也开此一六即是妙心是开权显实也一六俱亡妙心独朗是废权立实也一六即妙心妙心即一心是为妙权妙实故以妙莲华而叹教也中二句上句复以金刚喻觉觉即妙心即是实义谓此妙觉能破一切幻惑如金刚能坏一切坚而复利妙觉亦然金刚为众宝之最胜者故称金刚王宝上四字是喻觉之一字是法如幻三摩提一句约行说连上句一义上宝觉约行果而言下三摩提约行因而言此三摩者即妙奢三义中之三摩举一该三称如幻者上以妙莲喻教今以如幻譬行谓妙觉中求此三义不可得一法叵得安能有三然而非行莫证依行证理渡河用筏到岸即舍无而乍有故云如幻弹指超无学一句别叹行胜弹指者喻行顿证亦如不历僧祇之谓也无学即第四果言其行超神速如此又此是名下四句约教理行证四义说妙莲约教金刚王觉约理三摩约行无学约证言超无学者约圆义说是四依菩萨超十地之上故此总颂四义之胜末三句可知梵语阿毗达摩译云无比法无可与比即了义之叹薄伽梵是佛尊号具六胜义故不翻详出法数门是能通涅槃是所通路约行说门约教说即第一经云十方如来一门超出妙庄严路与今义同。

　　于是阿难及诸大众(至)施以法音洗涤沉垢。

　　这一节经经家述叹前偈并申阿难请示一六亡义解结之伦次也梵语祇夜译云重颂伽陀译云讽颂又云孤起颂初经家双叹偈辞谓重颂与孤起联篇间出故云杂糅糅即杂义精莹者叹辞藻精纯莹然如玉之温润而有光也妙理清彻者叹所诠之义理清净通彻由其辞义双美故使闻者心目开明也叹未曾有者指闻者叹法之能诠所诠合璧希逢也阿难下尊者自陈请语无遮大悲者谓佛大悲之心无有齐限普及于众如日月照临净秽不隔性净妙常真实法句俱从大悲心中流出也性净妙常一句叹所诠义真实法句叹能诠文又性净下结前已闻心犹下重启后义尊者谓我虽闻如是真实法句然犹未达六解一亡及解结伦次也舒是解义六解一亡前偈略明解结之次第全未明故故请重示次第者即蹑前偈解结因次第之言伦次即是次第以辞藻故变解为舒变第为伦惟垂下结问之辞洗涤沉垢一句约喻说谓如来再施法音乃以般若德水洗涤吾心沉细垢秽此指后品思惑及界外尘沙无明说也。

　　即时如来于师子座(至)次第酬佛此名为结。

　　这一节经世尊将酬解结且先示成结令悟次第则解亦可知也整涅下二句梵语涅槃僧译云裙整犹敛齐也僧伽黎译义见第三卷末揽七宝几者几是几案七宝所成说法座前设有几案大约如来所用非王家即诸天所贡故富丽若此揽是移近座也劫波罗又云须夜摩译云善时分是欲界第三天名义见下经叠华巾是此天所奉巾上织成华卉繁多故称叠华又按缉织成巾或如此方棉华之类故云叠华一巾绾结问答可解此示成结次第令悟解之伦次也。

　　佛告阿难我初绾巾(至)第二第三不名为结。

　　这一节经承上审定成结所以隐然示以一体同中因结成异也佛谓此巾先实一条此明一体佛又从一至六一一详审者意令密悟成结本因今阿难答处亦审独未返顾一体之同故有下文佛告云云也。

　　佛告阿难此宝华巾(至)毕竟同中生毕竟异。

　　这一节经承前佛示一同六异乱名不得合法亦然也元止一条者示六结本因也汝审下令察同异本末盖巾体是本是同六结是末是异于意下佛问初结至六次第绾成吾今欲将一六乱名可得尔否不也下阿难答谓六结若存乱名不成一不可名六六不可名一又云纵我历生智慧明辩必不能六结乱名言其六结次第分位不可移易也佛言下印其所说为是如是字是印证语六结下三句结显六异本因一为六之本也令其下二句谓六异既定乱无以成乃述其说也则汝下法合佛谓汝之六根亦复如是毕竟同者如一巾也指前阿陀那识是一精明处本无见闻等异故云毕竟同也毕竟异者如六结成谓既分为六则见闻等隔各据一根不相为用故云毕竟异也上文喻中甚详法中甚略要在会异归同既返其本同异之名俱不可得此即六解一亡之义也。

　　佛告阿难汝必嫌此(至)尚不名一六云何成。

　　这一节经承上六不乱名渐引解六而亡一要令阿难自悟以陈其说也佛告下佛承前说谓汝嫌此六根存故乱名不成今则不愿成六愿乐成一何如佛此问意将谓离前六结欲成其一渐引悟入六解一亡之地故将离六成一为问令他自悟自说佛问成一阿难答以亡一答过于问此即为悟也故约存亡辩之谓六结若存是非锋起锋是锋刃约喻说谓彼此是非如锋相刃相摩固不可乱名如来下正答亡一谓若总解除结若不生则无彼此是非可息也末二句结明六解一亡之义谓一对六名一不可得六云何成此是阿难自辩自悟之言也。

　　佛言六解一亡亦复如是(至)皆即狂劳颠倒华相。

　　这一节经法合六结不生一亦不成之喻也佛言下是法合语故云亦复如是由汝下警示发六之始心性狂乱者指藏识说狂乱是三细相对本觉湛然看三细虽微以转本湛故称狂乱此即是一知见妄发者指六根说由其三细相现转发于外以成六粗六根发妄不息缘缘不返则六根生劳重发尘相此明由六根而发色等六尘故如劳下四句约喻以明妄发不息之意如劳目睛者谓如有人瞪目久视则目睛生劳以目睛劳故乃于虚空别见狂华无有因由乱起乱灭目睛喻六根狂华喻六尘下指山河等是也劳喻妄湛精明喻本觉湛性一切下法合发尘之相世间山河等合狂华生死二字义具业果涅槃对生死而言亦属法数盖本觉湛性之中一法叵得世出世间一切名数皆似狂劳华相也生死字摄世间一切业果尽涅槃字摄出世一切法数尽以略文摄广义故。

　　阿难言此劳同结云何解除(至)若欲除结当于结心。

　　这一节经阿难以劳例结请示解法佛印结心可解也阿难以劳例结者前文结喻俱生无明今以劳例结则劳是俱生无明即虚妄根尘之颠倒处也即在六根更非他物故请解法如来将结偏掣左右者正示解法掣是牵掇意左右偏掣者只消就于尘俗事上会左右是结的边傍边傍是末必不能解当于结之中心解即分散结心是本因处上文谓心性狂乱正是结心良以由心成结故指狂心为结之本因处也古以断常空有配合左右则结心喻中道谓依中流入方断根本无明此狂心者正指根本无明说世尊故作左右偏牵令其自悟阿难果悟左右不可解故云不也佛亦反诘令其自说解法谓当于结心解之佛又印其悟言故重述成。

　　阿难我说佛法从因缘生(至)鹄白乌玄皆了元由。

　　这一节经世尊将示解结因缘预防伏难警以妙因克果非取世间粗相也恐有难言世尊一向顿遣因缘今以结心解结左右非义宛似因缘何言顿弃故此预防谓佛法虽从因缘然非世间和合粗相盖是出世无因缘之因缘也如来下意显佛具一切种智故能发明世出世法一一知其本因随所缘出也本因是正所缘是助谓正因藉缘得显如今圆通为之正因要藉二十五法所缘上显若非所缘圆通无处可彰如是下扩充世出世间一切诸法无不藉缘而得显其因故如是乃至者谓从有情至于无情自同类至于异类若依若正若大若小皆能了知本所元由元由即本因也今不能遍述超而言之故云如是乃至恒沙界外指极远者说近可知矣一滴之雨指极小者说大可知矣亦知头数者谓备尽知其所下之雨滴数若干此是世尊自述本智洞明必无错谬大而无外小而无内无不了知言其种智法尔如斯也现前下二句指无情说种种者通收一切也谓松柏何因而直荆棘何因而曲鹄白一句指异类有情说鹄何因而白乌何因而黑玄即是黑凡一切鹤长凫短山高水卑等皆了元由但文略特举三四事耳此文正为选择圆通而发以明如来智鉴不谬也。

　　是故阿难随汝心中(至)诸妄销亡不真何待。

　　这一节经结前解除因缘令择六根以明妄销真现之功也佛谓随汝心中选择六根与机相应者修之根结若除外尘自灭外尘既灭内识不生诸妄既销真心自显若谓不真更有何待。

　　阿难我今问汝此劫波罗巾(至)则结解时云何同除。

　　这一节经承前正明舒结伦次佛令自答自悟也初吾今下佛问此结得同除否次不也下阿难自悟次第结则次第解此约喻说下文法合可解初问中解萦字萦是萦缠即结义也。

　　佛言六根解除亦复如是(至)从三摩地得无生忍。

　　这一节经法合前喻以明解根次第始证其极也佛言下二句总以法合此根下合前次第此根者总指六根谓六根与六尘初解即得人空此为第一重空也何故根尘初解即得人空人即我义原去根与尘结者良由根属我尘是我之所有谓我我所一切众生于我我所坚固执持无始至今曾未之解今既返流全一则外六尘无有主宰不与诸尘作对六结自然解矣以无主故乃名我空我空即人空也下空性圆明二句显法空义空性的空字即上人空盖人空者但空我执法执未空故若人空的空性亦圆照无著则法执亦空故名法空解脱即空之异名此为第二重空也解脱法已二句明第三重空谓上文得法空已法空之空亦不生故连前人法二空俱不生故云俱空不生是名下结显圆通之功然此圆通功夫即前妙奢等三为圆通定体故不离妙奢等三别究圆通故云从三摩地得无生忍得无生忍者指得果证义如前解从上法喻次第不堪配合当以意得可也何者盖前结喻则以六结次第从六至一而解此是横义据法合三重解法则六根初解自外而内三重次第此是竖义与前喻中横竖不同此是分喻非全喻也学者不可泥于喻中次第而强配也。

　　阿难及诸大众蒙佛开示(至)退藏密机冀佛冥授。

　　这一节经阿难承前一六亡义重请圆根详叙辞致诚可想见也慧觉圆通者即一六亡义良以众生迷故转此本有慧觉成乎六根则六用相背不得圆通今六结既解一亦不守翻前六根复乎慧觉圆通昔之违背今乃和融须知六根与慧觉元非二法咎在迷悟分岐乃令用处不同故于六解之后即称慧觉圆通经家巧叙意使读者悟犍耳白佛言下方是阿难自叙得悟之相身心皎然者身指六根说心指陀那识说一六既亡常光初耀故云身心皎洁快然得乎无碍也虽复下正请未达之义谓虽悟一六亡义六根之中未达何者为圆通本根以故重请说示世尊下尊者详叙自庆之意为申请法之诚也我辈下二句先叙积劫之迷飘是飘流零是零落叙为流浪生死驰逐无依的意思无恃曰孤无覆曰露无依无怙如此积劫苦亦深矣虽然曩劫已来不知何心何虑预佛天伦殊为自庆天伦兄弟之称如失下二句约喻明其遭际谓积劫孤露如失乳之儿饥虚欲绝何幸忽遇世尊如慈母以法乳见济令我慧命得续也若复下正请所示谓既庆亲因遭逢不浅若复因此际会得成妙道则所得微密之言因言悟道道本吾心非从外得故云还同本悟本悟之下文有脱略上下不贯应补足云若不示我圆通本根罔识修进徒得密言则与未闻无有差别文义始足惟垂下结问之辞惠我秘严者以物施下为惠秘是秘密密之甚者为秘密严是庄严秘严叹所请法最后开示者选圆根乃在显理之后故云最后开示退藏密机者如周易上传退藏于密之辞彼云蓍卦爻三者之德圣人以此三者之德洗心退藏于密今用以明阿难摄心待法之意冀佛冥授者冀是冀望冥字应上密字看意谓望佛冥鉴密机巧授妙法也。

　　尔时世尊普告众中(至)从何方便入三摩地。

　　这一节经佛诺其请普告大众命各追叙入道之初因也生我法中者谓三乘听众生于释迦佛法之中但举十八界不言七大者意谓七大即十八界故今总问中但举十八界后别叙中又开七大者遥应妙奢三观七大是显禅那义故又去取融摄皆无碍故然知二十五圣皆称最初成道方便法法圆通无适而非入道之门良由此界众生音闻利故特选耳根顺此方之机于诸圣者初无优劣是知阿难示多闻之过为此界众生之弄引也然此诸圣大小相参偏圆互举虽门户浅深不同升堂一也今但取其可入方便为言不以偏圆有所黜陟也。

　　憍陈那五比丘即从座起(至)如我所证音声为上。

　　这一节经承上别叙初因之第一方便也别叙文分二十五段此第一起十八界中先明六尘不先列色而列声者以陈那年腊俱高依佛初度者始故先声也梵语憍陈那译云火器其先是事火外道后世仍以为姓佛之舅氏也五比丘者兼陈那五人二頞鞞译云马胜是佛家族三㧞提译云小贤亦佛家族四十力迦叶无翻佛之舅氏五拘利太子无翻是斛饭王子亦佛家族鹿苑因缘出西域记恐繁不录鸡园者杂阿含第九经云波吒利弗多罗国有鸡林园是也见佛最初成道者昔佛最初夜半逾城出家至雪山中父王思念因来本族三人舅氏二人访寻为伴既得相依不久各舍去居鹿苑修外道法佛独居雪山六年日餐麻麦既成道已初愿度此五人即往鹿苑三转法轮故云见佛成道也于佛下二句追叙悟因闻佛四谛者即苦集灭道也苦是苦果集是苦因以无始积集业行故名为集由业因而招苦果是世间因果灭是寂灭谓灭前苦集而证涅槃道是三十七道品修此道品得证灭故是出世因果言谛者谛是实义四义皆实故俱见真谛故又名四真谛也陈那先解佛印其名为阿若多阿若多译云已解印以闲邪为义今乃辩识迷解可否故称印证妙音密圆者音即四谛法音四谛粗浅由此发真故称妙密及圆我于下二句明功得果佛问圆通下结今问义此下二十五圣各从门入即以自所入门称之为上各尊所证法故又诸圣各以所证之法称妙称密称圆者须观乘有大小机有权实亦各从人理会始得。

　　优波尼沙陀即从座起(至)如我所证色因为上。

　　这一节经承前别叙初因之第二方便也此六尘中色因也由逊陈那齿德冠首故色因次之优波尼沙陀译义见首卷初文亦见世尊成道者由初转四谛法轮诸声闻人先领解故亦顺阿含机教故今文追叙昔因故引成道事说观不净下自叙悟因不净观者正是二乘观法对治贪欲先观自身从脚拇指青瘀起青瘀观成渐渐增至全身青瘀次观膀胀次观脓血次烂坏狼藉自身观成复观我所亲人亦如上次第观之是名小不净观白骨者即于不净之后增进唯存白骨白骨增进则骨人起为说法白骨流光等观详见法界次第初门如此白骨销尽化成微尘归于虚空因作此观悟四大色渐次销尽以至空色二俱不得因证无学是故如来印我名尼沙陀言其尘性空也尘色下二句以明妄尽真圆会俗达真故云妙色密圆义如上说我从下二句明功得果佛问下结今问义。

　　香严童子即从座起(至)如我所证香严为上。

　　这一节经承前别叙初因之第三方便也此六尘中香因也香严童子是菩萨之称童子有二意一不破男身故称童真二初成觉道具体而微故称童子因香成道悟香性空得坚固定故名香严如来初教观有为相者总观一切有为偶因香尘触发悟性即于所悟立名我时下正叙初因辞佛等者既领法门暂离佛座宴是宴安晦是韬晦谓宴安于定韬晦其迹不与群居也清斋是清净斋室香气下二句香有潜通之义虽未蒙烟潜寂之味已到鼻中烟约粗显边说寂然之味约潜通边说如第三经云其烟腾空未及遥远四十里内云何已闻正显潜寂性空不即不离之意也我观下据有悟无香气是有四处不可得是无四非者谓彼炉中烧沉水香木今未来我前云何我预闻香信知香非木有也烟非沉水鼻未蒙烟何预得闻信知香非烟有也空非起灭香从何来空非有性何意出香信知香非空有也若香因火出未然木前火何不香信知香非火有也四处非香则香气是妄妄性本空是故去无著来无从空本无生妄见来去由是下二句明功得果由是字指上四非是其悟功四处非香嗅性亦空从香发真无漏理显是其得果如来下二句印实得名尘气下二句义如前说我从下二句结显果证佛问下结今问义。

　　药王药上二法王子(至)如我所证味因为上。

　　这一节经承前别叙初因之第四方便也此六尘中味因也药王药上是昆季二菩萨名观药王药上经云时有长者名星宿光弟名电光明以闻法故同将阿摩勒果及上味药供养众僧因号彼为药王药上也以此医药之功超三乘之上故称法王子五百梵天是其徒属我无始下正叙名下之实医行浩劫菩萨之称宜矣言十万八千者名数虽多其味不出苦酢咸淡等五味及和合俱生等此二菩萨皆能遍知承事下正叙悟因谓以医药之行浩劫承事诸佛加以闻法悟空了知味性非空非有等以味有性故非空无实故非有身是舌根心是舌识谓根识之性味本不生故非即离此根识味不自味故非离以此四非分别味性本无生故因而开悟蒙佛下印实得名昆季是兄弟之称今于下四句明功得果因味觉明者因味之妄会觉之真味即觉明故佛问下结今问义。

　　䟦陀婆罗并其同伴(至)如我所证触因为上。

　　这一节经承前别叙初因之第五方便也此六尘中触因也跋陀婆罗大论译云善守善守护众生故十六开士是其同行谓众生着诸有故闭于无明今能破诸无明始开佛觉佛地论云能自开觉亦能开觉于人故称开士威音王佛者按法华常不轻品过去劫有二万亿佛皆号威音王相继出世䟦陀婆罗于最初佛像法中出家为增上慢比丘毁常不轻千劫堕阿鼻狱罪毕得出复遇最后威音王佛出家受常不轻化得悟圆通今入菩萨位也佛名威音王者不音之音名曰威音又法音能伏魔外摧灭惑障本音寂然具大自在故称威音王也于浴下追叙悟因于后威音王时闻法出家浴僧时随例入室忽悟水因言水因者水性本空是其因故因无其因复何所洗根尘亦空故云内外不洗内是根外是尘中是识内外不成中亦何有故曰安然根尘识三当体即空由悟此故得慧解脱悟因虽尔宿习未忘宿习者何增上慢之余习未忘故按法华威音王至今释尊过无量不思议阿僧祇劫直适今时乃亡前习从佛出家得证无学不住无学进履大乘故称菩萨彼佛下二句印实得名妙触下二句明功得果触本是幻由悟性空触即圆通故称妙触从此发悟故称宣明触者即浴室水因冷热涩滑等也佛子住者佛子是菩萨之称住此地故佛问下结今问义。

　　摩诃迦叶及紫金光(至)如我所证法因为上。

　　这一节经承前别叙初因之第六方便也此六尘中法因也摩诃迦叶译云大饮光真谛三藏云身光映物光蔽一切如吞饮然姓也名毕钵罗是树名父母祷此树而生因以名焉付法藏云毗婆尸佛灭后塔像缺坏时有贫女丐得金珠倩工为薄金师欢喜治营佛毕誓为夫妇九十一劫人中天上身常金色金色妇亦出家为尼今经称紫金光比丘尼者是也等字等余眷属此界者指娑婆说往劫日月灯佛者按佛名经第二云善眼劫中有十八亿同名日月灯佛又一切同名日月灯佛未详迦叶本因佛名可解尊者从彼闻法修学佛灭度后又供舍利舍利具云室利罗译云如来体骨然灯续明者续日月之明义取佛智常然故自尔下承明涂佛报功之深因金涂佛乃感身相金色因果相符报不虚故我观下正明悟因悟谓六尘变坏唯依空寂修灭尽定灭尽定见前解身心下四句明功得果由证空定身心乃能度百千劫生灭转识灭尽唯余第七末那后半及第八赖耶存焉身指在定之身心即所存之心乘此空定故能超度长劫如弹指顷者盖时分修短在众生散心边见有远近修短空定之中何有远近所以百千劫如弹指顷空越数量故尔初二句明功后二句得果谓空法尘之法得证无学世尊下四句印实果证头陀为最者诸弟子中佛印迦叶头陀第一梵语头陀译云抖擞抖擞是挥洒义谓挥洒法尘使无余故行头陀者素甘淡薄约苦行行脚边说头陀也义详十二头陀经中此尊者行头陀行愈老不舍故称为最后二句自明得果之实谓依法尘得悟空寂故称妙法开明销灭诸漏即是果实佛问下结今问义以上六尘境下起六根。

　　阿那律陀即从座起(至)旋见循元斯为第一。

　　这一节经承前别叙初因之第七方便也此六根中见因也阿那律陀译云无贫又云如意因缘见贤愚等经恐繁不录我初下先叙失目之因增一阿含云佛在给孤园为众说法那律于中眼睡佛诃偈曰咄咄何为睡螺蛳蛤蚌类一睡越千年不闻佛名字那律发愤七日不眠眼根便失以蛤蚌诃故云畜生类也世尊下次叙得天眼之因既失双目佛垂怜愍教修乐见照明金刚三昧法华文句云佛令求天眼系念在缘因四大净色半头而发彻障内外明暗悉睹今文云乐见照明者文句但出义今经标三昧名正是系念在缘之义眼不见故发愿乐见则系外缘而乐见也照明属智发智乐见而照明故金刚是喻譬智破惑发本真见喻如金刚能断一切故我不下明功得果谓不因肉眼见十方者即是天眼天眼通达一切空洞无碍非肉眼可拟十方者按维摩经云见三千大千世界今云十方即大千之十方也如观掌果者彼大千之境巨细分明观如掌中之果切近晓了故如来下二句印实果证佛问下结今问义旋见循元者旋返也循是随义谓返见性之流随顺元觉如前文说。

　　周利槃特迦即从座起(至)反息循空斯为第一。

　　这一节经承前别叙初因之第八方便也此六根中鼻因也前阙耳因者由选当机详示三慧以文长故移断二十四圣之后周利槃特迦佛本行经云周利是兄译云大路边生槃特迦是弟译云小路边生良由其母随父他国久而有孕将产思归行至中路即诞其子法句经第二云是双生儿今文兼兄标名乃以大小别之我阙诵下增一经云过去为大法师善解经论有徒五百秘吝佛法不肯教人今感暗钝以宿善故过佛出家五百比丘同教一偈经一百日不能成诵今云伽陀即偈也佛愍下正叙悟因佛愍其钝教令安居调出入息调息者以止散心引入寂定能发慧故调息法详见天台释禅中我时下深究息相谓观息至于微细绵密穷尽生住异灭四相诸念行相迁流刹那不住由息深入之功也其心豁然得悟已知生即无生是故得大无碍豁是开豁所谓豁然贯通故云无碍乃至下三句明功得果住佛下二句印实果证佛问下结今问义反息旋空者谓息是有有非真有反妄住真故。

　　憍梵钵提即从座起(至)还味旋知斯为第一。

　　这一节经承前别叙初因之第九方便也此六根中舌因也憍梵钵提大论译云牛呞谓其五百世中常为牛故牛若食后恒事虚哨余报未夷故有虚哨之病世人睹其形不知有德轻笑圣人得罪避人造业常居忉利天尸利沙园受天供养天人知德爱敬而不笑故我有下五句追叙宿业谓过去劫有沙门食时憍梵戏言如牛呞食故感今报如来下正叙悟因佛怜遮谤示以一味法门长水疏云教观舌根尝味入道当得心地一味法门温陵解云佛为遮谤赐以数珠令当念佛是谓一味心地法门孤山解云了味无味名为一味按三师所解俱有理在温陵念佛遮谤之说似与经文前意相合良以憍梵先叙牛呞之病即云如来示以一味法门遮谤之言理实有之令其口喃喃念佛口动而掩己病故长水孤山所云舌味之知则与经文后意相合义可知矣然温陵持珠念佛亦属舌根虽不及味虚哨之状亦成味故是知三师所解语异而义同也灭心入定者谓灭生灭心而入定故观味下正明悟意味是所知属外舌是能知属内舌不自尝故非体也体相舌故味不自味故非物也内外既非皆无自性应此观念超世漏故内脱下七句明功得果前四句明功后三句得果内脱身心指根识说外遗世界指味尘说一根既返六俱脱故三有既离心超物外引喻以明离有之相鸟喻离有之心笼喻三界正明断惑之功也离垢销尘一句重述断惑法眼净者明得果义成罗汉者明得果位如来下二句印实果证佛问下结今问义还味旋知者谓还味之流旋归真知觉故。

　　毕陵伽婆蹉即从座起(至)纯觉遗身斯为第一。

　　这一节经承前别叙初因之第十方便也此六根中身因也毕陵伽婆蹉大论译云余习谓其五百世为婆罗门种性傲慢余习未忘故曾渡恒河呵河神为小婢驻流河神为之两派神往诉佛佛令忏谢即合掌云小婢莫嗔众皆笑之忏而更骂佛言本习如此实无高心故称余习我初下正叙悟因不可乐事者即无常苦不净等本不可乐既示不可乐事对治法门则念兹在兹行乞之间犹不舍故故叙乞食心思等因心在缘故不觉毒刺伤足念不可乐事触不可乐境正明身触之缘也我念下尊者以智照境自念有一觉知知此深痛则成二知以有能知之知所知之痛故虽觉下三句是返观觉心谓虽以觉觉彼痛缘本觉清净心中本无能知所知之觉则能所两空矣觉即知义我又下谓思之不已深究能所痛觉一身之中岂有能所双觉耶摄念下明功得果谓深思双觉凝想未久百虑俱忘故云身心忽空未久者正指三七日说此为声闻中极利之器以三七日能尽诸漏成圣道故得亲下二句印实果证佛问下结今问义纯觉遗身者谓返诸触纯乎真觉则根尘识三应时销落岂止遗身而已。

　　须菩提即从座起顶礼佛足(至)旋法归无斯为第一。

　　这一节经承前别叙初因之十一方便也此六根中意因也须菩提译义见首卷初文我旷下正叙悟因旷是旷远无碍即空谓从旷远劫来能解空故自后受生如恒沙之多初住母胎知空寂者由解空故虽顺凡情出生入死即悟生死本性空寂故能随顺生死而不为生死所碍受生是有有即是空空非断空元不碍有故多受生全归空寂初在母胎是初生空初应于后初既知空后岂昧有故知恒沙受生不异空寂也以上意明正报空如是下明依报空十方约世界说世界是依报空也亦令下二句又明自他空谓不唯自空亦令他空如是心境依正生死自他无法不空良以尊者证得慧眼能观法性空故蒙如下明功得果谓蒙如来发明胜义大空性觉即真胜义大约性觉三乘同证通一通三故若谓如来自证则为圆融中道究竟满觉乃名不共一乘若空如来藏则三乘同证俱称性觉真空之性圆满明妙证此空故得阿罗汉也顿入下印实果证宝明空海及佛知见者是圆教义尊者言入言同者正明圆接通义也圆接通之言详出天台法华玄义中及四教仪可考宝与海字是喻明与空字是法宝如摩尼非色现色喻上觉明之性非心现心也海者喻其大无不包如海之纳百川也佛知见者非同非不同无入无不入不言具而言入与同者意将合异归同正明具体而微也印成一句是印实果证解脱下二句自明解空众推无上佛问下结今问义诸相下三句明自圆通由意因入资中沇师解云初以单空空于诸相故云诸相入非非即空义次以重空空其空相故云非所非尽非所非者谓能非所非俱尽也旋转法流归于性空故云旋法归无无即性空非断无故以上六根竟下明六识。

　　舍利弗即从座起顶礼佛足(至)光极知见斯为第一。

　　这一节经承前别叙初因之十二方便也此六识中眼识因也舍利弗译义见首卷初文我旷下心见清净者旧指眼识为之心见愚谓虽列眼识行中实非眼识何者由人迷故将我真见真闻寄于耳目由是听不出声见不超色今此尊者遗其耳目见闻之用直内而发之于心心通十方见闻之用亦随而遍也故称心见不为物所染故故称清净下章心闻亦同今说如是下二句如前解说世出世下四句明智所智境世间变化指分段生死有为法等出世变化指变易生死诸微细无漏五阴生灭等此等诸法由其心见清净获无障碍言无碍者以妙真如心见妙真如境心境两忘物我一契无不解了故云一见则通也我于下正叙悟因逢三迦叶者即优楼频螺伽耶那提三兄弟也舍利弗未归佛时早已博闻强识自称智者因于中路逢三迦叶逆问佛说何法迦叶述自所闻以偈对曰诸法从缘生亦复从缘灭我佛大沙门常作如是说从缘生灭生即无生灭亦无灭尊者以悟此故得心无际心无际者由着生灭心则局隘既亡生灭心则通达故云无际其时即登初果因此从佛出家七日遍达佛法经十五日得阿罗汉从佛下明功得果见觉圆明得无畏者见觉即见性称性而见故云见觉明圆得真谛理故见思惑尽不受后有故无畏也此二句明功成阿罗汉一句得果为佛长子者大约以实智有资生的道理故喻为母权智能说法鉴机有成立的道理故喻为父今舍利弗称权智第一有克绍权宜的道理故称长子诸罗汉中唯舍利弗有长子之称不独今经法华亦尔是知长子之称有意存焉诸解忽此今略明之从佛口生二句谓此子义从佛口法音宣示而生故云从佛从法佛问下结今问义心见下二句谓从心见开发本智光明故云心见发光又以本智光明极尽一切知见即佛知见故云光极知见。

　　普贤菩萨即从座起(至)分别自在斯为第一。

　　这一节经承前别叙初因之十三方便也此六识中耳识因也梵语邲输䟦陀译云普贤法华文句云居伏道之顶其因周遍曰普断道之后邻于极圣曰贤古师云普贤表行称法界理修法界行全理即行故华严称普贤为长子今云与恒沙如来为法王子即华严长子之义也十方下意明普贤表行凡诸行者具大乘根器修理成行即以普贤名行也世尊下正明初音良以上文但明普贤表行的所以今文方示圆通本因我用心闻一句正指本因入圆通之门心闻如前章说以心契心故能分别众生所有知见若于下正指所分别的知见他方恒沙界者指极远众生说则近可知矣谓彼极远沙界外的众生心中愿欲发明普贤行者则菩萨随感而应故乘六牙象王而往应之上举一众生而言分身百千者指多众生感则分多身应之意明尽法界众生感则现尽法界身以应之百千之言略举少以明多耳一一皆至其处而为说法纵彼障深惑重未得亲见菩萨色身相好菩萨在杳冥之中摩顶安慰拥护其人令其成就普贤行也然又普贤乘六牙象者此何表示良以象者意取行步安庠不迟不速常行不暴以象之行用表普贤之行亦然象有六牙表普贤行遍于六度白者众色之本表一真之理为万行之本如此感应云为皆以心闻而成故以心闻为圆通本因也佛问下结今问义心闻发明者约自行边说分别自在者约化他边说谓由发明心闻之妙故能分别无障圆通赴感不动而周故曰自在。

　　孙陀罗难陀即从座起(至)明圆成漏斯为第一。

　　这一节经承前别叙初因之十四方便也此六识中鼻识因也孙陀罗文句译云好爱又云端正妻之名也难陀译云欢喜因简放牛难陀故连妻标名也是佛亲弟因缘详出阿含贤愚等经我初下正明悟因虽具下四句自叙习因耽欲谓虽具戒律欲心未忘于入定时心常散动三摩提即三昧也世尊下重教驻心的方便及拘絺罗同修此法拘絺罗译义见首卷初文由拘絺罗志性明敏狂慧数多心亦散动故佛令二尊者同观鼻端之白驻心于此勿令异缘以缚散动之狂猿耳我初下以明遵行得验之相经三七日见鼻气如烟有形之气观功尚浅身心下越三七后进功不已外之散动自息是故身心内明内明者定功彻矣然又不唯内心朗若而外之世界亦洞然矣身心属正世界属依言其依正圆洞内外虚净如琉璃也有形的烟相既销绵微的鼻息成白白即光明也心开下五句明功得果心开者谓豁然贯通而得悟也心既得悟诸漏自尽以漏尽故诸出入息化为本觉智光遍十方界者谓鼻识转智即能照遍十方此明观鼻之功成矣阿罗汉一句是得果世尊印下二句印实果证记得菩提有二意一者若作当分解则记是印记与前章同所得是声闻菩提若作跨节解则难陀在法华会上已得授记是佛果菩提此属摄后归前之意有例可凭不妨后指佛问下结今问义我以下三句出圆通本因消息者消鼻息也息久一句成上消息意谓消息既久发本觉明妙明既圆则诸漏自灭。

　　富楼那弥多罗尼子(至)消灭诸漏斯为第一。

　　这一节经承前别叙初因之十五方便也此六识中舌识因也富楼那弥多罗尼译义见首卷初文我旷下正叙悟因佛于法华会中谓富那曾于过去九十亿佛所护持助宣佛之正法此即旷劫之事也辩才无碍者谓口给无滞绮互见理名为辩才辩才有四一词二法三义四乐说法华谓四辩具足今文辩才之言总摄其四然其四辩相因不屈不穷俱称无碍此是智用之具故皆称智宣说下二句指小乘法说苦空是四念处之二苦是受处空是身处彼谓观身不净今云空者不净故空古称无常苦空无我是四念处故达实相者因观四念处深究其实实即性空性空即是实相乃以此法自行化他故云宣说如是下次明大乘义始阿含终般若皆能宣说大品谓转教菩萨即其事也秘密法门者通指半满说也微妙开示者称四辩之巧说悬河不竭能入人心一音演说随类各解名妙开示得无畏者畏有五种今乃说法无大众威德畏也以上叙过去佛事世尊下叙现在佛事世尊指本师释尊说谓世尊逆知富那往劫具大辩才故以转教委任也音声轮者即是说法音声轮字约喻说能摧惑障得胜转依有摧辗意故喻法音为轮也我于下明功得果富那既奉来转教乃因师吼得证四果世尊印我下印实果证佛问下结今问义我以下三句明以法音助宣自行化他得尽诸漏外则伏魔内则断惑功由广长舌故圆通本因良在于斯。

　　优波离即从座起顶礼佛足(至)一切通利斯为第一。

　　这一节经承前别叙初因之十六方便也此六识中身识因也优波离大论译云上首以其持律为众纲纪故或云近执佛为太子时彼为亲迎执事之臣故随佛逾城亲见勤苦等者备明近执之意详见贤愚经中伏魔怨者观佛三昧经云太子既成佛道感天动地放大光明映蔽魔宫魔王波旬恐怖忧惧乃统八十亿魔军殊形异状来相扰害云云扰之不动魔心始伏制外道者佛成道后游化诸国外道六师遍于五天一师三种合十八部第一自称一切智第二得五神通第三善四韦陀论皆博学多闻通十八大经等云云悉破邪心皆从化也如上降魔制外明佛智德解脱下二句明佛断德承佛教戒下正明悟因初句明奉戒之始次如是下五句详叙所戒之相三千威仪者律中云比丘具二百五十戒对行住坐卧各具二百五十成一千对三聚戒成三千威是威严端庄持正之谓仪是仪表视听言动之间俱有法故八万等者重以三千配身口七支成二万一千复配四分烦恼成八万四千今举大数故称八万性业遮业者性是根本义是众生习性指四根本说以淫杀盗妄为众生正性故称性业遮是遮止过能遮止指支末愆失说微细者言其多且严密也由能坚持谨洁无犯悉清净故身心下二句明功得果如上所持众戒身心俱忘不见能持所持故称寂灭上句明功下句得果我是下印实果证言纲纪者尊者持戒第一于大众中为纲为纪承佛所制善决重轻委知持犯故云为众纲纪亲印下三句正明印实佛问下结今问义执身者指小乘戒说由持操纯一不厌不倦不逾矩故故云身得自在执心者指大乘戒说由执心不起不起即是定能忘不起之心即是慧只一戒品定慧兼具孤山意以执心作定慧解则过当矣是故吴兴辩其非也文繁不录然似谨洁开遮明识持犯以悟戒相无作即此说名心得通达然后下二句身心俱忘亦复忘忘故云一切通利圆通之门由此发故戒由身持故列于身识。

　　大目犍连即从座起(至)久成清莹斯为第一。

　　这一节经承前别叙初因之十七方便也此六识中意识因也目犍连译义见首卷初文我初下正明悟因优楼频螺文句译云木瓜林伽耶译云城那提译云江各从居处得名大兄为频婆娑罗王之师门徒五百两弟各二百五十佛因降伏火龙以诸圣迹而调御之是故兄弟三人兼徒一千从佛出家即经首所集常随众是也宣说下四句如前舍利弗章中说如来下三句可知我游下明功得果十方无碍者正显尊者神通第一所往无碍不测曰神无碍曰通如彼有无出没聚散卷舒一多大小更互移易乍往乍来忽隐忽显皆不可测知名为神通变化无穷说不可尽略示大意而已然此是迹若究其本元我妙觉真心本有之光即神通也故胜鬘经云神名天心通名慧性天心者天然之心也慧性者般若之体也据此则人人本有人自不悟为烦恼所障今此尊者发明意地神通于众遍多故推无上上三句明功阿罗汉一句得果宁唯下明广赞神力意兼印实果证谓岂唯本师一佛为叹十方诸佛皆叹也良由意识圆明清净无染故得自在无畏佛问下结今问义我以下四句结明圆通本因谓旋转六妄伏归一湛故得心光发宣如澄下二句约喻说浊流喻生死欲流澄者喻初伏客尘即见思惑断也久成清莹者即是清水现前之义喻上心光发宣但以沉泥未去则根本无明未永断也以上六识已竟下起七大。

　　乌刍瑟摩于如来前(至)登无上觉斯为第一。

　　这一节经承前别叙初因之十八方便也此七大中火因也乌刍瑟摩译云火头是依德立名于如下按前后诸章皆云即从座起今此尊者不言座起者良由尊者示金刚身卫护侍从不设本座故不言座我常下正明悟因性多贪欲者将叙其悟先陈其迷因迷得悟则迷是悟因佛名空王者过去劫中佛称空王者多未详何劫之空王也空是空如来藏得证此体于法自在故称空王多淫人成猛火聚者欲本是火多欲即成多火故云火聚教我下是奉法熏修百骸四支指全体说身中冷暖气者暖气属火由欲火盛故就依火上用功彼佛因示火光三昧之法教令观火文中冷字因暖带说对冷知暖兼领四大之性专用力于暖以观火也火本无相欲何从起如此观久则神光内凝神光即是心光不言心而言神者即观欲火不可得能观纯静即此纯静不测名之为神神则凝然不动故云神光内凝即此便转淫心成智慧火矣既成智火则火光三昧功圆以此功德自空王佛始承事诸佛皆呼召其名为之火头称火头者头上必现火焰之相作降魔势发愿示为金刚身故我以下二句明功得果上句明功下句得果三昧力者由火光三昧力故断见思得果证也心发下回声闻心向菩萨道力士是金刚的本名亲伏魔怨一句是大愿实迹由护法而伏魔怨也佛问下结今问义我以下六句谓初因谛观身中暖触与外世界火大无二无别不相为碍此以身土含摄故云无碍流通诸漏句若应下句无上觉看则此诸漏必该无明由破无明方生宝𦦨宝𦦨者约喻说宝是心宝𦦨是般若此指圆心实慧方证无上觉故末句因中说果也。

　　持地菩萨即从座起(至)成无上道斯为第一。

　　这一节经承前别叙初因之十九方便也此七大中地因也菩萨名持地者按当文以平填险隘负力推轮依德立名也我念下正明悟因往昔普光如来者按观药王药上经佛示五十三佛名中初佛名普光得非是乎若是释尊于无数劫前于妙光佛末法中出家但闻五十三佛名然则普光佛远之又远此是菩萨之远本也彼时身为比丘行诸苦行于要路津口田地有不如法险隘之处谓高低崖岸倾侧纡危者为险或路迫巅危水剥陂塘者为隘车马至此轮蹄有颠踬之患菩萨因为高者平之污者填之或水回漩而成断岸则布以桥梁或地迁移而变沟洫则填以沙土如此勤苦非一生两生动经尘劫无量佛出又非独为比丘随类现形使持地之愿不忘生生治地也或有下示为负人负人必是俗相岂以比丘为负人耶或人于阛阓处要人擎物菩萨则为擎至所往放物即行不取其直此示负人行菩萨行也市垣曰阛市门曰阓擎即是檐直者是担物力价无量佛者不知经几恒沙劫矣虽云当平心地则一切皆平而理事不可偏废若会于心则延促劳逸元无有二所以佛菩萨带果行因回入尘劳作诸佛事而其净法界身元无出没如月在天千江俱影月何所分概可证矣毗舍下引负时事实毗舍浮译云遍一切自在一切指诸法说自在是王义言其法身遍一切法得自在故是过去庄严劫千佛最后佛也上云不取负直今因世饥所负无问远近唯取一钱以充其食此时负人又非上文负者别是一世以生生为负人故取直不取直随世缘转也虽以持地为名负物推轮是持地之余行耳时国下毗舍如来应国王斋时菩萨平地待佛乃至身为所履布发掩泥之类是也彼佛怜其苦行因摩顶慰之教以当平心地则一切皆平谓万法唯心心平则地平也净名经云心净则佛土净故我即下正示悟相开是开悟见身等者谓身中微尘与器界微尘平等无二刀兵等者亦属尘数由悟空故复何伤哉我以下明功得果上二句明功下二句得果无生忍见前解回心下二句更明回小向大之因闻诸下宣妙莲华者法华普门品末持地说闻品功德今云闻诸佛者即逢无量佛则闻无量佛宣妙莲义此是摄后归前方等之例也佛知见者即指法华方便品意彼有开示悟入佛知见故地即是位天台以开示悟入配四十位故大约佛说三乘十二分教有权有实既经开显则一切皆实昔日之权为今日之实所谓实外无权权在实中佛之知见当了此意则无过也今经乃方等中圆与法华中圆无二无别更不须开故作是说也我先证明者即证普门品经也得与法华显实故称上首佛问下结今问义我以下四句总摄因行结证圆通谓因观身界二尘得悟藏性虚妄下三句谓妄情尽真智圆觉道成也。

　　月光童子即从座起(至)圆满菩提斯为第一。

　　这一节经承前别叙初因之二十方便也此七大中水因也月光童子者由其初习水观因名月光月是阴精能生水故然有别意溢于言外有池成月自来之意又有一意水是菩萨的观心月是菩提如云众生心水净菩提影现中故称月光温陵谓昔师水天修习水观水性圆明故号月光其意颇同但明水性月意未足未为善解水天之名意亦同此水是心水天是义天心水既净第一义天涵映其中我忆下正明悟因教习水观者水观是十遍处定遍处定所显是定果色入定则有出定则无今旁人能见盖彼定力增胜所致如聪禅师入火光定山谷如焚亦如释尊伏火龙石窟洞然与今义同观于下观力深入融通依正谓身中水性与外器界水性融通初则身中诸水周旋往复彼此无夺虽津液便利净秽相异水性自同次则见身中水与外器界水等无差别则依正无夺矣言浮幢香水等者华严世界成就品云此华藏庄严世界海最下香水海有大莲华名蕊香幢今云浮者出海水上故如莲华梗擎世界者名幢幢台上又有香水海一一海中有二十重华藏世界以出生一切刹故名为刹种今文易种为王亦种义也我于下是时指水天佛时初成此观等者谓水观初成未得无身则我相未除此未忘身之言正生下文心痛之兆当为下明心痛之由文可解夫唯心之水不有不无即空之妙色也瓦砾粗质性不相符由未亡身故兆心痛如舍下二句引例痛缘昔舍利弗于恒河岸兰若中入定有二鬼王是舍利弗过去宿怨以手击之顿觉头痛今月光疑与彼同由未得通故猜疑未定文可解尔时下童子报己所见捷是疾义谓疑未久童子疾来报此转命除去等可知逢无量下明亡身之难山海自在通王佛同名者不止十数此不知何劫通王按五十三佛中有水天佛及通王佛但山海下有一慧字意谓译时遗此慧字未暇遍考方得下明功得果兼明依正不二上初文但观内外水性无夺未能会真今则不唯依正两融由亡身故内外水性不可得皆合乎真空矣全体是如来藏故云无二无别又复回小向大得童真名方得下五句明功又于下三句得果佛问下结今问义水性一味流通者正明从水观得圆通也得无下二句是悬示极果又此章中有总别二意纵观于下至等无差别是总但略叙也从我于下至章末是别则详叙也细玩可得。

　　琉璃光法王子即从座起(至)传一妙心斯为第一。

　　这一节经承前别叙初因之二十一方便也此七大中风因也菩萨名琉璃光者由悟妄缘群动之相悉因风力所转动息智明内外无碍故如琉璃光也琉璃是体光是用离却琉璃别无光用以喻即体之用即用之体体用不二故双举体用又琉璃净彻喻风体无相我忆下正明悟因佛名无量声者亦是从风立名有二意一由观风大无依乃万窍怒号窍穴之多声随无量因通果本果应因名故佛名无量声也二约佛说法随众生机机有利钝法成顿渐此从利他得名也开示下明传教之意为菩萨乘人说本觉妙明即指群动性说诸动无动即是妙明真体故下详明群动以明真觉无二也世界是依众生是正依正之动皆由风力所转我于下明群动之相不同界为方位故云安立谓安立方隅也世为迁流故云动时时指过现未说身以起居为用故云动止妄心无恒念念迁谢故云动念虽动相千差动性一也故云群动无二菩萨达观群动无动何去来之有故云无从十方尘界众生同一倒妄自广至狭观之乃至一大千界内所有众生如一器中贮百蚊蚋等者贮盛也器喻世界百蚊蚋喻众生啾啾乱鸣喻诸言说于分寸中鼓发狂闹者意明悟大而见小也逢佛下明功得果未几者谓未经几多佛也逢佛未多即得忍者大乘根故得忍心开动会不动乃见不动佛国东方震位佛名不动者以表动即不动故上得忍是明功见佛为法王子是得果乘己智行事十方佛身心开发不动智光洞彻群动即是不动故无碍也佛问下结今问义我以下六句风力无依者风力是动动相无依来无从去无至故由达无依悟菩提心入正定故即以此心合诸佛心佛佛相传唯一心故。

　　虚空藏菩萨即从座起(至)妙力圆明斯为第一。

　　这一节经承前别叙初因之二十二方便也此七大中空因也菩萨名虚空藏者因观四大色即空故证不二空得无边身从德立名故名虚空藏也然非断空故能容纳一切益物方便因加一藏字既同释尊于定光佛所悟色性空同证无边身德侔道合今又参于资成无不可者定光即然灯佛也尔时下正明悟因手执四宝珠者以象表意也以珠表色色即般若故因观四大之色无依无依即空空即般若体色即般若用故云手执四珠也然以般若光照尘刹之色化而为空非灭色言空色即空故又于下又以镜表心心融十界故云现大圆镜放十种光也大圆镜是本智名智由心发即本觉之智约喻明故含十方界故曰大无色不融故曰圆无幽不烛故曰镜心现十光者即本觉智光流灌十虚诸幢王刹而诸幢刹复来入我身中此明身土交涉也身同空者依正两融不相妨故身能下长水疏云华严谓清净妙法身湛然应一切前同虚空是法身也今入尘国是应身也说三乘法故云佛事称四悉机故云随顺此大下明功得果由观四大无依无依即空诸相生灭皆空也空故无二佛国即空故云本同同于空也于同下二句正明得忍前五句明功末二句得果佛问下结今问义我以下四句正以观空得悟为圆通因故。

　　弥勒菩萨即从座起(至)得无生忍斯为第一。

　　这一节经承前别叙初因之二十三方便也此七大中识因也梵语弥勒译云慈氏古解云中道正观即是无缘大慈慈善根力令诸心数皆入同体大慈法中离诸不善故称慈氏又慈是姓名阿逸多译云无能胜我忆下正明悟因佛号日月灯明者义可解心重世名好游族姓者即法华求名菩萨意也良由菩萨最初未悟唯心着外驰求多缘名相是故彼佛以对治故教修唯心识定从此心识入证妙定也唯心识者心即是识第八识元名心故历劫至今以此唯识三昧事恒沙佛言唯识者识论第一云唯遮境有识简心空双破凡小故称唯识详如彼论求世下二句谓修唯识故了彼心外世名唯是假我假法当体即空歇灭何有至然下正明历事诸佛逮至然灯始得圆极唯识三昧乃至下明唯识所现谓尽空所有如来国土如来是正国土是依依正之间有净有秽有有有无此等皆是唯识所现由菩萨实证唯识故称我心所现所谓万法唯识也世尊下明功得果我了下四句明功今得下二句得果了是了达谓了达唯心识故离识无法一切都从识性流出上至如来下至蜎蠕无法而非识性所流出者今文但指如来说以胜显劣也由证唯识蒙授记莂次补佛处补佛处者谓菩萨既登等觉位邻极圣释尊法灭之后弥勒即于此界成等正觉补释尊之后化故云补处佛问下结今问义我以下四句明证唯识为圆通本因今已证入圆成实性圆成实者遍故曰圆无毁曰成不虚曰实指果中三德说也圆即法身遍一切处故成即般若觉无漏故实即解脱德无碍故远离下三句依他者从缘所起故指所缘法说遍计执者周遍计度故指能缘心说然此二性能所皆妄本不实故能入圆成实性法尔皆远离故即以三性证入三无性故云远离云云也得无生忍者约果位说入圆成实者约果德说。

　　大势至法王子与其同伦(至)得三摩地斯为第一。

　　这一节经承前别叙初因之二十四方便也此七大中见因也菩萨名大势至者按观无量寿佛经云以智慧光普照一切令离三涂得无上力名大势至又详出悲华经中与其同类五十二者大势至表行五十二位俱属行故同伦匹也我忆下正明悟因往昔十二如来相继一劫者按大弥陀经十三佛号品云阿弥陀佛号无量寿亦号无量光无边光无碍光无对光炎王光清净光欢喜光智慧光不断光难思光难称光超日月光一光即一佛名彼经即指无量寿佛具后十二名今经说十二如来继一劫者又非一佛大约一佛所化流演十二耳其最下明三昧所来譬如下明三昧方法问既称念佛在众生边说云何复说二忆念深答良由彼佛本愿慈念众生无时暂已今举佛忆者为成众生忆念之心亦如佛心必定成佛若佛专忆众生专忘忘则自疏安得相亲故云若逢不逢见即不见然而既忘安有逢佛见佛之理此总明忘之为咎实深也又譬如下六句未是三昧观体要成忆念先说忘的过咎二人相忆下才是正观二人即承上专忆专忘二人说谓能不妄而恒忆之则二忆念深二念既深则相亲相近同于形影不相乖异十方下二句法合如来合专忆者众生合专忘者忘则非机必取相忆者机教方扣如母下重以喻明谓如母忆子若子背义逃逝他方母虽忆何为哉若子亦忆于母如母之忆则母子历生不相违远若众下重明三昧实法前皆喻说现前是现生当来是后世谓纵使现生不得见佛若忆而不忘当来必定见佛又或证位不高亦去佛不远不假他方便也只此念佛一法便得心开如染下重约喻明念佛之功如染香人身有香气以喻念佛见佛去佛不远此名香光庄严香光承上喻义香喻念佛光是三昧智光庄严者以三昧智光庄严自性法身佛也我本下明功得果念佛是明功入无生忍是得果以上明功得果是自行今于下三句是化他菩萨自行既成复能化他乃摄念佛人归于净土上文念佛泛指十方佛说今乃径指弥陀摄归净土净土即极乐也娑婆称秽极乐称净对此秽而称彼净也佛问下结今问义我无下四句谓于六根不择六根即属身口意三业倾诚六根向往无念五欲纯一净心故云净念相继以此净念得入正定此总结全章为念佛三昧作圆通方便也。

　　大佛顶如来密因修证了义诸菩萨万行首楞严经直解卷第五
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第六

　　明古杭云栖寺后学沙门　广莫　直解

　　绣水优婆塞　朱大猷　校

　　尔时观世音菩萨即从座起(至)从闻思修入三摩地。

　　这一节经承前别叙初因之二十五方便也此六根中耳根也由选当机文义详备故移置此菩萨名观世音者从因以立名也名通二意一自行二化他按今经追叙初因约自行边说自行既成复以自行之功加被群机下三十二应十四无畏等即其事也下文云由我观听圆明故观音名遍十方界此约自行释名也若约法华普门品意全在化他边说彼经云若有无量百千万亿众生闻是观世音菩萨一心称名观世音者观其音声皆得解脱云云此约化他释名也或谓观乃眼家之用世通十界音是十界言说音须耳闻何故称观此约六根清净边说良由众生六根分隔不相为用菩萨由返闻故内得圆通如前文云明不循根寄根明发则六根适以互用故称观世音也又前云不由前尘所起知见故称入流今何故又称观世音不亦堕循声流转之咎乎此对未得圆通者说若得圆通何妨入廛垂手拔苦与乐循声救苦尘尘无碍故又称为观自在也菩萨乘无缘慈被诸众生说法如幻度生同空乃以无缘而应之如古德云无缘慈力赴群机明月影临千涧水不忘众生故名观世音也然又从古观世音如来受记得观音名因果相符同得此名我昔下正明悟因闻思修者即是如幻闻熏闻修三昧闻属耳根思即是熏熏是熏习谓从闻中熏习次第修成始入定故三摩地译云正心行处又云正定。

　　初于闻中入流亡所(至)生灭既灭寂灭现前。

　　这一节经承上闻思修意正出观体也初于下先示人空之行闻中是耳根初字应下渐增字意有三重以应前文三空义故入是返意流是闻性功能以流逸取声尘故所字指上流字说动静是所闻之尘良由众生循声流转而其闻性向外流出菩萨不随声尘所起流返入内穷能流之根流根不可得则亡其所入所入的流性既寂则外之动静二相了然不生此节闻思修已粗具矣流性既寂根尘乃解此是人空境界何以故盖由我相不空故有根尘有我我所今根尘既解正是我空我即人也如圆通章前总示解结次第中第一云此根初解先得人空可引证此这便是第一重意矣如是下谓从此渐入增进其功应上初字看上文根尘既解能所即空而尽性未亡故复牒而遣之云闻所闻尽尽闻之性亦不住也上闻字是能闻根下所闻是尘尽字谓此能闻所闻俱尽只此尽闻之觉亦不住着则觉所觉亦空上觉字是遣尽闻之觉下所觉是能所以尽闻之觉不住故则其能觉所觉皆空矣此是法空境界如前经第二重云空性圆明成法解脱解脱即是空之异名谓能所俱尽尽性亦空故名法空这便是第二重意矣空觉下二句空觉字即顶上句空字说谓尽觉及能所皆空则空觉极尽圆满空所空灭矣上空字是法空下所空字是人空谓人空法空俱灭此是三空境界如前经第三重云解脱法已俱空不生俱空者即人法二空拂其迹故故云不生这便是第三重意矣生灭下二句结显寂灭谓彼微细生灭灭尽从此证大寂灭寂灭即大涅槃义故云寂灭现前。

　　忽然超越世出世间(至)与诸众生同一悲仰。

　　这一节经承上寂灭现前以明获二殊胜之功也忽然下二句谓菩萨得证大寂灭理而寂灭理体一法叵得湛然清净乌有十界之殊哉故云忽然超越世出世间即此忽然二字细研有味意谓此理不劳久练工夫迁延委曲但于豁尔空圆直下一了百当放下便是如禅家所谓㘞地一声百杂碎刹那相应无复许多难事故云忽然忽然即倏忽间便能超越四圣六凡之境又此二句是承上起下之辞又是牒明耳根圆通功效之胜也十方下是所获承上被下之功十方义准天台约十法界释即顶上句世出世间说即十法界故由能超越十界故云圆明今菩萨称理之智既圆既明故云殊胜言殊胜者谓胜中之最胜故加殊言此二胜者良由菩萨证得生佛同体本妙觉心是故上合诸佛下合众生然此觉心本具同体慈悲故上合佛心则诸佛之慈即菩萨之慈慈能被下而与乐故故云同一慈力又菩萨之心下合众生则众生之悲仰即菩萨之悲仰众生悲仰者由苦而生悲钦仰菩萨来㧞其苦仰字中含有感意菩萨俯仰应之故云同一悲仰。

　　世尊由我供养观音如来(至)三十二应入诸国土。

　　这一节经承前上合佛心同慈力故应身与乐而先标应数也由供观音如来者以因承果也蒙授三昧者蒙果垂因也闻熏闻修三昧称如幻者谓大寂灭第一义空一尘不立佛之一字如眼中屑岂容此三昧耶良由众生背觉合尘处处耽染不能通达第一义空如来不获已乃建百千三昧无量度门令诸众生依而修之洗心离染证彼第一义空既登妙空则所修三昧不可得矣本无而有故称如幻约喻说也闻熏闻修如前文解金刚是喻以譬观智如金刚之坚利能破惑故与佛下谓由三昧功成承前上合佛慈起后诸应此总标应数下别释所应上二句是承前下二句是起后入诸国土者按下三十二应圆收十界即十界之国土也。

　　世尊若诸菩萨入三摩地(至)而为说法令其解脱。

　　这一节经菩萨妙应说法自三乘始也菩萨法身真体湛若虚空方圆随器各见不同虚空云何为汝成同不同而应物现形则空随运转无不随入菩萨无作妙应之身亦在此也应止三十二者以三十二数粗摄十界故若千百亿微尘数以至无量无数不可思议数曷有限量哉又此三十二应是上合佛心同慈力故慈能与乐故文中令得解脱得成就皆与乐事也今初先明出世三乘文列四圣者以中乘开缘独故三乘中又先明大乘三摩地译语见前名通大小乘故无漏之语亦通大小大乘中言无漏者是菩萨出世上上无漏也胜解现圆句亦通大小虽同具此语而义有深浅故胜解现圆者谓能感之机有诸胜解智力现前圆具则菩萨顺其所感而应之故下句说我于彼前云云也诸语通三乘者各随乘深浅解之又若诸下次应中乘先独次缘称有学者学于独学于缘也寂静妙明者以其乐独善寂喜趋静故妙明即是静中所得寂照之义胜解一句如大乘中说但以随乘析义有差别故现独觉说法者独觉出无佛世因观诸法生灭得悟无生无师自悟故称独觉今菩萨示同其行说独觉法令其易悟得解脱故又若诸下次明缘觉缘觉者依世尊教观十二缘觉悟无生故名缘觉十二缘者初无明乃至第十二老死是也详如法界次第中说盖缘觉乘人观此生起还灭觉悟无生既悟无生则断诸缘生灭故云断十二缘生灭缘断无生性现即此无生名为胜性胜妙现圆者谓无生胜妙之性现得圆满然由菩萨为现彼身而说彼法彼始成就得解脱故又次若诸下三应小乘有学者初果至三果皆名有学得四谛空者即苦集灭道四也四俱名谛者谛信也实也信为实苦实集等故空是所证真谛空也有学未满空理云何称得此以因中说果之谓也。

　　若诸众生欲心明悟(至)而为说法令其成就。

　　这一节经承前妙应次列欲色二界天趣之求也初若诸下初应色天欲心下二句初欲心明悟一句盖语倒也应云明悟欲心欲是欲界之欲即五欲也以其明悟五欲是苦是粗是散动障禅定之法故厌之而欣上界净妙离故云不犯欲尘以不犯故即于欲界之身便得清净清净即梵天生因是故菩萨现梵王身说离欲法令得解脱谓解脱欲境得生初禅以禅天称梵者梵是西音具云梵摩译云离欲或名净行次若诸下次应欲天天主指忉利天主居须弥山顶山顶周八万四千由旬四方各八天帝释居中统之故称三十三天之主以统此天故故云统领诸天也谓诸众生有统天之志菩萨现帝释身为说上品十善等法而成就之称帝释者梵语释迦提婆因陀罗译云能天帝今帝是华言释是梵语略云帝释因缘出杂阿含经玩今文意前现梵王说法则云解脱后现帝释说法则云成就盖前称解脱者令其解脱欲境与其清净之乐禅天有三重乐故后称成就者欲天全属散善菩萨随顺而成就生天之乐故云成就下皆仿此三若诸下次应欲界顶天欲身的欲字是爱欲之欲与下文爱统之爱意同称自在者别行疏云此天假他所化以成己乐故称他化自在自在即乐义故游行十方一句亦从自在边说若不能游行则非自在十方但指一世界说我于下如上文解以上二应但指欲天第二第六者以帝释护法之心胜余天故常近如来故他化乃欲界顶故举上下二天意该其余也四若诸下次应色界顶天欲身自在者言虽同前自在迥别以离下界苦粗障故极色边际故故以大字简之飞行虚空句亦胜前义此天乃大千界主自在超胜飞行于大千之空故称大自在也我于下如前文说然今色顶何故不说解脱仍云成就耶良以慕飞行而求自在非解脱意约所慕边云成就若彼天正欲解脱色笼存想空处自当说解脱矣大论云过净居天有十住菩萨号大自在决非欲顶长水指为他他误也今文初列梵王后陈色顶亦该其中但译经者列名不次故见前后出没参互必由译时冗沓所致故尔大论又云大自在天现身八臂三目骑白牛执白拂者是也五若诸下次应天将爱统鬼神者按宣律师感通传云天人费氏说四王天一王之下有八将四王总三十二将据彼所说今文天大将军非一人也泛指三十二将说故各统所属鬼神以救护国土必令雨旸时若年谷丰稔不使他诸鬼神扰害众生也我于下如前文说六若诸下次应四王天统世界获众生者是帝释外臣居须弥山半四埵引见第二解我于下如前文说七若诸下次应四王太子生天宫驱鬼师是四天太子所职事即那吒太子之类也天父正统太子亚之金光明经所出即其事也我于下如前文说以上但列欲色二界不及无色者有三意一以无色无身故二举下义以该上故三总收入下文杂类中故如上七应先列正统后列臣辅文虽不次妙应之身平等寂然无刹不现也。

　　若诸众生乐为人主(至)而为说法令其成就。

　　这一节经承前妙应人间贵姓名贤以示世谛所尚而顺其求也初若诸下初应刹利人主即国王王统兆庶然有大小不同如四轮粟散中夏夷狄分疆列界各治其国名为人主菩萨随顺其求为现其身说纲常伦理修齐治平之法令成就故次若诸下次应长者爱主族姓者谓于本族中德高年迈五服推让不唯本族所尚而人间世靡不景慕如黄叔度郭有道陈太丘荀朗陵辈方以命驾太史占奏以真人东行德星聚五百里贤人集如此适足以称长者故云世间推让论亦云长者具十德故我于下如前可知三若诸下次应居士爱谈名言者名言即是纲常伦理孝悌忠信等语世间必以此为名言故居士者以清净自居素守贫富贫而乐富而好礼如此足称居士我于下如前可知四若诸下次应宰官爱治国者治国必自修齐始所谓忠臣出孝子之门以此治国国无不治治国乃宰相事也剖断邦邑者剖是分剖断是决断藩镇为邦县治为邑上自台辅下及尹牧俱称宰官菩萨现为说法必陈听讼而必使之无讼尼圣即其人也五若诸下次应净裔婆罗门译云净裔又云净行数术者以卜易星命为数禁咒符箓为术二者能为摄生卫命之法术即法故我于下如前可知。

　　若有男子好学出家(至)而为说法令其成就。

　　这一节经承前妙应皈佛四众顺其求也初若有下初应比丘按竺乾九十五种外道俱有出家为沙门者则出家之辈信非一种今所列者乃出族姓家入如来种者是也持诸戒律者比丘具二百五十戒以此诸戒律其身故比丘译义如前我于下可知次若有下次应比丘尼尼是天竺女声即女比丘故禁戒者禁是制止之辞尼戒五百条详见四分律藏戒相倍于男比丘故以上是出家二众菩萨皆现其身说法成就故三若有下次应近事男五戒是在家皈佛者所持戒相虽浅乃为诸戒之基五戒不坚持则诸戒俱毁矣如架屋先实其基基不实则屋必倾矣优婆塞译云近事男以亲近事奉出家比丘为其师范故四若有下次应近事女五戒同上自居者谓以五戒持身自守坚贞故优婆夷译云近事女我于下如前可知以上是在家归佛二众菩萨皆现其身说法成就故。

　　若有女人内政立身(至)而为说法令其成就。

　　这一节经承前妙应女德而顺其求也初若有下初应内廷诸宫女德内政者掌王家宫壶后妃之教令名曰内政立身者谓正以持己然后正人之不正如此则身修而家齐国可治矣自内而达于外如诗所谓周南召南被文王后妃之化是也彼内廷诸女具此愿乐而仰菩萨菩萨现女主身及国夫人等说法成就故女主即天子之后也国夫人即君夫人所谓邦君之妻是也命妇者谓妻因夫荣受天王之诰命故曰命妇大家者家训曰姑女师也如后汉扶风曹世叔妻同郡班彪之女名昭字惠姬和帝数召入宫令皇后贵人师事焉者无可职称权曰大家耳次若有下次应童男不坏男根者谓真元不丧欲恶不行故曰童真我于下如前可知三若有下次应处女女中有静处坚贞不慕男子所侵暴其身者名曰处女处读上声亦以童真自处故侵暴二字见毛诗谓女不贞淑以行多露乃为他人之所侵暴我于下如前可知。

　　若有诸天乐出天伦(至)而为说法令其成就。

　　这一节经承前妙应八部及十二生类无刹不现而遂其求也天伦者总摄三界天类也脱伦者或求生正趣故或厌下苦粗欣上净妙故八部及诸杂类皆以意会其求脱伦向往之愿俱可解也菩萨皆能现身说法令成就故余皆仿此药叉译云轻犍乾闼婆译云寻香天帝之歌神也天帝欲其歌然香召之彼闻香即至故云寻香阿修罗译云无端正男丑女妍故又云非天似天非天故紧那罗译云疑人似人而头有角天帝之丝竹乐神也摩呼罗伽译云大蟒非人者即诸鬼神是也有形无形下四类按第七经末形作色色即形故彼云有色是休咎精明等无色是空散消沉等有想是神鬼精灵等无想是精神化为土木金石等今文从略并成一应言之然于八部又阙迦楼罗译云金翅鸟十二类中又阙若非有形若非无形若非有想若非无想等以略影广也然知菩萨于空散消沉尚现同事说法成就岂形想之类独不遍耶盖略耳又从前通称三十二应世出世一切圣凡生类无不摄尽所谓无刹不现身也。

　　是名妙净三十二应(至)无作妙力自在成就。

　　这一节经总结前文三十二应皆归功于闻熏三昧自在之力也妙净者谓不动本质遍示生故如一月在天千江现影月不来影不往众生法尔得蒙慈力以成其功所谓随缘赴感靡不周而恒处此菩提座即此义也应应妙净事事无碍不可思议故称妙净或问月沉万水不易本形非有随缘现相之能岂无法喻不齐之过耶答曰前不云乎虚空不动逐器方圆器器见空随形转变月之与空当合看始得月以明心空以示相俱不失旨请静思之皆以下全功结归闻熏三昧之力称无作者谓此妙应本乎无作无作而作作而无作是三昧不动而动之妙用神通无滞无壅故称自在。

　　世尊我复以此闻熏闻修(至)获十四种无畏功德。

　　这一节经承前下合众生同悲仰故应身拔苦而先标应数也我复的复字承前与乐意说故称曰复以此三昧者功归所自也与诸下牒前下合悲仰起后十四无畏㧞彼诸苦令无所畏故云无畏功德于我身心者我是菩萨自称谓此㧞苦功德总在菩萨身心上得或观相好而生善故或随所应身中得无畏故或观道力而治恶故或于三昧而修成故四悉巧被众恶自消故云于身心得也又细玩下十四段中前云知见观听等属身断灭妄想等属心细寻可见。

　　一者由我不自观音(至)观其音声即得解脱。

　　这一节经承前下合悲仰而㧞苦故此总陈观体令彼称名脱诸苦也此文十四段今初是总下十三是别初明返闻自性是观之体余是功能故不自观音以观观者二句明观体也三观字诸方解者或有以下者为去声或有以上者为去声总不得经意何者此是返闻自性之义耳且将三观字训作闻字义便明白如云由我不自闻声以闻闻者闻者即是闻的自性明白切当更无所疑然今三观字皆训平声读之观即闻故令彼下是加被利他的功能谓即以上返闻之功加被众生而诸众生能观菩萨的音声音声即名号也能称名号则一切苦恼皆得解脱良以名号即称实性名即实故实性虽寂感无不通如众生有苦而呼天天必佑也文中苦恼亦是总举下十三节别示诸苦相也又取名意可合并者并之以故文为六截。

　　二者知见旋复令诸众生(至)大水所漂水不能溺。

　　这一节经承前妙应而下同悲仰此二明水火不能烧溺也知见旋复者由返闻故余根皆复此明见复也虽兼知说意且在见指眼根说故旋复者旋是返义复是复于元觉也谓眼根返入复归元觉眼性属火今既旋复眼火则息以内外火性同本生故内既息外亦亡也以此功德加被众生是故入火不烧也观听旋复者虽兼观说意自属听旋复如上说上兼知次兼观者意明一返元六解脱故耳性属水今既旋元闻水自息亦由内外同体内既息外亦亡也以此功德加被众生是故入水不溺也故问耳目属水火意出自何经答世医难经说故良由五脏按五行眼通心火耳通肾水故详见彼书可捡。

　　四者断灭妄想心无杀害(至)亦如吹光性无摇动。

　　这一节经承前妙应而同悲仰此三明鬼难刀兵不能害也断灭下二句良由六根旋复六识并销妄想指六识说想心取物三毒流行偏多杀害今既并销即亡杀害以此功德加被众生设入鬼国鬼不能害鬼是不觉义妄想是鬼义故断妄想鬼不能害也熏闻成闻者上闻是妄故熏修其妄使其忘缘自归以成真闻一闻既返六妄知根亦销亦复同于忘声真听以销复故境不碍心内根既亡外境何有以此功德加被众生物自当坏何能害己临当下二句约事明不能害己物自坏也使其下约理明真性不动幻物何害上约事可解下约理中又引喻明水与光喻真性如水性无我割则随割于水何伤又如日月之光搏撮弗得飘鼓弗动淮南子曰光可见而不可握水可循而不可坏意可类此真性亦然夫惟真性寂然无朕安能割之使伤吹之使动耶今文惟字即指水与光性说水光之性即妙真如性故。

　　六者闻熏精明明遍法界(至)经过险路贼不能劫。

　　这一节经承前妙应而下同悲仰此四示明纯暗谢根断尘离贼所不劫鬼禁俱平也闻熏下二句由观体纯一明彻于外故云明遍法界明能破暗故云暗性不全以此功德加被众生诸恶鬼等虽近其傍菩萨三昧精明闪烁如日而诸鬼目不敢正视药叉译见前罗刹译云可畏鸠槃茶译云魇昧鬼毗舍阇译云啖精气富单那译云热病鬼音性下二句谓外之音性遍销内之观听返入以此功德加被众生能令众生枷锁不着离尘功茂枷锁禁系亦属外尘故不着也灭音下二句谓音尘既灭真闻圆满然由真闻本具之慈无处不生力能拔苦与乐令诸求者虽经险路贼不能劫正明慈善根力遍生之意冥被贼心使其劫杀之念不起纵欲劫之或刀刃枪槊悉段段坏矣。

　　九者熏闻离尘色所不劫(至)诸阿颠迦永离痴暗。

　　这一节经承前妙应而下同悲仰此五明贪嗔痴三毒悉远离也熏闻离尘之义前文已明今何重出良以熏闻一行具无量德今举十四事乃无量中少分耳若明其极非言可尽何复云重色不劫者色是色欲由六湛圆明六尘虚妄妄不能劫真故云色不劫也以色不劫故多淫众生仰之而神功必被其益也故云远离贪欲纯音无尘者前文但说熏闻而闻性纯今兼所闻之音亦纯者良由心外无法音尘亦称性故故云纯音音称性故无尘可得根也境也俱化为一真心矣故无能对所对以此功德加被忿根众生则诸嗔恚转为慈矣故云远离嗔恚销尘下四句谓销外妄尘旋内真明法界是依身心是正依正两融朗彻无碍故如琉璃内外通净也以此身土两融之功加被痴暗众生能令昏钝阐提转昏为明故云远离痴暗昏钝性障者谓阐提众生昏钝为性全无正智是故拨无因果执着豁达空见障真般若根于性故故云性障阿颠迦译云无欲不乐欲涅槃故即是一阐提之异名耳。

　　十二者融形复闻不动道场(至)众人爱敬有相之女。

　　这一节经承前妙应而下同悲仰此六明资生克绍之义能令获二求也融形复闻者按当文意形约依正说谓融通依正之形故云不动而能涉也复闻指真闻说意带妄闻谓返妄闻而复真闻也不动下二句道场是修道之场如华严说不动菩提场而升而说谓不离当处而遍游华藏也不坏世界者谓不坏去来彼此近远相故能遍下四句明供养之广及克绍为子之义然上融形复闻一句属理不动下二句谓不动理而涉事世间属事故以理从事故云不坏世界能遍等者正明理事互融本具权实二义故有法王子之称以此功德加被无子众生求男得男也六根下谓六根既复圆通用无优劣见闻觉知皆为明照平等互融故云无二称性周遍故云含十方界大圆镜是智空如来藏是理谓依十法界建立此智此理而此智此理皆由六根圆照之所建立故能承顺十方微尘如来秘密法门不唯承顺而已犹能受领无失即此承顺受领之义能令无子众生求女得女也槜李敏师解曰前不动而涉者即方便智方便属权权能干事故应属男立大圆镜空如来藏属实智实智诣理理能含育故应属女如净名说智度菩萨母方便以为父即斯义欤。

　　十四者此三千大千世界(至)施无畏力福备众生。

　　这一节经承前被机拔苦之功结归闻性总显一名胜等多号也夫此闻熏三昧之功利他无尽良以所拔之苦有尽机应相对故于无尽中发宣尽相今第十四中总显一名等彼多号功德无二何以故谓此娑婆一界中众生耳根利故正与菩萨所修圆通相契药病相投由是一能胜多也然约逗机边显胜实非恒沙菩萨所证之道为劣彼此所证则同而所被稍异耳此三下此字指娑婆说世界总有三千大千俱名娑婆是释迦牟尼一佛所化之境有小千中千大千具三种千故俱舍论云四大洲日月须弥卢欲天梵世各一千此名小千界此小千千倍说名一中千此千倍大千皆同一成坏故云三千大千也昔宣律师问韦天曰余闻一佛化境三千国土日月岁数或言百亿或言千百亿广略不同者何耶答曰如师问百亿千百亿者经文分明千百亿化身一佛化一日月则成千百亿日月总要言之万亿日月为一大千良由天竺亿数有大小应以一百小亿为一大亿乃成百大亿日月故云百亿现住下明此界中现住世间的菩萨有如是之多种种现形凡情莫格如此方三教中历古圣贤间出皆是此数种种修法垂范以诸方便渐次引归宝所人莫之识也随顺众生若干种心以无量法门而教化之由我下菩萨以前功德结归本根谓由我得圆通本根开发微妙耳门故能身心微妙含容周遍法界身心遍界者如下文云现一一形以一至无量首眼多身即一身此为身之含容也又云诵一一咒以一至无量言音能以无畏施诸众生以无畏为施者如前所说火不能烧水不能溺等令他无所异故此为心之含容也其身其心无大不容无小不入故云含容周遍也此法界者约十法界说能令下校一多平等谓令法界众生持观音一名与彼共持多菩萨名彼此持名之二人所感福德正等无异世尊下明一多平等的所以无异即平等故良由菩萨发妙耳门真实圆通故能一多平等是名下总结十四无畏也力者即指圆通无作妙力说福备者谓令不畏水火等难即是福故无苦不㧞故称为备又福即是乐既拔苦已则易苦为乐故云福备众生坊本六十二下有亿字今准南藏无亿字。

　　世尊我又获是圆通修证(至)救获众生得大自在。

　　这一节经承前妙应重显圆通性分具有四种不思议德以应众生也前云力今云德者力是力用约外应说德是性德约内具说谓性分之所固有故谓之德又德者得也得之于心应之于境故长水疏云内德不充外用不起此之谓也世尊下总标性具四德谓由圆通而修证故所证得者是无上道也故字牒由圆通生起四德之境四种皆称不思议者不思议是妙之总称初一多无碍故次显密无畏故三阴信冥通故四悲敬田满故良由德备于内应遍于外无作而作作而无作言莫能议心莫能思故称不可思议之妙德也一者下别释德相妙妙闻心者菩萨自赞闻思修三慧也闻是耳根心字义属思修即是闻熏闻修的意思巧变文法故尔又思修义属第六识心故称为心然依闻而思而修故称闻心言妙妙者正是赞辞谓妙闻妙思妙修指初观体而言故云初获三慧俱妙润文巧致故并言妙妙心精遗闻的心字即顶上心字说谓思修之心既精遗其妄闻是故见闻觉知等六根不能分隔融为一真心矣故云成一圆融清净宝觉也诸家解妙妙闻心等语辞致可观义理不彻不能指出实境从劳粉饰也故能下正明德相现众多妙容者约全体说非止首臂目而已无边密咒者如不空罥索经面然𦦨口等咒皆是此菩萨所说秘密神咒然且来此震旦千万中一二耳以多故云无边也其中下示相一首是本乃至八万四千是不思议变也对治众生八万四千烦恼故菩萨妙能通身遍身尽大地是菩萨手眼奚止八万四千哉对治之说良有以也烁迦罗译云坚固二臂是本乃至八万四千是不思议变也母陀罗译义如第二解说二目是本乃至八万四千是不思议变以无染曰清净希有不思议故可尊可重故称为宝慈威定慧者总指首臂目及全体所示之相以此四意或折或摄皆名救护众生慈曰摄受威曰折伏定则制狂慧则转痴一切众生根性不齐大约无出此四也外应圆彰内德不疵如镜临照妍𡟎不争顺缘而成就故故云得大自在。

　　二者由我闻思脱出六尘(至)皆名我为施无畏者。

　　这一节经承前妙应重显四德此以显密形声施令无畏也闻思脱出六尘者闻思指三慧说略一修字一根既返六处皆脱故指六尘说脱也如声度垣者即以声为喻声则垣墙不能障隔以譬见闻觉知不为六尘所碍正明圆通之意则能互用矣妙能者能约用说以现形诵咒皆是用故一一形一一咒者一一即种种指一多之形无边之咒说也此形此咒顺缘拔苦总以无畏施众生故是故十方尘界众生皆称菩萨为施无畏者此以无差别之差别以明不思议之妙德益众生故。

　　三者由我修习本妙圆通(至)舍身珍宝求我哀愍。

　　这一节经承前妙应重显四德兹以神功阴速众生见者自然发施心而生悲仰也谓菩萨乘圆通妙门游历十方由三昧力故众生见者闻者咸生敬慕施心冥发舍身是内施珍宝是外施然世所爱者身命身命能舍况外物乎以内外施者求哀愍故希与㧞故此皆菩萨不思议德之所感也。

　　四者我得佛心证于究竟(至)求大涅槃得大涅槃。

　　这一节经承前妙应重显四德兹以悲敬二田上供下益俱圆备也得佛心者因心契果我心即佛心故得即证义又得字应下句证字得与证分句说故证究竟者证究竟觉故能以下菩萨以等心之施上供于佛下益于生生佛平等故傍及下正明下益各遂其求故六道众生者地狱众生阿所求耶求锉烧舂磨得暂息故饿鬼求免饥虚故畜生求免刀砧故余可知矣妻子寿是世间法三昧涅槃是出世法寿句应连妻子今插三昧之下则漏无漏混乱是译场忽略也下益中不及珍宝者文略耳理应有故又世出世法不能尽述故称乃至以上备明耳根圆通功化已竟。

　　佛问圆通我从耳门(至)故观音名遍十方界。

　　这一节经结今佛问最初入道圆通方便本从耳门入也初句是牒佛问语我从下菩萨自陈从耳门入也三昧称圆照者三昧即闻熏闻修今不说熏修而言圆照者圆照即三慧故照即慧故三叠俱空故称圆照缘心自在者缘是无缘之缘初则不随前尘返流全一既得全一即称圆通乘无缘慈循声救苦无心而应应即不应无别留滞故称自在因入下指入流本因证得菩提是果即以耳根为最初方便也以上二十五圣各据自所证入为第一者以归元无二故是故门门称为第一世尊下结明远本示不忘意也又显己者有所自来彼佛指古观音如来说彼佛赞叹菩萨善得圆通最初法门乃于大众中授记观世音号以表因果符契也十方字约横竖义说竖指十方界横指十方空以十法界各遍十方故从前详明二十五圣圆通遥应十八界及七大意故下文世尊及十方佛同时全体放光意表十八界法法全彰同归觉顶为究竟实际下自详解今略指文源起伏耳。

　　尔时世尊于师子座(至)交光相罗如宝丝网。

　　这一节经佛因各显圆通已竟交光互灌以表异入而同归也五体者首及四支指全体说也五体放光以表圆通无处不彰故初释尊光灌彼尘佛及诸会众文中但云菩萨不及二乘若按下文尘佛光来灌佛及菩萨罗汉则释尊光去亦应三乘皆灌理应有之但经家叙述不全或译场忽耳此以象表意也交光互灌佛及三乘者以表前诸圆通自他不隔因果同归也前二十五圣大小相参今流光灌顶亦应三乘同及以表圆通心法处处可入人人可证也皆灌顶者顶是究竟圆极的所在以表心法究竟觉际人所固有但得圆通则何人不究竟此大佛顶耶林木池沼是无情物能演法音者以表圆通现前则一切色是物色一切声是佛声既称圆通则于依正色心物我自他无适而非圆通方称圆通实际所以前文诸圣皆云无碍流通细玩可得也末二句可解。

　　是诸大众得未曾有(至)梵呗咏歌自然敷奏。

　　这一节经释尊会众睹光获证天喜雨华尘界不隔情无情等皆庆赞也此诸众者集家指本师会众说也得未曾有者睹上交光互灌之象曾未之见故合众获金刚三昧者前诸圣者各证圆通皆称金刚三昧指金刚喻定说也长水疏独指耳闻圆观者误矣良以佛光互灌是通印诸圣何尝独显耳闻下文令选当机方称耳根为对机之法今但通象非局意也即时下明诸天闻法睹光生法喜故雨众莲华华具百宝色色虽百宝不出五显色青黄赤白等是显色故空成七宝色者上百宝色以明华之功制百种多奇故今云七宝色映于空者以明宝之实质不出金银珠玉砗磲玛瑙等故此娑婆下明合界之象用显圆通之本意也迷时无隔而自隔悟后则万碍俱通六根无壅是故尘界合而为一也梵呗下明庆赞意梵呗是诸天音乐也咏歌是天人赞咏也谓众乐不鼓而自鸣天人不教而自成歌情与无情由圆通法门玄象所感自然敷奏其音也。

　　于是如来告文殊师利(至)何方便门得易成就。

　　这一节经世尊令选诸圣圆通谁当此界之机也选圆通而告文殊者文殊实智第一对机择法非智不能故有是命也于是下世尊欲明其局先示其通在诸圣边说实无优劣前后差别对众生论法当适机故告文殊令其择之汝观下可解各说最初成道方便者道即十方诸佛所得菩提之道方便是入道的法则皆言修习真实圆通者谓前诸圣各从门入皆成道故即以自所证得为真实故门虽不同所证一也彼等指二十五圣说我今下对此方机则屈通为局佛问文殊诸圣圆通谁当其根可令阿难开悟耶兼我下佛谓不唯利益当时亦乃兼通末世令彼入道从何方便得易成就。

　　文殊师利法王子奉佛慈旨(至)承佛威神说偈对佛。

　　这一节经文殊奉旨选法集成伽陀而答之也文可解对即答义以下答上曰对如儒书中凡臣答其君多称对曰。

　　觉海性澄圆(至)初心入三昧迟速不同伦。

　　这一节经文殊将选圆通先标其本兼显空界缘生悟迷迟速等意然后去取之也觉海下二句先明圆通真本辞止二句囊括多义上句是依体起用下句是摄用归体上句觉是体澄圆是用又觉是法海是喻性字通乎法喻澄圆之用亦通法喻法中澄是寂义圆是照义寂照二义依性觉起故海之性亦具澄圆之用如海色湛然故说澄森罗并现故说圆海与性觉法喻颇齐故取譬也下句圆澄是用觉是体有摄用归体之义上句说澄圆者意明寂而常照故下句说圆澄者意明照而常寂故寂而照照而寂同出而异名二俱元妙也元明下六句显生妄之始初句元明照性即是本觉智体元明即是本明照是明上发的照用虽万有俱在照中本无知而知无照而照若生一念能照所照则真转成妄所照既立则真照之性亡矣迷于能所之妄则性觉真空变为顽虚故云迷妄有虚空也依空而生坚执之性是世界之因故云依空立世界也想澄一句明世界初成之相想澄之澄与上澄圆之澄不同此想澄之澄是妄想凝结之意谓妄想凝结昏钝既极则有情化成无情故云想澄成国土也知觉一句明众生阴身初起之相谓众生阴身是地水火风所成地等本是无情之物由六根旋令觉知而六根初本一性圆明为地等壅令留凝是故听不出声见不超色便成众生五阴之身故云知觉乃众生也空生下六句明空界众生微眇之甚反显大觉之大故云空生大觉中如海一沤发也海喻大觉沤喻虚空虚空尚小何况有漏尘国及诸众生依空而有者小之更小盖可知矣沤乃起灭不常以明空因迷有悟本无空沤灭则空无矣此句法喻双显谓虚空尚无何有世界众生以所遣能故云况复诸三有也三有约依正说故如诸字归元下六句正明简选圆通之意谓前诸圣同归觉元之性本无二致而其方便能入则有多门言其能入之方便不同也圣性一句谓诸圣所证之性无不通达是真实故顺者逆者皆方便故顺者顺此方之机耳根是也逆者余圣所说以不适机故名逆也末二句结前标本起后正简然兹圣性触处贯通初心欲入必藉圆根则速证元觉若误依不圆根卒难究竟故当简选如前经所谓日劫相倍以是简选令可入者入之不同伦者谓迟速不可同其匹也下偈正简自六尘始。

　　色想结成尘(至)能所非遍涉云何获圆通。

　　这一节经文殊奉旨正选诸圣圆通必以逗机为顺先于六尘也初一偈简色尘也想是观想由观不净白骨归于微尘微尘归空然则色由妄想结成是障碍粗质使精了之性不复明彻安得圆通次一偈简声尘也谓声性从杂乱语言上发语言不出名句文三声为实体名句文是声上假相盖以直声为声声中清浊高下联布屈曲为音音有宫商角徵羽五种不同故云杂也伊即彼也名句味者唯识论云名诠自性句诠差别自性指万物自体性说如云山山云物等此即为名故云名诠自性但未知何山何水必要差别义显方称为句如云山是须弥山是雪山香山等水是江水海水等以差别义显故称为句文者文秪是字为名句所依故称为文味是义味然而语言文字有尽义理无穷一句不能含摄一切义味不圆可知故被简也三一偈简香尘也香是合中知离则何有不恒即是生灭圆觉不成四一偈简味尘也味是舌味味性或有或无非本然常住之味云何依此杂变觉观而得圆通五一偈简触尘也触是触发能所相待合离非定云何为圆通哉六一偈简法尘也法是意内所缘凭外尘有非遍可知不圆信矣以上六尘被简矣下简六根。

　　见性虽洞然(至)想念不可脱云何获圆通。

　　这一节经承前简选圆通必以逗机为顺次于六根也初一偈简眼根也谓见性虽称洞然前后不相到亦非圆通矣四维下二句前经但约前后左右说今偈文引四维说者通前互显也四维即四角亏一半者后方二角不能见故但见前方二角故云亏半亏是不及见意以不遍故不得为圆通也次一偈简鼻根也次应耳根迁逗机故辍在后文谓鼻息但通出入而阙中交故云现前无交气也气是息有出入无中交故云支离阙故非圆故云匪涉入则非圆通矣三一偈简舌根也初句非字倒置应云舌入非无端则易明也无端者谓舌根所入非无端由必因味尘乃生觉了味若亡则觉了元无云何获圆通哉亡字读应作无四一偈简身根也初句身为能触物为所触然亦能所非定前经云能为在手为复在头在能非所在所非能能所无位触无实矣能所互阙故非圆觉观也涯量者涯是涯畔量是限量指能所涯量不[淴-心+口]合故冥会即[淴-心+口]合义五一偈简意根也知根即意知根意根无体由杂乱思量显故如前经云必有所思发明汝意若无前法意无所生故云知根杂乱思也次句湛是澄湛了是了毕谓意中湛了无所思量则意根终无见矣若想念不脱圆通不可得也以上五根被简矣下简六识。

　　识见杂三和(至)念缘非离物云何获圆通。

　　这一节经承前简选圆通必以逗机为顺又次于六识也初一偈简眼识也识见杂三和者识是所生见与尘为能生根尘识三和合而显物体杂乱故称杂三和也前经云眼色为缘生眼识故若诘其本则三皆无相无实体故自体指眼识说依眼识而入圆通今眼识自体先已无定云何依此能得圆通次一偈简耳识也心闻洞十方义如前普贤章说此是后身菩萨大因之力所成初心不能入也所依之行既高能依之机不及机教不合亦从简例三一偈简鼻识也鼻想者观鼻端白光本是权顺机宜而设驻彼散心依白而住暂用之法非长修之事若住此不休则成心有住圆通何可得哉四一偈简舌识也舌以说法为优亦是拈弄音文而已只可开悟先成道者末世将来不能逗矣且名言句义非无漏法不可依此得圆通也五一偈简身识也持犯指戒说持之与犯但束身而已若法身非身则无所束即此持犯威仪元非遍故云何令得圆通六一偈简意识也盖二乘人由作意得神通故约意识显神通也然彼神通本以宿因成就何关作意且作意未离物圆通何可得哉以上六识被简矣下简七大。

　　若以地性观(至)因果今殊感云何获圆通。

　　这一节经承前简选圆通必以逗机为顺又次于七大也初一偈简地大也文可解次一偈简水大也想念非真者指月光水观说水观如幻故非真实如如之理元非觉观以二如字并称者古来讲谓上如是智下如是理以如如智契如如理则成四如矣愚谓同一如字何分理智若据实论之良以不异名如是不动意然又非如虚空凝然不动之谓即于诸法繁兴说不动耳以法法各住本位即名为如般若云如如不动法华云是法住法位世间相常住法是世间相世相即常住故常住即不动义此约十法界说为如如今且据人世论如且云依也如正也如天也如地也如日月山川也如草木昆虫也如佛也如魔也如无法而非如一如不能尽其义故重加一如意明法法皆如故称如如如如之理不迁不易何有舍此取彼故非觉观之谓非圆通之行矣三一偈简火大也火头金刚初厌欲有因修火光定以火定却欲则厌有之心不忘非真理也是大乘器具非初心方便以初心难入亦从简例四一偈简风大也风性无恒动与寂是对待法有对则非真觉云何以是得圆通耶五一偈简空大也顽虚无觉是昏钝法无觉异乎菩提安得为圆通哉六一偈简识大也识以了别为义了别则属生灭非常住之道依识而求存心先妄圆通非可得也七一偈简见大也前经见大中都摄六根以一见大摄余根也诸行指念佛说念属行故以念念迁流即为行也既有迁流是无常性故云元生灭也因指念佛果指圆通念因生灭觉果无生感应既殊圆通安可得哉以上七大被简矣下文特选耳根为逗机之顺道也。

　　我今白世尊(至)救世悉安宁出世获常住。

　　这一节经承前所简别选耳根实逗此方之机则观音为最也我今下二句可知此方下二句正指娑婆众生耳根利故教体是声名句文依此得返观闻性不为声尘所转即得清净故次云欲取三摩提实以闻中入也离苦者指前十四无畏说得解脱者指三十二应说谓此㧞苦与乐之功乃善述其名曰良哉观世音是已良者善也美也取尽善尽美之意又次云此菩萨从恒沙劫来遍入尘刹以无缘之慈妙应一切心得自在以自在无畏施诸众生也妙音下叹其名之妙也名下得其实故谓观音之名是名微妙何以故一称其名即得解脱一切苦难得非妙乎又其名也是名清净梵即净义良由等观一切如一子想而无冤憎彼我之迹故观音之名是梵音也又其名也如海潮之音循声救苦不失其时应念即至如潮汛起伏不失时故救世下二句显其实德世指六凡说令离诸苦悉安宁故出世指四圣说令三乘人俱获常住常住即佛界也此二句义通收前经二种殊胜妙力也此偈总十六句分为二偈初一偈以良哉观世音为结句总叹逗机适化以闻根为顺末乃结称嘉号次一偈承上以明菩萨功深力大历叹名实为十界之益友也长水疏截偈不审前后断落使义脉壅滞非善法也。

　　我今启如来(至)觉观出思惟身心不能及。

　　这一节经文殊历叹耳根圆通妙具三种真实也初二句总据前经如观音所说譬如下初偈一章四句先叹圆实也以十方同时闻故说名圆真实也闻非虚妄故称真实以真实故能遍圆也然细玩之击鼓不是喻约现前事验闻圆实故次偈一章八句叹通实也初引余根校耳显彼不齐之劣次隔垣下明耳之胜谓此闻性隔垣能听远近可闻得非通乎实故能通故云通真实也亦以五根不与闻齐胜劣可见矣后偈一章十二句叹常实也初四句明声有动静闻无起灭次四句明声自生灭闻元常住生灭圆离得非常乎实故能常故云常真实也末四句是常实余意谓此闻性纵在梦中虽无所思闻性不无如前经云梦听舂㨶闻性存焉后二句明闻根觉观出于思惟之表身心所不能及也。

　　今此娑婆国(至)岂非随所沦旋流获无妄。

　　这一节经文殊指此耳根利故翻显循声返本之利害俱属于闻也今偈十一句总属一章初明娑婆世界以声论宣明若迷本闻循声汩妄害莫大焉后乃确指阿难以验循声之误其害可见矣谓彼强记多闻总归有漏不免落于登伽邪思幻术然此岂非循声之所沦溺哉果能旋转欲流内穷闻性获于无妄之真闻不亦利乎夫斯利也利莫大焉。

　　阿难汝谛听(至)将闻持佛佛何不自闻闻。

　　这一节经文殊以闻熏三昧诫勉阿难除强记而返真闻也此偈十一句总为一偈以义尽为一偈故初五句文殊叔承佛威而选闻熏宣说斯义堪教阿难令谛听也闻熏名金刚王者金刚是喻譬观智如金刚之坚利能断惑故又以金刚是宝中至宝故称为王闻熏之智五根所不齐故以王拟之幻如前说不思议言其妙也以此三昧能出生诸佛故称佛母具三宝故乃名为真又金刚下三句句虽分三总一义耳后六句正明诫勉汝指阿难说谓汝闻他尘佛法门要当先除欲漏若欲漏不除畜闻成过则误汝真修将闻受持佛所说佛何不自闻返己之真闻耶然阿难持佛所说法法即佛故故云持佛佛。

　　闻非自然生(至)摩登伽在梦谁能留汝形。

　　这一节经文殊释闻之名详示还源得体之功警其初误也初六句为一偈正显释名返源次见闻下六句为一偈正明得寂照之体末四句为一偈正警初误觉后观之犹如梦故初偈中谓闻非自有因声立名曰闻若旋转闻机则与声脱能脱之闻更欲谁名谓闻之名亦无矣一根下二句示返源之义一返六脱者外用虽隔内性本融故一根返归真源则外隔俱脱而内融矣次偈中谓见闻等六根如幻翳相似言其非实也六根约正说三界约依说依指六尘也谓六尘亦如空华六尘遍三界故指三界说也次二句明根尘销除真觉圆净真觉既圆净之极则本有光明通达光即寂照寂照之体大而无外故含虚空也末偈中谓迷时为登伽所留今觉后却来观乎世间举世皆梦汝在大觉中登伽在梦安能留汝形哉信乎迷悟之利害若此。

　　如世巧幻师(至)一处成休复六用皆不成。

　　这一节经承前六根设譬以明一休复而六无性也此分二偈初偈一章六句举喻以明六根幻成要以一机抽拽若使内机歇息归于寂然外诸所动皆无性矣后偈一章五句法合上喻初句祇是例辞后四句正属合偈六根合诸男女一精明合一机幻师法义不合大约妄心合幻师故云幻师幻作等也法中一精明者指第八识的见分说见分本湛故云一精明由外境所击分而为六根尘识三和合而成故云六和合也六由一成故云元依一处休复合上机息归寂休即息机复即归寂六用不成合上诸幻无性以上法喻了然明白吴兴解以真如合幻师者误矣既云真如不应称幻师。

　　尘垢应念销(至)性成无上道圆通实如是。

　　这一节经文殊结归前义极乎圆净勉众当依是而修也此节义分二偈前四句为一偈结前六根休复乃成圆明净妙之体谓余尘未尽尚在学地学地通三乘说故加诸字若明净极矣即是如来究竟地也后大众下五句为一偈正是勉众当依反闻而修也次句汝字倒置应云旋倒汝闻机为顺旋倒即返义闻机如第三经中解下二句可知末句总结圆通实如所选。

　　此是微尘佛(至)我亦从中证非唯观世音。

　　这一节经文殊叹上反闻圆通乃三世师资入道之心宗也此十句总为一偈前八句总明三世师资依是而修初二句总叹返闻是过去尘佛入道要门一路即是一道涅槃为所通圆通为能通以能通为门通于所通故过去指如来说现在指菩萨说未来指修学者说修学必属二乘盖三世影显文互通也巧言摄意可以心会又过现二世皆称已证未来劝修当从闻入末二句文殊谓我亦从此证入非独观音此重明一路意也。

　　诚如佛世尊(至)非是长修学浅深同说法。

　　这一节经文殊结明承旨取观音而去诸圣之意也此文义分二偈前偈一章六句结明承旨取观音之意后偈一章五句结明去诸圣之意初中前四句出委命承旨简选的所以又诚如下二句是委命承旨以救下二句正出所以谓所以命选者欲以救诸末劫求出世之人故后二句出取观音意谓欲成就求出世间人之涅槃心者观音为最也涅槃对生死说谓世间众生念念生灭是生死心出世涅槃不生不灭是诸佛心今乃成就彼人解脱生死希证涅槃唯观音返闻为最也次中谓自余二十四圣所修方便皆是佛之威神观机逗教即彼事上令舍尘劳尘劳既舍则已非是长时修学之法又复深浅不侔大小异辙然而浅深在机世尊一音演说随类各解逗机似别指归实同故云浅深同说法也。

　　顶礼如来藏(至)圆通超余者真实心如是。

　　这一节经文殊料拣已周礼佛覆命郑重其选乃以反闻对之并结全意也此文并为一偈初二句文殊礼赞佛也如来藏是佛所证圆理藏义解见前文是为上上无漏之法妙不思议者也今文殊礼赞所证意实在能毕事而覆命是主伴之礼也次二句愿以所选加被未来更无他惑又次六句可解末句真实心指前圆通常三真实说长水挟情之说非也。

　　于是阿难及诸大众(至)阿耨多罗三藐三菩提心。

　　这一节经集家叙述大众闻偈悟心及所证有差也于是二字是集家叙语起文之辞谓阿难及众闻前简选圆通偈意得法喜而开悟故身心了然者身是六根心是藏识由前一六俱亡得圆通实义了无疑滞故云身心了然得大开示者称藏性而说故云大开示也以得悟故观佛菩提涅槃二种果德明了无疑菩提属智德涅槃属断德犹如下设喻显其明了之意文可解若以意合者事喻五住惑远游喻流转五道为五住惑之所留故未得归还家喻菩提涅槃道路喻诸行也因事远游喻昔日之迷明了还家叙今日之悟普会下述三乘及诸杂类解证有差也十恒河沙者言其数之多也得本心者得字得浅深说有未实证者故本心指藏心说人所本有故离尘垢得法眼净者初果以上皆是法眼净位性比丘尼即摩登伽女译义见前女由闻偈增进四果又有无量众生发无上道心以上即解证有差之相也梵语阿耨多罗译云无上三藐译云正等三菩提译云正觉无等等者法华文句云九法界心不能等理佛法界心能等此理故云无等而等也又究竟之理是无等初缘究竟理而发心能等于理故云无等等也又心之与理俱不可得将何物等何物而言无等等耶心之与理俱不可说不可说而说说此心等此理故云无等等也初是横释次是竖释又次乃非横非竖释也三释皆妙详出于此学者当子细潜心理会可得也前第四经末请行初文佛说发觉初心二决定义其第二决定审烦恼根本兼选圆根直至于此始圆第二义也应知二决定义为自行总科后文重请安立道场结坛说咒等事盖为末世众生而发请者为利他行也自利利他为行门大意学者穷经深入先识大猷斯为一助也。

　　阿难整衣服于大众中(至)于菩提心得无退屈。

　　这一节经阿难从前得悟自行复请安立道场等事为利他行也初阿难下至稽首白佛是集家语从大悲世尊下方是阿难自陈之言整衣服者肃其请仪心迹圆明者心存于内迹现于外圆则不偏明则不局由得悟故德容异昔也悲欣交集者悲昔之沉沦欣今之遭际并集于心故欲益下叙其请法之由成佛法门者指前耳根圆通说是中即指闻根此是阿难欲请利他先陈自利也常闻下引例明利他之由佛昔有言谓自未度而度人者菩萨之心也自觉圆而觉他者如来之道也此是阿难回小果心向大乘道之所从也世尊下正叙末劫多难请陈匡护之道去佛渐远者隔正像法二千年入末法中又渐远矣时甚衰替魔外偏炽如恒沙之多难尤甚矣当于是时欲将如来正法摄化其心入乎正定云何令其安立道场远离魔外之事于佛菩提心不退转而无屈挠之难耶。

　　尔时世尊于大众中(至)阿难大众唯然奉教。

　　这一节经佛诺其请将有所酬先叹其请之善而诫令谛听也佛叹善哉者正叹其回自化他行大乘行故此心固善也重言善者大乘之道希世行故又小圣回心便为固故乃善之善者故重言之汝今下诫听阿难下领教唯者应之速也。

　　佛告阿难汝常闻我(至)是则名为三无漏学。

　　这一节经世尊将酬道场之请先明结坛修心之本也梵语毗奈耶译云法律佛引律中三义而称决定者谓修行人决定依此三法次第得故所谓下标名三名生起次第有由初云戒者摄心名戒以防非止恶不令恣纵五欲尘劳名摄心也因戒生定者摄心是定之因故戒具足能生定也因定发慧者定极能发般若真光故经云无量清净慧皆依禅定生即此意也从微及着直至究竟果觉不离此三故称三无漏学也此总标下别释。

　　阿难云何摄心我名为戒(至)不如此说则波旬说。

　　这一节经世尊别释三学以明结坛修心之本兹先释戒自淫始也此连后文四节皆释戒学定慧二学义形于戒不别释也是故文中皆言多智禅定等语良由定慧以戒为基基若不实即彼二学亦无成故今文大意戒为急务故详明之定慧一学依戒显故下皆仿此然又详审佛意先标三学后次第应别释则于标列文义周备今但明戒中四诲定慧二学置之不说盖大乘戒即摄定慧故如古德云圆人学戒即学定慧此经属圆故一学一切学也云何下征名若诸下正释诸世界有二意一指此娑婆大千界说故称诸也二通指十方说谓诸众生皆由淫欲以正性命则生死无穷是故其心不淫则生死根本断矣何有相续此正明摄心为戒也若诸下先释淫戒淫属爱爱为生死根本故相续长劫汝修下修三昧者本欲求出尘劳尘劳约五住惑说若淫心不除尘劳必不可出纵有下是纵辞大率淫心不除一切定慧俱不得成纵发定慧只是邪定邪慧如来正定正智必不可得如此不断淫而修行者必落魔道修力深者为上修力浅者为中为下然作魔民犹是男身故称为上若作魔女淫心愈炽修力愈浅故为魔女如登伽之类彼等迷误既深不知自以为魔亦各自有魔法师徒训化称己所得为无上道也我灭下极指末法下衰之际多此魔民充满世间正法如悬丝邪法炽盛恶烧如火潜匿奸欺广行贪秽称善知识淫淫相传令诸众生堕爱见坑喻爱如坑者谓贪爱之陷溺如坑难出离故菩提正路则失之矣汝教下佛诫阿难留愿入末法中教彼众生欲修正定先断淫心是名先佛第一决定清净明诲称先佛者约末世说佛灭既久故称为先叠举十号之三者殷重之也决定如前说驱制淫秽曰清净达道之教曰明诲此结初诲名也是故下结明非戒不足以修定及慧如蒸砂等者举喻以明非戒不定之意谓不断淫而修定者如蒸砂求饭则误矣砂非饭本纵经尘劫秪名热砂蒸砂求饭喻以淫身而求佛果盖斥淫身非求道之本也经劫之言极明误之甚也汝以下深警误由汝字先指阿难意及末劫良由阿难误堕淫室故指阿难以及众也佛谓若使不断淫求佛妙果纵得妙悟皆是淫根此二句亦是纵辞何者盖不断淫必无妙悟岂有妙悟成淫根者耶然或纵发理解亦是助其淫机非妙悟也如前三品魔类是也三涂者涂是涂毒地狱名火涂饿鬼名饥虚涂畜生名刀砧涂又涂与途通若云途途秪是三恶道耳必使下称淫机者机是机括约喻说贪淫之心对境即发如机发之速也身心俱断者二乘制身菩萨制心二俱断故断性亦无者谓断淫是人空境断性是法执必使法执亦无则人法俱空也得二空故佛菩提可希冀矣末四句总结初章大可解波旬是魔王名译云杀者生身法身俱为所杀故。

　　阿难又诸世界六道众生(至)不如此说即波旬说。

　　这一节经承前别释三学以明结坛修心之本于戒次释不杀也又诸下次释杀戒杀以相杀相吞故亦生死相续也汝修下如前章说纵有下亦纵辞落神道者鬼神贪血食故不断杀心彼不断杀而修定者报落其类三品修力亦如前说大力鬼者长水疏云五岳四渎系祠祀者是也以血食所主故飞行夜叉及罗刹类译语见前诸鬼师等为大力部从如此方河神及五方鬼等是也地行罗刹亦乘修力感生者报得鬼福如今虎狼附鬼力而食人者是此类也彼等鬼部不识正法各有徒众以鬼法率众亦各自称有道我灭下如前可知彼言食肉得菩提路者如今之世传鬼语以血食祭者得何等福除何等祟即此意也阿难我今下出比丘食肉之由佛召当机云我令比丘食五净肉者盖由竺干地多砂石种植为难且以小乘初制比丘不能顿断肉食是故佛以大悲神力化生诸肉本无命根假名为肉五净者律开三净谓不见不闻不疑为我杀者名为净也孤山义加自死鸟残合称五净称婆罗门地等者西域五天通称婆罗门国故指婆罗门说佛世比丘既得其味传之末季现前无佛所化无由乃食众生肉矣此食肉人岂得名为释子汝等下正明非释子意文可解汝教下佛诫留愿入末法中及结第二明诲名义解如前说是故下结明非戒不足以修定及慧譬如等者举喻以明非戒不定之意塞耳大叫求不闻者秪可自瞒人何不闻苟或不叫闻者犹寡以大叫故闻者愈多然其塞耳欲隐也大叫求不闻者则弥露矣塞耳喻修定大叫求不闻喻不断杀而求出尘修定是欲隐也不断杀而求出尘其罪愈彰是弥露也以法合喻会意乃得清净下出大乘戒意遵杀戒故不践生草草所生发犹人命也戒谨之士既不敢蹋况手拔乎如草系比丘可鉴云何大悲之子取众生血肉充食耶此深责比丘食肉之非也若诸下正示教诫东方者西域指震旦诸国为东丝绵绢帛震旦所产从镬汤烹杀中来戒谨比丘不应服也此土指五天竺说靴履等是彼所出盖天竺多山崇峻绵亘故多产兽彼人所衣皆裘毳等裘是羔绒之衣细羺之毛名毳又所食者多乳等以醍醐为之上味初𤚲名乳以酵发之初番名酪次番名酥又次名醍醐此是兽之身分守戒者不应食者如此不服不食于诸世间真为解脱以解脱故无余债也酬还宿债不游三界者以不服不食无宿债可酬故不游三界也盖宿债者以后望今说非指过去宿冤若按下章无始之言亦指过去辩在下文何以下三句释不酬意谓服食其身即为彼缘反显不服不食缘从此断如人下二句引例为缘之意人食地味即与地为缘故足不离地也百谷即五谷别生之多者黍稷稻菽麦各生二十种五种变而成百也必使下七句结明真脱之意身身分者食肉为身食乳衣毛为身分也又贪味属心衣毛属身故云身心二途不服不食我说下二句正结真脱意末四句如前章说。

　　阿难又复世界六道众生(至)不如此说即波旬说。

　　这一节经承前别释三学以明结坛修心之本于戒又次释盗戒也生死相续及汝修等者皆如前说纵有下亦纵辞落邪道者盗则不义不义是邪故落邪道是以不断盗而修定者必堕其类文中不言盗而言偷者盗是劫盗明火执械伤人破户是谓大盗偷是穿窬窃取畏首畏尾是谓小偷今文意在禁止小偷不与取等及窃仁义乡愿之名者故斥为偷心小偷尚戒况其大盗者乎是故不言盗而言偷也三品精类如前意会之精灵者如第九经色阴中说以邪心含受魑魅邪悟灵异或见远方市井无端说法通达妙义者是其类也妖魅等者如多年不死之狐能现妖冶女色凡一切妖孽怪事及世所称五方贤圣能祸福人者是其类也邪类众多难以枚举故称群邪此等各有党与各自称已得上人法此以迷为解也我灭下可知潜匿奸欺称善知识者正是窃盗仁义乡愿名德以自濡者古称德中贼者即此谓也诈称得上人法詃惑无识彼无识愚人为其所惑智者旁观洞彻肝腑也恐令失心者恐是惊恐或说未然祸福水火灾祥等事恐吓其心合失故守此辈所过之处令人家财耗散往往有之非空言也我教下四句正示不偷所以循方犹随方也随在何地皆令乞食乞食则无畜无畜则舍贪心贪心既舍即成菩提之渐矣诸比丘下六句示其养生缮性之法谓诸比丘不自熟食乞他所熟寄养吾身残年旅泊如客寓三界暂住而已不作常住之想示此一往去已无再返之念佛制如此云何贼人现比丘相假借如来圆顶方袍裨助偷心贩卖佛法造种种业为佛之法却诽具戒为小乘道末法之獘一至于此疑误末学堕无间狱也若我下示以内施返其偷心于自身心然灯爇香身尚能舍况其身外有偷心耶无始宿债一时酬毕之言于理尚疑何者今之内施及前章不服不食等语但可免我后世酬债之愆云何无始宿债得偿耶大率内施心重供佛功高及前章真脱之行满故以此功而偿彼债又或回己之功向彼宿冤令彼超脱方堪毕酬文略义晦必以意会可得然或圆乘实观或种俱销自他不隔物我一如复有何债可偿耶长揖世间者谓永别谢绝不复来故虽未下四句明觉路深远未即大通佛说是人于如来妙道已得决定信心言其不退也若不下六句极言内施微因不可不行也微因者谓于身分所舍不多而其成功甚大无始宿债毕酬功非大乎故反显以明内施因微果着行者所当行也若不行此纵成无为宿债须偿故引佛例为证马麦事见四分律藏可检由佛宿生诟一比丘可食马麦今虽成佛犹不免此故云虽成无为宿债必偿世尊以此深警行者勿忘施行也汝教下佛诫留愿入末法中及结第三明诲义如前说是故下结明非戒不足以修定及慧譬如下举喻以明非戒不定之意水喻标定漏卮俗称漏㪷是也喻不断偷的身心长水疏云灌禅定水于破戒卮欲求漏果尘劫不平谁之过欤若诸下正示教戒谓比丘于一衣一钵之外分寸不畜又令乞食余分施饿众生此明竭尽施皆反其偷心之对治法也于大下又明降心义谓于大集会中降伏我慢高心捶是打詈是骂同于称赞称赞对詈捶义略也补云捶打同于抚摩此云毁誉不动降心之法应上身然灯炷身心俱舍也故下云必使身心俱舍又复不将如来不了之说回为己解自心局隘又局隘于人误彼初学若不以此自误误人佛印是人得真三昧末四句可解。

　　阿难如是世界六道众生(至)不如此说即波旬说。

　　这一节经承前别释三学以明结坛修心之本于戒又次释妄戒也前标三无漏学今列四诲者谓三学虽圆若大妄语则于三昧不得清净故加此诲然上四戒是比丘四根本戒指本虽同戒相校细此属大乘故大妄语者简诸支末妄语故加大言成爱魔失佛种者贪前戒具名誉自矜爱己名德故生诸妄即爱见成魔既落魔类则失佛种势必然也所谓下二句上但标名此正示相得约理说证约果说理所未得而谓为得果所未证而谓为证此二句为妄语正意或求下别示求尊要誉之相须陀洹等译语见前此为尊重弟子为世所敬故云尊胜第一前三称果第四称道者前三约当果说第四是无学位具八正道故辟支是中乘人又胜于前十地指地上说地前指三贤位说是大乘故超胜前三指此要誉要供总名大妄语也一颠迦译义见前如人下二句约喻明断佛种多罗是梵语具云贝多罗译云岸形树名也刀断其本更不发生故下二句以法显喻云佛记是人永殒善根断木喻灭佛种刀喻大妄语以妄语断佛种如刀断木也佛记者佛授记也按业定报必非谬故沉三苦海者三苦海指三途说三途纯苦无涯涘故我灭度下佛来三乘人应身生末法中作种种形者行四摄法也示现同形同事令易信受故或作下四句示顺行事如是下四句示逆行事称赞下二句通上顺逆皆以赞佛弘法令其身心信向得入正定虽其现形同事终不自言圣迹擅泄佛之秘密因缘轻向末学初心言此彼亦轻信二俱忽慢招不恭之罪唯除临终阴有遗付亦不明言略露而已如寒拾辈及南岳天台铜轮铁轮之说是也云何下深责妄语之人显其异言异行惑人耳目汝教下佛诫末法化行如上及结第四明诲如前是故下结明非戒不足以修定及慧如刻等者举喻以明非戒不定之意谓不断妄而修定者如刻人粪干屎橛作栴檀形形虽像香其性本臭终不成香刻粪喻不断妄而修定者栴檀喻正定正定本具一切功德法香故妄语身心如人粪臭恶无比安得正定我教下正示教诫谓比丘当直心行道如净名云直心是道场无虚假故于四仪中凡诸往去行来俯仰语默一切行中无謟无诈无矜无诞云何自欺谓得上人法耶譬如下引譬以明妄称之罪文可解求佛菩提如噬脐者言其不可及也噬脐如春秋传曰楚文王伐申过邓邓祁侯曰吾甥也止而享之骓甥聃甥养甥请杀楚子邓侯弗许三甥曰亡邓国者必此人也若不早图后君噬脐注曰以不及也盖噬啮也如人自啮其脐不可及故今经所喻以明求菩提者以妄语故佛果不可及也若诸下重蹑直心说谓直心如弦一切行中皆践真实直故无魔佛印下可知末四句如前。

　　大佛顶如来密因修证了义诸菩萨万行首楞严经直解卷第六
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第七

　　明古杭云栖寺后学沙门　广莫　直解

　　语溪优婆塞　马正初　校

　　阿难汝问摄心我今先说(至)一切魔事云何发生。

　　这一节经世尊牒承问语及前四诲以明根本无犯枝叶不生也汝问下牒前问语前阿难问中云欲摄其心等故佛牒此及答四诲为三学之基即此四诲为修学妙门戒为能通以能通为门正定与道为所通故此四根本皎洁如冰如霜则彼枝叶自不生矣枝叶喻心三口四余轻等戒心三者贪嗔痴也口四者妄言绮语两舌恶骂支末四语非前大妄本也阿难如是下承上以明四本不失则心不妄动六尘之境犹不妄缘余诸魔事云何而生。

　　若有宿习不能灭除(至)坐宝莲华所说心咒。

　　这一节经正明摄心除障之缘教令诵咒兼示咒之名义所自也谓末世行人虽持四戒若为宿习所障如温陵所谓欲洁偏染好正固邪乃宿习使然以难除故或戒有所亏教令诵佛顶光神咒咒名摩诃等者梵语摩诃译云大萨怛多般怛啰译云白伞盖无上言最胜故无上可上也神者不可测故斯是下明咒所自出也如来释尊自称无见顶相者华严钞云是佛三十二相之一即肉髻相也佛顶有肉高起如髻亦名无见顶相称无见相者谓三乘人不能见其顶故应持菩萨为佛乳母欲视此相临视渐高上穷沙界不可见故无为心佛者无为心是中道第一义心此第一义心无所为故由无为心中放光光中化佛既称无为犹能放光化佛以表无为而为为即无为皆不离第一义心故云无为心佛从顶发辉者指本佛从顶发生百宝光辉光中所化之佛坐宝莲华所说心咒称心咒者从无为心中流出佛亦是心故称心佛咒亦是心故称心咒佛即佛宝咒即法宝依此咒契此佛是和合义即名僧宝一体三宝于此可见然以中道第一义正定之心破除宿习则何习不除故教诵此咒也。

　　且汝宿世与摩登伽(至)扬于顺风有何艰险。

　　这一节经承上诵咒除习之意引此现事以证功之速也且汝下正指阿难极深极厚的宿习为证按摩登伽经云阿难昔五百世与登伽为夫妇故今经历劫之言奚止五百如此深厚宿习佛一宣扬爱心永脱不唯解脱宿习而已又能得成圣果彼尚淫女逆于道者无心修行全凭咒力冥资顿断爱根而证无学其功之速概可验矣云何下以彼之逆例此之顺其效之速倍过于前如顺风扬尘倏忽销灭何难之有轻尘喻宿习顺风喻心咒以心咒喻顺风者由咒顺心显彼之逆也。

　　若有末世欲坐道场(至)放大悲光来灌其顶。

　　这一节经正酬阿难安立道场之问以明结坛之先意也若有下欲坐道场者道场是得道之场即诵咒处是也坐是禅坐意在坛中坐进此道故云坐道场也将坐道场以严持净戒为入坛先意比丘禁戒指二百五十戒以戒禁邪故名禁戒第一沙门者教中指阿罗汉为世间第一沙门所作已办故又或一界一国推为第一清净者以此为师则我戒可成我欲持戒藉师胜者良以持犯开遮之际藉其法眼甄别始无谬故若其不遇真清净僧或于清浊持犯作止开遮微细行中未达其详如玉有瑕即非良璧故须严师吾道可成也真清净者真对似说似净非净如乡原之辈自心先贼我戒何成故加真字意谓择师必严也按下文四弃八弃及菩萨律仪今文虽指比丘兼通大小四弃是比丘八弃是尼意影四众俱可修也戒成下意明将建道场犹恐自力未充必藉咒功为结坛创始上持戒者言内洁也今更衣言外洁也间居杜诸缘也百八遍者真际解云表除百八烦恼故止此也夫此先意内外洁已然后结界结界者结四方上下坛场之界也其法详出目连五百问中恐繁不录结坛之时求十方佛光来灌者意明感应道交表我行者之诚耳十方现住世佛即东方善德佛等祈光灌顶是梵网经意彼云或见光见华或佛来摩顶表证罪灭之相今经师资清净百倍其严而又祈光灌来此必欲竭其诚感应可验也其或佛光不至则行者之诚有所未尽尤加功力精纯忏悔要见好相为我之征也。

　　阿难如是末世清净比丘(至)摩顶安慰令其开悟。

　　这一节经承前戒清净四众行者佛重教令发愿精勤极期现身作证也阿难下如是一句承上净戒之众也出家二众可知白衣一句明在家二众以在家称白衣者僧衣坏色坏色名缁以缁简白故指在家为白衣也以缁白二色甄别僧俗故檀越译如前说今文举四众说者正明结坛诵咒不简出家在家能办肯心二皆可也但要心灭贪淫持前四诲之戒于道场中更要念念发菩萨愿菩萨愿者如梵网经说出入澡浴者使外秽不入故六时者昼三夜三初中后也行道者运心于道也不𥧌者惺惺而不昏住也经三七日佛现身者明感应之速也我是释尊自称谓佛自现身于行者之前摩顶安慰正验上文祈光求应之征也。

　　阿难白佛言世尊我蒙如来(至)合佛世尊清净轨则。

　　这一节经正问结坛事宜云何契佛第一义心之法式也前阿难初问结坛之法佛且先明三学为结坛修心之本至此乃结坛先意既明而正问坛中法则也阿难下因问利他先陈自悟悲诲者指前四诲及今上文皆悲诲也心已下三句阿难自述由诲而悟依此修证圣道可成故末法下正请结坛事宜轨则言清净者谓融事理契真俗无偏党不中住虽众务繁兴不妨一心无动此为中中流入清净轨则也。

　　佛告阿难若末世人(至)方圆丈六为八角坛。

　　这一节经世尊正示轨则此先明结坛之前方便也先取雪山白牛粪和泥者欲其不裂也如人家和泥涂壁必用草觔之意然牛食草粪即草觔以牛粪和泥涂壁与地不但西竺如此方燕晋之地亦曾见之今涂坛地必用雪山白牛粪者由食香草饮清泉茹退皆香取其香而细故如麝食柘身分皆香今白牛之粪亦若此耳然此白牛非人家所畜是雪山所产山野之牛唯此山有此山多香草故他山及人家所畜者则不堪也故云若非雪山其牛臭秽不堪涂地又若他方国土去雪山远者无白牛粪别于平原净地穿去地皮深过五尺得土正色故称黄土如上所说栴檀若有白牛粪秪用栴檀一味成泥以无牛粪故用十香和土成泥以涂场地使不龟而香洁也场地之中起土为坛方圆之量一丈六尺以为八角一方二尺八角为丈六之量也十种香者初栴檀必取牛头栴檀非此方常所见者然而牛头栴檀固是难得则常香亦可用也沉水可知苏合按续汉书云合众香草煎成如膏故谓苏合广志亦云出大秦国即波斯国也谓国人采香草笮其汁煎以成膏薰陆南州异物志云状如桃胶西域记云南印度阿吒厘国有薰陆香树叶似棠梨郁金周礼春官郁人采取以鬯酒说文云郁金草之华远方所贡芳物郁人合而酿酒以降神也宗庙用之白胶即枫香青木香谱云五香一株五根一茎五枝一枝五叶一叶五节五五相对名五香木即青木香也零陵南越志云土人说是燕草芸香甘松今药中常见者是也鸡舌出五马洲异物志云是草萎可合香笺胡人云众香共一木华为鸡舌香泐潭标指云鸡舌即丁香也未知孰是如上坛场体式长水疏及温陵要解皆用表法长水表配不及温陵妥当今解一从温陵但恐繁𤨏不尽录可以意得温陵解曰法王法言即事即理法不孤起事非唐设云云山为高土表纯净上信也大力白牛表纯净大根也香草净水表妙善净智也茹退表充实遗余也茹退即白牛粪栴檀为十香之首表十度总万行之冠原为平土表中信也地皮未净故穿去五数之中黄色之中取中中净信也十香表十波罗蜜法香坛表寂灭坦实之体体具八正故为八角能摄八邪故方丈六云云今云场地古谓之墠起土八角者方称为坛。

　　坛心置一金银铜木(至)以奉诸佛及大菩萨。

　　这一节经承上结坛敷设法器次前之方便也上文云方圆丈六为八角坛今坛之中心置一莲华此华或金或银或铜木所造随丰约之便也华中安钵等者露为阴泽以秋八月白露既降露之盛清冷皎洁无逾此时故用此也露中安华瓣者澄莹严饰之意也八镜按方华与炉间绕坛心者香光俱备也必华与炉互为庄严今但炉边说严言偏意圆也烧沉水不令见火者意以炉烟袅袅香气氤氲不令猛炽见火也食乳之类必精必洁可以供享固非泛然常食也各各十六随方环供佛及菩萨按温陆所表谓坛心莲华表中道妙行也钵为应器表随量应物也露以秋降八月秋之中水中华叶表仁覆之行随泽所施也圆镜表大圆镜智也各安八方围绕华钵者表智行相依随方圆应也镜外莲华香炉各十六而间设者华表妙行香表妙德镜外表正智之外方便建立也纯烧沉水无见火者表反德藏用灭觉观契寂场也云云取白牛乳等者表以法喜禅悦献供二尊也权教开许乳酪实教遮禁而复取以享奉者意在融权实同邪正故八味亦各十六围绕华外者表融权摄邪之法喜随行施设也。

　　每以食时若在中夜(至)烧令烟尽享佛菩萨。

　　这一节经示以坛中行者随于食时献享二尊为结坛之后方便也食时者即早食中食时也又举中夜者意以坛中行道苦心易饥而权开也蜜半升酥三合者升可知三合即升之三合也坛前别安小炉者坛前是近坛侧室别安一小风炉也兜楼婆香草名按唐陈藏器本草拾遗中云兜纳香魏略又云大秦国出兜纳香今兜楼婆或即兜纳华梵语异耳未知孰是姑存之以此香浴炭者此香无毒能除恶秽浴炭而然之使无余嗅也投酥蜜于炎炉必有釜也今文阙略若谓炎炉无釜酥蜜俱成灰炉将何享佛烧令烟尽者即煎令烟尽炼醇使无生气耳按温陵解谓佛以日中受食故每以日中致享中夜例日中也蜜成于华表和融法行也酥成于乳表和融法味也半为中数三为成数小火炉表方寸觉心也以香浴炭表发觉之法也然令猛炽投酥蜜于炎炉烧烟尽者表行法既成不可终滞当于觉心勇猛煅炼使习气并铄缘影俱亡豁然如所谓红炉点雪者然后为佛所享夫居寂灭场餐采禅悦者于此宜尽心焉。

　　令其四外遍悬幡华(至)张于门侧左右安置。

　　这一节经承前结坛敷设次悬尊像以示寂场主伴意令行者得所瞻依也四方是坛室之外四方遍悬幡华者表外行严饰悲华四益也室中四列等者表自性四依无适而非真主也当阳即室中央张卢舍那等者卢舍那译云净满是报身佛释迦是化身佛一佛具三身今不及毗卢遮那者遮那是法身佛法身无相表此意故不悬也此是寂场真主故处乎中弥勒是当来住此世者阿閦译云不动是东方佛表智弥陀是略梵语具云阿弥陀译云无量寿是西方佛表悲东西二佛亦居当阳者表行者于此坛中以智悲为主也诸变化观音及金刚藏安左右者表行者乘大悲愿上同下合以异方便度众生故诸变化观音者即前经三十二应等也刚藏统诸金刚护持咒心表行者护念不空故以上意明法王法臣为内主伴帝释梵王等为外护也乌刍瑟摩译语见前蓝地迦名义集云是青面金刚军茶利是金刚异号即十大明王数也毗俱胝者毗卢神变经云左边毗俱胝三目持鬟髻者是也四天王可知等者等于那吒太子及天大将军数也频那是猪头夜迦是象鼻二使者名也俱未详译语安置门侧左右者上法臣等列于室中左右今是外护故置门外左右之侧也。

　　又取八镜覆悬虚空(至)使其形影重重相涉。

　　这一节经承前敷设取意于象即事明理交罗融摄使无碍也温陵解谓坛中之镜混物而有依表行人之智也空中之镜离物而无依表诸佛之智也混物有依者方能照物未能照己必得离物无依住智交相为用然后物我互照心境双融诸佛众生身土相入不劳动步不待拟心法法周遍事事无碍举目千圣齐现触处万象昭然一华一香遍供尘刹一行一相充扩无穷不假神通不涉情谓寂场法法本如是也密因修证妙极于此然前坛中之镜温陵表大圆镜智今解混物有依是行人智浅解未融者疑为前后不[淴-心+口]此不足疑也良以行者之智与诸佛之智无二体故俱不离大圆镜智表语无过也。

　　于初七中至诚顶礼(至)身心明净犹如琉璃。

　　这一节经正示入坛行道之仪于三七日克己心祈佛现交光为其验也前云于道场中六时行道经三七日佛现其前摩顶令悟今文正应前验也初七称礼主伴嘉号六时围坛诵咒于一时间行百八遍咒亦百八遍惟咒文甚长一时何能诵百八遍意必秪诵唵字下八句耳诵法要令心忆口持声和步缓其行其咒皆适其宜则玄功在此耳二七日中不诵不行寂然禅坐一向发愿无间也毗奈耶译语见前愿教者正指梵网所明者说第三七中上二七日但云六时今加十二时者其功至密勤恳尤甚念念专持咒者据此则知二七日中非不诵也但不数不行耳至三七最后日十方佛现于镜光交处承摩顶者前文以镜表智今佛智与行者智交相熏发因果通[淴-心+口]即摩顶意事理互融心境冥会即十方佛现意此合前验不虚矣即于下佛谓末世行者果能如是三七功淳因果交感从是入三摩地身心明净内外洞然如琉璃也。

　　阿难若此比丘本受戒师(至)如是道场多不成就。

　　这一节经佛警前文所云不清净意务令深防实践以严洁其心也文可解。

　　从三七后端坐安居(至)汝问道场建立如是。

　　这一节经承上三七后意总结坛仪也从上三七功成别无陈设但令端身枯坐默顾本参如是经一百日有利根者从本凡身不起此座即入圣位得须陀洹句俯顺浅机说若按下文云十方如来诵此咒心成无上觉坐菩提座入大涅槃奚止小果而已且登伽闻咒尚证三果况净机者乎纵其下纵其钝根未成于此得决定信自知成佛不谬。

　　阿难顶礼佛足而白佛言(至)伫闻如来秘密章句。

　　这一节经阿难既请坛仪然未亲闻咒语是故重请宣说也自我下阿难自述己过以明未闻心咒章句盖前文殊持咒往护但自密诵以解淫难故称未闻今请显说意将传彼当来因启亲炙圣言惟愿下正请重说文可解。

　　尔时世尊从因髻中(至)放光如来宣说神咒。

　　这一节经世尊诺其重请宣咒而先放光化佛用表心咒之神也肉髻即无见相肉髻与无见相前后互明髻中涌百宝光者意表无相见相也光中涌千叶莲者光表般若体华表因行华从光出者表从般若出万行因华也光中现佛坐莲华者表因承果果彻因也化佛顶放十道光者表化中复化十度圆收而不离般若体故光光皆具护法圆心用无尽故十恒沙者即无尽意故金刚密迹即护法心故称金刚密迹者金刚从喻说取坚固意誓心坚固如金刚故密迹是实中现权不可思议位在上地迹现金刚故称密迹然此理事无碍本迹常融不动而变无为而成故此十恒沙众各现威神或擎山或持杵遍满空界大众仰观见彼威神如临我上故生畏心现光现相曾未之见故生爱心抱是怀抱言其畏爱兼于怀抱也是故各求哀祐良由藉佛哀祐故得一心不乱听佛顶光所化如来宣说神咒也。

　　南无萨怛他苏伽多耶(至)印兔那么么写(三十七句)

　　诵咒者至此句称弟子某甲受持。

　　乌𤙖(三十八)唎瑟揭拏(三十九)(至)印兔那么么写(七十八)

　　至此句准前称名若俗人称弟子某甲受持。

　　啰阇婆夜(七十九)主啰跋夜(八十)(至)印兔那么么写(七十二)

　　至此如前称名。

　　婆伽梵(七十三)萨怛多般怛啰(七十四)(至)么么写

　　三十二至此如前称弟子名。

　　突瑟吒质多(三十三)(至)莎婆诃

　　总前四百二十七句这一节经佛为重宣密咒昔令文殊往护者即此文也夫咒者秘密义也是为秘密首楞严行人诵之则能生善灭恶革凡成圣冥得其益无所解会如蜾蠃之咒螟蛉号令之麾军士默有所会余人不知是密说义也与前显说力用无殊但被机有所异耳故前显说文中云有三摩提名大佛顶首楞严王具足万行十方如来一门超出妙庄严路后宣咒毕显益文中云此佛顶光聚摩诃悉怛多般怛啰秘密伽陀微妙章句出生十方一切诸佛又云亦说此咒名如来顶是知显密二说名义俱同也长水疏云此咒四百二十七句前诸句数但是归命诸佛菩萨众贤圣等及钗咒愿加被离诸恶鬼病等诸难至四百十九云跢侄他此翻即说咒曰从四百二十唵字去方是正咒如前云六时行诵每时百八遍正诵此耳然或通诵可为尽善第恐文长不能及也自古五不翻中此即秘密不翻天台智者大师以四悉檀义会释咒义恐繁不录详如文句中说。

　　阿难是佛顶光聚(至)严净戒律悉得清净。

　　这一节经佛宣咒毕结显咒功圆收诸佛三觉满义乃以十事明乎二利之胜也阿难下至出生诸佛是总显本益十方下十义是别明自他二觉及觉行满义总中佛顶光聚者释尊自指己顶所放百宝光光光相然化化不绝故称光聚悉怛多句是本咒名译语见前指此咒义以能出生诸佛功莫大焉密不足以尽其义密之甚者故称秘密伽陀译云颂诗传云颂容也美盛德之形容也盖颂与容古字通用今指咒语为伽陀者亦是美颂如来藏心具不思议之妙用也别中文分十段初云因此咒心成无上觉者即自觉也因即题中密因之因以密咒为因得成果觉故二云执咒心而伏魔外即觉行义执是执持如前文殊持咒往护即伏魔意三云乘咒心坐莲华而往应尘刹即觉他义上说成正觉属根本智以本智证真故今说应彼之感属后得智成唯识云乘后得智现身土等为诸有情说正法故四云转法轮者上但说应今则应而说法一应文分为二含是含受五中有二意一则自觉先成遍于十方摩顶记彼二则自觉未成亦蒙诸佛摩顶记我即自觉觉他二义六云依咒力加被拔济群苦是觉行义文中俱出四趣不言天与修罗二趣者文略耳八苦中求不得者言其宿业预定贫而求富夭而求寿自非殊胜业力必不可挽诸所强求皆不得故五阴炽盛者谓色受想行识炽盛如火烧菩提芽五阴不空充塞炽盛则一切生死轮回不息此最若故大小横者横枉也以非理加之曰横大则丧命小则罹殃灌顶经云大横有九小横无数贼难下别明诸难难难也摧挫身心难堪忍故诸难义及上地狱等苦文皆可知不复详解七云随顺咒心事知识者以求道故是自觉觉行二义言善知识者华严钞云一切众生不知诸善法令其知之不识诸恶法令其识之名善知识也又善对恶说崇正道而达罪福者名善知识操世柄而算无遗䇿者名恶知识也余文可解八云摄受亲因等者是觉他义谓奉行心咒得成道果转摄有缘登觉岸故亲指过去眷属因指宿生结缘以昔有缘今得遇故然彼或堕小乘乃以咒力加之令彼闻而不怖秘密藏即如来藏心也九云无上觉等初文已明今重出者要在终归涅槃纂述八相始终事故坐菩提树是始涅槃是终是三觉满义十云于灭度后付佛法事者良由咒心功胜三际不衰成始成终咒功具矣法事者即指上十事三觉及戒定慧等皆法事也一切法事戒为前导故表而出之戒既清净则诸法事悉得究竟成就故夫此十事俱乘咒心为言者盖咒心即如来藏故心即咒咒即心故如般若所谓般若波罗蜜多是大神咒是大明咒是无上咒是无等等咒即斯义也由能具足恒沙性德成始成终佛之法事大备于此读斯文者当深悟玄旨可也。

　　若我说是佛顶光聚(至)经恒沙劫终不能尽。

　　这一节经重叹此咒具无尽德沙劫不能尽述也从且下四句谓非止十事而已从旦暮历沙劫字不重音相续劫犹可尽咒功终不可尽也。

　　亦说此咒名如来顶(至)远诸魔事无有是处。

　　这一节经出咒名义同前显说因勉行者当持此而取果也前显说名大佛顶今密说名如来顶名义俱同由是勉诸有学尽轮回取胜果当从事于斯不持此咒而坐道场魔事方强难究竟故然指有学小果说者良以小果犹应持咒修无上菩提不持此咒安可得哉以劣显胜极言此咒可持也。

　　阿难若诸世界随所国土(至)一切诸毒所不能害。

　　这一节经世尊重以此咒随方劝持恒顺智愚书佩俱益毒无以害是其验也桦是树名其皮红色不止数层薄软可爱曾于五台山躬为尺素寄之人间人皆喜之贝叶是贝多罗树叶似此方苦竹箨挍软内光外粗润泽洁白亦尝见之出西竺截方横书梵字中贯五色缕横读白氎羽毛为之亦出西竺极其工致如此方天鹅绒白净如练故称白氎余文可解。

　　阿难我今为汝更说此咒(至)皆领深恩常加守护。

　　这一节经重显咒益冥护世毒能成出世间智也自行教他其功一致但水火不害唯加诵者不能烧溺也此如第六经观音圆通十四无畏意丧命为大毒致疾为小毒天龙鬼神各有恶咒如娑毗迦罗梵天咒等以此咒力恶咒不着则得正受正受即三昧译语以三昧持身故诸咒诅不能为害厌读上声虫是虫毒如此方两广穷乡下邑皆有之药毒如砒鸩之类金银初出矿时有毒详如药类本草中说草木毒即药毒也如巴豆木鳖之类虫蛇可知然而万物皆有毒气入咒人口俱化为甘露味矣一切恶星下恶星则过宫入限能作灾厄如罗睺计都彗孛等也鬼如罗刹富丹起尸旱魃等神如世间五通伤瘟等碜者食中砂也约喻说恶人心中磊块磅礴害人之恶念如食中砂也频那夜迦解见前文此等鬼神各有眷属皆荷佛恩非谁不害犹当加护也。

　　阿难当知是咒常有(至)贫穷下贱不可乐处。

　　这一节经承上正明神威拥护世毒不伤成就出世智也梵语那由他按华严阿僧祇品百二十大数初云百洛叉为一俱胝俱胝俱胝为一阿庾多阿庾多阿庾多为一那由他对此方百千万亿兆京垓则洛叉为亿俱胝为兆阿庾多为京那由他为垓也今文八万四千个那由他以如是多恒河又以如是多恒河中所有沙一沙一金刚极言金刚之多多也种族言其类也如是多金刚藏王种族各各有多眷属如此多种族皆是金刚藏王菩萨所统如是昼夜随侍不敢须臾离也设有下明散心诵咒不入定者之益蕞尔心忆泛然口持虽此散乱而金刚众亦常随侍何况下以散持之劣例彼菩提得决定信者之胜其侍从之勤不待言矣菩提心得决定信者按位是十信也精心阴速发彼神识者谓藏王菩萨之众以精诚之心在杳冥中隐然策发速其神识或行者梦寐中或禅观中有所警悟使其进趣无滞也是人下是人指行者说此明行者由密护之功故得开发宿命能忆多劫本事本生周遍是横彻十方沙劫是竖穷三际皆得了知岂止过去以过去影显现未即是出世智也从初第一劫是凡身也历于后身后身指最后邻于满果一生补处说从是中间生生不生杂类药叉等者即是杂类译语见前是善男子下明诸色供养者非唯不生恶处亦复不生贫穷不可乐处无财为贫不达为穷。

　　此诸众生纵其自身(至)不持斋戒自成斋戒。

　　这一节经甚赞持咒之功摄无量德以明一心具万行意也纵其下是甚赞持咒功高谓上持咒众生纵其不作福业而如来之德悉与此人岂有移彼福此则三昧亦可惠矣良以咒心即如来顶法而如来顶法即行者本具藏心是故能持咒者即持自己藏心藏心具足万行何福业而不备哉是故不作福而福自备以自具故宛似如来所与然而如来即自性之如来也如来即我心我心即佛心心外无佛全佛是心是故能持咒心则永劫与佛同生也不可说是华严大数最后之数彼云不可思不可思劫为一不可说不可说不可说劫为一不可说转则转数为极也既与佛同生佛之功德我之本有三义同科如恶叉聚也恶叉聚是树名见首卷解中我及如来兼诸功德同一熏修无分散故是故下结明本具未戒令戒未进令进无智令智不净令净不斋成斋则六度备矣上文福是檀度戒是尸度进是进度智是智度净是禅度能忍斋戒是忍度言虽不次六义全矣所谓持咒一心万行具足。

　　阿难是善男子持此咒时(至)悉皆灭除更无毫发。

　　这一节经详明咒功涤诸垢染以慧日能销霜露之罪也前文备福今文涤罪谓未得咒前虽造众罪既持咒后则前之破戒之罪无问轻重一时销灭益见持咒功高如日之易销霜露也然而持咒之心亦须尽诚空三轮达三观般若圆心销除众罪实有之若其泛然常习似存似亡多见破舟越诸溟海风虽顺不无沉溺之险无谓经之无验亦见其堕也纵经下明持咒之后犹有不净之迹诸圣不责此勉诵之深也五辛见下文若内心既净则外衣虽獘行止皆净良以心净故一切同真当念即道场故五逆者一弑父母二弑阿罗汉三弑和尚阿阇黎四破和合僧五恶心出佛身血四弃八弃者四分律云波罗夷译云弃若犯淫杀盗妄四根本罪则永弃佛法边外不与共住如人斩首不复活也不入僧数故名为弃比丘尼八弃即于前四加第五名触触是触着与男相触起染心故第六名八有八事故谓与染心男子两手相捉或捉衣或同入屏处或屏处共坐或共语共行相倚相期犯此八事为众所弃故第七名覆覆是遮覆谓尼闻大僧说戒作法之时遮覆他罪不肯对众陈首故第八名随随是随众住谓尼于大僧中未与作共住法即随共住故如上八种为尼僧根本戒犯此如前名弃也此以诵咒功高无间轻重皆销灭矣如风吹沙者猛风譬咒功沙聚譬轻重罪聚谓众罪聚集如沙之多由诵咒功一时能销如猛风吹散沙聚言其易也纤悉净尽更无毫发存焉。

　　阿难若有众生从无量无数劫来(至)皆得悟无生忍。

　　这一节经承前咒功能销宿业得悟无生也上以咒功销诸现业今文又谓不但销新愆而已又能涤诸旧染若有能持此咒并诸供养从前积劫陈垢未及忏悔者犹汤销雪暖气既侵刹那销殒汤譬咒功雪譬宿业然又不但销业而已又能以咒力持心不久得悟无生忍矣无生忍解见第一经中或问前解云持咒必空三轮达三观然后得验今文但说带持安置犹能销除积业子岂以易为难耶答咒有不思议力诚如经说然即供养带持由藉信心前云具决定信速能符契若彼信心轻鲜未必即验也今时咒章何处无之功力亦隐而不显矣愚尝带持驱疟立应足知由信而显也。

　　复次阿难若有女人(至)边地下贱何况杂形。

　　这一节经历明咒功得遂诸愿也文中但明男女长命不及余者文略耳然以果报句摄尽矣果报约世出世漏无漏说大率今文与观音圆通相应故杂形如前说余可解。

　　阿难若诸国土州县聚落(至)一切灾厄悉皆销灭。

　　这一节经历明咒功能免诸难也支提译云可供养处脱阇长水疏云幢也泐潭标指云阇训都脱阇即城台也余可解。

　　阿难在在处处国土众生(至)昼夜安眠常无恶梦。

　　这一节经历明咒功能和天时泽地利镇恶星安兆庶也风雨顺时者如药师灌顶经云非时风雨过时不雨是众生九难之一今云顺时则由咒功而和天时也五谷丰殷是由咒功而泽地利也十亿曰兆庶众也指万民说兆庶安乐是由咒功而安兆庶也恶星随方变怪二十八大恶星各按方隅一切灾祥由其变也咒能镇之使其灾障不入其境是由咒功而镇恶星也由是人无横夭之灾矣杻械下二句是免王难昼夜安眠是卧安觉安昼无恶事夜无恶梦咒之功也。

　　阿难是娑婆界有八万(至)诸恶灾祥永不能入。

　　这一节经历明咒功镇诸恶星使不入界地也娑婆界指一四天下说以四洲观之居空星象不止八万四千今云恶星止此数耳除善星说故或亦表人八万四千烦恼说故二十八宿为八万上首二十八宿者谓角亢氐房心尾箕斗牛女虚危室壁奎娄胃昴毕嘴参井鬼柳星张翼轸然此诸星各按方隅每方七星各有所主之事随人心善恶而变善则降祥恶则加祸详如大集四十经中说又八大恶星为主者长水疏云金木水火土罗计彗也虽有善宿变即成灾二十八宿亦尔有此下正显咒功有此咒地则彼恶星隐然无变不成灾故十二由旬由旬译云限量程限之数也一由旬四十里计四百八十里之遥成结界地一切灾异不入其境祥福也又吉兆也今云灾祥不入者言祸福不入也然则福何以却之意以平顺为福俗谚有云庭前之瑞好不如无此之谓也。

　　是故如来宣示此咒(至)旧业陈债来相恼害。

　　这一节经世尊结显宣咒所由为助道之玄覆也是故下佛以末世多魔故宣此咒而保护之使诸恶缘不能加害泰然安隐坐进此道是为宣咒之由也文旨了然可解。

　　及汝众中诸有学人(至)十方如来便为妄语。

　　这一节经重警净缘以明佛语不虚而行者必得心通之验也是善下佛谓行者果能如法熏修则从此凡身即得豁然贯通开悟佛觉文中反显佛语不虚必非相赚也。

　　说是语已会中无量(至)得成菩提永无魔事。

　　这一节经诸神誓护行者对佛各陈誓语也上文显咒之功今文明护持之愿初是金刚次是欲色二界天主并四天王出众礼愿无色天误列于后三是杂类诸神令菩提心速圆满者如前云精心阴速发彼神识之意五是空居阴阳时令之主阴阳则摄风雨云雷等各有主故时令则摄年岁春秋八王日游夜游等年岁即六十甲子太岁等也巡官即昼夜游神及主记善恶者故名巡官此皆𨽻于四天王者六是地祇主山主海等及一切土地诸神万物精祗者如主树主林主稼主药等神是也风神王者即上风师盖有王臣之属上必是臣今乃是王故两出之此诸上下神祗各有护法辞旨皆可解不复赘言。

　　尔时八万四千那由他(至)恒令此人所作如愿。

　　这一节经本护咒人乘大觉心随众护之后而称名重誓以卫也前文世尊先举藏王种族常护此咒今文藏王因众发心护咒重列名辞以备众数耳大约上文诸杂神等因佛宣咒功大然后发心此藏王者本心常护故前佛举其名今乃藏王自陈本愿也按华严十地品藏王为说法王位在上地故此自陈功业久成菩提以度生心切不取涅槃示金刚身常护此咒世尊下明自护心之切随彼行者定乱百出而此菩萨护心恒一也纵令下驱斥外魔大自在是色界顶天以统世之心深耽固执成大慢天是魔之甚者亦不得其便余小鬼神自当驱去十由旬外矣前云十二由旬成结界地今驱魔未出界地此云何通盖由译场前后不照耳宝杵碎首是其誓心非如世间杀心比也折摄二门随机应故余可解以上行分已竟下起证分。

　　阿难即从座起顶礼佛足(至)伫佛慈音瞪瞢瞻仰。

　　这一节经阿难因行请证次第始终浅深名义而欲预知其相也前文阿难既诸行中详悉然犹未知所证阶差始终名义浅深证位须预知之如达王都先访旅泊盖证者实践亲炙之义有浅深智断不同故请先示其相也我辈下阿难因问证义且先自责多闻陈其病本为发问之端也蒙佛下庆前闻法之益世尊下正问入证名义佛三摩提者拣非世定又拣二乘定故故加佛字又五十五位定体修成佛故故称佛三摩提也涅槃是所到究竟地故涅槃之前觉路重重故称未到干慧是发轫之初名义解见下文四十四心是信住行向各十及四种加行谓暖顶忍世第一也以上是为通问下又别陈故重举渐次渐次指三渐次也诣何下二句问入圣位十地始终故盖地前三位名三贤十信为内凡干慧为外凡故作是下集家结问之仪温陵解云凝视曰瞪冥心曰瞢。

　　尔时世尊赞阿难言(至)合掌刳心默然受教。

　　这一节经佛诺其请先赞阿难具大心故代众生问而诫听领说也赞辞可知从于下佛述所问始终以内外凡为始故称凡夫涅槃为终可知中间觉路未证而预明故称悬示如未发轫先钗旅泊之情形故也汝今下诫听为说阿难下领答刳心者刳音枯说文云空物肠也易曰刳木为舟今取意谓屏除妄虑而虚其心可受教义故称刳心合掌是敛容默然是杜口三业具诚而待慈诲也。

　　佛言阿难当知妙性圆明(至)及大涅槃二转依号。

　　这一节经世尊将酬证位先标妙性无生以示灭妄归真二转依号也夫妙性湛圆离诸名相安有世界众生及五十五位之名相耶由有器界众生名相斯立若世界之依众生之正二俱叵得名相何存然则十界十如俱为剩语是故先标真本以显名相皆妄也名是称谓相是相状一切圣凡依正差降俱为名相然此名相因妄有生有生必灭生灭是妄灭此生灭之妄方名为真转生灭则依涅槃以涅槃无生灭可得故转妄想则依真觉真觉即菩提也此为佛果二转依号然以妙性观之本无生灭安有涅槃元无妄想安有菩提菩提涅槃亦是强名若执两端亦成名相矣达斯道者可以默会。

　　阿难汝今欲修真三摩地(至)斯则如来真三摩地。

　　这一节经佛示欲修正定先识倒因倒因不生即正定矣三摩地即正定故又云正心行处即诸位所修定体涅槃是到家果地之名众生是正报身世界是所依器界此依正二法一切颠倒因之而有故称倒因佛令识此倒因倒因不生即是正定盖正与倒是对治法故此总标下别释。

　　阿难云何名为众生颠倒(至)建立世界及诸众生。

　　这一节经别释倒因先明正报以显依正一因而妄生二倒也初征正报名次阿难下正释倒因良以一因发生二倒故示其因也由性下二句蹑前真本误成倒因性明心者即指妙性圆明说即是如来藏性本然之明心字依藏性体上起的照用乃名为心即用之体即体之用故称性明心也以性明之心遍圆一念误故遂乃转真成妄以正为倒矣此一句中真妄攸分本无能明能圆之情则心无所动良由误认圆明则于圆明性上而有其念即成妄矣如前经云自心取自心非幻成幻法了矣故云性明圆故故字气脉生起下句诸妄故云因明发性此所发性与上句性字不同盖所发性是妄性故性既妄了乃见有生则从毕竟无中成究竟有矣毕竟无指上妙性中一法叵得故究竟有指下因明发性之妄以妄观之依正宛然故云究竟有也此所发性是无明体一切根身器界由此建立如第四经云性觉必明妄为明觉所既妄立生汝妄能无同异中炽然成异即此义也此有下承上究竟有明其妄立也谓彼能有所有本自非因所因能有是无明所有是根身器界等然此无明本非有因妄为所因即倒因也既非所因则能住所住之相了无根本可据也能住约众生说所住约世界说本此下结成妄立依正二因也谓本此无性之妄建立依正二相无住即是妄住以无本故谓从妄住中建立依正二倒也。

　　迷本圆明是生虚妄(至)非生非住非心非法。

　　这一节经承上迷真生妄指妄复俱非以示非相也迷本下承前妙性真体说谓迷了妙性圆明之体从迷生妄妄性无体者指上依无住所建立之性妄故无体以无体故非所依也此二句正遣妄本谓妙性真体本来圆满光明无欠无晦无修无证既云无欠何须求复将欲舍妄复真则真非真矣自惟真如本性妙湛明圆何劳更复妄见所复已非真实如体此隐然指彼二乘偏修者说也非真求复下牒上妄复示非相也生与住者即是生住异灭四相之二影略说故心与法者是二乘所修身受心法四念处之二影略同上此皆妄复之相非真真如性矣四念处义如法界次第中说二乘既非则凡外可知此指三乘顺修者说下文别明众生逆修结显众生颠倒之相也。

　　展转发生生力发明(至)由是故有众生颠倒。

　　这一节经承上结显众生颠倒由妄而生也展转下谓既迷真性依妄生妄展转相生从彼妄生业力上显发诸妄以妄熏妄积生成业彼此业同则有感应因有感应彼此相生以彼此相生相灭生灭无穷末句结名颠倒。

　　阿难云何名为世界颠倒(至)变化众生成十二类。

　　这一节经别释倒因次明依报仍以无住为因转成十二类之报土也初征名是有下仍牒前文有所有因所因二句为世界生因是有下三句先释界义谓此能有所有则分段妄生分段既成则界畔自立由有分段四方随生故非因下四句次释世义谓本非真因妄为所因盖以无住为所因故无住即无明也前文云本此无住建立世界及众生故此无明无体实非生因也由妄建立故为所因本是无住妄为所住既依无明则念念熏彼所住所住即依正二相也以念念熏故迁流不住遂成三世三世与四方和合相涉成十二区分此十二区分为十二类生之依报世约心说以念念迁流故方约境说以界畔为境故心境交涉变化众生亦成十二类类约众生说十二区分约世界说于此可见十二生界由心成也。

　　是故世界因动有声(至)穷十二变为一旋复。

　　这一节经结示心境涉义变成十二依正转旋之相也动字即指上文方世相涉涉是动故约二义解一约内心初动这是境随心变也动则有业业必有报十二类生由此轮转文中声等是境六乱妄想是心言不顿彰故次第相因意必同时即唯识所谓五俱意识同时起故虽云同时异在同中不无相因默会于心现量可证二约外境初动由方世相涉声等随生是故六乱妄想因之而有这是心随境变也由六乱想成业性故业必有报报必有依谓乘业性轮转十二区分也约正报说则云轮转约依报说则云旋复旋复者即第四经云次第迁流终而复始之谓也终复始者是世界成住坏空空为终成为始空而复成循环无穷即旋复之义也末云声等穷十二变为一旋复者谓外世界六尘穷尽十二能变之根以致空散消沉为之极矣极故旋复也又文中两个是故初是故下结众生颠倒是境随心变也次是故下结世界颠倒是心随境变也良由上二别释之文未曾有结今文双结前二倒故下文详明十二变化之相。

　　乘此轮转颠倒相故(至)若非有想若非无想。

　　这一节经承上详明十二变化之名相也此先标名下次示相乘此一句牒上十二轮转之相是有下正标十二之名按瑜伽俱舍等论说者谓从壳而出曰卵生从胞胎出曰胎生从湿而出曰湿生离故趣新曰化生本质既无但用明耀之色曰有色空无色相曰无色唯依想心成质曰有想顽无所知曰无想自质非实托彼成故虽有若无故曰若非有色自质本无托彼咒诅成己色质故曰若非无色己本无想由彼想以成我质虽有似无故曰若非有想我有儿想彼无父母想虽彼无想现已成我儿想故曰若非无想如下指彼蒲卢等异质相成者是也下文各有成想二字证定此类名相故加成想二字。

　　阿难由因世界虚妄轮回(至)鱼鸟龟蛇其类充塞。

　　这一节经承上次示十二生相此先明卵生也温陵解云卵唯想生虚妄即想也想体轻举名动颠倒卵以气交名和合气成想多升沉名飞沉乱想故感鱼鸟飞沉之类也然详十二类中各具八万四千乱想者盖一切众生各各具有八万四千烦恼但各随类转变则彼烦恼随类偏显如此鱼鸟之类以飞沉偏显则诸烦恼皆属飞沉故云八万四千飞沉乱想下文各类随想偏显成其本类之想然知一类互具余类之想则有无穷乱想何止八万四千哉文中但约偏显者说耳故下文云各各互具十二颠倒颠倒即乱想之本因故羯逻蓝译语见前又动颠倒是惑和合下是业如是下是苦诸类皆由惑业苦三轮转生死下皆仿此。

　　由因世界杂染轮回(至)人畜龙仙其类充塞。

　　这一节经承上次示十二生相此次明胎生也胎因情有杂染即情也情生于爱名欲颠倒胎以情交名和合滋成情有偏正名横竖乱想故感人畜横竖之类遏蒱昙译语见前即胎卵渐分之相虚妄杂染执着留碍等有情皆具但随偏重者感类耳羯南等胎卵皆具而次第言者前能具后后不具前故又流转国土等即十二区分同一器界遂成十二之异随业感报有差故。

　　由因世界执着轮回(至)含蠢蠕动其类充塞。

　　这一节经承上次示十二生相此三明湿生也湿以合感执着即合也合由爱滞触境趋附名趣颠倒湿以阳生名和合暖成所趣无定名翻覆乱想故感含蠢蠕动翻覆之类也蔽尸译语见前湿生初相也十二皆本于淫欲起于情想以迷情愈妄化理愈乖以至荡为空散顽为木石妄末虽殊妄本一也蠢蠕者蠢约情言蠕约形言即愚钝之情为蠢柔弱之形唯见其动状不可别名蠕。

　　由因世界变易轮回(至)转蜕飞行其类充塞。

　　这一节经承上次示十二生相此四明化生也化以离应变易即离也离此托彼名假颠倒触类而变名和合触成转故趣新名新故乱想故感报亦尔脱故趣新所遗之壳为蜕如水蟞变蜻蜓则转行为飞如雀为蛤则蜕飞为潜凡以不同相变皆名转蜕羯南译语见前新质初成之相也自下皆称羯南者诸类通称止此若其第五钵罗奢佉译云形位则各随相现非通称故不及也。

　　由因世界留碍轮回(至)休咎精明其类充塞。

　　这一节经承上次示十二生相此五明有色也真性融湛本非留碍亦非光耀由迷滞故成留碍轮回障失融湛妄合明着粘湛发光以成精耀休为三光咎为彗孛一切精明神物皆精耀也其想已成精耀故但有色而已涅槃经云八十神皆因留碍想元成其精耀此虽至精至神亦未离乎乘彼轮转颠倒想也。

　　由因世界销散轮回(至)空散销沉其类充塞。

　　这一节经承上次示十二生相此六明无色也厌有着空灭身归无名销散轮回迷漏无闻名惑颠倒厌有归无则依晦昧空故和合暗成而名阴隐乱想即无色界外道类也此有想无色而不无业体故亦称羯南又有惑业昏重形色消磨体合空昧识附阴隐亦空散消沉类也。

　　由因世界罔象轮回(至)神鬼精灵其类充塞。

　　这一节经承上次示十二生相此七明有想也罔象失真邪着光影无所托阴从忆想生于罔象中潜结貌状神不明而幽为鬼精不全而散为灵无有实色但有想相乍有乍无似明似晦名罔象也。

　　由因世界愚钝轮回(至)土木金石其类充塞。

　　这一节经承上次示十二生相此八明无想也不了谛理固守愚钝之极则痴顽无知精神化为土木金石无复情想即枯槁也如黄头化石望夫成山蚯蚓之变金灯痴僧之化木耳皆精神昏昧有情而化无情也。

　　由因世界相待轮回(至)以虾为目其类充塞。

　　这一节经承上次示十二生相此九明非有色也水母之类以水沫为体以虾为目本非有色待物成色不能自用待物为用迷失天真绵着浮伪彼此异质染缘相合故曰因依诸比目比翼类此。

　　由因世界相引轮回(至)咒诅厌生其类充塞。

　　这一节经承上次示十二生相此十明非无色也邪业相引使性情颠倒而乘咒托识不由生理妄随呼召即世间邪术咒诅精魅厌物因而有生者不由生理则本自无色既感成质非无色也。

　　由因世界合妄轮回(至)异质相成其类充塞。

　　这一节经承上次示十二生相此十一明非有想也二妄相合性情妄昧异质相成生理回互如彼蒲卢非为桑虫非有蜂想而成蜂相盖己本无想由彼想以成我质故曰非有想相成想。

　　由因世界冤害轮回(至)皆遭其食其类充塞。

　　这一节经承上次示十二生相此十二明非无想也怨害相酬杀伤相反生理怪诞弃绝伦理故感土枭之类因土块毒果成形非无鸟想而本无想温陵释上二名混而未畅盖我有儿想故曰非无想相而其土块毒果本无父母想故曰无想二意合名故也孤山曰土枭破镜者按史记孝武本纪云祠黄帝用土枭破镜孟康曰土枭破镜二鸟名土枭食母破镜食父黄帝欲绝其类使百物祠皆用之破镜如貙而虎眼貙音枢似狸是兽非鸟今文云是鸟非兽然据眼如虎眼则江东人称鸀鶤者近是也但未知其食父之事又本草禽部中有云训胡其声自呼其名两眼如猫此鸟作笑声当有人死即鸀鶤也疑即此类出此俟识者别焉。

　　是名众生十二种类。

　　结名可知或问前文阿难所问证道名位何故世尊详明十二颠倒耶答曰良以颠倒障正遍知则觉路不净今佛欲明证道先除障垢障除则倒亡离倒即正具是知除障为入证之要也佛意在兹乎。

　　大佛顶如来密因修证了义诸菩萨万行首楞严经直解卷第七
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第八

　　明古杭云栖寺后学沙门　广莫　直解

　　蘌儿优婆塞　李太冲　校

　　阿难如是众生一一类中(至)具足如斯虚妄乱想。

　　这一节经重明生类互具倒心而生起下文也如是下牒前生类以明互具之意然据互具颠倒之语则知各类所有八万四千乱想亦应互具以明业力不可思议良由乱想从颠倒发故详夫妙圆真心不可思议具足恒沙性德翻此性德以成乱想有何筹算故喻云犹如捏目乱华发生捏目喻颠倒乱华喻乱想可知。

　　汝今修证佛三摩提(至)洗涤其器后贮甘露。

　　这一节经佛示除倒之法以净其器则妙道可期而证也阿难原问佛三摩提故佛拈其所问而答也本因乱想指上十二生类各所具者欲除此想立三渐法称渐次者即指三法有渐次故如净器下设喻明三渐之意净器喻行者因心除去二字正喻三渐初功毒蜜喻十二颠倒详玩汤水灰香之喻汤水犹粗洗灰香是细洗盖汤水喻地前四十心灰喻四加行香喻十一地观智甘露是天所降者服之得长生喻所证法身证之得不生灭故又一解汤水喻诸位正定灰香喻诸位所具功德法香甘露喻法身后贮二字应上先净意谓先净因心后证果德此喻通譬诸位也若谓登初住去破一分无明证一分法身则有次第净次第证义此乃不次之次今文约通途说故云后贮甘露。

　　云何名为三种渐次(至)三者增进违其现业。

　　这一节经征列三渐之名也此但征列名数解见下文一云修习者佛令行者防修形器熏习净法为入证之初门也除助因者五辛为助正性之因故应除之二云真修者刳杀盗淫则生死轮回息故云真修然又修习是助行真修是正行故刳正性者正性即指杀盗淫为众生之正性故圆觉经云一切众生皆以淫欲而正性命即此意也三云增进者上二是一助一正正中但戒身业三事其义未深今则增进其行使六根不流逸前境返流全一六用不行校上渐深故名增进违现业者谓违返六根现行之业也下释义中三皆结称增进以三义递进故也。

　　云何助因阿难如是世界(至)第一增进修行渐次。

　　这一节经承上别释三渐名义此先释助因也助因见前解如是下出食辛之由谓十二类生各有形命非食则死故云不能自全依四食住者食以资益为义十二生类禀报不同所食亦异故有四种食也此十二类摄尽三界众生是故人畜有执受身者段食益之鬼神无执受故触食益之色界思食益之四空无身唯保第八识以识为食则以识食益之上二界无香味二尘故无段食余三食遍三界故按成唯识第四引契经说有四种食一者段食变坏为相谓欲界系香味触三于变坏时能为食事段是分段食有分段故唯欲界有二者触食触境为相谓有漏触才取境时摄受喜等能为食事触是触着触诸柔软细滑冷暖香气等境而生喜乐以喜乐益身为食义故三者思食希望为相谓有漏思与欲俱转希可爱境能为食事思是思量以希望心任持不忘如彼悬沙望梅能止饥渴皆思食义也又如色界以禅思为食故然称有漏思者通善恶二途如十二类中有色无色有想无想等禀报是恶而思食义与色天同故四者识食执持为相谓有漏识由段触思势力增长能为食事由前三食势力增长执持所增长义资益身心即为识食此识虽通诸识以第八执持胜故食义偏胜是故佛说下结食住义住者由食得续形命故名住也阿难下正明食辛非行者所宜食甘二句先明食有利害利害二意可知盖指五辛为毒类也虽不致死能发淫怒非毒而何是故求正定者当断此也五辛者按梵网经云一大蒜二茖葱三慈葱四兰葱五兴渠天台梵网疏云大蒜是胡葱茖葱是薤慈葱是葱兰葱是小蒜兴渠是蒠蒺云栖大师发隐谓兴渠云蒠蒺者蒠是芜菁或云胡荽或云阿魏名义集云兴渠此方无故不翻出于阗国叶似蔓菁根如萝卜生熟皆臭此五通名为菜熟食气浊故发淫生食辛臭更厉故增恚如是世界下正明行者不宜食之所以宣说十二部经属慧修三摩地属定虽有定慧持心若不断辛诸圣贤辈不来守护大力魔王得其便故文皆可了末阿难下结第一渐名。

　　云何正性阿难如是众生(至)第二增进修行渐次。

　　这一节经承上别释三渐名义此次释正性也正性如前说如是下详明刳正性所以戒淫可知不餐酒肉者酒能乱性助欲性故肉能伤慈起杀心故以火净无啖生者防辛秽而助嗔故是修下诫其必刳正性方有出世分故当观下三句示对治法欲如毒蛇毒啮法身丧慧命故欲如怨贼劫法财夺功德故四弃八弃见前解声闻戒浅但执身故菩萨行深身心并治故淫戒成无相生义杀戒成无相杀义加以偷劫不行则无负于世出三界必矣是清下由刳正性心强报得六根清净相似解发故云即以父母肉眼见十方界按法华文句云梵王报得天眼在于己界遍见大千大千外有风轮障眼不能见外又法华论云眼能见大千内外应是天眼那名肉眼智者大师辩云此是圆教相似位因经之力有胜根用既未发真不得称天眼犹名肉眼是分段之身故称父母所生虽云肉眼具五眼用见大千内外今经以父母所生肉眼同彼所辩大约以刳正性心强得感此验以显经功之胜也乃至得大神通游十方界等皆是六根清净位的义理然今三渐既未入位云何先具此用辩在下文是则下结第二渐名。

　　云何现业阿难如是清净(至)第三增进修行渐次。

　　这一节经承上别释三渐名义此又次释现业也现业者由六根流逸六尘现行所作业名为现业阿难下诫令违此现业如是持戒人者牒上刳正性人既能持戒心不贪淫此不贪淫语不局男女交媾为淫眼取色耳取声乃至意取法尘皆名贪淫故云于外六尘不多流逸因外不逸旋转欲流自归元觉偶合也谓六尘不缘六根无偶六既全一则外用不行矣十方国土即六尘境若根尘偶合之时杂乱浑浊今既全一则复元明妙湛不废外尘外尘自净所以但不流逸外之国土宛然如故不为碍也故云十方国土皎然清净又以譬明谓如琉璃内悬明月琉璃喻全一之心明月喻外境不着外境即是如如故下云如来净妙皆现其中其中指全一之心也然以如是因心必获无生法忍矣无生法忍指果证而言前第二渐中指通六根相似位今无生忍即属初住以上从是下二句正判三渐为圣位初基故云从此发行安立圣位是则下结第三渐名阿难初问至何渐次得修行目意正问此佛乃立三渐次以答之又此三渐文义高下浅深难决何以故如第一渐除助因者可知第二渐中刳正性者刳杀盗淫心其文乃至偷劫不行等是刳正性之本义也是清净人乃至得大神通等辞盖属刳正性之功效也宛似六根相似位的文相则非三渐本义乃是悬示后位功由于此第三渐中违现业者是持戒人乃至于外六尘不逸是牒上义从尘既不缘乃至如来净妙皆现其中盖属违现业之功效矣获无生忍者乃悬示后之所证然此三渐以往自当浅深次第为论则诸圣位不滥古师直作三渐本义解者非矣抑之太下扬之太高配位不定幸达者深思而详察焉。

　　阿难是善男子欲爱干枯(至)未与如来法流水接。

　　这一节经承上发行安位此初明干慧地也是善男子即指上文修三渐次的人以后历信住行向地等初文皆有善男子之言总是这个人盖以一人进修历位而说古师乃配外凡内凡等义恐翳人眼今不复用然其内外凡圣之说理固有之即指这个行人阶梯浅深位序之名耳如世间人初登乡荐次由进士以历邑宰京乡后至台鼎位极人臣总是前头登乡荐的人以后望前位序高下悬绝矣今经游历圣位亦复如是欲爱下四句承上义说由前六用不行返流全一则诸欲爱干枯以其根境合时内执受心坚固暗塞今由根境不合不续余生故内执受解脱而空明矣昔之缠缚今得解脱昔之暗塞今得虚明虚明之性即是智慧执心既虚无复所杂故云纯是智慧然此慧性本明而圆照映十方蓥者金色外映为蓥今之慧光外映亦如之也由欲爱干乃有此慧名干慧地此结显初位之名也末二句出其位义尚浅谓欲习初干未与如来中道法流水接故此未属正位按吴兴解云大品般若明十地初立干慧天台于圆教判信前立五品住且曰义推如大品干慧地也噫智者隋时此经未至而所立名悬契佛心非圣人孰能是哉愚按天台五品文相与今经异意必各陈其说义或同耳欲习下明今位发轫之初才干欲爱乍得初𦦨故称干慧若校后位所发智慧则今之慧犹属习气是故未与中理水接如来果人也法流水者确指中道法说流水二字约喻说盖中理三德秘藏源远流长混混不竭故喻如流水也今未与接者后位十信犹称相似相似对分真说良以行未履真但邻乎真故称相似登分真位方接法流相似未敢云接况今干慧乎长水疏云今经第三渐次便得无生法忍此讹矣若彼三渐便得此忍今位何故犹未与接盖无生忍即是中理法流是知长水孟浪不思之甚也。

　　即以此心中中流入(至)所去随愿名愿心住。

　　这一节经承前发行安位此次明十信也信者信中道理也故云中道纯真名信心住信中道理故称妙信后之念进慧等九位皆为信之妙德故以信冠其首通名信位即以下明初信也谓即以干慧心流入中道之中而此流入之心乘中理故乃能开发此心圆妙之用敷即发义然此圆妙之用昭昭于心目之间没有半点疑滞故称圆妙从此不偏不滞妙圆信中重发真妙依信发妙增进无滞然非生灭故称妙信常住由常住故一切生灭妄想灭尽无余也能信是行者因心所信是中道理杂妄既尽故云中道纯真以所从能全理成信名信心住也住即是位真信下明二信也真信明了一句牒上初信义上云从真妙圆重发真妙故称真信又上云妙信常住则昭然不昏故称明了以真信融彻故云一切圆通一切指阴处界等不为碍故以圆通故乃能忆念三世各无数劫中生死习气由忆念故一切习气皆现在前无忘即念故名念住妙圆下明三信也亦承上妙圆之信[淴-心+口]中理故纯一真实即此真实精明之信发化无尽而彼无数劫中生死习气化为一精明矣以此精明之信进趋中道真净之理以精明进趋名精进住心字即指此位之心也心精下明四信也初句亦承上说上以精明之心进趣真净故云心精现前又上以无始习气通一精明精明即是智慧转前习气皆成智慧无复余习故云纯以智慧以智名位故名慧住以字作用字看谓用智慧进趣后位也执持下明五信也初句亦承上说谓持上智慧之明遍乎寂湛理中全智成理寂理常凝常凝是定故名定住定光下明六信也初句亦承上说谓上所得定由持慧明而得今定复生光光即慧性则定慧均明以此明性深入无滞故云唯进无退即以不退名位也心进下明七信也初句亦承上说谓上不退之心保护摄持不令散失则安然无虞此安然之义谓以谛观双寂体用不二无进之进勤勇无间乃名安然若其能所不忘理智对敌非安然矣如是行者因心与中理冥符故云与佛气分交接名护法者法是中理由能保持故称护法吴兴解云按圆位至此断三界思惑尽即六根清净之正位也配璎珞经七住对大品般若当佛地智者云三藏佛位望六根清净位有齐有劣同除四住此处为齐若伏无明三藏则劣既是发真断惑之大节故特示云十方如来气分交接觉明下明八信也初四句亦承上说觉明即是上文慧明牒上义也能以妙力者由上保持功力回向佛光佛光顺出行者心光逆入故云向佛安住此二句即明上文与佛气分交接之意然非实有佛气交接秪是因果心光密应本始二觉冥契借言气分耳上云气今云光上云气者微而未着今云光者显而无隐矣犹如下约喻以显回光向住之意双镜相对光明互摄初则此镜摄彼则含二镜彼摄此镜则含四镜四则变八八变十六十六变三十二如是互摄互照以至重重无尽愚尝以镜亲试但望入内圆光小而不见矣故云其中妙影重重相入法合者双镜譬行人心光与佛果觉行者因心是始觉佛是本觉本觉入于始觉观行之中其间妙影谛观光含不可思议曷有尽哉称妙影者谓此谛观心光非寂非照而寂而照忘能所绝对待有而无朕空而有灵不一不异非合非离唯证相应不湛说示故称为妙即以回光向住结此位名心光下明九信也初句亦承上说指上行者心光称密回者谓是行者定中心目朗照非傍人可知故称为密由回向力故方获佛之常住凝然妙定此常凝定体即是中道第一义谛故称无上离二边染故称妙净圆融无碍净性亦无故为妙也行者既能安住于此妙净无为之中此是道共戒故结名戒住住戒下明十信也初句亦承上说住戒是上文义安住道共戒中无依无倚故称自在由戒自在定乱一致去住无殊故所去随愿即以愿名位也窃玩十信文义前九俱属内功第十乃能放心于外初一是信之体后九是信之妙德体德相成通名信位然其次第竖入则后后胜于前前在文可解又此十信所称中道犹是相似中道开发登初住去方是真中妙宗钞云相似者二物相类如鍮似金若瓜比瓠犹火先暖涉海初平又云约四喻明相似行人本觉寂照反双相似而发成相似位三种之觉此觉似真前二喻喻始似本后二喻喻于相似近乎分真故名相似。

　　阿难是善男子以真方便(至)陈列灌顶名灌顶住。

　　这一节经承前发行安位此次明十住也住者天台四教仪明圆教住义谓此位中观现前开佛眼成一切种智从初至十各断一品无明增一分中道注云即是十番进发无漏同见中道佛性第一义理以不住法从浅至深住佛三德及一切佛法故名十住以真下明初住也以真方便者此住初显真如故名为真即以真家方便开发前文信位十心而前十心精纯发辉十用涉入真方便中圆成初住一心良以真方便心开发十信心故故称发心住温陵解云真方便妙慧也此十心十信也孤山谓以初住横开十信非也心中下明二住也初句心中发明者即发明初住所圆成心如净下约喻以明净琉璃喻初住真方便心精金喻十信心此三句牒上文意以前下方是二住功行谓以前初住妙心履治为我二住的因地意以中观之智加功密治前之妙心使其出生无量德用如地发生万物故喻如地即以此心名治地住也心地下明三住也初二句承上意说初句心字是二住能治心地字即前位所履之地也涉知者谓上能治所治互相涉入俱得明了然此不二而二非实有能所大约以心融前十用其功愈纯故云心与地相涉而知也游履下方是三住功行谓乘此涉知之功遍游无碍四弘六度任运而行不为境所碍故名修行住也行与下明四住也初句亦承上说初句行字即上修行之行谓四住因人所行之行与佛行同即始本冥符也行契中理故云受佛气分前文七信与佛气分交接与今何异盖前云接今云受似之校真其浅深可知虽真似不同而总成佛行故前后皆云气分也如中下引事例理使人易解故大抵入理既深难以形容故借事以明人之死阴既现后阴未生中有阴身自求同业以为父母托后生阴以成胎故凡眼不见冥冥中一信相通故云阴信冥通今四住因行与佛果觉谛观冥通如中阴之投父母相似行契佛心故云入如来种也世以王种为贵出世以佛种为贵故名生贵住皆从中阴喻边说故既游下明五住也初二句亦承上说上以谛观冥契得为佛种则道胎已成亲为佛果胤嗣矣人相不缺者人相指佛相约喻边说故云人相如人六根具足名为人相例佛以慈悲权实为内相三十二相八十种好为外相今五住因人内外事理与佛不异故云人相不缺方便为权智照真为实智权依实起故称方便具足住容貌下明六住也亦承上说上云人相不缺故今承云容貌如佛谓六住因人外貌如佛内心亦同以内外适中故名正心住也身心下明七住也初句亦承上说身者即容貌也心者即上心相亦同之意合成者谓七住因人内外合成佛德日渐增益唯进无退名不退住也十身下明八住也十身有二种一者声闻身缘觉身菩萨身如来身法身智身虚空身业报身众生身国土身二者如来身中自具十身谓菩萨身愿身化身力持身庄严身威势身意生身福德身法身智身然此二种十身如来悉具今此行者因相如佛亦具足故一一称灵觉性故故云灵相一时具足者指圆教一成一切成意如秋月当空其光遍满圆无际故以始本初会具体而微故称童真住也形成下明九住也上云十身具足犹在胎中今承上十身形成满月出胎亲为佛子故名法王子住也温陵解云自发心至生贵名入圣胎自方便具足至童真名长养圣胎至此长养功终故名出胎王子孤山解出胎义谓破第九住无明又从体起用故如出胎愚谓此解未切盖真心隐于藏识觉义未显如孕胎中今乃识破觉圆名出胎耳然亦须照应后位而说始无浅深之滥表以下明十住也上虽出胎称法王子年在幼冲名未成人今则年齿方刚堪绍位委政故引王义例明谓如国王见世子长成乃集诸王百僚取四海水置金瓶内王执此瓶灌太子顶是时即名受王职位此即表以成人之意既表成人出就东宫王乃委诸国政分摄教令此明委政之意彼刹利下明受职之意吴兴解谓太子世子异其文耳春秋传曰会太子于首止礼云文王世子皆天子之子也若指文王说文王为西伯盖诸侯也故知诸候之子为世子天王之子为太子今文上言太子下言世子约通途泛说吴兴犹自未真温陵解云言以国事分委则非正付国位特表成人而已盖此方极十住若十地满乃堪正付故华严十地菩萨受佛职位比轮王太子受职夫发心必治地治地乃修行修行然后生如来家而具觉相同佛心长道体圆十身为佛子任佛事此十住始终之序也又今文约事例明十住因行始终之义学者不可以实事会也。

　　阿难是善男子成佛子已(至)性本然故名真实行。

　　这一节经承前发行安位此次明十行也四教仪注云从十住后实相真明不可思议更十番智断进破十品无明一行一切行念念进趣流入平等法界海诸波罗蜜任运生长自行化他功德与虚空等故名十行位也今文成佛子下明初行也初句承前中阴事例说前既表以成人已成佛子具有如来无量妙德妙德即是十身灵相等也乘此妙德故令十方众生随顺不逆上具下顺故生欢喜即以欢喜名行也下经初地亦名欢喜与今名同义别盖有浅深贤圣之殊故也善能下明二行也初二句承上意说上文以自行化他二俱随顺故生欢喜今则全在利他故名饶益然亦不无自益也饶是丰饶无不益故名饶益行也自觉觉下明三行也谓上不拒一切佛法以自觉则难行能行而不拒也下不拒一切众生以觉他则怨亲等观而觉之上下不违则无嗔恨故以名行也种类下明四行也种类二字承上自觉觉他行说意谓自觉种类之行出生无尽故能觉通如来也觉他种类之行出生无尽故能穷未来际以度生也二行充满等三际遍十方名无尽行也一切下明五行也一切者即指上文种类所出一切行也此一切种类别异无量而行行契合于同同指一心说谓虽众行繁兴元不动乎一心故云一切合同也乘一心而行乎众行则种种法门未有违于心者故无差误由无误故即离痴乱故以名行也华严经云此菩萨于一念顷得无数三昧了知此三昧同一体性乃至得一切法真实智慧与今义同大约今经证位与华严合看会悟居多也则于下明六行也谓于一心同中显现种种法门之异此为即同而异也一一法门异中各各见乎一心之同此为即异而同也同即是寂异即是照即寂而照故即同而异也即照而寂故即异而同也寂不碍照照不碍寂寂照同时兼正不紊名善现行也如是下明七行也如是者承上义说上现众行乃是能缘心也今十方空中所有尘刹乃是所缘境也一尘中现十方界尘尘皆尔尘中现界界中现尘一多无碍大小相容相收相入无碍无著此境之妙也所缘之境既妙正显能缘心亦妙也能所俱妙以所显能名无著行也种种下明八行也种种者即指上文现尘现界能所遍现等也谓种种行相现前咸是般若波罗蜜多乘般若而行众行则行行是般若故盖前众行无出六度六度中以般若为第一故以智度融之则五度皆趣智度是故咸是般若也如真丹在手草木瓦石皆化成金于诸度中般若极尊重故故以尊重名行也波罗蜜多译云到彼岸是究竟极尽义也如是圆融下明九行也初句亦承上说谓以六度圆融则一切法行尊重胜妙故皆成就诸佛轨则任运无碍行行契中故名善法行也一一下明十行也一一亦承上众行说谓上众行一一契中皆是清净无漏寂灭之行即众行繁兴当体即是一真如心无作无为性本然故一一称真名真实行也详夫前十住文义全是悟理故托长道胎游觉胤事例以明之也今十行文义全是出假以明中道故约众行显真实也。

　　阿难是善男子满足神通(至)名法界无量回向。

　　这一节经承前发行安位此次明十回向也释回向者华严疏云回者转也向者趣也转自万行趣向三处故名回向回向不同有其十种其三处者谓众生菩提实际上二是随相实际是离相又三复开十一回自向他二回少向多三回自因行向他因行四回因向果五回劣向胜六回比向证七回事向理八回差别行向圆融行九回世向出世十回顺理事行向理所成事又云前十义中初三皆回向众生次三皆回向菩提次二回向实际后二义通于果及与实际又按华严十回向全篇是愿故以十向名十愿也今初满足下亦承上说满足神通成佛子已者牒前十行皆是称性神通一切同异诸行无出此十故云满足神通如是修行皆合如来清净轨则故云佛事纯洁下二句正明初向谓上十行佛事一一称真如性故故云纯洁精真既纯既精则无留患当度下四句以实事遣迹良由前十行中出假事多因度生而修万行然已行融中道岂复有能所未空之迹耶盖深防细过戒谨我人众生寿者四相缘影不说人何以知故此重遣云菩萨若有能度所度之迹未空则四相宛然全属有为故令灭除度相回转无为因心趣向涅槃无生灭路故结名云救护众生离众生相回向救护即度义故彼钞又云回向二字是能回之愿救护等名是所回之行下皆仿此坏其下明二向也初句承上意说谓有能度所度是可坏者今则灭除度相坏其可坏又拂迹云若能坏之心不空亦复可坏故须远离诸离方名不坏也诸离者非一重离可尽故称诸离如圆觉云远离为幻亦复远离离远离幻亦复远离诸幻既离觉心不动不动即不坏也与今义同但今文略耳能离既尽无坏不坏名不坏回向本觉下明三向也初句亦承上说不坏即本觉不动不动即湛然义菩萨之始觉齐乎佛之本觉名等佛回向等是平等即齐字义精真下明四向也初句亦承上说精真即本觉湛然义湛然故精真也谓此菩萨因地之心齐于佛觉故能精真发明则因地如果地矣上云觉齐佛觉今云地如佛地盖上初齐今则既齐而复履以成地发生一切德用因地德用与果地德用无二故云地如佛地德用周遍无乎不在故名至一切处回向世界下明五向也初句亦承上说世界即地义属依如来属正此明依正交涉身土一如得无挂碍菩萨乘上文地中所出生功德无尽藏故故名无尽功德藏回向于同下明六向也初句亦承上说上文五向中约出生无尽边论今六向中正明德用故重牒同佛地之同心即以因果二地中各各出生清净本因此因是所依因依此本因修万行故然则有因因有果因因地中所出生者名因因果地中所出生者名果因此二因者皆名所依依此二因发挥众行取涅槃道然此二因即是平等善根以清净故得称平等菩萨皆能随顺故结名随顺平等善根回向真根下名七向也初句亦承上说上文平等善根一一称真如体故故称真根真根既成则上而诸佛亦如下而众生亦如佛及众生皆是菩萨本然自性本然自性即是妙心然则心佛众生三无差别文中但明众生不言佛者略耳性圆成就者即承上句说谓生佛即心吾心圆具今圆具之心成就是理理不失事故云不失众生亦不失佛心佛众生三皆随顺平等观之名随顺等观一切众生回向结名亦但指生而言义该心佛方称等观即一下明八向也初句亦承上说一切法者即指上文心佛众生而言十界十如皆具也即一切法是俗谛义无法不摄故离一切相是真谛义荡诸相故唯即与离二不著者是中道义双遮照故中即真如故结名真如相回向华严经中都约譬说今经直约法说彼此义同也真得下明九向也初句亦承上说真得所如者谓亲证真如简非谬故上真得字是亲证义下所如即所缘真如也若能亲证真如则所向无碍法法皆如不为法所缚故无缚即是解脱故结名无缚解脱回向然无缚与解脱略有分别盖无缚是解脱因解脱是无缚果是故结名双出其义性德下明十向也初句通承前九谓前九所修回向皆属性德性德即真如性德性德既圆成矣则超一切分量凡一切分量数量俱不可量故云法界量灭华严疏云以称法界之大智回等法界之善根向同法界之大用成法界之行体此则位满性圆故标法界之名彼经法界上有一等字今经略也疏又云等何法界此通四义一理法界二事法界三理事无碍法界四事事无碍法界各引文证今经亦应通之以法界量灭故结名法界无量回向疏释无量有二一无分量即理法界二无数量即事法界前九回向明依体起用此明体用无碍圆极自在故与今义同然今经十向亦通三处初二及七义向众生三四五六义向菩提八九义向真如十总摄向于法界真如即实际与彼疏三处同。

　　阿难是善男子尽是清净(至)二无所目名世第一地。

　　这一节经承前发行安位此次明四加行也四十一心者即承前干慧及信住行向各十名四十一次成下是生起加行文也言加行者谓造理既深功用愈密顺理决择微细所知障故大抵登地功高未易便入必先微密其观照空荡其禅那然后莅斯圣地故称加行彼别教义指前三位谓之三贤十地谓之十圣以贤望圣故须加行以入今经乃圆教义亦复有此加行华严不开此四未详所论独唯识论开此加行今经全与彼同窃意彼论是别教义今经属圆何其文相位次与彼相同故须引彼释也唯识出加行意云现前立少物谓是唯识性以有所得故非实住唯识故须加行拂其缘影也吴兴解谓[橘-矛+隹]李曰据璎珞等经皆不别列四加行位若唯识等论则以地前四十心为外凡十回向后别明暖等为内凡加行位私谓今四加行正如唯识所说也彼于地前分内外凡位者乃别教一途之义以登地是菩萨圣位圣位难入故用此加行问今经圆教何用别位乎答借别名圆斯有其例如仁王经云三贤十圣住果报是也今文称妙圆加行者从前十信初文即云中中流入圆妙开敷从真妙圆重发真妙据此十信之初早已称妙称圆信知此经始终称圆圆教是已又若以今文妙圆校前妙圆云泥可辩矣圆之又圆妙之又妙后后胜于前前如云十四夜月十五夜月意同即以下明暖位也佛觉即是佛智是果己心是因用佛果智为己因心也若出未出者出是显义此位创得佛智功用未纯若显未显之际故云出未出也下以喻明犹如两木钻火两木譬佛智与因心也火譬由智所明之道火未出时暖相先发若出未出之际故云欲然其木此则名为暖地地是位义按唯识文义详显可解引彼释此令人易明彼云依明得定发下品寻思观无所取立为暖位谓此位中创观所取名等四法(名义自性差别)皆自心变假施设有实不可得初获慧日前行相故立明得名即此所获道火前相故亦名暖今文佛觉即彼慧日初得慧日之明约定说故名明得定也明得定即暖义故今文太简当取唯识论合看可得又以己心下明顶位也初二句翻前义说前则回佛智为我因心今则援己因心成佛智所履前则藉果行因今则援因成果也言依不依者谓前之暖相未及当分今乃过于当分故云身入虚空下有微碍身入虚空故非依也下有微碍故云依也由此似依非依过于当分故称顶位盖顶者将超未超之谓也如登下三句约喻说可知唯识云依明增定发上品寻思观无所取立为顶地谓此位中重观所取名等四法皆自心变假施设有实不可得明相转盛故名明增寻思位极故复名顶盖前称明得者言初得慧明今称明增者盛故言增也文义可解当熟玩有得也心佛下明忍位也前二是果智成因因心成果今则因果平等故云心佛二同心是因心佛是果智唯因与果两融不偏故云善得中道如忍下约喻明也如人忍事于怀欲发故非怀畜内故非出有事存心转侧未剖故名为忍喻此行人因心与果智平等默容犹未能两忘故称为忍唯识云依印顺定发下品如实智于无所取决定印持无能取中亦顺乐忍所取能取相待立故印顺忍时总立为忍印前顺后立印顺名忍境识俱空故立忍名盖前二义观所取境上说初用下品寻思以下品故力弱次用上品寻思以上品故力强以此上下二品寻思破所取境则所取空故云观无所取寻思即禅思也今忍位中则用实智破能取识印前境空顺后识空故名印顺印顺即忍义也盖忍是智之前相例如小乘八忍八智同耳数量下明世第一也初句承前心佛意说心与佛是两头语中道是中两头属边中边即是世间数量今则数量销灭中边皆忘下二句承上句说谓迷与觉是两头属边以对中道是二数量既灭则中边二名不可得故云二无所目数量是世间法今既销灭则超诸世矣为最胜故名世第一地也唯识云依无间定发上品如实智印二取空立世第一法谓前忍中唯印能取空今世第一地双印二空从此无间必入见道故立无间名异生法中此最胜故名世第一法论文详显可证但彼以初地为见道位故有入见道之言今经圆教登初地已破三十一品无明岂此始称见道耶义理虽殊观法不别故引释也借别名圆如吴兴说。

　　阿难是善男子于大菩提(至)觉际入交名为等觉。

　　这一节经承前发行安位此次明十一地也地者华严疏云所以得名地者本业云地名为持持百万阿僧祇功德亦名生成一切因果故名为地又唯识云如是十地总摄有为无为功德以为自性与所修行为胜依持令得生长故名为地于大下明初地也以四句义明初地行相由前四加行中重重遣拂数量既销中边皆灭故能于大菩提善得通达大菩提者指阿耨菩提也于此地中方称通达所以唯识名此地为通达位觉通如来者觉是菩萨始觉如来是本觉始通本故尽佛境者究尽中理名尽佛境此地初通佛觉初尽佛境故生叹喜华严疏云今依本论略释地名论云成就无上自利利他行初登圣处多生欢喜故云欢喜地也唯识云初获圣性具证二空能益自他生大喜故名极喜地多欢喜相详见华严经中异性下明二地也异性下二句摄尽二地中行相言简义备解力寡者诚难入也故按华严唯识等略补释之异性入同者华严二地中广明十善戒性谓此菩萨证得真如性故性不杀生性不偷盗性不邪淫性不妄语等即此十善戒性名之为异真如性名之为同然彼十善异性入于真如同性之中异不可得如百川归海俱失本名则异性灭矣因异显同今异灭则同亦叵得故云同性亦灭以离破戒同异垢故名离垢地唯识云真净尸罗远离能起微细毁犯烦恼垢故名离垢地净极下明三地也由离垢故净净极则明生明是本智之光以明生故名发光地华严三地中云此地菩萨见如来智慧无量利益见一切有为无量过患则于一切众生生十种哀愍心欲依如来智慧救度众生是故勤求佛智乐闻正法智光发明名发光地唯识云成就胜定大法总持能发无边妙慧光故名发光地明极下示四地也承前明生意说上乃智明初发今则明已极矣明极则性觉圆满性觉是体智明是用体用圆备增上慧𦦨用破微细缘影名𦦨慧地也疏云言𦦨慧者法喻双举初入证智能烧前地解法慢薪故彼经详明内身循身等观今文略而不显也唯识云安住最胜菩提分法烧烦恼薪慧𦦨增故名𦦨慧地一切下明五地也华严疏引摄大乘论云由真谛智与世间智更互相违合此难合令相应故名难胜地世亲菩萨释云由此地中观真谛智是无分别智世间工巧等智是有分别智此二相违应修令合能合难合令相应故名难胜地今文一切同异者同是真谛智异是世间工巧五明四韦陀等智此二相违俱不能至此地故至者及也此地方能合前同异故云难胜地以前四地莫能胜故唯识义亦同此无为下明六地也良由前五地中极尽一切同异得入无为真如今六地中真如性显清净明露得现前故名现前地华严疏云名现前地者庄严论云不住生死涅槃观慧现前故又十住论云降魔事已菩萨道法皆现前故又摄论云由缘起智能令般若波罗蜜多现在前故唯识亦云住缘起智引无分别最胜般若令现前故华严此地中详明十二缘起今经略明真如一义含识多途学者不可不知以不知故眇视经义轻心慢心如春禽乱鸣可为识法者惧是故略引以证之耳尽真下明七地也前六地中但云真如明露则初现而未深入今七地中究尽真如边际名远行地华严钞云远行有三义一善修无相到无相边故名远行二功用至极故名远行三望前超过故名远行今文尽真如际正是到无相边也唯识云至无相住功用后边出过世间二乘道故名远行良由此地极尽有作边际然未登不动地故华严云一切烦恼不现行故不名有者求如来智心未满故不名无者故设轮王喻以例七地谓转轮王人中最胜未入天数犹名人故即此义也一真下明八地也前七地中谓尽真如际乍尽其际尽相未忘今称一真如者纯一真如则一切功用皆息故名不动华严楞伽等经皆有梦渡大河之喻谓未渡时起种种方便发大勇猛欲渡大河梦既觉已则有作无作二行皆息故名不动今文太简取彼参看可也唯识云无分别智任运相续相用烦恼不能动故名不动地详辩如疏钞说发真下明九地也前八地中但能纯一真如未能发用今此地中能发其用故名善慧华严明此地菩萨为大法师假使大千世界所有众生一一皆以无量言音而兴问难各各不同此菩萨仍以一音普为解释令其心乐各得法喜辩无所屈义无所滞四辩悬河混混不竭此即真如之用也真如用者即是善慧故以名也疏云言善慧者摄大乘论云由得最胜无碍智故无性菩萨释云谓得最胜四无碍解智于诸智中最为殊胜智即是慧故名善慧唯识云成就微妙四无碍解能遍十方善说法故名善慧地阿难下结显修习功圆以明十一地也阿难下至修习位一节应连下文等觉句下慈阴下至等觉一节应连此下为顺何以故按唯识论从前诸位别以五位判之地前三十心名资粮位暖顶忍世第一名加行位登初地名通达位二地已上名修习位直至妙觉名究竟位彼论十地后不开等觉至第九卷末云每地断二种愚十地后云有俱生微细所知障及有任运烦恼障种金刚喻定现在前时彼皆顿断入如来位据此正明等觉所断最后无明然则等觉方名修习功终究竟入妙觉位故知今文阿难下一节应移置等觉句下为顺此是译场误入于此良以今经所列位名与论次序相同故引彼证谅无他疑慈阴下正明十地慈阴妙云一句总括第十地行相尽不亦太简乎慈是法阴是喻此地菩萨以称法界之慈阴覆众生故盖慈阴明行体妙云明说法妙指法说云约喻说此地菩萨以大法大智如云普覆不可思议故称妙云涅槃是所证道体覆是菩萨大法大智功德称涅槃界故能遍覆涅槃是法海是喻以况涅槃之大如海然此但取𣷉纳百川映现无量之意若比其量不足以方涅槃之大而海之德亦不足以尽况之盖分喻耳疏及钞中广解云义慈阴义不显言云者是喻略有三义一含水义二覆空义三注雨义又云云有四义一喻智慧二喻法身三喻应身四喻多闻熏因今经覆涅槃即彼覆空义彼约喻明此约法说意颇同也余含水注雨二义云字中具耳庄严论第十三云于第十地中由三昧门及陀罗尼门摄一切闻熏习因遍满阿黎耶识中譬如浮云遍满虚空能以此闻熏习云于一一刹那于一一相于一一好于一一毛孔雨无量无边法雨充足一切所化众生由能如云如雨故名法云地也唯识大意不出所引如来下明十一地也如来逆流者如来是果人自觉既满重起后得智逆流而出应彼所感如此十地后心菩萨乘根本智顺行而至如来之本觉菩萨之始觉二际入交平等函合名为等觉然此顺文消释以凡情格量圣境语言诠表难尽妙义若谓外有如来为我所合即同邪说矣即我今日修成始觉契我本有天真妙觉如来逆流是全性起修菩萨顺行而至是全修即性修与性初得融通故名等觉即我一心非外别有如是方称正说顺行而至至字即是到家之谓疏钞广引经论证此等觉其略云于十地后金刚喻定一刹那中名为等觉第二刹那为妙觉矣又云到究竟地菩萨智等如来智等以无差别而差别名等觉义然而妙湛觉际唯证方亲言何能及如前诸位但顺经文略加贯释于道未亲不敢以胸臆乱真也良由经文大简学者难究玄功故引他经论成言补释其义祖述有所自来非徒架浮辞以误后学也从前三增进已来发行安位至此圣位终极下文别明等觉后心结显果觉为圣道所证究竟之地是故下文云如此皆以三增进故善能成就五十五位真菩提路盖以结明圣位始终使知文义攸归源流不紊故尔。

　　阿难从干慧心至等觉已(至)若他观者名为邪观。

　　这一节经世尊结明圣位始终指示所证令知寄位穷源旅泊如幻三观一心斯为正入也干慧是始等觉是终从干下二句是结前圣位始终已竟是觉下又别示等觉后心金刚喻定心中之初干慧地也他师不解将此金刚干慧指归前文欲习初干之干慧则自误误人不浅也何者名虽同义迥别故一始一终朗然明白人自解力不及耳夫此金刚心中初干慧地之言疑来远矣愚虽历诸讲席实考核无从一日偶读华严经至十定品有云普贤菩萨以金刚慧普入法界彼文正属等觉彼此皆有金刚慧名则属等觉后心可知矣又吴兴所引璎珞经云等觉性中有一人名金刚幢慧亦同此也又瑜伽唯识等论登十地后说有金刚喻定现在前时顿断俱生微细障种入如来位智起惑除得非此乎又今经第十云从互用中能入菩萨金刚干慧若指信前干慧何故从互用中入互用乃是信位干慧岂在信后耶又云如是乃超十信十住十行十回向十地等觉既超诸位则指等觉后心名金刚干慧又可知矣盖是等觉之后𦦨妙觉之前茅耳当知信前乃欲爱干枯干有其慧今乃无明初干干有其慧二义天渊人自不察耳或者难云前欲习初干未与如来法流水接名干慧地今乃无明初干岂复不与妙庄严海接乎答曰金刚干慧秪是尽无明之初效耳虽与妙觉相接而未莅其任亦得云未接也然而凡夫粗心涉语费辞而圣人理境功夫实存乎一念如清凉钞引释瑜伽论云准此论文于十地后金刚喻定一刹那中名为等觉第二刹那为妙觉矣信知刹那玄心凡情莫能格也又夫信前干慧为始金刚干慧为终首尾既标干慧则又详玩其义必位位有之何者盖一品无明初干干有其慧复登后位位位皆然岂非干慧乎大率后后深于前前今文略耳是故但标首尾影显其中间也穷理者请深思而加察焉如是重重下结指所证妙觉重重者指前诸位单复十二者约一名单约十名复复是重叠义单有七位复有五重单者三增进干慧四加行等觉是名单七复者信住行向地各十是名复五又此重重十二者是通收诸位通收则不校浅深下云五十五位者则除前三增进及干慧从信至等觉为五十五方尽下二句正结指所证到家果觉称妙觉者谓永别无明父母究竟涅槃实际诸法不生般若不生不生不生名大涅槃成清净法身居常寂光土即圆教佛相今称无上道即大涅槃也是种种下翻显前来诸位是旅泊穷源之意不可认为实有又不可便执为无故喻如幻等十种义也此中金刚是譬以况诸位观智能断惑故不与等觉后心金刚喻定之金刚义同彼喻果定此喻因位观智故也十种喻者华严经云如幻如焰如水中月如虚空如响如干城如梦如镜中像如化十也圣位所观故称深喻奢摩他译语见前毗婆舍那译云观即三摩异名三义中阙略禅那理应全具盖位位用此三观观之以断惑故如来二字即指三观是如来心中所具故又前后诸文皆秪明止观二义禅那以和融止观而已无别有体故但出二义大涅槃经亦复如是细玩可了清净修证者谓不着二边不居中道圆融无碍而修而证故渐次深入者谓位位递进不躐等而入是无渐次之渐次也阿难如是下通结始终归功初步如云成山数仞不忘初篑之意作是下世尊谆谆示诲令人甄别邪正之趣如上三观十喻而观之为正若有若无偏倚其心名邪观也证分止此下起结经分。

　　尔时文殊师利法王子(至)万行首楞严汝当奉持。

　　这一节经由前理行证三要既圆文殊请结经名适以垂范将来奉持有所从据也而此经名由文殊请者良以所显是圆理圆行圆证苟非大智大德卒莫能订名召体而为宗用之纲维也是故文殊始终承任其事初则持咒往护次则辩会见性是非又次则选择圆通今复请结经名信知此经幽赜良在于此文殊师利译语见前实智第一此非具大智大德者乎又详文殊问名意必通请五章谓名体宗用教相也称奉持者决定奉持五章岂独名乎要知结名则名下必有其体体必有其所宗既有所宗必有其用别无教相即分别名等四章为教相耳是故举名为请而后之四章必随之矣是知奉持即奉持五章也然而今经五章如前分属即今下文所答五者是名名下所显常住真心是体妙奢等三是宗以妙因而趣妙果故也破妄显真为用顺时订教则以生酥为教相也此为今经五章义从古立事非臆说或问下经正宗未圆何故便请经名答良以前经显示理行证三义一经正趣已竟故此问名成前教部后文虽有精严七趣详辩诸魔亦属行证两问之事秪为行证之绪余耳是故温陵指为助道意正同此又七趣乃行中所缘之境诸魔是证道之防此由经家之巧纂此绪余附于结经之后意使行证两间条贯不繁简便易晓故尔读经者当谙此意则无间然矣佛告下世尊正答五名初答第一名大佛顶解见题中今因便略从事释之题中顺理详解意以理能融事事在理中今复依事申明知有所自故大佛顶者约事指佛顶放光光中化佛宣咒称无为无见而显诸见佛顶最尊事中无上从无为而为则事理一贯表诠于理会归圆极无出满觉故称大佛顶也悉怛多般怛罗译语见前即心咒名无上宝印者通显密二义说大佛顶是显义悉怛句是密义此一名兼具显密故宝印印是闲邪楷定之义如宰官印信以防奸伪而设喻此显密二经印定诸法冥契佛心使群邪无可乱真可尊重故故称宝印如经云阴处界三本如来藏妙真如性即印定义所谓一实相印是已十方下二句亦通显密谓此显密二经乃诸佛得成菩提之眼目也以无碍故清净眼约五眼说又通喻说眼以含摄无遗故喻海眼然兹五眼中法眼照俗慧眼证真佛眼圆观三谛余肉眼天眼则摄入胜性中今五眼义备故称海眼救护下结第二名也救护亲因者指现前事说亲指阿难因指登伽阿难是佛从弟同一天伦称亲可知登伽与阿难有历劫夫妇因缘今犹缠缚故称为因救护与度脱通二人说故用及字性比丘尼即登伽也义见前文菩提与正遍知约圆义说阿难登伽虽证小果特其迹耳今已回向圣乘引诸凡小入遍知海登大菩提故如来下结第三名也此名解见题中大方下结第四名也方广是大乘十二部经之一方是实法即方法之方大与广是法之量大义解见题中大是常遍义广是普入义二义相成谓常遍于外普入于内不唯相容而能相入也方持理事而具二量则华严四法界义于斯显矣今经乃方广部中摄故大乘之类也妙莲华王者约喻说也就喻所诠常住真心耳盖莲华处污泥而不染吾心汩物欲而常明莲乃万卉之王心为诸法之母法喻冥符略取况耳故诗人云看取莲华净方知不染心用此意也详解见第五经中妙名不可思议王具八自在义意会乃得十方下重约咒名陀罗尼译云总持以世出世若名若义若法若行悉总持故指咒义说故连咒名经云出生诸佛则咒为佛之母矣母字亦约喻说取出生义故此名上半莲华约显义说下半总持约密义说兼显密为名也灌顶下结第五名也解见题中但灌顶章句四字题中未解兹当释之按长水疏云此经从天竺灌顶部中流出天竺凡一切咒章集为一类名灌顶部灌顶者取十地灌顶授职之义咒家尊胜之也又诸经中凡名诸咒皆称灌顶密义胜故末句世尊以上五名来令奉持以答也。

　　说是语已即时阿难(至)修心六品微细烦恼。

　　这一节经阿难通领圣位结经名义因得解起惑除之诸也密印者义见上解兼闻下领上五名是大乘圆义故称为了即题中义也顿悟下正明解起惑除之义禅那指兼奢摩三义今举一该三也圣位是五十五位意谓领悟前来圣位而诸圣位一一具足禅那等三观谛观圆融名为增上妙理心虑虚凝者由惑除故得心虚凝正是观智圆融之意断除下明断惑分齐三界修心六品者三界有九地每地有九品思惑修心是修道位人从二果至三果皆名修道此六品指下界一地中前六品惑断此六品证二果故云修心六品也阿难初果是见道位人今言修心者指后证说耳盖修惑对见惑说故云微细此指阿难实证分齐及此若约大乘四依等论当如四教仪说或者问云文中谓顿悟禅那修进圣位及增上妙理云何断惑指小乘说耶答曰按下经云理则顿悟乘悟并销事非顿除因次第尽故作此解据实论故结名已竟下起行证之绪余也。

　　即从座起顶礼佛足(至)为是众生妄习生起。

　　这一节经阿难引据真心遍圆深核妄习何生也即从下经家叙述可知大威下阿难自语初二句如前解说善开微细沉惑者似接上文微细烦恼意来此是译主及润文者贯前意故今约三乘通论则指通别二惑微细处说以彼证有浅深故约通途说也沉者深隐义令我下三句我是阿难自称而叙意通于会众则快然饶益两言也要据众断惑浅深说世尊下引据成难阿难谓妙明真净之心本来普遍一切众生则无有不圆满者即如大地草木虽是无情亦从真如性中发现又有情中最微蠕动含灵亦自真如性现虽彼有情无情之不同而其本元真净之性即是如来成佛真体若谓生佛一体云何诸佛独证真常而诸众生又有七趣之殊哉世尊下结难云此地狱等道为是自然有者为是众生妄习生起今文但标六道下答文中又别列仙道故成七趣大约以等字该之。

　　世尊如宝莲香比丘尼(至)欢喜顶戴谨洁无犯。

　　这一节经阿难承前妄习重引现事别研地狱众私定处何如也世尊下引证现事宝莲香事未详所出持菩萨戒身心俱检以不动为持况复实行耶按梵网第四十一戒中云若犯十戒应教忏悔此十戒必是十重犹通忏悔若更妄言行淫非杀非偷无有冤对便成莫大邪见拨无因果大妄语成堕无间狱重之极矣发是下正明华报女根是产道从此行淫报火亦从此发节节烧者谓自下烧上百节俱焚全身灰烬此是华报果在地狱琉璃下又引嗔杀妄语二事以证别业入同分报者初二句先出名为诛下次出二事瞿昙是释迦别姓译语见前琉璃是室罗城波斯匿王庶子诛瞿昙事见琉璃王经具云毗琉璃即吠琉璃也其初生时有琉璃宝现遂以名焉是末利夫人所生次子因往探释迦外氏彼释种五百刹利共造讲堂延佛禁一切人不许先登此堂琉璃不知误登高座为释种呵摈誓报此冤故也善星者涅槃三十三迦叶品云是佛子世尊自谓若不听善星出家以罗睺罗既出家善星次当绍祖王位其力自由必坏佛法又涅槃疏云善星是佛庶子罗睺罗之庶兄也佛乃人伦之鉴故听出家由其虽闻正法不信受故断一切善根名一阐提妄说法空拨无二谛以空法谤佛故也宝莲香造淫琉璃造杀善星造妄俱以生陷阿鼻阿难引此三人以明别造同受之意今问有二意一问由人别造虽入同分地狱不亡其元所发业则招私受之报如淫召铁床铜柱妄名㧞舌犁耕此谓彼彼发业各各私受也即定业处故二问地狱为复自然天成不由人造者耶问意既毕结明请意故云惟愿云云也童蒙者谓小乘智浅故如童蒙未达圆境则滞偏心若著有拨无俱犯重愆故此请示所以使其谨洁初心无所犯也。

　　佛告阿难快哉此问(至)自然超越此名外分。

　　这一节经佛酬上问为示众生内外情想升沉之迹以启七趣之端也佛告下将酬问意先叹问的博利阿难一切下总答妄有真无及标内外二分前阿难初段问中谓生佛本真云何而有六道差别故今总答谓一切众生实本真净因彼从妄起见有妄熏习妄习既生则有内外二分盖内分是欲爱之情众生由欲爱故生死轮回生死是众生分内事故称为内外分是众生胜想超伦之气由超伦故是众生分外事故称为外阿难内分下别释释中先释内分初二句释内分名因诸下释内分义初释名可知次释义者谓因诸爱故发爱情爱有多种故称为诸既发诸情情积不止能生爱水爱能滋润故生爱水水是有形之物属于色法爱情起于妄想属于心法良由妄心能融妄色下经谓融通妄想者此也是故下结明生水之相谓思美味而口咽其涎忆所交而目盈其泪皆因爱而生水也怜与恨者怜是怜惜谓忆情好别怜惜之恨是怨恨忆诸情薄则怨恨之二俱致泪故也贪财而发爱涎者谓贪从内发爱涎滋身故举体光润心着淫事则其流液可知阿难诸爱下结上爱因虽别流液是同流结二字各有一意流是流液结是结缚由结缚情爱而流故云流结沉重不升自然从坠润湿下结明爱生水意以显沦坠之由也末句结内分名义阿难外分下次释外分初二句释外分名因诸下释外分义渴仰即是外慕胜处渴约喻说外慕之想如渴思饮由仰而感故云渴仰法喻双举之辞也由外慕故发生虚想虚想者想体轻举故云虚想想积不止能生胜气气必自下而上超越分外斯可见矣是故下结明胜气超越之相谓持戒者则销破戒之浊故身轻清持咒则正义刚勇无谄无谀故顾盻雄毅咒能摧邪故称咒印欲生天则常希上升故夜多飞举之梦梦由想成故称梦想以佛国存心则圣境随念而现三昧唯心外分义可见也内积胜气外慕心切故事师能轻身命斯皆胜想所致耳阿难诸想下结上想因虽别轻举是同飞动不沉自然超越末句结外分名义然此内外二分所明秪情想二字良由情想感成七趣之报情因润坠故属三途恶趣想因轻举故属四善道也下文以情想论轻重分别七趣概可知矣。

　　阿难一切世间生死相续(至)众同分中兼有元地。

　　这一节经承前情想分别善恶诸趣以酬阿难定处之问也前阿难以定处自然二意为问今佛但酬定处者良以定处为正问自然为旁问故也是故世尊且答其正至后六交报尽方乃结答云斯皆妄业发生非本来有非本有者即答自然之旁问也盖谓妄有而真无非自然有故今文一切世问下先明生死二习交际情想升沉之初相也一切世间指七趣说生顺死逆人皆可知变流者谓死相迁变形躯流转识性名之为死人命终时暖触未散一生善恶之境顿现其前生与死二际交临而其情想升沉从此分岐故先明此纯想下先明天趣谓亡者神识若其生前纯想无情由想轻清飞举上升必生于天则天为纯想之趣也又若飞想心中或兼出世福慧及发净愿则临终时自然心目开明见诸佛土随愿往生此又非天趣所拘正明众生外分胜想之超者也情少下次明仙鬼等趣若对下七情九情等文今想中亦应分别七想九想等趣今不言者略也言情少想多者盖是六想四情之意由其想多故轻举又以四情坠故举而非远非远言其不高也必为飞仙或大力鬼等横绝四天下所去无碍但不能升天故云非远若按仙鬼夜叉罗刹四类或应分属九八七六想趣配其轻重似又妥当何者盖拟夜叉罗刹校彼仙鬼必非六想四情之趣故也又若仙等趣中有出世善愿善心能护佛法或护戒护咒护定各随所护亲住如来座下不为生趣所限也绥是安义法忍是定中所得正受或以无生法忍可于心名法忍也情想下三明人趣初三句意解可知想明下二句别示利钝之由盖人之利钝亦由情想所致谓情想虽均其或如秤低昂则智愚可预卜矣若其想胜则明而聪智也情胜则幽而钝愚也情多下四明畜趣情多想少一句按下七情说此是六情四想轻重稍偏虽坠未深故为畜趣毛群地行不飞故重羽族空行未坠故轻七情下五明鬼趣情又多故重想更少故沉沉下水轮者因本经云此大地厚四十八万由旬依水轮而住水厚六十万由旬今此鬼趣沉过水轮之下与火轮交际盖谓水轮之下依火轮而住受猛火气以为身故此是饿鬼正报常被业火焚烧以业力故水能害己害己者水变为火不得饮食故称害己如此无食无饮经百千劫故名饿鬼九情下六明地狱趣下洞火轮者洞是洞彻沉过于火下与风轮交际火依风住故其狱种身入风火二交之地略有一想之力未尽坠底故佛示云轻生有间重生无间二狱校下纯情者稍轻耳无间有五成实论云一趣果无间谓不居中阴直入如箭射故二受苦无间谓恶报现前永无乐故三时无间谓具足一大劫故四命无间谓挫烧舂磨巧风活命刹那之间万死万生故五形无间谓一人多人形皆遍满狱中不相妨故故名无间称地狱者辅行云地狱从义立名也谓地下之狱故名地狱婆沙论云赡部洲下过五百逾善那乃有地狱逾善那此翻亿地狱有大小故今文乃称有间无间即大小之谓也大论谓八寒冰八炎热名大狱也复有十六小狱为之眷属名小狱也纯情下重明极恶趣报纯情对上纯想一升一沉势使然也极沉而坠底者入阿鼻狱梵语阿鼻译云无间观佛三昧经云阿者言无鼻者言遮又阿者言无鼻者言救合言无遮无救名阿鼻狱此虽以遮救训释诸经论中皆以无间为通名也又云阿鼻纵广三十二万里其中极苦详如诸经论中说若其沉心中有谤法毁戒等恶更生十方阿鼻地狱对前纯想中护法等善反前可知循造下结答定处之问循是随义谓随造彼彼恶业随业招报也众同分者谓地狱是通名由众生共业所感故称众同分然而众生业行各别招报必入于此而其本业元由不泯不谢故云兼有元地是故狱中随其淫杀盗妄各有表示如铁床铜柱㧞舌犁耕等相是也。

　　阿难此等皆是彼诸众生(至)受六交报云何十因。

　　这一节经承前自业感报今先明习因有十也文初阿难下是结前起后之辞此等下三句此等者指上情想诸趣善恶皆由自业感生此是结前意也造十下是起后意先明恶业恶报以示地狱趣生故十习因者习是熏习良由内心习种熏以成业为恶趣生因招感未来恶报业由心造而所感恶报从六根出别见下文然习因秪明十者良以根本随眠二烦恼中略举大数余皆摄故以上总标数云何下别征释也。

　　阿难一者淫习交接(至)菩萨见欲如避火坑。

　　一者下先释淫习交接者约二习说下皆仿此以彼此交接正明淫时故发于相磨者谓彼此先以淫心相磨由研磨而发故云发于相磨以彼此淫心相磨不休则发欲火于内心炽然临终有业火现故云有大猛火于中发动于中指内心说如人下约喻以明二掌相摩譬二人淫心相磨暖相譬欲火发二习下明报从业现谓由淫业相牵相抱故感铁床铜柱之报铁床报淫处铜柱报所淫人是故下结示业名色目者表示名色也诸佛名淫谓之欲火表示皆同故曰同名修菩萨道人见欲如火坑者言其烧陷难出故。

　　二者贪习交计发于相吸(至)菩萨见贪如避瘴海。

　　二者下明贪习也交计者谓彼此交相谋计也此谋计之贪从吸揽而发吸者约喻说以口缩气入内名吸喻贪外物如口吸气也吸揽不止则临终时见有积寒坚冰于元发处冻冽盖贪属爱爱能生水故感寒冰之境如人下约喻以明喻意可解吸缩譬贪风气譬所贪物横贪彼物彼所不欲不欲而计取之如冷触也俗谚有谓多求之人多招人薄薄即冷意故知寒冰之报非漫语也二习下明报从业现吒吒等三是罪人忍寒声也青赤等者是冻冽肉绽如四色莲华之状是故下结示业名贪水者如海之沃焦尾闾缩水无厌故瘴海者瘴是瘴疠如海气弥漫多毒溺故。

　　三者慢习交陵发于相恃(至)菩萨见慢如避巨溺。

　　三者下明慢习也慢者高已下人为慢以彼此交相陵蔑故云交陵恃者恃己所长多生慢故各有所恃故云发于相恃驰流约喻说流是川流迅驰不返以喻慢习奔驰如川流之势慢流不息则临终时见有腾逸奔波积波为水之境[漓-禸]涌于亡者之前如人下约喻以明喻取二慢相驰之意口与舌是二物故二习下明报从业现谓二慢相鼓击故故感狱中报有血河灰河等事血河等者慢属痴痴是昏浊之气五钝使所摄故感血灰等状是故下结示业名痴水者谓慢由痴发痴故执我故云我慢世间有水饮之令人生痴如此方贪泉饮之令人发贪同也巨溺指海说滔滔无涯难出易溺故。

　　四者嗔习交冲发于相忤(至)菩萨见嗔如避诛戮。

　　四者下明嗔习也交冲者冲是冲突忤是忤逆由彼此情意冲忤而发嗔心结恨不息则心热发火热恼则生气气为火铸则结而成金金是刀属外由相刃相靡表内所嗔则临终时见有刀山铁撅等境如人下约喻以明可解二习下明报从业现宫者郑玄注云男子去其势也余可解是故下结示业名。

　　五者诈习交诱发于相调(至)菩萨见诈如畏豺狼。

　　五者下明诈习也交诱者以言调弄名诱由彼此调弄相欺而发诈习故云交诱调引不息则临终时见有绳木绞校等境绳木相绞可解校是枷属易云履校灭趾俗称脚缭是也荷校灭耳枷也由交诱调引故感此境如水下约喻以明水譬诈习田譬心田草木譬调引不息故云生长良以人心卑污偏多诈习人水浸润其心调引蔓延如草木生长不息也二习下明报从业现所感枷锁等境即调引之状以因验果示相可明挝是槌属状如人手者是也是故下结示业名以言陷人名谗私窃奸伪如贼豺狼似狗而大锐首群行见人则伤其性多诈人既获之能诈死以不防得脱故诈如豺狼也。

　　六者诳习交欺发于相罔(至)菩萨见诳如践蛇虺。

　　六者下明诳习也诳者百法论云为获利故矫现有德诡诈为性贪痴分摄以彼此相欺诬罔而发以謟言饰色名罔罔即诳意罔之不止则飞心造奸飞心者谓驾毒凭虚以陷人而人不知者名飞心造奸如谚有曰飞来之祸是也故感临终见有尘土屎尿等境尘土随风扬之从飞心感也屎尿污秽不净从诬罔奸伪感也如尘下约喻以明可知二习下明报从业现没溺腾掷等报皆从飞心奸伪而感也是故下结示业名劫杀者指寇盗有屠城破邑之畏故蛇虺多毒螫故践之使人惊异奸伪如之道人当避也。

　　七者怨习交嫌发于衔恨(至)菩萨见怨如饮鸩酒。

　　七者下明怨习也由彼此交嫌名怨而发于衔恨衔恨不已则临终时见有飞石投礰等境从衔恨发也礰是瓦礰匣贮者如世狱中匣床是也车槛是囚车囊扑者如秦始皇囊扑二弟是也如阴下约喻以明可解二习下明报从业现投掷擒捉等报皆从衔恨所感寻因验果可解是故下结示业名违害鬼者违是违逆害是怨害即怨鬼也如舍利弗遭违害鬼所击是此类耳鸩者鸩是鸟名其羽有毒以羽画酒饮之则死。

　　八者见习交明如萨迦耶(至)虚妄遍执如临毒壑。

　　八者下明见习也见是见解交明者彼此各有己见发明故云交明如萨下引实萨迦耶译云身见执我我所故见取戒禁取取是执着义见取者执着断常有无二边见故戒禁取者如执牛狗等戒为生天因故是五利使略举其三耳邪悟诸业者通收余见也九十五种外道之见是己各执所是彼此非破故云发于违拒由此终时见有王使主吏等境皆从交明违拒而发也如行下约喻以明譬彼各执所是交兴与夺无能容隐故如行路往来见也二习下明报从业现由彼此交辩折证故感狱中报有勘问权诈等事权诈者谓权衡罪人之诈也余可解如今寺院图写甚详可委识也是故下结示业名见坑者谓邪悟诸见如坑能令陷溺难出离故毒壑如前瘴海义同水所钟聚为壑是故海名大壑虚妄遍执者总举外道所计也。

　　九者枉习交加发于诬谤(至)菩萨见枉如遭霹雳。

　　九者下明枉习也横罹不直曰枉交加者彼此加害故由诬谤而发昔以横罹加我则中心藏之彼加枉之人恬不悔悟此又衔之不申则彼此谗贼故临终时见有合山合石等境皆陷枉相加之状如谗下约喻以明可解二习下明报从业现谓二枉相排故感狱中报有压捺槌按等事蹙漉者谓迫蹙其体沥漉其血故衡度者衡较轻重也度音铎论短长也孟子所谓权然后知轻重度然后知长短是也温陵横冲之说非也如今寺院图写以罪人体支解称量者即此义也是故下结示业名谗虎者谓谗枉啮人如虎霹雳者谗枉无实妄意加害如所谓青天霹雳令人可骇。

　　十者讼习交諠发于藏覆(至)如戴高山履于巨海。

　　十者下明讼习也讼是讦义諠是諠哗讦露隐匿故云发于藏覆由讦露故彼此交諠覆者必不可闻于人者则疑悔难祛故临终时见有鉴见照烛等境此从疑悔心发也如于下约喻以明可解二习下明报从业现恶友业镜等报皆从覆藏疑悔所感因果皎然可解是故下结示业名阴贼者阴即是覆覆罪过重必堕恶道道人所畏故喻如戴山履海也。

　　云何六报阿难一切众生(至)云何恶报从六根出。

　　这一节经承前自业感报今次明交报有六也文初云何一句是总征阿难下承前略释报意次云何下重征释意。

　　一者见报招引恶果(至)能生星火迸洒煽鼓空界。

　　一者下广前别释今先明见报也初句见报报字当作业字看意甚明白盖由见业招报引起恶果此句正明见报此见业交下别释交报意谓见业之报与余业之报交相显现临终时见大猛火者眼属火故见猛火正是眼家的业报此名现报亡者下方明生报初起之相谓亡者神识既离其身则乘业火烟𦦨自上坠下入无间狱当于是时发明二相此二相所见不定或见明或见暗亡者神识随见一相以显堕狱之初报也下皆仿此眼以明暗为境故约明暗说下文余根亦各随自分境说同今意也种种恶物者即牛头阿旁火蛇火狗洋铜灌吞等物见而生畏也寂然不见者如行旷野黑暗之中心怯而生恐怖畏是全分惧心恐是惊疑惧之初心也如是下正明见报交相见报生火者按医经说眼主心心本属火眼为心之外窍故见火也下文耳主肾肾属水耳是肾之外窍故约水说也夫此五行之说虽为浅近而未离五阴犹为五行所属今地狱有地狱五阴故今所明不离水火说也然下文五根之中有约本尘境显不按五行者大率从其结业示相要以意类通之故不拘一端也今见火交于听则水火相击而成形故有镬汤洋铜之类交于息息是气气为火交故成黑烟紫焰之类交于味味因食显味为火交故成焦丸铁麋之类铁麋者即融铁如粥名麋也交于触触以合显有窒碍形质之义故触为火交乃成热灰炉炭之类交于心心本杂念纷飞且心属火又为见火所交故成星火迸洒星火由杂念纷飞而显扇鼓空界者谓内外二火相然其𦦨愈炽故扇鼓也。

　　二者闻报招引恶果(至)为电为雹摧碎心魄。

　　二者下明闻报也初句谓闻业招报牒前总意此闻下正释交报耳属水故临终时见波涛也然而六根之报互显则六报之相皆现今文各显一报故云先见以先字别之后乃齐彰也亡者下谓亡者神识既离其身则随注而降入无间狱当于是时发明二相二相所见如前说闻以动静为境开闭即动静也种种闹者即是剉烧舂磨剥裂酸楚之声为闹闹故乱神也寂无闻者如处间旷以幽寂故魂魄无寄故为沉没也如是下正明交相闻波如上说注闻从本根发故前见火不从本根起者略也责与诘是声尘类由闻业感故闻波交见则水火相击发而为雷为吼火为水所交注故变为毒气也交于息则气挟水散而为雨为雾又气与水结变而为虫满罪人体恶报所致故交于味味为水注变而为脓为血之类交于触触有形质为水所注阴阳气合而为畜为鬼粪秽皆由闻波显也交于意亦是水火相击乘其意识起灭而为电为雹夫以人心瞥起荆棘生焉故感摧碎之报也。

　　三者嗅报招引恶果(至)为飞砂礰击碎身体。

　　三者下明嗅报也初句谓嗅业招报牒前总意此嗅下正释交报嗅属气故临终见气也先见之意如前说亡者下亡者神识从地涌出者有二意一者吸气名嗅气必自下而上故云从地涌出以明嗅报也二者鼻根之触不离通塞二尘如鼻息久塞而忽然通之则鼻中气出如涌由此二意故以从地涌出状其先业也二相所见如前说气熏心扰者如人冒烟加以毒气熏极迷闷烦乱故气掩闷绝者掩即是塞鼻息久塞内外不通气满于内故闷欲绝也如是下正明交相言冲者气冲出之冲冲息者从本根发也质是形质履是行履由气结成形故嗅报交于见则气挟于火义相可解交于听则气冒水而弥漫故令没溺也洋与沸者又是气乘水火煎熬之状也交于味则味为气所变故为馁为爽鱼败曰馁羹败曰爽交于触触与恶气合则绽烂可知肉裂为绽又气攻其身成大肉山恶报之触所致也交于思者人以昏扰扰相为心又为鼻气所熏蒸故为灰为瘴灰与瘴皆昏扰所致也飞砂击身者诈谋所感也。

　　四者味报招引恶果(至)为飞热铁从空雨下。

　　四者下明味报也初句牒前总意此味下正释交报先见之意如前说亡者下言下透挂网等者是贪味网捕之报乘此状而下入无间也二相所见亦如前说吸气成冰等者谓吸外冷气故感冰冻之报如前贪习中说飞为猛火等者亦是贪味烹炙之报也如是下正明交相历尝者从本根发也承与忍者以贪味故冤对相证炎魔王审鞫考校而承忍也味报交于见为然金石者味经火变而为洋铜热铁之类是也交于听为利兵刃者味投水而为羹形质变而为利兵刃贪味报所致也交于息为铁笼者味遭气气凝而变为铁网笼捕之报可见矣交于触味与触合弓箭弩射皆贪味之利器由合触而显也交于思为飞铁者是飞心造奸之报也。

　　五者触报招引恶果(至)为坠为飞为煎为炙。

　　五者下明触报也初句牒前总意此触下正释交报先见之意如前说终时见大山合者触以合显故感此报亡者下见铁城等者亦是触业所感二相所见如前说合山逼体是上文意又以合离显触离为刀剑屠裂可解也如是下正明交相历触者从本根发也道是趣狱之路余可解是触业分段形质所感也交于见可解交于听撞击是触合声之具也剚音祝刀插肉中曰剚交于息括与袋是收气之物考与缚是合触之事也交于味耕是植味之由又拔舌而耕之之谓也钳是夹具截是支解皆触味合贪之相交于思坠与飞者触业随心升降也煎与炙者触业入心忧煎之火如炙也。

　　六者思报招引恶果(至)万生万死为偃为仰。

　　六者下明思报也初句牒前总意此思下正释交报先见之意如前说恶风吹坏等者由心起灭无恒如风之忽起灭也思业之报不出心境故感恶风吹坏国土之报亡者下被风吹上而旋落者由心起灭而显也盖中阴堕狱必自上而倒坠故如落叶随风而复坠也二相所见如前说迷与觉是意家法尘不觉是迷迷之极矣则心荒故奔走不息如竖子之客他乡迷于道路则心荒而乱趣也不迷是觉觉则狱中所睹所受无非是苦遍经无量煎烧痛深难忍皆觉苦之相也如是下正明交相结思者从本根发也言结者意家以贪嗔痴结滞六根故云结也为方为所者方所是意思所计之处由业感狱中之方所也交于见见能照烛故感鉴证之事交于听大合石者是思结闻波而成如中流之石也冰霜可解土与雾是昏扰之思结湿而飞扬故交于息思与气凝心属火故故感火车等报火槛是监车狱中之囚具也交于尝叫唤悔泣者由意起贪而搏味故是杀生贪味之报也交于触触假物合大小皆物也万生死者由心生灭合触所感一日万生万死犹泛言之也刹那生灭无量岂止万死生乎偃仰是身业意与触合故偃仰乃受罪时状今寺院图相祖述此文而成也。

　　阿难是名地狱十因六果(至)妄想发生非本来有。

　　这一节经结前地狱十因六果而兼答别业私报之问以有元地也阿难下结前可知若诸下答示元地也文中地狱轻重名数及犯业兼不兼义自古迄今未详所出虽诸家各檀所长皆未见其的据愚故不敢可否于其间但随文如旧解略疏决之俟寻所出更为附录及检大涅槃第二十经云一切众生所作罪业凡有二种一者轻二者重若心口作则名为轻身口作则名为重谓心念口说身不作者所得报轻等引彼证今三业不兼等文可以例明也同造即具造也如前十因六果具足造者入阿鼻狱轻无量劫为极重者六根下明次重者各造即别造也对上同造说故上同造是具造满恶今各别造者是次第造义六根或有兼时不兼时即次第意以次重故入八无间即是前文有间无间之八也校阿鼻大狱稍轻故温陵解云各造则有先后间歇为次重故入入无间即八热狱也有心而不及犯则不兼境无心而误犯则不兼根故作持犯兼二说也身口下明又次重者谓身口意三所具十恶业中此人只犯杀盗淫业余七不犯则应入于十八眷属地狱温陵曰身口意杀盗淫乃重罪以不偏六不具十故又次前也大狱只有八寒八热及八万四千眷属等狱皆大狱所分者也三业下明稍轻者谓杀盗淫三业不兼此三业中或为一杀或为一盗此人则入三十六狱此三十六狱又从十八所分者耳见见下明次轻者见见者上见字是能见根下见字是所见境正是兼境兼根之意谓此人秪犯眼家一根一境之业余根境中俱不犯故称一业此人则入百八地狱此又从三十六中所分盖狱势分而受苦轻也吴兴能见所见单境单根之说解亦同此由是下结答所问前阿难原问地狱为有定处为复自然故佛答云地狱同分各有元地即定处也由妄想生非本来有答非自然也。

　　复次阿难是诸众生(至)则妙圆明本无所有。

　　这一节经承前七趣之问今次酬鬼趣也复次下总标受趣之由亦是结前生后之辞非破下五句是结前后还下是生后非破下三句明极重恶业非是诽谤拨无因果谓无律仪可持即破律仪犯菩萨戒矣毁涅槃是阐提行断善根本夫犯戒犹可忏而非谤则难赎又加支末杂业本末具造历劫烧然信可知矣此结上文地狱本业已竟后还下正明转受鬼趣也由其纯情爱水俱为业火烧干罪故得毕余习未亡更受鬼趣也若于下别明鬼趣十类不同应上十因故也本因者指前十中本习之因贪物者指贪习也余贪未亡故遇物即着附物兴妖故名怪鬼贪色者指淫习也色为淫风故其余习犹附风成形名旱魃鬼魃风起时能厌时雨使年谷不登名旱魃鬼贪惑者指诈习也诈能惑人多狐魅之状故其余习附畜成形名为魅鬼贪恨者指怨习也怨恨余习未亡故附虫蛊成形名蛊毒鬼如此方两广穷乡下邑之家有事蛊神以毒人者是此类也贪忆者指嗔习也嗔以怀憎畜恨名忆且有怯暴陵衰之意故其余习遇衰成形而兴灾索食以无祀故名厉今郡县设厉坛者是也贪傲者指慢习也慢以虚傲陵人虚傲是气故其余习遇气成形常受饥虚傲使然也名为饿鬼贪罔者指诳习也诳以诬罔为怀是幽独之习故其余习遇幽成形本以诬罔陷人今犹魇魅旧习使然故名魇鬼贪明者指见习也先以是非明辩析理求精而其余习犹故遇精成形名魍魉鬼如今山林中夜值精耀或依木石现形长丈许者是此类也贪成者指枉习也长水疏云凭虚指实挠害无辜曲成其罪故曰贪成如秦桧枉岳武穆以莫须有三字而曲成之是此类也然其余习犹慕曲成故其遇明为形是依他明灵鬼神甘为役使如今江河中有填沙突石冲决河源为他役使多是此类贪党者指讼习也长水疏云党己覆藏为他所讼然据今文党应讼边说故其余习附人为形名传送鬼传送即讼意也如今扶乩召仙报人吉凶指人情实又吴人谓太保端公多是此类阿难是人下结答所问明其趣鬼之由是人者指上十类也纯情是宿业业火烧乾者纯情是爱水为业火烧干重坠者既尽而余习故轻上出为鬼此等下正答所问谓是自妄所招妄有真无也故云若悟菩提则复还本妙圆明一无所有本无所有一句双答定处与自然二意俱不可得故。

　　复次阿难鬼业既尽(至)皆为浮虚妄想凝结。

　　这一节经承前七趣之问今三酬畜生趣也初阿难下结前鬼趣而生起畜趣之由谓鬼业既尽则彼往劫情想俱空矣前文谓想举情沉多指纯情坠落而说何故今文又带想说耶盖情由想成无想安得有情以情浓故想为情覆故云纯情为业火烧乾者是情情既干而想现故上出为鬼鬼乘余想为之耳今情空指地狱尽也想空指鬼业尽也方于下正明畜趣然知畜报非徒趣也要偿宿债而来今狱鬼罪尽方酬元债耳物怪下明十类不同应前十习故上以贪习为怪今作枭类附块为儿是其余怪凡贪嗜者不义故枭有食母之酷物销报尽者谓所依物既销则能依鬼报亦尽然非一生可尽他经明报动经沙劫不知一报转几百千生然后得脱今文约最后生说下皆仿此言多者谓不指贪必为枭但约多分说耳上以淫风为魃盖旱崇也今作畜生犹为咎征是其余习咎是过咎征是应验凶之兆也如云太华之山有蛇焉名曰肥壝六足四翼见则天下大旱小次之山有兽焉其状如猿而白首赤足名曰朱厌见则天下大兵又如商羊舞雨江豚吹风凡凶兆之畜多是此类上以诈习为魅今转而为狐狐性多诈兴妖惑人是其余习耳上以怨习为蛊今转而为毒其余习也含沙射工螫手断道皆是此类上以嗔习为厉厉则附衰求食今转生为蛔亦潜污秽而食茹退习固陋矣上以慢习而困饥虚今为食类以充庖厨而饱他人此其偿债最显也上以幽独之诳为魇今转畜服人易曰服牛乘马负重致远者是也绵是绵密亦是幽独之意上以见习和精今乘余习而为应类应者应时序也如社燕宾鸿司晨变夏之类是也上以枉习附明甘为役使今作休征而传人吉兆是余习也如西京杂记云干鹊噪而行人至蜘蛛集而百事嘉是已上以讼习依人而作传送之鬼今转而为畜亦循率于人循是依循如猫犬驯扰之类是也然畜本酬债而来只如枭蛊狐蛔之类无所可酬云何通耶盖枭蛔之类逢元负人或捕或杀即为酬矣狐蛊之酬可以意得阿难是等下结答如前今文详备傍生者不正生故如汝下蹑前现事之难初四句正蹑难事如是下出答意谓此三事本由自所发生非天非地非人与者自妄所招还自受报无可代者菩提心中元无此事故云浮想想所凝结者谓由善恶想所凝结以成七趣非本有者也。

　　复次阿难从是畜生(至)及佛出世不可停𥨊。

　　这一节经承前将酬人趣今先示债役须平庶免反征之患以起后文也从是下佛谓畜生固是偿债而来若彼债主过分余越取其所酬则此等众生将复为人反征索其所剩之直或元负人不应杀而杀之不应食而食之此为分越所酬矣若其有福德力则不舍人身酬还所剩然于人中如何可酬或彼反征之畜来与元负人作不肖子败其家耗其财以至割恩离爱使其柔肠十断残喘俱销又或为恶友或为冤家来相恼害分耗其财或陷以无辜此为有力酬还者也福德称兼有者世有有福而无德者有有德而无福者若其福德兼而有之则于人中酬之为易也其或无福而酬之文可解阿难当知下重明分越之臧否不可以不慎也文可解犹如下三句约喻说除奢摩他佛出世者谓欲解此冤对当修奢摩他如天台三止止恶防非以体真性则冤对自消又或佛出世能拔众生苦故除此两端必不能𥨊其相食相诛之报也。

　　汝今应知彼枭伦者(至)此辈名为可怜愍者。

　　这一节经承前七趣之问今四酬人趣也汝今应知一句承上文意正明人趣亦有十类皆由宿习不忘故一者物怪之畜为枭酬宿债毕复还人形昔失而今复之故称曰复酬足足字含深意也盖非一生即足必酬几百千生方满足故枭性无知故参顽类顽是顽嚚伦理不循天性不讳其故习耳参合合字作应当意看是佛判语谓作某业应当参于某类印定非谬故云参合云云文中有变于字者译场忽略不深究故二者由淫魃而感咎征盖欲爱本是钝使咎征复有乐祸之萌非愚而何故参愚类此愚类字坊本有作异类长水诸师多作愚解吾从众也三者由许魅而感狐伦狐魅谗贼由诈而发诈本庸鄙之行合参庸类四者由怨蛊而感毒伦凡含毒之物人见而畏之余习难亡故参狠类五者由瞋厉陵衰故感污下之微今参微类宜矣微者卑贱微𦕈之谓也六者由虚傲之慢感饿鬼报而傍生复为他饱何慢之为罪若此之酷今参柔者犹是饥虚之余残耳七者由诳魇绵幽而报偿服类今参劳者犹是服乘之劳未尽也八者由见习和精而寒暄应序今参文类亦应序之余辉耳九者由枉附明灵而休征预卜宿习犹存故参明类十者由党讼依人先传送而后驯扰今参达类亦有由矣何者良以讼覆藏传吉凶而循伦驯扰皆萌达意耳阿难是等下结示生因以明轮转之妄是等指上所参诸类业计颠倒者业是惑业计是计著然此业计由颠倒心生相生相杀是报苦由颠倒心起惑造业报受诸苦此惑业苦三从无始迄今莫能遏绝遇佛则拔苦闻法则明真可以免此沦溺若不遇不闻妄何能尽法尔者谓法当如此出尔反尔玄冥中若有主盟者存焉人固不可与之强也故云法尔轮转末句意云人心不返真佛亦难救但怜惜之耳。

　　阿难复有从人不依正觉(至)报尽还来散入诸趣。

　　这一节经承前七趣之问今五酬仙趣也初阿难下世尊将显十仙且指其不循正而骛别也从人者谓仙未出人趣还从人所摄故又谓不依如来正觉而修正定乃邪趣外骛以不正故名为别也妄念者抑彼十仙所坚固之念皆是妄故存想下正明别修之相以彼存想精气神使阴阳和荣卫顺坚固其形以希长生游于海外名山大川人不到处有十种仙此总列仙数孤山解云释名云老而不死曰仙仙迁也迁入山故故字从人傍山也次阿难下别释十仙初指十仙俱为众生坚固下初明地行坚固者存想不息之谓服饵者饵是药石之嘉名也谓炮炙药石调和饮啄甄别损益保养荣卫固元阳祈太乙服食功成名地行仙也行去声呼之即功行故下仿此此但永寿山林未能升举故名地行仙二明飞行草木是松柏苓术之类有助延年者皆可餐咽又或辟谷休粮炼得身轻似鹤乃能御风而行凌霄越海名飞行仙三明游行金石者谓修炼五金八石使神砂九转内外丹成易形化骨遨游湖海瞬息千里万里名游行仙四明空行动止者谓观时消长推度盈虚合一气以致柔聚三华而养素遗形涉空名空行仙五明天行津液者谓鼓天池燕津液肌肤若冰雪婥约如处子不交世欲不食五谷乘云气御飞龙而游乎四海之外者行亚乎天名天行仙六明通行精色者指日精月华说也吸风饮露吞咽五精以精粹潜通名通行仙七明道行咒禁者谓以书符遣咒蹈斗步罡如孔明披发仗剑运转天机名道行仙八明照行思念者谓摄心内顾以坎男离女和合元阳抱一守雌乃令谷神不死而天门开此所谓思忆圆成名照行仙九明精行交遘者长水谓世有采阴阳之术名为交遘久而成功此感彼应吸彼精气以固我形名精行仙十明绝行温陵云存想化理心随邪悟能大变化其行绝世名绝行仙阿难是等下结示其误是等指上十仙未出人趣故云人中炼心不修正定即属邪行故云别得言其不达无生故希长生生理者即长生之理纵使寿千万岁以佛眼观之不若一弹指顷迦叶入灭尽定一弹指顷度百千劫回顾千万之寿直儿戏耳休止下明其住处深山海岛者博物志云海上有三神山谓方丈蓬莱瀛洲以金银为宫神仙之宅也庄生又云藐姑射之山有神人居焉此皆仙所居处也然彼寿固永矣乐固乐矣未修正觉斯亦轮回随妄想转故仙报尽时还来散入诸趣详玩前文鬼畜人三趣皆应十习为因故列为十今仙趣亦列十类者十为圆数圆则通收一切仙类如道家说有三千旁门奚止十类而已故知今意举十而圆收耳非谓仙止十也又今仙之十类不与鬼畜人之十意同何者盖前由习因所感今乃取圆意故也。

　　阿难诸世间人不求常住(至)自此已还名为欲界。

　　这一节经承前七趣之问今六酬天趣也初阿难下正明天趣初二句总明天趣之误以不求常住即为误也未能下先明欲界称欲者非独指淫欲说盖六天各有三种欲故一饮食二睡眠三淫欲因具此三故称欲界今经但指淫欲说者良由阿难误堕为缘发起此教是故偏指淫说又感生天报亦非欲薄即生必自通修十善得生其中此欲薄乃十善之一端耳未能下先明生第一天之因未能舍妻妾爱者以其正淫未戒但禁邪淫邪淫中心不动者即能感生四王天也凡外色俱名邪淫以不动故乃有一分正智明生澄蓥者澄是澄湛蓥是金之光色以显智明之净此智明者即生四天之因心耳故下句云命终之后邻于日月邻日月者指其感生之处谓四天王居须弥山半腹居半腹者去人间四万二千由旬高与日月相对故云邻日月也四天名义见前解如是下结示第一天名于已下明第二天谓若人于己妻房淫爱微薄但于静居之时欲念忽生是故不得全其静味上文四王于邪淫不流今此正淫亦薄因心胜前故感第二天报超日月明者日月光明秪有八万四千由旬之量照上四万二千由旬照下四万二千由旬旁亦如之今忉利天居须弥顶故云超日月之明也又须弥山高出人寰故云居人间之顶居人间顶者意明地居之天未能空居故如是下结示第二天名梵语忉利译云三十三义见前解逢欲下明第三天逢欲交去无忆者明欲心愈薄于前但未能忘耳故欲境现时不违而与之交去则不思其欲念如浮云轻拂实不注心故薄也于人下二句谓此人虽处人间于五欲事不甚系心故动念少静念多此明感生第三欲天之因心也此天离地居处空中又高八万四千由旬其中天人各有身光照瞩故称朗然日月光量所不及故如是下结示第三天名梵语须焰摩译云善时分此天以莲华开合分昼夜故一切下明第四天一切时者谓昼时夜时或云窹时𥧌时也于一切时常居静中则自无欲或有应触来时虽静未能违情暂应之耳应触言欲境也以如此因心命终感生第四天上升下三句谓此天空居第二与下界地居二天及于人间俱不相接远诸粗浊故曰精微乃至下二句谓劫坏三灾不及者必约弥勒内院说若其外院是凡夫报生安得三灾不及内院乃是补处大圣所居漏与无漏迥隔是故劫灾不及也如是下结示第四天名梵语兜率陀译云知足于诸欲中知止足故我无下明第五天初二句于欲爱心我无彼有亦未能违应彼行事则我无乐横陈者谓我本无心横应彼事不唯无心实犹厌之勉强行事故曰横陈味如嚼蜡者约喻说蜡性本淡嚼之无味喻横陈欲事味薄之甚也以如此因心感生第五天生越化地者越是超越谓下界诸天各有报境福随厚薄于欲境未自在故生此天者福皆厚故自能变化欲境随意受用超越下天之无化自居化地地即处也故云生越化地如是下结示第五天名谓乐自变化名乐变化天无世下明第六天初二句无世心同世事者谓我全无欲但未能越于世礼则夫妻名分犹存也行事交者谓欲境现前尚有交迹虽交而心不染故云了然超越以如此因心感生第六天出超化无化者化指变化天无化指下余天化与无化俱超如是下结示第六天名称他化自在者谓诸欲境不劳自化由他变化为我受用故称他化自在阿难下总结欲界名也形虽出动者言其自下而上欲动渐轻渐出虽身形离动而心迹未忘故曰尚交俱舍论颂曰六受欲交抱执手笑视淫盖指四王忉利交抱如人间夜摩但执手兜率笑而已上二天以熟视为欲故今文云心迹尚交即彼意也末一句总结可知。

　　大佛顶如来密因修证了义诸菩萨万行首楞严经直解卷第八
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第九

　　明古杭云栖寺后学沙门　广莫　直解

　　武塘优婆塞　袁俨　校

　　阿难世间一切所修心人(至)诸漏不动名为初禅。

　　这一节经承前酬天趣中次明色界今先示初禅也初禅三天又先明梵众通称禅者禅是梵语具云禅那译云思惟修谓下欲界无禅生此天中方修禅定故色界通称禅天禅天离欲以定异散故也初阿难下观初六句是抑散扬定之意亦是承前起后之辞盖指六欲为散善故未修禅定耽于欲染此所修心人正指六欲天说欲天通修上品十善十善全属有为是散善故然所修者有为心也不假下二句正明抑散扬定之意假是假借谓不假借禅定则智慧不发意明六欲耽于爱染则多愚痴以无禅故无慧也谓彼但能执身不行淫欲而心迹未忘此上四句直明欲天修心之大略也若行下方明生梵因心谓四仪中于诸欲染念亦不起则身心俱泯以俱泯故爱染不生只此不生句中含多意也何者他经论中谓修初禅有多观行出入方发初禅之相今文略甚只一句收摄殆尽详见天台释禅中今云欲爱不生则不留欲界正是初禅发相是人下二句以明欲界命终即生梵众天也应念者谓应爱染不生之念即生彼故梵侣者梵是西音具云梵摩译云净行又云离欲以离欲故净存梵名故侣是伴侣侣即是众如是下结示天名梵众者梵世之民也欲习下明初禅第二天欲习除者谓下欲界苦粗习气除也离欲心现者谓禅天净妙出也于诸下明外之十善律仪以禅心爱乐随顺故释禅中云若得初禅即具信戒舍定闻慧等善心是也长水疏云正明此天于定共戒爱乐随顺梵行成就防非不失此则兼护律仪净戒成德匡弼梵王故名梵辅如是下结示天名可知身心下明初禅第三天初四句正明梵王之德身心妙圆者谓其外身禀戒内心离欲妙圆即清净之美称也对下界粗障而说妙圆内外清净故又加明悟是假禅那而发智慧之验也是人下明其具梵德统梵众而称梵王故应时者应其定慧具足之时如是下结示天名可知阿难此三下总结初禅三天之意胜流者影显六欲为劣由其离欲得定慧故故称胜流之辈也一切苦下二句谓其下界欲染苦粗不能迫故虽非下世尊抑而复扬以其不修正觉故非真定真对似说但是世间根本禅有漏似定非出世无漏真三摩地故清净下复扬其胜谓其离欲得净下界粗漏不动不动者伏而不起也末句总结初禅名以其初离欲界乍得禅故初禅有支林功德十六触等今略也详见天台释波罗蜜中当取合看乃有所得。

　　阿难其次梵天统摄梵人(至)粗漏已伏名为二禅。

　　这一节经承前酬天趣中次明色界今次示二禅也其次下明二禅初天其次者次前初禅故统梵人圆梵行者承前梵王之德增修进趣故澄心下二句正是增修之功盖以离欲名梵者是初禅中义至二禅中离欲既远则梵义转深不可以离欲释梵也天台释禅中亦有此说是故初禅名离生喜乐二禅名定生喜乐即此义也梵行即禅梵行既满即得澄心不动澄心是定寂湛即是澄心定境生光是寂湛功效寂光现前故云生光寂光初生未满足故故名少光如是下结示天名可知光光下明二禅第二天光光相然者然即照应义谓此天之众禅心澄寂定光相照应故彼此互照无尽故云照耀无尽内彻于外故世界俱净依正俱净故云遍成琉璃以彼此光照无尽故名无量光天如是下结示天名吸持下明二禅第三天初二句吸持即摄持义用字之巧也圆光即无量光成教体者二禅不立言教以光辩优劣而䇿进其心故云持光成教也以光䇿行故云教体发化清净者发是开发化是变化承上二句意谓以圆光开发其粗劣变化其胜妙如释禅云内垢内净之义内垢为粗内净为妙以内净故称清净也应用无尽者谓以光发用其应无尽随光成教教即音故故名光音天也如是下结示天名阿难此三下总结二禅之意此胜流者又胜初禅也忧悬者悬是系累指前初禅觉观为忧悬故今二禅是无觉无观三昧以内净故忧悬不能逼也虽非下如前说末句总结二禅名。

　　阿难如是天人圆光成音(至)欢喜毕具名为三禅。

　　这一节经承前酬天趣中次明色界今又次示三禅也如是下明三禅第一天圆光一句接前光音之功加功披露谓以前光音披拂其粗显露其妙依光音之妙开发成就三禅精行然此光音何者为粗何者为妙盖以二禅大喜勇动为粗三禅寂灭之乐为妙也寂灭之言遣前勇动而立今文华藻实义隐晦有取天台释禅详玩有得通寂灭乐者谓寂灭前之勇动而通寂灭中乐乍通寂乐故云通也如是下结示天名净即寂灭义以前勇动为垢今得寂灭为净以乍通故言少净也净空下明三禅第二天净空者即承少净说净是功夫空是实效即定境也谓净前勇动之垢而得空故此空现前则引发寂灭廓大其功无有边际由是身心得轻安也轻定亦对喜勇粗重说粗重灭故内外轻安矣心境恬愉全成寂灭前云通今云成功愈于前以引发无际故名无量净也如是下结示天名世界下明三禅第三天世界是依身心是正圆净即遍净也依正皆净故名为圆谓依正二俱圆满寂净心境两融浑成定境以净成德即以此定为我胜托全归寂乐归即住持义前但云成今则住持其中功倍于前以依正俱净故名遍净如是下结示天名阿难此三下总结三禅之意此胜流者又胜二禅也具大随顺者谓随顺寂灭心境俱融故称为大身心安隐下二句谓此三禅中无喜动故得安隐乐他经论俱云三禅得遍身乐故云身心安隐得无量乐也虽非下如前说言欢喜者乐遍名喜非如二禅勇动之喜名同体别不可以文害意也释禅中详辨前初禅二禅结语皆有伏漏之言今则直以乐相结者信知此中寂乐迥异前二故曰离喜妙乐地也。

　　阿难复次天人不逼身心(至)功用纯熟名为四禅。

　　这一节经承前酬天趣中次明色界今又次示四禅也复次下明四禅初天不逼下二句承明三禅之乐苦因尽者以二禅中喜勇尽故喜勇动者苦之因故三禅中无此相故故云不逼此二句是承前乐非下二句是生后乐非等者释禅中云彼天初欲得乐一心勤求大为辛苦既得守护爱着是亦为苦一旦失坏则复有苦故今文云乐非常住久必坏生以此二句生起舍心也苦乐下四句正明此天行相谓此天既知苦乐之过是故顿舍此二心也苦乐二心俱名粗重苦乐既舍粗重之相灭矣净福者指舍念清净说以苦乐之垢舍故得清净福垢相灭故净福性生即以福生名天也如是下结示天名舍心下明四禅第二天也舍心圆融者舍是行人因心因舍得定舍与定能所圆融故地持论云此定名舍俱禅体无苦乐与微妙舍受俱发此定与舍根相应故名舍俱禅今文圆融即论之相应意也胜解清净者谓此天得舍中胜妙见解印持于心于苦乐境不可引转永绝三禅过患故云胜解清净长水疏云由胜解力于此圆融胜定之中爱乐随顺令此胜定得无留碍任心自在受用无穷故云得妙随顺穷未来际问此有漏定寿命有限何云穷未来际耶答此约得定报寿长远动经劫数说穷未来非约报后论也如是下结示天名福爱者按文得妙随顺即是爱义故名福爱盖福是净福初天云福初生此天净福增胜宁无有爱阿难从是下明有二岐初若于下明广果岐谓若于福无遮中净光净福重加圆明修证而住于此乃名广果广即无量盖无遮净福是因圆明修证是果故名广果须知广果是四禅第三天之正路无想是四禅偏岐系外道天故次若于下明无想岐谓若于先时双厌苦乐此初天也依此舍心精研密究念念相续圆满深穷舍中道理舍之极矣则身心俱灭百虑尽灰经五百劫凝然不动是人下佛判其误谓此人以生灭为因不能发悟不生灭性言其五百劫最初半劫后方得灭尽诸想至五百劫最后半劫前诸想复生此五百劫是其福报寿命耳如是下结示天名可知阿难此四下总结四禅之意一切世间指下界诸天说苦乐境者如前六欲及初二三禅中粗重是也此诸粗重不能动其舍故虽非下真不动地者如出世第八地是为真不动位有所得心者即有为有得之心似乎不动也世尊抑而复扬谓此四禅天人于有为心中舍行至此功用纯熟亦可喜也上明凡夫报生诸天下明舍心同分三果圣人五不还天也。

　　阿难此中复有五不还天(至)自此已还名为色界。

　　这一节经承前酬天趣中次明色界今后示五不还天也此中者指第四禅天也言五不还者不还是三果名梵语阿那含译云不还或云不来谓其下地各九品思惑断尽习气即思惑故惑尽则苦乐双忘故下地无卜居之处云不还者谓不还来下地受生故以苦乐亡故暂于四禅舍同分中安立居处以待上地惑尽即证无学便出三界矣此中下总示不还大意次阿难下别分五天虽同不还而根有利钝故有五天浅深之别阿难苦乐下明不还初天以下地惑尽故苦乐两灭苦乐灭故心境不斗不斗则无所交故云斗心不交如是下结初天名言无烦者烦是烦恼由苦乐境灭外境不扰故内心无烦名无烦天机括下明不还第二天机括是喻喻内心也前天外境虽灭内心未亡故云机括独行此句承上文意研交无地一句正明此天行相谓以外境灭故研交无处地即处所故交既无地则内心亦灭矣如是下结第二天名言无热者热对烦说谓前天外不优故无烦内心未亡热犹在耳今则内亦灭故热不可得故名无热十方下明不还第三天世界是境妙见是根根不取境则湛然不动故曰圆澄圆澄之见乃名妙见根清净故尘象不现外象不现内垢不生如是下结第三天名以见妙故名善见天善亦妙义也精见下明不还第四天精见者谓精微之见承上妙见说此天复以妙见加功陶铸陶铸亦约喻说以喻观照前云善见者但不取尘象忘缘而归今复陶铸精见使其遍入尘象显见无碍故名善现前天是旋见入空今则旋空涉假勤照胜前故名善现如是下结第四天名究竟下明不还第五天究竟群几者究是审察义竟是了毕义几是几微谓究尽众色义微微细深研以至研穷色性之性上性是色之体性下性是色性之实性实性者即性空之性也深穷色性空处则群几灭而性空现故云入无边际无边际即是空故如是下结第五天名言色究竟者谓穷究色性尽处也阿难此不下总结不还天意谓初禅至四禅四位天王独有钦闻不还五天之名曾未之见也盖圣凡义隔漏无漏不同故如今下引例可知文初云此中者即指舍身同分中非别有五不还天也故引此例阿难此十下通结四禅同名色界独行无交者盖禅天厌色灭色功胜故云无交欣上之心未尽故目独行从始逮终形累未尽通名色界。

　　复次阿难从是有顶(至)名为非想非非想处。

　　这一节经承前酬天趣中三明无色界也复次下明入无色之始言有顶者有是色之异名顶是边际义以竖入故说为顶也即色究竟天为有之顶也又此有字对上四空说以有色为有无色为空故于此天中有二岐路若于下先明横出岐谓于舍心之中发明无漏正智慧光圆通遍达漏即无漏不为尘界所拘是故于此横捷出尘成利根大阿罗汉乃于界外初破无明即登初住入菩萨乘矣如是下结大心名回声闻心向菩萨道名回心大阿罗汉也若在下明竖入空处岐舍厌成就者厌色如牢狱故释禅中云行者应深思色法过罪所谓有身则有饥渴疾病乃至云一切色法系累于心不得自在诃此色法罪过赞叹虚空无色此诃赞行熟名舍厌成就也觉身下二句即破色之功文可解乃以虚空为智所缘因入此定于深定中唯见虚空无诸色相如鸟在笼中笼破得出飞腾自在证虚空定亦复如是此为销碍入空之义也如是下结示天名名空处者释禅中云今此四定悉依无色法从境得名此中无形无质义同虚空故四处俱名空定以所观之境为处也今此天初销色质乍入于空即以空为处故诸碍下明无色第二天初句牒前天意谓色碍既销无碍之无亦灭能无是空所无是碍今能所俱灭也此即识天灭空行相谓观空处心缘虚空空境无边缘多则散又空是外法缘外法入定定从外生为过实多故弃外依内乃缘内识入定也其中者指内识说谓依根之粗识都灭唯留末那后半微细及第八赖耶识在如是下结示天名名识处可知末那译云意即第七识也唯识论云此意差别略有三种一数取趣我见相应二与法我见相应三与平等性智相应此三种中后平等智是所转无漏智品前则为粗次通法执相应后平等智亦通二乘与今文合长水指第六识非也经文明言第七末那故阿赖耶译云含藏空色下明无色第三天空色指初天说识灭指第二天谓此以前二天定境俱破十方下二句正明此天行相十方寂然者空与识亡故迥无所有天台释禅中云此天名不用处修此定时不用一切内外境界外境名空内境名心舍此二境因初修得名故言不用处亦名少处亦名无所有处亦名无想处又云上文初天缘空入定名为外定次天缘识入定名为内定而依内外皆非寂静若依内心以心缘心入定者此定已依三世心生非为真实唯有无心识处心无依倚乃名安隐依无所有修名无所有处也彼与此同故引略证如是下结示天名识性下明无色第四天识性不动下二句指第八识湛然微细处云不动也以不动故以灭穷研灭穷研者凡夫天人入此定者误为真实以甚深微细生灭而不觉知故谓无穷研也释禅中云入此定者不见有无相貌泯然寂绝心无动摇恬然清净如涅槃相此定微妙三界无过外道证之谓是中道实相爱着此法更不修习即计此心谓是神我故今佛判于无尽中发宣尽性实未曾尽误认已尽也以此至微至细似有似无故云如存不存若尽非尽如是下结示天名非想非非想者释禅中云此名解释不同有言此定名一存一亡观所言非想者非粗想此则亡于粗想也非非想者非非细想此则存于细想盖下非字作无字看易明谓非无细想也又解谓前观识处是有想无所有处是无想今双除上二想非想遣识处有想非无想遣无所有处无想故又解谓若非有想者此定中不见一切相貌故言非有想也非无想者行人或作是念若一向无想者如木石无知云何能知无想故言非无想也盖此解约当定得名若按今经本义解者只以如存下二句义解又似妥当谓非想似不存非非想则是存如存不存尽不尽故说名非想非非想也。

　　此等穷空不尽空理(至)迷漏无闻便入轮转。

　　这一节经承前四空料简圣凡利钝邪正穷空未尽有致迷之失也此等下二句正是料简语指前无色四天所穷者虽正但其未尽空之实趣夫真空之理色即是空空即是色色不异空空不异色色空不二是中道义何有欣厌于其间哉是故佛说不尽空理也从不下明圣道穷空谓从五不还天三果圣道穷至于此名为定性声闻不回大心钝机小果然根虽钝恰是无漏圣道必不退于三界亦无胜进之期故称定性也若从下简从无想天中所穷者是邪迷有漏作无为解故厌有趣无穷空既误且不归来四空尚不及无色四天安得为空故云迷漏是其寡闻浅识故又称无闻也既以生灭为因故其报尽入轮耳。

　　阿难是诸天上各各天人(至)补特伽罗各从其类。

　　这一节经总结三界七趣别结无色名义统示妄有而真无也是诸下总结三界谓三界天人皆是凡夫善业所感以果酬因所酬既尽还入诸趣轮转彼之下明诸天王是圣非凡谓诸菩萨寄位游心现天王身次第升进回心圣道必入圣伦非如凡天答尽入轮也如华严诸位皆现天身自下而上者是也是四下别结无色名义身心灭而定境现者明无业果色有定果色也吴兴解谓无业果色者明有定果色故从此逮终此字当作始字译场误耳此皆下总判三界诸天著有为修不了妙觉无为由其历劫积妄妄有三界以妙觉观之实无如此升沉之相也中间者指三界中良由背真逐妄故随七趣轮转沉溺其中难出离故补特伽罗译云数取趣数音朔谓数数生死舍此取彼随业善恶各从类故。

　　复次阿难是三界中(至)因湿气有畜生趣摄。

　　这一节经承前七趣之问此七明阿修罗趣也若准七趣次第应列十仙之后今误列于后矣复次下四句总标四类阿修罗译语见前今从便再出译云非天又云无酒法华文句引云四天下采华酝于大海欲变作酒鱼龙业力其味不变瞋妒誓断故言无酒初若于下别释四种初明卵生文句云鬼趣摄者居大海边归佛护法以护法威力乘其自有神通入于虚空往护佛法此阿下结明所摄又从卵生者观佛三昧经云劫初光音天人生此地上欲触其身入海洗不净堕泥变为卵八千岁生一女千头少一二十四手此女戏于水水精入身八千岁生一男二十四头千手少一此是修罗卵生之始也次若于下明胎生天中降贬者以多瞋故与天争权无有天德故降贬也降贬者观佛三昧经云毗摩质多阿修罗王有女名舍支姿容极美帝释聘为后修罗云以天宫居我即应聘天帝如其所求后女以妒心故谗于父父因兴战天帝以般若咒力摈之故云天中贬坠也下邻日月者贬坠四万二千由旬居须弥半腹与日月相对故此阿下结明所摄三有修下明化生持世界者明其力能移山徙海之意故下句云力洞无畏言其力能洞彻一切无怯无畏故与梵王争者经云修罗初战时先四天神等次余散天次四天王四王力不敌方报天帝天帝力不敌然后展转乞力于梵天助之此阿下结用所摄变化有者谓从化生也四阿难下明湿生盖湿生本是异类故畜生摄校前三类下劣可知湿生而畜类者必是鱼龙之类故沉海底正法念处经云有阿修罗住大海底须弥山侧于欲界中化身大小随意能作居光明城今文心字即底意水穴是海底尾闾穴也余可解此阿下结明所摄。

　　阿难如是地狱饿鬼畜生(至)若他说者即魔王说。

　　这一节经承前总结七趣所酬以明妄有真无并勖欲求真须除妄也初阿难下是总结七趣皆妄昏沉有为对妙明无作说如是地狱至妄想随业明妄有也于妙圆明至更无根绪明真无也谓妙明圆心无作无为而此七趣如梦所有故云昏沉有为如空中华本无有故空喻妙心华喻七趣次阿难下明七趣妄因此等者指前七趣说不识本心者本心指人人本有妙心说不识本有真心而别执虚妄缘影为心随心生灭生灭即是轮回之因也因此轮回旷劫不返真净之体皆由下正明七趣妄因随杀盗淫是三途因反者背也谓背此杀等三事则名无杀等义是人天四善趣也有名鬼伦者言偏意圆指三途说无杀等名则属天趣有名无名相倾夺故因起升沉之性轮回即喻升沉之意也若得下明发真故有无之妄方除也谓诸众生若有妙能得发正定内依妙心凝常寂静有名无名二皆无矣无二之无亦灭不杀等名尚无云何更随杀等之实事耶阿难下重明随业有报随报有私此结酬原问之意也谓不断杀等三业则随三业之私而有同分之报私者谓诸众生造业各别或私于杀或私于盗或淫妄等业各偏私故然其恶业虽私而报入同分同分即地狱也同分中受报不同故云非无定处如前十习中说此结酬阿难定处之问也自妄下结酬妄有非复自然谓自妄发生从妄生妄本无其因故无寻究无寻究则无根绪可得也汝勖下勉勖行者欲得真性须除妄惑三惑即杀盗淫也谓不尽三惑纵得妙用皆为世相有作功用非出世无漏道力习惑不除必落魔道其心既邪时欲除妄倍加虚伪何以故根本邪故此为如来可怜愍者自妄所造非菩提咎作是下四句可解以上精研七趣已竟此下更辩五阴魔邪为一经最后垂范如来大慈乃无问而自说也。

　　即时如来将罢法座(至)吾今为汝子细分别。

　　这一经世尊大慈将罢法筵而重与详辩魔境令深防邪误也即时下二句结前法席斯将辍矣于师下佛慈无尽重起辩魔意也回紫金山者如来紫磨金色之身巍巍如山将起而复回也普告下谓彼二乘既能回小向大前已广明趣夫之法但于禅观中微细魔事未委识故今为详明言真修法者真即圆义盖圆修是大乘法通前所明理行证三要是为真修法也影显二乘昔所修者偏小非真故加真言奢摩他翻止毗婆舍那翻观前标三义今但举二者如前结名中说金刚三昧第一经云一念心动五阴俱生五阴生中具五十恶今辩阴魔五十即彼五十恶也是故道念戒谨毋动动必魔生佛故谆谆详示为最后慈范令诸行者深防之也若其五阴心中一不明了认贼为子功德法财俱为盗尽又复下得少为足等者的指识阴十事后二定性人说并上阴魔等言通该五阴魔事毕矣妄言下六句谓彼无想比丘以迷漏故误有为无未证谓证天报既尽后有复现便生谤毁堕大地狱固应子细分别。

　　阿难起立并其会中(至)况诸世界在虚空耶。

　　这一节经阿难承听而佛将示魔事且先明真觉本一由妄成异也阿难下学众承听如文佛告下先明真觉本一谓彼有漏世界十二类生虽各形异而此心同也故云与十方佛无二无别由汝下正明由妄成异迷理为咎者由诸众生执彼妄想迷却真理以此迷误为咎发生痴爱痴即无明依无明而起贪爱痴爱既生则无处不迷迷与觉对觉性遍满转觉性以成迷情故迷亦遍也迷情痴钝故转灵觉心为顽虚此指空性之始也空是迷之始变化迷不息则转空为有而世界因之以成则此下结明世界由妄想安立当知下结明虚空小觉心大虚空尚小况诸世界在虚空者耶片云喻小大清喻大如前经云空生大觉中如海一沤发义同。

　　汝等一人发真归元(至)宛转零落无可哀救。

　　这一节经世尊承前详明魔扰之由以诫行者深防持正勿遭其便也汝等下承上意勉诸行人发悟真理复归元觉则十方空法尔销殒何以故昔时因迷转妙明真觉成斯昏钝顽空今日因悟复转昏钝顽空还成妙明真觉迷悟在人觉心不动然而一人归元则一人空殒但殒行者心中空性非谓现前虚空为汝销殒空为所依界能依今所依灭能依安得不振裂哉汝辈下正明魔扰之由饰三摩地者饰是庄严意盖大道无作以定慧庄严故云饰三摩地三乘所修其心精纯通彻[淴-心+口]合真觉触处湛然当处即触处意触处湛然则空有俱亡总归中道一切下谓魔等扰不扰者在汝阴心昏明何如若人心[淴-心+口]真觉则彼魔宫为汝摧折大地振坼况魔宫乎凡夫诸天亦恋尘劳故来扰也大地既振则水陆空行无不惊慑慑音折心惊貌凡夫不觉者为七情所醉故不觉世界之迁徙誵讹而其水陆飞腾之物依山川而居大地振坼安得不知故惊慑有之彼等魔类咸得五通于五欲中得自在故恋此尘劳如何肯令汝等摧裂其处是故下正结魔扰之由佥者众也诸鬼神等皆是魔所属故然彼下详示利害两途初示利者谓彼虽扰而其为尘劳所蔽自处幽暗汝等在妙觉光中则据大明暗何能侵此为利也如风下约三喻以明魔不能害光是日月之光光无实体风不能触任他旋岚偃岳光无所动又如水性无我断续何伤任他斩剉斫割水未尝损风与刀喻魔扰害光与水喻行者道心第三汤喻者上二喻明彼魔情不能害我道心今汤喻行者智照冰喻魔情谓正智能破魔情如汤销冰也是以徒恃神力但为行者之客耳客喻外缘外缘不能侵我内智如客不能害主也成就下次示害者谓诸行人成就魔等破乱者何故由汝心中五阴主人主人若正彼则无奈汝何主人若迷则彼魔等之客得其便矣若诸行者触处禅那心持正定处处觉悟不为所惑则彼魔事无如之何五阴既销入自本明而彼群幽近则自破何敢留此乱汝禅定汝若不明被阴所迷阿难之辈本是佛子久为魔子矣既成魔人则浩劫难出可不畏哉如摩下引劣校胜登伽咒汝但于八万行中秪毁一戒且由汝心清净未溺其势犹劣若着彼魔则全体俱丧功德法财一切俱失害之甚也末四句以喻明害之甚籍没者谓没其籍贯也汉书谓除其属籍是也文义可解以上总示魔扰之由此下别示其相于五阴中各陈十事正合金刚三昧五十恶矣。

　　阿难当知汝坐道场(至)坚固妄想以为其本。

　　这一节经佛示色阴十魔此且先明色阴分齐及色尽相令人达内始可妨外也阿难下正示色阴分齐何谓色阴色是本质能阴真空故云色阴坐道场者谓于修道场中坐进此道故销落念者行人以般若真智空诸妄念销落即空义妄念既空则离念之相一切处悉皆精明空洞无朕故起信云离念相者等虚空界即此义也此离念相凝湛冥寂动静忆忘不能移二故云如一言不为境所动也当住下正指离念境界为入正定之初门复以譬喻显色阴分齐如明目人处幽暗者以喻行人智眼虽明为色阴所蔽故如目处暗也精性下二句是法合意初句正指行人观照之性虽已妙净乃为色阴覆故心未发光初句合明目次句合幽暗此则下二句结色阴分齐区是疆界宇是覆阴区明分齐宇明阴义若目下明色阴尽相上云目处暗今云目明朗目明朗则心发光幽暗既除此是色阴尽相也超劫浊者明色尽的功效色尽而超劫浊者劫是时分要知时当减劫众生根尘识三昏钝极矣今称目明朗则根清净根清净则心发光故色尽而超劫浊也如第四经说可检观其下三句指色阴所起之由色是本质由坚执之想所成如第四经说以坚明执碍为色阴之本。

　　阿难当在此中精研妙明(至)若作圣解即受群邪。

　　这一节经承前正明色阴十事此显初相也当在此中者指上离念一如中也谓当从此离念一如的所在精究研穷克进妙明之性以精研故忽得四大不织不织即分解意按下流溢前境之言则此四大指六根说六根不与六尘织也少选言忽然谓忽然之间此六根之身能出六尘之碍此名下出此定名谓此精明之功能出前尘之碍者名为精明之智流溢前境流溢者谓根尘乃昏滞之物由智照之功融通无滞名流溢也斯但下诫此行者莫作圣解此但是精明功到暂出尘碍非为圣证若不作圣解名善境界若作圣解则受群邪纵使外魔不入汝之内心执着亦邪见无穷矣此境最浅必不可执也。

　　阿难复以此心精研妙明(至)若作圣解即受群邪。

　　这一节经承前色阴十事明第二相也此心指上外溢之心妙明即所研妙心身内彻者谓身彻于内四大不织故能身内舍出蛲蛔蛲蛔二虫名孙思邈千金方云身中有九虫蛲虫细如菜虫居𫆣肠之间多则为痔剧则为癞蛔即长虫寻常见者是今此功用以内彻故拾出蛲蛔身相不毁言其执受身质不动也此名下出此定名谓此精明之功流溢形体前则溢境今则溢身功胜于前下文倍倍上胜入文可解斯但下诫此行者莫作圣解如前。

　　又以此心内外精研(至)若作圣解即受群邪。

　　这一节经承前色阴十事此明第三相也此心指上内彻之心加功内外精纯研究也内是内彻外是外溢当究之时身内魂等六物除执受身不动余皆递相涉入互为宾主外入为宾本藏为主按扁鹊难经三十四难中云五脏者有七神各何所藏耶答曰然藏者人之神气所含藏也故肝藏魂肺脏魄心脏神脾脏意与智肾藏精与志也今文但言六物而略乎智谓此六物彼此相涉而为宾主此乃功用内纯融通无滞诸窍虚灵故尔忽闻下正显虚灵之境以内窍虚灵故外闻风声鹤唳皆融为法声密义而实非法非义也此名下出此定名谓此名为魂等六物递相离合将成善种善种即虚灵也暂得下诫此行者莫作圣解如前。

　　又以此心澄露皎彻(至)若作圣解即受群邪。

　　这一节经承前色阴十事此明第四相也此心指上外内同研之心加功密究由前内涉虚灵又克进故因得澄湛披露皎彻发光由内光彻外故十方金色阎浮见前解檀是树名事义见前一切化为如来者谓山川云物草木昆虫皆由行者内光所烛灵悟所染故化为如来也毗卢遮那译云光明遍照是娑婆世界法身佛也天光台者如梵网经说赫赫天光师子座盖以天宝庄严故有光明即佛坐之座也座高故称为台千佛绕者指化佛千百亿释迦是也百亿国土指娑婆大千土说百亿即万亿举大数故此名下出此定名谓此名为行者心魂灵悟所染灵悟发于内光光彻于外故见此境暂得下诫此行者莫作圣解如前。

　　又以此心精研妙明(至)若作圣解即受群邪。

　　这一节经承前色阴十事此明第五相也此心指上内光之心加功研究深入克进故观察不停言其观照勤入不停住故下句正明不停之相谓其心浮则抑按令寂降伏其心使其不浮沉者反此制止其心必令不浮不沉乃超越浮沉动寂之妄当此观察之时忽然见彼虚空成百宝色等盖是色阴粗质渐销而其细相显现之相此名下出此定名可知暂得下诫语如前。

　　又以此心研究澄彻(至)若作圣解即受群邪。

　　这一节经承前色阴十事此明第六相也此心指上抑按之心加功研究澄彻精微使其精光不乱忽于下因功见境也夜合即是夜半所现之境如文此名下出此定名谓此定境名为功用心细密澄眼见谓其见性精密澄湛昏浊之粗已尽故能所视洞幽也暂得下诫语如前。

　　又以此心圆入虚融(至)若作圣解即受群邪。

　　这一节经承前色阴十事此明第七相也此心指上精光不乱之心加功圆入也圆入虚融者圆即遍也虚融是理境谓遍入虚融理地入理既深则身根四大顿遗故其色身四体同于草木如无情物一般所以火烧刀斫无所觉知总由定心深入身心暂解是故身如木石也此名下出此定名尘并者并是合并谓以身根四大合并于尘则身成无知故刀斫火烧而无知也尘并是名排四下二句释尘并义排四大入纯者纯即是理纯一无杂即前虚融也四大之性是事排事入理其心纯理而忘事故于身尘无觉也暂得下诫语如前。

　　又以此心成就清净(至)若作圣解即受群邪。

　　这一节经承前色阴十事此明第八相也此心指上圆入之心加功研究得成清净妙观净心功极之时忽见大地云云者谓观秽即净故五趣杂居即成诸佛净土非实然也由欣厌心成耳此名下出此定名以欣净厌秽凝定净想日深随心变化而成暂得如是非为圣证诫语如前。

　　又以此心研究深远(至)若作圣解即受群邪。

　　这一节经承前色阴十事此明第九相也此心指上极净之心加功研究深入于理远诣其功忽于下因功见境也能远见者是远诣之功如文此名下出此定名谓此定境名为迫促净心逼迫既极则心离其身暂飞出外故多隔见也非为下诫语如前。

　　又以此心研究精极(至)若作圣解即受群邪。

　　这一节经承前色阴十事此明第十相也此心指上迫极之心加功研究精纯极矣见善下因功见境此精极之功即所谓枯木崖前错路多也若行者于此净极之处稍有所执则外魔乘隙而入故见邪境云云此名下出此定名邪心含受者良由行者洗心非正含受邪气以内非正外便入也或遭下示外扰之相如文非为下诫语如前然前九事多约内功说故皆称善境界今示外扰故不称善直云魔事若不着魔事亦不坏他善境界也然又前来九事亦研此心何故不言外扰此有二意一前功尚浅魔未堪敌今精极者色阴将破凡诸色质俱为振裂是故魔必当争方入扰也二前九事中外魔处处可入或由经文尚简故略而不言至十事讫方陈外扰影显前九事中亦有外扰之尤意令行者会文可得而防之故略耳又此色阴十相净功虽极止破色阴而已故所现者皆色阴之相至后受阴其功转细所现之境皆外扰尤切外扰切者敌更勍故。

　　阿难如是十种禅那现境(至)保持覆护成无上道。

　　这一节经世尊承前总结色阴十事以诫行者莫自误而防修入证也如是下二句正结前义称禅那者即前三义中之禅那也译语见前凡入正定必三义圆具今举一而该三耳所现境即前十相是也此诸境相皆是色阴中用心交互而现用心交互者谓行者观照之心与色阴能所交互正与色阴相持对垒交战一般若行者功胜则色阴为我所破若堕伊十境中迷误执着则色阴胜而行者成邪矣是故行者可不慎诸众生下佛谓末世行者迷不自识妄认幻境误为登圣堕狱之言诚可畏也汝等下佛来阿难等留愿入末法中转教斯旨令深防持正方堪入道也。

　　阿难彼善男子修三摩提(至)虚明妄想以为其本。

　　这一节经世尊次示受阴十事此复先明受阴分齐及受尽相令人达内始可妨外也阿难下牒前色尽生起受阴之文前文但标禅那今则二义并出可知圆修意矣牒谓色法既尽则心法现前故云见诸佛心而诸佛真空妙心显现行者定心之中然诸佛心者即我本觉果体方现于始觉因心之中名诸佛心也不可作心外别有为我所见如明下二句约喻显明镜喻行者因心镜所现像喻诸佛心若有下正示受阴分齐似有所得而未能用者谓诸佛妙心虽已得见然未能藉用其力未能用者正为受阴所魇故尔犹如下约喻显谓如睡人为鬼所魇虽有手足见闻明白由为魇鬼客邪所恃故不能动言客邪者客则不久便去而魇鬼魅人亦不久便醒受阴所覆亦复如是何谓受阴受以领纳外境为义纳境而受之于心能阴真空妙性故名受阴魇鬼喻受阴魇人手足不能动者喻见诸佛心而不能用也然于受阴中见佛心者功由色阴尽故色法既除心法显现而本觉心不外乎此故见也虽见乃为受所覆故未能藉用其力此则下结示受阴分齐区是疆界宇是阴义即分齐意也若魇下明受尽相魇咎歇者喻受阴尽也受阴尽故心能出碍已得其用所以能离身返观去住自在身心悬解如黄冠家出阳神相似此明受尽之效也受阴属见浊者见是眼见由见而受五根皆有受义今但约一根说故受阴尽能超见浊见浊亦通余根故观其下明受阴所起之由受是心法非色四阴所摄有名无质故称虚明妄想为受阴之本。

　　阿难彼善男子当在此中(至)失于正受当从沦坠。

　　这一节经承前正明受阴十魔此示初相也彼善男子即指前文修色阴之人当在此中者指受阴将尽处也得光耀者由前色阴粗质尽故受阴精细本属心法有名无质是虚明妄想所成故得光耀其心既发明耀则奋然内抑用功太过即于内抑之处发无穷悲如是下明所悲之境如文可知此名下出此定名亦可解悟则下诫此行者莫着此境悟则无咎既觉不为所迷则此悲境久自销歇若作下明不悟故招彼外魔乘隙而入魔顺其悲故悲魔入也见人下示魔扰之事能令行者失所修正定言正受者谓定中所受之境无可受而受乃中道谛境之受名为正受今既失之复遭沦坠可不慎诸又详玩前文色阴十事次第竖入今受阴文十事横开行者随着一境即当退失非谓次第循历学者临文当明乎此。

　　阿难又彼定中诸善男子(至)失于正受当从沦坠。

　　这一节经承前受阴十事此明第二相也定中者指受阴定中也色销受明者谓色阴粗浊既销受阴虚明现前故称明白即前得大明耀意此示定体也胜相下二句以明受阴精明非如色阴粗浊幽暗故称胜相感激过分即是病矣太过不及其病均故忽于下二句正明病相谓初得胜相喜勇心生忽于感激心中生无限勇志齐下二句明过勇之状三僧祇者具云阿僧祇译云无数是大劫数量华严十六大数之一也天台三藏教中云一切诸佛皆以三大阿僧祗劫修行六度方得成佛且约释迦佛说谓从古释迦佛至尸弃佛值七万五千佛名初僧祇劫次从尸弃佛至然灯佛值七万六千佛名第二僧祇劫三从然灯佛至毗婆尸佛值七万七千佛名第三僧祇劫今云一念能超意属于狂故招狂魔入也此名下出此定名凌率者凌是凌蔑以自高而凌蔑诸佛也率是率性率自胜性故云三祇一念能超也悟则下诫语如前若作下明不悟者则招外侮由内心狂而召狂魔可知见人下示魔扰之事余可解。

　　又彼定中诸善男子(至)失于正受当从沦坠。

　　这一节经承前受阴十事此明第三相也定中下如前说前无下二句前指受阴虽明未有新证归指色阴已销因失故居前后无依智力衰弱不能圆穷密照入于中隳之地此是定过于慧慧力不自救故失也中隳地者隳是隳灭前无证后已灭中无所见以中无见故名中隳地处此中隳其心忽然生大枯渴枯渴者以乏智水滋润故一切时者谓昼夜动寂等也于此等时中皆自深沉思忆不散不散者即是凝想撮聚其心不令放散故称沉忆将此沉忆当作精勤是其误也此名下出此定名可知悟则下诫语如前若作下明不悟则招外侮由沉忆而召忆魔可知撮心悬一处者乘其撮聚之便故现此扰余可解。

　　又彼定中诸善男子(至)失于正受当从沦坠。

　　这一节经承前受阴十事此明第四相也定中下如前说慧力下前文则定过慧故智衰而成枯定今则慧过定故知解横生定不胜任因失猛利失猛利者谓不务胜进多懈怠故以诸胜性怀心中者谓以诸胜解存于心中故疑己为卢舍那也卢舍那译云净满以净光圆满故报身佛也此名下出此定名用心失恒审者谓沉溺知见失于恒时审察不自忖量多增上慢悟则下诫语如前若作下明不悟则招外侮由内易足召外如内下劣易足者即于受阴明白地作为谛境故不胜进误之甚也余可解。

　　又彼定中诸善男子(至)失于正受当从沦坠。

　　这一节经承前受阴十事此明第五相也定中下如前说新证下二句与前第三相中二句言似同意稍别盖前在所依阴边说今约能依观心边说细玩可解又定境似同禅病迥别前以枯渴为病今以忧心为病因言相似故详辨于此由忧深故座如铁床食如毒药等皆忧所致也此名下出此定名失方便者以无慧方便所决择故悟则下诫语如前若作下明不悟则招外侮魔事同内如前可解。

　　又彼定中诸善男子(至)失于正受当从沦坠。

　　这一节经承前受阴十事此明第六相也定中下如前说处清下正明色阴粗浊已销故得清净以清净故心得安稳以安稳故生无限喜喜不□禁则成病也此名下出此定名色阴粗重已灭故得轻安轻安是定心数法无决择慧禁此喜故悟则下诫语如前若作下明不悟则招外侮外如内应魔事可解。

　　又彼定中诸善男子(至)失于正受当从沦坠。

　　这一节经承前受阴十事此明第七相也定中下如前说自谓一句亦与第四相同得病自异前病犹可今病恶甚无端者是无端倪谓无轨度也大我慢者谓恃己凌他故云我慢执我而生慢也十方如来最胜无上为世所尊彼尚轻之况下位乎故称大我慢也如是下出七慢名毗婆沙论云一慢者以同类相傲故单称为慢二过慢者谓于同类法中执己为胜过于他故三慢过慢者于胜净胜故谓他本胜我强执我胜他故四我慢如上文说五增上慢者谓未得谓得未证谓证行位本下强自增上故六卑劣慢者以己卑劣不求胜进反慢可尊胜者故七邪慢者谓含畜邪见拨无二谛不礼塔庙不敬三尊如下文说者是也今文略邪慢下文显故又七慢中以我慢为主若无我则七慢俱无一时俱发者由有我故七慢顿成尚轻下二句正明大我慢相此名下出此定名见解胜故与前溺知见者相似无慧决择不自救故则由见胜而成慢也今之学人似此者颇多悟则下诫语如前若作下明不悟则招外侮经是树叶氎华者如西域或以贝叶或以白毡书经是也余可解。

　　又彼定中诸善男子(至)失于正受当从沦坠。

　　这一节经承前受阴十事此明第八相也定中下如前说于精下三句正明禅病之由谓于受阴精明中圆悟精明之理将此受阴明白地误作真明妙理此太早计所谓见卵而求时夜见弹而求鸮炙也以能随顺精理故称为大由其随顺精明于此忽生无量轻安虽得轻安而其根本已误即轻安而为病矣认此轻安便为圣证迷有漏作无为证故下云作无闻比丘正谓此也以小轻安作大自在误之甚矣此名下出此定名此病因慧分别着彼轻清故悟则下诫语如前若作下明不悟则招外侮无闻比丘是无想天人以其穷空不归寡闻浅识以有漏心误言成圣寿尽转生便生疑谤堕无间狱今此禅病与彼相似故引证也。

　　又彼定中诸善男子(至)失于正受当从沦坠。

　　这一节经承前受阴十事此明第九相也定中下如前说于明下正明禅病之由上文于精明中指所观受境边得病今从能观悟心边得病故云于明悟中得虚明性明悟是能悟心虚明是所悟阴境因悟虚明即于虚明性中观无所得以其归投趣向无可依据故云归向永灭由永灭故便乃拨无因果一向入空所执断灭空心现前则诸观法若心若色一切皆空总归断灭故云乃至心生断灭解也今文阙此名下语大抵乃至下二句是也悟则下诫语如前若作下明不悟则招外侮然其内心既空外魔复入排空愈炽故谤持戒为小乘道谬云菩萨悟空何有持犯其人下魔相可解。

　　又彼定中诸善男子(至)失于正受当从沦坠。

　　这一节经承前受阴十事此明第十相也定中下如前说味其下正明禅病之由良由行者不识受阴虚明之性误为真理故研味其虚明境界耽染入骨研味既深爱染从生故云无限爱生爱染既极定力不胜故发狂罔狂罔因爱爱为欲本故成贪欲此名下出此定名盖此阴境本自虚明虚明则轻安柔顺深染入心故发狂爱无慧摄持遂成魔累悟则下诫语如前若作下明不悟则招外侮魔事中云平等行欲者谓其不拘缁素道非道可不可等无所忌惮名为平等行欲又以魔鬼力持使彼凡愚不见其过故至千万若其魔势既销彼此俱陷王难而堕地狱以此为鉴可不慎诸。

　　阿难如是十种禅那现境(至)保持覆护成无上道。

　　这一节经世尊承前总结受阴十事以诫行者莫自误而防修入证也如是下二句正结前义禅那如前说交互等语亦如色阴中说引前证此可解。

　　阿难彼善男子修三摩提(至)融通妄想以为其本。

　　这一节经世尊三示想阴十魔此复先明想阴分齐及想尽相令人达内始可防外也阿难下结牒受阴尽相生起下文虽未下正明受尽想现之相虽未漏尽等者谓未尽三界上地惑故且由受尽心能离形前受尽文云若魇咎歇其心离身返观其面去住自由今文正合前义出笼一句喻上心离其形鸟喻心笼喻形合意可解已能下明离形心之功效谓此离形之心已能成就从凡至圣六十位的意生身皆托此离形之心而成六十位者从初三渐次干慧此属外凡十信十住十行十回向四加行此属内凡十地等妙二觉名之为圣名六十位也此配内凡外凡约别教说若圆教配位则初住以上即为圣矣四教仪可检意生身者按楞伽经约喻解谓譬如意去山壁无碍迅速即现故名意生具有三种譬如下约喻以明离形心之伦次如人熟寐寐中之言名为䆿言𥧌中之人虽有其言自不明了无别所知虽无所知其所寐言已成音韵伦次谓其寐语音响与醒者之言流类同故然令不寐之人咸悟其语䆿言喻离形之心寐故想阴所覆成音韵伦次喻此离形之心能成意生身之流类不寐人悟其语者喻圣位之人皆得离形心之用故法喻隐微学者当细心体会可得也长水诸解皆不了经意胡乱穿凿独温陵要解意颇合经此则下结明想阴分齐区宇如前说何谓想阴想是浮想能覆妙心故名想阴若动下明想阴尽相动念即是浮动之想初四句谓动念若尽浮想已除于觉明心上如去尘垢尘垢喻浮想也一伦下三句正明想尽行现之相一伦即是一期而生为首老死为尾即此生死始终名为一期想阴尽故一期生死首尾顿显顿显即是圆照此生死首尾圆照即是行阴现前之义末句结想阴尽相是人下二句明想尽的功效谓想阴属烦恼浊今想尽故超烦恼浊也盖诸浮想乱心多生烦恼亦即想阴体是烦恼是故想尽则超烦恼浊也详见第四经五浊解中观其下明想阴所起之由融通者谓虚与实二法融通也如第二经末酢梅之说悬崖之想是虚能令口中出水足心酸涩是实虚能动实故名融通妄想今想阴以融通妄想为本也。

　　阿难彼善男子受阴虚妙(至)迷惑不知坠无间狱。

　　这一节经承前正明想乱十魔此示初相也彼善男子即指前文修受阴之人受阴称虚妙者以受阴尽故言虚以粗相灭故言妙总是受阴尽相不领纳外境故虚妙也又以不领外境则不遭邪虑邪虑即是浮想圆定发明者正明浮想尽故而发乎定不为诸想所杂故称圆定三摩下示禅病之由心爱圆妙者圆即遍义由住圆定心欲遍求明了是故勇锐其精细之思贪求善巧之解善巧解者即淳善便利之解也明即解故圆明即圆解也然于定中精思求巧即是禅病是故天魔得其便也得其便者谓伺其空隙而入天魔者谓他化自在天中别有魔王天于中居止名为天魔飞精附人者谓飞其魔精别附他人其所附人不自知其魔着谓已得大涅槃口能说法来彼求巧之处而修定求巧之人信其真实为其敷座求说巧法其形下正示形身之巧斯须变幻诈为巧状所变如文是人指求巧者为魔所蔽心更愚迷见彼魔师形变不常惑为真巧认是菩萨信受其教情爱日密摇荡其心靡所不至口中下又变语言之巧灾祥即是吉凶诈言如来于某处出世是吉祥巧变也劫火刀兵等是凶灾巧变也余如文此名下示所附魔名怪鬼者即诸附物兴妖名曰怪鬼今名山大川之中千年木石之类或变形显异祸福于人啖精叶气往往见诸方册皆名怪鬼为魔伴党来恼行者弟子指求巧人也师是魔所附者魔精既去弟子与师俱陷王难下皆例此。

　　阿难又善男子受阴虚妙(至)迷惑不知堕无间狱。

　　这一节经承前想阴十事此明第二相也又善下如前说三摩下示禅病之由心爱游荡者盖于定中如晴空相似若起一念即如片云点太清矣今此十事皆从定中妄发故为禅病魔精安得不入此着游荡从掉举发飞精思者飞是飞扬定力不能摄故妄动而飞扬其思经历者按下魔境此是经历殊方异俗好奇觅怪故云经历是故天魔候得其便而入也飞精附人下如前说自形无变等者谓魔师自形不变令听者变坐莲华身金色等皆是贪游好奇之所招耳文可解口中下魔又诈为经历奇异之言非实有也其人下四句谓探奇行者密染魔邪正因种智悉为销灭矣此名下佛示魔名魃是风魃之鬼鬼寿既永更遭魔所摄属即成魔党余文可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第三相也又善下如前说三摩下示禅病之由心爱绵[淴-心+口]者绵是绵密[淴-心+口]是[淴-心+口]合欲求事理绵密[淴-心+口]合上与理合下与机合故也澄精思者澄是澄净澄净精微之思以求[淴-心+口]合也上文飞精思者约慧边说今云澄者约定边说盖绵[淴-心+口]者志欲心与事理冥合即属定故由是下文魔境先令开悟即绵[淴-心+口]意也偏定偏慧皆不得其正即为病也是故天魔得便而入飞精下如前说其形等者是魔师也谓说者听者外形未变内心先合是下与机合念念宿命等是上与理合也宿命他心是六通之二见地狱等是天眼知人闻好恶等是天耳及神境通魔令听者得五神通魔力所持非实得也念念移易者谓须臾变更也又散于万事无不绵[淴-心+口]此皆邪悟之事魔使然耳非实悟也口中下顺求合心故诈为虚诞亦非实事其人下谓求合行者见此奇异心倾渴而邪见兴将自正因本妙定心为彼魔涎洗涤净尽本心亡故易入邪悟也邪悟即上所悟诸事是也此名下示所附魔名魅是狐魅之鬼成魔党与余可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第四相也又善下如前说三摩下示禅病之由心爱根本者根本指万化之根本也故下句云览物化性之终始先求其本而兼明其末也终始即本末意穷览物之变化必以辩折得明以此精爽其心精爽言快意也然而定中凡有所著即是病故是故天魔得便而入也飞精下如前说求元者元即本也魔威伏众使从己故因求物化终始故以佛菩提净妙等法指归肉身父子相生淫欲猥媟之事为物化之本即以浊秽生死之法谓为妙净涅槃之本此约正报穷根本意也都指下又约依报穷根本故谓即此五浊秽土就是佛国无别有诸佛净土及金色相也金色相指佛身说谓即我现前肉身就是成佛真体别无金色相好之身也其人下四句谓此求元行者信魔妄诞忘失先时在定之心将自身命归依魔师矣推究其心者推度魔心所好成就所欲故下二句与成潜欲之事魔力摄持无慧决择故口中下顺其求元之心故指六根男女秽浊之迹为生生之元即是菩提真处此名下示所附魔名蛊毒可知厌胜字见汉书厌读上声即是俗称厌殃如土木匠作专以厌殃人家使有灾祥衰耗之事皆由恶鬼所附为厌胜法也余可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第五相也又善下如前说三摩下示禅病之由心爱悬应者悬是悬远此感彼应即为悬应周流精研者谓在日用事中周旋流转精研感应之理以求冥感又今作而应在将来亦为悬应言冥感者谓暗与理会冥然有感应之机存焉故云冥感夫在定之心寂然不动无一希慕玄功既着自然感应冥符若起心求应即为病矣是故天魔得其便也飞精下如前说能令听者见魔如百千岁者正示悬应之征余文可解口中下顺彼求应之心惯说冥感之事此皆恶魔任诞之言无实据也此名下示所附魔名厉是衰厉之鬼如今社坛无主之祀者名厉也余可知。

　　又善男子受阴虚妙(至)迷惑不知堕无间狱。

　　这一节经承前想阴十事此明第六相也又善下如前说三摩下示禅病之由心爱深入者谓深入此定也凡在定中随顺中理谛观冥符不缓不急如调琴然不深入而深入之矣若别起念心祈深入乐处阴寂求静谧者成大病矣阴寂是隐阴幽寂之地谧亦静义即处阴寂而风声鹤唳月色山光声色不空得非动乎是故得在于心而失在于求也然则天魔得便自招之也飞精下如前说长水疏云令知本业者宿命事也令蹋尾现后报也此皆魔诈为之以伏人心非实事耳疏又云起心知肇即他心也讦露人事天眼天耳也魔得邪定故有此通作此异端谁不信伏攻发私事曰讦或问上求静谧今魔示以通不逗其求何以心伏答曰魔乘隙入魔力胜道力微行者为魔所持顿忘先心且见诸灵异心为所惑邪掩其正通覆斯静当于其时把持拨置唯魔是听魔以行者如海鸥鸟矣故不论逗与不逗也肇始也口中下好言未然祸福至期不爽者伏人心故此大下示所附魔名余可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第七相也又善下如前说三摩下示禅病之由心爱知见者谓所知见者即是过去本事本生故云宿命宿命是六通之一法界次第云宿命者于深禅定中发宿命智即能知自过去一世二世百千万世乃至八万四千大劫宿命及所行事亦发知六道众生所有宿命及所作之事是为宿命智通也吴兴解云宿命者小乘修成大乘发得今进不待发退不从修作念求之故招魔事也飞精下如前说是人指求知行者无端谓无端由也得宝珠等者以其求知见故且令见此异也下文所见同此其魔下皆显异以惑众故简者古无纸以竹为简书事于上曰简䇿是筹䇿筹䇿军国之事曰䇿符是符命天子遣将有铜符虎符之命或以铜为之或以竹为之书命于上中分半付与将半存于内故字从竹从付曰符符契也有机密传宣合符取验为符契也牍是简属木片为之故字从片有事铅椠其上曰牍明月珠者谓珠有光如明月故余可解此皆魔示知见中事惑彼求知行者诞诳无实也口中下好言隐匿怪事宝藏圣贤等者皆为求知一念之所召耳此名下示所附魔名余可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第八相也又善下如前说三摩下示禅病之由心爱神通者盖此行者心希此身出没隐显水火变幻之迹著于神通事相者也故下句云种种变化等法界次第云天然之慧彻照无碍故名神通此约称性释神通义于事相未显也种种变化者法界次第又云有十四种变化不同初禅二化二禅三化三禅四化四禅五化共十四化也言变化者谓能使无而歘有有而歘无大而能小小而能大如下魔所现者近是也今文言种种不出此十四化不离根本禅故化元者谓变化之本也按法界次第中谓以漏无漏深妙禅定为之正体诸变化相为之妙用盖以诸禅正定为变化之本也今不待发而起心求之则病矣是故天魔得其便也飞精下如前说手分火光等者魔现神变以逗其求也唯于刀兵不自在者足见其邪幻不实若如佛之神通刀兵悉化莲华飞枪飞箭等停住空中刀段段坏不能加害岂有不自在者乎此名下示所附魔名天地等者谓天上魔罗地下鬼神山精等可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第九相也又善下如前说三摩下示禅病之由心爱入灭者盖此行者耽寂灭乐故爱入灭起心求灭则灭非真灭既不得魔情先现矣深空者谓深入于空亦是拨有入空空义匪实魔得其便矣飞精下如前说魔现空等适彼求空之义魔具五通此空中起灭是其常度邪幻恶作惑世诬民诚可畏也口中下好言拨无永灭等事正扰所求事耳此名下示所附魔名日月薄蚀者吴兴解云经史皆作食说文作蚀京房易传云日月赤黄为薄或曰不交而食曰薄韦昭云气往迫之曰薄亏毁曰蚀长水疏云此即恶星精曜能为蚀神亦为魔怪余可解。

　　又善男子受阴虚妙(至)迷惑不知堕无间狱。

　　这一节经承前想阴十事此明第十相也又善下如前说三摩下示禅病之由心爱长寿者分段之身有定剂限故求永岁欲弃分段而希变易也分段生者三界中人所感粗漏色质身命长短有定量故故名分段变易生者由诸菩萨悲愿力故改转身命无定剂限变粗身为细质易短寿为长年或住一劫或住多劫去住自由所感殊胜细异熟果对分段粗故言细相对有定生死故言常住详见成唯识论然此行者希心一起外侮乘之飞精下如前说如言他方往还等者正适变易之求故也口中下谓指众生为子世界由生者是自在天魔妄执彼能生人生界之意遮文茶译云嫉妒女毗舍童子即毗舍阇鬼译云啖精气此类鬼有二种其已发善心者随佛护法其未发善心者鬼性本恶故啖人精气害人胞胎并食五谷精气故以名焉利其虚明者以此行者得受阴虚明彼贪虚明之气故令彼党侵扰而啖取之耳独言者谓前人不解唯独自明故称独言听若妖魅未详所谓故余可解以上十魔中初指天魔后所示名皆是鬼类精怪等者俱是天魔党与臣妾之魔耳详见观佛三昧海经。

　　阿难当知是十种魔(至)汝遵佛语名报佛恩。

　　这一节经世尊切诫末世魔附佛法毁正崇邪诲令正行深防勿堕也近九生多百世者世教以一代为一世如秦始皇传二世以至万万世为言今经意以一期寿尽为一世生字对世字生亦是世九生意即十世文巧为九即指正法千年百世远指末法万年说也谓此诸魔正像末法之中炽盛世间近则正法远及末世淫淫相传引正为邪为诸魔属正行之士应深防之正遍知者正简乎邪遍简乎偏邪指魔外偏指权小唯佛知见名为正遍知也然此正遍知觉人皆有之既为魔党即转正成邪永劫卒未能返是故正士可不慎诸汝今下佛来阿难辈留愿入末法中救度众生余可解。

　　阿难如是十种禅那现境(至)保持覆护成无上道。

　　这一节经世尊承前总结想阴十魔以诫行者莫自误而防修入证也如是下正结前义禅那及用心交互等皆如前说。

　　大佛顶如来密因修证了义诸菩萨万行首楞严经直解卷第九
卍新纂续藏经第 14 册 No. 0298 楞严经直解


　　大佛顶如来密因修证了义诸菩萨万行首楞严经直解卷第十

　　明古杭云栖寺后学沙门　广莫　直解

　　[瀔-禾+米]水优婆塞　李云龙　校

　　阿难彼善男子修三摩提(至)幽隐妄想以为其本。

　　这一节经世尊四示行阴十事此先明行阴分齐及行尽相令人得正始可防邪也阿难下结牒想阴尽相生起下文是人指前修想阴之人平常即平日寻常也醒时为想睡时成梦梦由想所成故以想阴尽故梦想销灭也窹与𥧌时其心常一而不乱故觉明下十二句明想尽功效觉明是本觉妙明之心以浮想尽故觉明心上才得虚静然其想未尽时觉明之心为想所阴则实而不虚动而不静今想尽故得虚静也犹如晴空一句约喻以显觉明虚静之意谓想未尽时觉明之空则阴而不晴虽空体不动而昏暗未明今由想尽如晴空相似空喻觉体晴喻于明无复下二句释上虚静意想为粗重盖想之性发于知见而其相现于六尘即彼六尘缘影分别计度为之影事今想销灭故云无复云云也观诸下谓内六想既尽则外之大地山河及六尘之境虽现在前内无所取如镜鉴明相似明即是像鉴即照也谓像来镜无所黏像去镜无踪迹但虚受照应而已想尽之心亦然了罔下二句了罔即是了无文之巧也陈是陈宿谓了无陈宿之习故下句即云唯一精真唯一对上了无即是联句耳精真二字犹未实是精真但以浮动乱想尽故暂许精真以行阴未破故也故下云生死根元从此披露意可知矣生死根元指行阴说凡一切生死皆从行阴起故故以行阴为生死之根元也元即是本今想阴尽行阴始得披露见诸下指十二类生俱从行阴生起殚尽也谓毕尽十二类通指行阴为同生之基言未通各命由绪者各命由绪指识性说谓识性为十二类之受命由绪盖以识性传诸命故今行阴未破故未通其受命之识但见同生基耳言行阴者法界次第云从无明生业业即是行以善不善业作世界果故阴覆觉明故名行阴犹如下约喻以明行阴之相野马是空中阳𦦨游气熠音亦是隐微光𦦨长水疏作闪烁之光既称闪烁则炽盛矣不名幽清经文明言幽隐妄想又云幽清又云清扰皆是隐微之相如何说得闪烁盖熠熠如暗夜之磷乍明乍灭隐微幽远之状名熠熠也以譬行阴微细之意清扰是法指行阴说野马是喻喻行阴幽隐流动之貌以清细生灭扰动觉明真体故云清扰然此行阴为浮尘根的究竟枢穴谓外之六根见闻觉知多从内之行阴枢纽上起故云究竟枢穴长水疏云门簨曰枢门臼曰穴以譬行阴为六根的开合转要也此则下结明行阴分齐区是疆界宇是阴义若此下明行阴尽相元性指行阴为生死根元故称元性元澄指识阴说第八赖耶识体澄湛不动为转识之本故称元澄元习即行阴迁流之习以行阴为诸习气之本故称元习初句牒上熠熠清扰之句明尽相也谓生死根元之性若进入识性元澄之中则湛入合湛与识性合而为一行尽识澄如波澜灭俱化为澄水矣波澜灭喻行阴尽化为澄水喻行阴流动即转识瀑流入乎湛性离水无波波即是水故云化为澄水转行阴而为识性亦复如是名行下一句正结行阴尽也行尽超众生浊者谓十二类生俱以行阴为本今行阴尽超众生浊可知矣观其下明行阴所起之由以幽清之扰微细隐密乃以幽隐妄想为行阴之本。

　　阿难当知是得正知(至)第一外道立无因论。

　　这一节经承前正明行阴十事此示初相也是得正知等者是此也正知即正遍知前想阴中未称正知者何谓也良以想阴浮动粗重与外邪相应故未称正今想阴尽觉明虚静其心内正外邪迥隔方称正知奢摩亦兼三义举一即三通途可知今行阴中善男子凝然明白所有正知之心其功既深外之十类天魔本所不见故不得其便十类者指前想中所扰皆天魔之党也大抵行阴幽清定心与内正智相应外魔隔绝而今十事皆由自心颠倒解起乃名心魔非外入者故云凝明正心魔不得便也夫此行者既离外魔方得内研穷生类之本即行阴也即于本类生生之元披露其相者观彼生元露处本自幽隐清细遍圆扰动而此圆扰之性为万动之元也于圆下正示倒见之由于此圆扰动元中起计度者佛断云此人坠入二无因论二无因者谓本末无因也上句总标一者下别释先明本无因义本无因者指行阴初起处为万类之本以八万劫外冥无所见故计本无因也何以下征释谓此人既得行阴生生机纽全破能乘眼根八百功德观过去八万劫良以眼根业用由行阴所成故依眼根业用而见多劫也业流湾环者业即行阴以行阴迁流名为业流湾是旋转义环是循环义谓随业流之循环轮转也故下句云死此生彼即是流转湾环之意秪见众生轮回其处者指本无因计度之意谓彼计者秪见十二众生轮回于八万劫中而八万劫外冥无所观故便作此解此等下正明本无因谓诸众生本无而有故称本无因也由计本无则亡却正遍知性堕落外道邪见中惑正菩提二者下次明末无因义初句标计何以下征释佛谓此人于生法上既见根本见其本无而有则知其末亦无因而自然成者因知人自生人鸟自生鸟等自然而成无有能作之者八万劫来曾无改移谓尽此形后未来际劫亦复然耳不见菩提者亦由八万劫外无物可见则菩提亦无也菩提本体既无安有成菩提事可得若出世菩提本末既无则知世间一切有为事法亦复无矣当知下结其所计谓知今日一切物象之末皆本于无因也今日字对八万劫看以八万劫前为本今日为末皆本无因句中本字非本末之本谓诸物象本于无因句法巧置会意可了由此下结示计末者之误是则下总结依行阴立第一外道二无因论名。

　　阿难是三摩中诸善男子(至)第二外道立圆常论。

　　这一节经承前行阴十事此明第二相也阿难下如前说穷生下正明定中起计度者观彼幽清动元亦如前说前云圆扰今云常扰者前以横遍为圆圆即遍故今以竖穷为常从八万劫来至今日以极未来不断故今圆与常双举者兼竖横说常亦遍故今此计常有四种不同难四不同而所计皆遍常论也是人下一句总标四数一者下别释常义一约心境计常谓穷心境二处无因依此心境无因而修乘其修力能知二万劫中虽诸心境本无而有而彼十方众生自生自灭循环不断从二万劫来不曾散失计为常者此以相续为常也二约四大计常谓四大本性虽周流六道性无迁改故计为常依此常性而修乘其修力观四大本故知四万劫事众生世界由四大所造故虽生灭其体常恒不散故作常论三约八识计常谓六是依根之识末那是第七识执受是第八识以第八识执受有根身及无始善恶种子故称执受心意识者心是第八识以其集起名心故意是第七以其恒审思量所思即意故识是前六识识所识故此心意识本起元由识性常恒依此常性而修乘其八识修力能知八万劫中事八万劫来所有众生循环生死不曾散失故计八识性常四约行阴计常谓此人想阴元本既尽则其行阴生理微细幽清是人心粗不见细相以想阴浮动粗相尽故故云生理更无流止运转又牒想心生灭永尽误计行阴生理细相为不生灭故计为常由此下总结四常之误是则下结依行阴立第二圆常论名。

　　又三摩中诸善男子(至)第三外道一分常论。

　　这一节经承前行阴十事此明第三相也又三下如前说穷生下正明定中起计度者观彼一句亦如前说于自下正明今计自他者此人依自他起计有四种不同皆颠倒见妄取一常一无常以常为自无常为他此为总标一者下别释一以神我众生起自他见佛谓此人观自妙心遍十方界此心湛然故其究竟以为神我然其误认第八识性为之湛然妙心以其至细而不可见以不可见则不可测故谓之神我以神我对众生论常无常我不动故名之为常而诸众生在神我心中自生自死名为无常二者下次于外境论常无常此人不观心而观境是舍内而取外其以外境坏不坏计常无常者盖以万物有相者为坏计为无常以虚空无相是不可坏计以为常以其不观心而观境故三者下又次以身心别观论常无常别观者别对总说上文总观外境今则单约自己身心而观故称为别我心精细如尘者识论云外道执我体常至细如一极微潜转身中作事业故今文如尘细且密者与彼义同流转无改者同彼潜转作事性恒常故十方指六道说以六道遍十方故意谓我心流转六道而性未尝改故下云能令此身即生即灭以生灭而显常也其不下结明常不常义四者下又次约色等三阴与行阴论常无常谓此人知想阴尽行阴流而行阴流不断故名常色等三阴已灭名无常由此下总结四计之误是则下结依行阴立第三自他论名。

　　又三摩中诸善男子(至)第四外道立有边论。

　　这一节经承前行阴十事此明第四相也又三下如前说穷生下正明定中起计度者观彼一句亦如前说于分下正明今计分位者温陵解云分位有四谓三际分位见闻分位彼我分位生灭分位入文可见有边句是略语应云四有边无边论谓能见边表名为有边不见边表名为无边此为总标一者下别释释中先释三际生元者即是行阴生生之元也从八万劫来业流湾环无有尽时故云流用不息也谓过去已灭未来未至各见边表故云有边相续心即是现在意以现在相续久住故称无边此约一期前后论三际而不知一期之间念念迁谢何有现在故云现在不住安得无边之称二者下次释见闻分位文可解三者下三释彼我分位谓此人计自神我遍知一切故得无边之性彼一切人现我知中者谓神我为能知一切人为所知以彼所知人现我能知中彼但为我所知曾不知彼有能知之性何以故若有知性则应现我知中以彼无能知性故但名有边不得称为无边夫知性无体如何现汝知中汝知亦不能现彼知中亦应称为有边安得无边之性四者下四释生灭分位谓此人穷行阴空以其所见多故心路筹度亦多谓一切众生各各一身之中计其咸皆半生半灭以身心增长处名生如由少而壮由壮而老等是也刹那迁谢名灭生灭各得半故故云半生半灭又约依报世界一切所有亦为半有边半无边盖有相处名有边无相处名无边以正报论生灭依报论有边无边有边无边义摄生灭而生灭亦摄有边无边文互显也又依报约分段说故称有边无边身心约迁谢说故称生灭吴兴解云此计行阴灭处为空空故无边以心筹度便见有生生故有边世界所有义亦如是由此下总结四有边论皆讹计也是则下结依行阴立第四有边论名。

　　又三摩中诸善男子(至)不死矫乱遍计虚论。

　　这一节经承前行阴十事此明第五相也又三下如前说穷生下正明定中起计度者观彼一句亦如前说于知下正明今计知见者谓于定中穷研生类之本即于所知见中起计度故知谓知一切心法见谓见一切色法长水疏云言不死者毗婆沙论说外道计天常住名为不死计不乱答得生彼天若实不知而辄答者恐成矫乱故有问时答言秘密不应皆说或不定答佛法呵云此真矫乱若按本文互互有互互无处用心别见无定酬答则以不决名为不死不死言其意活而不决故由是或答有或答无或答亦有亦无等即是不决而矫乱其语故云不死矫乱虚妄之论也矫者若按说文谓箭干本直而拗直为曲曰矫故字从矢又按鲁论是矫强意强亦拗曲之谓从颠倒心起也此总标一者下别释初中有四对变化元者谓万化本元即行阴也以行为万化之本故见迁下是变恒一对变是迁变恒是恒常以行阴念念迁流以前念灭处为变后念续起为恒见所下是生灭一对谓见所见相处为生不见能见之处为灭相续下是增减一对谓相续因性不断为增正相续中间前念灭故引起后念令生前后开辟相离处为减各各下是有无一对谓后念生处为有前念灭处为无各各者谓前之又前后之又后以一一念中有前后故指后后生处说各各也互互即各各交互有无生灭等也指前前亡处说互互也以理下二句总申上四对谓以四对之理都观用心各别见故有求下正明矫乱答意文中矫乱答辞可解但陈四对语略了变恒一对意摄在生灭中故以变恒即生灭意故于一下四句正结矫乱意二者下佛谓此人但观行阴念念无处得证得证者谓其证得无的道理故人来问即以所证答之除无之外辞穷而无说矣三者下谓此人但观行阴念念有处得证得证者谓证得有的道理故人来问即以所证答之不答有而答是者是即有义以有故是若无则非矣除是之外亦辞穷而无说矣四者下谓此人以行阴起灭处有无俱见而其有境无境界畔枝分其境既枝心亦随乱为有无之境乱故故人来问随自所见答之故云亦有即是亦无盖计无能生有故云有即无也亦无不是亦有者外道计无直是无不会即有之无故云亦无不是亦有然其计意以有可使为无而无不可以为有于一切时处皆矫乱其说不容人之穷诘也由此下总结四乱之误是则下结依行阴立第五矫乱不死论名遍计是三性中遍计所执性谓周遍计度以彼彼妄想遍计彼彼性故见成唯识论。

　　又三摩中诸善男子(至)死后有相心颠倒论。

　　这一节经承前行阴十事此明第六相也又三下如前说穷生下正明定中起计度者观彼一句亦如前说于无下正明今计无尽流者谓行阴生灭从八万劫来迁流无尽故此人即于无尽流中生计度者佛记当坠外道死后有相类中其所发心是颠倒见故或自下出其颠倒死后有相之由一中固身者计自色阴之身即是我故我外无色色即我故二中或见我心圆满遍含国土故计我能有色色由我生故三中前缘者即是外所缘色尘谓外缘色等随我回转随我回转者谓随我心升沉三有轮回六道也故计色属我有上计我能生色今计色为我之所缘四中云我依行阴相续则计我在色中皆计下总指四人之计多为死后有相意谓色身虽死而我犹在色随我转故称有相一色阴如此则受想行三阴皆然如是循环者谓以我随四阴循环则成四四十六相也长水疏设问云前三阴已尽今唯行识二阴何得更执前三又不言识耶答前之三阴观中虽破但约观法增胜不被阴迷善巧安忍不生过患岂可多无谓之破耶今观行阴依止前三迁流相续故执三也不言识者行阴覆故由是通前而不言识也从此下总明所计过咎从此二字正牒四我计以计我故或执烦恼与菩提不相妨碍并行而不悖故云各不相触或字是不定之辞或计或不计故然详计意执为我常烦恼由我而起我相既有烦恼亦随有故烦恼是染菩提是净染不碍净故云并驱此是计常外道见也由此下总结四我之误是则下结依行阴真第六死后有相论名。

　　又三摩中诸善男子(至)死后无相心颠倒论。

　　这一节经通前行阴十事此明第七相也又三下如前说穷生下正明定中起计度者观彼一句亦如前说于先下正明今计佛谓此人定中于先所除色等三阴中计以为无当坠外道死后无相类中其所发心是颠倒见故见其下出其颠倒计无之由谓彼计色灭故则身形无所依因矣又观想灭则心无所系着矣又知受灭则内不领纳其心无复连缀矣缀是连持不断之意然则三阴体性销散则今纵有行阴生理独存而前三所依阴性既无则汝行阴无托与草木无知同矣则知现生之质假色以成色既灭矣现犹叵得况其死后更有诸相耶以因校果必知无相因之之字作此字看易明如是下二句总指色等四阴谓现生因不可得死后果亦何有约四阴因果说故成八无相也从此下总明计无过咎从此二字牒上八无相意谓从此八无相故或计出世涅槃因果一切皆空出世既空世间亦尔徒然有其名字名下之实不可得故究竟皆断灭故此是断见外道计也由此下总结计无之误是则下结依行阴立第七八无相论名指五阴结者上文但约前四阴说以前例后识亦无故。

　　又三摩中诸善男子至死后俱非心颠倒论。

　　这一节经承前行阴十事此明第八相也又三下如前说穷生下正明定中起计度者观彼一句亦如前说于行下正明今计行存者谓前三阴既亡行阴独存故此人不但观于行存之有又兼观前三之无文中但言受想略乎色阴准下句可知双计有无者谓自以有无相破故称俱非相字读平声以行阴之有破彼前三之无又以前三之无破此行阴之有故云自体相破以相破故有无俱非此人计四句中非有非无句也故坠死后俱非起颠倒论色受下正明俱非之意请以前色等三阴初见似有后见却无言其已灭故云见有非有今观行阴迁流之内初念未起是无后念既生是有故云观无不无此为有无相破之意也如是下总以前四阴循环相破穷彻四阴界畔以明八俱非相随于四阴中或有或无触着一缘皆计死后亦有相亦无相也然此人大约于四句中初计亦有亦无句后又发悟故复计为非有非无句上文预明俱非据他悟时说故又计下正指后悟生计也谓其又观行阴念念迁讹即于迁讹处重发通彻悟门即悟有无俱不可得故计有无俱非也虚实失措者虚是无实是有观无不无则于无中失措指行阴说也见有非有则于有中失措指前三阴说也有无之间亡其措心故云虚实失措上文计死后有相无相是双亦令悟有无不可得是双非矣由此下总结双计之误后际昏瞢者后际指死后说以死后有无不可辩故云昏瞢无可道的道字是言说也以昏瞢无可言说故是则下结依行阴立第八死后俱非论名五阴如前说。

　　又三摩中诸善男子(至)死后断灭心颠倒论。

　　这一节经承前行阴十事此明第九相也又三下如前说穷生下正明定中起计度者观彼一句亦如前说于后下正明今计后后无者谓此人观行阴念念灭毕竟是无念初起是有后灭是无念念皆然故云后后无也于无生计故坠七处断灭类中起颠倒论也七处灭者孤山解云欲界开人及天色界开四禅无色界合为一共计此七处为断灭也或计下正出七处灭相身灭是人身灭也欲灭是欲界天灭也苦灭是初禅二禅灭也彼二天中下界苦粗障灭故极乐灭是三禅彼天证寂灭乐乐无过此故名极乐以乐非常住久必坏生故云灭也极舍灭是第四禅及四无色苦乐俱舍故四无色名空空与舍同三界有为之舍此天为极又名不动不动即极舍意也此计以舍为灭故称极舍灭如是下总指此上七处循环穷究毕竟灭故现前灭者指因灭也灭已无复生者指果灭也由此下总结七灭之误文可解前云俱非则在两楹之间今云断灭则全计于无过甚于前是则下结依行阴立第九七断灭论名。

　　又三摩中诸善男子(至)五现涅槃心颠倒论。

　　这一节经承前行阴十事此明第十相也又三下如前说穷生下正明定中起计度者观彼一句亦如前说于后下正明今计后后有者此人观行阴念念生处毕竟是有以念念生无尽故故云后后有此后后当作前前何者前文观后后无是念将灭为后念初起为前今观有是念初起时故应云前前有大抵笔受者随前语势便故误称后后实以前前为然会意可得于有生计故坠五涅槃论也彼计五处安隐以安隐为涅槃故或以下正出五处安隐之相一或以欲界为正转依者天台释禅中云欲界有二定一名欲界定二名未到定此二定中心目圆明依此圆明定境为安隐处故盖谓散则为邪定则为正转彼五欲昏动依此二定圆明故称正转依也故长水疏云因修观行发欲界未至定于观心中见圆明相云云也二或以初禅为涅槃以其离下界苦粗障故欣此天中净妙离初离欲染此天性无忧故计为安隐涅槃处也三或以二禅中心无初禅觉观之苦故计为安隐处也四或以三禅中得遍身乐随顺极乐不相离故悦存于内乐遍于外约内而言故云极悦以此计为安隐处也五或以四禅中苦乐二二以舍心不动故妄认不受轮回生灭计为安隐处也迷有下二句佛总断上五处之迷皆是有漏天报迷此有漏之天作无为涅槃之解故计五处安隐为汝胜净涅槃之依如此五处循环究竟作安隐处迷之甚过之深矣由此下总结五依之误是则下结依行阴立第十五涅槃论名言现涅槃者谓此五处现生安隐作涅槃故。

　　阿难如是十种禅那狂解(至)作大觉王清净标指。

　　这一节经世尊承前总标行阴十事以诫行者莫自误而防修入证也如是下正结前义禅那及用心交互等皆如前说前阴结文谓禅那现境现境者是外现魔境也今文结谓禅那狂解狂解者发于内心颠倒见故非正定正知故称狂解因知内外迢然功渐深入矣又前阴谓故现斯事事指外魔事说今称故现斯悟悟者简非外事由内心狂解悟亦非正从内说故以迷为解者迷指十事说谓此所计十事本皆是迷妄以称解言心魔者以心见颠倒即是魔故深孽者孽是妖孽即魔孽也开觉真义者属是开悟谓开佛真觉义故枝岐者枝是骈枝岐是多岐骈枝则害性多岐则亡羊心祈者祈是祈求心生希冀预求果得即是待悟之心为修禅之大病也标指者约喻说如标月之指喻以言教为标指义理为月也余可解。

　　阿难彼善男子修三摩提(至)颠倒妄想以为其本。

　　这一节经世尊五示识阴十事此先明识阴分齐及识尽相令人得正始可防邪也阿难下结牒行阴尽相生起下文彼善男子者即指前文修行阴之人行阴尽下正牒前义诸世间等者诸世间指十二生类说性字即行阴体性盖十二类由行阴生起故指行阴为世间性也幽清至生机如前说倏然隳裂一句正明行尽之相倏是倏忽隳是隳灭裂是裂开谓彼行阴生机心与境倏忽隳灭裂开而尽之矣沉细至悬绝句以明行阴业因尽相纲纽约喻说纲是网口绳网若无纲网不得张纽是纽结以喻行阴生灭的业因凡一切生死轮回皆从行阴业因上发此行阴业因深沉微细故云沉细纲纽梵语补特伽罗译云数取趣数音朔趣是五趣谓数数取生死报故酬业深脉者酬是酬偿业是因数取趣是果以数取趣果酬偿宿生业因脉字亦约喻说如人身中一脉连持全体以喻行阴为一切生死趣果酬业之深脉也今行阴一脉既断则诸生死此感彼应之召而悬绝矣句法当以同分生机倏然隳裂此一句连读沉细至悬绝四句连读义自明白于涅下正明识阴分齐文中法喻双举故称涅槃天涅槃是法天是喻下句明字是喻悟字是法谓识阴邻乎涅槃兹将悟矣如天将明的时节晓鸡后鸣如俗谚谓鸡三唱时东方发白故云瞻顾东方已有精色精色即曙色启明之相谓涅槃第一义天之色将映于识阴后际矣六根下明行尽识现之相以内外悬绝故得六根虚静无驰逸也内外湛明者内是第八识外是六转识以六根动时似有内外今湛入合湛合而为一本始是一妄分为六今外湛即是内湛似乎有入而入无所入也行者因行尽识现故能深达十方十二类受命元由受命元由者谓十二类皆由识阴而受其命元由即是本因识阴是也前行阴初文云各命由绪即是今文受命元由也行者能观受命元由执持本识不令酬业则诸类不召矣召是应义谓不应其业所感故于十方界获其同者谓于遍界十二类中得证其同同指识也皆以此识而受命故精色不沉者谓识阴既现而其精微色性显露故云不沉不沉则其幽隐秘密之性皆发现矣此则下一句结明识阴分齐区是疆界即分齐义宇是覆阴义若于下正明识阴尽相群召即是上文诸类不召意今谓诸类皆应故云群召而于群召所获同中若能销磨六根门户则能合开成就合开成就者合是合六为一开是开一成六谓能销磨六门故得合开自在一六无碍名成就也见闻通邻者谓六根见闻觉知通达邻比句中略了觉知二字通邻即互用意也故下句成上意云互用清净以互用无碍故名清净十方下显依正明净义十方界是依身心是正如吠琉璃内外明彻以譬依正明彻无碍此显识阴尽相也识尽超命浊者谓识为受命之本良以识息暖三依持为命阙一则死故云命浊今乃得尽其同故超命浊观其下明识阴之由以罔象虚无妄想为识阴之本所由者即指本说罔象虚无者罔象是乍有乍无似真非真精细微密难以有无辩故名罔象虚无是恍恍惚惚之义邻于觉明无质碍之迹甚深微细与罔象义通故连称罔象虚无妄想。

　　阿难当知是善男子(至)背涅槃城生外道种。

　　这一节经承前正明识阴十事此示初相也是善男子即指前修行阴之人牒前行尽生起下文于识下正明今义识还元者谓从色阴至此还于识性本元之处故称圆元已灭生灭者凡诸转识生灭皆属行阴今行阴尽故生灭已灭然此但云粗相生灭尽耳若其流注生灭甚深微细犹未云尽何以故下经云此湛非真如急流水望如恬静流急不见非谓无流此可知矣故于大寂灭理中精妙犹未圆也此寂灭理即前涅槃天是也能令下承上识尽意说谓虽寂灭未圆识既还元能令己身六根所隔合开成就则与十二类所具觉性相通此六根见闻觉知之性融通[淴-心+口]合以能证入圆融识性本元由处故也若于下正明识阴定中生胜解者盖解有邪正若正解则不妨于定乘解证理所谓中中流入登涅槃天功由于解若误生邪解则堕外道见难免十事之咎故今所明皆示其邪堕耳然此行者若于所归识元性中立真常因者则堕因所因执而此识元对前根尘之妄暂许为真此真实非真也如第五经偈曰真非真恐迷正谓此也常对前生灭暂许为常此常实非常也何以故流注未尽故因非真因也若于此暂许真常之处误立真常因则堕外道计矣因所因执者谓此识性本非常因而妄计所常为因得非谬乎此句是佛判语下皆仿此梵语娑毗迦罗译云黄头黄发外道之名也彼计冥谛为所归真因谓一切法多因冥谛生故冥谛者外道计二十五谛以冥谛为因故他观八万劫前冥然无知冥是晦冥谛实是冥故云冥谛八万劫后一切诸法俱从此生故计为因也今此行者所执同彼计故误堕其类成其伴侣是故迷佛正觉亡失佛之知见矣是名下结第一外道名所得心者即立所计因心以成所归真果却违远佛之圆通背大涅槃向外道种以涅槃喻城者谓大涅槃中集诸功德法财如世城中集诸所有故喻如城前以天为喻者譬涅槃体也城譬涅槃德也又前经云海喻涅槃之秘藏且大也各有妙义存焉故取喻不定。

　　阿难又善男子穷诸行空(至)生大慢天我遍圆种。

　　这一节经承前识阴十事此明第二相也穷诸下如前说若于下正明今计谓此行者若于所归识性览为我之自体则观尽空界中所有十二类生皆计由我身中流出生此胜解则堕能非能执能非能者佛判此计本非能生妄执为能也摩醯首罗具此执故梵语摩醯首罗译云大自在色究竟天主此天计为能生诸法一切众生从己出故为大千界主故云现无边身今此行者计与彼同成其徒党迷佛下如前说是名下结第二外道名生大慢天者谓摩醯首罗执我能生一切众生从我生故起大我慢我心遍含十方圆具一切行者计同故生彼种。

　　又善男子穷诸行空(至)背涅槃城生倒圆种。

　　这一节经承前识阴十事此明第三相也又善下如前说若于下正明今计谓此行者若于所归识性执为实有所归依相不能观空实为颠倒以执实有所归故自疑己之身心从彼识性流出前计览彼识性为我自体今计不览为我而反疑我身从彼流出则以识性为外境矣又不但我身从彼流出十方虚空咸其生起而依空所有世界亦从他生以计彼能生我即于都起所宣流识性之地作为真常之身执此以为无生灭解也都起二字即承上句生人生界之意都从彼起故在生下佛判其迷谓其在生灭中不知生灭早计为常以其不知识性微细流注生灭故计为常既迷生灭亦不识常住两头皆迷不䇿胜进安住于此沉迷之中以迷为解是人则堕常非常执常非常者佛之判语谓其本非常住而妄执为常也此计出于大自在天计与彼同成其徒党今计与前计同出大自在天而两出其相者前后计不同故佛意双标从天之计者指示行人堕执一计即成其党特令慎之故尔迷佛下如前说是名下结第三外道名倒圆者倒是颠倒计生灭为常常即圆义故称倒圆若生此解即生彼种。

　　又善男子穷诸行空(至)背涅槃城生倒知种。

　　这一节经承前识阴十事此明第四相也又善下如前说若于下正明今计谓此行者若于识性所知上解彼知性遍圆因此遍圆之知遂立遍圆异解解谓知既遍圆则十方草木皆知所遍处应称有情有情即是有知若谓草木无知则知性不遍圆矣以知遍故草木皆有知也草木有知则与人无异草木死而为人人死还成草木一切皆知万物无所简择若行者生此见解则堕知无知执婆吒霰尼是其类也婆吒霰尼二外道名梵语婆吒或云䟦阇译云避初为牧童曾为毗舍离王所蹋父母教令回避因此立名霰尼译云有军未详名义见善见律及涅槃经中执一切觉者觉即是知行者解同即成其党迷佛下如前说是名下结第四外道名圆知心即上所计以此心为因成虚谬果言其因果俱谬也以非知计知名倒知也。

　　又善男子穷诸行空(至)背涅槃城生颠化种。

　　这一节经承前识阴十事此明第五相也又善下如前说若于下正明今计谓此行者若于识性圆融互用之中已得随顺其妙此为幸矣于此不可生计若生计者即堕群邪便于下正明邪计圆化者谓此识性本自圆满以能变化万物故称圆化而此行者既明圆化之理便于此中生诸邪解求火下出邪计相妄崇化性求火之光明水之清净风之周流地之成就尘指地说粗为大地细为微尘众尘合并即为大地润文之巧故不言地而言尘也成就者谓万物皆生于地故云成就群尘者即指四大四大皆属尘故谓彼所崇计此四大之德发明作为本崇之因建立常住之解则堕生无生执诸迦叶等是其类也迦叶兄弟三人及同此姓者皆崇四大故称曰诸迦叶婆罗门译语见前生无生者佛之判语谓四大非常实不能生常住妙果妄冀能生也勤心役身者内忘其劳也事火崇水者外从其物也迷心从物之言正谓此迷佛下如前说是名下结第五外道名妄计外崇忘却本觉得非倒乎事火崇水等是妄求之因冀出生死是妄冀之果颠化者颠即是倒本非化而妄为化故称倒化。

　　又善男子穷诸行空(至)背涅槃城生断灭种。

　　这一节经承前识阴十事此明第六相也又善下如前说若于下正明今计谓此行者若于识性圆明境上计此圆明体中本自虚寂无法可得是故非灭群化非乃破义妄计圆明本虚何有群化拨群化而务虚寂故云非灭群化以此永灭为所归依理成断灭见作此解者则堕归无归执归无归者佛之判语谓本非真归妄计为归无想天中计空性者是其类也舜若多译云空空即断灭故成其党迷佛下如前说是名下结第六外道名圆虚无心者谓圆究虚无为其因心虚无即断灭义因既虚无果亦空亡作此解故生断灭种中。

　　又善男子穷诸行空(至)背涅槃城生妄延种。

　　这一节经承上识阴十事此明第七相也又善下如前说若于下正明今计谓此行者若于识性圆常义中因常生解执一切常故妄固色身求为常住以此色身同于识性圆常长生于世不令倾逝生此解者则堕贪非贪执贪非贪者佛之判语谓此幻身非常不应生贪妄计固常而生贪着故云贪非贪也诸阿斯仙是其类也阿斯陀译云无比又云长寿于世寿中长无化故迷佛下如前说是名下结第七外道名执命元者以识息暖三连持为命此三法中识为元本如前所谓受命元由是也建立妄固之因乃趣长劳之果果称长劳者谓久恋尘劳为究竟果故妄延者如古语云饶君八万劫终自落空亡得非妄延乎。

　　又善男子穷诸行空(至)背涅槃城生天魔种。

　　这一节经承前识阴十事此明第八相也又善下如前说观命下正明今计观命互通者此人于识阴定中观察识性为命元本互通十二生类则彼此交互相通故云互通温陵解云互通三际非也若指三际云何互通过去已灭未来未至命但约现在连持色身为命命则不能通于过去过去命已灭矣如何得互通耶前文明说十二受命元由已获其同同字即互通意也今此行者因观命元意谓识阴若尽我命亦尽谁证真常恐识销尽却自留恋尘劳故令识阴不尽便于识性本际现起莲华宫殿言其庄严胜丽耽五欲之境又复广化七宝珍财多增宝媛宝媛者美妙女色也放纵恣肆娱乐其心作此见解则堕真无真执真无真者佛之判语谓其本非真而妄计为真故云真无真吒枳迦罗是其类也吒枳迦罗按第四经云斫迦罗译云轮山今云吒枳迦罗梵音楚夏依此山修仙故以名焉迷佛下如前说是名下结第八外道名邪思炽尘者如上所明皆邪魔之思以为因心建立炽然尘劳以为果实如此行解即天魔种。

　　又善男子穷诸行空(至)背涅槃城生缠空种。

　　这一节经承前识阴十事此明第九相也又善下如前说于命下正明今计谓此行者于识性命元明相之中分别受命善恶精粗疏决业行因果真伪意以有漏业行所感为粗为伪无漏业行所感为精为真作如是因酬如是果此人唯求因果感应为其本行正是知苦断集等是因果感应之意也若求此为因则樊然誵乱背却第一义清净寂灭之道所谓下出其分别疏决之相苦是现在苦果集是过去业因从浩劫积集故称为集灭是灭上苦集得证涅槃故称为灭道是道行三十七品助道行是也是为小乘四谛法相得居灭谛其心即休更不前进行者生此胜解则堕定性声闻及诸无想天中无闻比丘增上慢人之类成其伴侣定性及无闻增上慢等义见前解迷佛下如前说是名下结第九行者之名圆精行心等者谓其圆穷精粗真伪以为因心趣进小乘枯寂之果缠空者谓小乘人缠绵偏空种类故。

　　又善男子穷诸行空(至)生觉圆明不化圆种。

　　这一节经承前识阴十事此明第十相也又善下如前说若于下正明今计谓此行者若于识性圆融清净觉明之地开发研究深妙理趣即于此中立涅槃道而不前进然此清净觉明即是识性后际偏真但空之觉殊非第一义谛之觉明也良以寂灭未圆之理便立涅槃作此解者则堕定性辟支类中辟支应加佛字译云缘觉又云独觉耽于定中不起化他之行故名定性成此伴侣于道未尽又前文判有因所因贪无贪等语今此二定性中不言者良以定性但耽浅近不回大道是正非邪故无此言如前八事皆属邪解是故佛判其谬耳迷佛下如前说是名下结第十行者名圆觉[淴-心+口]心者谓此行者圆穷觉明[淴-心+口]合真理以为因心则成湛然觉明之小果耳不化圆者不化即是定性之意不起化他但圆自行定心故云不化圆也。

　　或问识性尽处即通佛觉然则修识阴功高出三界入菩萨乘矣云何文中前八事犹属界内之辩此云何通答曰若据唯识论不动地前才舍藏金刚道后异熟空意诚如所问然今所明乃是识阴将破未破时事且此识义通前后故所以他经论云以非非想定小乘认第八识为涅槃外道计为神我今经前八事中犹未及非非想定者故但明其于识性上起诸邪解即堕外道计中今后二事犹属出世二乘耽此识性后际浅近而止此总在分别我法二执边辩破邪谬若登初住去破俱生我法二执处则无此等异见矣是故今文但止二定性者深有以也然前有六根互用之说虽属菩萨相似解发位在信地而断惑与二乘同是故文中不及菩萨之言会意可得也又此五阴次第尽者是佛敷陈展演故次第如此以被三根若夫圆根一断一切断一证一切证岂拘此哉故知行布虽详而圆融随入也所谓譬如大海不让小流此之谓也。

　　阿难如是十种禅那中涂(至)从始成就不遭岐路。

　　这一节经世尊总结识阴十事以诫行者莫自误而防修入证也如是下正结前义中涂成狂者如前所明十事皆未尽识际中涂发诸狂解各各依自所惑于未足为足也皆是下如前说故生斯位位字按前行阴结中谓故生斯悟前云悟者指能悟边说今云位者指所证位说前后互通耳然此证位即彼十事妄证之位非真位也众生下如前说各以所爱等者谓前十事中人各以自所爱境先时修习迷心执迷为解而自休息各将自息之处为所归安宁之地各各自言满足无上菩提是为大妄语成受魔福尽终堕无间外邪指前七事魔指第八事最后二定性人耽禅定乐不成增进简非堕落故别结示也汝等下佛来阿难辈留愿入末法中传教斯旨令人深防持正方堪入证也见魔者前行阴中名为心魔从颠倒心起故今由生灭心亡唯存见解见既成邪即以见解为魔大抵识阴中解校前似深也入佛知见者前十事中各执外道二乘知见亡失佛之知见今教返邪归正则入佛知见矣。

　　如是法门先过去世(至)圆满菩提归无所得。

　　这一节经承前总结以示佛佛乘此法门从始洎终究竟圆极而归无所得之地也如是法门者指前所说有二意若远指则全经是已若近指则五阴是已佛谓此法门者不唯释尊自所能修从前过去恒沙诸佛皆乘此法得证菩提也如第五经云十方薄伽梵一路涅槃门此之谓也识阴下承上总示始终位次名义谓识阴若尽则得诸根互用互用是十信位此举其始也金刚干慧是等觉后心此举其终也圆明下四句约喻显法上二句是法下二句是喻圆明精心是究竟果觉显现于识阴尽处根互用中故云于中发化于中字正指互用中也如净琉璃喻互用心宝月喻圆明心合法如上可知此总举一始一终略示而已下复从始洎终次第陈列诸位故云如是乃超云云也菩萨所行金刚十地者此金刚字喻十地观智如前经云此十地者皆以金刚十种深喻观察如幻取喻观智坚固之意也入于下结示究竟佛果妙觉义也妙庄严海者法喻双显谓此究竟圆满菩提本是湛然寂灭思议不及如太虚空一法叵得良以定慧二力而庄严之不可庄严而庄严故称曰妙即五十五位不思议定慧妙力庄严者是也海是喻喻此圆满菩提如海之大且深也然又不唯深大而已海具十德如华严经说喻此妙严觉海具足恒沙性德故喻如海归无所得者谓虽具恒沙性德有即非有是为中道第一义谛实际理地不受一尘正是空如来藏究竟圆极为所归依故也。

　　此是过去先佛世尊(至)究竟修进最后垂范。

　　这一节经世尊翻前五阴魔事谆谆教谕劝令深防持正为最后垂范也此是下明此法门是过去先佛所修所传奢摩他中毗婆舍那等三义今阙禅那是文略也言奢摩他中毗婆舍那者此中字有深义存焉何者奢摩翻止毗婆翻观中字意明止中即具观义观中亦具止义圆融互具异名同体然非历别止观乃圆融中道故用中字学者不可轻忽看过然又但举止观二法说者盖止与观是实义故二法和融即成三义虽云三名二义即足故但举二也涅槃瑜伽等经论中皆含此义学者又不可不知此也觉明分析者觉明约观智说谓依定慧观智分析诸魔以授未学也汝能谙识等者汝指阿难及在会诸众谓汝等亲从佛教已能谙识心垢既净不落邪见可知矣诸魔不出内外二意内是阴魔如前文云心见二魔是也外是天魔鬼神等今文阴魔云销灭者如前文可知天魔云摧碎者即前所谓一人发真归元隳裂其处是也褫魄者褫犹丧也谓丧其魂魄而逃逝也下劣增进指二定性人说以其耽味禅定是其下劣增进其心是前经之功也若诸下佛令阿难辈转教并授防护之法谓末世行者愚钝未识正定而师僧不解说法则行者不识邪正既不识正乐修禅者汝必恐其同于邪外劝令一心持佛心咒而防护之或未能诵或书或佩皆可则魔不能动此为大慈谆谆教论为最后垂范余文可解。

　　阿难即从座起闻佛示诲(至)一切众生作将来眼。

　　这一节经阿难因闻五阴魔事重据五阴乃发三意为问也阿难下是经家叙述之辞即从座起一句应置闻佛示诲句下为顺今辞致略倒也如佛下方是阿难问语五阴下三句阿难据前所闻五阴以五妄想为本故云五种虚妄为本想心也我等下三句自述未闻之意又此下正陈三意为问并销是顿意次第是渐意诣何为界是问五阴界畔为三问也惟愿下结问之辞清明心目者谓佛示我三意能令我等心目清明方堪为彼末世之正眼也。

　　佛告阿难精真妙明(至)何况不知推自然者。

　　这一节经世尊将酬其问且标真以明空界妄生依妄显示二性元无也精真下正标真体谓真觉本来圆满清净一切死生尘垢俱不可留盖空如来藏不受一尘故乃至下显示空界妄生乃至字接上诸垢说不能备举超而言之谓虚空犹是妄想所生况其他耶如第四经云由无明故变起顽空无明即妄想也斯元下二句又会妄归真谓此虚空元是本觉真精之体由诸众生瞥起妄心转真成妄故变顽空迷妄不息则依空坚执妄生器界如演下引例明妄无因演若达多见第四经以迷本头而认镜中之影例今迷真而逐诸妄也妄元无因依妄生妄故有因缘自然性起因缘既妄又迷因缘计为自然盖因缘自然二性依有为法上起计故以虚空无为而例明之谓虚空是无为法犹属幻生况乎有为而非幻耶故直示云因缘自然皆是众生妄心计度阿难下明妄元无谓若人知妄所起可说妄之因缘若了妄元无方知因缘本无所有因缘尚无何况不知因缘复推自然者乎诚如演若迷头妄循外影本头不动而迷妄岂有因哉。

　　是故如来与汝发明(至)名为坚固第一妄想。

　　这一节经世尊结前生后正答五阴想心之问文有五段此先明色想也初是故下结前妄因妄起佛谓五阴本因同是妄想所成以迷真故逐诸妄耳然前五阴本想已明今阿难欲令末世众生易了故重问之世尊因问重为结示汝体下正生后文先示色阴本想汝指阿难以通一切佛谓汝之色身先因父母欲想所生以父母交遘迭兴精血和合而成我身儒云父母遗体是也汝心下又明中阴同业谓汝中阴时心若非是想则不能来父母欲想中传受汝命此句反显因想而来是以三想和合方成此身以明色阴从想生也如我下引前文证佛谓如前第三经中所言虚妄之想能使实体融化醋说悬崖是虚想口水足酸是实事岂非虚实融通乎又如淫欲虚想能使男女二根流液亦是虚实融通之验也悬崖下四句重辩虚能融实辩云悬崖是思醋物未来此二句但明虚想汝体下二句以实体反显谓汝现前实体若非与悬崖醋物虚妄之想通一伦辈则汝口水足酸如何因谈醋物思崖而出耶今末句但云醋物而不及思崖足涩者略也是故下结明色阴本想色身由坚固想成者如第四经坚觉宝成之意谓由坚执之想以成色质故称坚固妄想。

　　即此所说临高想心(至)名为虚明第二妄想。

　　这一节经承前次第为答受阴本想也即此下蹑上色阴虚实融通以明受阴起想之由临高想心是虚真受酸涩是实此为因受生想能动色体若细玩之互想互通何以故如上虚想能融实体若又因受而生想则念念相续相续属行阴然前四阴由识了别岂非五想互通今约次第故分五别别中须会通意方称胜解也汝今下正明受相受相有三违顺不违不顺也顺则益违则损今文以损益驱驰方显受阴本想故不约不违不顺说也驱驰者谓以损益驱役其心故名为下结受阴本想名虚明如前经说。

　　由汝念虑使汝色身(至)名为融通第三妄想。

　　这一节经承前次第为答想阴本想也初二句即明融通之意念虑是虚使身动作是实身非下反辨虚实通伦谓汝色身若不与虚念同伦则汝身何因随念所使念可役身信知身是想类也种种下正明虚实融通身为念使种种取像者取者缘爱生取取是执着之意谓内想如外像现故以五尘美恶皆因内取故云种种取像也想心既生能使实形取物以此验知汝身与想念相应也窹有多想寐成诸梦梦即想之相故想动情者想为因情为果如欲想而生贪爱之情圆觉经云爱欲为因爱命为果即此意也故云以想摇动妄情末句结想阴之本。

　　化理不住运运密移(至)名为幽隐第四妄想。

　　这一节经承前次第为答行阴本想也化理不住者正明行阴迁化之理念念不住也运运密移者运是迁运由念念迁运故称运运幽隐不可见故名为密虽不可见刹那变迁故令甲渐长发渐生气渐销容渐皱日夜相代乎前曾不觉悟言世人迷于尘劳故也阿难下佛以化理召阿难而告一切此字指上化理谓此念念密移之行若非是汝云何令汝体迁可见迁者即汝又若谓必是汝之真主真主则不去不去应当觉知今念念迁去去则是客非主故无觉知则非汝真以上四句意明不即不离也上二句明不离谓离汝无行行即是汝故令体迁也不二句明不即念念迁去是客非主故无觉不即汝矣则汝下二句牒上行阴不停之意名为下结本想名幽隐如前经说。

　　又汝精明湛不摇处(至)是五受阴五妄想成。

　　这一节经承前次第为答识阴本想并结阴为想成也又汝下直明识性常非常体精明湛不摇者精明是识精明元湛然不摇即第八藏识湛然不动的所在名处也楞伽以此名为常住所谓藏识海常住是也今文名恒常者一句牒彼楞伽密严等经名此为常者先牒次破言其非常也于身下正辩非常谓此识性即在汝身此执受身根为藏识所依此识所游之处不出六根见闻觉知之间若实下二句反显非真非真即非常故何因下正明其妄谓此识若果是真何因汝等众生昔年睹奇历多年岁思忆不及于后忽睹前奇原忆何时何处曾见此物宛然不忘则此下结显是妄非真也谓此湛然不摇之中念念受彼无始善恶种子之所熏习冥迁密运旷古通今有何筹算言其习妄之深非凡情可格也阿难下牒明湛性非真流注之相甚深微细也初句正牒非真如急下四句引喻明其流注之细盖流势高下则奔腾可见而其洄漩汗漫之处急势密流望如恬静非是无流若非下二句反显湛性为一切想之元本故受此等妄习也非汝下谓此湛识由汝六根销复尘碍潜通以得互用开合自在此之想元方得除灭亦是反显之辞故云非汝等也故汝下结明根识习几由致谓汝现在六根见闻觉知中的串习几微正是此识湛然精了之性此湛了内罔象虚无微细精想为识阴之本串习几者串是连绵不断之意习是习气几是几微此明六根中连绵不断隐密几微精耀名串习几也意即前经所云在眼曰见精明元在耳曰听精明元等即是此识精了中发散于外者是也而其内者即是罔象虚无之本想耳坊本圈句以中字连下则云中串习几此讹也通文义者自能会取罔象虚无如前经说微细精想者此想于五想中甚深微细二乘及地前菩萨不能了故如八识颂云不动地前才舍藏金刚道后异熟空故名微细精想阿难下总结五本想成五受阴也称五受阴者受以领纳为义领纳色心诸法五阴皆然故通名曰受此答阿难五阴本想之问竟矣前阿难正问三意此本想之言但已领佛先所说义今佛随问次第而答故先明本想次下正答三意。

　　汝今欲知因界浅深(至)知有涅槃不恋三界。

　　这一节经世尊正酬阿难三问也初二句总牒问意因界者因即因性界即界畔即五阴界畔叠字成文故因界兼举也浅深者色阴最浅识阴最深前前浅后后深也唯色下正明界义色与空对故与为畔边际即畔也触与离是受之畔触乃受之因因触生受与外境合名触触对离说离为受之后际盖触与离为受阴前后际也记与忘是想之畔义可解灭与生是行之畔念初起是生念已亡为灭前前生后后灭是行之畔也湛入合湛为识际者上湛字是前七转识动时则昏静时则湛返流全一为湛入合湛下湛字是第八识自证分体湛不摇之湛也此五下总结五阴界义五阴元者元是本即五阴本想是也重叠生者谓识生行行生想等故名重叠下二句明生起还灭之意生从内发故从识起灭从外除故从色灭理则下答顿渐二问上二句明解下二句明行谓理解则顿如人悟理则圆满晓了乘其所悟疑惑并销然其情习未除情习属事事难顿除必次第尽此约中下之机说耳若上上机则初发心时便成正觉一断一切断何次第之有然说虽名顿即顿中亦具次第也我已下佛引第五经劫波巾结解次第以明人空法空俱空三义次第与今义同故引证也汝将下佛来阿难辈转教末世深厌自生一句文倒置是天竺文式即自生深厌也谓令彼知五阴虚妄则自生深厌而求出生死然知生死外有涅槃可证则不恋三界余文可解以上正宗五分通前显示已竟下文正显流通分也。

　　阿难若复有人遍满十方(至)是福云何更有边际。

　　这一节经世尊承前大段三分此明流通分也阿难下佛设财施之胜校量弘经一念之功此且明财施之胜也长水疏云此文校量文虽不多意已周尽七宝财之胜也满空多之胜也供微尘佛福田之胜也文可解阿难答下佛以施功为问阿难答佛自陈其胜也昔有下引彼最劣显此最胜谓以七钱施佛施功最微尚获轮王之报何况最胜之福岂更有终穷乎七钱事未详所出。

　　佛告阿难诸佛如来(至)算数譬喻所不能及。

　　这一节经世尊重引极恶无间深重长劫之罪以校一念弘经之功超胜施涤重罪而量莫能及也佛告下欲引恶校功恐人不信故先明佛语无妄警令生信也若复下正引极恶能以下引上长劫极恶以校一念弘经之功能涤长劫十恶之罪不唯涤恶而已又能转罪为功变苦为乐此人所得一念弘经之福胜于前人满空财施百千万亿倍量不能及也然彼外财之施虽多终为有漏与妙心不[淴-心+口]今此一念弘经转化得契妙心乃是成佛之因故彼满空长劫之施不能校此一念也四重是比丘戒十波罗夷是菩萨戒。

　　阿难若有众生能诵此经(至)皆大欢喜作礼而去。

　　这一节经世尊承前流通更以显密二教劝持为功并总结全经而辍席也前文是转教利他之行此复勉以自行若显若密能自受持其功穷劫说不能尽也佛说下总结全经辍席可知。

　　此解肇工于万历四十一年岁次甲寅仲冬既望。而阁笔于四十五年丁巳季春下浣日也。

　　回向偈曰。

　归命十力尊　　佛顶三摩提　　菩萨声闻僧
　慈哀加被我　　解此甚深义　　愿回向三处
　诸佛及菩提　　十种异生性　　性相得究竟
　无二无分别　　愿我于未来　　生生常不昧
　三檀济群苦　　积劫施无尽　　正行起正因
　顺逆俱成化　　自利与利人　　往来二善道
　七趣机能逗　　见闻随所伏　　所属资以成
　齐能获佛智　　化化誓俱生　　行行度无极
　指极乐唯心　　悟本性是佛　　四弘遍尘毛
　无作作靡已　　心期本释迦　　尘刹薄伽梵
　与彼无量寿　　交光灌我顶　　愿出广长舌
　授我菩提记　　为诸尊胜幢　　展演第一义
　同登涅槃山　　永别无明母

　　大佛顶如来密因修证了义诸菩萨万行首楞严经直解卷第十(终)
