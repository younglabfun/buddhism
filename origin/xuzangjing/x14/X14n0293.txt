卍新纂续藏经第 14 册 No. 0293 楞严经悬谈


　　No. 293

　　首楞严经悬谈

　　明　观衡　撰

　　大佛顶如来密因修证了义诸菩萨万行首楞严经。大佛顶三字。是以处名法。显法尊极无上之称也。言大佛顶者。即如来三十二相中。最极尊上无见肉髻相也。盖如来全体超出世出世间。即足轮相。亦超越世出世间。故九界圣凡。咸顶礼佛足。是佛足已极尊上。可知如来三十二相足轮在最下。肉髻在最上。是此顶相。乃佛全体无上躯中无上之相。试观三界内外情与无情。圣凡微妙境界。何处更有尊过此处。妙过此处。不唯无尊过妙过者。圣凡微妙色相之中。决无一法可与此处相等。岂非此相是无上之无上处耶。如来于此处。放光说咒证法。是以无上之处。显无上之法实。矣初如来自标名曰。有三摩提名大佛顶首楞严王具足万行十方如来一门超出妙庄严路。此十方如来一门超出妙庄严路三句。因阿难启请十方如来得成菩提妙奢摩他三摩禅那最初方便故。如来即以十方如来一门超出妙庄严路。应其所请之意。此如来以大佛顶名显说无上也。八卷末安名又曰。是经名大佛顶㗭𠶒哆[口*般]𠶒啰无上宝印。此如来以大佛顶名密说无上也。是知此经显密俱称大佛顶。最初如来在王宫应请。知阿难为淫术所加。斋毕旋归。于时如来。顶放百宝无畏光明。光中出生千叶宝莲。有佛化身。结跏趺坐。宣说神咒。敕文殊师利。将咒往护。此如来最初于此无上处。说无上咒。七卷中。因阿难请重为宣说。尔时世尊。从肉髻中涌百宝光。光中涌出千叶宝莲。有化如来。坐宝华中。顶放十道百宝光明。一一光明。皆遍示现十恒河沙金刚密迹。擎山持杵。遍虚空界。大众仰观。畏爱兼抱。求佛哀佑。一心听佛无见顶相放光如来宣说神咒。此如来第二番在无上处。放光说无上咒。此密说名大佛顶。因此二番在此无见顶相放光说咒。是名之实据也。五卷中云。即时十方普佛世界六种震动。微尘如来住世界者。各有宝光。从其顶出。其光同时。于彼世界来祇陀林。灌如来顶。此如来同十方诸佛初番从无上处放光相灌。证此无上首楞严法。六卷中云。尔时世尊。于狮子座。从其五体。同放宝光。远灌十方微尘如来。及法王子诸菩萨顶。彼诸如来。亦于五体。同放宝光。从微尘方来灌佛顶。并灌会中诸大菩萨。及阿罗汉。此如来同十方佛第二番从无上处交光相灌。显此无上首楞严法。此显说名大佛顶。因此二番交光灌顶。是名有实证也。又顶光说咒。为密亦兼显。交光灌顶。为显亦兼密。互为融摄。亦名佛顶光聚。亦名如来顶。此四番立名。四番放光。是则大佛顶三字。是以处彰名。以名显法。妙极无上之称明矣。

　　如来密因者。是以人显法。如来是果人。望此首楞严法为密因。亦是举无上之人。显无上之法。此法微妙无上故称密。如来乘之得果故称因。故曰密因。如来乃诸佛十号中之一号。如依理名。来依智称。智与理合。寂照不二。故名如来。众生虽具如如本觉之理。而无归来始觉之智。将如如不动之本体。妄见为五蕴生灭之妄相。故名众生。如来依如如空寂之理。生起广大遍照之智。照破世出世法当体全空。了无一法隔碍。故智与理合。体用一如。故受此称。又如字。众生与佛共之名正因。如来依之证果名密因。是如来密因无别所因。即自如如之体。经云。若于因地。以生灭心。为本修因。而求佛乘不生不灭。无有是处。又云。汝今欲令见闻觉知远契如来常乐我净。应当先择死生根本。依不生灭。圆湛性成。以湛旋其虚妄灭生。复还元觉。得元明觉不生灭性。为本修因。然后圆成果地修证。是则如来依如为因。是谓密因。依如为果。是为妙果。是因果皆一如如本体。即因果一如也。来字。照如体本空名如理智。照如体即有即如事智。照如体非空非有即空即有名一切种智。是智从理生。理因智显。如外无智。智外无如。是理智一如也。此因果理智依人说密因。即所因之法。具三谛三观。依真谛生空观空观照真谛。依俗谛生假观假观照俗谛。依中道谛生中道观中观照中谛。三谛即如如不动之理。三观即上来字遍照之智。在能修能证为人。在所修所证为法。如字后三谛所显。来字从三观而名。是如来以三观三谛为密因。三观总成一来字。三谛总显一如字。来不外如。此又人法一如也。是人法因果理智。皆一如来藏妙真如性明矣。

　　修证了义者。正明因果人法一如无余也。依如而修。为了义之修。别无所修。依如而证。为了义之证。别无所证。故曰修证了义。此修证二字。通乎人法理智因果。在能修能证为人为智。在所修所证为法为理。修为因。证为果。是人法理智因果皆一如明矣。

　　诸菩萨万行者。菩萨指能修行人。言万行指所修行法。言上如来是果地觉。即果明因。显此首楞严如如不动之体为密因。菩萨是因地心。即因推行。显此首楞严如如不动之体具足万行。万行与密因总一如体。总名密因。分名万行。非有别体别义也。

　　首楞严者。即三观密因菩萨万行之总名。梵语首楞严。此云究竟坚固。盖佛与众生。同一如如不动坚固之体。本无圣凡迷悟生死去来差别名相。众生不觉妄见有圣有凡有迷有悟有去有来有生有死有内有外有小有大有是有非种种差别之相。是将不动坚固之体。见为生死去来败坏之相。因此颠倒谬执。自生苦恼。愈沈愈沦愈迷愈深。独奈何哉。如来愍此。示之以无上妙法。使究竟推穷诸法何生何灭何去何来究竟到不见一法有生不见一法有灭不见有法实往不见有法实来。即见诸法本来面目。即复自家不动坚固之本体。故曰究竟坚固。此经一题。唯此坚固二字尽矣。此坚固即如如不动之体。即常住真心。此坚固心。照而常寂。曰理曰法。寂而常照。曰智曰人。依此寂照而修。曰了义修。契此寂照而证。曰了义证。总曰密因。分曰万行。是则人法理智因果修证世出世间情与无情。总一坚固妙心也。即坚固以求万法。万法何有。即万法以究坚固。坚固显然。岂非究竟坚固大解脱哉。又此经如来自立五种名。结经者撮五名之要。贯此一题。第一名大佛顶㗭𠶒哆[口*般]呾啰无上宝印十方如来清净海眼。此中㗭𠶒哆至无上宝印十字。诠密不该显。故不取。十方如来等八字。诠显不该密。故亦不取。大佛顶三字。显密俱诠。故取焉。后顶光说咒。此诠密义。交光灌顶。此诠显义。第二名救护亲因度脱阿难及摩登伽得菩提心入遍知海。此中救护亲因至摩登伽。诠能启教人不该所启之教。得菩提心等八字。但诠果法不遍因法。故不取。第三名大方广妙莲华王十方佛母陀罗尼咒。此中大方广等七字。该显不诠密。又大方广重大佛顶之大字。故不取。十方佛母等八字。诠密不该显。又十方佛母重大佛顶之佛字。故亦不取。第四名如来密因修证了义。此八字显密俱该。故全取焉。最初如来首标有大佛顶首楞严王具足万行十方如来一门超出妙庄严路。此显为如来密因。七卷后云。十方如来因此咒心得成无上正遍知觉。此密为如来密因。经云。是种种地。皆以金刚观察十种深喻。奢摩他中。用诸如来毗婆舍那。清净修证。渐次能入。此显具修证了义。经云。纵其自身不作福业。十方如来所有功德悉与此人。由是得于恒河沙阿僧祇不可说不可说劫常与诸佛同生一处。无量功德。如恶叉聚。同处薰修。永无分散。此密具修了义。又云。如是积业。犹汤消雪。不久皆得悟无生忍。又云。是善男子。于此父母所生之身。不得心通。十方如来。便为妄语。此密具证了义。又前十方如来因此咒心至传此咒心。是证了义。从阿难若诸世界随所国土所有众生随国所生桦皮贝叶等至十方如来便为妄语。止通属修了义。是密具修证了义之实据。是修证了义。并诠显密二义明矣。第五名灌顶章句诸菩萨万行首楞严。此灌顶章句。多属密部。设兼显又重大佛顶之顶字。故不取。如此经中三种渐次。并观音大士圆通章。获二殊胜四不思议。即显说菩萨万行。七卷后云。是故能令破戒之人戒根清净。未得戒者令其得戒。未精进者令得精进。无智慧者令得智慧。不清净者速得清净。不持斋戒自成斋戒等。是密具菩萨万行。是诸菩萨万行。显密兼诠也。首楞严即显密大定之总名。故并取焉。是则此题分取第一第二。全取第四。成此一题。经之一字。即能诠之教。梵语修多罗。此云契经。谓契理契机之言。略契字故但曰经。即十卷之文句。上十九字。乃十卷文中所诠之义。文义合名。故曰大佛顶如来密因修证了义诸菩萨万行首楞严经。

　　此首楞严经十卷文义。不出阿难所请九句之义。阿难恨自己修小乘道力未全不能折伏娑毗罗咒。欲请十方如来大全道力无上菩提之妙因。冀佛发明菩提之因。依之修证。成菩提妙果。既全佛之道力。即得大自在。阿难之请意。意在于此。

　　如来将与发明菩提妙因。先候阿难受病之浅深。然后按病为发妙剂。药症相投。真妄并遣。即复本来面目。成就慧身。即与佛同大道力也。世尊候得阿难病。在最初发心颠倒。见佛相好是妄尘。能见之见是妄根。能爱之心是妄识。根尘识三皆妄。故迷佛知见。不能通达清净实相。如来以一首楞严大定具三妙观。细为究竟。一一破除。直达清净实相坚固不动之体而后已。初破能爱之妄心。此妄心属遍计性。如来先用奢摩他。究竟遍计性无体。以显空如来藏坚固本体。初卷自尔时世尊在大众中舒金色臂摩阿难顶告示阿难及诸大众有三摩提名大佛顶首楞严王起。至二卷中四义成就汝后应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路止。通是破遍计性。显空如来藏发明奢摩他义。即空观也。其中初破遍计自性。即从七处征心起。至二卷中责阿难汝等即是迷中倍人如我垂手等无差别如来说为可怜愍者止。是也。次破遍计所执。从阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地起。至后无得疲怠妙菩提路。是也。从二卷中阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨尔时世尊怜愍阿难及诸大众将欲敷演大陀罗尼诸三摩提妙修行路起。至三卷中是故当知意法为缘生意识界三处都无则意与法及意界三本非因缘非自然性止。通是破因缘性。显不空如来藏发明三摩提义。即假观也。其中初明二种妄见。以示因缘本。正破阿难见佛之见是妄见。次会四科入实。正破因缘性。乃破阿难见佛相好亦妄相所以。总破云汝犹未明一切浮尘诸幻化相。当处出生。随处灭尽。幻妄称相。其性真为妙觉明体。如是乃至五阴六入。从十二处至十八界。因缘和合。虚妄有生。因缘别离。虚妄名灭。殊不能知生灭去来本如来藏常住妙明不动周圆妙真如性。性真常中。求于去来迷悟生死。了无所得。是知佛之相好菩提。亦不出五阴等四科所摄。但有漏无漏与众生差别耳。从三卷中阿难白佛言世尊如来常说和合因缘一切世间种种变化皆因四大和合发明云何如来因缘自然二俱排摈我今不知斯义所属惟垂哀愍开示众生中道了义无戏论法起。至后汝元不知如来藏中性识明知觉明真识妙觉湛然遍周法界含吐十虚宁有方所循业发现世间无知惑为因缘及自然性皆是识心分别计度但有言说都无实义止。是示圆成性。显空不空如来藏发明禅那义。即中道观也。其中清净本然即空相。循业发现即假相。空不碍假循业发现。假不碍空清净本然。即中道第一义谛。亦名中道了义。阿难领三观行相。悟明圆满常住真心。故说偈赞佛。发愿利生。以报佛恩。前发明三观体相。但开示奢摩他三摩禅那七字明白。未明三观圆妙元是一心。从四卷初尔时富楼那弥多罗尼子在大众中即从座起偏袒右肩右膝着地合掌恭敬而白佛言大威德世尊善为众生敷演如来第一义谛起。至四卷中或得出缠或蒙授记如何自欺尚留观听止。是释三观之疑。显三观之妙。发明妙奢摩他之妙字。其中初释三观之疑。显三观自相之妙。次圆会一心。显三观圆融圆悟圆修之妙。总是发明妙奢摩他之妙字。上开示妙奢摩他三摩禅那八字明白。此八字只密因二字。妙即密也。奢摩他等即因也。从四卷中阿难及诸大众闻佛示诲疑惑消除心悟实相身意轻安得未曾有起。至七卷中世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿止。发明最初方便四字。其中初明二决定义起。至六卷中于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路乃至无量众生皆发无等等阿耨多罗三藐三菩提心止。是明入观方便。次从阿难整衣服于大众中合掌顶礼心迹圆明悲欣交集欲益未来诸众生故请问安立道场远诸魔事起。至后恒令此人所作如愿止。是明摄心方便。此二方便。通属初心修习行法。故曰最初方便。上与阿难发明妙奢摩他三摩禅那最初方便十二字已明。从七卷中阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正薰修身心泰然获大饶益世尊如是修证佛三摩提未到涅槃云何名为干慧之地四十四心起。至八卷中作是观者名为正观若他观者名为邪观止。是发明十方如来得成菩提八字。其中大意。迷真成妄。名十二类生。灭妄名真成十二圣位。初明三渐次。示能成行法。次明五十五位。是所成圣位。后结云如是重重单复十二方尽妙觉成无上道。此成即得成之成。无上道即菩提也。恐非如来所成菩提。故又结云。是种种地。皆以金刚观察如幻十种深喻。奢摩他中。用诸如来毗婆舍那。清净修证。此照应阿难请辞十方如来四字。上发明十方如来得成菩提妙奢摩他三摩禅那最初方便二十字之义已完。阿难所请之义已周。阿难之沉惑已尽。如来之觉体已圆。正修行路。无余疑矣。故文殊随请此经之名。如来即立五种了义之目。上已往开示皆阿难所请得全道力之真乘。未明阿难所恨未全道力之妄想。从八卷中说是语已即时阿难及诸大众得蒙如来开示密印般怛罗义兼闻此经了义名目顿悟禅那修进圣位增上妙理起。至十卷末汝应将此妄想根元心得开通传示将来末法之中诸修行者令识虚妄深厌自生知有涅槃不恋三界。正是发明阿难恨无始来一向多闻未全道力三句之义。初明七趣情想是迷中未全道力。后明五阴邪魔是悟中未全道力。是则迷悟两途未明自心。皆是道力未全。经云。性真常中。求于去来迷悟生死。了不可得。于此了然可见矣。是知此一部经。十卷文义。不出阿难所请九句三十六字尽矣。后流通分。乃付嘱赞叹之语。学者看经。能将三十六字。照破全经之旨。则根尘识性。应念化成无上知觉。岂不顿超迷悟之外。岂不顿明佛知见。岂不顿证清净实相。看经至此。则心境顿融。能所俱泯。身心世界全一大佛顶首楞严王也。岂不具大慈大悲大雄大力大解脱哉。同志者宜尽心焉。

　　首楞严经悬谈(终)
