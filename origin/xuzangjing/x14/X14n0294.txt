卍新纂续藏经第 14 册 No. 0294 楞严经说约


　　No. 294-A 楞严说约引语

　　淮海参佛弟子蕴空居士陆西星长庚述

　　幽谷朽生。素无前识。因师觉悟。学读蕊编。晚讨竺坟。刳心健相。质成鲁诰。自信同源。窃以。虞传精一。孔绝四母。子思指实相于未发。曾子以定虑易止观。与彼轲书知性知天万物备我之说。儒门宗旨。何异西来。乃缁衣之流。专为密藏。始自左于吾儒。互有诤论。岂其然乎。谈性术者多矣。未提正印俱落下骖。或有羊亡于塞读。踵垂于葛藤。戏论相持。卑当勿论。君子博学。而详说之。将以反说约也。得其宗。一言而终。奚俟喋聒哉。夫庖丁解牛。未尝肯綮。騞然委土。善刀而藏之。斯了义之三昧也。是目也。剪去枝叶。直露本根。会笔受之旨趣。独取衷于环师。间尝载之毫楮。以醒健忘。而一二同志。谓宜方便初机。请公剞劂。夫芹羹背[暻-京+恭]。野人之恒服。斯之用享。亦澹乎其无味哉。然人人各足。肯自承当。则取之无禁。至约在我。而言说可以尽捐。如来有所说法。不予欲无言。知者不言也。此无说之说。约中之至约者。三教圣人。曾二语哉。

　　万历丙申献岁元日

　　No. 294-B 刻楞严述旨．楞伽句义通说二经题辞

　　往不佞。释褐时。筮仕扬之与化。则闻兴邑有畸士。曰陆长庚氏者。谭性命之学。而归极于仙禅于道。若有闻者。已而绝意进取。入山著书。写其所得。始为南华副墨。则会合三家。而各极其趣。好事者业已付之剞劂。海内多歆艳之。家世儒术。或劝之卒业。公车而竟弗卒业也。长庚质敏而好学。或蚤夜以思歆。然有会于心。则起而授简。其所领悟。有人不及知。而彼独知之者。然非于世售奇也。感遇师资。身面言说。所见异故。所得当自别耳。夫大道无岐。殊途合辙。分为仙释。始与吾儒。圣人之教。间有异同。不知出世用世之法。未始不相成也。圣人贵名教。老庄明自然。震旦之旨。不异西来。苟有见于同。即释即儒。亦佛亦仙。但混滥则茫无适从。分别则疲劳神识。深造而实诣之。则触处洞然。随其所入。故长庚于二氏之旨。少以儒术文之。更觉圆融洞彻。方便初机。接引来学。非小补也。夫人之生也。莫不各正性命兼善。而并修之。则玄之又玄。众妙出焉。故溟涬无光之先。宇宙可以在手。二五妙合之后。万化可以生身。长庚盖屡言之。然非长庚氏之私言也。不佞盖深味乎其旨。所谓三家之学。一体共伦。非推附而纽合之也。长庚作方壶外史。千万余言。于彼契论经歌藏之尽矣。是刻为楞严述旨。楞伽句义通说。则迦译也。述旨以宗古德。通说以为童蒙。皆如禅之要典。既又各于篇端。分章说约。以提挈纲维。开示蕴奥。用心亦良苦哉。庚子杪冬。远会京邸。以质新得。不佞分浼淮扬二守刻之。郡斋以公同志。盖长庚迟莫之年。已耄期矣。莫逆之交。睽限南北。又得亲见。其利益之及人。亦一大快也。

　　万历辛丑二月朔旦贞明道人中州对泉李戴仁夫题于端揆公署

　　No. 294-C 楞严经述旨题辞

　　楞严述旨。述觉皇之旨。重宣其义。而说之也。既有说矣。复重宣之。得无赘乎。曰觉皇邈矣。其说吾不得而闻。当其祗园结集之时。记于阿难。则阿难之楞严也。译之天竺。则般剌密谛之楞严也。再译之乌苌。则弥伽释迦之楞严也。传之震旦。笔受于平章房公。则平章房公之楞严也。皆述也。番梵之语。诘以曲。震旦之文。明以简。今其言。则如尚书。所谓王若曰。云尔已矣。若曰。亦述也。述则何俟于重宣曰。将以自便也。说是经者众矣。类以己见。离经而说之。辞愈烦。而意愈晦。夫客浮于主。则傅不胜咻。况郢书而燕说之乎。经者径也。循其文而径人之得旨。斯已。不佞尝谓。释经之法。如携儿入市。十步一顾。犹恐失之。若荒度海。览儿去远矣。且夫多言晦道。多闻溺心。以十证一。不如罕譬之喻也。子曰。予欲无言辞达而已矣。易则易知。简则易了。易简而天下之理得矣。觉皇之意。讵不然哉。大禹之行水也。行所无事而已矣。梓人之树木也亦然。故剪其烦。则枝干条达。疏其壅。则脉络川流。又不观庖丁之解牛乎。寻其肯綮。则游刃自利。吾宣楞严之义。而重说之。用以自便。而海内达尊。及以同志。谓当公之人人。以请印正。勉就剞劂。或谓。某章句腐儒素无前识。妄倚门墙。窥我室家之好。不亦浅乎。夫夫也。是大我慢。彼自以知识为善耶。不知吾无所知识之不为不善也。若乃骋雄辩。竞机锋。多其讯言。适滋语病。师心自用。转益无明。安则为之。不复与语。

　　万历二十九年岁次辛丑夏五月八十二翁淮海陆西星庚书于潞河舟中

　　No. 294

　　楞严经说约品目

　　淮海参佛弟子蕴空居士陆西星长庚述

　　广陵后学黄养正贞吉校

　　第一卷净字集

　　征心品第一

　　阿难初以见相爱乐之缘心。为舍身学道之原念。因地已不真矣。宜其魔境现前。不自解脱。斯皆缘念之妄。潜滋暗长。于隐微之中。使汝迷惑。心目为咎。佛为提奖阿难。使之直穷心目。阿难反覆思惟。终认识神。为自己性。佛与重重推破。谓此觉了能知之心。皆属虚妄。皆非真心。此经起教之端。征心第一。

　　辨见品第二

　　阿难因前七征。番番不得恳请。求诣真际。佛为决择真妄。言汝今者执攀缘心。以为自性。如前见我胜相。便生爱乐。不知此是识精元明。揽于目。发于心。能缘诸物。缘物而迷。反遗真性。因举掌飞光。问汝何见。阿难答言。我用眼见。是以能见在眼。能推为心。而不知皆是前尘缘影。虚妄想像。惑汝真心。幻起幻灭。故佛既咄其非真。且以八还破之言。此见精缘物。物过即还。譬如旅寓宿亭。终非久住。须知见有见性。非眼能见。见前尘者。尘灭亦灭。俱属幻妄。了此缘尘。不受摇惑。自无轮转。然且未指真心。权与辨见。

　　第二卷极字集

　　真性常住第三

　　阿难自知无始以来。失却本心。妄认缘影。但以现前生灭。新新不住。云何得如常住真心不受变灭。佛因波斯匿王之问。权以河水之见。牖其所明。若谓童[髟/老]异年。见河如昨。此见不变。则不灭可知。阿难因言。此之见精。必我真性。即尔常住。云何谓我遗失。佛言。汝见颠倒。故遗失也。因以垂臂为喻。言臂体本一。因上下而改观。则汝无同异中。炽然成异者。非汝颠倒之见致然乎。不知生佛法身本原不二。缘妄迷真。号称颠倒。晦昧为空。结暗为色。结想成身。内摇外逸。昏扰扰相。局于色身之内者。今将认为自心。岂知妙明真心。圆褁十虚。如彼澄清百千大海。独认一沤。以为全海。独非迷邪。知是则心与缘心。真妄自判。其如阿难。见以缘心听法。复请决疑。佛言。汝以缘心听法。认为真心。必须离我声尘。别有闻性。乃为真心。今因声而有。离声而无。终非旅亭长住不还之主人。正如天无二月。捏日成者。捏止则无。必非真月。是知诸可还者。自然非汝。不汝还者。非汝而诳。汝若不还。自然常住。

　　分别外道品第四

　　阿难承上佛言。觉遍十方。真性常住。问。此何异外道所说之真我。我佛与大慧言。彼外道常说自然。我说因缘。非彼境界。今观觉性自然。非生非灭。似非因缘与彼自然。云何开示。佛言。所谓自然者。言有自而然也。有自而然。则所谓自者。必有体性。唯此妙明真心。潜天而天。潜地而地。本无方所。亦非倚着于物。而后能者。既无方所。其将以明为自乎。以空为自乎。既无倚着。其将因物而有乎。其将缘物而住乎。是故非因非缘。亦非自然。非不自然。无非也。故不非。无是也。故非是。离一切相。而不容于断灭。即一切法。而不容于执着。性体如是。本非外道言说之所揣摩。而世间人谓。我于明暗空塞。皆能有见性。在是矣。不知皆属缘尘。终非见体。必须离尘见见。亦复当知见见之时。见非是见。盖见见之见。乃离物之见。而非着物之见也。夫真见之体。尚自离见。又岂因缘自然和合等。诸言说之所能及哉。故下品遂言见妄。

　　见妄品第五

　　觉缘诸物。而起分别。是谓见妄。如人目有眚病。而见灯光圆影。五色重叠。然目虽有眚。而能见其有眚病者。则我本觉明心。本来无病。不受眚病者也。眚病若除。真觉自复。然则汝见世间山河大地国土众生种种虚妄。亦可谓无始见病之所成。何以故。同无实故。又以三种别业同分妄见。进退合明。一人目眚。灯影圆生。一国瘴恶。灾变同起。见影见灾。同归无实。例彼大千世界。国土众生。同自觉明无漏妙心。依真起妄。同归见病。无能除者。若能远离一切诸和合缘。及不和合法。则能除灭诸生死因。圆满菩提不生灭性。而本觉为之常住矣。

　　觉非和合品第六

　　阿难先悟本觉妙明。非因缘。非自然矣。而犹未明如是觉元。非和合生。非不和合。此为觉心。余尘故复与辨觉元者。自本觉而出。乃证道之始觉也。离于根尘。故云妙净见精。谓之和者。如水和土。无分别也。谓之合者。如盖合函。无乖离也。一有和合。皆属妄尘。即非妙净。然而根境相对。非和则戾。非合则乖。一不和合。则见精虽净。而不得谓之妙矣。不即不离。方为妙净。故下显示藏性。

　　第三卷光字集

　　显示藏性品第七五阴六入十二处十八界七大

　　夫如来藏中。妙真如性。常住不还。非因缘。非自然。非和。非合。迥出外道思议之表。如上审其真妄。辨其邪正。其义明且尽矣。此复显而示之。使知真如妙体。周遍法界。阴入处界。头头显露。法法圆明。至后广举七大。随应循发。莫非真如妙体性。一切而不遗。孟子曰。万物皆备于我矣。于此造悟。然后知如来觉海。广大无际。而不敢以一沤。穷尽溟渤矣。

　　造悟赞谢品第八

　　说偈赞谢。总括前义。言自无始。迷真妄。认缘影。此想颠倒。何啻亿劫。一蒙如来开示。乃知妙觉湛然。藏心周遍。常住不灭。妙明心元。体量如此。从此造悟。今我父母所生之身。何异空中微尘。若存若亡。巨海浮沤。幻起幻灭乎。造悟至此。可谓相悦以解嗒然丧我者矣。赞谢既已。复请扫除微细惑障。此为后经张本。盖致广大尽精微。乃修道之要务。前此发明心见。显示藏性。方破见道粗惑。次须决通疑滞。开修证门。以断修道细惑。详审尽除。乃登上觉。

　　第四卷通字集

　　深穷万法品第九

　　此卷以富那起教。富那说法第一。故藉讲明。以通疑滞。盖人道者。见性为本。了法次之。然虽见性。而不了万法。则触途成滞。故蹑前发明心见。显如来藏之后。复假富那。呈疑穷辩。山河大地。诸有为相使法法决了。一无疑滞。然后。进修可顺造也。

　　三种相续品第十

　　富那蹑前七大之文。未达循发之旨。故有二问。一疑藏性清净。诸相何生。二疑四大各遍。云何相容。佛答。山河大地。由妄觉生。以故世界虚空。众生业果。次第迁流。终而复始。二答。色相真空。体非群相。故能不拒诸相发挥。盖观相原妄。无可指陈。众生背觉合尘。故以色空。相倾相夺。于如来藏中。观性元真。惟觉妙明。妙觉明心。先非水火。云何责其不相容纳。

　　请穷妄因品第十一

　　世界众生。业果相续。皆由妄觉而生。富那请问。此妄因何而起。自蔽妙明。受此沦溺。佛言。妙觉明圆。本圆明妙。既称为妄。云何有因。譬彼达多怖头狂走。了狂无因。无可灭者。汝但不随世间众生业果相续。三缘断故。三因不生。则彼达多狂性自歇。歇即菩提。何藉劬劳。肯綮修证。

　　外道因缘自然疑辩品第十二

　　阿难蹑佛前语。终以多闻。而生见解。若谓三缘断故。三因不生。明明有个因缘。狂性自歇。歇即菩提。何藉劬劳。肯綮修证。则是外道自然之说。成第一义矣。蓄此疑辩。请佛开示。不知大修行人。直下明了。自然不复。再加忖度。凡有言说。均为戏论。故佛再以达多狂走之事。两穷其辨。若谓因缘自然。二说自不相蒙。若谓头本自然。为何因缘。而怖走狂。怖有因头。又何尝不自然而有失乎。故知狂之无因者。狂歇即止。不复更论己头。以是知因缘自然皆为戏论。

　　诃责戏论品第十三

　　夫称生之谭。如来是真语者。是实语者。安得更引人间戏论参合。以求是非是处。盖此不二法门。非生灭法。若云生灭灭已。自然心生。此亦生灭。非菩提也。直使对待尽去。名言两忘。此句方名无戏论法。若阿难者。虽尔多闻。祇益戏论。不修正定。安能解脱人间憎爱之苦乎。

　　决定二义品第十四

　　阿难因责多闻无功。不逮修习。恳请初地因行。佛为决定二义。一者生死妄本。依于生灭。二者烦恼根本。起于根尘。汝等若以生灭妄心。而求大乘不生灭法者。无有是处。何者。汝身之中。见有四缠。水火风土。相识妄成。五重溷浊。分汝湛圆妙觉明心。是谓生死根本。须以湛圆性成。旋其虚妄生灭。以为因地。又当详审烦恼根本。凡汝众生。六根为贼。自劫家宝。织妄成业。今以身中贸迁。世界相涉。通计六根所作功德。各各具有一千二百。于中全缺优劣不等。更当选择中间。谁为圆通。返穷无始。织妄业流。至不生灭。得循圆通。一门深入。一入无妄。彼六知根一时清净。

　　圆六湛品第十五

　　云何一门深入。能令六根一时清净。佛言。汝观现前六根。为一为六。然观耳来听法。口来问义。身起钦承。则又互相为用者。要知圆湛本然。非一非六。由汝无始有明。明觉黏湛发光。浮根流逸。奔于前尘。颠倒沦替。故于圆湛。六一义生。汝若不随前尘所起知见。随㧞一根。脱粘内伏。伏归元真。发本明耀。耀性发明。诸余五粘。应拔圆脱。是谓明不循根。寄根明发。则汝六根。互相为用。如是浮尘。应念化成无上知觉。

　　究竟修因品第十六

　　阿难误认六尘缘影。为自心性。故疑离尘入断。将谁立因。求无上觉。佛使罗睺击钟使验。根尘虽断。闻性不断。若能弃彼生灭根尘。独守真常。常光现前。根尘识心应时销落。云何不成无上知觉。以此为因。则七常住果。于是可获。

　　第五卷达字集

　　见结知解品第十七

　　蹑前二义。文中不见所结。云何知解。总示妄结。依根尘识起。但妄识不立。妄结自解。然根尘与识皆无自性。如彼交芦。互相依倚。当体全空。既无自性。则随缘转变。故于知见立知识之心。则结而为无明之本。知见无知识之妄。则解而入涅槃之门。

　　宣义说偈品第十八

　　前十六句。牒结长行之语。后二十句。蹑前解结之文。启后圆通之旨。

　　绾巾示结品第十九

　　阿难蹑前偈文。未解一解六亡之旨。于是如来绾叠华巾。成为六结。告阿难言。此巾六结不同。循顾本根。一巾所绾。则汝六根同一妙明真性。因有妄结。分为六根。义亦如是。汝嫌此结。不能成一。若次第解除。使结不生。则无彼此。尚不名一。六云何成。一解六亡。义亦如是。然欲解此结。云何措手。若左右偏掣。终不能得。若于结心解即分散。于结心解者。知见立知。即名为结。观于中道。斯即结心。若悟三空。心即无结。如上狂乱。乃根结之由。结解于心。狂乱自歇。

　　选择圆通品第二十(二十五菩萨各举所证)

　　前此不说因缘。到此却说因缘。盖欲选择六根以了圆行。若谓世出世法。知其本因。随所缘出。安得谓无因缘。但所谓因缘。非取世间和合粗相。须知六凡四圣。皆由于心。随无明之染缘。则生九界。随教行之净缘。则出佛界。是故从汝心中。选择六根。根结若除。尘相自灭。诸妄销亡。不真何待。如二十五菩萨。各举所证。皆以因缘。而成无学者也。有以六尘悟入者。则憍陈那等也。有以六根悟入者。则阿那律陀等。也有以六识悟入。者则舍利弗等也。有以七大悟入者。则乌刍瑟摩等也。惟观世音菩萨。则以耳根三慧。得入圆通。故下品特表。以示标准。

　　第六卷寂字集

　　特表耳根品第二十一

　　圆通二十五门。此最当机。故须特表。一亡前尘。二净内根。三空观智。四灭谛理。忽然超越世出世间。获二殊胜。一者上合诸佛同一慈力。二者下合众生同一悲仰。圆通之妙。有如此者。得成十四无畏三十二应。成就菩提。斯为第一。

　　文殊说偈品第二十二

　　二十五菩萨。各说最初成道方便。皆言。修习真实圆通。二十五行之中。易得成就者。莫若耳根。故佛开示此门。特敕文殊。说偈细玩。文殊所拣。是言初心难入。若二十五菩萨。各举所得。实无优劣。所谓圣性无不通。顺逆皆方便也。耳根圆通。又方便中之方便者。故特告阿难及末世众生。使易得成就耳。又按偈中自余诸方便。皆是佛威神。即事舍尘劳。非是长修学。今去圣愈远。加被之力愈微。欲如二十五菩萨之速证。窃恐未易得也。

　　决定清净明诲品第二十三

　　阿难承佛慈诲。心迹圆明。悲喜交集。欲以是法应世度生。而恐末劫邪师妄谈佛法。受其眩惑。易退觉心。难入正定。欲摄其心。入三摩地。未知云何安立道场。远诸魔事。佛为宣说。修行三决定义。摄心为戒。因戒生定。因定发慧。是则名为三无漏学。云何摄心为戒。一曰不淫。二曰不杀。三曰不盗。四曰不妄。是为清净明诲。持此四种清净仪律。皎如冰霜。心尚不缘色香味触。一切魔事云何发生。

　　第七卷照字集

　　摄持轨则品第二十四

　　前示明诲。内摄也。此示坛仪。外摄也。轨则温陵多从表法。(见华严大论)大要广大信心。而资以净智妙行。然后可以严成。如来寂灭场地。设像献享。诵持咒心。一七之中。心身明净。三七之后。端坐安居。不起于座。自得泥洹。或有未能办置。持诵不休。亦能随器。受持受益。

　　神咒四百十八以前。但是皈依三宝贤圣。及叙咒功力求愿加被之事。至跢侄他。此云即说咒。日下乃秘密心咒。不拘时分。常行一百八遍。此而已矣。

　　修证三摩问品第二十五

　　阿难请问。已知得正熏修。如是修证三摩。未到涅槃。云何名为干慧之地。四十四心。至何渐次。得修行目。诣何方所。名入地中。云何名为等觉菩萨。佛以次答。修三摩地者。先识倒因。倒因不生。乃复正性。众生迷真起妄。众相竞生。起惑造业。以成颠倒。起惑愈甚。则化理愈乖。展转迁流。世界相涉。变化众生。而成十二类。盖自胎卵湿生。至非非想。其类充塞。轮转不停。一一类中。亦各具有十二颠倒。犹如捏目乱华发生。修三摩者。必须于是本因乱想。立三渐次。方得除灭。

　　第八卷含字集

　　三种修行渐次品第二十六

　　何谓三种修行渐次。一者断荤。不食五辛。除其助因。二者断淫。不行偷劫。刳其正性。禁戒成就。现业自违。于外六尘。不多流逸。旋元自归。尘既不缘。根无所偶。反流全一。六用不行。身心快然。获大安隐。从是渐修。随所发行。安立圣位。是为第三增进修行渐次。

　　增历圣位品第二十七干慧四十四心十地等觉妙觉

　　前言生灭名妄。故有颠倒二种。灭妄名真。故历渐次圣位。修三摩者。欲爱干枯。根境不偶。执心虚明。纯是智慧。以其未与法流水接。故称干慧。从于此地。渐历圣位。十信十住。十行十向。加以妙圆四行。蹑迹相资。重重增进。至于十地。则超凡入圣。而修习之功。无以复加。故成等觉。若妙觉则优入圣域。成无上道。其实则一干慧初心。始终成就而已。然前称干慧。后复称金刚干慧者。圣位既登。非此慧力不能断最后细惑。荡前位缘影。故特赞称金刚以美之。非于等觉后心。又立一位也。

　　第九卷虚字集

　　精研七趣品第二十八狱趣鬼趣畜生趣人趣仙趣天趣

　　前于世界颠倒中所说十二类。单示欲界因果之相。尚于界趣。说而未周。今复蹑前精研七趣。夫真如妙心。本来周遍。则法界一真。万物一体。宜无诸趣之异。其如今之见有以。故阿难问言。此趣为复众生本有。为是众生妄习。佛言。一切众生实本真净。因彼妄见。有妄习生。内分积情。外分发想。(心动于内曰情。意缘于外曰想)当其未舍暖触之时。一生善恶俱时顿现。莫不从业分趣。随其情想轻重而感变焉。下从地狱。上至非想。业销福尽。互有升沉。狱趣则六交有报。本乎十习之因。十习者。本于十惑。习成恶业也。六交者。因乎六根。交起恶报也。受报罪已。遇物成形。入诸鬼趣。鬼业既尽。方与世间。冤对相值。化为畜生。填还宿债。酬足复形。乃生人道。人则有修。或有不依正觉。存想固形。别得生理。随其功行。成十种仙。是为仙趣。或有未能成就禅那。但能疾断爱欲根本。勤行十善。命终生天。故有天趣。天趣者。随其功行。相蹑增升。若欲界六天。虽出尘劳。微有欲想。相视相抱。亦称暂交。色界则以禅定感生。不生爱染。都无想念。超生三梵。名曰胜流。故有梵众梵辅大梵。为初禅三天。二禅则湛寂生光。故有少光无量光音三天。三禅则通于寂灭而生净乐。故有少净无量遍净三天。如是一类。安隐心中。欢喜毕具。但能自利。未得利他。增升至于四禅。则有四根本五不还。是为凡天。四根本者。兼修慈悲喜舍。利他之心乃出生。诸禅三昧之本。故曰根本。是天粗重相灭。净福性生。故有福生福爱二天。从是天中。有二岐路。直趋广果。纡往无想。直者不带异执。直修禅定也。纡者双厌苦乐。灰冷舍心也。此四胜流。三患不至虽。非无为真境。而有为功用亦已纯熟。复有五不还天。则下界九品惑尽。不复欲界受生矣。此不还天。彼诸四禅四位天王。独有钦闻。不能知见。然尚有色质。未尽形累。至无色界。则灭身归无。乃定性声闻之所居。或无想外道之别报。或舍厌天人之杂处。其类不一。皆无色蕴。盖从有顶色边际中。分岐超出。一为回心大阿罗汉。言以舍心修定。发明无漏知慧。慧光圆通。断尽尘惑。便出三界。不住小果。入菩萨乘。故名大阿罗汉。二者随定趣入。或厌色而依空。报生空处。或厌色空而依识。报生识处。或有空色双亡。识心都灭。报生无所有处。虽能穷空。不尽空理。幽幽绵绵。若存不存。似尽非尽。报生非想非非想处。如是一类。名不回心钝阿罗汉。此皆不了妙觉明心。积妄发生妄。有三界中间妄。随七趣沉溺。随趣受生。名数取趣。故有补特伽罗之称。是皆凡夫业果酬答。答尽人轮。彼之天王。即是菩萨。游三摩地者。随行权应。寄位升进。

　　第十卷空字集

　　　　　精研七趣品第二十八(连上虚字集)修罗趣(此云非天。福力等天。而无天行。为多瞋故)

　　欲证菩提。要除三惑。三惑不尽。落于魔道。魔有四种。鬼道以护法力。从卵而生。鬼趣所摄。天道降德坠贬。从胎而生。又有执持世界力洞无畏。能与梵王帝释争权者。因变化有。天趣所摄。别有下劣修罗生大海。心沉水冗□。旦游虚空。暮归水宿。因湿气生。畜趣所摄。凡此七趣。皆是昏沉诸有为相。妄想受生。妄想随业。于妙圆明无作本心。皆如空华。元无所着。但一虚妄。更无根绪。众生不识本心。受此轮转。皆由随顺杀盗淫故。若能反此。则既不以有业而沉鬼伦。又不以无业而升天趣。无有无无。二无亦灭。则轮回之性不起。而真如之性常寂矣。故欲断妄轮。须修正定。

　　详辨魔境品第二十九阴魔天魔心魔见魔

　　前法既终。当机无问。佛复自说真止观中微细魔事。乃最后深慈。佛言学人修禅饰定。与菩萨罗汉吻合无间。故能销殒虚空。振裂魔界。是故鬼神及诸天。魔魍魉妖。精于三昧时。咸来恼汝。但彼在尘劳。汝居妙觉。觉悟无惑。虽有神力。无奈汝何。凡汝禅那成就破乱。皆由心中五阴主人。主人若迷。客得其便。

　　一破色阴现境(其目有十)

　　色阴所由。盖因父母与己。三妄交结。坚固妄想。以为其本。学人修观。销落诸念。定力虽尔。而色阴未破。如明目处暗。是为色阴。区宇尽则明朗。十方洞开。无复幽黯。是则能超劫浊。(最初一念。空见不分。名为劫浊)现境有十。一者身能出碍。二者体拾蛲蛔。三者空闻密义。四者默现佛境。五者空成宝色。六者暗室如昼。七者身无所觉。八者见能洞观。九者夜或隔见。十者渐发魔事。此名善境。暂得如是。非为圣证。不作圣心。魔事渐歇。若作圣解。即堕群邪。

　　二破受阴现境

　　受阴无体。但虚有所明。故曰虚明。妄想以为其本。色阴破尽。内外虚融。见诸佛心。如镜现像。清净虚凝。了无形碍。虽具妙体。而未能运用。如魇魅人。是为受阴。区宇尽则魇咎已歇。其心离身。反观其面。去住自由。无复留碍。是则能超见浊。(见浊妄起见觉。泪扰湛性)从此渐发魔事。现境有十。一者抑伏生悲。以招悲魔。二者感激生勇。以招狂魔。三者慧劣自失。枯渴沉忆而招忆魔。四者慧力过定。亡失恒审。招易足魔。五者新证未获。心生艰险。招忧愁魔。六者身体轻安。无慧自持。招喜乐魔。七者见胜生慢。招我慢魔。八者得少为足。招轻清魔。九者执空拨无。招彼空魔。十者绵味发爱。招欲爱魔。众生顽迷。逢此因缘。茫不自识。失于正受。当从沦坠。

　　三破想阴现境(其目有十)

　　想阴者。融通妄想。以为其本。受阴破尽。心离其形。如鸟出笼。随往无碍。譬如有人熟寐寱言。虽无别知而言有章次。是为想阴。区宇尽则于觉明心。如去尘垢。一伦死生。首尾圆照。是人则能超烦恼浊。(忆识诵习。发知现尘)渐发魔事。现境有十。一者贪求善巧。天魔得便。附人说法。遭其迷惑。又或怪鬼成魔。附体恼乱。好言某佛出世。劫火刀兵。二者心爱游荡。天魔得便。现身化佛。魃鬼附体。好言诸佛应世。三者精思契理。天魔得便。说法开悟。魅鬼附言。佛有大小先后真假男女。菩萨亦然。四者贪求辩拆。天魔得便。附言见在。即佛无别净居。亦无金色身相。魇鬼附体。好言秽染。以为真净。五者贪求冥感。天魔得便。化现圣贤。前世知识。厉鬼附体。好言过去因缘佛陀处所。六者贪求静谧。天魔得便。说法令人各知本业。大力鬼魔附体。好言未然祸福。七者贪求宿命。天魔得便。附言诡异符箓。山林川岳。鬼神附体。好言他方宝藏。十方圣贤潜匿之处。八者想爱神力。天魔得便。变现神异。撮火履冰。透垣越牖。山海诸精。附体扰乱。好言神通自在。九者想爱深空。天魔得便。依空变现。年老精灵附体扰乱。拨无因果。一死永灭。十者想爱长寿。天魔得便。飞精附人。倏忽变易。瞬息万里。魔眷附体。食吸精气。厌足生心。去彼人体。弟子与师。多䧟王难。汝当先觉不入轮回。迷惑不知堕无间狱。

　　四破行阴禅那狂解(其目有十)

　　此后更详。盖以禅理精密。必须辩晰。使无迷惑。

　　行阴者。念虑之微。陈陈不断。新新不住。有如瀑布流泉。是谓幽隐妄想。彼善男子想阴尽者。梦想俱无。寤寐恒一。觉明虚静。犹如晴空。无复粗重前尘影事。但见幽隐之中。熠熠清扰。是谓行阴尽。则扰习消灭。归于元澄。如波澄为水。无复迁流。超众生浊。(生灭不停。业运常迁。曰众生浊)由此凝明正心。魔不得便。故已后无复魔事。惟是修禅失趣。狂解妄计。能失正知。堕落外道。其目有十。一于圆元中计本末无因二于圆常中计四偏常三于自他中计四颠倒四于分位中计四有边五于知见中生矫乱虚论六于行相续中因计后有七于阴相灭中因计后无八于存灭中而计八非九于后无中计七断灭十于后有中计五涅槃

　　圆元者。于同生基中。见已动元也。(动元即行元)既见有。此遂以一切众生生灭皆圆。于此不复进穷识阴。止以眼根功德。见彼八万劫中众生业流湾环。八万劫外寂无所见。遂谓本自无因。又八万劫中。人则生人。鸟则生乌。乌本来黑。鹄本来白。无复迁改。若我本来不成佛。云何更能成佛。是末亦无因也。如斯计度。是为断见。

　　何谓圆常。圆常者。执彼圆元。以为常道。以修习心境二法。故知众生二万劫中。方生方死。方死方生。如循连环。本无散失。此拨生灭而计常也。又计地水火风四性常住。修习能知四万劫中。众生生灭咸有恒体。此存生灭而计常也。又计心意识中本性恒常。众生依之循环不失。此认识神而计常也。又计想阴已尽。更无生灭想心。流止运转。理中自然成不生灭。不知行阴即生灭元。是依想灭而计常也。如斯计度。落于常见。

　　又于自他计四颠倒。一者妄立神我。凝明不动。为有常性。众生于我中。自生自死。真无常性。此由自他而分计者也。二者离自本心。遍观国土。见劫坏处。为无常种性。劫不坏处。为究竟常性。此离心观土而分计者也。三者观于心精密运。能起生灭。其不坏者。名为常性。一切生死。从我流出者。名无常性。此以一性而分二计者也。四者以行阴常流。计为常性。色受想等灭尽。无有为无常性。此又于彼四阴而起分计者也。此皆亡失正知。惑菩提性。堕落外道。

　　又于分位中。生计度者。坠于四有边性论。一者三际分位。计过未为有边。计见在为无边。二者见闻分位。观八万劫前。寂无见闻者为无边。有众生处为有边。三者彼我分位。计我偏知得无边性。而曾不知彼之知性如我遍否。则我为无边。彼但为有边。四者生灭分位。穷行阴空。昔有今无。半生半灭。内根外器。一切皆然。生为有边。灭为无边。此皆穷道失趣。展转妄计。禅那狂解。谬迷若此。

　　又于知见中。起四种颠倒。生不死矫乱遍计虚论。外道计天为不死。语不矫乱。方生此天。凡有问者。不敢实答。恐成矫乱。佛言。此之妄计虚论。真矫乱也。其目有四。一者观化迷理而成矫乱。谓观万化。常变生灭增减有无。遂生。异解。为言亦生亦灭亦增亦减。一切问时。互语矫乱。二者观于灭处。见互互无。执口答无。而成矫乱。三者观于生处。见各各有。执口答是。而成矫乱。四者观境有无。其心内乱。两可其辞混滥应答。而成矫乱。是皆中无所主。妄计虚论。

　　又于行相续中。而计后有。以为生灭灭生。相续不绝。发心颠倒。而计云色是我。云我有色。云色属我。云我在色。如是循环。色受想行有十六相。妄计死后复有。又或旁计烦恼菩提。毕竟循环不相凌夺。是皆于无尽流中。妄起意见。

　　又于除灭色受想中。发心颠倒。计死后无。言色受与想既已灭尽。无复连缀。阴性消散。死后云何更有诸相。因约四阴现在因亡。后来果灭。因果合论而成八相。死后俱无。从此旁计。涅槃因果。一切皆空。

　　又于存灭中。计八俱非行阴存是有相也。色受想灭是无相也。存者终尽。则虽有非有。灭前曾有。则虽无非无。四阴双计。共成八非。由此旁计诸行一切俱非。死后昏瞢。无可道故。

　　又于后后无。讣七断灭因。行阴念念灭处妄计。设生人天七处。后皆断灭。七处谓欲界人天二处初禅二禅三禅四禅及无色也。穷尽七际。皆现前消灭。灭已无复。

　　又于后后有处。计五涅槃。或以欲界悟圆明理。遂以欲界为转依处。或以初禅离忧。二禅离苦。三禅极乐。四禅极舍。即转依涅槃。不知诸天皆属有漏。非无为果。非究竟处。如上十种狂解。皆是行阴。用心交互。故现斯悟。是谓心魔。自起深孽。众生不知。以迷为解。自言登圣。大妄语成。堕无间狱。

　　五破识阴禅那狂解(其目有十)

　　识者狂觉影明。原无自体。罔象虚无。颠倒妄想。以为其本。修三摩者。行阴已尽。于涅槃天。将大明悟。行灭识见。深达十方十。二种类依正二报。皆识所变。以获其同。以定慧力。消磨六门。使六用不隔。通邻互用。如吠琉璃。内外明彻。此识阴尽也。是人则超命浊。于中复有狂解十种(吠琉璃宝。能隔山见物)。一立真常因成外道种二计我生彼成遍圆种三计彼生我成倒圆种四计物各有情成倒知种五崇水事火成颠化种六计永灭依成断灭种(永灭依外道之涅槃也)七贪长固身成妄延种八留欲固命成天魔种九证灭自休成缠空种十存觉立证成不化圆种

　　夫识由行流。行空则识还元矣。已灭生灭。而尚依识元。故于寂灭精妙未圆。但消磨六门。使其根合隔开。互用清净。亦与十方诸类。觉知通㳷。同入圆元。亦庶乎归复圆通之性者。若于所归。立为真常。因地而生胜解。是人则堕因所因执。立所得心。成所归果。违圆通背涅槃。生外道种。

　　又以所归揽为自体。遂执我能生彼。而实不能。是人则堕能非能执。立能为心。成能事果。生遍圆种。

　　又以识元我所依归。翻计彼能生我。及一切法。遂认生起流出之处。为真常无生之体。在生灭中。早计常住。是人则堕常非常执。立因依心。成妄计果。名倒圆种。

　　又计知体遍圆。因知立解。十方草木各有情识。通㳷我知。木死为人。人死为木。未明一体。谬计遍圆。是人则堕知无知执。计圆知心。成虚谬果。生倒知种。

　　又以根互用中。得其随顺。计一切法。水火风土。清净光明。周流成就。皆能圆化。吾身四大。皆彼所属。勤心崇事。冀生胜果。是人则堕生无生执。立妄求因。求妄冀果。生颠化种。

　　又于圆明中。计明中虚。破灭群化。归永寂依。不知其非。是人则堕归无归执。圆虚无心。成空亡果。生断灭种。

　　又于圆常中。将谓色身同彼精圆。固身长住。是人则堕贪非贪执。立固妄因。趣长劳果。生妄延种(劳谓苦心修炼。勤劳不休)。

　　又以识为命元。互通三际。识阴若尽。化命亦无。便于定中。化诸欲境。却留尘劳。不令销尽。欲证真常。而不知其非。是人则堕真无真执。发邪思因。立炽尘果。生天魔种。

　　又明众生受命元由。以生灭由识。精粗由业。故依四谛分别。以苦集为粗伪。以灭道为精真。居灭即休。更不前进。是人则堕定性声闻。圆精应为因心。成趣寂之小果。得少为足。证于偏真。生缠空种。

　　又于圆融清净觉明。研为深妙。立为果证。而不前进。是人则堕定性辟支。圆觉㳷为因心。成湛明之滞果。生觉圆明。不化圆种。如是十种禅那。中途成狂。因依迷惑。于未足中。生满足证。皆是识阴。用心交互。故生斯位。修三摩者。识心已尽。诸根互用。于互用中。能入菩萨金刚干慧。圆明精心。于中发化。如净琉璃内含宝月。如是乃超十信十住十行十向四加行心。菩萨所行金刚十地。等觉圆明。入于如来妙庄严海。圆满菩提。归无所得。

　　最后请益品第三十

　　阿难问言。五阴相中。五种虚妄。为并销除。为次第尽。如是五重。诣何为界。佛答五阴妄本。色阴者。坚固妄想。以为其本。凡汝色身。先因父母妄想。汝心非想。则不能于想中传命。如想酢口水。想高足酸。良由体因妄结。故能与妄通伦。命以想传。正谓是尔。受阴者。如前所说临高妄想。能令汝体实受酸涩。则汝现前逆顺二境。本皆虚妄。亦能令汝色身。实受损益。故曰虚明妄想以为其本。由汝念虑。使汝色身虚实不伦。而能相使想融之也。心生虚像。形能作成。心形异用而能相应。想通之也。至于寤寐摇变。能使心逐境生境随心变。想为之也。是故想者。融通妄想。以为其本。化理密移。日夜相代而不自知。此若非汝。云何体迁。此必汝真。汝何无觉。是故行者幽隐妄想。以为其本。又汝以精真湛不摇处。认为恒常。若实精真。不容妄习。今汝能藏昔记。一见不忘。即妄习也。则此精湛不摇之中。念念受熏。纳种在识。容妄多矣。当知湛非真湛。特幽潜沉匿而不自觉。譬彼急流之水。望若恬静。但以急不见流。非无流也。此真忆想之元。容妄之体。故曰。识者罔象虚无。以为其本。直须破尽识阴。消磨六门。使妄习无寄。然后习性可灭。是五受阴者。五妄想成。本无有界。由妄相因。色不自色。因空有色。惟色与空。成色边际。离不自离。因触有离。惟触与离。是受边际。忘不自忘。因记有忘。惟记与忘。是想边际。灭不自灭。因生有灭。惟灭与生。成行边际。湛不自湛。因行不流逸。性入元澄。合乎湛了。成识边际。此五阴元重叠生起。生因识有。灭从色除。理则顿悟。乘悟并销。事非顿除。因次第尽。孤山曰。生则由内造外。从细至粗。如着衣然。故迷理有识。乃至有色。灭则由外至内。从粗至细。如脱衣然。故悟理色尽。乃至识尽。

　　楞严说约(终)
