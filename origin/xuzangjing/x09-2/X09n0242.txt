卍新纂续藏经第 09 册 No. 0242 华严经三十九品大意


　　No. 242

　　大方广佛华严经三十九品大意

　　夫大方广佛华严经者。诸佛之性海。一真之法界。显玄微之妙诠。演无尽之宗趣。语其广大。则无所不包。语其精密。则无所不备。虽一路一门之可入。而千殊万变之无穷。望之者莫测其津。即之者莫睨其际。所谓会沧海而为墨。聚须弥而为笔。不能尽一句之义。而况以浅近之观卑不之识。而欲探其阃奥者哉。若无头绪条。则何由贯通旨趣。

　　初会菩提场。我佛世尊。始成正觉。现遮那之妙体。遍法界以为身。显依正之庄严。等太虚而共量者。标四十种庄严。品类一一。各具无量无边。十佛刹微尘数菩萨所共围绕。又四十类神天部众。一一各统眷属无数无量无边无等海众云集。庆贺法王始成正觉。总有四百二十首偈颂。赞佛功德难思愿海。一一各显证道法门。总计四百名目菩萨神天。为世间主依报庄饰。故称妙严。此品建初。是为第一。

　　如来现相品者　表世尊即于面门众齿之间。放佛刹微尘数光明。一一复有佛刹微尘数光明。以为眷属。于光明中。显现无边刹土无边诸佛无边菩萨。觉悟一切世界中。一切众生发菩提心。生如来家。又放眉间白毫光明。普照十方无边刹土。显现无边庄严。无边菩萨于光明中俱时出现。又复于世尊前。出大莲华。具无尽庄严。众宝成就。诸菩萨众各坐其上。各以偈颂。赞佛功德。

　　普贤三昧品者　表普贤菩萨于如来前。坐莲华藏师子之座。入一切诸佛毗卢遮那如来藏身三昧。能于十方无边佛刹微尘数世界。一切诸佛如来前。现身说法。转妙法轮。

　　世界成就品者　表普贤菩萨遍观一切世界海。一切众海。一切诸佛海。一切法界海。一切众生业海。根欲海。如来世尊以十种智。知诸菩萨及诸众生。教化成就饶益众生。入佛境界。又表世界海。各各庄严。各各依住。各各形状。各各趣入。各各光明。各各体相。各各劫住。各各差别。一一形状。各各俱有十不可说佛刹微尘数名相等俱。

　　华藏世界品者　表此最中央香水海。名无边妙华光。出大莲华。名蕊香幢华藏世界海。住在其中。有十不可说佛刹微尘数香水海。周匝围绕。有十不可说世界种。安住其中。于内芬陀利华宝尸罗幢楼阁铃网城廓林树墙栴檀。一一各具不可说百千亿那由他周遍严饰一一香水海各有四天下微尘数香水河。右旋围绕。一一河各有十不可说微尘数庄严。体量形状。一一各有十不可说。俱在此华藏庄严世界海中。分布而住。此中央香水海中。有十不可说佛刹微尘数世界。于中布列。一香水海中。安住二十重世界种。最下第一重世界种有一佛刹微尘数世界。周匝围绕。第二重世界种有二佛刹微尘数世界。周匝围绕。重重加增。如第二十重世界种。有二十佛刹微尘数世界。周匝围绕。此为第一个二十重。又十个二十重围绕第一个二十重。又一百个二十重围绕此十一个二十重。广说有十不可说二十重。连接安布。俱如经说。

　　毗卢遮那品者　表过去古佛以况今佛。有香水海名清净光。有世界名胜音。于世界中有一大林。名摩尼华枝轮。种种庄严。数无尽极。宽广无量。有一大林城。人王所都。有百万亿那由他城。周匝围绕。城中居人。靡不成就。业报神足。乘空往来。行同诸天。此宝华枝轮大林之中。有一道场名宝华遍照。以众大宝。分布庄严。周遍十方。其道场前有一大海。名香摩尼金刚。出大莲华。名华蕊𦦨轮。其华广大百万由旬。茎叶须台皆是妙宝。十不可说百千亿那由他莲华所共围绕。此胜音世界最初劫中。有十须弥山微尘数如来出兴于世。其第一佛名一切功德山须弥胜云。于其道场大莲华中。忽然出现。其身周普。等真法界。一切佛刹皆示出生一切道场。悉诣其所。其胜音世界有六十八千亿须弥山顶。一一现身而坐。即于眉间放大光明。十佛刹微尘数光明以为眷属。充满一切十方国土。所有众生遇斯光者。即自开悟。彼𦦨光明大城有王。名喜见善慧。统领百万亿那由他城。人王太子夫人彩女等。喜见善慧王太子五百人。大威光为首。十千夫人妙见为首。六万大臣慧力为首。如是等七十七百千亿那由他众。同往见佛。即时证得十种法门。诸供养具遍满虚空。至于佛所。修敬已毕。却坐一面。时彼如来为欲调伏诸众生故。于众会道场。说普集一切三世佛自在法修多罗。世界海修多罗以为眷属。随众生心。悉令获益。时胜云佛住世五十亿岁。佛灭度后。如是第二佛第三佛第四佛。相继出世。王即太子诸臣人民次第亲近获益证道。成大菩萨。此段经文。表引古佛以证今佛。毗卢遮那如来出世之法。古今相袭。古今不异。以上从世主妙严品至此。共六品经文。始终为菩提场中表庄严。表菩萨神天八部诸天龙王人王世间主总都一大会之中。古佛今佛成道说法仪式之大慨一终。又此四分之一分。为之信分一终。又五周之一周。为所信因果周一终。阅经至此。可知次绪者也。

　　佛名号品者　表二会世尊于普光明殿坐宝莲华藏师子之座。现大神力。感通法界。当会菩提场中。十佛刹微尘数菩萨。兴三十二种问法因缘。欲令发菩提心者。使知诸佛如来广大行愿。又以名号显发数量。等周法界。于此娑婆世界四天下种种名号各别不同。又于十方世界一方之中。有十千名。各别不同。又于此娑婆世界。有百亿四天下。如来于彼有百万亿种种名号。令诸众生各别知见。又于此娑婆世界外。东西南北。四维上下。如是十方。一方之中有百万亿种种名号。令诸众生各别知见。如经广说。尽虚空遍法界诸世界中。有不可数不可量不可思不可议及不可说不可说。数无尽极。令诸众生各别知见。如经自具。

　　四圣谛品者　表此娑婆世界中说四种圣谛。一种首标十种名。四种首标四十种名。各各不同。于此世界中。广说有四百亿十千名。随诸众生。悉令调伏。如是十方世界中。一一各有四百亿十千名。如是十方尽虚空遍法界所有世界。一一世界中。说四圣谛。亦各有四百亿十千名。随众生心。悉令调伏。如上经文。总说十方无边世界无尽名目。皆是四圣谛为体。从此四圣谛上。分作种种法门。五蕴十二缘总在其中。八万四千尘劳解脱亦在其内。广如经说。

　　光明觉品者　表世尊从两足轮下。放百亿光明。照此三千大千世界百亿阎浮提。百亿弗婆提。百亿瞿耶尼。百亿郁单越。百亿大海。百亿轮围山。百亿菩萨受生。百亿菩萨出家。百亿如来成正觉。百亿如来转法轮。百亿如来入涅槃。百亿须弥山。百亿四天王。百亿三十三天。乃至百亿色究竟天。其中所有悉皆明现。如此处见佛世尊坐莲华藏师子之座。十佛刹微尘数菩萨所共围绕。其百亿阎浮提中。百亿如来亦如是坐。悉以佛神力故。十方各不一大菩萨。一一各与十佛刹微尘数诸菩萨俱。来诣佛所。其名曰文殊师利十首菩萨等。其所来国金色世界等。其所事佛不动智佛等。尔时一切处文殊师利。各于佛所。同时发声而说颂言。又以十偈赞佛十种之法。令信心者开发觉性。信自己是不动智佛。尔时光明过此世界。遍照东方十佛国土。南西北方四维上下亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。光过十世界。遍照东方百世界。四维上下亦复如是。光过百世界。遍照东方千世界四维上下亦复如是。光过千世界。遍照东方十千世界。光过十千世界。遍照东方百千世界。光过百千世界。遍照东方百万世界。四维上下亦复如是。乃至光明过十亿世界。遍照东方百亿世界。百千亿世界。那由他。百那由他。千那由他。百千那由他世界。一一南西北方四维上下亦复如是。如是无数无量无边无等。不可数不可称不可思不可量不可说。尽法界虚空界所有世界。南西北方四维上下亦复如是。彼一一世界中。皆有百亿阎浮提。乃至百亿色究竟天。悉皆明现。彼一一阎浮提中。悉见如来坐莲华藏师子之座十佛刹微尘数菩萨所共围绕。十方各有一大菩萨。一一各与十佛刹微尘数诸菩萨俱。来诣佛所。其大菩萨文殊师利等。所从来国金色世界等。本所事佛不动智佛等。一切处文殊师利菩萨。各于佛所。同时发声说颂赞佛。令起信心者。发信进修。此十信位中。置一百四十种大愿。成大悲行。法身慧身智身。一时俱进。成十信门。如经具明。

　　问明品者　表文殊师利问觉首菩萨及十首菩萨等。佛子心性是一。云何见有种种差别。所谓往善趣恶趣。诸根满缺。受生同异。端正丑陋。苦乐不同。业不知心。心不知业。受不知报。报不知受。心不知受。受不知心。因不知缘。缘不知因。智不知境。境不知智。觉首菩萨以偈答曰。

　仁今问是义　　为晓悟群生　　我如其性答
　唯仁应谛听　　诸法无作用　　亦无有体性
　是故彼一切　　各各不相知　　譬如河中水
　满流竞奔逝　　各各不相知　　诸法亦如是
　亦如大火聚　　猛能同时发　　各各不相知
　诸法亦如是

　　其所答法。总有十偈。以答问法。如经自具。

　　又文殊师利菩萨问财首宝首德首目首勤首法首贤首精进首。如是十首菩萨。各以十偈答文殊师利。其所答法偈颂不录。总有百问。亦以百答。如经自具。

　　净行品者　表文殊师利菩萨告智首菩萨言。佛子。汝今为欲多所饶益。多所安隐。哀愍世间。利乐天人。问如是义。若诸菩萨善用其心。则获一切胜妙功德。于诸佛法。心无所碍。住去来今诸佛之道。随众生住。恒不舍离。如诸法相。悉能通达。断一切恶。具足众善。当如普贤色相第一。一切行愿皆得具足。于一切法无不自在。而为众生第二导师。云何用心。能获一切胜妙功德。佛子。菩萨在家。当愿众生。知家性空。免其过迫。孝事父母。当愿众生。善事于佛。护养一切。妻子集会。当愿众生。怨亲平等。永离贪着。诣大小师。当愿众生。巧事师长。习行善法。乃至若得见佛。当愿众生。得无碍眼。见一切佛。其余总有一百四十种大愿。用成十信位中修行之心。虽是有为之心。亦能成后五位之内理智大悲之海。已后入位万行之海。皆由此一百四十种大愿胜上缘力之所能成矣。

　　贤首品者　表文殊师利菩萨说无浊乱清净行大功德已。欲显示菩提心功德。故以偈问贤首菩萨曰。

　我今以为诸菩萨　　说佛往修清净行
　仁当亦如此会中　　演畅修行胜功德

　　尔时贤首菩萨以偈答曰。

　善哉仁者应谛听　　彼诸功德不可量
　我今随力说少分　　犹如大海一滴水
　若有菩萨初发心　　誓求当证佛菩提
　彼之功德无边际　　不可称量无与等
　何况无量无边劫　　具修地度诸功德
　十方一切诸如来　　悉共称扬无能尽
　如是无边大功德　　我今于中说少分
　譬如鸟足所履空　　亦如大地一微尘

　　此上四偈。明发心功德广大难量。随力少说分。为明菩提心不可以边际量故。功德还当如是。以下总有三百七十二首偈颂。其中大意总叹发菩提者之信心。令其坚固修习。无诸放逸者也。又此第二会普光明殿。说十信法门。共六品经。始终一周。

　　又三会。须弥山顶帝释宫中。名忉利天会。

　　升须弥山顶品者　表如来威神力故。十方一切世界。一一四天下阎浮提中悉见如来坐于树下。各有菩萨。承佛神力。而演说法。靡不自谓恒对于佛。尔时世尊。不离一切处菩提树下。而升须弥。向帝释殿。时天帝释。在妙胜殿前。遥见佛来。即以神力。庄严此殿。置普光明藏师子之座。其座悉以妙宝所成。十千层级十千金网种种庄严。十千太子十千梵王前后围绕。十千光明而为照曜。尔时帝释。奉为如来敷置座已。曲躬合掌。恭敬向佛。唯愿哀愍。处此宫殿。即时世尊。入妙胜殿。十方一切世界中。悉亦如是。又以十偈赞佛功德行愿。如经自具。

　　须弥山上偈赞品者　表佛神力故。十方各有一大菩萨。一一各与十佛刹微尘数菩萨俱。从百佛刹微尘数国土外诸世界中。而来集会。其名曰法慧菩萨。一切慧菩萨等。所从来国。因陀罗网世界等。其所事佛。殊特月佛等。是诸菩萨。至佛所已。顶礼佛足。随所来方。各化作毗卢遮那藏师子之座。结跏趺坐。十方一切世界。悉亦如是。尔时世尊。从两足指放百千亿妙色光明。普照十方一切世界。须弥顶上帝释宫中佛及大众。靡不皆现。尔时法慧菩萨。承佛神力。普观十方。而说颂言。如是十慧菩萨。各以十偈。赞佛功德行愿。如经自具。总有一百首偈颂。叹无相为真实。合会十住位法。令身心诸计皆无所依。离于偏执。住佛所住。偈颂未录。如经自具。

　　十住品者　表法慧菩萨。承佛威力。入菩萨无量方便三昧。以三昧力。十方各千佛刹微尘数世界之外。有千佛刹微尘数诸菩萨。皆同一号。名曰法慧。普现其前。告法慧菩萨言。汝能入是三昧。善男子。十方各千佛刹微尘数诸佛。悉以神力。共加于汝。又是毗卢遮那如来。往昔愿力威神之力。及汝所修善根力故。令汝说法。为增长佛智故。法慧菩萨。从定起时。告诸菩萨。佛子。菩萨住有十种。过现未来诸佛已说当说今说。何等为十。所谓初发心住。治地住。修行住。生贵住。具足方便住。正心住。不退住。童真住。法王子住。灌顶住。是名菩萨十住。二世诸佛所说十住法内。功行法则。如经自具。

　　梵行品者　表正念天子。白法慧菩萨言。佛子。一切世界诸菩萨众。依如来教。染衣出家。云何而得梵行清净。从菩萨位。逮于无上菩提之道。法慧菩萨言。佛子。菩萨修梵行时。应以十法而为所缘。作意观察。所谓身身业。语语业。意意业。佛法僧戒。应如是观。身是梵行耶。乃至戒是梵行耶。若是梵行。当知梵行则为非善。则为非法。则为浑浊。则为臭恶。则为不净。三业六根五蕴十二缘十八界六通三明慈悲喜舍四无量心六波罗蜜。于诸法中。不生二解。一切佛法疾得现前。初发心时。即得阿耨多罗三藐三菩提。知一切法即心自性。成就慧身。不由他悟故。于中辩通十法。诸义名言。如经自具。

　　初发心功德品者　表天帝释。白法慧菩萨言。佛子。菩萨初发菩提之心。所得功德。其量几何。法慧菩萨言。此义甚深。难说难知。难分别。难信解。难证难行。难通达。难度量。难趣入。虽然我当承佛威力。而为汝说。佛子。假使有人。以一切乐具。供养东方阿僧祗世界所有众生。经于一劫。然后教令净持五戒。南西北方。四维上下。亦复如是。经于一劫。如是功德。宁为多不。天帝释言。此人功德。比菩萨初发心功德。百分千分。乃至算数譬喻。所不能及。其中所说譬喻。条则广多。难可穷尽。数在经中。阅经可知。广明发心功德难量。如经自具。

　　明法品者　表精进慧菩萨。白法慧菩萨言。佛子。菩萨初发求一切智心。成就无量功德。具大庄严。升一切智乘。入菩萨正位。舍诸世间法。得出世间法。三世诸佛摄受决定。至于无上菩提之处。尔时法慧菩萨。告精进慧菩萨。善哉佛子。汝今为欲多所饶益。多所安乐。多所惠利。哀愍世间。问如是法。佛子。菩萨住十种不放逸法。得十种清净法。经中广多明文。如经自具。总以坚守净戒。精修密行。广度众生。成就智力。三世诸佛。同一体性。清净心故。此上三会。从须弥顶上帝释天宫。表须弥山顶品。表偈赞品。表十位品。表梵行品。表初发心功德品。表明法品。此六品经。是第三会始终一周。而为解分。为差别因果周之内。阅经至此。可知次序。

　　第四会。

　　升夜摩天宫品者　表如来威神力故。不离一切菩提树下及须弥山顶。而向于彼夜摩天宫宝庄严殿。时夜摩天王遥见佛来。即以神力。于其殿内。化作宝莲华藏师子之座。百万层级以为庄严。百万金网以为交络。种种庄严。数各百万。乃至光明而为照耀。百万夜摩天王恭敬顶礼。百万梵王百万菩萨赞佛功德。尔时天王说偈赞佛。皆以十偈。表叹功德。如此世界中夜摩天王。承佛神力。称扬赞叹。十方一切世界夜摩天王。悉亦如是。

　　夜摩天宫偈赞品者　表佛神力故。十方各有一大菩萨。一一各与佛刹微尘数菩萨俱。从十万佛刹微尘数国土外诸世界中。而来集会。其名曰功德林菩萨等。所从来国。亲慧世界等。各于佛所。净修梵行。其所事佛。常住眼佛等。是诸菩萨至佛所已。顶礼其足。随所来方。化作摩尼藏师子之座。结跏趺坐。如此世界夜摩天王菩萨来集。十方一切世界悉亦如是。尔时功德林菩萨以偈颂言。佛放大光明。普照于十方。悉见天人尊。通达无障碍等。如是十林菩萨。各以十偈。赞佛功德行愿。利益群生。得菩提道。共成百偈。如经自具。

　　十行品者　表功德林菩萨。承佛神力。入菩萨善思惟三昧。入是三昧已。十方各过万佛刹微尘数世界外。有万佛刹微尘数诸佛。皆号功德林。而现其前。告功德林菩萨言。佛子。乃能入此三昧。此是十方诸佛。共加于汝。亦是如来往昔愿力。及诸菩萨众善根力。令汝入是三昧。而演说法。是时诸佛。即与十种智。又各伸右手。摩功德林菩萨顶。功德林即从定起。告诸菩萨言。佛子。菩萨行不可思议。与法界虚空界等。有十种行。三世诸佛之所宣说。何等为十。一者欢喜行。二者饶益行。三者无违逆行。四者无屈挠行。五者无痴乱行。六者善现行。七者无著行。八者难得行。九者善法行。十者真实行。如是十行之法。功用条则。一行之内。各有譬喻修行之功。利益众生。说是法时。十方世界六种震动。如此世界。夜摩天宫。说十行法。所现神变。十方世界悉以如是。又十林菩萨。各以十偈。重叙十行之内功德行愿。如经自具。共成百偈。

　　十无尽藏品者　表功德林菩萨。告诸菩萨言。佛子。菩萨摩诃萨有十种藏。过去未来现在诸佛已说当说今说。何等为十。所谓信藏。戒藏。愧藏。惭藏。施藏。慧藏。念藏。持藏。辩藏。是为十。此十种藏。菩萨修行功用愿力。令诸菩萨究竟成就无上菩提。亦令一切世间所作悉皆究竟无尽大藏。此上夜摩天宫品。偈赞品。十行品。十无尽藏品。始终四会一周。

　　第五兜率天宫会。

　　升兜率天宫品者　表佛神力。故不离一切处菩提树下。及须弥顶夜摩天。而往兜率天宫一切妙宝所庄严殿。时兜率天王遥见佛来。于其殿上。敷摩尼藏师子之座。天诸妙宝之所集成。如来神力所现。无量百千亿那由他阿僧祗善根所生。于其殿内。种种庄严。一一各具百万亿种种供养。总有一百八十四个百万亿。又有一百零八个百万亿菩萨。及诸天神王八部等。一一均各百万亿数之众。恭敬供养。前后围绕。尔时世尊。于其殿内。升摩尼藏师子坐上。结跏趺坐。尔时佛神力故。十方各有一大菩萨。一一各与万佛刹微尘数诸菩萨。俱来诣佛所。其名曰金刚幢菩萨等。所从来国。妙宝世界等。其所事佛。无尽幢佛等。至佛所已。顶礼佛足。随所来方。各化宝座。结跏趺坐。各各身放百千亿那由他阿僧祗光明。普照十方无边世界。现大神变。清净庄严。遍满虚空。等周法界。如此世界兜率天宫。诸菩萨众。来集于会。如是十方一切世界兜率天宫。悉亦如是。

　　尔时世尊。从两膝轮。放百千亿那由他光明。普照十方。尽法界虚空界。一切世界彼诸菩萨。皆见于此佛神变相。此诸菩萨亦见于彼一切如来神变之相。如是菩萨皆与如来。于往昔时。同种善根。修菩萨行。究竟到于大智彼岸。尔时金刚幢菩萨。普观十方。而说颂言。

　如来不出世　　亦无有涅槃　　以本大愿力
　示现自在法

　　如是等十偈。赞佛功德。乃至十幢菩萨。各以十偈赞佛。如经自具。共有百偈。

　　十回向品者　表金刚幢菩萨。承佛神力。入菩萨智光三昧。入是三昧已。十方各过十万佛刹微尘数世界外。有十万佛刹微尘数诸佛。皆同一号。名金刚幢。咸称赞言。善哉佛子。乃能入此三昧。此是十方诸佛。共加于汝。而演说法。令诸菩萨得清净无畏故。护持如来种性故。演说诸菩萨十种回向故。三世诸佛咸演说故。何等为十。一者救护一切众生离众生相回向。二者不坏回向。三者等一切诸佛回向。四者至一切处回向。五者无尽功德藏回向。六者入一切平等善根回向。七者随顺一切众生回向。八者真如相回向。九者无缚无著解脱回向。十者入法界无尽回向。此十种𢌞向。三世诸佛已说当说今说。一一回向之内条则大愿。广多无数。又有二百四十六首偈颂。重叙此十种回向之内大愿功德。尔时佛神力故。在会诸菩萨众。周遍十方。咸作是言。善哉金刚幢。乃能说此十种诸大回向。我等于十方界。亦如是说。文辞句义。悉皆如是。我等来集。为汝作证。时金刚幢菩萨。承佛神力。普观十方。而说颂言。以上此兜率天宫说十回向法门。第五会始终一周。

　　第六会。他化天宫说。

　　十地法门品者　表世尊在他化天王宫摩尼宝藏殿。与诸菩萨众。悉于他方来集。所有功德悉已修行。而得圆满。于不可说劫。说不能尽。其名曰金刚藏菩萨。而为上首。承佛神力。入菩萨大智慧光明三昧。入三昧已。即时十方过十亿佛刹微尘数世界外。有十亿佛刹微尘数诸佛。同名金刚藏。而现其前。作如是言。善哉善哉金刚藏。乃能入大智慧光明三昧。此是十方诸佛。共加于汝。亦是毗卢遮那如来本愿力故。尔时十方诸佛。即与十种智。各伸右手。摩金刚藏顶。摩顶已。金刚藏菩萨从三昧起。普告一切菩萨众言。佛子。诸菩萨愿广大如法界。究竟如虚空。尽未来际。遍一切佛刹。救护众生。为一切诸佛之所护念。入过去未来现在诸佛智地。佛子。菩萨摩诃萨智地有十种。三世诸佛已说当说今说。我亦如是说。何等为十。一者欢喜地。二者离垢地。三者发光地。四者𦦨慧地。五者难胜地。六者现前地。七者远行地。八者不动地。九者善慧地。十者法云地。此十种地。是菩萨向菩提最上道。亦是清净法光明门。此十地法。功行愿力广大难量。不可为喻。初地菩萨多作大国王。二地多作阎浮提王。三地多作转轮圣王。四地多作忉利天王。五地多作夜摩天王。六地多作兜率天王。七地多作他化天王。八地多作小千界主。九地多作中千界主。十地多作大千界主。此十种地功用大愿广大无比。又总有三百八十六首偈颂。重叙十地之内功德大愿。如经自具。

　　七会菩提场中普光明殿说。

　　十定品者　表世尊在摩竭国菩提场中。始成正觉。于普光明殿。入刹那际三昧。以一切智自在神通力。现如来身清净无碍。住奢摩他。最极寂静。具大威德。与十佛刹微尘数菩萨俱。靡不皆入灌顶之位。获诸菩萨普见三昧。住于菩萨无住解脱。其名曰金刚慧菩萨等。于往昔时。皆与毗卢遮那如来。同修菩萨诸善根行。时普眼菩萨白佛言。世尊。普贤菩萨住菩萨不思议广大三昧。或出或入。一切三昧神通自在。无有休息。佛告普眼。今此会中。普贤菩萨当为汝说。尔时普贤菩萨。承佛神力在大众中。即时演说十大三昧。令三世一切菩萨悉皆具足得大自在。何等为十。一者普光大三昧。二者妙光大三昧。三者次第遍往诸佛国土大三昧。四者深心清净行大三昧。五者知过去庄严藏大三昧。六者智光明藏大三昧。七者了知一切世界佛庄严大三昧。八者众生差别身大三昧。九者法界自在大三昧。十者无碍轮大三昧。此十大三昧。诸大菩萨乃能善入。去来现在一切诸佛已说。若诸菩萨爱乐修习。则得成就。如是之人。则名为佛。则名如来。亦名导师。亦名大导师。亦名一切智。于此十大三昧。普摄一切众生。悉令清净。以方便智。示成佛道。于此十大三昧功用威力。如经自具。

　　十通品者　表佛命普贤菩萨。告诸菩萨。有十种通。何等为十。一者善知他心智神通。二者无碍天眼智神通。三者知过去劫宿命智神通。四者知尽未来际劫智神通。五者无碍清净天耳智神通。六者住无体性无动作往一切佛刹智神通。七者善分别一切言辞智神通。八者无数色身智神通。九者一切法智神通。十者得知一切三世无碍智神通。此十种神通功用广大威神自在之力。如经自具。

　　十忍品者　表普贤菩萨告诸菩萨摩诃萨。十种忍者。若得此忍。则得到于一切菩萨无碍忍地。一切佛法无碍无尽。何等为十。所谓音声忍。顺忍。无生法忍。如幻忍。如𦦨忍。如梦忍。如响忍。如影忍。如空忍。此十种忍。三世诸佛皆说。我今亦如是说。乃至如第十如空忍菩萨。成就此忍。得无来身。以无去故等。又以三十四偈。重叙此十忍中功行愿力。如经自具。

　　阿僧祗品者　表佛以阿僧祗数次绪演。至不可说不可说数尽之极。令诸世间入佛所知数量之义。一百洛叉为一俱胝。洛叉之数。此云为亿。俱胝之数。此云为兆。俱胝俱胝为一阿庾多。阿庾多阿庾多为一那由他。此云为一百兆。如是十十倍倍。加增加至一百二十种大数。至不可说不可说又不可说不可说。为一不可说转。其中名数。如经自具。此品为佛自说。

　　寿量品者　表心王菩萨告诸菩萨言。佛子。此娑婆世界。释迦如来佛刹一劫。于极乐世界阿弥陀佛刹。为一日一夜。极乐世界一劫。袈裟幢世界为一日一夜。袈裟幢世界一劫。于不退转音声轮世界。为一日一夜。音声轮世界一劫。于离垢世界。为一日一夜。离垢世界一劫。于善灯世界。为一日一夜。善灯世界一劫。于难超过世界。为一日一夜。难超过世界一劫。于庄严慧世界。为一日一夜。庄严慧世界一劫。于镜光明世界。为一日一夜。于镜光明世界一劫。如是次第。乃至百万阿僧祇世界。最后世界一劫。于胜莲华世界。为一日一夜。普贤菩萨及诸同行大菩萨等。充满其中。闻是说已。心得开通。知佛寿命非算数所知。亦非心力所及。如经自具。

　　菩萨住处品者　表心王菩萨摩诃萨于众会中。告诸菩萨言。佛子。东方有处。名仙人山。有菩萨名金刚胜。与诸菩萨。常住其中。南方有处。名胜峰山。有菩萨名法慧。与诸菩萨。常住其中。西方有处。名金刚𦦨山。有菩萨名精进无畏行。与诸菩萨。常住其中。北方有处。名香积山。有菩萨名曰香象。与诸菩萨。常住其中。东北方有处。名清凉山。有菩萨名文殊师利。与诸菩萨。常住其中。乃至乾陀罗国有一住处。名苫婆罗窟。从昔以来。诸菩萨众。于中止住。以上共有二十处诸大菩萨修行之所。以上从如来名号品。至菩萨住处品。共二十六品经为解分。为差别因果周。阅经至此。方知次序。

　　佛不思议法品者　表此大会之中有诸菩萨作是念。诸佛国土云何不思议。诸佛本愿云何不思议。诸佛种性云何不思议。诸佛出现云何不思议。诸佛身云何不思议。诸佛音声云何不思议。诸佛智慧云何不思议。诸佛自在云何不思议。诸佛无碍云何不思议。诸佛解脱云何不思议。尔时世尊。知诸菩萨心之所念。则以神力加持。智慧光明照耀。令青莲华藏菩萨住佛无畏。入佛法界。护佛威德。神通自在。得佛无碍。广大观察。知一切佛种性。次第住不可说佛法方便。佛子。诸佛世尊。有无量住。有十种法。普遍无边法界。有十种念。念出生智。有十种不失时。有十种无比不思议境界。有十种出生智。有十种普入法界。有十种难信受广大法。有十种大功德离过清净。有十种究竟清净。有十种佛事。有十种无尽自海法。有十种常住。有十种演说无量诸佛法门。有十种为众生作佛事。有十种最胜法。有十种无障碍住。有十种最胜无上庄严。有十种自在法。有十种无量不思议圆满佛法。有十种广大佛事。有十种无二行自在法。有十种住住一切法。有十种知一切法尽无有余。有十种大那罗延幢勇健法。有十种力。有十种速疾法。有十种一切智住。有十种无碍解脱。以上此一品经文。前有十种问。后有二十八种答。一种答中。具十种答。共有二百八十种无尽句答。佛不思议法中功用。如经自具。

　　如来十身相海品者　表普贤菩萨告诸菩萨言。佛子。今当为汝演说如来所有相海。如来顶上有三十二种宝庄严大人相。其中有大人相。名光照一切十方普放。无量大光明网一切妙宝以为庄严。宝髻周遍。柔软密致。一一咸放宝光。充满一切无边世界。悉现佛身。色相圆满。是为第一。次有大人相。名佛眼光明云。次有大人相。名充满法界云。次有大人相。名示现普照云。次有大人相。名放宝光明云。次有大人相。名示现如来大自在云。次有大人相。名如来普灯云。次有大人相。名普照诸佛广大云。次有大人相。名圆满光明云。次有大人相。名普照一切菩萨行藏光明云。如是乃至全身之中。共有九十七种大人相。一一俱有名目功用广大威神。若广说者毗卢遮那如来有如是等十个华藏世界海微尘数大人相。一一身分众宝妙相。以为庄严。如经自具。

　　如来随好光明功德品者　表世尊告宝手菩萨言。佛子。如来应正等觉有随好。名圆满王。此好中出大光明。名为炽盛。七百万阿僧祇光明。以为眷属。又于兜率天宫。放大光明。名光幢王。照十佛刹微尘数世界。彼世界中。地狱众生遇斯光者。众苦休息。得十种清净。眼耳鼻舌身意亦各得十种清净。咸生欢喜。从彼命终。生兜率天。又如来全身随形之好。有八万四千相。一一相有八万四千随形好。一一好中有八万四千光明。一一光明中得见十方无边诸佛诸大菩萨诸大声闻圆觉圣贤僧。其有遇斯光者。皆成无上阿耨多罗三藐三菩提。此随好品中功德行愿。如经自具。

　　普贤行品者　表普贤菩萨告诸菩萨言。佛子。如向所演。此但随众生根器所宣略说如来少分境界。佛子。我不见一法。为大过失。如诸菩萨。于他菩萨。起瞋心者。即成百万障门故。何等为百万障门。所谓不见菩提障。不闻正法障。生不净世界障。生诸恶趣障。生诸难处障。多诸疾病障。多被毁谤障。生顽顿障。坏失正念障。阙少智慧。眼耳鼻舌身意六根不聪障。恶知识障。恶伴党障。乐习小乘障。乃至远离三世诸佛菩萨种性障。佛子。若菩萨于诸菩萨。起一瞋恚心。则成此如是等百万障门。佛子。菩萨应勤修十种法。何等为十。所谓心不弃一切众生。于诸菩萨。生如来想等。安住此法。则得十种清净。所谓通达甚深法清净等。住此十法已。则具足十种广大智。知一切众生心行智等。住此十智已。则得入十种普入。所谓一切世界入一毛道。一毛道入一切世界等。如是观察已。则住十种胜妙心。所谓住一切世界。语言非语言胜妙心等。住此十胜妙心已。则得十种佛法善巧智。所谓了达甚深佛法善巧智等。佛子。菩萨闻此法已。咸应发心恭敬授持。何以故。持此法者。少作功用。疾得成阿耨多罗三藐三菩提。皆得具足一切佛法。悉与三世诸佛法等。说是法时。十方各有十不可说百千亿那由他佛刹微尘数世界。六种震动。雨过去诸天一切华香衣盖幢幡等种种供养等。遍满虚空。充塞法界。又以一百二十一首偈颂。重叙前法。如经自具。此普贤行品为平等因。

　　如来出现品者　表世尊从眉间白毫相中。放大光明。名如来出现。无量百千亿那由他阿僧祇光明。以为眷属。其光普照十方。尽虚空遍法界。一切世界。右绕十匝。显现如来无量自在觉悟无数诸菩萨众。震动一切十方世界。灭除一切诸恶道苦。映蔽一切诸魔宫殿。显示一切诸佛如来坐菩提座。成等正觉。作是事已。右绕众会。入如来性起妙德菩萨顶。时妙德菩萨合掌一心。向佛说偈。以十偈赞佛功德。尔时如来。即于口中。放大光明。名无碍无畏。百千亿阿僧祇光明。以为眷属。普照十方虚空法界一切世界。右绕十匝。显示如来种种自在开悟无量诸菩萨众。乃至如来坐菩提座。成等正觉。作是事已。入普贤菩萨口。其光入已。普贤菩萨身座过于本时。及诸菩萨身座百倍。除如来师子之座。尔时如来性起妙德菩萨问普贤言。佛子。佛所示现广大神变。令诸菩萨皆生欢喜。不可思议。世莫能知是何瑞相。普贤菩萨言。佛子。如来示现广大神变。即说如来出现法门。出生无量问法光明。时性起妙德菩萨问普贤菩萨。云何知诸佛如来应正等觉出现之法身相。言音三昧。成道转法轮。乃至入般涅槃。见闻亲近。所生善根。如是等事。又向普贤菩萨。而说颂言。重叙前法。尔时普贤菩萨。告性起妙德菩萨言。佛子。此处不可思议。如来应正等觉。以无量法。而得出现。何以故。非以一缘。非以一事。如来出现而得成就。以十无量百千亿阿僧祗事。而得成就。所谓过去佛所听闻。受持大法云雨。因此能起来。如四种大智风轮。一者念持不忘陀罗尼大智风轮。能持如来大法云雨。二者出生止观大智风轮。能消竭一切烦恼故。三者善巧回向大智风轮。能成就一切善根故。四者出生离垢差别庄严大智风轮。令过去所化一切众生善根清净。成就如来无漏善根力故。如来如是成等正觉。法性如是无生无作。而得成就。佛子。是为如来应正等觉出现第一相。略表一相。以况后十种出现之相。又以三十七偈。重叙其中功德。普贤菩萨告诸菩萨言。如来应正等觉。有十种无量身。复有十种无量音声。复有十种无量心。复有十种无量所行之行。复有十种无量成正觉。复有十种无量入涅槃。复有十种无量亲近。此上八十种如来出现无量法门功德行愿。说是法时。十方各有十不可说百千亿那由他世界。六种震动。乃至周遍十方世界。悉亦如是。是时十方各过八十不可说百千亿那由他佛刹微尘数世界外。各有八十不可说百千亿那由他佛刹微尘数如来。同名普贤。皆现其前。而作是言。善哉佛子。乃能承佛威力。随顺法性。演说如来出现不思议法。说是法时。于此会中十万佛刹微尘数菩萨得一切菩萨神通三昧。佛所授记。一生当得阿耨多罗三藐三菩提。佛刹微尘数众生皆发菩提之心。此上如来出现品中。广大行愿。广大威神。如经自具。此如来出现品。为平等果。

　　八会。菩提场中三会。普光明殿说。

　　离世间品者　表如来世尊在摩竭提国菩提场中普光明殿。坐莲华藏师子之座。与不可说百千亿那由他佛刹微尘数诸菩萨俱。一生当得阿耨多罗三藐三菩提。各从他方种种国土。而来集会。其名曰普贤菩萨。普眼菩萨等。十普菩萨。如是等十不可说百千亿那由他佛刹微尘数菩萨。皆悉成就普贤行愿。尔时普贤菩萨。入广大三昧。名佛华庄严。入此三昧时。十方所有一切世界六种十八相动出大音声。靡不皆闻。从三昧起。尔时普慧菩萨。知众已集。问普贤菩萨言。佛子。何等为菩萨依。何等为奇特想。何等行。何等善知识。何等勤精进。何等心得安隐。何等为成就众生。何等为戒。何等自知受记。何等入菩萨地。何等入如来。何等入众生心行。何等为入世界。何等为入劫住。何等为说三世。何等为知三世。何等为坐道场。乃至何等转法轮。何故如来应正等觉。示般涅槃。善哉佛子。愿为我说。此上总有二百问之法门。普贤菩萨一种中。以十种答。总有二千答之法门。若能授持。当知是人疾得阿耨多罗三藐三菩提。说此品时。十方无量无边阿僧祗世界。皆大震动。大光普照。十方诸佛皆现于普贤菩萨前。赞言。善哉善哉。善男子。乃能说此诸菩萨摩诃萨功德行处决定义华。普入一切佛法出世间法门品。我等诸佛悉共同心。护持此经。令现在未来诸菩萨众未曾闻者。皆当得闻。尔时普贤菩萨摩诃萨。承佛神力。观察十方一切大众。暨于法界。而说颂言。又以二百首偈颂。重叙此品功德。如经自具。此离世间品。为成行因果周为行分。

　　九会逝多林。

　　入法界品者　表世尊在室罗筏国逝多林给孤独园大庄严重阁。与菩萨摩诃萨五百人俱。普贤文殊而为上首。𦦨光幢菩萨法界光明菩萨等。皆悉成就普贤行愿境界故。及与五百声闻众俱。又与无量诸世间主俱。悉曾供养无量诸佛。时诸菩萨大德声闻世间。诸王。并其眷属。咸作是念。云何是如来境界。如来智行。如来加持。如来力。如来无畏。如来三昧。如来自在。如来身。如来智。一切世间诸天及人。无能通达。无能趣入。无能宣明。无有能。令众生解了。唯除如来加被之力。唯愿世尊。随顺我等及诸众生种种欲解。种种自在。种种智慧。乃至种种听受诸所说法。显示如来往昔趣求一切智心。如是等法。愿皆为说。尔时世尊。知诸菩萨心之所念。大悲为身。大悲为门。而为方便。充满虚空。尔时世尊。入师子频伸三昧。入三昧已。一切世间普皆严净。于时此大庄严重阁忽然广博。无有边际。无边境界咸放光明。普周法界。与不可说佛刹微尘数诸佛世界。其量正等。不可说宝。遍布其地。时逝多林上虚空之中。有不可思议天宫殿云。妓乐歌赞。一切供具遍满虚空。充塞法界。尔时十方过不可说佛刹微尘数世界外。如是十方一一各有不可说佛刹微尘数菩萨。来诣佛所。如是菩萨各各统领不可说佛刹微尘数菩萨。来诣佛所。各各现一切诸供养具诸庄严具。供养世尊。遍周法界。充满虚空。随其来方。各各化作宝莲华师子之座。与其眷属。结跏趺坐。如是十方一切菩萨。并其眷属。皆从普贤菩萨行愿中生。以净智眼。见三世佛。普闻一切诸佛如来所转法轮修多罗海已。得至一切菩萨自在彼岸。如是菩萨满逝多林。皆是如来威神之力。尔时毗卢遮那愿光明菩萨等。十首菩萨。一一各以十偈。赞叹如来功德行愿。共有百偈。重叙如来于此逝多林中广大神变。尔时世尊。欲令诸菩萨安住如来师子频伸广大三昧。从眉间白毫相中。放大光明。其光名普照三世法界门。以不可说佛刹微尘数光明。而为眷属。普照十方一切世界海诸佛国土。时逝多林菩萨大众。悉见一切。尽法界虚空界一切佛刹。一一尘中。各有一切佛刹微尘数诸佛国土。种种名。种种色。种种清净。住处形相。其中皆有大菩萨。坐于道场师子座上。成等正觉。尔时文殊师利。与普贤菩萨。各以十偈。重叙逝多林中诸神变事。尔时文殊师利菩萨。从楼阁出。与无量同行菩萨及诸天神王八部等众。出自住处。来诣佛所。右绕世尊。经无量匝。以诸供具。种种供养。供养毕已。辞退南行。往于人间。尔时尊者舍利弗等。六千比丘。及诸菩萨。次第南行。经历人间。至福城东。住庄严娑罗林中大塔庙处。时文殊师利。与其眷属。到此处已。即于其处。说普照法界修多罗。百万亿那由他修多罗。以为眷属。说此经时。大海中有无量百千亿那由他诸龙王等。闻此法已。深厌龙趣。正求佛道。咸舍龙身。生天人中。一万诸龙。于阿耨多罗三藐三菩提。得不退转。复有无量众生。于三乘中。各得调伏。时福城人。闻文殊师利童子在庄严幢婆罗林中大塔庙处。无量大众从其城出。来诣其所。时有优婆塞。名曰大智。与五百优婆塞。来诣文殊师利所。复有五百优婆夷。大慧为首。与其眷属。来诣其所。复有五百童子。善财为首。与其眷属。来诣其所。复有五百童女。普贤为首。与其眷属。来诣其所。各各向文殊师利童子。顶礼其足。右绕三匝。退坐一面。尔时文殊师利童子。知福城人悉以来集。随其心乐。现自在身。将为说法。复于是时。观察善财。以何因缘。而有其名。知此童子初生之时。于其宅内。自然而出。七宝楼阁。楼阁之下。有七伏藏。于其座上。自然开裂。生于五百宝器。种种诸物。无量众宝。盈满其器。父母亲属及善相师。共呼此儿。名曰善财。知此童子已曾供养过去无边诸佛。深种善根。信解广大。常乐亲近诸善知识。净菩萨道。求一切智。成佛法器。文殊师利。为说种种法要。令善财童子心开意解。发菩提心。得大辩才。又以三十四首偈颂。重叙前法。尔时文殊师利菩萨。回观善财童子。作如是言。汝以发阿耨多罗三藐三菩提心。复欲亲近诸善知识。问菩萨行。修菩萨道。善男子。亲近供养诸善知识。具一切智。最初因缘。是故于此勿生疲厌。善财白言。唯愿圣者。广为我说。应云何学菩萨行。修菩萨道。乃至云何令普贤行速得圆满。尔时文殊师利。又以十偈。叹善财德。令善财童子精勤勇猛。亲近善知识。修菩萨道。学菩萨行。功德行愿。尔时文殊师利菩萨。告善财言。于此南方。有一国土。名为胜乐。其国有山。名曰妙峰。于彼山中。有一比丘。名曰德云。汝可往问。云何学菩萨行。云何修菩萨道。云何于普贤行。疾得圆满。德云比丘当为汝说。尔时善财童子。闻是语已。欢喜踊跃。顶礼其足。绕无数匝。殷勤瞻仰。悲泣流泪。辞退南行。向胜乐国妙峰山而去。亲近第一善知识。问道行法。如是一一亲近五十三位大善知识。请问我已。先发阿耨多罗三藐三菩提心。云何学菩萨行。云何修菩萨道。乃至云何速得圆满普贤之行。如是五十三位大善知识。一一各将自己功行愿力。证道法门。神通三昧。为善财童子。如是而说。所以善财童子。一一亲近诸善知识。得证五十三位等地法门。所以首善知识文殊师利菩萨主根本智。从根本不动智心。而起十种信心。信心坚固。起功进修十住十行十回向十地。以此四十种加行之功。而为进修之行。又以十一地等觉位圆满功行。于此五重。为进修之因。于后五十位善知识。各有证道之位为果。德云比丘起至慈行童女。此十善知识主十住法门。又善见比丘起至出家遍行外道。此十善知识主十行法门。又鬻香长者起至菩提场安住神。此十善知识主十回向法门。又婆珊婆演底夜神起至瞿波女。此十善知识主十地法门。又摩耶夫人起至德生童子有德童女。此十善知识主十大三昧。以上五十位善知识。为证道之果故。谓之为五十重因五十重果。合之为百人。根本不动智起十种信心。谓之为十重因果。为一百一十城因果。善财童子末后复亲近文殊师利菩萨。一切功行圆满。仍归根本不动种智。亲近普贤菩萨。万行之功亦皆圆满。成普贤行。亲近弥勒菩萨。主功行圆满成佛之果。如是五十三种法门。一一亲证。一主成佛。以此法门。令一切世间大心众生。以作修道。证果之进修。功行榜样者也。此入法界品。为证入因果周。此品为证分。

　　大方广佛华严经三十九品大意(终)

　　光绪乙巳四月八日集成于净业禅室释永光敬录并书
