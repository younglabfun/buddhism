卍新纂续藏经第 09 册 No. 0241 华严经纲目贯摄


　　No. 241

　　大方广佛华严经纲目贯摄卷第一

　　遂宁广德寺沙门　永光　录集

　　仁寿松风寺沙门　惟静　较证

　稽首华严毗卢主　　华藏庄严大导师
　十方菩萨微尘众　　护法诸天龙神王
　法界海会诸圣贤　　我今头面接足礼
　愿诸三宝威神力　　加被法界诸有情
　见闻读诵若书写　　尽得成佛超彼岸
　今我一念少分力　　普利沉沦诸众生
　一真法界真如性　　清净庄严妙无比
　圣证凡心不可测　　万行功圆难思议

　　今将五周四分七处九会逐一录后。

　　初会菩提场。普贤为会主。说如来依正法。佛放口光眉间光。普贤菩萨入毗卢遮那藏身三昧。共六品　世主妙严品第一。如来现相品第二。普贤三昧品第三。世界成就品第四。华藏世界品第五。毗卢遮那品第六　此六品经为信分。为所信因果周。

　　二会普光明殿。文殊为会主。说十信法门。佛放两足轮光。此会不入定。共六品　如来名号品第七。四圣谛品第八。光明觉品第九。菩萨问明品第十。净行品第十一。普贤品第十二。

　　三会忉利天宫。法慧为会主。说十住法门。佛放两足指光。法慧菩萨入无量方便三昧。共六品　升须弥顶品第十三。须弥偈赞品第十四。十住品第十五。梵行品第十六。初发心功德品第十七。明法品第十八。

　　四会夜摩天宫。功德林为会主。说十行法门。佛放两足趺光。功德林入善思惟三昧。共四品　升夜摩天宫品第十九。夜摩偈赞品第二十。十行品第二十一。十无尽藏品第二十二。

　　五会兜率天宫。金刚幢为会主。说十回向法门。佛放两膝轮光。金刚幢菩萨入菩萨智光三昧。共三品　升兜率天宫品第二十三。兜率偈赞品第二十四。十回向品第二十五。

　　六会他化天宫。金刚藏为会主。说十地法门。佛放眉间毫相光。金刚藏菩萨入智慧光明三昧。共一品　十地品第二十六。

　　七会普光明殿。如来为会主。说等觉妙觉法门。佛放眉光口光。佛入刹那三昧。共十一品　十定品第二十七。十通品第二十八。十忍品第二十九。阿僧祗品第三十。寿量品第三十一。菩萨住处品第三十二　此二十六品经为解分。为差别因果周　佛不思议法品第三十三。十身相海品第三十四。随好光明品第三十五。普贤行品第三十六。(此普贤品名平等因)如来出现品第三十七(如来出现品名平等果)。

　　八会普光明殿。普贤为会主。说二千行门。此会不放光。普贤菩萨入佛华严三昧。共一品　离世间品第三十八　此品为行分。为成行因果周。

　　九会逝多林。如来善友为会主。说果法界。佛放眉间白毫光。入法界品第三十九。此品为证分。为证入因果周。

　　总名五周者。初所信因果周。二差别因果周。三平等因果周。四成行因果周。五证入因果周。

　　总名四分者。初信分。二解分。三行分。四证分。是故名为七处九会五周四分一乘圆教大方广佛华严经。

　　又初会说如来依正法门。表如来于菩提场阿兰若处依正庄严等。后当经自明。

　　二会普光明殿。说十信法门。十信者。十种信心。一信心。二念心。三慧心。四精进心。五定心。六不退心。七回向心。八护法心。九戒心。十顺心。此十心功用。后当经自明。

　　三会忉利天宫。说十住法门。十住者。初发心住。二治地住。三修行住。四生贵住。五具足方便住。六正心住。七不退住。八童真住。九法王子住。十灌顶住。此十住法功用。后当经自明。

　　四会夜摩天宫。说十行法门。十行者。一欢喜行。二饶益行。三无违逆行。四无屈挠行。五无痴乱行。六善现行。七无著行。八难得行。九善法行。十真实行。此十行法功用。后当经自明。

　　五会兜率天宫。说十回向法门。十回向者。一救护一切众生离众生相回向。二不坏回向。三等一切诸佛回向。四至一切处回向。五无尽功德藏回向。六入一切平等善根回向。七等随顺一切众生回向。八真如相回向。九无著无缚解脱回向。十入法界无尽回向。此十回向法功用。后当经自明。

　　六会他化天宫。说十地法门。十地者。一欢喜地。二离垢地。三发光地。四𦦨慧地。五难胜地。六现前地。七远行地。八不动地。九善慧地。十法云地。此十地法功用。后当经自明。

　　七再会普光明殿。如来为说等觉妙觉法门。等觉者。前十地以后十一地。入等觉位受佛职。功与佛齐。觉行圆满故。妙觉者。妙明觉性。与佛无别。功齐佛果。无二无别故。十地至十一地无功用力。位至极果故(但此会在八禅天说。经文未至)。

　　八三会普光明殿。普贤为会主。说二千行门。因普慧菩萨二百问。谓何等为菩萨摩诃萨依。何等为奇特。何等为行。何等为善知识。何等为勤精进。何等为心得安隐。何等为成就众生。何等为戒。何等为自知受记。何等为入菩萨。何等为入如来。至何等为坐道场时现奇特相。何故示降魔。何等为成如来力。云何转法轮得白净法。何故如来应正等觉示般涅槃。善哉佛子。如是等法。愿为演说　总有二百问之法门。此问头尾二十问。略叙名目。如经自具。

　　尔时普贤菩萨告普慧菩萨等诸菩萨摩诃萨。佛子。菩萨摩诃萨有十种依。十种奇特。十种行。十种善知识。十种勤精进。十种心得安隐。十种成就众生。十种戒。十种自知受记法。十种入诸菩萨。菩萨以此普入三世。如来(至)如来应正等觉。观十义故。示般涅槃。以上经文各一类问。以十种答。总有二千答法门。故名瓶写二千酬。后当经自明。

　　九会逝多林。如来善友为会主。说果法界。入法界品。如来善友者。文殊普贤弥勒。此三者是。文殊师利在逝多林大宝庄严善住楼阁。辞佛南行。与十方无边刹海诸大菩萨诸声闻众。同行南往。经历人间。至福城东。住庄严幢娑罗林中大塔庙处。文殊师利与同来菩萨。说普照法界修多罗者。根本智明彻遍周。随根遍故。百万亿那由他不可说修多罗以为眷属。劝诸菩萨。发阿耨多罗三藐三菩提心。时福城东。有五百优婆塞。大智为首。五百优婆夷。大慧为首。五百童子。善财为首。五百童女。普贤为首。诣文殊师利所。修敬已毕。各坐一面。文殊师利观察善财善根因缘。说种种法要。善财闻已。欢喜顶授。善财复问。先发阿耨多罗三藐三菩提心。云何修菩萨道。云何行菩萨行。文殊师利命善财南行。往胜乐国妙峰山德云比丘所。当为汝说。自此已后。历一百一十城五十三善知识所。问道行法。各说法门。后当经自明。

　　五十三善知识者。为首善知识。文殊师利菩萨主根本智。

　　第一善知识德云比丘。主十住中初发心住。所得解脱法门。名忆念一切诸佛境界智慧光明普见法门。

　　第二善知识海门国海云比丘。主治地住。所得解脱法门。名普眼法门。

　　第三善知识海岸聚落善住比丘。修行住。所得解脱门。名普速疾供养诸佛成就众生无碍解脱门。

　　第四善知识达里鼻茶国弥伽长者。主生贵住。所得解脱门。名菩萨妙者陀罗尼光明法门。

　　第五善知识住林城解脱长者。主具足方便住。所得解脱门。名如来无碍庄严解脱门。

　　第六善知识阎浮提畔海幢比丘。主正心住。所得解脱法门。名十般若波罗蜜三昧光明法门。

　　第七善知识海潮处休舍优婆夷。主不退住。所得解脱门。名一切解脱门。

　　第八善知识海潮处毗目瞿沙仙人。主童真住。所得解脱门。名菩萨无胜幢解脱门。

　　第九善知识伊沙那聚落胜热婆罗门。主法王子住。所得解脱门。名菩萨无尽轮解脱门。

　　第十善知识师子奋迅城慈行童女。主灌顶住。所得解脱门。名般若波罗蜜普庄严门。

　　以上十善知识主十住法门。功行法用。后当经自明。

　　第二十行法门十善知识。

　　第一善知识三目国善见比丘。主欢喜行。所得法门名菩萨随顺灯解脱门。

　　第二善知识名闻国自在童子。主饶益行。所得法门。名一切功巧大神通智光明法门。

　　第三善知识海住城具足优婆夷。主无违逆行。所得法门。名无尽福德藏解脱门。

　　第四善知识大兴城明智居士。主无屈挠行。所得法门。名随意出生福德藏解脱门。

　　第五善知识师子宫城宝髻长者。主离痴乱行。所得法门。名菩萨无尽福德宝藏解脱门。

　　第六善知识藤根国普眼长者。主善现行。所得法门。名令一切众生普见诸佛欢喜门。

　　第七善知识多罗幢城无厌足王。主无著行。所得法门。名如幻解脱门。

　　第八妙光城大光王善知识。主难得行。所得法门。名菩萨大慈为首随顺世间三昧解脱门。

　　第九善知识安住王都不动优婆夷。主善法行。所得法门。名求一切法无厌足三昧光明解脱门。

　　第十善知识都萨罗城出家遍行外道。主真实行。所得法门名至一切处菩萨解脱门。

　　以上十善知识主十行法门。行法功用。后当经自明。

　　第三十回向法门十善知识。

　　第一善知识广大国鬻香长者。主救护一切众生离众生相回向。所得法门。名调和香法解脱门。

　　第二善知识楼阁城婆施罗船师。主不坏回向。所得法门。名大悲幢行解脱门。

　　第三善知识可乐城无上胜长者。主等一切佛回向所得法门。名至一切处修菩萨清净法解脱门。

　　第四善知识迦陵林城师子频申比丘尼。主至一切处回向。所得法门。名成就一切智解脱门。

　　第五善知识险难国婆须密女。主无尽功德藏回向。所得法门。名菩萨离贪欲际解脱门。

　　第六善知识善度城鞞瑟胝罗居士。主随顺坚固一切善根回向。所得法门。名菩萨所有佛不涅槃解脱门。

　　第七善知识补陀洛山观世音菩萨。主随顺一切众生回向。所得法门。名大悲行解脱门。

　　第八善知识正趣菩萨。主真如相回向。所得法门。名菩萨普门速疾行解脱门。

　　第九善知识堕罗钵底城大天神。主无缚无著解脱回向。所得法门。名云网解脱门。

　　第十善知识菩提场安住神。主等法界无量回向。所得法门。名不可坏智慧藏解脱门。

　　以上十善知识主十回向法门。行法功用。后当经自明。

　　第四十地法门十善知识。

　　第一善知识迦毗罗城婆珊婆演底夜神。主欢喜地。所得法门。名破一切众生痴闇法光明解脱门。

　　第二善知识菩提场普得净光夜神。主离垢地。所得法门。名菩萨寂静禅定乐善游步解脱门。

　　第三善知识菩提场右边喜自观察众生夜神。主发光地。所得法门。名普喜幢解脱门。

　　第四善知识众会中普救众生妙德夜神。主𦦨慧地。所得解脱法门。名菩萨普现一切世间调伏众生解脱门。

　　第五善知识去此不远寂静音海夜神。主难胜地。所得法门。名念念出生广大喜庄严解脱门。

　　第六善知识如来会中守护一切城主夜神。主现前地。所得法门。名甚深自在妙音解脱门。

　　第七善知识佛会中开敷一切树华夜神。主远行地。所得法门。名菩萨出生广大喜光明解脱门。

　　第八善知识道场中大愿精进力救护一切众生夜神。主不动地。所得法门。名教化众生令生善根解脱门。

　　第九善智识阎浮提岚毗尼园妙德园满光夜神。主善慧地。所得法门。名菩萨于无量劫遍一切处示现受生自在解脱门。

　　第十善知识迦毗罗城瞿波女。主法云地。所得法门。名观察菩萨三昧海解脱门。

　　以上十善知识主十地位。行法功用。后当经自明。

　　第五十一地法门十善知识。

　　第一此世界中摩耶夫人。主从悲起智幻生成佛门。所得法门。名菩萨大愿智幻解脱门。

　　第二善知识三十三天正念天王女名天主光。主智悲自在正念诸法无失现前门。所得法门。名无碍念清净解脱门。

　　第三善知识迦毗罗城遍友童子师。主遍满十方世法师范门。

　　第四善知识善知众艺童子。主遍周十方字智门。所得法门。名善知验艺菩萨般若波罗密解脱门。

　　第五善知识贤圣优婆夷。主世间一切正邪吉㐫诸方便拔术师筮博说一切总达利生门。所得法门。名无依处道场解脱门。

　　第六善知识南方沃田城以坚固解脱长者。主处世无著念清净解脱门。所得法门。名无著念清净庄严解脱门。

　　第七善知识沃田城妙月长者。主处世净智光明门。所得法门。名智光解脱门。

　　第八善知识南方出生城无胜军长者。主无相法中得无尽相门。所得法门。名无尽相解脱门。

　　第九善知识出生城南法聚落最寂静婆罗门。主诚愿语门。所得法门。名诚愿语解脱门。

　　第十善知识妙意华门城德生童子有德童女。主智悲圆满处世幻住门。所得法门。名处世幻住解脱门。

　　此上十善知识各主一法门。行法功用。后当经自明。

　　又文殊师利为首善知识。主根本不动智门。普贤菩萨主悲愿万行门。弥勒菩萨主圆满佛果门。此三善知识及前五十位善知识。共为五十三善知识。善财童子次第亲近得法。圆满五十三位阶级法门。一一亲证。一生成佛。行法功用。后当经自明。

　　又初会菩提场中。佛放口光眉间光。有佛刹微尘数。一一复有佛刹微尘数光明。以为眷属。其光悉具众妙宝色。普照十方名一亿佛刹微尘数世界海。彼世界海诸菩萨众。于光明中。各得见此华藏庄严世界海。以佛神力。其光于彼一切菩萨众会之前。而说颂言。

　　二会普光明殿。佛放两足轮光。有百亿光明。照此三千大千世界。百亿阎浮提。百亿弗婆提。百亿瞿耶尼。百亿郁单越。百亿大海。百亿轮围山。百亿菩萨受生。百亿菩萨出家。百亿如来成正觉。百亿如来转法轮。百亿如来入涅槃。百亿须弥山王。百亿四天王众天。百亿三十三天。百亿夜摩天。百亿兜率天。百亿化乐天。百亿他化自在天。百亿梵众天。百亿光音天。百亿遍净天。百亿广果天。百亿色究竟天。其中所有。悉皆明现。如此处见佛世尊坐宝莲华藏师子之座。十佛刹微尘数菩萨所共围绕。其百亿阎浮提中。百亿如来亦如是坐。悉以佛神力故。十方各有一大菩萨。一一各与十佛刹微尘数诸菩萨俱。来诣佛所。其名曰文殊师利菩萨等。

　　尔时光明。过此世界。遍照东方十佛国土。南西北方四维上下亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。如此处见佛世尊坐莲华藏师子之座。十佛刹微尘数菩萨所共围绕。彼一一世界中。各有百亿阎浮提。百亿如来。亦如是坐。悉以佛神力故。十方各有一大菩萨。一一各与十佛刹微尘数诸菩萨俱。来诣佛所。其大菩萨谓文殊师利等。所从来国。谓金色世界等。本所事佛。谓不动智如来等。尔时一切处文殊师利菩萨。各于佛所。同时发声。说此颂言。

　　尔时光明过十世界。遍照东方百世界。南西北方四维上下亦复如是。彼诸世界中。皆有百亿阎浮提。乃至百亿色究竟天。其中所有。悉皆明现。乃至说此颂言。与上来文。亦复如是。

　　尔时光明过百世界。遍照东方千世界。南西北方四维上下亦复如是。

　　尔时光明过千世界。遍照东方十千世界。南西北方四维上下亦复如是。

　　尔时光明过十千世界。遍照东方百千世界。南西北方四维上下亦复如是。

　　尔时光明过百千世界。遍照东方百万世界。南西北方四维上下亦复如是。

　　尔时光明。过百万世界。遍照东方一亿世界。南西北方四维上下亦复如是。

　　尔时光明过一亿世界。遍照东方十亿世界。南西北方四维上下亦复如是。﹂尔时光明。过十亿世界。遍照东方百亿世界。千亿世界。百千亿世界。那由他亿世界。百那由他亿世界。十那由他亿世界。如是无数无量无边无等。不可数不可称不可思不可量不可说。尽法界虚空界。所有世界。南西北方四维上下亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来坐莲华藏师子之座。十佛刹微尘数菩萨所共围绕。悉以佛神力故。十方各有一大菩萨。一一各与十佛刹微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智佛等。两时一切处。文殊师利菩萨。各于佛所。同时发声。说此颂言。﹂此上十段文中。表佛光明所过世界。所照世界。即是光明觉品中。普光明殿所放光明。遍照法界。虚空界。无有穷尽。如经自具。

　　三会忉利天宫。佛放两足指光。有百千亿妙色光明。普照十方一切世界须弥顶上帝释宫中。佛及大众。靡不皆现。

　　四会夜摩天宫。佛放两足轮光。有百千亿妙色光明。普照十方一切世界夜摩宫中。佛及大众。靡不皆现﹂五会兜率天宫。佛放两膝轮光。有百千亿那由他不思议大光明。一一光明。皆有不思议色。不思议光。照不思议无边法界。以佛神力。出大妙音。其音演畅百千亿那由他不思议赞颂。超诸世间所有言辞。出世善根之所成就。

　　六会他化天宫。佛放眉间毫相光。名菩萨力𦦨明。有百千阿僧祇光明以为眷属。普照十方一切世界。靡不周遍。三恶道苦皆得休息。又照一切如来众会。显现诸佛不思议力。又照十方一切世界一切诸佛所加说法菩萨之身。作是事已。于上虚空中。成大光明云网台而住。十方诸佛。悉亦如是。从眉间出清净光明。其光名号。眷属作业。悉同于此。又亦照此娑婆世界佛及大众。并金刚藏菩萨身师子座已。于上虚空中。成大光明云网台。时光台中。以诸佛威神力故。而说颂言。

　　七会普光明殿。佛放眉间白毫相光。有大光明。名如来出现。无量百千亿那由他阿僧祇光明以为眷属。其光普照十方尽虚空遍法界一切世界。右绕十匝。显现如来无量自在。觉悟无量诸菩萨众。震动一切十方世界。除灭一切诸恶道苦。映蔽一切诸魔宫殿。显示一切诸佛如来坐菩提座。成等正觉。又口中放大光明。名无碍无畏。百千亿阿僧祗光明以为眷属。普照十方尽虚空遍法界一切世界。右绕十匝。显现十方尽虚空遍法界一切世界。右绕十匝显现如来种种自在。开悟无量诸众生等。震动一切十方世界。除灭一切诸恶道苦。乃至众会道场。作是事已。而来右绕菩萨众会。入普贤菩萨口。其光入已。普贤菩萨身及师子座。过于本时。及诸菩萨身座百倍。

　　八会。俱在普光明殿不复重放光明。

　　九会逝多林。佛放眉间白毫相大光明。名普照三世法界门。以不可说佛刹微尘数光明而为眷属。普照十方一切世界海诸佛国土。时逝多林菩萨大众。悉见一切尽法界虚空界一切佛刹。一一微尘中。各有一切佛刹微尘数诸佛国土。种种名。种种色。种种清净。种种庄严。各各不同。悉皆明现。

　　此上七处九会。佛放光明。种种名相。具如经说。以竟。

　　又初会菩提场。所叙当会之众。普贤菩萨及十普菩萨为一类众。二海月光大明菩萨等。十佛刹微尘数菩萨为一类众。又华髻庄严身众神。至主地神。共六类神。各领一佛刹微尘数众。又主药神。至主林神。共十三类神。各领无量无边无数之众。又八部八类众。日天子月天子二类。共为十类众。各领无量无边无数之众。又十重天王为十类众。各领无量无边无数之众。又菩提树内流光众。又宫殿楼阁内众。又菩萨身毛孔内光中众。又如来宝座内光中众。又佛眉间白毫光中众。以上五类众。各领无量无边无数之众。又从普贤菩萨起。至佛眉间白毫光中众止。总共四十六类菩萨神天等众。俱在菩提场。当会中众数无尽极。

　　二会普光明殿。如来放光集十方众。金色世界文殊师利菩萨。妙色世界觉首菩萨。莲华色世界财首菩萨。薝卜华色世界宝首菩萨。优钵罗华色世界功德首菩萨。金色世界目首菩萨。宝色世界精进首菩萨。金刚色世界法首菩萨。玻璃色世界智首菩萨。平等色世界贤首菩萨。此十世界。此十菩萨。一一各领佛刹微尘数诸菩萨。来诣佛所。十方共有十佛刹微尘数诸菩萨众。来集于会。文殊师利菩萨为首。表十信法门。

　　三会须弥顶上帝释天宫。如来放光集十方众。十方各有一大菩萨。所谓因陀罗华世界法慧菩萨。波头摩华世界一切慧菩萨。宝华世界胜慧菩萨。优钵罗华世界功德慧菩萨。金刚华世界精进慧菩萨。妙香华世界善慧菩萨。悦意华世界智慧菩萨。阿卢那华世界真实慧菩萨。那罗陀华世界无上慧菩萨。虚空华世界坚固慧菩萨。如是十方十世界十菩萨。一一各领佛刹微尘数菩萨。皆从百佛刹微尘数世界国土外而来集会。十方共有十佛刹微尘数众。法慧菩萨为首。表十住法门。

　　四会夜摩天宫。如来放光集十方众。十方各有一大菩萨。所谓亲慧世界功德林菩萨。幢慧世界慧林菩萨。宝慧世界胜林菩萨。胜慧世界无畏林菩萨。灯慧世界惭愧林菩萨。金刚慧世界精进林菩萨。安乐慧世界力林菩萨。日慧世界行林菩萨。净慧世界觉林菩萨。梵慧世界智林菩萨。如是十方十世界十菩萨。一一各领佛刹微尘数菩萨。皆从十万佛刹微尘数国土外而来集会。十方共有十佛刹微尘数诸菩萨众。功德林菩萨为首。表十行法门。

　　五会兜率天宫。如来放大光明。集十方众。十方各有一大菩萨。所谓妙宝世界金刚幢菩萨。妙乐世界坚固幢菩萨。妙银世界勇猛幢菩萨。妙金世界光明幢菩萨。妙摩尼世界智幢菩萨。妙金刚世界宝幢菩萨。妙波头摩世界精进幢菩萨。妙优钵罗世界离垢幢菩萨。妙栴檀世界星宿幢菩萨。妙香世界法幢菩萨。如是十方十世界十菩萨。一一各领万佛刹微尘数诸菩萨俱。皆从万佛刹微尘数国土外而来集会。十方共有十万佛刹微尘数诸菩萨众。金刚幢菩萨为首。表十回向法门。

　　六会他化天宫。如来放光集众。十方菩萨。金刚藏菩萨而为上首。宝藏菩萨。莲华藏菩萨。德藏菩萨。莲华德藏菩萨。日藏菩萨。苏利耶藏菩萨。无垢月藏菩萨。于一切国土普现庄严藏菩萨。毗卢遮那智藏菩萨。如是等与十方世界法界虚空思一一世界中诸大菩萨而来集会。金刚藏菩萨而为上首。表十地法门﹂七会菩提场普光明殿。佛放眉间白毫相光。普照十方尽虚空遍法界一切世界。右绕十匝。显现如来无量自在。觉悟无数诸菩萨众。震动一切十方世界。除灭一切诸恶道苦。映蔽一切诸魔宫殿。显示一切诸佛如来坐菩提座成等正觉。及以一切众会道场。尔时世尊。令普贤菩萨。表十定品即是十大三昧。十通品即是十种神通。十忍品即是十种忍智。佛自说阿僧祇品。心王菩萨表佛寿量品。菩萨住处品。佛说诸佛世尊佛不思议品。又普贤菩萨表佛十身相海品。随好光明品。普贤行品。如来出现品。此会不集十方之众。就菩提场普光明殿两会之众。

　　八会菩提场中普光明殿。尔时世尊。与不可说百千亿那由他佛刹微尘数诸菩萨摩诃萨俱。皆一生当得阿耨多罗三藐三菩提。各从他方种种国土而共来集。因普慧菩萨二百问。何等为菩萨摩诃萨依。何等为奇特想。何等为行。何等为善知识。如是等二百问之法门。普贤菩萨一一各以十种答。以二千答。答普慧菩萨诸菩萨。总有二千答之法门。名为瓶写二千酬。故说离世间品。如经自具。

　　九会逝多林。佛放眉间白毫相光。集十方众。一方有不可说佛刹微尘数诸菩萨众。而来集会。如是十方有十不可说佛刹微尘数诸菩萨。俱来集于会。如是七处九会菩萨神天。各各其类。数无尽极。此会入法界品。文殊师利菩萨表如来果德法门。命善财童子。经历人间一百一十城。亲近五十三大善知识。各说法门。亦令善财童子。一一证过五十三位等地。一生成佛。功行愿力一一亲证。以为后世大心众生修行式样。所以善财童子白诸善知识。我以先发阿耨多罗三藐三菩提心。而未知菩萨云何学菩萨行修菩萨道。所以首亲近文殊师利菩萨。主根本智。于十信心法门。皆从根本智。起四十种加行之位。由十住十行十回向十地。此四种位中。功行愿力。一一履过。至十一地等觉位。以十大法门无功用力。功圆果满。成等正觉。

　　又初会菩提场中。普贤菩萨承佛神力。入于三昧。此三昧名一切诸佛毗卢遮那如来藏身。普入一切佛平等性故。能于法界。示众影像。广大无碍。同于虚空。法界海漩靡不随入。出生一切诸三昧法。普能包纳十方法界。三世诸佛智光明海皆从此生。十方所有诸安立海悉能示现。含藏一切佛力解脱诸菩萨智。能令一切国土微尘普能容受无边法界。成就一切佛功德海。显示如来诸大愿海。一切诸佛所有法轮。流通护持。使无断绝。如此世界中普贤菩萨。于世尊前。入此三昧。如是尽法界虚空界十方三世。微细无碍广大光明。佛眼所见佛力能到佛身所现一切国土。及此国土所有微尘。一一尘中。有世界海微尘数佛刹。一一刹中。有世界海微尘数诸佛。一一佛前。有世界海微尘数普贤菩萨。皆亦入此一切诸佛毗卢遮那如来藏身三昧。尔时一一普贤菩萨。皆有十方一切诸佛而现其前。彼诸如来同声赞言。善哉善哉善男子。汝能入此一切诸佛毗卢遮那如来藏身菩萨三昧。佛子。此是十方一切诸佛共加于汝。以毗卢遮那如来本愿力故。亦以汝修一切诸佛行愿力故。而能入此三昧。令汝说法转大法轮故。

　　又二会。文殊师利菩萨说十信法门。此会不入定。

　　又三会。须弥山顶忉利天宫。说十住法门。法慧菩萨承佛威力。入菩萨无量方便三昧。以三昧力。十方各千佛刹微尘数世界之外。有千佛佛刹微尘数诸佛。皆同一号。名曰法慧。普现其前。告法慧菩萨言。善哉善哉。善男子。汝能入是菩萨无量方便三昧。善男子。十方各千佛刹微尘数诸佛。悉以神力。共加于汝。又是毗卢遮那如来。往昔愿力。威神之力。及汝所修善根力故。入此三昧。令汝说法。为增长佛智故。深入法界故。又与十种智。何以故。此三昧力法如是故。是时诸佛各伸右手。摩法慧菩萨顶。法慧菩萨即从定起。告诸菩萨言。佛子。菩萨住处。广大与法界等。是时法慧菩萨。即说十住法门。如经自具。

　　又四会。夜摩天宫。说十行法门。功德林菩萨承佛神力。入菩萨善思惟三昧。入是三昧已。十方各过万佛刹微尘数世界。外有万佛刹微尘数诸佛。皆号功德林。而现其前。告功德林菩萨言。善哉佛子。乃能入此善思惟三昧。善男子。此是十方各万佛刹微尘数。同名诸佛。共加于汝。亦是毗卢遮那如来往昔愿力。威神之力。及诸菩萨众善根力。令汝入是三昧。而演说法。为增长佛智故。深入法界故。又与十种智。何以故。此三昧力法如是故。尔时诸佛各伸右手。摩功德林菩萨顶。时功德林菩萨即从定起。告诸菩萨言。佛子。菩萨行不思议。与法界等。功德林菩萨即说十行法门。如经自具。

　　五会。兜率天宫。说十回向法门。金刚幢菩萨承佛神力。入菩萨智光三昧。入是三昧已。十方各过十万佛刹微尘数世界。外有十万佛刹微尘数诸佛。皆同一号。名金刚幢。而现其前。咸称赞言。善哉善哉。善男子乃能入此菩萨智光三昧。善男子。此是十方各十万佛刹微尘数诸佛神力。共加于汝。亦是毗卢遮那如来往昔愿力。威神之力。及由汝智慧清净故。诸菩萨善根增胜故。令汝入是三昧。而演说法。为令诸菩萨。得清净无畏故。具无碍辩才故。尔时诸佛即与金刚幢菩萨无量智慧。又与十种无量大法门。何以故。入此三昧。善根力故。尔时诸佛各以右手。摩金刚幢菩萨顶。金刚幢菩萨得摩顶已。即从定起。告诸菩萨言。佛子。菩萨摩诃萨有不可思议大愿。充满法界。普能救护一切众生。即说十回向法门。如经自具。

　　又六会。他化天宫。说十地法门。金刚藏菩萨承佛神力。入菩萨大智慧光明三昧。入是三昧已。即时十方各过十亿佛刹微尘数世界。外各有十亿佛刹微尘数诸佛。同名金刚藏。而现其前。作如是言。善哉善哉。金刚藏。乃能入是菩萨大智慧光明三昧。善男子。此是十方各十亿佛刹微尘数诸佛。共加于汝。以毗卢遮那如来应正等觉本愿力故。亦是汝胜智力故。又为金刚藏菩萨。赞说广大无边法门。得大智慧故。尔时十方诸佛各伸右手。摩金刚藏菩萨顶。摩顶已。金刚藏菩萨即从定起。普告一切菩萨众言。诸佛子。诸菩萨愿善决定无杂不可见。广大如法界。究竟如虚空。尽未来际。遍一切佛刹。救护一切众生。为一切诸佛所护。入过去未来现在诸佛智。即说十地法门。如经自具。

　　七会。尔时世尊在摩竭提国阿兰若法菩提场中。始成正觉。于普光明殿。入刹那际。诸佛三昧。以一切智自在神通力。现如来身。清净无碍。无所依止。无有攀缘。住奢摩他。最极寂静。具大威德。无所染着。能令见者。悉得开悟。随宜出兴。不失于时。恒住一相。所谓无相与十佛刹微尘数菩萨摩诃萨俱。靡不皆入灌顶之位。具菩萨行等。于法界无量无边。获诸菩萨普见三昧。大悲安隐。一切众生神通自在。同于如来。智慧深入。演真实义。具一切智。降伏众魔。令诸菩萨。说十定品。十通品。十忍品。寿量品。菩萨住处品。随好光明品。十身相海品。普贤行品。如来出现品。于佛世尊自说阿僧祇品。佛不思议品。共十一品。

　　八会。三会普光明殿。普贤菩萨摩诃萨。入广大三昧。名佛华庄严。入此三昧时。十方所有一切世界六种十八相。动出大音声。靡不皆闻。然后从三昧起。因普慧菩萨二百问法门。问普贤菩萨言。佛子。愿为演说。何等为菩萨摩诃萨依。何等为奇特想。何等为行。何等为善知识等。共有二百问之法门。普贤菩萨以一种问。以十种答。共有二千答之法门。如经自具。

　　九会。逝多林会。尔时世尊知诸菩萨心之所念。大悲为身。大悲为门。大悲为首。以大悲法而为方便。充遍虚空。入师子频伸三昧。入此三昧已。一切世间普皆严净。于时此大庄严楼阁。忽然广博。无有边际。金刚为地。宝玉覆上。无量宝华及诸摩尼。普散其中。处处盈满无量众宝。以为庄严。尔时复以佛神力故。其逝多林。量等虚空。与不可说佛刹微尘数诸佛国土。其量正等。一切妙宝。间错庄严。不可说宝。遍布其地。种种庄严。皆各有阿僧祇数。周遍十方。行列庄严。时逝多林上虚空之中。亦有不可说不可思议种种庄严。遍满虚空。弃塞法界。又有不可说不可说诸大菩萨。遍满虚空。充塞法界。各各供养。各各赞叹毗卢遮那如来无尽法门。无边功德行愿。如经自具。

　　此上表七处九会世尊入定诸大菩萨入定境量庄严出定说法之名相。各会诸佛证盟说法之仪式。大意一终如经自具。

　　又十玄门六相门。该括一经之圆融。重重重重。无尽无尽无尽无尽。

　　十玄门者。一同时具足相应门。如海之一滴具百川味。二广狭自在无碍门。如一尺之镜见千里影。三一多相容不同门。如一室千灯光光涉入。四诸法相即自在门。如金与金色不相舍离。五秘密隐显俱成门。如秋空片月晦明相并。六微细相容安立门。如琉璃之瓶盛多林子。七因陀罗网境界门。如两镜互照传曜相写。八托事显法生解门。如擎拳竖臂触目皆道。九十世隔法异成门。如一多之梦翱翔百年。十主伴圆融具德门。如非辰所居众星皆拱。具此十门。皆括一经之圆融。

　　又六相者。总别同异成坏。

　　约理。一即具多。名理总多即非一。名理别。互不相违。名理同。彼此不滥。名理异。共相成就。名理成。各住本性。名理坏。

　　约事。共为一法。名事总。诸法苑然。名事别。多种不异。名事同。各不相同。名事异。诸法办就。名事成。不离自位。名事坏。

　　又理事一对既尔。余教义境智行位因果依正体用人法逆顺感应等九对。乃至十法界。具百具千等。百万六相。例此可知。清凉颂曰。一则是多。为总相。多则非一。为别相。多类自同。成于异。各体别异。显于同。一多缘起。理妙成坏。住自法恒不作。唯知境界非事识。以此方便会一乘。又此六相举一全收。犹如一珠。四围上下穿为六孔。孔孔相通。随入一孔。全收珠尽。法眼宗益禅师颂曰。华严六相义。同中还有异。异若异于同。全非诸佛意。以此六相。该括一经之理无碍。事无碍。理事无碍。事事无碍。无尽无尽圆融圆融。自此以上。总立纲目。已竟。

　　又论此华藏庄严世界海者。乃毗卢遮那如来所都实报无障碍土也。有十不可说。香水海十不可说。世界种十不可说。二十重华藏。皆在此华藏庄严世界海中。安布而住。又今将华藏庄严世界海二十重。名相数目。次第列明。如此世界最下方第一重香水海中。最中有一世界种。周匝有一佛刹微尘数世界。在此海中。安布而住。第二重香水海中。有二佛刹微尘数世界。在此海中。安布而住。第三重香水海中。有三佛刹微尘数世界。在此海中。安布而住。第四重香水海中。有四佛刹微尘数世界。在此海中。安布而住。第五重香水海中。有五佛刹微尘数世界。在此海中。安布而住。第六重香水海中。有六佛刹微尘数世界。在此海中。安布而住。第七重香水海中。有七佛刹微尘数世界。在此海中。安布而住。第八重香水海中。有八佛刹微尘世界。在此海中。安布而住。第九重香水海中。有九佛刹微尘数世界。在此海中。安布而住。第十重香水海中。有十佛刹微尘数世界。在此海中。安布而住。第十一重香水海中。有十一佛刹微尘数世界。在此海中。安布而住。第十二重香水海中。有十二佛刹微尘数世界。在此海中。安布而住。第十三重香水海。正是此娑婆世界之中香水海。名无边妙华光。此是最中央香水海。最中央世界种。名娑婆。有十三佛刹微尘数世界。周匝围绕。在此海中。安布而住。第十四重香水海中。有十四佛刹微尘数世界。在此海中。安布而住。第十五重香水海中。有十五佛刹微尘数世界。在此海中。安布而住。第十六重香水海中。有十六佛刹微尘数世界。在此海中。安布而住。第十七重香水海中。有十七佛刹微尘数世界。在此海中。安布而住。第十八重香水海中。有十八佛刹微尘数世界。在此海中。安布而住。第十九重香水海中。有十九佛刹微尘数世界。在此海中。安布而住。第二十重香水海中。有二十佛刹微尘数世界。在此海中。安布而住。此是最中央第一个二十重。如是广说。有十不可说二十重。如何为一不可说。譬如十万为一亿。十亿为一兆。十兆为一京。十京为一垓。如是十十加增。为一总数。如是倍倍加增。至第一百二十□大总数。为不可思不可议不可称不可量。故名为一不可说。乃至十如是之大数。故名为十不可说。又名十阿僧祇数。如是广说虚空无尽法界无边。如是重重重重无尽无尽。非是凡情能可测量。为佛与佛。乃能究竟知之者也。

　　又重论此第十三重中央香水海。名无边妙华光香水海。外周匝有十个有水海。周匝围绕中央第一个香水海。又有一百个香水海。围绕此十一个香水海。如是广说。有十不可说香水海。层层围绕。其一一香水海中。安布世界。如上说。最中央十三重香水海中。安布有十三佛刹微尘数世界。在此海中而住。一海如是。海海皆然。此是第十三重之外。周围所论。香水海之十不可说香水海。余意思之体会。总是一大香水海。一重如是。二十重亦然。此是最中央第一个二十重周匝。有十个二十重。围绕此中央第一个二十重。又有一百个二十重。围绕此十一个二十重。广说有十不可说二十重香水海十不可世界种。又如何为二十重。如第一重。在此最下方香水海中。有一佛刹微尘数世界。在此海中。安布而住。如此世界中。有四大洲。即四部洲。八中洲。数万小洲。正中是须弥山。有小轮围山。周匝围绕。下有地轮水轮。金轮即是火轮。火轮下风轮。再下虚空。从地轮上。是虚空中有日月星辰。空尽入天界。此一重天名帝释天。正名忉利天。再上一重名夜摩天。复上一重兜率天。复上一重名化乐天。复上一重名他化天。次第而上。乃至色究竟天。复上四方皆是虚空。又名四空天。于此而止。故名一重世界一重天地。宽则东西相对七十二万里。南北相对六十四万里。高从地际。至色究竟天止。

　　毗昙论云。从色究竟天。放一大石山。下至阎浮提地。经六万五千五百三十五季。四季为一年。叩算总计。该一万六千五百八十三年。多三季。如是之高显也。又从地轮而论。深厚有六十八千由旬。叩算计。该五百四十四万里。又水轮高八十万由旬。共计该六十四兆万里之深广。该一百二十万三千四百五十由旬。用大由旬。数叩算计。该九十六兆二十七万六千里。又金轮即火轮。高三十二万由旬。叩算计。该二百五十六万里。又风轮高一百六十万由旬。计该一百二十八兆万里。(百万名兆)如是上下高大宽广。名为一重香水海一世界种。一重天地一重地水火风四轮。如是论重者。从最下第一重。如是第二重第三重第四重。至此第十三重。上海名最中央。香水海名无边妙华。光世界种名娑婆。又上第十四重乃至第二十重香水海世界种天地。风火水地四轮。此是第一个二十重。次序名目。如是广说。则有十不可说之二十重。尽在此华藏庄严世界海中。安布而住。上广下狭。此是论中央一大华藏庄严世界海。十方亦如有华藏庄严世界海。十方刹海。遍布虚空。香海华幢。德均义等。经虽隐略。例观可知。据现相品云。此华藏庄严世界海东方次有世界海。名清净光莲华庄严。彼世界种中有国土。名摩尼璎珞金刚藏。佛号法水觉虚空无边王。于彼如来大会海中。有菩萨。名观察胜法莲华幢。乃至诣佛兴供等。此文隐略。假如东方法水觉。佛说法时。即云。此清净光莲华庄严世界海西方次有世界海。名莲华藏庄严。彼世界种中有国土。名娑婆。佛号释迦牟尼。于彼如来大会海中有菩萨。名弥勒。来诣佛所。余九方例此。即知刹种义均。是则总十方十亿佛刹微尘数世界海香海浮幢。与中央世界海中。安立庄严。其相无异。又入法界品云。尔时东方过不可说佛刹微尘数世界海。外有世界。名金登云幢。佛号毗卢遮那胜德王。彼佛众中。有菩萨摩诃萨。名毗卢遮那愿光明。来向佛所。此文则又略其世界海及世界种也。亦如彼佛为主。乃云。尔时西方过不可说佛刹微尘数世界海。外有世界。名娑婆。佛号释迦牟尼。彼佛众中。有菩萨摩诃萨。名弥勒。来向佛所。余九方亦例此。如是推之。则知十方十不可说佛刹微尘数世界海。有十不可说佛刹微尘数广大莲华。为所依持。如蕊香幢等。十方刹海。皆如中央。一一大莲华上。各有大金刚轮围山。一一轮围山内。各有十不可说佛刹微尘数香水海。如无边妙华光香水海等。一一香水海中。出一莲华。如一切香摩尼王庄严莲华等。一一莲华上。有一世界种。如普照十方炽然宝光明世界种等。一一世界种中。皆有二十重世界。于中布列。如娑婆世界。八方上下诸世界等。其诸浮幢皆上齐诸宝云。下齐诸宝地。宝地为华幢。所持华幢下有大香水海。此海有二义。若此海外。有轮围山者。则各各分际。各各名号。如普香摩尼庄严香水海等。下有风轮。如殊胜威光藏风轮等。若此海外。无轮围山者。则八方诸大华王。同在普光香水海中。如莲池。然具香水弥漫。遍周法界。莫可测其涯际矣。齐此总名为一法界安立海也。

　　又今将佛刹微尘数名数。列明一佛刹者。于三千大千世界。为一佛刹一佛之化境也。

　　又佛刹中。论微尘数者。将此三千大千世界内百亿须弥百亿四洲百亿轮围及大地等。尽皆磨为微细之尘。此数论之。为一佛刹微尘。以一微尘计一世界。计前所磨之尘尽。名一佛刹微尘数世界。经中以世界极多。非世数可纪故。每以佛刹微尘数计之曰。一佛刹尘。二佛刹尘。乃至多多刹尘。以刹尘之数。或计世界。或计浮幢。或计香水海。或计安立海等。

　　研穷法界。高广无极。展演心光。恢𨧿觉体。自内之外。从近之远。廓彻洞融。遍周法界。初从我等现居国土。曰娑婆。八方有十三佛刹微尘数世界围绕。向上经七重尘刹围绕。倍倍加增。如第二十重香水海。世界种有二十佛刹微尘数世界。周匝围绕。向下有十二重香水海世界种。一重减一佛刹尘数围绕。重重减微尘佛刹。如最下方第一重香水海中世界种。一佛刹微尘数世界。周匝围绕。如是重重之世界种。如是东行。度一种十种百种千种万亿兆京乃至正载数种恒河沙数种。一洲尘数。四洲尘数。须弥尘数。小千尘数。中千尘数。大千尘数。如是一佛刹尘。十百千刹尘。乃至正载。乃至阿僧祇刹尘。至不可说佛刹微尘世界种。乃至极东大金刚山下。如东方。次南方。次右旋。九方亦如是。周极轮围。是为华藏世界海边疆也。又复从此刹海东行。度一轮围。一轮围内。有一世界海。二三轮围。十百千轮围。洛叉俱胝那由他恒沙轮围。小千中千大千尘。数十佛刹尘。百千刹尘阿僧祗刹尘。乃至不可说佛刹微尘数金刚轮围山。又一轮围。(即极东方金灯云幢世界)如东南西北方及四隅亦如是。共入不可说佛刹微尘数世界海。皆竖高十九佛刹微尘数世界。上齐宝云。下齐宝地。最下极于风轮。统八极为法界。安立海之边疆也。研究至此。至广至大。无量无边。斯乎似极。然犹未也。等而上之。尚有上下方故。若尔则彼华藏庄严世界海。浮幢之上。空旷无穷。复有风轮。(如平等住风轮有须弥山微尘数持上)大海(如普光海)华幢(如蕊香幢)刹海(如下华藏世界海)如是上行。过一刹海。复过十刹海。百千万亿超诸世数。乃至不可说佛刹微尘数刹海最上方。至于说佛种性。无有尽世界普智轮光明音佛所。(上方尽际)又复彼华藏庄严世界海最下风轮。名平等。住其风轮下。空旷莫测。复有诸浮幢(如宝光明种上二十层等)华王(如蕊香幢)香海(如普光海)风轮(如殊胜威光藏等须弥山微尘数)其下渡虚空。至第二刹海。(下方第二世界海也)又渡第三第四十百千万。乃至非世所知。不可说佛刹微尘数世界海最下方。至于一切如来圆满光普照世界虚空无碍相智幢王佛所。(下方至极)总法界十方而观之。则华藏周匝得八数。上下得二数。如竖轴水车轮状(上下孤竖如轴八方周辏如幅)及伞盖形。如是揆之。亦未可为尽。何也。今会华藏为主。而十方乃有多刹尘数之伴。则上下诸佛刹海。岂独无伴乎。是知经文含隐。详夫上下方之刹海。一一各有众多尘数刹海围绕。亦如华藏。八方之数。如是则八方齐等。上下相当。风轮香海。重重相间。华王刹海。行行相称。譬如百千大莲华池。遍立空界。呜呼孰能纵金刚翮。豁天眼光。而游观此广大法界者哉。即使迈过斯界。四顾茫茫。而太虚空外复何物。即又复谛审谛观十方刹海。亦非止此而已矣。是以诸佛境界广大无边。非入解脱得火三昧。莫能见之。为启凡愚故。下本经文。略言毫末而已。(下本文亦未全。尚有十品。存于天竺)中上本经。当更有余义。信乎须弥聚笔。大海量墨。莫能书也。十千尘偈。大地尘品。未足为多。原极于此。则情忘智绝。廓然无思矣。噫回视我辈丛尔之身心。寸灵之知觉。类夫醯鸡处于太虚。浮区流于大海。存耶亡耶。恍乎惚乎。如梦想焉。如幻化焉。罔知所以然而然者也。故经云。十方虚空。生汝心中。犹如片云。点太清里。如法界性。究竟圆满。遍十方故。岂欺我哉。是故理极故令事广。花大故省池深者也。

　　又今将此娑婆世界四大部洲之宽广。须弥山之高大名相。次第列明。此世界东西相对七十二万里。南北相对六十四万里。正中有须弥山。纵广八万四千由旬。七宝所成。正中天城名曰善见。是帝释所居。四方四隅是三十三天所居。此天正名忉利天。又名帝释天。又从须弥山。根上升一万由旬。纵广一万由旬。是坚手天住。复上一倍绕山八千由旬。是持华鬘天住。复上一倍绕山四千由旬。是放逸天住。复上一倍绕山四千由旬。是日月星宿天住。复上一倍绕山四千由旬。是四王天住。从此复上四万由旬至山顶。纵广四万由旬。又即从上升四万由旬。有处如云。七宝所成其犹大地。是夜摩天住。复上一倍或三十二万由旬。有地如云。是兜率天住。复上一倍或四十八万由旬。有地如云。是化乐天住。复上一倍或六十四万由旬。有地如云。是他化天住。次第乃至色究竟天住。悉以皆有其地如云。毗昙论云。色究竟天。从此天放一大石山。经六万五十五百三十五季。中间无碍之处。下至阎浮提地。抑算高显。总计该经若干年之久远。如四季一年。四十季十年。四百季百年。四千季千年。四万季万年。如上之季。总共抑算。该一万六千三百八十三年。多三季。如是之高显者也。又须弥山外有七重金山七重香水海。次第周匝。七重金山外。大碱水海有四大洲八中洲数万小洲。遍布安住。又碱水海外。有小轮围山。周匝围绕。此四洲等皆一地所持。是为一世界舆地之图也。又四部洲者。东弗于逮。南阎浮提。西瞿耶尼。北郁单越。又名东胜神洲。南赡部洲。西牛货洲。北俱卢洲。释迦如来居南赡部洲。五印土之中印土。最中之地。名迦毗罗国。净饭王宫降诞。应化五印土中。转大法轮。导化众生。我辈所居。是此南赡部洲。边疆之地。古名东震旦。国边连大海。又论此界。下方虚空中。有大风轮。高一百六十万由旬。以大由旬数之。一由旬八十里。十由旬八百里。百由旬八千里。千由旬八万里。万由旬八十万里。十万由旬八百万里。又名八兆万里。如上一百六十万由旬。叩算共计。该一百二十八兆万里。于是风轮。如是高显者也。广则与世界量等。又水轮高八十万由旬。共计该六十四兆万里。如是之深宽。则与世界正等。又广一百二十万零三千四百五十由旬。总计该九十六兆二十七万六千里。此是一世界。而论高广之说也。又金轮高三十二万由旬。广与水轮同。水上有风。吹转此水。于上成金轮。如熟乳生膏。是名金轮。厚三洛叉。又地轮厚六十万零八千由旬。共计该五十四兆零四万里。此上四轮所论。出因本经。俱舍论增一经法界安立图所集。统立纲目。已竟。

　　表赞四种法界体量形状。就情达理。依心对境。初稿。

　　理法界。

　理为法体　　法是理用　　体用双彰　　界为际限
　理本清净　　法由理致　　理与法一　　不真何待

　　故经云。法界通化。一合理相(偈云)。

　性体圆明理义彰　　清净法界界非方
　真如宝相空明静　　太虚不出自性光

　　事法界。

　事因缘显　　造法由心　　界定方位　　共资菩美
　事本无心　　因境成有　　事与理合　　界得其宜

　　故经云。事理通达。诸法无碍(偈云)。

　事无大小随圆方　　得法源底性清凉
　对境因心成幻有　　因缘合离各主张

　　理事法界。

　理事法三　　通别各主　　界为限齐　　其法自立
　三事差别　　法无定相　　界亦混乱　　事无一定

　　故经云。皆因无为法。而有差别(偈云)。

　三事相合法无别　　理事圆通法性阔
　诸法如义空法界　　无人无我无法说

　　事事法界。

　事事贯通　　法法圆融　　法界安立　　归心得所
　事事各主　　权衡纲宗　　法界如然　　自性如然

　　故经云。实相无相。法界强名(偈云)。

　事事贯通理如然　　归心得所自在观
　虚空法界归性海　　尘尘刹刹法法圆

　　又四种无碍法界偈颂。

　理障消除法性明　　清净无为复本真
　实际理谛空无相　　一体同观法界身
　事与法合理自明　　心空及第悟圆音
　大地山河空中影　　二谛融通法惟心
　理事双彰性相明　　尘沙法界总归真
　虚空无尽法无尽　　理事法三共一心
　事事无碍法法明　　一性光中法界身
　静观法界惟心现　　尘尘刹刹总圆音

　　又一心开十种法界。

　诸佛以清净为法界　　一真法界湛寂圆融
　菩萨以十度为法界　　万行庄严利济群品
　圆觉以因缘为法界　　三世一念十二流转
　声闻以四谛为法界　　知苦断集漏尸结解
　诸天以福乐为法界　　福尽人间散入诸趣
　世人以事业为法界　　功勋道德善恶两途
　修罗以瞋斗为法界　　瞋心不断斗诤难息
　畜生以愚痴为法界　　但念水草余无所知
　饿鬼以饥须为法界　　服大咽小针夅粒米
　地狱以忧苦为法界　　苦多乐少无时暂安

　　前立四种法界。初以理论。其事在中。次以事论。其理在中。又次以理事。合论于事。事在中。又次以事事。通论具理。一以贯之。所以事因理显。理由事彰。理事交彻。诸法具备。若以法界论之。法界即世界之理也。世界即法界之事也。以世界具一切事。法界具一切理。理事具备。而世界成已。世界成已。法法物物全体显露。故经云。若入欲了知三世一切佛。应观法界性。一切惟心造。所以法界称理。世界即事。理事圆通。一切无碍。又以虚空而论法界。虚空无尽。法界无边。尘尘刹刹无尽之法界。莫不尽在虚空之中矣。又以法界而论虚空。法界无边。虚空无尽。无穷无尽之虚空。莫不皆以法界而显露之。若明法界。理须会虚空意。若明虚空。理实在法界中。故以法界虚空等无差别。事事无碍。法法圆融。镕成一体。一以贯之。法界如然。虚空如然。自性如然。理亦如然。真空法界。法界真空。双收双放。摄归实际。实际性空。量等法界。故云三界惟心万法惟识。静观法界性。一切惟心造。又如何惟心造。然法界皆因四大所显。四大有成有坏。有生有灭。皆是心心所发。生灭无住。操动不停。故有流转。四大和合而世界成。四大散灭而世界坏。成住坏空。流转无穷。所以释迦世尊佛眼遥观他心。洞鉴大地山河。微尘国土。有情无情。万物万法。天地人民。日月星辰。君臣父子。诗书礼乐。万德斯备。又观众生。造种种业。受种种苦。生老病死。无解脱时。佛观此已。顿发慈心。因缘时至。现大神变。从兜率宫。下降人间迦毗罗国净梵王宫。降神母怀。十月诞生。㘞的一声。周行七步。目顾四方。一手指天。一手指地。自言天上天下惟吾独尊。其年周昭王二十四甲寅岁。四月八日子时。十九出家。三十成道。说法四十九年。谈经三百余会。天人证果朦胧尽悟。一世功勋道德斯备。其所说一切法。为度一切众。随众生根性。而演说之前。以一心开十种法界。反覆论之。法界体量形状。因众生心有八万四千尘劳善恶之造作。佛谓开八万四千方便之法门。以种种方便因缘譬喻言辞。而敷演之。对病与药。令一切众生各得出灭一切生死之众病。身心安乐。而证道果。皆以涅槃而灭度之故。所以法界而论世界。无法不备。又以世界而论法界。无事不周法。法其备。事事全周。而称大法界也。故华严经偈云。遮那妙体遍法界。以为身华藏庄严。等太虚而惟量。又偈云。刹尘心量可数知。大海中水可饮尽。虚空可量风可系。无能尽叹佛功德。又云。一切有为法如梦幻。泡影如露亦如电。应作如是观。是以(泉)识浅智愚。不揣鄙漏。而将四法。通途论之。略以大概。名相事理。叙列一番。祈诸智者。再伸发明。以示将来。广其见闻。开发慧性得大辩才者也。

　　遂邑广德寺释子　永光　泉　敬撰。
