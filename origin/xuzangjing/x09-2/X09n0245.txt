卍新纂续藏经第 09 册 No. 0245 圆觉经大疏释义钞


　　No. 245-A 大方广圆觉经大钞序

　　兹钞自唐至今固有年矣。异域虽模方板。中国未尝印行。副本争传。三写乌马。因获高丽印本。与写本参校。窃见互有得失。遂根其所出经论祖文。三复对详。一成楷定。方事刀笔。苟无证据。多从印本。如序中晋伟庐峰次下。疑有脱落。则不敢妄加。或用字不同。俱有出处。亦不敢擅改。如解识如患梦患字。与略记幻字有异。则准成唯识论及原人论。与印本既同。故今循之。或缮写笔误。如云先释名题。错题为显。又云有字有义。讹字为宗。此皆据写本而正之。其余未安。留俟镕裁矣。

　　旹绍兴戊午岁孟春初六日。平江府昆山能仁院。沙门义和颖脱轩校定。门人　元慧

　　夫大道圆通。大千无体。六情既作。六合成形。妄惑盈而真智亏。虚相现而实性隐。遂使衣藏至宝全有而全无。手执金铁本得而本失。繇是。如实觉者启运垂方。虽四心等观。而三根各异。故设渐顿之教。仍开权实之诠。岂夜月生心偏落于清沼。朝阳有意先照于高山者哉。此圆觉经者。顿示真源。故婆伽婆居净土说。备彰疏序。无烦此云。然桐参散木。骥浑驽骀。非伯喈则长匿五音。非伯乐则永群千里。缅昔穿凿。方今剸犀徒有多家。曾无少当。我和尚维缶之灵。杲日之明。默承一印。悬通众经。至如四人同化七众归诚。半偈而息心猿。一句而调意马。辞荣落䰂。摧慢投针。慕义承声者风驰丈室构疑畜思者雾廓晴天。此吾师于度人有方也。至如逃名而反著于名。晦德而却招其德。晋伟庐峰暂辞法主。人王目击而知道。紫衣三让而重赐。白法再陈而乐闻。心灯点于紫宸。法镜悬于黄屋。六宫钦德。闻所未闻。三仕伏膺。得所未得。禅心自静。不惑浮华。永言无羁。其谁若是。此吾师于名位不住也。至如理穷一味教善三宗。及门者过千。升堂者盈百。各收髻宝。共啜醍醐。分无尽灯。星布华夏。大师以善附属。却忆旧山。乐在一峰。坐遗万事。屡表闻于北阙。请归隐于南山。明诏下而允依。朝臣就而礼送。此吾师于二利不偏也。昔仲尼曰。吾志在春秋。今大师云。余心宗圆觉。但以竞辨屈于妙义龙藏𤷄于灵文。显性之教沉埋。名相之宗鼓舞。由是革旧风规。成新教化。挫权抑小。立顿张圆。使第一义天星辰罗列大圆镜智影像昭彰。况复偏宗此卷。誓广弘宣二十余年。三复玄致。轮王髻宝大云心传。长者家财清凉手授。所以内依智观。外托诚文。冥己身心随应解释。疏成三卷。条贯一经。错综异同。编连始末。文则简略。理则周圆。欲言其少义无阙遗。欲言其多词无剩长。有玄之又玄之致损之又损之方。岂真义修三宗文含五色而已。若乃教起因缘。申当经之由致。藏乘分摄。通诸教之所归。权实对彰。三宗开合。竞执则朱蓝定别。会摄则水乳倏同。分齐幽深。诠至一心之法。所被根器。通收五类之机。忘诠修心。须明契证之说。依文演赞。要叙翻传之由。然后先释名题。理越群诠之目。后解句偈。义彰一轴之文。释佛身则法报不分。明净土则自他无别。说时则心境双泯。听众则主伴互融。答本起因。三重展转。提究竟果。一理圆明。使千朵义华顿生翰苑百川法水全会天池。实谓穷此经之宗骨也。若乃二空八识。断惑缘生。四智菩提六波罗蜜。罄法相宗之源流也。若乃寂光土义。如来藏章。尽无明根。究贪爱本。十心成佛。五教证如。畅法性宗之本末也。若乃解文殊章。未心境双亡。释真空观。初根尘普净。藉澄神而相泯。因寻伺而我空。兼般若宗之玄致也。若乃分折四大。防禁六根。八定厌折。四果伏断。五重十善。大小安居该调。伏藏之规模也。分三重于法界。华严之旨现焉。开二门于一心。起信之意着矣。事兼二教。畅孔李之玄枢。禅会两宗。申秀能之秘旨。夫舜若多神。日出身现。素怛览藏。疏成理昭。使寻文者离文住相者融相。自非心真心海师法师安炼智炼神精理精教。就能豪锋才举义海不穷。谈柄一挥悬河无滞。据此文也。三根备收。览之习之。无不沾益。但恐阙百遍之功。须凭转释。乏三乘之学。要引明文。大悲不倦于曲成探集。又修于义钞。成一十八轴。编五卷别行文。一千余纸。初中后善。且自古出钞。多是后人。致使学流未免诤论。今既自释。何所疑焉。又诸家集钞之仪。多引别文别义。后习者但依旧语。致使或谬或讹。今则虽引他文。意成自义。以之为丹青粉饰。不在其类例繁多。又诸钞引文为证。为证者是义。引朱者是文。义则或任相当。文必不应一种。不解相当之义。但出各别之文。后学初心机智渐劣。就能于文象之外解甚深之义。以古对今。此例多矣。今大师意谓。宗通佛心。理须实证。说通文教。贵在适时。机分胜劣之殊。则张以浅深之教。理有分圆之别。则论以半满之文。依之则无塞不通。弘之则无机不被。寔谓班倕之巧。曲直皆材。偏鹊之医。草木皆药。苟得其用莫匪诚言。元慧叨承宿幸。忝会此生。躬获听闻。亲蒙印决。鹫峰宿世。难忘系珠之恩。衡岳此生。信庆赐车之遇。不蒙示教。长怀下劣之心。既得指南。誓决终焉之志。或恐百千年后。世异人凋。讹弊逾增。玄旨斯坠。所冀淳源不离。宗习有凭。且以厥由。叙于钞序。务出其实。朴而不文。仍多阙遗。将俟来哲。

　　No. 245

　　圆觉经大疏释义钞卷第一(之上)

　　终南山草堂寺沙门　宗密撰

　　将解一部疏文。大分为四。一总标宗意。二归敬请加。三开章释文。四庆赞回向。

　　初中有四。一显理。二我佛下明教。三噫巴歌下叙疏。四大者下判题。初中又二。初示觉之心体。后示心之觉相。初中复二。先辨其要。后正显示。前中又二。初约果德标指心源。后明修心成其果德。此当段皆先举类。后方正明。谓乾卦之四德。究其所从始。从一气而有。类佛果常乐我净之四德根本在乎一心。又彼以始于一气。故修炼者专于一气。佛德既本乎一心。则理宜修一心方成佛果也。当段皆先举类。意在此也。

　　疏元亨至始于一气者。前段中先举类也。谓举周易乾卦之德。而为类例。然此国之俗所宗者。群典极于周易。万物极于乾道。(世之万物莫大于天地。就中天统于地。天尊地𢍉。乾道是天。故取为类)取则在于儒流。故举儒学所知之道。以类至觉之理。令其晓矣。既移儒士之风。自偃群鹿之草。余喻𤨏碎难类真法。首标乾德。其在兹焉。然元亨利贞既是干之四德。今先显乾道。乾者卦之名。即周易最初之卦也。<PIC>X09046001.gif</PIC>(乾卦如此。万物皆始于干。故为首也。故系辞云。干知太始。坤作成物)谓之卦者。易纬云。卦者挂也。言悬挂物以示于人。故谓之卦。但二画之体。虽象阴阳之气。未成万物之象。不得成卦。必三画以象三才。写天地雷风水火山泽之象。乃谓之卦。故系辞云。八卦成列象在其中是也。但初有三画。于万物有未尽。故更重之而有六画。备万物之形象。穷天地之能事。故六画成卦。此干之卦。本以象天。天乃积诸阳气而成故。此卦六爻皆是阳画。(一长为阳画。二短相对为阴画)此既象天不谓之天而谓之乾者。天是定体之名。干是体用之称。(即体之用)故说卦云。乾健也。言天之体以健为用。谓圣人作易。本以教人。欲使人法天之用。不法天之体。故名干不名天也。天以干为用。运行不息。应化无穷。此天之自然之理。故圣人常法此自然而施人事。亦当应物成务。云为不已。终日乾乾。无时懈惓。是以因天象以教人事。故大象曰。(天以纯刚故有健用。今画纯阳之卦。以此拟之。故谓之象)天行(运动之称)健(强壮之名也。天之自然象也。万物壮健皆有衰怠唯天日行一度。谓天体之行。昼夜不息。周而复始。无时亏退。刘表云。然则天是体名。干是用名。健是其训也)君子以自强不息。(用卦象自勉励不可止息故云健也)文言末云(夫子作文言以释正经也)乾始能以美利利天下。不言所利。大矣哉。又云大哉干乎。刚健(性也)中(二五)正纯粹(六阳)精(精灵)也。于物象言之。则纯阳也天也。于人事言之。则君父也。以其居尊故。在诸卦之首。为易理之初矣。元亨利贞者(文在卦辞)干之功能。运用虽多。统唯四德。故取之也。元是初始义。亨是通畅义。利是和而成益义。贞是终毕干了义。谓此卦之德。有纯阳之性。自然能以阳气。始生万物。而得亨通。能使物性和谐。各有其利。坚固干济。有始有终。故谓之四德。言圣人亦当法此卦而行善道以长万物而为元也。又当以嘉美之事。会合万物令使开通而为亨也。又当以义协和万物。使各得理而为利也。又当贞固。干了其事。使物各得终成而为贞也。是以圣人法干而行此四德故。曰元亨利贞也。文言曰(夫子第七翼也。此下论干之四德。但干之为体。是天之用。天地运化自然而尔。因无而生有也。天本无心。岂故造元亨利贞之名但圣人以事托之。谓此自然之功。为天之四德。垂教天下。使后世人君法天之所为。故立天之四德以设教也)元(仁木春)者善之长也。(庄氏云天之元德。始生万物。善之大者。莫大于施生。如父母之恩最重。良由能生此身也。故辜其恩不报者。五刑之属三千。罪莫大于不孝。若报恩者。孝顺之福。亦世之最大者。古来至孝者。皆感天动地。即知能生人命。世之上上善也。故佛教云。造千个佛国。不如活一人命。然万物虽各有所生之处。展转推穷。至于最初。是干阳为始生之本故。目干之功德名为元也。即知元者是善之长也)亨(礼火夏)者嘉之会也(天能通畅万物。使之会聚。故云尔也)利(义金秋)者义之和也。(天能利益庶品。使各得宜而和同也)贞(信水冬)者事之干也。(天能以中正之气。成就万物。各得干济。庄氏之意。以此四句明天之德。元是物始。于时配春。亨是通畅。于时配夏。利为和义。于时配秋。秋既物成各合其宜。贞为事干。于时配冬。物成收藏。事皆干了。于五行之气。唯少土地。土则分王四时。四气之行。非土不载故也。自此已下。明人之法天。行此四德也)君子体仁。(仁故春也)足以长人。(体包仁道。泛爱施生。足以尊长于人。此法天之元德也)嘉会足以合礼。利物足以和义。(皆可准知)贞固足以干事。(贞正坚固令物得成。此使事皆干济也)君子行此四德者。(元仁。亨礼利义贞信。为四德。不论智者。行此四事。并须于智故。又干凿度云。水土二行。皆兼信智也)故曰乾元亨利贞(结文王作易云。乾元等之言已。欲使君子法之故也。然行四德。则与天同功。非圣人不可。云君子者但易之为道。广为垂法。若限圣人。恐不逮余下故。总云君子。使诸候公卿等皆悉行之。但圣人行之能逮至极。余各量力而为。多少各有其分也。但乾卦象天。故以此四德。皆为天德也。但阴阳合会。二象相成。皆能有德。非但干之一卦。是以诸卦之中。亦有四德。但余卦四德。皆劣于干。故乾卦直云四德。更无所言。欲见干之四德。无所不包。其余卦四德之下。则更有余事业。以四德胜劣故。以余事繁之。如坤卦云。坤元亨利牝马之贞等。余数十卦之例。及以四德。配于六位。并在补阙卷中)然今以干喻佛者。干既是动用不息之义。是阳气之精粹。不同阴体凝静。亦如佛是觉者是菩提之智。不同涅槃寂灭之体。以元亨利贞喻常乐我净者。然干阳功用。虽广多无畔利天下万物。而实体之德。唯此四故。具五常故。(摄尽儒宗)具五行故。(摄尽阴阳术数休咎等也)具四时故。(摄尽一周天)如上所释。佛德亦尔。虽无量无边。实体之德亦唯有四。由此四故。迥超凡夫外道二乘境界。广如下释。又干是总名。元等是别。别德之外无别干体。佛与四德例此亦然。故以为喻。

　　疏始于一气者。推究此乾道之德所从之始。始于一气。一气者道之所宗。阴阳天地之根本也。谓天道未分。阴阳未泮。未有天地人物已前。但是淳元之一气也。(未分阴阳之二。故云一也。净名楷疏序云。一气冥曚天后华严序云。造化权舆之首。天道未分)一气始分。为阴阳二气。阴浊阳清。清气上腾为天。浊气下凝为地。和气为人。(人最灵也)谓之三才。故乾坤有三画也。夫为人王。法于乾道。故王字。横三画表乾卦。竖一画表一气。故有人作日中王字赋云。三阳列位。配乾道以成三。一气贯中。表圣人之得一。又易钩命诀云。天地未分之前。谓之一气。于中转有五运。(运谓运数。谓时改易。取易义也)谓太易。太初。太始。太素。太极。气象未分谓之太易。元气始萌谓之太初。气形之端谓之太始。形变有质谓之太素。质形已具。谓之太极。转变五故。故名五运。既于一气中转有五故。云始于一气。(结释疏文)是以儒道至教。皆宗于一。老子云。视之不见。听之不闻。搏之不得。不可致语。故混而为一。又云不皦不昧。愡恍不可随迎等。河上注老。皆指一为体。以释其义。又黄庭内景云。殊途一会。归要于一(梁丘子注云同归一气)又云。五行相推大归一。又云一之为物叵卒见。庄子云通于一而万事毕。又云一之所起有一而未形。(郭云一者有之初。至妙者也。至妙故。未有物理之形耳。夫一之所起。起于至一。非起于无。此意云。非无者玄妙一气)系辞云。一阴一阳之谓道。阴阳不测之谓神。乃至百姓日用而不知。(注云。一谓［无］也。在阴为［无］阴。阴以之生。在阳为元阳。阳以之成。故一谓之道。疏曰。在阴之时。而不见为阴之功。在阳之时。亦不见为阳之力也)又云天下之动。贞夫一者也。肇公云。巍巍之形。内神外灵。中有想虑。真一闇冥。此等所言一者。皆谓气也。(但幽玄无相。故云一也。故孔释一阴一阳云。虚无不可分别。故云一也)故老子云。冲气以为和。(河上云。万物中皆有元气。得以和柔)肇公云。元气含于大象。大象隐于无形。为识物之灵。灵中有神。神中有身等。乾卦象曰。潜龙勿用。阳在下也。孔释云。此一爻之象。专明天之自然气也。又文言云潜龙勿用。阳气潜藏。此释初九。亦唯指气为本。

　　疏常乐下。二正明也。然佛德无量。今特指此四者。略有五意。一者。是佛实体之德故。二者。对简凡夫妄执常等四倒。又翻破二乘无常等四倒故。三者。是四念处观。究竟果故。四者。诸佛虽说无量法门。究竟为显此故。五者。如来在娑罗树四双八只中间。而般涅槃。只为表此理故。初言实体德者。谓如来藏法身真智本来常乐我净故。故论云。真如自体相者。一切凡夫声闻缘觉菩萨诸佛。无有增减。从本已来。自性满足一切功德。所谓自体有大智慧光明义故。乃至常乐我净义故。名为如来藏。亦名如来法身。释曰。自性本有故名实体之德。又是究竟真实果德。涅槃经中广说。如下略引。

　　△二对简凡夫二乘者。谓诸众生。亦本有四德。以迷之故。妄计五蕴常乐我净。故佛于种种经中。令修不净观苦观无常观无我观。且治所执生死五蕴常等。未显所迷法身常等。故声闻等禀此修行。虽各得果证。尚迷法身常等四德。是以。佛于诸了义大乘经中。广破此见。故涅槃经第二云。(此有因缘在补阙卷中)一切众生为诸烦恼无明所覆。生颠倒心。我计无我。常计无常。净计不净。乐计为苦。以为烦恼之所覆故。虽生此想。不达其义。如彼醉人于非转处而生转想。(合前叙迷之过失之喻也。此正破诸声闻无常等四倒也)我者即是佛义。常者是法身义。乐者是涅槃义。净者是法义。(正显真实四德也)汝等比丘。云何而言有我想者憍慢贡高。流转生死。(责其计常等也)汝等若言我亦修习无常苦无我等想。是三种修(比丘所叙略不净者就胜说故也)无有实义。(责其执无常等)我今当说胜三修法。(上标许说真实四德。次下且广叙两重倒执之相云)苦者计乐。乐者计苦。是颠倒法。无常计常。常计无常。是颠倒法。无我计我。我计无我。是颠倒法。不净计净。净计不净。是颠倒法。有如是等四颠倒法。是人不知正修诸法。(此上双结凡夫二乘四颠倒也)世间亦有常乐我净。出世亦有常乐我净。世间法者有字无义。出世间者有字有义。何以故。世间之法有四颠倒。故不知义。所以者何。有想倒心倒见倒故。(云云次说。以三倒故成四倒。及彼经疏释三倒并在别卷中说也。下正说其实云)何等为义。无我者名为生死。我者名为如来。无常者声闻缘觉。常者如来法身。苦者一切外道。乐者即是涅槃。不净者即有为法。净者诸佛菩萨所有正法。是名不颠倒。以不倒故知字知义。若欲远离四颠倒者。应知如是常乐我净。(次下比丘承言。请佛住世。佛答等在别卷中。今且叙佛答。次云)汝等当知。先所修集无常苦想。非是真实。(此下以春池觅宝竞捉瓦石喻前灯无常等不真云)譬如春时。有诸人等在大池浴。乘船游戏。失琉璃宝珠。没深水中。是时诸人悉共入水。求觅是宝。竞捉瓦石草木沙砾。各各自谓得琉璃珠。欢喜持出。乃知非真。是时宝珠犹在水中。以珠力故水皆澄清。于是大众乃见宝珠故在水下。犹如仰睹虚空月形。是时众中有一智人。以方便力安徐入水。即便得珠。汝等比丘。不应如是修习无常苦无我想不净想等以为实义。如彼诸人各以瓦石草木沙砾而为宝珠。汝等应当善学方便。在在处处。常修我想常乐净想。复应当知先所修习四法相貌。悉是颠倒。欲得真实修诸想者。如彼智人巧出宝珠。所谓我想常乐净想。(次下。约法约喻。对二乘四倒。重显四德。谓声闻难佛先说无我等法。佛以旧医用乳新医断乳后复用乳。以况外道说我。如未破我。复说我等。并在别卷。久讲者须捡叙之。今且但取佛因法合云)汝等当知。如来亦尔。出世降伏邪医外道。唱言。无我无人众生寿命养育知见作者受者。是诸外道所言我者。如虫食木偶成字耳。故佛唱言无我。为调生故。为知时故。说有我者。如彼良医善知于乳。非如凡夫所计吾我。或言如大拇指。或如芥子。或如微尘。如来说我悉不如是。是故说言诸法无我。实非无我。何者是我。若法是实是真是常是主是依。性不变易者。是名为我。汝当修习。(下更引第五者。显有真我之体。非但无我便名真我。即如有云但空寂不动等即是佛性者。未是显出得本性体也)第五卷亦云。又解脱者名曰不空。如水酒酥蜜等瓶。虽无水等。犹名水酒等瓶。解脱亦尔。不可说空及以不空。空者谓无二十五有及诸烦恼一切有为行。如瓶无水。则名为空。不空者谓真实善色常乐我净。不动不变。犹如彼瓶色香味触。(既以四德。为真实体。如以四尘为瓶体。即知四德是实体之德也。此当第一意中所说也。此下又引第七者。显四德是一切佛法之本故。迦叶迷之。便成邪见。今悟方名正见。又更广释四德行相。令众洞达知佛意偏在。再三辨说。文云)第七卷如来性品亦云。佛告迦叶。谓四倒者。于非苦中生于苦想。名曰颠倒。非苦者名为如来。生苦想者。谓于如来无常变异舍。此苦身。入于涅槃。(云云。余三倒云。世间说我。无有佛性。佛法有我。即是佛性云云。如来非杂食烦恼肉身也)迦叶言。我从今日始得正见。自是之前。我等悉名邪见之人。(云云无我为邪见。我为正见)后说先教众生修无我者。为除世间诸妄见故。计我虚妄非真实故。如女人以苦味涂乳令子不饮。(子病服药忌乳故也)后洗乳唤饮子疑不饮等。云云我今亦说如来藏(云云。迦叶又难。佛又以额珠喻示。次下更说。外道横计我大小诸相。如米豆等。第三十。又广说大师子吼者。唯说常乐我常。乃至外道回心。乃至引彼经义。决释两重四倒五门之义。并在别卷。可捡之。评曰。据上重叠数番。即知常乐我净是诸佛究竟实德。涅槃一部首末广辨。诸实教大乘亦然。以涅槃是穷终极教。会权入实故偏引之)上来释第二意竟。

　　△三是四念处观究竟果者。四谓身受心法。念谓念慧身等。为其念慧所安住处故。谓观身不净等。(等于观受是苦观心无常观法无我)除计净等四倒。观身毕竟空等。无行经云。观身毕竟空。观受内外空。观心无所有。观法但有名。智论等亦尔。除不净等四倒。两重四倒既遣。即显自体具真实常乐我净法故。名为如来法身。(如前引起信之文也)故云究竟果也。天台云。深观念处。即坐道场。更不须余。机宜不同。故说余品。(四正勤等)故如来临终遗诫。唯令依此而住。(广如下序分之初所说也)据四念处。既是对治四倒。与前四观。义亦不殊。但缘此四是三十七品之首。修行要门。一切众生从凡至圣。通大小乘无不修习。故天台别有四卷念处之文。佛又临终遗嘱。(此四念处行相。备在三十七道品章中)然四念处。以不净苦无常无我为次者。对治之门从粗至细故。(身色最粗。受领外境为次。法最为细。粗者易治故先也)四倒以常乐我净为次者。从重至轻为次故。(常为次者由计心王为常故。生邪见等。无因无果。乐者但计妄乐。不必邪见故。次也。我者主宰。主宰不碍有修行故。计身为净。但生贪爱。无大过故)。

　　△四诸佛虽说无量法门。究竟为显此故者。唯识论究竟位颂曰。此即无漏界。不思议(总标也)善(净也)常。(常也)安乐(乐也)解脱(亦是净也)身。大牟尼名法(我也)。

　　△五如来在娑罗树间等者。涅槃经第三十卷云。善男子。以是因缘故。我于此娑罗双树间。大师子吼。师子吼者名大涅槃。善男子。东方双者。破于无常。获得于常。乃至北方双者。破于不净。而得于净。善男子。此中众生。为双树故。护娑罗林。不令外人取其枝叶斫截破坏。我亦如是。为四法故。令诸弟子护持佛法。何等为四。常乐我净。此四双树四王典掌。我为四王护持我法。是故于中而般涅槃。善男子。娑罗双树华果常茂。常能利益无量众生。我亦如是。常能利益声闻缘觉。华者喻我。果者喻乐。以是义故。我于此间娑罗双树。入大寂定。大寂定者名大涅槃。师子吼言。世尊。如来何故二月涅槃。善男子。二月名春。春阳之月万物生长。种植根栽华果敷荣。江河盈满。百兽孚乳。是时众生多生常想。为破众生如是常心。故说一切法悉是无常。唯说如来常住不变。善男子。于六时中。孟冬枯悴。众不爱乐。阳春如液。人所贪爱。为破众生世间乐故。演说常乐。我净亦尔。如来为破世我世净。故说如来真实我净。言二月者。喻于如来二种法身。冬不乐者。智者不乐如来无常入于涅槃。二月乐者。喻于智者爱乐如来常乐我常。然两重四倒。总有八倒。四念处观既有性相两重。治于八倒。即成八行。终至成佛即名八德。谓法身常等四德是实德。示现色身无常等四德是权德。(纳耶输等。现不净也。受金枪等。现苦也。隐八自在。现无我也。下生入灭。现无常也)故天台云。娑罗双树四枯四荣。正表于此。(枯荣之说。检经无文。或大师义立。或别译别行经本也)谓法性之色(约大品经说)实非是净。凡夫计净是名颠倒。实非不净。小计不净亦名颠倒。今观色种即空。空中无净。云何染着。则凡净倒。破枯念处成。色种成假。假智常净。云何滞空而取灰断。言色不净。是名二乘不净倒。破荣念处成。观色本际。非空非假。非净不净。乃名中道。佛表此理。故于中间而般涅槃。余三类此(观受心法苦无常无我等例之)故云常等。然此真实四德。既具上诸门。义理不同。故偏举云佛之德也。

　　△疏本乎一心者。上所引论中。真如四德之文。是立义分中。论主总立一心为本。于中。有真如生灭二门。心真如具常等四德。心生灭中始本不二为究竟觉。亦是四德。胜鬘等意皆然。故知倒正常等并不离心。佛亦无非一心。广如华严经夜摩偈赞品。引在别卷。及此疏下释普贤章初。种种幻化皆生如来圆觉妙心文中所说。可检叙之。

　　疏专一气等者。后明修心成其果德也。先云专一气而致柔。是举类也。乾道四德。既始于一气。故道门修炼专于一气。道经云。专气致柔。意云。元气是自然大道。性本静默柔弱故。能生于动。(老又云。静为躁君)能生刚强。(又云弱胜强柔胜刚)庶人不能安静默守柔弱。故乖于道。不能保寿命。不能成万事。不能为人君主和于天下。(故老子云。强梁者不得其死。又云。富贵而骄。自贻其咎。又云。飘风不终朝。又云。驰骋畋猎令心发狂等也)故达道之人。专注其志。于至静至柔。一元之气(夫子云。志于道也)合于自然大道。勤而行之。保雌守弱。绵绵不已。(故老子令人为而不恃。长而不宰。挫锐解纷。知白守黑。勿矜勿伐。若拙若讷。抱一为天下式。如水处众人之所恶。如婴儿之未孩。此上皆撮略道经中之文也。儒道二教其意皆然。不可具引)功用既着。而致于柔。名名为成道也。(修成之时。还成本道。故道经云。夫物芸芸。各归其根。归根曰静。是谓复命复命曰常。又云复归于无极。此如佛教中反本还源为究竟果)道成则能保寿命。成事子育万物。既合于乾道。则各正性命。保合大和。乃利贞也。故老子云。天下之至柔。驰骋天下之至坚。又说。当其无有器之用。外其身而身存。终不为大。故能成其大。周易谦卦中说。谦如水而下。故百川归之而成大海。西升经云。柔弱莫过于气。气之柔弱莫过于道。道所以柔弱者。包裹天地。贯穿万物。夫柔之生刚。弱之生强。而天下莫能知其根本所从生者乎。(根本者柔弱也)据上诸文。皆云道至柔弱。故今云。专一气而致柔也。(专一气是修行。而致柔为成道。故下正明云。修一心而成道。以对此也。但文异耳)所言一者若论根本即是元气。以未分清浊。故云一也。若约修炼。即是和气。谓胎息法。绵绵若存。不纵不抑。绝诸造作。不运心机。合本元气。离太急太迟太粗太沉等名为和气。阴气阳气和通不二。故云一也。故道经云。冲气以为和。(得气和柔。如骨中有髓等)又云。谷(谷养也)神不死。是谓玄牝。玄牝之门。是谓天地根。绵绵若存。用之不勤。又云。抱一能无离乎。(一者道始少生。太和之精气也)专气致柔。能婴儿乎(钞曰。上柔下强。可以得失相对说之)又云。心使气曰强(心当专一为和柔。而神气实内形柔弱。若使气妄有所为。则和气去于中。而能形体刚强。斯为失之)是谓深根固蒂。(人以气为根以精为蒂)又云。天得一以清等。(地宁。神灵。谷盈万物生。王候正)是以圣人。抱一以为天下式。庄子云。一其性(饰则二也)养其气(不以心使之)合其德(不以物离性也)黄庭内景云。殊途一会(同归一气)归要终。一志不久升虚无。(学道专一。与虚同体。则神仙可致也)又云正一含华乃充盈。(存气守一。神气𦯕华也)肇公云。守真抱一。不染外物。清虚太一。其何有失。系辞云。夫干其静也专(专一也)其动也直。(直刚正也)释曰。上所引文。皆是儒道修炼之门。专一气而为要妙之义也(脚注者。皆各是本注。谓河上注老。郭象注庄。韩康伯注系辞。梁丘子注黄庭经)。

　　疏修一心而成道者。正明也。佛果之德。既本乎一心。若不修一心。而乃别修者。岂成佛道。如磨砖不成明镜。炼铁矿不得真金等。故清凉大师云。所说万行并不离心。但能觉了自心现量毕竟清净。即一念之中万行备足。心不起止也。知不起观也。不缘万境舍也。止妄不生戒也。安心谛理忍也。心无间断进也。心体离念法也。心之本觉佛也。体相无违僧也。六度三宝。并一心故。又华严经云。菩萨修诸佛法。净诸佛刹。积集妙行。调伏众生。乃至得大菩提。悉不离心。是故应以善法扶助自心。应以精进坚固自心。应以忍辱坦荡自心。应以智证洁白自心。应以智慧明利自心。应以佛自在开发自心。应以佛平等广大自心。应以佛十力照察自心。又云。菩萨应知。自心念念常有佛成正觉。何以故。诸佛如来不离此心成正觉故。如自心。一切众生心亦复如是。据上等文。故知愿成佛道必修一心也。而言一者。是总相心。通于染净因果等也。

　　疏心也者下。第二正显示也。文八。一标举。二直显。三竖通。四横遍。五真常。六绝迹。七不变。八随缘。今初也。心即如来藏自性清净心也。或云一心。如华严起信也。泛言心者总有四种。梵语各异。翻译亦殊。一纥利陀。谓肉团心。二缘虑名心。谓八识俱能缘虑自分境故。三质多。此云集起心。即第八识集诸种子起现行故。四干栗陀。谓坚实心。今辨此也。

　　疏冲虚下二句。二直显也。上句自性体也。下句自性用。故禅宗云。空寂是心。即上句。知是用即下句。冲者深玄也和也。华严疏序云汪洋冲融。新疏序云包纳冲邃。疏云冲深包博。故老子云。道冲而用之或不盈。虚者非质碍故。妙者在染而不染故。如莲华虽在淤泥不为所染。故喻法之妙也。天台解妙有十义。天长疏云。非粗非妙。方名至妙。故下文云。种种幻化。皆生如来圆觉妙心。粹者精纯也。在杂乱中而不杂故。简非杂染之法。故云妙粹。若作邃字。即训幽深。义亦通在。炳焕者。俱是至明之相。炳者着也。焕者烂也。故华严疏序述十玄门中。微细相容安立门云。炳然齐现。犹彼芥瓶。意取历历分明不错乱之状。论语云。焕乎其有文章。注云焕明也。灵明者。若但云明。未简日月之类。故云灵也。意云。心之明者。其在无法不知而无分别。无法不现而无差别。幽灵神圣。寂然洞然。故曰灵明。即此灵明。而炳着焕烂。

　　疏无去下二句。三竖通也。无去无来者。谓此心不迁向前际去。不从后际来。亦不于现在住。现在住者是诸有为法。成唯识云。住表此法暂有用。今不同彼也。以此真心无相无能所故。不可见之于现在。净名云。但以数故。说有三世。非谓菩提有去来今。良由菩提亦无自性。即同真心。故非三世。若就菩提当相。则有始无终。岂免初际。冥通三际者。由不属三际。故俱通也。且如今日眼识。不能见昨日色者。以随所见色皆已过去也。今以真心不随诸法迁向过去。故于今时。向真心中。能现前际诸法影像历历。亦能预现未来之法历然。然虽通于三际。三际求之。皆不可得。与所知所现三际之境。而不可分。故言冥也。华严云。法性遍在一切处。一切众生及国土。三世悉在无有余。亦无形相而可得。前三句通三际也。后一句冥也。此乃入三世而无迹矣。

　　疏非中下两句。四横遍也。非中非外者。有二意。一不在身中及中间。亦非身外。若在身中中间。则有处所。若在身外。则非我心。根尘识三皆不可得。何说有内外中间者耶。故佛以神得内泻。微破阿难执心在内。以针治内障。微破阿难执心潜在根内。即中间也。以灵膏反胁。微破阿难执心在外。广如佛顶经及疏。具在别卷。可捡之。

　　△二谓此心非有无二边。故非外。二边既遣。中道亦亡。故非中。非中非边。是绝待灵心也。此言非中。所谓非是中。非谓是非中。言非外所谓非是外。非谓是非外。洞彻十方者。心有所在。则有所不在。以无在故无所不在。故彻十方也。然洞彻者。通论其义。二字不殊。若对冥通之言。则二文文势稍异。谓洞然透彻。无所不遍。意显次定。举体全遍非莽卤。随宜而说也。然冥与洞。各于句中互相影略。二皆备矣疏不灭下二句。五真常也。真心不变。故不生灭。故起信云。所谓心性不生不灭。然不生灭。三性不同。谓遍计性无体。可生可灭。依他起性即生不生。即灭不灭。圆成实性自体本有。不待新生。尽未来际究竟常住不灭。今即当此自性不生不灭。不同前二。前二即如般若心经云。诸法不生不灭是也。若三性相对。各据自相说者。即遍计之法。妄生妄灭。圆成真心不生不灭。依他则相同遍计故似生似灭。性同圆成故不生不灭。华严云。一切法无生。一切法无灭等。以依他无别自性故。全同圆成也。一切大乘经说。一切诸法不生灭寂灭常住等。皆此义也。岂四山之可害者。明此心不生不老不病不死也。涅槃二十九云。如我昔告波斯匿王。大王有亲信人。从四方来。各作是言。有四大山。从四方来欲害人民。王若闻者。当设何计。王言世尊。设有此来。无逃避处。唯当专心持戒布施。我即赞言。善哉大王。我说四山。即是众生生老病死。生老病死常来切人。云何大王不修戒施。今云害者。以经云欲害人民也。若就经文法合云生老病死常来切人者。今即应云。岂四相之可切。亦通。

　　疏离性下二句。六绝迹也。离性离相者。诸法无性皆空即性也。谓色即空等。缘生诸法即相也。谓空即色等。今以真心。虽空无一物。而体非空。故离性。虽随缘成一切色等诸法。而体非色。故离相。相离离性。故名中道性也。奚五色之能盲者。奚何也。五色者。道经云。五色令人目盲。(贪淫好色。则伤精失明也)五音令人耳聋。(好听五音。则和气去心。不能听无声之声也)五味令人口爽。(爽亡也。人嗜于味则曰亡言于道也。)然五色者青黄赤白黑。文中但举此五正色。余例可知。五音者宫商角徵羽。五味者甘辛酸碱苦。今疏意者。夫色能盲者。只能盲对色之识。今真心离相。不与色对。彼岂能盲。若对色色即空。复谁能盲。道教中。以虚无寂莫为道。亡情绝智为修。故观色聆音。即盲聋失道。今真心离性。不滞空无。故见色闻声。声色不能盲昧之也。如镜明现色。色何翳明。

　　疏处生死下四句。七不变也。四句两对中。皆上句以法标之。下句以喻显之。珠在水喻迷时隐也。月在空喻悟时显也。初云生死流者。谓无始生死。漂溺有情故如流。无边无底。故如海。涅槃是第一义天。高超彼岸之义。故有岸天之言也。生死虽有分段变易二种。今正取分段。义兼变易。涅槃虽有大小两乘。今正取大乘。骊珠者。骊龙颔下有明月宝珠。光明洞彻。虽在海中光明不灭。不同灯烛入水则灭。然不能遍照海中所有一切。故云独耀。众生虽处生死之中。此心灵鉴不昧。然且迷之不觉。不能通达一切。但照体独立。如珠独耀。故梁武帝。制达磨大师碑文。标意首云。沧海之内。有骊龙珠白毫色。天莫见。人莫识。我大师得之矣。沧者水之深广幽远之貌。如天苍苍。是高远之貌也。踞涅槃岸者。涅槃此云圆寂。一切诸法皆空。心本无念。融为一真心体。无别生死喧动故。真心圆满皆寂静也。踞者安然而居之谓也。故时人皆呼憍慢为踞慠也。法华云。遥见其父。踞师子床。宝几承足。悫云若非莲藏化主。孰踞其源。论语云。原壤夷俟。(马曰。原壤鲁人。孔子故旧。夷踞俟待也踞待孔子)子曰。幼而不逊悌长。而无述焉。老而不死。是为贼。桂轮者月也。月中有桂。故目之为桂轮。碧天者。谓第一义天。无诸惑业云雾。故云碧也。既诸法皆空寂。则心之本觉大智慧光明。遍照法界。离诸分别。故云孤朗。然月在晴天。无所不照。是以心圆寂时如天之月。不同海珠。又前云。独者约就迷时。但能自照。不能普照一切。今云孤者。约晴霄秋天。唯月普照天下。星等灯烛皆不可类。如即体体之智。非对待始觉之智可比。

　　疏大矣哉下二句。八随缘也。大矣哉者仰叹之词。周易文势也。或在所叹之上。即大哉乾元万物资始。又云。大哉干乎。刚健中正。纯粹精等。是也。或在所叹之下。即乾始能以美利利天下。不言所利。大矣哉。又随时之义。大矣哉。又系辞云。盛德大业至矣哉等。是也。今兼两势。谓略述此心。竖穷三世。横遍十方。于诸法中无不通彻。述之不可穷尽。故结叹云大矣哉。兼欲述下能。生起万法。性相无碍。深远广博之德。故标叹云大矣哉也。万法资始者。正明此心。不守自性。随缘生起世间一切染净诸法也。今且先明迷此真心成有漏染法。后方约次下疏文。显此心离倒。本具恒河沙功德妙用。性相无碍。元是无漏之法。且初染者。谓诸众生虽本有此清净心。由无始已来迷之不觉。(论中根本不觉也。即独头无明迷真之义。论云谓不如实知真如法一故等也)故妄认四大缘虑。为己身心。(下文云。妄认四大等)故展转生起枝末。枝末自有三重。一由前根本无明。故起种种烦恼。二由烦恼故。造种种业。三由业成故。受六道种种生死苦。佛名经云。独头无明为烦恼种。又云。此三障者更相由藉。由烦恼故以起恶业。恶业因缘故得苦果。一从无明起烦恼者。略说烦恼粗相。唯贪嗔痴。谓既妄认四大五蕴。为自身心。自然便贪一切荣乐之事。欲以润之。便嗔一切违情之境。恐损害之。愚痴之情种种计校。如上烦恼。皆由迷真执妄起也。二从烦恼造业者。既贪嗔猛盛。即造十恶等业。或贪来生富乐之报。造诸善业。或厌下苦粗障。忻上静妙离。修四禅八定不动业。由迷第一义故。善恶不动俱是有漏染业也。三从业受报者。然声响形影之报。纤毫不差。由前恶业成。则有地狱饿鬼畜生等种种苦报。由前善业成。则有四洲及六欲天等种种乐报。由前不动业成。则有色界四禅无色四空等种种差别之报。皆所受苦乐之身是别业正报。所居胜劣器界是共业依报。然万法展转有所亲依。唯初不觉。亲依清净心性。即知万法就最初始起必藉真心。故云资始。不言资生。如干云资始。坤云资生。地亲生故。后明此心具河沙德用者。如次疏说。

　　疏万法虚伪下。第二示心之觉相也。文三。一会妄显真以标指。二即体之相以圆收。三结叹觉体超名相。今初至目之圆觉。即第一收也。上云万法通于染净。此云万法且约染相。会染皆空。方显净相。净相与性即无碍也。释此一段之文。作四重分别。一具释。二配属禅宗。三配属诸教。四辨所用之文字。初且具释所言虚伪者。虚妄诈伪也。谓但有其妄相。而无实体曰虚。隐其虚相。诈现实状曰伪。故论云三界虚伪也。

　　疏缘会而生者。应先问。何以得知万法虚伪。答必待众缘相会。方能生故。故云缘会而生。缘有其四。谓因缘。次第缘。缘缘。增上缘。且就因缘解者。有其内外。外者如谷子水土人时而芽得生。泥团轮绳陶师而器得成。内谓过去已熟之业为因。此世父母为缘。而身得生。未有一物不假内因外缘而得生者。故中论云。未曾有一法不从因缘生也。此上犹且对小乘宗说。若穷究缘生之义。从本起末说者。清净心性为因。根本无明为缘。生三细。业识为因境界为缘。生六粗。

　　△疏生法本无者。既属众缘。自无其体。当知一切生法。不待灭而本无。故云生法本无。故中论次前句云。是故一切法无不是空者。又云。诸法不自生。亦不从他生。不共不无因。是故知无生。肇论云。一切诸法缘会而生。缘会而生则未生无有。缘离则灭。如其真有。有则无灭。以此而推。虽今现有有。而性常自空。乃至实相自无。非推之使无。故名本无。又解。生法即二执也。生空法空。故云本无。

　　疏一切唯识者。应先问。既一切本无。何以现见诸法。答唯是自己妄想心识所变现故。故云一切唯识。(以意识想外尘成时。想无而境有。或想有而境无。即知心识所想无定。以喻五识缘五尘亦然)故成唯识云。彼我法相(我有种种相。法有种种相。此我法二种。摄尽一切世间诸法也)皆依内识。(识体)所变见相(二分也)而起假说。(随假相而立假名也)非依离识实有我法。又云变谓识体。(自证分也)。转似二分。(见分相分也。然有漏识自体生时。智似所缘能缘相现。似所缘相名为相分。似能缘相名为见分。此有二释。一云。识体是有。二分是无。无而似有故云似也。二云。二分亦有。是依他起。所言似者似遍计实有之二分也)相见俱依自证起故。依斯二分。施设我法。彼二离此无所依故。二十唯识偈云。唯识无境界。以无尘妄见。如人目有翳。见毛月等事。起信论云。一切诸法。唯依妄念而有差别。若离心念。则无一切境界之相。又云。心生则种种法生。心灭则种种法灭。问若无外尘但妄见者。应一切时处皆见有色。或皆不见。何故于有色时处。眼则见色。余无色时处则不见耶。答如人梦中所见境界诸物。虽一切是无。但从想起。然亦不妨见有物处。见无物处。或先见后不见。或初不见后见。非处处皆见。亦非一期长见。心识变起诸法。无而见有亦然。又问若尔何故多人同处同时。皆同于有处见有。无处见无。有时见有。无时见无耶。答如百千饿鬼。同依业力。皆于无脓血猛火等处。同时而见。岂清流河水实有猛火等耶故知一切唯是心识。

　　疏识如幻梦者。先问曰。既是心识变起诸境。诸境虽无。心识还有。何以前云生法本无。有为心识。岂非缘生法耶。故此答云。识如幻梦。亦即是无。然成唯识论亦有此喻。而所用之义不同。彼云我法分别熏习力故。诸识生时变似我法。如幻梦者。幻梦力故。心似种种外境相现。缘此执为实有外境。彼释意云。患梦所见之物虽无。其患梦则不是无故。有力变起妄境。今就无相及法性宗中。所释意即不然。二喻之中。且约梦境说。谓梦想与梦境。俱是无法。若言一有一无者。则梦想与所见物应异。异则梦不是物。物不是梦。觉来梦灭。其物应在。如庄周睡时梦见。身为蝴蝶。在华园中。蝶若非梦。梦又非蝶。则窹来梦灭蝴蝶应在。以二物真妄别故。又蝶若非梦。应是真蝶。梦若非蝶。以何为相。以此而推。梦想与蝴蝶。虽似能见所见之殊。其实一体。所言梦者。但是庄周睡时。本有心识。由昧略故。匆然妄现倒想及蝴蝶华园等相。即呼此想及相而为梦也。于此虚妄一梦之上。似有内外身心之殊。内心则蝶想。既全空无。蝶身则蝶相。外则华园之相。理实而言。想即蝶。蝶即想。蝶相既全空无。蝶想岂独是有。又所执蝶相。分明似有。既非有能执之想亦分明似有岂使有耶。又若能执之想窹来虽无。不妨未窹之时且是有者。所执蝶相窹来虽无。未窹时亦应是有。若尔即是心境俱有。何言唯识。今穷本末以法合喻。谓所言唯识者。但是迷人(合睡)本有性净(真)真心。(合庄周睡时本心也。故次句疏云。但是一心也)由不自了悟故。(合于睡时)遂有三细六粗等现(合于蝶相)即呼此等云唯识也。(合梦)于此一类妄识之上。似有内外之殊。(内合蝶想外合蝶相)其实境是识境。识是境识。(合蝶即想想即蝶也)故傅大士云。未有无心境。曾无无境心。一一对喻。昭然可明。智者审思矣。佛于权教。说唯识理。良由未显出性净。真心且含。在第八识中。故泯境存心。至终教了义经中。显出真心本觉。方言心境俱空也。成唯识亦云。为遣妄执心心所外实有境故。说唯有识。若执唯识真实有者。如执外境亦是法执。若约病患之喻说者。如人为本有净眼。被风热等翳(恨本无明也。无眼之人。必不患翳。无佛性物。必无妄想)即见空华种种相貌。(六尘境也)成唯识论释意云。空华虽无。其见华之翳眼非无。今意即云。离于本眼。无别见华之眼。(如离真净心性无别八识之殊也)翳是热气。热气复云何能见。故能见所见。皆是虚妄。但以翳故。本净之眼虚妄见华。即知境识皆空。但以迷故。真净心中虚妄见境。但言识无不言不迷。但言本眼外无别翳眼。不言不翳。余诸风热惛狂等患。皆例此知。亦于本心之外。无别狂心等也。

　　疏既但是一心者。先问既如梦皆是无。谁是见无之者。且如真理本无见有之者故。见有为妄。今若亦无见无之者。见无亦应是迷。又虽梦想梦蝶不实。还有作梦之人。识虽不实。亦应有起念之者。梦蝶既托庄周妄识。妄识复托何而起。故答云。但是一心。梦想兼蝴蝶二相。但是庄周一人无别二相。妄识兼妄境二法。亦但是真实如来藏一心。无别二法。云何妄识妄境皆是一心。答故眼身器界及心心所一切皆空。无非一真心也。诸大乘经论。皆说万法唯心。是此义也。然唯心之言。浅深有异。若法相宗。言唯心者。心但是有为心识缘虑积集了辨别境为相。即是此上来云一切唯识。是也。若法性宗云。唯心者。直是真如之心。无为无相。离诸缘虑分别。缘虑分别亦唯一心。故起信论云。心真如者。即是一法界大总相体云云。乃至离言说名字相。离心缘相。毕竟平等无有变异。不可破坏。唯是一心。故名真如。此中云缘虑分别等亦唯一心者。例如彼法相宗中说诸外境唯八识也。问若尔则诸佛菩萨。岂但见无相真心更无境界等耶。答理实如此。故经云。离一切相。即名诸佛等。但得妄想根识尘境之执都尽。则成融通自在身智国土染净无碍。如下觉相中说。

　　疏心寂而知者。先问真心既非色声香味等相。复无分别缘虑爱恶等相。未审何者是此真心。真心自体有何胜能。云何表显的有真心。凡欲释诸法门。皆须释名出体。不可但言一心不出体相故。答云。寂而能知也。寂者即是决定之体。坚固常定。不喧动不变异之义。非空无之义。故经云。一切空寂法是法寂不空。若无真心之体。说何物寂何物不动不变耶。知者谓体自知觉。昭昭不昧。弃之不得。认之不得。是当体表显义。非分别比量义。上言不喧不动不变等者。只说此知寂而不变等耶。寂是知寂。知是寂知。寂是知之自性体。知是寂之自性用。故清凉大师云。灵知不昧性相寂然。又云。以知寂不二之一心。契空有双融之中道。此经云。圆觉普照。(知也)寂灭无二。(寂也)璎珞经说。等觉照寂。妙觉寂照。金光明经。摄大乘论说。佛果无别色声功德。唯如如(寂也)及如如智(知也)独存。荷泽云。即体而用自知。即知而体自寂。名说难差。体用一致。实谓用而常寂。寂而常用。知之一字众妙之门。恒沙佛法因此成立。华严问明品说佛境界知。佛境界知二相各别。偈答知云。非识所能识。亦非心境界。其性本清净。开示诸群生。开示诸群生者。即同法华开示众生佛知见等。然此真心有二种用。一自性用。二应用。今言知者即自性用。不待对缘。本自知故。应用者即一切分别。种种心识。差别智慧。及一切所作。为成辨一切事业。以必待对缘方发现故。方能成办故。如大摩尼宝。能现一切色像。亦能随意出生一切所要之物。名应用也。若无意愿即不出生。于所不对物。亦不能现故。其珠之光明。即衣里透彻。常自照曜。对物不对物。明无增减。此明坚实莹净内外无瑕。纵影像有无种种变易。明亦不变。常自坚净。即喻心之寂体也。坚净者。即明而坚净也。青黄种种差别者。即明对境能青黄等也。

　　疏目之圆觉者。结成此经所诠法也。若于寂知之境。但见身心外尘生死变动之相。及顽碍念念之相。即不名觉。故论云。一切众生不名为觉。于此身心空有等中。觉有能知之心。不属诸物。常自能知。虽似觉相。亦不名圆。以空有等法不即觉故。觉心之外。仍有空有等故。故非圆也。今此良由从万法展转推逐。悉无一法体存。但是一真之心。竖穷横遍。心外无别一法。尽是觉心。故名圆也。故下文云。证得诸幻。灭影缘故。尔时便得无方清净。无边虚空。觉所显发。觉圆明故显心清净。乃至一切觉故。首楞云。若有一人发真还源。十方虚空一时消殒。又云。寂照含虚空。却来观世间。犹如梦中事。故今观推万法度幻如梦本空心体。即名圆觉矣。上来具释竟。

　　次第二配禅宗者。初五句是空。次但是一心是寂。次一句即寂而知。最后一句部都结。

　　次第三配摄诸教者。初二句当小乘教。知法从缘。即不执我及自然故。次二句大乘法相宗。次识如患梦一句。心境全空。即大乘破相宗。合此二宗为始教也。兼后三句为终教。单取后三句为顿教。又此后三句中。初终教。次顿教。最后一句结成经宗。义当圆教。以此经但分同华严。故不的配。

　　第四配显所用文字者。然此段文句。皆有所凭。唯目之圆觉一句。是自结成矣。谓论云三界虚伪唯是一心。今以蹑前万法之言故。但改三界字。为万法字耳。缘会而生及本无之言。即是肇论。肇论宗本义中。标云本无实相法性性空缘会一义耳。释云。一切诸法缘会而生。缘会而生则未生无有。云云(如上所引)乃至有而性常自空故。谓之性空。性空故。故曰法性。法性如是。故曰实相。实相自无。非推之使无。故曰本无生法。二言法相宗经论章疏之常谈也。一切唯识识如患梦者成唯识论文。但是一心者起信论文。唯改唯字为但字矣。

　　疏弥满清净中不容他下。二即体之相以圆收。文二。初二句离过。二具德。今初也。上推心境俱空显得圆明知觉。既无一尘一念之相。即廓周法界。弥然畟(音测)满。无有边涯。唯是一味之觉。无不清净。故下文云。尔时便得无方清净。乃至一身多身。一世界多世界。尽于虚空。圆褁三世一切清净。于此净觉境中。无别一尘之法。何以故。色乖空故。如火乖水。水不容火。故云中不容他。此即法界观中真空绝相观也。于中正当泯绝无寄观矣。亦不可言即色不即色即空不即空等。故又云。生心动念即乖法体。失正念故。即是不容他之义也。亦应云以容他物即乖法体。亦是理事无碍观中。以理夺事门。彼文云。事既揽理遂令事相皆尽。唯一真理平等显现。以离真理外无片事可得故。据此即上推万法显虚伪。乃至寂知。即当事能显理门也。又会色归空观云。良由会色归空。空中必无色故。然中不容他之言。此是佛顶经文势。彼云云何是中更容他物。

　　疏故德用无边皆同一性下。二具德也。于中二。初法。后喻。法中初二句总标具德。后四句释成性相无碍。谓根尘识等一切诸法。若是实有。即乖觉性。故华严云。未曾有一法得入于法性。今以一切清净不存一微尘之自体故。无边净觉中所有一切诸法。莫不一一尽是法性之德相性之业用。如金之器。器器皆金。如镜之像。像像皆镜。故云皆同一性。此是会事归理也。言德用者。德即相大。用即用大。皆同一性即体大。然此德用。尽收色心境智时处教义行位一切诸法。不同论中翻译对妄染本空但显自性之德。言无边者有二义。一事法教多。过于河沙。无有限量。二谓此诸法。无自体故。无有分限。名无边矣。

　　疏性起下四句。释成性相无碍。理事交彻。事不异理。理不异事。互相融故。谓觉性。虽前执计之过。故能全体起为一切诸法。如金出矿方为诸器。如镜垢尽方现万像。性外无别一法为能所起。起唯性起。故晋译华严经有性起品。华严关键有性起门。纵说诸缘互相资发。就此门中。缘起亦成性起。然法相宗所说。真如一向凝然不变。其缘起法。自是有为色心。若此法性宗所说。真性洞鉴灵明。全体即用。故举体常为万法。举体常自寂然。寂然即全万法之寂然。不同虚空断空顽凝而已。万法是全寂然之万法。故不同遍计倒见定相之物拥隔阻碍。境智历然者。一切诸法。虽其数无量。不出色心收尽。但倒执之时。色等诸法是五根六尘。心心所法是情识缘念。今无能所之执。故成无边妙境无尽量智慧。此二句。即当依理成事门及理如事现门。

　　△疏相得性融身心廓尔者。即是事如理遍门。谓诸事相既全性起。起不异性故。随所依性廓周法界。故下文云。身心寂灭平等本际圆满十方不二随顺。又云。觉性遍满圆无际故。当知六根遍满法界乃至六尘。四大陀罗尼门。一一云遍满法界。

　　疏方之海印。越彼大虚者。第二喻说也。谓香海澄停。顿现万像。如法性清净举体缘起故。大经贤首品。十种三昧门中。第一圆明海印三昧门云。或现童男童女形。天龙及与阿修罗。乃至摩睺罗伽等。随其所乐皆令见。众生形相各不同。行业音声亦无量。如是一切皆能现。海印三昧威神力。又云。海有希奇殊特法。能为一切平等印。又出现品云。如海普现众生身。以此说名为大海。菩提普印诸心行。是故正觉名无量。大集经云。阎浮提一切众生身及与外色海中。皆有印像故。名大海印。菩萨亦尔。是为菩萨海印三昧。清凉以十义释。一无心能现义。注云。无有功用无分别故。二现无所现义。经云。如光影故。出现品云。普现一切众生心念根性欲乐。而无所现故。三能现与所现非一义。四非异义。经云。大海能现所现异故非一。离水求像不可得故非异。显此定心与所现法。即性之相。能所宛然。即相之性。物我无二。五无来去义。水不上取。物不下就。而能显现。三昧之心亦尔。现万法于自心。彼亦不来。罗身云于法界。未曾暂去。上之五义。与镜喻大同。六广大义。经云。遍十方故。普悉包容无所拒故。明三昧心周于法界。则众生色心皆是心中物。用周法界。亦不离此心。七普现义。经云。一切皆能现故。出现品云。菩提普印诸心行故。此与广大异者。此约所现。不拣巨细。彼约能现。其量普周。又此约所现。无类不现。彼约能现。其量普周。无行不修。八顿现义。经云。一念现故。谓无前后。如印顿成。九常现义。非如明镜有现不现时。十非现现义。非如明镜对至方现。经云。现于四天下像故。四兵罗空对而可现。四天下之像不对而现。故云非现现也。以不待对。是故常现缘三际也。具上十义。故称海印。诸佛穷究。菩萨相似。

　　△疏越彼太虚者。有二义故越。一若以目睹空。尚与色为边际故。二若以智观空。是识所变。但是觉性之中一分义故。又真觉融色故弥遍。太虚不能融色故不遍。(既不融即相碍)故佛顶云。空生大觉中。如海一沤发。悫云。首楞叹虚空之小。圆觉嗟法性之宽。比之常谈海形牛迹。

　　疏恢恢焉下。三结叹觉体超名相也。恢恢者广大旷远之状。老经云。天网恢恢疏而不漏。(天所罗网恢恢甚大。虽自疏远白察人善恶无所失也)庄子云。恢恢焉犹有余地。论语云。小人不知天命而不畏。(注云。恢疏故不知畏)。

　　△疏晃晃者。日光炽盛照曜辉赫天之貌也。恢恢体也寂也圆也。晃晃用也知也觉也。

　　△疏迥出思议之表者。不可思议也。何名不思议。心言不及故。谓理圆言偏。言生理丧。法无相想。思则乱生故。金刚三昧云。千思万虑不益道理。徒为动乱失本心王。故知心王。言语道断(名是言语道路)心行处灭(相是心之行处)故古德云。口欲辨而词丧。心将缘而虑息。则迥出于言象之表矣。云心言不及者。法无名故言不及。无相故心不及。于所缘境。非定名定相故。于心口不可思议。复有三义故不思议。一于人超凡小及权教菩萨。二于心非三慧及报生智之境。三显法体。佛菩萨亦不可思议。迥独也。唯此法超于言思故。又借斯云绝。以遣言思。非有无言可为搂托故。华严云。虽复不依言语道。亦复不着无言说。况言相本寂。云绝亦亡。斯则言与亡言。相待亦寂。何法不思议。即圆觉性相无碍也。何故不思议。即染而净。(凡圣通局之类。一一例之。又非性相故)何用不思议假。名(假名引导尚恐难。又今泯绝纵迹。何益众生)显法超情令亡言故。谓法体实离思议之境。若令住思议。永不能入。今说离言超情。众生即云。言绝虑。言象之外求之自然入也。故云七祖师皆有善恶不思量等言。

　　疏我佛证此下。明教。文二。一总叙教起因缘。二别叙此经宗趣。初中二。一明佛悲念。二叙佛化仪。今初四句。明佛悲念也。我佛证此者。此谓前不思议融通法也。佛证此法。得无上安乐。愍一切众生皆是此安乐之法而乃迷之横受虚妄之苦。故贤首云。真乐本有失而不知。妄苦本空得而不觉。故十地论云。佛初成道七日未说法者。显自受大乘法乐故。复舍如是妙乐。悲愍众生为说。故知证唯证此。说唯说此。故法华云。佛自住大乘。如其所得法。定慧力庄严。以此度众生。自证无上道大乘平等法。若以小乘化。乃至于一人。我即堕悭贪。此事为不可。

　　△疏再叹奇哉者。即华严出现品云。佛子无一众生而不具有如来智慧。但以妄想颠倒执着。而不证得。(凡夫妄想。权小执着。颠倒通二)若离妄想。一切智自然智无碍智则得现前。便举一尘含大千经卷之喻。后合云。如来智慧亦复如是。具足在于众生身中。但诸凡愚不知不觉。不得利益。尔时如来普观一切众生。而作是言。奇哉奇哉。(故云再也)此诸众生。云何具有如来智慧。迷惑不见。我当教以圣道。令其永离妄想。自于身中。得见如来广大智慧。与佛无异。

　　△疏三思大事者。佛初成道。未转法轮。再三思惟所证妙法可说不可说。然三思之言有其二意。一者十地经。是佛初成道第二七日说。于初七日。先且思惟。彼论判云时胜。谓成道第二日七说故。(问若以初表胜。初七何故不说。论次答云)初七思惟因行(能说之智)缘(所化之机)行故。(欲将所得妙法。以逗物机故。思惟行也)本为利他成道。何故七日思惟。(论问意云在法身地。见机可化。方应出世。何用更思之也)显示自受大法乐故。(法乐即所得智慧。即上云。证此无上法乐。是也)何故显己法乐。为令众生增长爱敬心故。复舍如是妙乐。悲愍众生为说。(即上云愍物迷之是也)释曰。十地论但云思惟。今云三思者。外有文而内有义。有义者。夫思惟忖度审谛必翻覆三思。以为后轨。如三请三礼之类也。外有文者。即论语云。季文子三思而后行。子闻之曰。再思可矣(注云。文子忠而有贤行。其举事寡过。不必乃三思也)今借此语。以对上再叹之言也。二者法华经云。我始坐道场。观树亦经行。于三七日中。思惟如是事。(今云三思者。三即三七日。思即思惟如是大事)我所得智慧微妙最第一。(即大事也。后当具引本文)众生诸根钝。着乐痴所盲。如斯之等类。云何而可度(故下云。悟有易难。今此但是难者也)。

　　△言大事者。经云。诸佛世尊唯为一大事因缘故。出现于世。所谓欲令众生开佛知见使得清净故出现于世等。义如下释。

　　疏既全十力下。叙佛化仪。文三。一明利济心等。二明随器顿渐。三明顿渐之相。今初四句。明心等也。既者已也。蹑前证此之言也。谓前云证此。又云三思等。已是摧魔军全十力讫。今为显演教度人仪式故。却牒起成道之相。故云既也。全者拣菩萨十力。智论说菩萨亦有十力故。今云全。即佛智也。然摧魔时。入慈心三昧。不必唯用智力。以是摧敌之义。理应云力。纵以慈降之。慈亦是力。(涅槃说慈善根力)然如来唯说一诸法实相智力。此力有十种用。故说为十。总名力者。能摧怨敌故。不可屈伏故。其十种别义在下。普眼文中有十力章广释。树下者即菩提树下也。华严云。其菩提树高显殊特。金刚为身。琉璃为干等。若准西域记。树高百尺。即毕钵罗树也。

　　△疏能摧魔者。本行经说。悉达太子。临成道。在菩提树下。心念欲度魔波旬。放光照三千界。波旬自然闻偈声说。太子欲证大明。空汝境界。波旬即敕军众。诣菩提树。各出自力。示现可畏。云云(刀杖等)太子唯思念法。心不扰乱云云。刀石山皆粘乎。或住空成莲华等。乃至魔退。诸天喜赞。佛即于此夜成道。其降魔之相。在别卷中。问据此说。佛即先降魔。而后成道。何得疏以十力在降魔之前。答此但取文便。非谓成道在降魔之前。力是能降。魔是所降。以能降所。故云既全十力能摧等也。

　　△疏爰起四心者。爰是发语之词。尔雅云。爰曰也。起谓发起。四心者谓慈。(与乐)悲(拔苦)喜(庆彼得乐)舍(怨亲平等)四皆无量。菩萨从初乃至成佛。常运此四心。教化众生。四心各具三缘。谓生缘法缘无缘。涅槃十五云。众生缘者。世尊慈之所缘一切众生。如缘父母妻子亲属。以是义故名众生缘。法缘者。不见父母妻子亲属。见一切法皆从缘生。是名法缘。无缘者。不住法相及众生相。是名无缘。悲喜舍心亦复如是。佛既降魔成道。愍物沉迷故。发起慈悲喜舍而救济也。

　　△疏宝藏者。涅槃第七。因说常乐我净。迦叶菩萨便问云。世尊。二十五有有我不也。佛言善男子。我者即是如来藏义。一切众生悉有佛性。即是我义。如是我义。从本已来。常为无量烦恼所覆。是故众生不能得见。善男子。如贫女人舍内多有真金之藏。家人大小无有知者。时有异人。善知方便。语贫女人。乃至我知方便。能示汝宝。女人答言。我家大小尚自不知。况汝能知。是人复言。我今审能。女人答言。我亦欲见。并可示我。是人即于其家。掘出真金之藏。女人见已。心生欢喜。生奇特想。宗仰是人。善男子。众生佛性亦复如是。一切众生不能得见。如彼宝藏贫人不知。善男子。我今普示一切众生所有佛性。为诸烦恼之所覆蔽。如彼贫人有真金藏不能得见。如来今日普示众生诸觉宝藏。所谓佛性。而诸众生见是事已。心生欢喜。归仰如来。善方便者即是如来。贫女人者即是一切无量众生。真金藏者即佛性也。涅槃十八又云。善男子。大涅槃经悉是一切诸佛秘藏。何以故。诸佛虽有十一部经。不说佛性。不说如来常乐我净。诸佛世尊不毕竟涅槃。是故此经名为如来秘密之藏。十一部经所不说故。故名为藏。如人七宝不出外用名之为藏。(藏喻云云)藏者为未来世。诸恶比丘畜不净物。为四众说。如来毕竟入于涅槃云云。如来藏经。有九种喻。如来智慧隐在众生名如来藏。此当第五喻也。经云。譬如贫家有珍宝藏。宝不能言我在于此。既不自知。又无语者。不能开发此珍宝藏。一切众生亦复如是。如来知见大法宝藏。在其身内。不闻不知。耽着五欲。轮转生死受苦无量。是故诸佛出兴于世。为开身内如来法藏。九喻中义意并余八喻文义。并如下文殊章广释。

　　疏然迷头下。二随器顿渐也。二喻皆喻众生迷失本性。谓为本无。故轮回生死。是佛所化机也。机有二类。故举两喻。

　　△言迷头者。佛顶经第四云。富楼那言。我与如来宝觉圆明真妙净心无二圆满。而我昔遭无始妄想。久在轮回。今得圣果犹未究竟。世尊诸妄一切圆灭独妙真常。敢问如来。一切众生何因有妄。自蔽妙明。受此沦溺。佛告富楼那。汝虽除疑。余惑未尽。吾以世间现前诸事。今复问汝。汝岂不闻。室罗城中演若达多。忽于晨朝。以镜照面。爱镜中头眉目可见。嗔责己头不见面目。以为魑魅。无状狂走。于意云何。此人何因无故狂走。富楼那言。是人心狂。更无他故。佛言妙觉圆明本圆明妙。既称为妄。云何有因。若有所因云何名妄。自诸妄想展转相因。从迷积迷。以历尘劫。虽佛发明。犹不能返。如是迷因。因迷自有。识迷无因。妄无所依。尚无有生。欲何为灭。得菩提者。如窹时人说梦中事。心纵精明。欲何因缘取梦中物。况复无因。本无所有。如彼城中演若达多。岂有因缘自怖头走。忽然狂歇。头非外得。纵未歇狂亦何遗失。富楼那。妄性如是。因何为在。汝但不随分别世间业果众生三种相续。三缘断故三因不生。则汝心中演若达多狂性自歇。歇即菩提。胜净明心本周法界。不从人得。何藉劬劳。肯綮修证。

　　△言舍父者。法华信解品。须菩提等四人。闻方便品及譬喻品未曾有法。以喻领解。(全取意撮略叙之也)大意云。如人年少舍父逃逝。久住他国。至五十岁。年既长大。加复穷困。驰骋四方以求衣食。渐渐游行。遇向本国。其父先来求子不得。中止一城。其家大富财宝无量。穷子佣赁展转遇到父舍。住立门侧。遥见其父。踞师子床。宝几承足。诸婆罗门刹利居士恭敬围绕。以真珠璎珞价直千万庄严其身。吏民僮仆手执白拂侍卫左右。穷子恐怖。悔来至此。窃念疑是国王大臣。恐逼驱使。疾走而去。长者遥识。心喜念言财有附属。遣人往捉。穷子称怨。自念无罪而被囚执。父知彼下劣。方便遣憔悴人。徐徐语言。此有作处。倍与汝直。雇汝除粪。父着粗弊衣。持除粪器。语言勤作。勿复余去。我如汝父。汝如所生子。呼之为儿。穷子虽喜。犹谓作人。故二十年当令除粪。后相体信入出无难。然其所止犹在本处。父疾临终。命子集会亲属王臣。付以财宝。后法合言。世尊。大富长者即是如来。我等皆是佛子云云。我等于生死中受诸烦恼。迷惑无知。乐着小法。今日世尊。令我思惟。蠲除诸法戏论之粪。得至涅槃一日之价。心喜为足。便谓弘多。佛便纵舍不为分别汝等当有如来知见宝藏之分。世尊以方便说如来智慧。我等从佛得小涅槃。以为大得。于此大乘无有志求。又因如来智慧为诸菩萨开演。而自于此无有志愿。所以者何。佛知我等心乐小法。以方便力随我等说。而我等不知真是佛子。今我方知。世尊于佛智慧无所吝惜。若我乐大乘。佛则为我说大乘法。于此经中唯说一乘。是故我等说本无心有所悕求。今法王大宝自然而至。

　　△疏悟有易难者。迷头者。如狂心歇。歇即菩提。此为易也。舍父者。二十年中除粪。犹在本处。不肯早信是长者子。故为难也。

　　△疏故仙苑等者。由前根有易悟难悟之殊故。佛说顿教渐教之异也。仙苑者鹿野苑也。是古昔仙人之所住处故。普曜经云。佛成道讫。至第六七日。于波罗奈国仙人鹿苑。度阿若憍陈如。佛唱善来苾刍。便发戒品。附法藏经云。佛住波罗奈鹿野苑中古仙住处。为五比丘。初转法轮。开元录第十三。亦云始乎仙苑迄彼金河。王勃制素律师疏序云。仙苑创基因。善来以调物。提河灭迹凭净戒以为师。觉场者。梵语菩提此云觉也。华严疏云。即能证大智圆明究竟也。场者证觉之处。即天地之中摩竭提国王舍城西二百里。菩提树下金刚座上。约法则万行皆是道场。理智相会之所故。为表所说如所证故。不移其处。而说顿教。顿教最初即华严也。经云如是我闻一时佛在摩竭提国阿兰若法菩提场中。始成正觉。乃至有十世界微尘数菩萨摩诃萨。所共围绕。

　　△疏教兴顿渐者。对上易悟之机。即菩提场初成正觉。不移其处。便兴顿教。对上难悟之机故。即往波罗奈仙人住处。而兴渐教。渐教之始。即五比丘所闻四谛法轮。中间三时五时渐次而说。处所各别。终至法华涅槃。皆名渐教。顿教者如下所明。二教之始。各于此一处。自后即各有诸处。余时不唯此二处也。今指二处。但论根元最初起也。

　　疏渐设五时下。三明顿渐之相。五时异者。佛初成道三七思惟已。便往仙苑及诸住处。十二年之间。说诸有为法缘生无我。然犹未说法无我理。名初时有教。即阿含等一藏小乘经是。第二时中。依遍计所执。说诸法空。然于依他圆成。犹未说有。名为空教。即诸部般若经是。第三时中。说法相大乘境空心有。名中道教。即深密等经是。第四时中。开示一切众生如来知见。会三乘为一乘。会权入实。万善悉趣菩提。名同归教。即法华经是。第五时中。临入涅槃。说一切众生乃至阐提皆有佛性。凡是有心定当作佛。常乐我净。名常住教。即大般涅槃经是。从始至终。成就一类之机故。总名为渐教。

　　△疏空有迭彰者。迭递也。谓约我法心境真俗。或先后。或同时。递至相对。彰谓显诸法空有之义也。且初心境有两对空有。谓第一时教心境俱有。第二时教心境俱空(上二先后递互)第三时教境空心有(同时递互)约真俗者自有四句。谓第二时教俗有真空。四五时教俗空。(破世间常乐我净故)真有。(显出世常等故。故经云。空者生死。不空者涅槃)第三时教。四重二谛。前后相望互为空有。若二三时教相望。第二时真俗俱空。第三时真俗俱有。约我法者亦有四句。谓第一时教。初人天乘我法俱有。中间大乘我法俱空。次初小乘我空法有。最后涅槃我有法空。(彼经破小乘无我显说真我故)上来总有十对空有。皆约法约时。递互隐显。故云迭彰。(此下虽更说空有相对。无心力者亦不用叙之)若约诸教说空说有。辨深浅者。如说诸外境取第一第二时教相望。一有二空。空深有浅。若说依他缘起心心所法。自有两对。谓二三时教相望。二空三有。空浅有深。三与四五相望。初有后空。空深有浅。若说我者。初后相望。初三云空。后二云有。空浅有深。又人天云有。前三时教云空。空深有浅。余诸深浅皆例此知。由此诸教或破有赞空。或毁空赞有。不得此意。难解圣言。

　　△疏顿无二谛等者。但显中道第一义谛。第一义谛有其二释。一双融明中。即真俗相即而不二。便为第一义也。故仁王云。于谛常自二(真俗)于解常自一。(真即俗俗即真)通达此无二。入真第一义。故昔人云。二谛并所少者。即略抄也。故不补之也。

　　圆觉经大疏释义钞卷第一(之上)

　　圆觉经大疏释义钞卷第一(之下)

　　终南山草堂寺沙门　宗密撰

　　疏今此经者顿之类欤下。大文第二。别叙此经宗趣。文三。一标宗。二正叙。三结胜。今初也。然一藏经既不出顿渐二教。今应各指其类。渐者始自鹿苑。终于鹤林。从始至终。渐引一类学者。于中法华涅槃是会权归实。大乘渐教中终极之教也。顿者有二。一化仪顿。谓华严经。初成佛时。称性一时顿说理事本末始终因果穷理尽性故。二逐机顿。谓对上根具足烦恼凡夫。顿指绝待中道真性。不同法华涅槃之类有三可破有权可会。但显一真觉性。即胜鬘密严金刚三昧如来藏普光明藏圆觉等四十余部。文中皆少说事缘。无三车除粪化城等由缘可会也。故指此经。是顿之流类也。此是逐机显体之顿。非化仪之顿矣。既非渐次之教。故不属三时五时。

　　疏故如来下。二正叙也。文三。一叙序分。二叙正宗。三叙流通。今初四句叙序分也。寂光土者。天台立四土。一凡圣杂居土。(变化)二方便有余土。三实报无障碍土。(自他受用)四常寂光土。(法性土也)方便一土。法相所无。天台依智论及法华而立。智论第九十五云。阿罗汉先世因缘所受身。必应当机灭。在于何处成就佛道。答有净佛土出三界外。乃无烦性之名。于是国土佛所。闻法华经。具足佛道。如法华经说。有阿罗汉。我于余国等。今经云。入于神通大光明藏三昧正受。乃至不二随顺故。是寂光土也。

　　△凡圣一源者。文云。一切如来光严住持。(佛佛［问］此故当法性土)是诸众生。清净觉地(义如下释)。

　　△现受用身者。他受用也。文云。于不二境现诸净土故。

　　△主伴同会者。经文列菩萨众已。结云与诸眷属皆入三昧。同住如来平等法会(义皆在疏之下文)。

　　疏曼殊下。二叙正宗也。文二。一信解真正。二依解修证。今初八句。明信解也。曼殊即是文殊之正梵语也。其名德之义。如下疏释。

　　△大士者。是法身之大士故。

　　△创问本起因者。创是最初之义。此有二创。一诸菩萨未问。文殊先问。此前未有人问。故云创也。二所问之事。是佛法中最初要解之法也。此法之前。更无佛法因果之义可为初起之要故。

　　△本起者。本因所起最初之心也。余义捡下疏文引起信。了二觉发三心修五行。及华严善财等处而说。

　　△疏薄伽者。佛地经如是我闻一时薄伽梵。论曰薄伽梵者。谓薄伽声依六义转。一自在义。二炽盛义。三端严义。四名称义。五吉祥义。六尊贵义。如有偈曰。自在炽盛与端严。名称吉祥及尊贵。如是六种义差别。应知总名薄伽梵。如是一切如来。具有于一切种智。皆不相离。是故如来名薄伽梵。其义云何。谓诸如来。永不系属诸烦恼故。具自在义。炎猛智大所烧炼故。具炽盛义。妙三十二大人相等所庄饰故。具端严义。一切殊胜功德圆满无不知故。具名称义。一切世间亲近供养成称赞故。具吉祥义。具一切德常起方便利益安乐一切有情无懈废故。具尊贵义。余义在别卷。

　　△至尊者。至极之尊也。且兆人臣于国王。国王臣于上帝。上帝即天帝也。诸天奉佛。三乘贤圣亦事于佛。佛是众圣之尊。如众星月为最众流海为最等。故云至尊。

　　△疏首提者。初举也。究竟果者。经正答中初举云。善男子。无上法王。有大陀罗尼门。名为圆觉。流出一切清净真如菩提涅槃及波罗蜜。教授菩萨。此所标圆觉者。大位在果。体通染净故。此约无上法王有之。下云无始幻无明皆从中建立故。若论中一心。即大位在因。亦通染净。故标云众生心。释之具觉不觉二义。所言究竟者。而论中始觉合本觉。始本不二。名究竟。

　　△疏照斯真体者。经云一切如来本起因地(牒前问目)皆依圆照(能照智)清净觉相(所照真体)永断无明。方成佛道(兼标下灭彼梦形之义。以成本因)。

　　△疏灭彼梦形者。经云。云何无明。善男子。一切众生从无始来云云。乃至此无明者非实有体。如梦中人梦时非无。及至于醒。了无所得(梦所者。喻无明也。今约喻以显灭于无明。合前照真成本起因也)。

　　△疏知无我人谁受轮转者。经云。修圆觉者。知是空华。即无轮转。亦无身心受彼生死。非作故无(非作观行破之方无)本性无故(生死自性本来无故)。

　　疏种种幻化下。第二依解修证。文三。一通明观行。二别明观行。三道场加行。初中又三。一观成同佛。二征释迷源。三略辨地位。今约四句。观成同佛也。种种幻化等者。答普贤所征。以成修于观行用心之本也。谓普贤问云。修大乘者。闻此圆觉云何修行。(约当根征起)若彼众生知如幻者。身心亦幻云何以幻还修于幻。(幻幻何修问)若诸幻性一切尽灭。则无有心。谁为修行。(断灭谁修问。上皆解行相违)若本不修行。今妄相心云何解脱。(遮不修失)佛答云。一切众生种种幻化。皆生如来圆觉妙心。犹如空华从空而有(标为义本)。

　　△疏幻尽觉圆者。此含两重之意。初即普贤章。用心道理。后即普眼章。触境长时用心。正成观行。且初意者。经云。幻华谁灭。空性不坏。众生幻心。还依幻灭。诸幻尽灭。觉心不动。乃至知幻即离。不作方便。离幻即觉。亦无渐次。后约正修中释者。即普眼章中佛说。新学菩萨及末世众生。欲求如来净圆觉心。应当正念远离诸幻。先依如来奢摩他行。坚持禁戒。安处徒众。宴坐静室。恒念此身四大假合各离。根尘缘相假名为心。毕竟无有幻身幻心幻尘。乃至幻灭亦灭。此是疏中幻尽二字也。幻灭灭故。非幻不灭。譬如磨镜垢尽明现。又如摩尼珠等。此是疏中觉圆二字也。

　　△疏心通法遍者。经云。此菩萨及末世众生。证得诸幻灭影像故。尔时便得无方清净。无边虚空。觉所显发。(又一解。直至于此方是觉圆二字)觉圆明故显心清净。心清净故见尘清净云云。乃至一身多身。一界多界。一切清净。皆是心通也。(然此亦有法通之义。疏句窄故。含不显也)言法遍者。经云。善男子。觉性遍满。清净不动。圆无际故。当知六根遍满法界云云。(展转也)乃至八万四千陀罗尼门。遍满法界云云。乃至始知众生本来成佛。此是法遍二字(心通义即含法遍法遍。义即不含心通。以心即觉心无可遍故。但以诸法依心所现。心壅故。诸法有自体分限。心通即无分限。为遍也)然众生成佛文。是此门。今疏中乃取意。于后通难门中述之。便当牒起问目也。详之可见焉。

　　疏心本是佛下。征释迷源。且初二句者。前之众生成佛。今牒而举之。以答金刚藏之难。金刚藏难云。若诸众生本来成佛。何故复有一切无明。若诸无明本有。何因缘故如来复说本来成佛。十方异生本成佛道。后起无明。一切如来何时复生烦恼。今叙佛答大意云。心本是佛等也。谓真心之体本来是佛。然无始来妄念相续。自不知是佛。故论云。一切众生不名为觉。以从无始时来念念相续未曾离念故。说无始无明。佛顶云。烦恼菩提二俱无始。是知众生无始已来。元来是佛。元来未悟。非先来成佛后起无明等。故无所难之过失也。但以念念本空。故心心本佛。故论云。所言觉义者。谓心体离念。离念相者等虚空界。即是如来平等法身。此说念相本离为离念矣。故云由念起而漂流也。漂者暂出人天。沉者沦三恶道。(问论序亦云逐迷悟而升沉。未审与此同否。答文义俱别。谓彼以迷为沉。以悟为升。此即迷中自有升沉耳。彼又云任因缘而起灭者。义有两重。谓迷悟互相翻故。今但于迷中自有起灭。序［谁］不言。经文有耳)然真心体即是法身。身心互言皆得。故论标云心体离念。结云即是法身。然但身非形相。心非念虑。故本是佛。若妄认形相念虑。即身心俱隐。如肇公云隐在形㲉等也。故佛答云始终生灭。聚散起上。念念相续。循环往复。种种取舍。此是轮回。未出轮回而辨圆觉。圆觉亦同流转。譬如动目能摇湛水。又如定眼犹回转火。云驶月运。舟行岸移等。善男子。诸施未息。彼物先住。尚不可得。何况轮转生死。垢心曾未清净。观佛圆觉。而不旋复。是故汝等便生三惑云云。(义如下疏)此义正同论中无始念续等也。

　　△疏岸实不移等者。密翻经云。舟行岸移。以显心实是佛。但迷似众生。岸实是停。但舟行似转。故云骛骤。骛者驰也。骤者马疾行也。驰骤皆是急走之相。即此喻相答意已明。况有空华金矿之喻。

　　△疏顿除妄宰。空不生华者。经云。譬如幻翳妄见空华。幻翳若除。不可说言此翳已灭。何时更起诸翳。何以故。翳华二法非相待故。且如空华灭于空时。不可说言何时更起何以故。空本无华非起灭故。此喻喻顿悟心体是佛。即觉本无念虑故。序合意云。顿除妄宰也。言顿除者。达之本无。

　　△疏渐竭等者。此喻即渐修也。经云。善男子。如销矿。金非销有。既已成金。不重为矿。经无穷时。金性不坏。偈云。金非销故有等。然竭爱源之文。是弥勒章中断轮回根本是也。此但说道理之喻。其除断之法即是彼文。故略前后而叙之也。文云。一切众生从无始际。由有种种恩爱贪欲。故有轮回。乃至欲脱生死免诸轮回。先断贪欲。及除爱渴等。又云。若诸众生。于大圆觉起增上心。当发大愿。依愿修行。渐断诸障等。

　　疏理绝修证等者。三略辨地位也。文二。一依位渐证。此初句者。经云。圆觉自性。非性性有。循诸性起。无取无证。于实相中。实无菩萨及诸众生。何以故。菩萨众生皆是幻化。幻化灭故无取证者。譬如眼根不自见眼。性自平等。无平等者。

　　△智似阶差者。众生迷倒。未能除灭一切幻化。于灭未灭妄功用中。便显差别。

　　△觉前前非名后后位者。文云。若遇善友。教令开悟净圆觉性。劳虑永断。得法界净。即彼净解为自障碍。故于圆觉而不自在。(十信位也)见解为碍难断解碍。由位见觉。觉碍而不自在。(贤位)有照有觉俱名障碍。是故菩萨常觉不住。照与照者同时寂灭。如自断头。以碍灭碍。碍已断灭。无灭碍者。(圣位)一切障碍即究竟觉。得念失念无非解脱。成破涅槃。慧愚般若。乃至法界海慧照了诸相。犹如虚空(果位)。

　　△疏况妄忘起灭下。二忘心顿证。经云。但诸菩萨及末世众生。居一切时。不起妄念。于诸妄心亦不息灭。住妄想境不加了知。于无了知不辨真实相。闻此法门。信解受持。不生惊畏。是则名为随顺觉性(不局地位故不标人)。

　　△德等圆明者。同佛也。(菩萨圆二乘明众生否并俱也)连次经云。当知已曾供养百千万亿河沙诸佛菩萨。佛说是人。名为成就一切种智(果智圆明)。

　　疏然出厩良驹已摇鞭影下。二别明观行中根修证也。文二。初四句。结前上根。生后中下文意。谓前上根人。闻前法门。便具修万行。直起无上菩提。如快马见鞭影即行。不劳打着。此喻是中论所说。论云为问道人说四句。如快马见鞭影即入正路。若闻四句。心生取着。皆是戏论。岂第一义谛耶。释曰。今回取喻。不取四句之言。天台止观及法华玄疏中亦用之。以况举一隅而示之。可以三隅反也。又亦义取涅槃中喻。涅槃十八云。如御马者。凡有四种。一触毛。(二皮三肉四骨也)随其所触。称御者意。如来亦尔。以四种法。调伏众生。为说生令受佛。语如单其毛随御者意。(除老病死配皮肉骨文皆例此)御者调马。无有决定。佛调众生必定不虚。故号调御丈夫。良驹者。古来皆皆良马此君子。

　　△疏埋尘大宝须设治方者。论中说信成就发直心等三心已。问曰。上说法界一相佛体无二。何故不唯念真如。复假求学诸善之行。答曰。譬如大摩尼宝。体性明净。而有矿秽之垢。若人唯念实性。不以方便种种磨治。终无得净。如是众生真如之法。体性空净。而有无量烦恼垢染。若人唯念真如。不以种种熏修。亦无得净。以垢无量遍一切法。故修一切善行。以为对治。若人修行一切善法。自然归顺真如法故(以善法外违妄染内顺真如故)。

　　疏故三观澄明下。二正叙中根法门也。澄即止也。门即观也。威德问云如大城四门随方各入云云。愿说一切方便。并修行人总有几种。佛答无上妙觉遍诸十方。于诸修行实无有二。方便随顺其数无量。圆摄所归。循性差别当有三种。

　　△疏真假俱入者。真谓泯相澄神观。假谓起幻销尘观。俱谓非真非假。亦有亦假。即绝待灵心观。初观。经云。若诸菩萨悟净圆觉。以净觉心(下一一准此三句)取静为行。由澄诸念。觉识烦动。静慧发生等。次观。经云。知觉心性及与根尘皆因幻化。即起诸幻。以除幻者等。俱者不取幻化及诸静相。了知身心皆为挂碍。无知觉明。不依诸碍。永得超过碍无碍境等。讲者有力。即捡经文及疏。略开显之。

　　△疏诸轮(二十五)绮互单复圆修者。初三单。后一圆。中间复者。三观互举为首。各成七观。为二十一(各四节。初二两两共合。次二三行次第。次一先一后齐。后后二先齐后一也)圆修。经文云。若诸菩萨。以圆觉慧。圆合一切。于诸性相。无离觉性。

　　△疏四相潜神非觉违拒者。净业问云。若此觉心本净。因何染污。使众生不入。佛言众生从无始来。妄想执着我人众生寿命。认四颠倒。为实我体(然此四相难名同诸教。而行相深密。罗汉不测。约修证时迷能所故也)由此不能入清净觉。非觉违拒诸能入者。有诸能入。非觉入故。动息念皆迷。如人不自断命。众生生无慧目故。不了四相。多劫苦修。不成圣果。乃至赞喜谤瞋。则知我相坚固执持。潜伏藏识。游戏诸根。曾不间断。

　　△疏四病出体者。普觉问。求何等人。修何法。行何行。去何病。佛答当求一切正知见人。心不住相。不着二乘。四病者。一作病。我于本心。作种种行云云。非作得故。二任病。不断生死。不求涅槃。生死无起灭念。任彼一切。三止病。我今自心永息诸念。得一切性寂然平等。四灭病。我今永灭一切烦恼。身心毕竟空无所有。何况根尘虚妄境界一切永寂。

　　△疏心华发明者。若善男子。于彼善友不起恶念。即能究竟成就正觉。心华严发明。照十方刹。

　　疏复令长中下期下。大文三道场加行也。若佛灭后。信圆觉心。欲修行者。若在伽蓝。安处徒众。有缘事故。随分思察。如我已说。若无他事因缘。即建道场。当立期限(长百二十。中百。下八十。)安置净居。

　　△疏克念摄念而加行者。谓施设形像云云。悬诸幡华。经三七日。稽首十方佛名。求哀忏悔。遇善境界。得心轻安。(此上皆克念也)过三七日。一向摄念。乃至非彼所闻一切境界。终不可取(此上皆摄念)。

　　△疏别遍互习者。谓别习遍习互习也。别习者。若修奢摩他。先取至静。不起思念。静极便觉。如是初静。从一身至一界等。觉遍亦尔。若修三摩钵提。先忆想十方如来菩萨。依种种门。渐次修行等。若修禅那。先取数门。心中了知生住灭念分齐头数。如是周遍四威仪中。分别念数无不了知等。渐次增进。乃至百千世界一滴雨。如目睹受用物。是名三观初首方便。

　　△疏遍习者。若诸众生遍修三观。勤行精进。即名如来出现于世。

　　△疏互习者。若末世钝根不得成就。由昔业障。当勤忏悔。先断憎爱嫉妒谄曲。求胜上心。三种净观随学一事。此观不得。复习彼观。心不放舍。渐次求证。诸障若销灭。佛境便现前。

　　△疏业障惑障而销亡者。文在互习中也。可指配之。

　　△疏成就慧至现前者。成就慧身是华严之文。与此义同。故用之也。谓一切法即心自性。全体是慧。故云身也。一切即心自性是静极。全慧即觉遍。静极觉遍。是别习奢摩他之文。如上所引。百千世界。是别习禅那之文。亦如上引。佛境现前。即彼偈文。亦如上引。

　　疏是以闻五种名下。第三叙流通分也。五名者。文云。是经名大方广圆觉陀罗尼。亦名修多罗了义。亦名秘密王三昧。亦名如来决定境界。亦名如来藏自性差别。汝当奉持。

　　△疏起宝刹施福者。文云。假使有人。纯以七宝。积满三千大千世界。以用布施。不如有人闻此经名及一句义。

　　△疏说半偈义胜河沙小乘者。文云。假使有人。教百恒河沙众生。得阿罗汉果。不如有人宣说此经分别半偈。上来第二正叙竟。

　　疏实由下。大文第三结胜也。无法不持者。意说。总持一切法也。经云。有大陀罗尼门。陀罗尼是梵语。此云总持故也。无机不被者。即上所叙上中下根。皆令证入。

　　疏噫巴歌下。第三叙疏也。文五。一标意。二述缘。三释意。四正制。五明宗。初中噫者。陆韵云恨声也。孔安国云。心不平声也。论语子张篇云。子游曰。子夏之门人小子当洒扫应对进退则可矣。抑末也。本之则无如之何。子夏闻之曰。噫(孔曰。噫。心不平之声)言游过矣。君子之道。孰先传焉。孰后倦焉。譬诸草木区以别矣。君子之道。焉可诬也。巴歌则巴峡歌也。如唱竹枝之类。随发一声。无有不解齐和之者。今以之况浅近权小之教。举之闻之。易信易顺。似量者。因明论本偈云。现量与比量。及似唯自悟。能立与能破。及似唯悟他。此中有真现量真比量似现量。(非证似证)似比量(非义似义)破立真似且然。今意云。去圣时遥。源流益别。国土隔远。教理浇讹。或论或经。或疏或钞。或禅或讲。失圣意者千万。得意者一二。习俗生常。滥似于真。无由辨得。谓开禅者。不亲自契悟心源。都无禅观之力。但积集他要妙之语。记持而说。此非真现量。似现量也。讲说者。不亲自于心识中推斥比度勘会性相法喻及佛本意。但随一家本领。即依文熟记。而宣扬于人。是名非真比量似比量也。腾于猿心者。凡夫之人贪着其事。多是意在文字语言。以为立身事业。少有照理照心以求出离。被名相腾掷。如猿猴之心意故也。雪曲者。即阳春白雪歌曲。调高难和。设有一人发声者。千万人中难得应和。应和者或三二一。故云稀也。今了义之宗虽有其教。在经藏之中。章疏之家多不弘演。即智度法界起信宝性佛性思益菩提资粮十地等论。金刚三昧胜鬘如来藏密严法句不增不减庵提之类。数十部经。及诸大部经中。了义之句。亦无数也。皆是人少弘之。故义理隐匿。空有卷轴。在经藏中。

　　疏宗密髫专鲁诰下。二述造疏因缘也。文五。一双迷道德。二顿悟教理。三双结迷悟。四渐修行解。五宗师忍可。今初也。髫者。陆韵云。小儿发也。髫龀之年。谓十岁之间矣。鲁诰即儒教也。教主姓孔名丘字仲尼。鲁国人也。为鲁大夫。故云夫子。今目其国。故云鲁也。诰即典诰故。尚书有大诰康诰酒诰洛诰仲虺之诰梓材之诰等。篇名矣。

　　△疏冠讨竺坟者。冠谓束发戴冠。即年二十。当冠带之岁也。谓古人准礼。皆二十冠带。三十婚娶。四十而仕。故呼年二十为弱冠之年。竺坟者。即释教也。竺谓天竺国。坟亦典籍。谓三皇五帝之书。谓之坟典。说大道常道也。今用此方之语。以目佛教中经论也。言髫冠者。初习之间岁数。非的指十岁及二十岁也。实而言之。即七岁乃至十六七为儒学。十八九二十一二之间素服庄居。听习经论。二十三又却全功。专于儒学。乃至二十五岁。过禅门。方出家矣。

　　△疏俱溺筌蹄唯味糟粕者。意言。俱专文言。不得其意。且儒教宗意。在道德仁义礼乐智信。不在于驰骋名利所令扬名后代者。以道德孝义为名。不以官荣才艺为名。释教宗意。通达自心。修习定慧。具于悲智。不在立身事业。当时难习之而迷之。故云尔也。筌者。南人捕鱼之器。蹄者兔迹。或作罤字。即网兔之器。置之类也。周易略例云。言生于象(言从象生也)故可寻言以观象。象生于意(象从意生)故可寻象以观意。意以象尽。象以言着。故得象忘言。得意忘象。犹蹄者所以在兔。得兔而忘蹄。筌者所以在鱼。得鱼而忘筌。然则言者象之蹄也。象者意之筌也。存言者非得象。存象者非得意。象生于意而存象焉。则所存者乃非其象也。言生于象而存言焉。则所存者乃非其言也。解曰。以蹄喻言。以筌喻象。筌入水不可见。蹄在陆而可观。详之可知矣。又象通能所。兔筌二事总喻于象。望能望所。其义异故。又云。然则忘象者乃得意也。忘言者乃得象也。得意在忘象。得象在忘言。故立象以尽意。而象可忘也。彼次此更有马牛等象。亦要可以穷此一门深义。具引在别卷。

　　△疏唯味糟粕者。酒糟麻粕也。庄子外篇云。世之所贵道者书也。书不过语。语有贵也。语之所贵者意也。意有所随。意之所随者。不可以言传也。而世人因贵言传书。世虽贵之哉。犹不足贵也。为其贵非其贵也(所贵恒在意言之表)故视而可见者。形与色也。听而可闻者。名与声也。悲夫世人以形色名声。为足以得彼之情。夫形色名声。果不足以得彼之情。(得彼情唯忘言遗书)则知者不言。言者不知。而世岂识之哉。(此绝学去尚之意也)桓公读书于堂上。轮扁斫轮于堂下。释椎凿而上。问桓公曰。敢问公之所读者何言耶。公曰。圣人之言也。曰圣人在乎。公曰。已死矣。然则君之所读者。古人之糟粕乎夫。桓公曰。寡人读书。轮人安得议乎。有说则可。无说则死。轮扁曰。臣也以臣之事观之。臣常斫轮。徐则甘而不固。疾则苦而不入。不徐不疾。得于手而应于心。口不能言。有数存焉于其间。臣不能以喻臣之子。臣之子亦不能受之于臣。是以行年七十而老斫轮(此言物各有性教学之无益也)古之人与。其不可传也死矣。然则君之所读者。古人之糟粕已矣(当古之事已灭于古矣。难或传之。岂能使古在今哉。古不在今。今事已变故［施］学任性与时变化而后［生］焉)。

　　疏幸于涪上针芥相投下。二顿悟教理也。涪是东川江名。山剑之南。巴蜀之水。皆名江也。山南梁洋是汉江。果阆州嘉陵江。东川涪江。西川导江。且之陀江锦江。遂州在涪江南西岸。宗密家贯果州。因遂州有义学院大阐儒宗。遂投诣进业。经二年后。和尚从西川游化至此州。遂得相遇。问法契心。如针芥相投也。经说。佛问迦叶。从兜率天。辊一芥子。于阎浮提。竖一针锋。使芥子投于针锋。此事难易。迦叶答言。甚为难也。佛言正因正缘。得相值遇。更难于此。

　　△疏禅遇南宗者。和尚所传是岭南曹溪能和尚宗旨也。

　　△教逢斯典者。宗密为沙弥时。于彼州。因赴斋请。到府吏任灌家。行经之次。把着此圆觉之卷。读之两三纸。已来不觉身心喜跃。无可比喻。自此耽玩。乃至如今。不知前世曾习。不知有何因缘。但觉耽乐彻于心髓。访寻章疏及诸讲说匠伯。数年不倦。前后遇上都报国寺惟悫法师疏一卷。先天寺悟实禅师疏两卷。荐福寺坚志法师疏四卷。北都藏海寺道诠法师疏三卷。皆反复研味。难互有得失。皆未尽经之宗趣分齐。难逢讲者数人。亦无异萤烧妙高矣。(下经之以思惟心测度如来圆觉境界。如取萤火烧须弥山。终不能着)良由此经具法性法相破相三宗经论南北顿渐两宗禅门。又分同华严圆教具足悟修门户。故难得其人也。宗密遂研精覃思。竟无疲厌。后因攻华严大部清凉广疏。穷本究末。又遍阅藏经。凡所听习咨询讨论披读。一一对详圆觉。以求旨趣。至元和十一年正月中。方在终南山智炬寺。出科文科之。以为纲领。因转藏经。兼对诸疏。搜采其义。抄略相当。纂为两卷。后却入京都。每私捡之。以详经文。亦未敢条流纶绪。因为同志同徒。详量数遍。渐觉通彻。不见疑滞之处。后自觉化缘劳虑。至长庆元年正月又退在南山草堂寺。绝迹息缘。养神炼智。至二年春。遂取先所制科文及两卷纂要。兼集数十部经论数部诸家章疏。课虚扣寂。率愚为疏。至三年夏终。方遂终毕。余如下说。

　　△疏一言之下心地开通者。目所悟。心犹如地也。故古来皆目七祖禅印。为心地法门。见道证真已去名十地者。义亦同此。菩萨本业经云。地名为持。持百万僧祇功德。亦名生成。生成一切因果。十地论云。生成佛智住持故。

　　△一轴之中义天朗曜者。于此一经。达一切义也。华严序云。空空绝迹。义天星象璨然。

　　疏顷以下。三双结迷悟。上两句蹑前迷意。意明顷者溺言象之时。由所悟之道不是真常不变之体故。所运之心。所行之行。所计诸法。皆是生灭无常也。如以金所为之器器器皆金。以土所为之器器器皆瓦也。此义如前本起因中所释。及后释文殊问中。当更广明。然道非常道之语。出道经也。彼云。道可道(经术出正教之道)非常道。(非自然长生之道。常道当以无为养神。无事安民。含光藏晖。灭迹匿端。方可称道)名可名(富贵尊荣高世之名)非常名。(非自然常在之名。常名当知婴儿之未孩。鸡子之未分。美玉处石间。明珠在蚌中。内虽照照。外若祯愚也)无名天地之始(无名道也。道吐气布化。出于虚无。为天地始也)有名万物之母(有名天地也。有形位有阴阳则委。天地含气生万物长大成熟如母也)故常无欲以观其妙(妙要也。人常能无欲。则可以观道之要。谓一也。一出布化名道。赞叙明是非也)常有欲观其徼(徼归也云云)此两者同出而异名。同谓之玄。玄之又玄。众妙之门。诸行无常之言即涅槃十四罗刹所说之偈。前半云。诸行无常是生灭法。彼经义决云。十力世雄所说空义者。五阴诸行。从因缘生。缘会则生。缘离则灭。此上两句诸行等。是流转门。夫生必灭。灭已更生。灭灭无生。灭生无灭。无灭无生即寂灭乐。下半云生灭灭已寂灭为乐者。是大涅槃还灭门也。又上半偈。破昔常倒。即除常见。下之半偈。破无常倒。即除断见。又前半生灭举体皆空。后说涅槃。相无性有。情无理有。

　　△疏今知心是佛心定当作佛者。因由所悟心不生不灭。名为本觉。全是诸佛之心。以此为本修行。决定成佛。然自心是佛之据。其文甚多。谓华严出现品云。应知自心念念常有佛成正觉等也。涅槃中。佛赞纯陀。心同佛心也。定当作佛者。亦全句是涅槃之文。云凡是有心定当作佛。故此云尔。

　　疏然佛称下。四渐修解行也。于中。初二句。立渐修之理。称种智者。梵云萨婆若。此云一切种智。即诸佛究竟圆满果位之智也。种谓种类。即无法不通之义也。谓世出世间种种品类。无不了知。故云一切种智。故华严如来名号品中。列佛种种名。于中云。亦名一切义成。一切义成者。即翻梵语悉达多为此言也。谓于一切义理悉皆通达成就。即是一切种智矣。

　　△修假多闻者。既一切种智皆达。方名为佛。故修佛因。必须假藉多闻也。况华严第三地经文。正以多闻为菩萨行之初门。展转五重。推度生行。始自多闻故也。彼文云。菩萨如是厌离一切有为。愍念一切众生。知一切智智有胜利益。欲依如来智慧救度众生。作是思惟。此诸众生。随在烦恼大苦之中。以何方便而得拔济。令住究竟涅槃之乐。便作是念。欲度众生令住涅槃。不离无障碍解脱智。(离二障权实自在。是究竟摄生方便)无障碍解脱智。不离一切法如实觉。(觉一切法皆如实也。如实则法性。由觉此故方能断惑起用)一切法如实觉。不离无行无生行慧光。(慧以无行无生为行相也)无行无生行慧光。不离禅善巧(出入自在不被禅缚)决定智。(观密之智决定故能发慧光也)禅善巧决定智不离善巧(不取闻相故也)多闻。(闻慧也。由此发前思修等慧故。若顺而言之。则由多闻故发禅智。由禅智故。发无生慧。由无生慧故。以觉法性。由觉法性故。任运增进。寂照双流。名之为佛。堪任度脱一切众生)菩萨如是观察了知已。倍于正法。勤求修习。日夜唯愿闻法。喜法。乐法。依法。随法。解法。顺法。到法。住法。行法。菩萨如是勤求佛法。所有珍财皆无吝惜。不见有物难得可重。但于能说法人。生难遭想。故内外财无不能舍。无有恭敬而不能行。无有憍慢而不能舍。无有承事而不能作。无有勤苦而不能受。生若闻一句未闻之法。心生欢喜。胜得三千大千世界满中七宝。(及轮王位。帝释位。梵王位。若有人言。我有一句未闻法。能净菩萨行。若入七仞火坑。云云)如是求法。如其所闻观察修行。乃至于空闲处。作是思惟。如说修行乃得佛法。非但口言而可清净(此后说得四禅八定云云)婆沙论云。多闻能知法。多闻能离罪。多闻舍无义。多闻得涅槃。智论说。多闻无慧。有慧无闻。皆不知实相。有慧多闻。方知实相。无闻无慧是人中牛。上说心地开通是顿悟。即有慧也。故今云修假多闻。明渐修之门也。又相传。路逢罗刹之事。且是多闻之益。(勤闻第一方云云)华严问明品云。非但以多闻能入如来法者。此明不断烦恼之失。非毁多闻。言非但者。意使随闻而修也。故孔子入大庙每事问。

　　疏故复行诣下。正明渐修也。言故复者。前次心地开通义天朗曜。然由成佛之因假多闻之故。复须行诣等也。行诣百城者。是巡国邑。参善知识。求学法门也。行诣之言。是净名经中。佛遣使问疾之语。一一云汝行诣维摩诘问疾。今务在用经典正文。兼啚对下坐探之言也。百城者。即华严经。善财童子展转南行求善知识。经一百一十城。今但取大数矣。言坐探藉者。问道求法。即行披览典教。理然是坐。亦意在以行坐为对也。宗密比所遇释门中典藉。未有不探讨披览。且终南智炬寺。誓不下山。遍转藏经三年。愿毕方下山。或京城。或城外。云居草堂丰德等寺。皆是寻讨圣教。余随处随时。不可具记。自年十七八。乃至今垂半百。未曾断绝。故云探群藉也。

　　疏讲虽下。五宗师忍可也。讲滥泰者。古来相传。有蒲州不听泰溜州半遍沼。彼是聪慧上德。不听而讲。余是遇末之流。宿生有小缘种。披寻华严章疏。薄见端倪。未见疏主承禀之。时在襄州东都。先已辄讲两遍事迹似于古德。而贤愚不齐。故云滥也。而云虽者。明在禀承复非不听而已。故次云学且师安也。谓元和五年。于襄州。初讲一遍。六年于东都再讲。(事迹具在上疏主状中所述可依叙之)然后入上都。亲事疏主。数年请益。初二年间。昼夜不离。后虽于诸寺讲传。每月长两上听受菩提心戒乃至无量法门。有疑则往来咨问不绝言。师安者。即道安法师。当代之日。天下所宗。自后时人。皆云学不师安。义不堪难。

　　△疏叨沐犹吾之纳者。在东都日。因讲次。有门人太泰。断臂庆法。留守郑余庆相公申上中书取裁缘文状中云。是华严门下虑宰相。寻问疏主虚实。疏主既未委识。恐不招承。遂修状具述所领解。二十卷疏中关节。大部经文品会血脉七八纸。来差小师玄圭智辉。申上疏主。以明讲非孟浪。疏主连笺枇示云。得书领大教旨趣凄然心纳矣。吾自传扬。或面言心受(亲听)或展转分照(于门下诸学士处听得)盈乎毕城(新罗渤海二国皆有此疏行)然冲尼倾盖。伯牙绝弦(皆古之贤人。两心相见知音之故事也。此意在后故以然字隔)亦籍形声矣(意云事难悬通道合。亦籍形声。汝未见吾形。未闻说法之声。便领吾意超于古也)不面而传得旨系表(意云得大教深旨。出于系象之外)意犹吾心(犹者似。汝见解不异吾也)未之有也(即此是明超古之词)释曰。今言叨沐等者。是此书中语意。以书中云意犹吾心及云凄然心纳。故今云尔。叨沐之言。是自叙下情。叨滥蒙此印许耳。

　　△疏谬当真子之印者。即疏主书次前云。非凭圣力。必籍宿因。当自慰耳。转轮真子可以喻也。释曰。谬当者。亦是自叙浅劣非其分也。虚谬当斯语矣。转轮真子。即大经举喻。说十地菩萨受位。转轮圣王有一千子。其中取嫡夫人生年最大者一人。方受灌顶。绍轮王位。疏主今用此事。言转轮者。约喻。即转轮王之位。约法。即绍继转法轮之位。如禅宗祖代相传一人继嫡矣。言真子者。即如嫡夫人所生也。印者即书末云。傥得一面。印所悬解。复何加焉。如忽缘阻。但当心契玄极。岂山河形声所能隔哉。

　　疏再逢亲友下。三造疏之意也。于中三。一发心弘法。二且制诸疏。三正述本意。今初也。再逢亲友者。有其二意。一者初已遇遂州和尚。禀受禅门。今又逢疏主和尚。即是再也。二者二师皆是再逢。以一闻便悟。决知宿世已逢。故云再也。此同法华五百弟子授记品说系珠喻领解得记。经云。譬如有人。至亲友家。醉酒而卧。是时亲友官事当行。以无价宝珠。系其衣里。与之而去。其人醉卧都不觉知。起已游行。到于他国。为衣食故。勤力求索甚大艰难。若少有所得。便以为足。于后亲友会遇见之而作是言。咄哉丈夫。何为衣食乃至如是。我昔欲令汝得安乐五欲自恣。于某年月日。以无价宝珠。系汝衣里。今故现在。而汝不知。勤苦忧恼以求自活。甚为痴也。汝今可以此宝贸易所须。常可如意无所乏短。下法合可知。释此系珠有其二意。在别卷中。然此人蒙亲友系珠之时。已是初逢故。于后亲友见之而作是言等。是再逢也。余亦如此。以今现事。验于昔因。定知宿世曾闻遂州和尚及疏主言教。所以今生闻之即解。故云再逢矣。

　　△疏弥感佛恩者。弥是转深之义。谓未悟禅门。未讲华严已前。或因转读。或因听闻。每见经文。说诸佛恩深。又自庆闻法。已感佛恩。今因了悟自心讲华严宗部。深见诸佛菩萨多劫苦行弘护大法哀愍众生之迹。又悟大教义味无边。若非释迦降迹出现演说此门。而我由何得至此地。故所感恩。弥勒深弥厚。

　　△疏久慨孤贫将陈法施下。皆是报佛恩之事。故智论云。假使顶戴经尘劫。身为床座遍三千。若不传法化众生。毕竟无能报恩者。慨者是无声之叹。孤贫者。华严三地经云。菩萨见如来智慧有大利益有为过患。即于众生。起十种哀愍心。所谓见诸众生孤独无依。生哀愍心。(世谓少而无父曰孤。老而无子曰独。今众生。上远诸佛慈尊故孤。下不利生。既无弟子故独。更何所依)见诸众生贫穷困乏。生哀愍心。(无福慧故贫穷。已得无厌故困乏。又不能少欲。而乃更求故困。不能知足故乏)又五地云。此菩萨作是念。此诸众生。受如是苦。孤穷困迫。无救无依(又不得一即一切为孤。一中不得含一切为贫)。

　　△疏将陈法施者。将犹欲也。陈者设陈之谓也。法施者。运清净心。无希名利之垢。以法施他。故名法施。菩萨戒序云。财法二施。等无差别。又大法炬陀罗尼经云。譬如商家。以少财求利。岁月渐增。库藏充实。拯济多人。若不商贩。财利不增。后值饥荒。丧失家业。彼说法者且复如是。应常宣说不得休懈。若常说法。法则增长利益人天。若不宣说。法则衰终(然财法二施。有三不同。一财施施多则尽。法施施多唯增。二财施世间果报。法施出世功德。三财施成就色身。法施成就法身)又云净名经(多取意引。不具写文)佛命长者子善德问疾。善德白佛。我不堪任。便自说。昔于父舍。设大施会。供养一切沙门婆罗门外道贫穷下贱孤独乞人。期满七日。时维摩诘入会云。夫大施会。不当如汝所设。当为法施之会。何用是财施会为。法施会者无前无后。一时供养一切众生。是名法施之会。何谓也。谓以菩提起于慈心。乃至是为法施之会。若菩萨住是法施会者。为大施主。亦为一切世间福田。

　　疏采集等者。二明且造诸疏。即显前法施之事也。著述名教。以训后来。令佛种不断故。采集般若者。由见般若破相是诸佛母祖师深赞。遂以元和十四年。于兴福寺。采集无著天亲二论大云等疏肇公等注。纂其要妙。以释金刚般若经也。勒成疏一卷钞一卷。

　　△纶贯华严者。由见华严称性之法。恢廓宏远实可宗承。但以文富义博。后学者难见涯畔疏钞浩大。迷于经意。致令后辈轻于大经。云讲华严涅槃者。但是转经之流。或云卷经之辈。故长庆二年。于南山丰德寺。以疏中关节。纶次贯于一部经文。令讲者克意记持经文。以将释于此疏。勒成五卷。题云华严纶贯。

　　△提挈毗尼者。因遍讨大毗尼藏五部律等。又听四分新章。见律文繁广事数重叠。或是天竺风俗之事。不关此方。传者骋于重重句数。致令修持者不知克实要用之处。遂以长庆三年夏。于丰德寺。因听次。采集律文疏文行人要行用者。提举纂出。接引道流。勒成三卷。

　　△发明唯识者。然唯识宗旨。释教之纲。诸论浩浣。诸师差别。致使学者但于部帙句偈熟寻唯识之名言。不就自心。寻伺诸法。唯是我心识之行相。遂以元和十四年冬至十五年春。于上都兴福保寿等寺。采掇大论大疏精纯正义。以释三十本颂。勒成两卷。显发彰明唯识宗趣。令人易见诸法唯是自心之义理。故云发明唯识也。

　　疏然医方下。三正述本意。意在圆觉也。于中。先举喻。后法合。喻中。如人有病。诣大医家。但应求治自病之方。买药调合。不可见他千卷万卷方书。且贪从头寻读辨别。若如此者。读未遍。而病增身死。亦如人入海采无价珠。而大海之中珍宝无量。若见之即取。闻名即寻。则终身白首。死于海中。何日得归阎浮。以济贫乏。但应求摩尼珠得即持归。自然千珍万宝要即充足。所以者何。摩尼梵语此云如意。意中所要财宝衣服饮食种种之物。此珠即能出之。如意而得。故云如意。

　　▲疏观夫下。法合也。将欲弘阐法门。简其要妙圆通了义。莫尚华严。西域此方。古今三藏大德。皆判为最。具如彼疏悬谈所叙。然且部帙浩瀚。义理纵横。初心之流。造次难入。如大海中一切珍宝不可总求。即不如此经一部道顿入。会相归性。泯念全真。影像亦空。觉所显发。觉圆明故烦恼冰销。妙用神功一生可获。故前云海中先求如意。文富者。八十卷也。义博者。五周因果五教十玄。诚者实也。让者推让。杂华者。涅槃等经指华严为杂华经。谓万行感果。如天地所生一切诸华。万德严身。如金玉缯彩一切诸华。故云杂也。意言。若约文义富博。诚知不及华严。若取指示觉心之体。以投顿悟初机。即不如圆觉。故若留心偏愿弘此。是其本意矣。

　　疏故参详诸论反复百家以利其器方为疏解者。第四正制此经疏也。根本始自元和十一年春。于南山智炬寺。下笔科判。及搜检四家疏义。集为两卷。私记捡之。以评经文。被于学禅之辈。中间至长庆二年。于草堂寺。再修为疏。并开数十段章门。至三年秋冬。方得终毕。言诸论者。起信唯识宝性佛性中观诸摄(摄大乘论自有数本)智度瑜伽也。

　　△言百家者。诸家章疏。及诸观门。箴论赞颂。诸所述作。建宗立义等文卷也(儒流中言通目一切诸杂经书史云百家。今亦顺彼为文字)当途要者。无不遍寻。言参详及反复者。集之对之。对此详彼。翻覆再三。研味宗趣。审度得失。如南容三复白圭之例也。白圭者。毛诗云。白圭之玷。尚可磨也。斯言之玷。不可为也。南容读诗。至此再三反复。指示其心。使慎言也。以利其器者。论语云。工欲善其事。必先利其器。此明欲造圆觉疏。故十数年来。先习诸教。以利其智。方制。

　　疏冥心圣旨下。五明疏之宗趣分齐也。于中。初二句标意。冥心圣旨者。全忘己情。以合佛意也。极思研精者。极其智思。研磨精炼。遂得文无重叠。义无繁杂。广而不剩。略而不阙也。然其文势。即李林甫制礼记月令序云。臣等虔奉纶旨。极思研精。愧无演畅之能。谬承讨论之寄。次二句云。义备性相禅兼南北者。正明义之分齐。性相者。两宗经论中义门也。南北者。两宗禅中妙旨也。初四章及清净慧章。洞彻南宗顿门。三观诸轮道场加行。周备北宗渐次观门。所立章门二十余科。多历五教。故具性相也。次后四句明其利益。云使游刃之士无假傍求。博习经论。游智刃于法教之人。解此自通诸部。不假事须旁求诸家所述。(旁求之文。即尚书序云。旁求儒雅以阐大猷。今借彼二字耳)此则为学者自然曰益也。游刃之言。即肇公赞秦主云。游刃万机。弘道终日。反照之徒不看他面者。修禅参道之者。有用心疑于顿渐及诸意趣。不假更看他面。别觅一句一解。但解此疏。自然诸还源。内照心性之谓也。后一句斯其忠矣者。结疏文之宗意也。

　　疏大者下大文第四判显也。于中若是久讲文义精熟。又乍到一方要发扬经题者。即于此中作两门释。初且叙义。后始销文。悬叙法义者。与疏下文释题亦同。但此中撮略分明易可悬叙。具在别卷。可捡叙之。若是初讲。不能悬记。文义即便。销文亦得。虽便销文。且略配。谓觉字正是法体。即知觉灵心也。大方广圆是义。谓此觉心。体大而用广。理方而义圆。体大即疏中绝诸边量也。诸字通于边量。而字谓此觉体。绝于空有断常凡圣心境等二边。又绝待故亦非中边。又无内外中间之边。又十方无有边。表际畔。边有多类故云诸也。又非大小广狭分量。亦非多少数量。无有量已过量。又非数量比量可及。故华严云。世间诸因量。求过不可量。得亦有多。故亦云诸也。正者释方字。即理方也。理是道理。方者是正。正是不偏不邪之义。不偏拣小乘。不邪拣外道。含容者释广字。此觉性本有恒沙用。一一含摄无量无边功能。能生世出世间诸善因果。对境应机。无有休息。无有穷尽。故云含容也。德无不周者。义圆也。然上三字是别。谓如次是体相用之三大。圆字是总。总三大之德。故云圆也。故云德无不周。准论中。真心是法。三大是义。今圆字既总具三大之义。即是义圆也。觉字是法。知觉览照。了了分明。故云灵源不昧。是自体有大智慧光明义。非能觉所觉。故云灵也。

　　△疏通指诸部者。应为难云。修多罗与经。但唐梵之文异。今双置题目。岂非繁重。答上则通指诸部。下则唯目当经。对总难别。故非重也。亦如大方等修多罗王经。岂不且修多罗王四字是对诸部叹其经耶。别难斯文者。意明此是诸经之中了义经也。故下云。是十二部经。清净眼目故。清凉大师。述诸经了义云。大乘亦有了不了。谓定说有三乘。亦为不了。会归一极。无二无三。无不成佛。方为了义。大宝积经亦云。宣说作业烦恼等事。名不了义。宣说烦恼等尽生死涅槃无二等。方名了义。故涅槃净名宝积等。皆云依了义经不依不了义也。贯穿义华者。经有贯摄二义。此是贯也。谓以文贯义。义则不遗。如线贯华。华则不失。以之等者释摄义也。谓众生背觉缘尘。流浪漂溺。佛以圣道摄之。令返本还源。故云摄也。故云等者结归题也。若先悬叙义门。至销文处。即更略却一半。不得重释也。

　　疏归命下。大文第二归敬请加也。文分为六。初一半偈归依三宝。二有二句述所作事。三有二句祈请加护。四有一偈述所护事。五有二句益所为机。六有二句机所获益。今初第一中。归命两字显能归至诚。后妙色身下显所归胜妙。且初言归者是依投趣向义。命者总御诸根。一身之要。人之所重莫不为先。举此无二之命。以奉无上之尊。又归者是还源义。众生六根从一心起。而背自一心。驰趣六尘。今举命根。总摄六情。还摄一心。一心即三。一体三宝。然能归之体必具三业。欲显诸佛有天眼天耳他心故。又圆满三业善故。成就三轮因故。或见不闻处。闻不见处。不见闻处。则身语意。如次归依。在见闻处。则三业皆归。今云归命。是意业最重故。

　　△疏妙色身下所归三宝也。三各两句。唯佛宝中少于两字。以属能归故。今且总释三宝义。后始销疏文。初中。然三宝有三种。一住持。二别相。三同体。皆可宝重生福之田。住持者。佛谓形像。法谓竹帛纸素黄卷等。(其中名句文身。即属别相法宝也)僧谓五众。二别相者。佛则五教不同。若不明识。何以置心归依。故约初成正觉。以辨其相。一小乘。三十四心断结。五分法身初圆。名成正觉。是实非化。即丈六金容便为佛也。始教。则约化。八相示成。约报。十地行满。四智创圆。色究竟天。坐宝华王座。名曰始成正觉。约法身。则所显之理。障尽清净。即三身佛也。终教。则觉心初起心无初相为始。无念而照目之为正。见心常住为觉。始本不二为成。(依起信所明也)顿教。则法身自觉圣智。无成不成。(楞伽意)圆教。则融三世间。真应无碍。遍无尽时处。念念初初。常成正觉。即十身毗卢遮那佛也。法则五教及所诠之理行果也。僧则诸位菩萨八辈上人。三同体者有三说。一直就本性说。性自灵觉。佛也。性本寂灭。法也。性上本有恒沙德用互不相违。亦不乖一味清净性体。僧也。二就观行说观照佛也。照故离识可以轨持法也。在观则万行已圆。念念自无乖诤僧也。三就融通说。世出世间恒沙差别之法。尽托圆明大觉而假现。一一无自体故。当体便是圆觉。则一切皆佛也。(如镜现像像皆是镜)所现诸法一一寂灭。虽寂灭而不坏相。性相不异。故一一相随性而遍法界。性随相而千差。尽未来际性相无碍。究竟皆可轨持法也。既一一事相。皆随性无碍。则一入一切入。一一包一切。一切句一。交参涉入。和合无违。凡圣一一皆然僧也。次下销文。初云妙色身无碍辨才智者。所归佛宝三业也。色身身业。辨才语业。智是意业。妙及无碍。通于三业。(妙色妙辨才妙智故。无碍身无碍辨无碍智故也)妙色身者。非色之色方为妙色。故经云。若见诸相非相即见如来。华严云。色身非是佛。音声亦复然。(以佛非色非声故也)亦不离色声见佛神通力。(妙色妙声故)胜鬘经云。如来妙色身。世间无与等。无比不思议等。若以无碍辨色身者。如华严说。乃有多种。今略举四。一大小无碍。谓一一根皆通法界。而不坏诸根之性。又不杂诸根之相。二互用无碍。谓诸根相作。三事理无碍。谓现色炳然。而不碍举体性空。四应机无碍。谓圆回之中身。十方齐应。多机异感。身亦不分。无碍辨者有四辨七辨。四无碍辨者。一法无碍辨。谓诸法自体。二义无碍辨。谓法上之义。三词无碍辨。谓得彼方言。依彼词句为他说故。四乐说无碍辨。于上三种智中。随他所喜。种种义语乐说无尽故。此四辨才。初心即习。九地成就。佛地究竟。言七辨者。一捷。二迅。三应机。四无疏谬。五无断尽。六丰义味。七一切世间寂胜(七皆一一云辨)若心妙字解者。如上引华严中已双证身语之妙了。若直就华严宗。即具十种圆音。方显如来语业智。是意业者。谓一智(华严云一心一智慧。又云无师智自然智无碍智)二智(如理如量)三智(一切智。道种智。一切种智)四智(圆镜等智)五智(加清净法界智)十智(如华严出现品)此上诸智。一多相即。真俗互融。空有无违。故名为妙。亦名无碍也。故胜鬘云。如来色无尽。智慧亦复然。

　　疏所住清净觉所流修证门者。法宝也。上句理法。下句教法。余果法。行法在佛僧中。言理法者。即真如本觉本无定名。随宗次显。华严中名法界法性。诸经论中多真如。此经虽统称圆觉。克体而言。云清净觉。言所住者。蹑前佛宝而言也。佛是能住。真理是佛所住。故云下文。云婆伽婆入于大光明藏。又云一切如来光严住持。又叹菩萨德云。同住如来平等法会。又华严云。佛住甚深真法性。寂灭无相同虚空(上皆证佛是能住法是所住也)。

　　△所流修证门者。修是行。证是果。门字正当教法。意明教法是修证之门户路𨕅也。故法华云。其智慧门。天亲判云。是教甚深。亦显教是修证之门也。不以智慧为教。但以门为教矣。又魏译金刚般若经。节节皆云此法门(秦译即云此经)即知门之与经皆是教法。言所流者。亦是蹑佛宝而言也。佛是能流故。故涅槃云。从牛出乳乃至醍醐。喻从佛流出五味教法。亦可所流之言。蹑上句理法教是真理随缘之法故。故下云。圆觉流出一切乃至教授菩萨。又梁摄论云。从清净法界。流出正体智。乃至大悲心中。流出十二分教。又唯识论释。第三地所证名胜流真如者。谓真如所流教法最胜故。

　　疏妙德普贤尊十二百千众者。上句偏指二菩萨。是法门上首。为大众之尊。或即十二大士。是我所尊。下句总指经文所列十二菩萨(余十者即普眼等也)百千者即经结数十万人也。众字即经云与诸眷属。或但结百千即名为众。偏标二大士者。有所表故。故华严法界品。列五百菩萨。特标此二而为上首。言表法者。清凉大师。以二圣对毗卢遮那。着三圣圆融观。初明二圣法门。毗为三对。一体信对。普贤表所信法界。即在缠如来藏也。(理趣般若云。一切众生皆如来藏。普贤菩萨自体遍故。普贤初会。即入如来藏身三昧。意在此也)文殊表能信之心(佛名经说一切诸佛皆因文殊而发心者。表依信故。善财始见发大心者。当信位故。为十信会主。名妙首故也)二解行对。文殊表解(慈氏。云汝先得见诸善知识。闻菩萨行。皆是文殊威神力故。又文殊常为一切菩萨师故)普贤表所起万行。(上诸经皆云普贤行故)三理智对。普贤表所证法界。即出缠如来藏。(善财童子。入其身故。身相如虚空故。见普贤即得知波罗蜜者。依理发智故)文殊表能证大智(本所事佛名不动智故。慈氏云。文殊常为诸佛母故。于诸经中。多显般若故。又云从文殊智慧大海之所生故。先见文殊方见普贤者。有智方能证理故。故古德以后文殊为智。照无二相。不见身相者。理智无二故。初见身相者。信智能所不二故也)言圆融者。初三文殊相融。谓必因信而成解。有解无信。增邪见故。有信无解。长无明故。信解真正方了本源。成真极智。极智返照。不异初心。故初发心即成正觉。后三普贤相融。谓依体起行。行心称理。称理为真法界。又以二圣相对融者。一若不信如来藏。信则是邪。二解行无二。三理智无二。皆可知矣。疏二圣法门相融。离相绝言。没同果海。是曰毗卢遮那光明遍照。由是义故。偏举二圣而归依也。

　　疏我发深弘誓庄严要略经者。二述所作事也。我者自指五蕴假者。非邪慢心而有所说。如下释序分中说矣。发谓发起。深者称理。发心坚如金刚。志不可夺也。弘誓者有通有别。通者。大乘宗中。必须发菩提心三四弘誓。今制疏释经。即当学法门度众生也。然意亦通四。故法华云。弘誓深如海。历劫不思议。(兼证深字)别者。菩萨从初发心。因缘不同。意亦稍异。故论云。信成就发心者。乃至信成就故。诸佛菩萨令发心。或以大悲故。自然发心。或因正法欲灭。以护法因缘故。能自发心。如是信心成就。得发心者。入正定聚。毕竟不退。名住如来种中正因相应。释曰。此遇缘发心三种之相。初是他力。后二自力。今当最后。意兼文非此意。如前序疏中第一标意中所释也。

　　△庄严要略经者。然菩萨造论。庄严佛经。略有五喻。名庄严也。一者如莲未开。见虽生喜(喻佛说经)不如剖已香气芬馥(如造论释。下四例此配释)二如金未用。见虽生喜。不如用之为庄严具三。如膳未食。见虽生喜。不如食已知其美味。四如报庆喜。见虽生喜。不如读已知其庆事。五如珍宝未得。见虽生喜。不如得已摄为己财。故造论名庄严经也(慈息唯识疏中。有此五喻。应是大庄严论释中所说)此方造疏。即西国之论。但名异耳。(晓云金刚三昧经疏亦题为论)然造疏论。有二仪式。若经文繁广。前后重叠。恐读者难见始末。则须疏理繁重撮略关节。标举显示。令后学易见。若经文简略。含于多义。则须一一分折广引诸教。展演庄严。达立宗部。今此经文。甚至要略(下教起因缘中。具明此相。可捡叙之)故须发明大义。故云庄严要略经也。

　　疏愿三宝慈哀冥资方便慧者。三祈请加护也。愿谓希欲。三宝者正祈别相。兼含同体。心外无别佛法故。哀谓哀愍。即是悲也。故藏中数大经。皆以大悲为大哀。冥资者。诸佛菩萨加持。有冥有显。显谓手摩顶口印赞意与智者。(由身口表意。意亦成显加也)冥谓不观此相。但潜得力。无诸障难。色力坚强。心眼开通。智思善巧。今自顾凡劣。不敢求请显加。但希冥也。问心即是佛。何别求加。妄念即魔。何除外障。答无念则内心外境皆佛。妄起则内心外境皆魔。所以然者。各随气类故。若心离念。等虚空界。即法身本觉之佛。故十方诸佛。法尔加持。若心起念。即五蕴俱生。名烦恼魔。故波旬眷属。得其方便。法尔附着。常惑乱故。今寂诸妄念法。发菩提心。希望三宝冥资。令方便智慧通达事理。方便者梵语沤和。即涉事善巧也。慧者。梵云般若。即观空拣妄也。故肇论云。沤和般若者大慧之称也。(合二通为大慧)见法实相谓之般若。能不形证沤和功也。适化众生为之沤和。不染尘累般若力也。(荷泽云。六根无染。即空慧之功)然则般若之门观空。沤和之门涉有。涉有未始迷虚。故常处有而不染。不厌有而观空。故离空而不证。是为一念之力权慧具矣。净名亦云。贪着禅味。是菩萨缚。(上界生二乘证)以方便生。是菩萨解(为物示生)无方便慧缚。(二乘智)有方便慧解(寂照之智)无慧方便缚(爱见行也)有慧方便解。(无缘悲巧积众德方便也。真达实相慧也。二备方解)何谓无方便慧缚。谓以爱见心。庄严佛土成就众生。于空无相无作法中。而自调伏。是名无方便慧缚。(六住以下心未自在。在有则舍空。在空则舍有。未能以平等真心有无俱涉。所以严化即成爱见)何谓有方便慧解。谓不以爱见云云(反上)于空云云(同上)而不疲厌是名云云(七住已上二行备。又仁王初地。双照二谛平等道也)何谓无慧方便缚。谓菩萨住贪欲痴等烦恼。而虽众德本。是名云云(不修空而除烦恼是无慧也而勤积众德有方便)何谓有慧方便解。谓离诸贪欲痴等。而植众德本回向阿云云。是名云云。(或先空后有。或先有后空)文殊师利。有疾菩萨应如是观诸法。又复观身无常苦空非我。是名为慧。虽身有疾。常在生死。饶益一切而不厌倦。是名方便云云。乃至调伏不调伏云云。释曰据上二文。阙慧则迷理。阙方便则迷事。故归三宝求资二事。

　　疏一切法门海下四句。第四述所加事也。法门潜流入我心有。若约论中。而言诸佛报化本是我心之用大。又据华严出现品。有大海潜流四天下地。喻佛智遍入众生身心。文云。佛子譬如大海。其水潜流四天下地及八十亿诸小州中。有穿凿者。无不得水。而彼大海不作分别我出于水。佛智海水亦复如是。流出入一切众生心中。若诸众生。观察境界。修习法门。则得智慧清净明了。而如来智平等无二无有分别。但随众生心行异故。所得智慧各各不同。问佛智本遍众生心中。今乃更愿流入者。但以迷之积久。不得其用。今欲求显发。必藉胜缘。故云尔也。故华严十地品。金刚藏菩萨。受诸佛加。欲说十地。自云无量佛神力。咸来入我身。此处难宣示。我今说少分。今不敢同彼。故但言潜流入心也。法华经中。阿难亦云。世尊甚希有。令我念过去无量诸佛法。如今日所闻。亦是佛加令法门入心之义。故今祈愿。

　　△疏心通义相生者。愿得心通。达触向无所迷滞。千门万义历历分明。如镜净明众像皆现。故佛地论云。闻者。善根本愿增上缘力。如来识上。文义相生。如来慈悲本愿增上缘力。闻者识上文义相生。(今所愿者正当此也)二十唯识云。展转增上力二识成决定。疏风画空中现者。此喻识上所闻所现文义之相。不滞筌蹄。忘诠得意。文字性离。无闻无得之意也。如风画在空。无相可取。然非无也。故王缙相公制延秀法师法华经疏序云。于文字不着。乃能解经。然风画是华严十地品初金刚藏菩萨叹十地难说之喻也。谓刚藏说十地名已。默然不释。解脱月菩萨三请。大众一请。诸佛加请。总三家五请。然后说之。解脱月请中兼刚藏上。总有五段经文。此喻即当第二法深难受止中之文也。(五段者。一怪默腾疑请。二法深难受止。三叹众堪闻请。四不堪有损止。五双叹人法请。刚藏未止。大众及佛相续便请)文云菩萨所行地最上诸佛本云云。微细难可见离念超心地云云。如空中彩画。如空中风相。牟尼智(如空)如是。分别(如风画也)难可见。(以证从旨故也)天亲论释(兼彼疏撮略参而用之)风喻音声。画喻名句文身。空喻证智。谓不单取空(无风画处之空。易说故也)亦不单说风画(壁上画树上风。皆可见闻故也)然空中风画。不可言无。若依树壁则可闻见故。亦不可言有。依空不住故。非有非无。故不可说。由说者以二事说(音声善字)听者以二事听。故举风画二喻耳。至地体中刚藏说十二偈。偈中亦云如空中鸟迹。难说难可示。论云鸟行空中。迹处不可说。亦不可见。如是鸟迹住处。名句文身住处也。空处迹相不可分故。名句文身亦尔。证智所摄不可说闻。何以故。非如声性故。非如地智名句文身。此处深故。示现义相(上显默然不说之意。此［识］众不应如声即取)。

　　疏文文符圣意。句句合群机者。五益所为机也。于中。上句是益。下句为机。即契理(上句)契机(下句)之义也。又圆顿之宗。所作必须融于性相。今愿符重圣意。是上同诸佛。愿合群机。下同众生。故佛顶经文殊判观音圆通文云。上合十方诸佛。下合六道众生。同一悲仰。此经云一切如来光严住持。是诸众生清净觉地。

　　△疏身心入觉城同受无为乐者。六机所获益也。上句菩提。下句涅槃也。究竟大益。不过此二。是无上果。身心入者。清凉大师释新华严题中。入不思议解脱境界。云入有二种。一者身入。二者心入。身由心证(随识即身阻碍。阻碍名不入。随智则身融通。融通名入)故广辨心入。心入有三。谓信解行。具如彼释(不言证者。证在能所契合中释之。自有五义。至释清凉净慧章中释入地菩萨随顺觉性义中。具引用之)觉城者是所入。所入即圆觉也。城者是喻。故下文云。爱憎生于心。谄曲存诸念。是故多迷闷。不能入觉城。今先释入觉。后方释喻。然众生本不出圆觉。今云入者。如经所说。以爱憎谄曲故。迷闷不入。长行经云。一切众生从无始来。执我人众生寿命。由此便生憎爱二境。乃至由此不能入清净觉等。释曰既由迷不入。故今制疏释经。经义明显。以之开示众生。皆令悟入。如城门开即入城也。以城喻觉者如下释。此觉城有三义。一防外敌。二养人众。三开门引摄。今以不入觉城。故爱增诸念侵逼。若了心性空则众惑不入。见恒沙功德即万行圆增。道无不通则自他引摄。便能契果。绝百非以成解脱。养众德以全法身。开般若无不通矣。同受无为乐者。即涅槃寂静乐也。谓于觉城之中受此乐也。无为及安乐。皆是涅槃之义。如彼经说。(涅槃经)然诸经论所说。乐有多种。(瑜伽等论善戒等经也)今略论五(于上经论多种乐中。除欲界染之乐。纂为此五)一出家远离乐(世间多有忧苦。永断是苦也)二禅定适悦乐(轻安调畅适悦身心故)三永断诸受乐(断乐爱舍受以断多乐故。名为断乐。有说无想定为断乐。是义不然。何以故。不断受故)四无上菩提觉法乐(法喜等故。佛初得菩提时。一七日。自受法乐故也)五无上涅槃寂灭乐(彼经云。涅槃是安乐义。又云生灭灭已寂灭为乐)。

　　圆觉经大疏释义钞卷第一(之下)

　　弟子刘华　命工开刻
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第二(之上)(释疏终权实对辨中立三种教)

　　终南山草堂寺沙门　宗密撰

　　疏十门分别者。然此十门生起有绪。初因缘者。夫圣人言不虚发。动必有由。岂同凡愚无端率尔。欲释圣典。先知因由。故受之以教起因缘。二者因缘既彰。有所起教。教虽无量。不出三藏二藏大小诸乘十二部分。须知此经何藏何乘何分所摄。故受之以藏乘分摄。三者然其藏乘部分皆通权实。须知此典为实为权。判权实者须有凭据。况西域此方末代诸德。造论制疏。宗尚不同。故受之以权实对辨。四者既辨此经是实教摄。所诠自有深浅广略。未知此经所诠之义分齐如何。故受之以分齐幽深。五者已知经义甚深甚深。未审是何根器堪受此法。故次明所被机宜。六者虽知深义正被顿机。未知能诠之经以何为体。故次明能诠体性。七者能所文义已知深妙。未审其中所宗所尚何是旨趣。故次明宗趣通别。八者上之七门悬谈文义。已知纲领。虽能所诠异。终教属宗。而因诠得意。得意须忘诠。忘诠修证非无顿渐。顿渐证入方便如何。故次辨修证阶差矣。九者凡是经论出自西天。爰至汉朝。始洎东夏。封域既异。言音不同。将示群方。必须翻译。未知翻译为是何年。回缀笔受是何人者。然经旨深妙。罕及常情。欲使知之。必须疏解。未知今古凡有几人。故有第九门也。十者通意虽知。在文难晓。欲使差别义门彰乎翰墨。宗通理味现乎经文。故别解文义也。

　　疏因缘者。因缘之言有其通别。通者因是因由。缘是所以。亦是由缘。意不异也。假如云因何作如是事。或云缘何作如是事。二言总得语势同矣。别者缘是资缘事缘。此则因亲缘疏故。华严大疏。光明十种由致故说大经后明须假十种事缘资缘。方可说经。因之与缘各有其十。今此所明教起因缘者。是前通意。不分亲疏之异也。若约分者。酬因是因。酬请是缘。

　　疏总者文二。一正明因缘。言酬因者。佛在因地。修行发愿。愿得成佛说法度人。今转法轮。酬因地之行愿。故华严云。毗卢遮那佛愿力周法界。一切国土中。恒转无上轮。又云如来不出世。亦无有涅槃。以本大愿力。示现自在法。疏酬请者。佛初成道。梵王帝释等。请转法轮。故法华云。我始坐道场。观树亦经行。于三七日中。思惟如是事。乃至我所得智慧微妙最第一。众生诸根钝。着乐痴所盲。如斯之等类。云何而可度。尔时诸梵王。及诸天帝释。护世四天王。及大自在天。合掌恭敬礼。请我转法轮。佛酬其请。故始于鹿苑。终于鹤林。四十九年说诸经教。度众生故。疏显理度生者。说二乘教。显生空理。度凡夫外道。说大乘教。显二空理。度凡夫二乘。说圆顿一乘教。显三谛真实理。度圆机众生及地位菩萨。

　　▲疏若原佛本意下。二克就佛意也。于中二。一正明。谓若据机感。则具多缘。缘会即应。机请即说。所说之教亦三乘深浅不同。若直就佛本意而言。则唯为开示众生如来知见。更不约余事。故法华云。诸佛唯为一大事因缘。出现于世。诸佛世尊欲令众生开佛知见使得清净。故出现于世。欲示众生佛之知见故。出现于世。欲令众生悟佛知见故。出现于世。欲令众生入佛知见道故。出现于世。诸佛如来但教化菩萨。诸有所作常为一事。唯以佛之知见。示悟众生。舍利弗。如来但以一佛乘故为众生说法。无有余乘若二若三。一切十方诸佛法亦如是。故知佛意唯为一乘。言开示悟入者。我法俱空为开。所显真如为示。理智不二为悟。念念相应为入。又无念是开。分明了了为示。本来如此为悟。不认迷情为入。又始觉为开。本觉为示。始本不二为悟。迷悟不二为入。又一念不生前后际断为开。照体独立为示。摄一切法为悟。同一切法为入。此皆邈境智相应时而言。非为释义。余约法华论及诸家疏意广释。具释如清净慧章中。又引南北二宗禅门释之。在补卷中。有心力者。捡而说之。

　　▲疏虽说三乘至一佛乘故者。二释疑。应先假为问曰。无常经云。若老病死。世间无者。如来不出于世为诸众生说所证法及调伏事。是故应知此老病死。于诸世间是不可爱。不充泽。不可念不称意。由此三事。如来应正等觉出现于世。说所证法及调伏事。据此则为老病死故出世。法华又云。唯为开示知见故出世。既言唯为。不合兼为其余。何以二经不同。又佛所说教。现有三乘。云何言唯为一大事。未审唯为之言如何通释。故疏便兼义。牒起无常经文。纵其问意。后以法华之文而答。此则一行之中。便具二经本文及义。并问答之意皆备足矣。此疏文略义广之势例皆如此。所言兼义牒起者。以无常经但云说所证法。不云三乘。然定是三乘之所证。所证法者。二乘生空偏真之理。大乘二空之理。调伏事者。谓五停心观等一切行门。如净名经众香菩萨问维摩诘。今者世尊释迦牟尼。以何说法。维摩诘言。此土众生。刚强难化。故佛为说刚强之。语以调伏之。言是地狱畜生饿鬼。是诸难处。是愚人生处。是身口意邪行。是身口意邪行报。乃至持戒犯戒。是得罪离罪。是净是垢。是有漏是无漏。邪道正道。有为无为。世间涅槃。以难化之人心如猿猴。故以若干种法则御其心。乃可调伏。譬如象马𢤱悷不调。加诸楚毒。乃至彻骨。然后调之。如是刚强难化众生。故以一切苦切之言。乃可入律。皆调伏众生。惑业集谛既亡。老死苦谛即绝。故云为老病死说调伏事。若约权实无碍说者。说调伏事。则是为老病死而出世。说所证法。即是为一大事故出世。由调伏惑业故。证如来知见。如来知见故惑苦皆亡。反覆相成矣。然疏中虽说二字。含于两势。一云虽说三乘。二云虽说所证法等。虽说三乘者。则法华中。世尊恐会中闻说佛出唯说一乘即疑云何故鹿苑已来又说种种余法。故举三世诸佛虽说种种皆为一乘。经云。舍利弗。过去诸佛以无量无数种种因缘譬喻言词。而为众生演说诸法。是法皆为一佛乘故。是诸众生。从佛闻法。究竟皆得一切种智。乃至以方便力。于一佛乘分别说三。既言种种皆为一乘。即知虽有三乘。不乖唯为之言。虽说所证等者。则通无常经中为老病死出世之难也。疑难二处。释唯一文。虽说其多皆为一故。但于一中作多说故。

　　疏别者者。唯说圆觉一经所起因缘。不说余经。故云别也。文二。一标数。疏因行有本下。二列释。言行本者。谓诸波罗蜜。三十七品助道之法。皆是因行。皆由了悟圆觉。方成实行。方曰正因。故经指觉心。为诸行本。云从圆觉流出波罗蜜等。具在文殊一章。可捡经文。疏文于此悬说。

　　疏二泯绝下。文二。一述义。言泯绝菩提等者。下文云。一切如来妙圆觉心。本无菩提及与涅槃。且无成佛及不成佛。又云。生死与涅槃。凡夫及诸佛。同为空华相。疏无始无终者。菩提无始。烦恼无终。不同法相宗菩提有始烦恼有终。故摄论云。世间不破。出世间不尽。疏不增不减者。论云。一切凡夫声闻缘觉菩萨诸佛无有增减。非前际生。非后际灭。毕竟常恒。从本已来。性自满足一切功德。所谓自体有大智慧光明等。乃至亦名如来法身。故云不增减。疏究竟果者。此经下云。障尽愿满。便登解脱清净法殿。证大圆觉妙庄严城。即是此疏究竟果也。如此文类。下文甚多。如云三事圆证。故名究竟涅槃。又云。若事理障永已断灭。即入如来微妙圆觉。满足菩提。及大涅槃等。又云。一切障碍即究竟觉等。即知泯绝果相成真实圆满果也。

　　▲疏故说下。二指文。此是普眼章末之文也。具云。此菩萨及末世众生。修习此心得成就者。于此无修亦无成就。圆觉普照寂灭无二。于中百千万亿不可说阿僧祗恒河沙诸佛世界。犹如空华。乱起乱灭。不即不离。无缚无脱。始知众生本来成佛。生死涅槃犹如昨梦。疏等者。等取前所引本无菩提及与涅槃等文。文类亦多。更须捡说。

　　疏三决择者。决断定须圆顿悟理称理修行拣择。一向但说本自圆真不假修行者。及一向说断障证真灭凡成圣者。疏悟理应修者。此义具在本起因地疏文也。此中文二。一正明悟修。言普贤问者。文云。一切众生修大乘者。闻此圆觉清净境界。云何修行。世尊若彼众生知如幻者。身心亦幻。云何以幻还修于幻。若诸幻性一切尽灭。则无有心。谁为修行。云何复说修行如幻。若诸众生本不修行。于生死中。常居幻化。曾不了知如幻境界。令妄想心云何解脱。疏佛说者。文云。一切众生种种幻化。皆生如来圆觉妙心。犹如空华从空而有。幻华虽灭。空性不坏。众生幻心还依幻灭。诸幻尽灭。觉心不动。又云。应当远离一切幻化虚妄境界。乃至离远离幻亦复远离。如钻火等。偈云。幻从诸觉生。幻灭觉圆满。普眼章云。幻身幻心幻尘灭故。幻灭亦灭。幻灭灭故非幻不灭。譬如磨镜垢尽明现。又云。证得诸幻。灭影像故。尔时便得无方清净无边虚空觉所显发。觉圆明故。显心清净等。言应当远离者。即是起幻智也。虚妄境界者。即是所除之幻。幻身心尘灭即是幻尽之言也。远离亦复远离及幻灭亦灭等。皆是智泯之言也。觉圆满及非幻不灭垢尽明现觉所显发等。皆是觉心圆明之言也。

　　▲疏然今下。二印定其要。文二。一彰要所以。唯者简圆悟之人。于中道第一义谛真性之体。知真性随缘。成如幻之法。缘无自性故一切空。此说即不溺无修。今有但说空幻。不知体是灵性者。却乖修也。何者。以虚空无可除断。无可添补增益故。空不可修。翳所见华且无体可断。故终无结果义。故幻不可修。南宗谈禅失意者多有此类。若经论学者。即西域清辨门下。此方习三论不得意者。亦有此类。又智论说。方广道人立空幻宗。西域推为附佛法外道。疏修习下。谓不先求了达自心。不知性具一切功德。不悟缘起如幻本空。但凭佛语。发心运意而修。既不寻佛意。迷四悉坛。故法华云。不得亲近小乘三藏学者。此宗禅门多有此类。若经论学者。即多是法相及小乘宗人。及不参问善友。不听经论。但以善心修行之者。故三圣观云。有信无解。增长无明。既不知性德本圆诸法空幻。故有所得。但结三界因果。

　　▲疏似反而符下。二结以印定。于中。先且辨迷所以。言似反者。既顿悟性德本具烦恼本无。即不应更修。既假修之积。渐断惑成德。即不名顿悟。故似反也。言符者。顿见九层之台。渐渐而登。顿生孩子六根具足。渐渐成长。顿认得身是良人。渐学仁义礼乐。顿见本性渐渐修行亦复如是。故二义相符。契合不乖反也。疏故最下正是印定。上句结。下句印定。结中。一向说顿。一向说渐。或说顿渐各别。皆是易也。唯说二不乖故难。

　　疏四穷尽下文二。一正明。二显要。初中三。疏谓菩萨下。一举疑念也。菩萨即金刚藏也。其文具云。若诸众生本来成佛。何故复有一切无明。若诸无明众生本有。何因缘故。如来复说本来成佛。十方异生本成佛道。后起无明。一切如来何时复生一切烦恼。释曰。此有三句。一谓真能生妄。二谓说妄为真。三牒而纵之。责无穷过。

　　△疏佛答下。二斥疑念。文云。种种取舍皆是轮回未出轮回而辨圆觉。彼圆觉性即同流转。释曰。种种取舍之言。通摄一切分别。即已该刚藏三句疑难也。故疏叙意云。即此分别便是无明矣。余文易见。疏如云驶下。文云。譬如动目能摇湛水。又如定眼犹回转火。云驶月运。舟行岸移。亦复如是。善男子。诸旋未息。彼物先住尚不可得。何况轮转生死垢心曾未清净。观佛圆觉而不旋复。是故。汝等便生三惑。释曰。四喻中。初由目数动。湛水如波摇。次眼识迟钝。旋火成轮相。余二可见。诸旋者眼目云舟。彼物者水火月岸。

　　△疏但一念下。三断疑念。清凉大师答顺宗皇帝心要之言也。次云照体独立物我皆如。言一念者。一约遍计。二约依他。疏如翳差华亡者。文云。譬如幻翳妄见空华。幻翳若除。华于空灭。疏等者。等有二意。一者等于余文。不具取故。二者等于后喻。谓佛通此难。有其二喻。空华喻顿悟本无烦恼。金矿喻渐断惑习。若但用前喻。即拨迷悟因果之相。便成邪见。若但用后喻。即成众生觉性本来不净。失真常理。亦成邪见。故说二喻。疏但举一故。等取二也。金矿文云。善男子。如销金矿。金非销有。既已成金不重为矿。经无穷时金性不坏。不应说言本非成就。如来圆觉亦复如是。

　　▲疏众生即佛下。二显要也。文二。一辨所以。此有五重。展转难得其人。谓难知难信。难解难了。后后难于前前也。通论难者。凡圣相违故。说有多门故。别释相者。初谓不遇人说。旷劫无由自知。既善友难逢。故知之不易。次谓宿有缘种。闻之方信。且百千万亿之数。无一有宿种宿缘。故虽闻之难生信也。金刚经赞信者云。不于一佛二佛等。三谓设令但有缘无种。或但有闻种无信种者。今生虽闻而信。亦难解悟。不论根性利钝。要须宿世闻信所薰。今再闻方解。故须拣择所闻之法能信之心。不得杂薰累于至道矣。然缘则属人。种则属法。由此缘种。应成四句。谓有缘无种等。于人有缘则易信。于法有种则易解。亦通易信。余句可知。四谓才闻一门之义一重之法。即便信解领受。未经纵夺推征。或宿种本非深广者。即虽解。亦难至此境也。此境有二。一谓不觉。此刚藏所难三句之境。此意言尚不解生疑。匪唯不能通决。二谓纵觉此疑境。又难自决了。决了者如佛所说之文也。难臻此境之言既含两重。兼前三重。故成五也。罕者稀也。寡鲜皆少也臻至也。

　　△疏今经下。二结成其要。于中。上二句结众生与佛。若各随相说。是生灭门中染净起。皆是枝派之义。良由泯相同一心源。故得相即。当知相即即是穷源。下二句显要。言群疑者。然求大乘者所疑虽多。统要唯二。一者疑法。障于发心。谓作是疑。大乘法体为一为多。一则无诸众生。菩萨为谁发弘誓愿。多则物我各别。如何得起同体大悲。由是疑惑不能发心。二者疑门。障于修行。谓疑如来所立教门众多依何修行。若并可依。不可顿入。若依一二。何去何就。由是疑故不能起行。故论中立一心法。遣彼初疑。明大乘法唯有一心。一心之外更无别法。但有无明。迷自一心。起诸波浪流转六道。虽起六道之浪。不出一心之海。良由一心动作六道故。得发弘济之愿。六道不出一心故。能起同体大悲。如是遣疑得发心也。开二种门。遣第二疑。明菩萨诸行虽有众多。初入修行不出二门。依真如门以修止行。依生灭门而观起行。止观双运万行斯备。入此二门。诸门皆达。如是遣疑。能起修行也。今此疏意亦同论也。谓信解净性一心有生有佛。又悟相即。即是一心二门本末无碍。既此义精通。故一切疑自然净释。无所滞也。

　　疏五除断等者。无明贪爱。即是轮回根本也。故文云。由此妄有轮转生死。故名无明。又云。由有种种恩爱贪欲故有轮回。文中三。一谓发业下显所除过患。其发润之下义当具释。此通诸教故。十二缘生。生起有绪。且约大乘一重因果者。最初是无明。无明发业。业是行也。发已成种。即次五支次爱取能润。润已名有。有故受生。即后二支。

　　△疏若不识下。二明应除所以。言贼能为者。涅槃经云。觉知是贼。贼无能为。今反此意。若不识无明。无明则能为也。能为者能发业也。疏不可断者。中论云。定有着常。常故不可断也。如真如体。由此必须先显其相后显本空。具如下文。可捡而说之。故智论云。佛有二种说法。先分别诸法。后说毕究空。即此意也。

　　△疏故答下。三指能除之文。各于本章捡而略叙。然显示无明已。不即次断贪爱者。由断贪爱是修行之心。心行难顿相应。不同悟解之慧故。须假普贤已下三章之理观照圆通。方能穷达微细染着根本。

　　疏六中搜索者委曲寻求也。菩提隐障者但障菩提。而不起惑造业。故举菩提。以目其障。菩提之隐障依主释也。故文云。彼修道者不除我相。是故不能入清净觉。障者是覆蔽妨碍之义。隐者疏中自释。此文分四。一谓我人下正指隐障。二虽名同下释隐所以。然此四种。缘唯我相。是主宰义。但由展转约义。故有四名。四名复有二相。一迷识境。谓取自体为我相。计我未来展转趣于余趣。为人相。计我过去从无始来种种死生。为众生相。计我现在一报命根不断而住。为寿命相。诸教亦说我等四相。皆是此也。故云名同。二迷智境。即此经所明。约以智证理能所难忘。微细展转成此四相。文云。以己微证。为自清净。犹未能尽我相根本。四相者。一认证名我。二悟我成人。三了迹迹生。四潜续如命。故云深密等也。义在本文。

　　▲疏其犹下。三喻释可显。

　　▲四我亦下。合而指文。

　　疏七中三。一以论文总列广略。

　　△疏如论中说者。凡所引教。若云说者。即取意引不具其文。若云某教云者。即是如次具写文也。疏或有众生下。论具云。如来在世众生利根。能说之人色心业胜。圆音一演异类等解。则不须论。若如来灭后。或有众生能以自力广闻而取解者。或有众生亦以自力少闻而多解者。或有众生无自心力因于广论而得解者。自有众生。复以广论文多为烦。心乐总持少文而摄多义。能取解者。如是此论。为欲总摄如来广大深法无边义故。释曰。疏中取意引也。但读此对详。自见具阙。然本文有四类。二经二论。今约机略说三耳。

　　△疏此之三类下。二以广略指配诸教。然详论意。以遍寻诸经为广。不必唯指一大部。今缘但就诸部经中。唯将圆觉对余经而论广略故。以大部为广也。言文广者。六百卷也。义略者。但约遍计所执。一向明诸法皆空。如大品云。设更有法过于涅槃。我亦说如梦幻等。俱广可知。俱略者。文唯一十四行。义唯空理。

　　△疏三文略下。三正明圆觉。略而摄广。文二。今初具显也。然据论中辨。文略义广。判论不判经。今以含摄例同。故以此文。判于圆觉。问马鸣本为见有一类众生。厌繁乐略故。造起信论。今判圆觉是文略义广。已自当于此机。马鸣何须重说。答佛所说经。但指法体。意不展转讲解性相之义。中下众生无由解了。故须菩萨造论解释。是以马鸣叙意云。或有众生无自心力因于广论。或少文摄广而解等。故古德云。经以意趣中求。论以性相中求。是则经含广者。含广多法门也。论含广者。含广多义理也。问若尔。何以今判经。云文略义广。不云法广。答法对能诠之文。总名为义。对于展转解释之义。即名法也。亦缘借论之本文。判于经故疏谓一轴下。显文略义广之相也。出纸数者彰文略也。余皆义广。然天台四教。贤首五教。皆摄一切经。今经义具。故是广也。四教五教如下所明。今云空宗相宗即始教也。单取空宗即通教也。余皆可知。云该及含者。虽有小乘及圆教之义。而非其宗故。

　　△疏龙藏下。二者总结也。余起首转藏经时。便在意更拣。悟修周备。卷轴少略者。无有等于此者。

　　疏八中二。一配三根。三根之义捡文略叙。二言一法下。释一法。

　　疏九令修下。文二。一举浅。言诸家禅定者。说一向安心息念门户。色四空四者。四禅四空也。六度中禅门。亦只约四禅等。辨其行相。又诸经散说顿渐禅定功用道理。劝赞修习之意。文亦甚多。然于一性观门。不别立宗体。又无始终方便门户。天台广明甚深禅定。亦只约四禅八定。而为修习之门。

　　▲疏唯起信下。二显深也。真如三昧者。论云若修止者。住于静处。端坐正意。不依气息形色。不依于空地水火风见闻觉知。乃至依如是三昧故。则知法界一相。谓一切诸佛法身与众生身。平等无二。即名一行三昧。当知真如是三昧根本。若人修行。渐渐能生无量三昧。释曰。此一段上门。有始有终。简魔简伪。显能显益。义意门户一切周圆。故异诸教。诸教但说义也。虽三根者。问三观各有名目。何以复云圆觉观门。故此答云虽三根等。

　　疏十劝事下。文三。一明诸教不必依人也。二此经下。明此宗必须善友。于中又二。一立理言。惑元无者。文云。此无明者非实有体等。又云。亦无身心受彼生死。又云。生涅昨梦。又云。如翳见华。又云。实无菩萨及诸众生。除断者。文云。永断无明方成佛道。又云。先断贪欲及除爱渴。又云。依愿修行渐断诸障。又云。若能断憎爱及与贪嗔痴。又云。由静力故永断烦恼。又云。不取作用。独断烦恼。如是等文更有数十。佛本是者。文云。始知众生本成佛等。又云。一切障碍即究竟觉等。又云。圆觉清净本无修习及修习者。如此文例亦甚多矣。勤修者。文云。先依如来奢摩他行。坚持禁戒等。偈云。欲求入佛道。应如是修习。举要而言。普贤下十章。皆是说修行也。一切仪式者。有惑有断。无惑无断。本迷本佛。有修无修。因果地位。证理度生等也。

　　△疏故令下。二指文也。具云。末世众生。将发大心。求善知识欲修行者。当求一切正知见人。心不住相。不着声闻缘觉境界。虽现尘劳心恒清净。示有诸过。赞叹梵行。不令众生入不律仪。求如是人。即得成就阿耨多罗三藐三菩提。末世众生。见如是人。应当供养不惜身命。彼善知识。四威仪中常现清净。乃至示现种种过患。心无憍慢。况复转财妻子眷属。若善男子。于彼善友不起恶念。即能究竟成就正觉。心华发明照十方刹。又云。应当尽命供养善友事善知识。彼善知识欲来亲近。应断憍慢。若复远离应断瞋根。现逆顺境。犹如虚空。了知身心毕竟平等。与诸众生同体无异。如是修行方入圆觉。

　　▲疏是以下。三指华严以为类例。谓彼经法界品说。文殊从佛会出。人间游化。至福城东古佛塔庙。演普照法界修多罗。城中优婆塞夷童子童女各五百。诣文殊所。听受已各归城中。五百童子中。有一名曰善财。闻种种法已。一心勤求阿耨多罗三藐三菩提。说偈愿赐观察。愿垂教敕。守护拔济。文殊告善财言。善哉善哉。汝已发阿耨菩提心。复欲亲近诸善知识。问菩萨行。修菩萨道。善男子。亲近供养诸善知识。是具一切知最初因缘。是故于此勿生疲厌。乃至。若有众生。能发阿耨菩提心。是事为难。能发心已求菩萨行。倍更为难。若欲成就一切智者。应决定求真善知识。勿生疲懈。见善知识勿生厌足。于善知识所有教诲。皆应随顺。于善知识善巧方便。勿见过失。于此南方有一国土。名为胜乐。其国有山名曰妙峰。于彼山中有比丘。名曰德云。汝可往问。善财遍问。展转乃至经百一十城矣。

　　疏故以事师下。彼既判善财求法已下乃至经终。为流通分。意令末代仿此圆修一生证入。故云为后之轨。

　　○藏摄门。文二。初藏。后摄。初中又二。初列而总释。疏含摄者。世亲摄论第一。庄严论第四。皆云彼三及二云何名藏。答云由摄故。谓摄一切所应知义。今加含者。摄即包含。包含释藏。其义显易。故加含字。兼取论文云含摄矣。

　　疏初三藏下。二牒而别释。文二。一三藏。二二藏。初中二。一能诠。二所诠。初中三。谓经律论。经中又二。一释名。二显相。初中又三。一义翻而释。疏修多罗者。亦名修妒路。此二什公多云尔。唐三藏云素怛缆。是中天语。然西来三藏。或中天。或东西南北。什公是龟兹。近于东天。然亦游五天。随时所受小有轻重。大旨无乖。如此方中华及吴楚燕蜀。言音虽异。所目无殊。疏契理契机者。契谓符契道理。合有情机。此中相对应有四句。一契理不契机。如达磨对梁武帝之类也。或法华五千拂席。华严五百盲聋等。二契机不契理等。可以意知。疏贯穿者当契理。摄化者当契机。贯摄二义如佛地论。次下当释。

　　▲疏正翻下。二正翻对释二。一直翻释。谓西域以华供养。以线贯之。不为风所吹散。圣教贯所诠之义。如线贯华。故从喻立圣教之名。名为线也。疏持纬者。然圣教贯义。非唯但以线之贯华。亦似经之持纬。二义无别。

　　△疏此方下。二明取舍。谓线经二喻。义虽不殊。但以西域风俗多见线华。故立名线。此方重于经典之称。遂云经也。

　　△疏然天竺下。三广翻结释。于中三。一正翻四名。西国风俗例如此也。如涅槃说。呼马鸣盐器水。四事皆云仙陀婆等。然此方亦有此类。但字不同。如呼所使为婢呼能嗅根为鼻及回避等。仙陀婆义。如下具说。

　　△疏故梁下。二证成一名。别卷中具有别释。

　　△疏古德下。三结成义翻。义翻加契字也。文中二。一明义翻之意。儒者即九流之首。周末鲁大夫。姓孔名丘字仲尼。是其主也。墨者。即墨翟为教主。以亡身益物。是其所宗。如夏禹之勤劳。用斯意也。儒有九经五经。皆称为经。经者常典也。圣人之言方得称经。老子亦云道德经。庄子亦云南华真经等。此方既以圣人之言为经。故古德译圣教。亦名经也。言借彼者。席经不顺本义故。

　　△疏则双含下。二申义翻之要。疏二义者。一圣教义。二经纬义。疏两方者。顺夫子等经。及顺西域纬圣教之经也。疏借义助名者。名即经也。得契字之义扶之。即成圣教之经。不是持席纬之经也。云契字是义者。以梵题无也。谓梵云欲底。此翻云契。若契经二字具足梵语者。应云欲底修多罗。今梵题既无欲底之言。明知无契字。契字但是义矣。知质多名心集起为义故。拣异者。以契字简席字。则经有所属。然契经皆依士释。允当者。由双含俱顺简异等义极相符。又名不失。故为当也。允信也。是诚实之义。问西域修多罗所目四名中。既有经字。则经正是敌对。何以古来诸德皆云义翻。线既敌对。经何得非。答若但取名即如所难。今以顺于义故。四中经字自属席经。不目佛教。何成敌对。若敌对翻于佛语者。应云圣教。以四中有圣教之名敌对故。故契经言皆是义译。然此二字。对修多罗有二同别。一名同义别。即经字也。席经非圣教故别。皆是经字故同。二义同名别。即契字也。修多罗不目契字故别。而实契理契机故同。

　　▲疏然其义下。二显相也。文二。一约佛地论云第一也。此或贯摄皆通所说所化。谓贯穿所说之法。摄令不散故。贯穿所化众生心行。摄取不舍故。或各局一义。谓贯穿所诠法相。摄持所化众生。

　　△疏杂心下。二约杂心论。论云。修多罗者凡有五义。一曰出生。出生诸义故。二曰涌泉。义味无尽故。三曰显示。显示诸义故。四曰绳墨。并诸邪正故。五曰结鬘。贯穿诸法故。如是五义是修多罗义。今疏引初二义不次者。依古疏引。取义便耳。注五义对详者。初二井索显示。即圣教绳墨是持纬之经。同席经也。结鬘同线。线能贯华结成鬘故。总此五义。不出贯摄。

　　疏二毗奈下。二律也。文二。一正。二兼。梵名及义。诸家不同。如别卷说。疏业非者。不杀盗等。故律中有犯毗尼有诤毗尼等烦恼者是发业之本故。律云为调伏贪等令尽。是故世尊制增戒学。灭果者即无为果故。经云戒净有智慧。便得第一道。尸罗者具云翅恒罗。清凉者。双从因果得名也。别解脱者。别有二义。一如疏。二拣异定道。名之为别。谓非定共道共二戒。此是远离羁缚业缘。名解脱也。随顺者。随顺有为无为二解脱故。故遗教云。戒是正顺解脱之本。故名波罗提木叉。然戒律等复有众多。亦在别卷。其显相者。前名之中已含止作。即毗尼相。

　　疏三阿下。文二。一释名义。二显行相。释中二。一释义。二释名。一中三。一所对。云法有二种者。取俱舍意释。彼论云。能持自性故名为法。唯是涅槃。若法相法。通四圣谛。是善是常。故名为胜。即释彼论也。注性也状也者。二俱相也。以四圣谛中灭谛是理。而皆云相者。灭谛之相即体相也。余三约相。即相状也。

　　△疏对亦二义者。二能所也。亦取论意。彼论云。此能对向。或能对观。故为此配属。

　　△疏其能下者。三能对也。其能对者。即是出对法对也。谓无漏慧及相应心所等故。彼颂云。净慧随行名对法。长行云。慧谓择法。净谓无漏。净慧眷属名曰随行。如是总说无漏五蕴。名为对法。更有问答。在别卷中。

　　▲疏言对法下。二释名。若据正对所依。应名法论。慧依于法故。今以慧为其主。故名慧论。故所诠中。诠于慧学。故旧译为无比法。以诠慧胜故。

　　△疏世亲下。二显行相。文二。一正显。数者。数字通去入二声。今标以去声。释以入声。自相者。色以变碍。受以领纳为相等。共相者。共有无常苦空相等。广如华严十地明。疏伏者。由此具足论处所等故。能伏他论也。谓瑜伽说有七例。颂云。论体。论处所。论据。论庄严。论负。论出离。论多所作法。如别卷释。言胜伏他论者。胜约能立。伏约能破。故梁论云。伏者此法能伏诸说。立破二能。由正说依止等方便故。通者梁论名解。由阿毗达摩修多罗。义易解故。

　　△疏亦名优波下。二别显。本母者亦翻为依。依藏生解。藏为解母本。即是母也。又梵云摩夷。此云行母。依藏成行故。行之母故。然论藏。有是佛说。有是菩萨。取经中义。广以释之。以本统末。亦名佛说三藏尔。广如别卷。

　　疏然此下。二所诠也。一者则世亲摄论第一云。又能说三学故。立素怛缆藏。能成办增上戒增上心学故。立毗奈耶藏。谓具尸罗即悔无等渐次能得三摩地故。能成办增上慧故。立阿毗达摩藏。谓能决择无倒义故。梁论亦同。疏通三者。经文戒慧其文非一。智论等亦广说定。律中亦说定慧。故毗尼增三。文云。云何增戒学。所谓增定学增慧学。是名增戒学等。

　　疏二藏中。文三。一正明。庄严论第四云。此三藏由上下乘差别故。复为声闻藏及菩萨藏。摄大乘论亦同此说。声闻者。闻声得道也。如瑜伽八十二说。声闻理者生空偏真也。行者四谛。果者有余无余二涅槃。菩萨理者二空。行者六度。果者无住涅槃。

　　△疏三乘下。二通妨也。理果同者。同证生空理。同得二涅槃果。如别卷说。

　　△疏若约下。三添义。此收是二藏。今复别说三藏故。科云添义矣。教别者四谛十二缘。行别者有四。一修习及唯断正使。二总观别观。三集谛为门。苦谛为门。四制果不制果。疏普超下。普曜阇王经亦说。然西方复有四藏五藏八藏九藏十藏十二藏。如别卷中。

　　▲疏然此下。二摄也。文二。一藏摄此经。二若此下。此经摄藏。该三二者三藏二藏也。先令下摄律藏也。刚藏下摄论藏也。该浅者摄小乘藏也。亦是通难。难云。此经所云持戒安居及论难等。皆是大乘。云何判言普摄三藏二藏。故为此答矣。摄经藏及菩萨藏者。不言可见。

　　乘摄门文二。一明乘。二辨摄。初中六重。一一重中。各皆总摄诸乘。一乘者。此是会三所归之一。非三中之一数。云十方等者。法华文云也。如下两宗对辨中引释。疏二乘者。了义一乘含在菩萨乘中。缘觉乘即含在声闻乘中。疏三乘者。开出缘觉。未开出佛乘。疏四者下。第四重中文三。一正立。谓于上二乘中各开二。故成四也。

　　▲二故梁下引证。即论第八卷末云。佛说正法善成立。释论解曰。一切三世诸佛共说此法。所说理同。不相违背。故名正法。又欲显说者胜。故言佛说。由所说道理胜及所得果胜。故名正法。如来成立正法有三种。一立小乘。二立三乘。三立一乘。于此三中。第三最胜。故名善成立。注四品下。涅槃经说。十二因缘下中上及上上智观故。如次成声闻缘觉菩萨佛等菩提。

　　▲疏梁朝下。三广释文二。一约法华。二约诸教。初中三。一正立四乘。二者出所以。三会通权实。初中言光宅寺名也。法师名云光。讲法华经次。被志公呵者。四衢者四谛也。

　　△疏临门下。二出所以。所以有三故。三乘是权。而义势连环。初云亦同羊鹿俱不得者。羊鹿是虚指。出门不上车。牛车居是实出门。即合上牛车亦不上。明三皆虚指。约法说者。昔指三乘三界门外。二乘出界无有实果。菩萨出界岂有实证。俱无实证。名不上车。明知三乘皆是权设。疏并无体者。既不得车。明皆无体。以无可得故。长者虚指三车。实无界外三乘。明是方便。尽无生智是二乘车体。丈六佛智是牛车体。二乘之智既非真实。浅智岂有实耶。然上不得。约人就法。今明无体直就法明。疏诸子皆索故者。复成上义。向若有体。即不合索。诸子皆索。明皆无体。不见羊鹿故索羊鹿。今索牛车。明无牛可见。故彼经云。尔时诸子各白父言。父先所许。玩好之具。羊车鹿车牛车。愿时赐与。既索牛车。明同无体。故牒索耳。索车是喻。约法云何古有多释。略要有二。一者机索。二者口索。言机索者。三乘之人。以佛教门出三界苦。谓为究竟。不解索乘已被陶炼。一乘机发叩圣义。言索尔。佛知机熟。灵山集会。为说法华一极之旨。即是各赐诸子等一大事。二口索者。已集灵山。三乘三根。皆悉启言求法求记。即是索车。为说与记。令其修证。即是等赐。弥勒序品陈四众疑。征佛定因。已是索义。文殊云诸求三乘人。若有疑悔者。佛当为除断。令尽无有余。已许等赐。方便品初。若诸声闻众。及求缘觉乘。我令脱苦缚。逮得涅槃者。佛以方便力。示以三乘教。众生处处着。引之令得出。已是开权。又云。舍利弗当知。诸佛语无异。于佛所说法。当生大信力。世尊法久后。要当说真实。即是显实。开权显实已是略赐。亦是许与。身子三请。法说索车。譬喻品初腾疑白佛。请说喻车。踊出品中弥勒陈疑。请说果车。开示知见。说佛寿量品等即是等赐。三根求记即是索车。佛皆与说即是等赐。菩萨闻是法。疑网皆已除。即是欢喜。千二百罗汉。悉亦当作佛。皆是赐义。故合喻云。令诸子等日夜劫数常得游戏。与诸菩萨及声闻众。乘是宝乘直至道场。由是故知三乘皆赐。由上三段展转相成。是如三乘皆是虚指。以为方便无有实体。故古人云虚指三车。而譬子竞驰火难既夷。乃无有二。岂合有三。实以为一。又殊走而异获哉。故经云。如彼长者初以三车诱引诸子。然后但与大车宝物庄严安隐第一。然彼长者无虚妄之咎。如来亦复如是。无有虚妄。初说三乘引导众生。然后但与大乘。而度脱之。何以故。如来有无量智慧力无畏等诸法之藏。能与一切众生大乘之法。但不尽能受。以是因缘。当知诸佛方便力故。于一佛乘分别说三。明三皆虚指也。由皆虚指即无体故。后得大车。并非本所望。若昔大是实。令得牛车何非望耶。问索车之者但是二乘。二乘教是方便故。羊鹿无体。长者权指。岂可大乘牛车亦是虚指。何乃玉石俱焚。故侧注通之云。经不言事也。

　　△注然约下三会通权实也。于中又二。初四句结前生后。(各二句也)后谓约下正会通。于中有通有局。局者废开归会等四。如次别配教理行果。通者互用皆通。先局配中。言约教废立者。三教虚设。一乘之教方称实故。约理者。言有三理。覆于一极。(各以所证为真实。则无由见圆通法性)开无三理。一极自彰故。(能所俱泯。真性圆现)行者三乘之行皆佛因故(既达真理。人天施戒尚皆佛因。况三乘行耶)果者。三乘之因同归一果(全性之果。无别新生)三乘之果非究竟故。(二乘之果。但是三昧。权教大乘之果。但举之以为所［忻］。作起行方便。究竟无实故。华严中说。修因契果行相方名生解)注又废下通也。初句犹局。谓三乘教是虚设。名言已定。一向须废不可开会。唯立一乘令证入故。次句方通也。言余三者开显摄为会归等也。言通三者理行果也。开显通三者如上说。谓昔说三理。谓各别证。今示法身是同(彼论云。示者同义。三乘同法身故)更无异味。昔言有三。是方便门。则闭于一实。今云无三。则一理自显。故云此经开方便门示真实相。若约行者。昔说三乘之行。行各不同。谛缘度等随修各异。今并得为佛因。谓三行别。则方便之门闭于一实。今摄为一。则方便门开一实显矣。故云汝等所行是菩萨道。先所出内是子所知。若约果者。昔说三乘不同。是方便门闭于一实。今云三果虚设。唯有极果无上菩提。心生欢喜。自知作佛。则实相显矣。其摄三会三。文虽各异。义意不别。思之可知。不能一一牒释。良以小乘昔有二下劣心。故须会之令悟。同于一因一果。一谓自行不成佛故。法华云。我等同入法性。云何如来以小乘法而见济度。又云。金色三十二。十力诸解脱。同共一法中。而不得此事。皆明小行不得佛也。故药草喻品说。小行即是佛因以会之。文云。迦叶当知。以诸因缘种种譬喻。开示佛道。是我方便。诸佛亦然。今为汝等说最实事。诸声闻众皆非灭度。(废小果也)汝等所行是菩萨道。(三乘行皆佛因也)渐渐修学悉当成佛。(归于一实)二谓大行非己分故。净名云。一切菩萨闻此法者应大欣庆。一切声闻皆应号泣声震三千。又云。我等何为永绝其根。于此大乘已如败种。皆明大行非己分也。故信解品。显示大行是其所有。文云。复于少时。父知子意渐已通泰成就大志自鄙先心。临欲终时。而命其子。并会亲族国王大臣刹利居士。皆悉已集。即自宣言。诸君当知。此是我子。我之所生。于某城中舍吾逃走。伶俜辛苦五十余年。其本字某。我名某甲。昔在本城怀忧推觅。忽于此间遇会得之。此实我子。我实其父。今我所有一切财物(万德万行)皆是子有。先所出内是子所知。(指于前文。我今多有金银珍宝。仓库盈溢。其中多少所应取与。汝悉知之。此即喻慧命须菩提说般若取与。即是出内。以法外化。名之为出。化功归己。故称为入。自利利他之行。皆如般若等中)上引二文。皆证会摄三因为一因也。问若约法华已前。但是三权。若据法华会中乃至涅槃。但是一实。进退推求皆无四义。光宅疏主何立四乘。答但于一代时教。权实相对立有四乘。何必同时。(以昔三权对今一实。即为四矣)况法华之前亦有一实。谓对一类利根。顿说如来藏性真常之理。又诸般若及净名之类。皆密约实理。弹呵二乘。但以机闻名殊不兼权教。故迦叶自责云。譬如根败之士。其于五欲不能复利。如是声闻诸结断者。于佛法中无所复益。(自知不成佛也)又云。我等何为永绝其根。于此大乘已如败种。(此显烦恼已断不能生也)今法华三根声闻皆与授记。一切声闻不在此会。令转宣说。一切众生皆是吾子。则是开权会权。唯是一实。法华云。妙妙在于此。然所归之实即昔实也。但以昔未会今会之。而为妙矣。是则说权说实皆是法华。故生公云。此经不说则已说。则权实双辨。谓昔佛说权不言权也。故上云方便门闭。故知四乘进退皆成。但光宅不显出昔日自有一乘实教。(法华唯会昔权。不会昔实。昔实不滞方便故)而乃唯说法华为实。则抑诸大乘了义之经。斯为阙事也。若四乘之义则教理善成。

　　△疏华严教义下。大文第二约诸教也。教义分齐者。是藏和尚所述。文有三卷。其中引诸教。料拣一乘大乘之殊。今虽标举教义分齐。无是用诸教也。注亦不可云以佛教言下。遮救也。恐彼救云。以佛教言但约二乘。何以辄判大乘。亦但是教故。此遮之云经不简故。注华严性起品者。是晋译经中品名也。即今如来出现品矣。龟镜者。神龟有灵。能知吉凶。秦镜照胆。能鉴邪正。守株者。即待兔之事也。疏除一乘者。约四十年前未显实也。若兼前实言之。即含在大乘之中。

　　▲疏今此下。第二辨摄也。文二。一彼摄此。二若约此下。此摄彼。

　　分摄门。文三。一总标举。旧云者唐三藏已前也。注各有二相者。第一中或三。余皆是定二。二契经下别释。三辨通局。

　　▲二中。文有十二。一中契经者。翻修多罗也。注中二。一释二相。二释别名。上云或三者。一总相。二别相。三本相。亦名略相。下异名中。法本即当第三相也。注别相者。就前总相。分出十一。余不收者。还复摄在修多罗中。名为别相。用斯别相。望祇夜等为本故。此即初为后本。缀缉者。即十一分所不摄者。如华严贤首品云。尔时文殊师利。说无浊乱清净行大功德已等类。此是结集缀缉。非佛正说。故云十一所不摄者。略说所应说义者。此即略为广本也。言如色者即是根本略相。复云青黄等者是名广相。又若举类者如贤首品。次前文云。欲显示菩提心功德故。即其类也。缘此品一卷半唯说菩提心功德故。标者是略。为一卷半是广。故云略为广本。注异名者有其四也。圣教及经。已如藏摄中释。法本者。隋远法师。以五义释之。一教为理本二经为论本(上二可知)三总为别本。四初为后本。五略为广本。(上三如次。是前总相别相本相等三也。总别可知。其本相者亦名略相。即上释略说所应知义。举色略广之说。及引贤首品例。是也)直说者。成实名直说语言。总相而言名为直说。一一语多义分别。名非直说。斯则通十二分。皆有此一。不同别相十一不摄(然总别略广二对中。通妨。在补阙卷中)二中。二相者。一者。杂集云。不了义经。应更颂释。二者涅槃云。何等名为祇夜经。佛告诸比丘。昔我与汝愚无智慧。不能如实见四真谛。是故流转久处生死。何等四谛。苦集灭道。如佛昔日云云。说经竟。尔时复有利根众生。为听法故后至问人。如来向者为说何事。佛时知已。即因本经以偈颂曰。我昔与汝等。不识四真谛。是故久流转。生死大苦海等。是名祇夜经。三中。二相者。一者其文非一。二者涅槃云何等授记经。如有经律。如来说时。为诸天人授佛记别。汝阿逸多。来世有王名曰禳佉。当于是世而成佛道。号曰弥勒。是名授记经。四中。涅槃引诸恶莫作偈。二相意同。亦如华严三天偈等。五中。一者为重法故。如三家五请等制戒等。二者涅槃云何等名为尼陀那经。如舍卫国有一丈夫。罗网捕鸟。得已笼系。随与水草。而后还放。世尊知其本末因缘。而说偈言。莫轻小罪以为无殃。水滴虽微渐盈大器。六中一者十地本分。金刚藏菩萨列十地名已然不释。解脱月菩萨因此三请不说。大众同请。佛又加请。总三家五请方说。初列十地名。即无问自说之经也。请后方说地相。即属因缘经也。二者如阿弥陀经等。七中。一者说威光太子等。瑜伽云。本事者谓佛前际所有事。除所生事。二者杂集云。本事者谓宣说圣弟子等前世相应事。又华严善友因缘等。八中。一者如华严说。威光太子数数转身遇佛等。涅槃云。如佛世尊。本为菩萨修诸苦行。于过去作鹿罴獐兔粟散王轮王。如是等行菩萨道所可受身。二者如华严诸善友等。然本事但云其事。除所生事。本生要说身受。九中二相合释。华严圆觉全受此名。涅槃云。所言大乘方等经典。其义广大犹如虚空。杂集开为五义。云方广者。为菩萨藏相应言说。亦名广破。广破一切障故。亦名无比法。无有诸法能比类故。一切有情利益安乐所依处故。宣说广大甚深义故。十中。一者初生即行七步。华严不起而升四天。二者说佛菩萨不共功德。经文非一。十一中。一法华云。诸有智者以譬喻得解。二者。如为担人说二蕴等。又杂集通说二相。云为令本义得明了故。十二中云云可知。

　　△疏然此下。三辨通局也。且约一相者。十二分中既名二相。今大三小三。各阙一相。故各就阙者。云唯九部。注但约因缘中。因事者。意明不阙因请方说。为重法故也。余皆例知。

　　疏然此经下。第二相摄也。文中二。一彼摄此。言唯二所摄者。余十分。皆无圆觉中义。故不摄也。疏若此下。明此摄彼者。一摄契经。二摄重颂。三授记。如次因缘。本事。希有。方广。譬喻。论议等。余不摄者义如上说。

　　○三权实对辨门。文二。一正辨。二相摄。初中二。一总标。二别辨。今初也。或一味不分者。成上合字也。如西域龙树之释大品。无著之解金刚等。东夏僧肇之解净名。僧睿之释思益等。或开宗料简者。成上离字也。如西域智光戒贤各分三时。东夏生公之立四轮。智者之分四教等。诸德见开有失则合。见合有失则开矣。

　　疏今将下者。别释也。文二。如疏标列也。不分中又二。一立理。二正明。今初也。殊途同归者。周易云。天下殊途而同归。百虑而一致。谓若千逗九达王城不二。九流百氏大道宁差。今疏借用。乃通三义。一约教。始随机异故殊途。终归显实故一致。二约机则异。就理常一。三体外无权。权即是实。故殊途同致。疏一音普应一雨普滋者。一音。即是净名云。佛以一音演说法。众生随类各得解等。一雨。即法华药草喻品。谓三草二木不同。同承一雨之润。五性三乘不一。法雨一味无差。故彼经云。如来知是一相一味之法。所谓解脱相离相灭相。究竟涅槃常寂灭相。终归于空等。疏三原佛本意为一事故者。亦是法华中意。故彼经云。过去诸佛以无量无数方便种种因缘譬喻言词。而为众生演说诸法。是法皆为一佛乘故等。又云。我此九部法。随顺众生说。入大乘为本等。皆为一事也。疏四随一一文众解不同者。此通明诸经。如经说一无常。或有解者。以生灭代谢故云无常。或云。无彼常故名为无常。或云。不生不灭名为无常。或即无法可常。或云真如一法。随染净缘转变不常。故名无常。或云无常便知对常以说无常。非常非无常。以为中道等。明知随人解不同也。又苦集灭道四名。即同随机解殊。乃有四种。谓生灭无生无量无作等也。又涅槃云。十二因缘。下智观者得声闻菩提。中智观者得缘觉菩提。上智观者得菩萨菩提。上上智观者得佛菩提。又如中论偈云。因缘所生法。我说即是空。亦为是假名。亦是中道义。即有多人解不同也。此义甚要。在补阙卷中。智力及者。遇聪慧人可领得者。即捡叙之。疏多种说法成枝流故者。华严法界品云。法欲灭时。有千部异千种说法等。何不寻条以得根。便欲派本而为末。浑淳源之一味。成浇薄之枝流。疏故不可分。总结也。孔子云。攻乎异端斯害也已。何得执异迷同。是非竞作。

　　△疏即后魏下。二正明也。即元魏菩提流支云。如来一音。同时报万。大小并陈。什公云。佛一圆音平等无二。无私普应。机闻自殊。非谓言音本陈大小。故维摩云。佛以一音演说法。众生各各随所解。此上二师。初则佛音具异。后则异自在机。各得圆音一义耳。然此二义。若不会释。歒体相违共不相许。则齐楚俱失。并应夺之。若取各自所宗。故各得一义而与之耳。

　　疏其分教者下。释分教中文二。一标意。二正开。今初也。注后三别说者。显过于前。疏一理虽一味等者。谓今欲分教。非欲分理。迷于权实宁契佛心。二中。一字通于两用。谓一音一雨。一音但是教本。非即是教。教乃在机。随机不同。今分彼教。故净名云。佛以一音演说法。众生各各随所解。今分随所解耳。其犹长风是一百窍异吹。岂以一风不殊便令百窍为一音响。一雨亦就佛说。正由拣权显实会三为一。故云一雨。一雨之喻正是破三。今若不分。即三乘皆实。皆实即成三雨。故知辨教方符一雨之义。若就机闻三乘者。如三草中皆有湿润滋味甘苦不同。雨中湿润本无甘苦。草木中湿润即有甘苦。如佛一味法。到三乘人见闻之中。便成三种矣。三中。本意未申者。如佛本为一事出现于世。四十余年未显真实。今分一代时教。岂妨判有浅深。言随他意语者。佛有三语。一随自意语。说自所证一实等故。二随他意语。一向方便引众生故。三随自他意语。半称自证。半随机故。故今分之。令知随自意说方是实也。四中。言有通别者。如前所引。其通者随闻异解。有不通者。就此分之。如说人空法有。斯即小乘。不可言大。若说二空。此可名大。不得名小。说有五性。非是一性。说一性处。非是说五。如是等文。无容异解故须分之。五中有二义。故虽分权实。不成枝流。一善会佛意故。谓所说逐机之教。乃是随宜所说。实者称理究竟。二有开显故。谓说权教是方便门。说于实教是真实相。不执方便为真实。则方便门开。知实理之普周。则真实相显。今能开显故不滞枝流。约佛施设故须分权实。疏六王之密语下。此下有三意。显过前不分。即六七八也。今此六中密语等者。涅槃第九说。仙陀婆一名四实。一者盐。二者器。三者水。四者马。释中一水二盐三器四马。(此喻常乐我净也)故彼文云。如是四法皆同此名。有智之臣善知此名。若王洗时索仙陀婆。即便奉水。(无常也)若王食时索仙陀婆。即便奉盐。(苦也)若王食已将欲饮浆。索仙陀婆。即便奉器。(空也)若王欲游索仙陀婆。即便奉马。(无我也)如是智臣。善解大王四种密语。是大乘经亦复如是。有四无常。大乘智臣应当善知。若佛出世。为众生说如来涅槃。智臣当知。此是如来为计常者说无常相。欲令比丘修无常想。或复说言正法当灭。智臣应知。此是如来为计乐者说于苦相。欲令比丘多修苦想。又复说言我今病苦众僧破坏。智臣当知。此是如来为计我者说无我相。欲令比丘修无我想。或复说言所谓空者是正解脱。智臣当知。此是如来说正解脱无二十五有。欲令比丘修学空想。以是义故。是正解脱则名为空。(水盐器马。如次喻无常苦空无我。水方圆流止无常定故。盐多即是苦味故。器即当其空有用故喻空。马由人䇿不自在故喻无我也)因文势便。须辨权实及八行义。并在补阙卷中。疏七不识佛意以深为浅等者。如言初发心时便成正觉。而谓但是如来方便说者。是以深为浅也。不能正修。高推圣境。即不能速证无上菩提。故云失于大利。离世间品云。修此法者。少作功力疾得菩提等。言以浅为深虚其功者。如佛为止乱想。合数息着心。为厌苦者令出三界。众生不了。耽味为真。勤苦不已。多用功力所获至微。不得涅槃一日之价。故云虚其功故。虚废功力也。疏八诸佛菩萨亦自分者。如解深密立三时不同。解节金光明立三轮之异。涅槃自分半满。又约五味之差。皆佛自分也。若无著之扶五性及与三时。龙树之判四门(空有等四句也。天台云四教中教教皆有四门。四门皆有四悉坛也)共与不共(共般若浅不共般若深也)皆简权实。有取有舍。即菩萨亦分也。更有庄严圣教等。意在补阙卷中。

　　疏以斯等意下。双结离合。而舍合从离。疏谶者昙牟谶也。从天竺来。半满者即声闻藏为半字教。菩萨藏为满字教。隋远法师涅槃疏云。圣教虽众。略有二种。一声闻藏。二菩萨藏。教声闻者名声闻藏。教菩萨者名菩萨藏。亦同此半满也。疏屈曲平道者。兼注释之文。皆依华严疏中叙。又此二教略有四异。(亦是印公立教之文)一主异。谓释迦化身与卢舍那十身异故。二处异。谓娑婆界木树草座与华藏界中宝树宝座等异故。三众异。谓声闻及菩萨说。与唯菩萨及极位同说异故。四说异。谓局处之说与该通十方之说异故。然华严苑法师破之。清凉救之。兼更立十异。并在别卷。(辨权实门甚要此义)疏且对小显大者。斯则文据涅槃。盖是且对小乘。都显大乘通相之意。未于大乘中显有权实。亦含半满也。疏约佛化仪者。佛以一味之法。化生之仪有曲直故。意明所诠之法不殊能诠之教。有屈曲平道。此但化法仪式不同耳。疏但满及屈曲下。谓谶于半则了。于满有阙。印于平道则了。于屈曲有阙。满阙权实者。谓但顺通相之意。未知佛之深旨。半满之言显在小大。密意有以权为半以实为满。则大乘中。亦有半满矣。亦犹缘觉声闻。开之有异。则成二乘。合之有同。总称为小。权实亦尔。开之有异。权可称半。合之大同。故并称满。是则实教唯满。小教唯半。权教大乘亦半亦满。故天台法华玄疏第十。亦破流支云。若从般若已去。诸经皆满者。释论云。般若非秘密教。以付阿难。法华是秘密教。付诸菩萨。若同是满教。何得一秘一不秘。又若皆是满。应同会三。又若同是满。生熟二稣。应同是醍醐。醍醐应同是生熟酥。能譬之味既差别不同。所譬之法岂并是满。屈曲阙权实者。既不判屈曲之教自有浅深。便令大乘小乘无异。空教相教无殊。致使多法浑同。令人不识权实了不了义。疏余亦有理者。半字小乘。平道一乘。义无殊谬。皆为当也三种教中。初就此方。文分三段。一总主三教。二别分渐教。三判其违顺。今初也。顿渐二教。约佛化仪及时分说。谓顿渐说是化仪故。非约所诠之理有顿渐也。时者顿在初成佛时顿说。渐则五时先小后大渐说故。故华严云。如日初出先照高山。即是顿义。又如慈龙降雨。即是渐义。(二皆出现品也)疏不定教者。不定是初成顿说。又不定是三时五时先小后大渐次而说也。疏谓别有经者。顿渐所不摄也。虽非最初者。简前顿也。而明佛性等者。即胜鬘经说。二种如来藏即佛性也。又叹佛三身。云一切法常住等。即今梵音之文也。经初云。波斯匿王末利夫人。信法未久。明非后时渐大。又非初成顿说。故云不定。又金光明经三身品中。广说常住。然非最初最后时教。又如来藏经。佛成道十年即说。说一切众生皆有如来身。德相备足。如我无异。以九喻喻之。广如下说。疏又亦有大等者。明先小后大不定也。如央掘经六年之内即说。为遮此等妨难故。诸师于刘公所立顿渐。加此一教。是为偏方不定教也。谓大体而言。渐中先小后大。而不妨说小之时亦有说大。如人十年弘律不妨称房。时说大乘。故曰偏方不定。

　　△疏就渐教中。约时下。二别分渐教也。开渐成别。自有四重。从二至五。疏半满者。即前谶远二师所立也。于渐中。早已阙分权实。况又全阙顿及不定。虎丘者苏州山寺。疏一有相等者。今文略也。彼具立云。谓十二年前。见有得道。名有相教。十二年后齐至法华。见空得道。名无相教。最后双照一切众生佛性阐提作佛。名常住教。真谛三藏立三轮教。在补阙卷中。疏或分为四者。应云。一有相教。二无相教。三同归教。四常住教。言同归者。以会三归一。万善悉向菩提故。疏或开为五者。应云。一人天教。二有相教。余三同上。注刘公者。刘虽但立顿渐二教。然于渐中。亦同诸师开异也。

　　▲疏上来下。三判其违顺中四。一标妨。二显妨。三判违。四许顺。今初也。招难者。以所立先小后大。遂招初时有说大之难。及所立名义之中。皆有妨难。

　　△疏以十二下。二显妨也。略显五时之妨。余可例知。谓既显五时判。四三二时自然破矣。文中五。今初。第一有教之妨也。既说二空。何得但云说有。注成实等者。成实论云。我今正明三藏中实义。实义即空。释曰。此则小乘论也。成立小乘中实义故。以三藏即小乘教故。既言实义即空。明知小乘已说空竟。何得唯言见有得道。阿含者。彼经云。无是老死无谁老死。释曰。此是小乘经也。明十二因缘人法空义。是老死者。指老死法体。谁者即人也。无是老死。即老死法空。无谁老死。即受老死者人空也。然诸经论。多明小乘但有人空者。有二义。一从多分说。二从显了不显了说。说法空不显了故言不说耳。智论者。彼论云。二藏明法空为大空(小乘)摩诃衍中。明十方空为大空(大乘)释曰。彼释十八空。拣二乘大空之异。今但取三藏明法空之言。三藏即小乘教耳。疏十二年后方制广戒者。显第二时说空之妨。谓声闻戒经云。善护于口言。自净其志意。身莫作诸恶。此三业道净。能得如是行。是大仙人道。此是释迦如来于十二年中。为无量僧说此戒经。从是已后广分别说。释曰。明知十二年后始制广戒。小乘之戒即是明有。岂唯说空。又智论云。从初得道乃至涅槃。常说般若。岂前后时不说空耶。实相般若岂无常耶。涅槃亦说佛性亦名般若。岂非常住耶。又般若离四句何曾存空。不坏四句岂无妙有。疏第三下者。显同归教之妨也。此非破同归之教。但是难其未名常住之妨。意云。若第三但显同归未明常住者。法华方便品云。是法住法位。世间相常住。又寿量品云。常住不灭。又云。众生见劫尽大火所烧时。我此土安隐。天人常充满。此等并岂非说常住耶。

　　疏常住教下。显唯说常住之妨也。意云。当教可尔。而涅槃之时亦有小乘之教。说无常相。岂最后教但说常住耶。如阿含经说。如来于纯陀家乞食。食栴檀木耳羹。得患背痛。拘尸那城娑罗双树间。逆顺出入超越三昧。于第四禅中。入火光三昧。烧身灭度。唯留舍利。为人天福田。身智俱灭。入无余涅槃。是也。疏提胃下者。显最初时说人天教之妨也。此破刘公义也。提胃经说。如来在树王下成道。于七日中无人知。唯提胃波利二居士。明究阴阳钻龟易卜。知有圣人。初出现在树下。谓为树神。提胃献麨。四天王奉钵。如来受已。始为提胃说世间因果。此约小乘相。不妨为大。谓彼经又云。五百贾人得受五戒。先自忏悔五逆十恶谤法等罪。得四大本净五蕴本净六尘本净五根本净。提胃长者得不起法忍。三百贾人得柔顺忍。二百贾人得须陀洹果。四天王得柔顺忍。三百龙王得不起法忍。自余天等无量众生发无上菩提心。又普曜经云。第二七日。提胃等五百贾人施佛麨密。佛与授记。汝于来世当得作佛。皆同一字名。名曰齐成。明非独人天也。然提胃塔。现在土火罗国。今所引经。皆明初时已说大也。又密迹经中。第二七日。说三乘故。

　　△疏故知约时下。第三判违也。既显五时违妨。即四三二时不言可显也。

　　△疏简去不定下。第四许顺也。有二义故。故得顺理。一简去不定。则无克定之失。不违密迹等经。(初空后有。先大后小。是不定也。令简去之。则先小后大初有后空之判无失。非谓指前不定教也。彼于顿渐中不定。此唯于渐教五时中不定也)二从多分说。则不违自所立义。故有理在。

　　二西域三时门中文三。一总标。二各立。三广辨。疏二西域者下。总标也。性相二宗元出彼方等者。此是藏和尚教义分齐云。法藏于文明年中。幸遇中天竺国三藏法师地婆诃罗唐言日照。于西太原寺。翻译经论。法藏腾慈恩寺三藏所立教相。亲问之。故有凭矣。又准无行禅师书。亦云西方有二宗并行。一宗无著天亲。一宗龙树提婆。则同时定有二宗。那烂陀者此云施无厌。此寺在中天竺矣。疏同时有二大德等者。若案唐三藏传。似智光乃戒贤弟子。而今云同时者。或恐名同人异。或先学戒贤宗教。后改业学清辨等宗。如荷泽和尚。先依此宗六祖大通和尚。后往曹溪承禀南宗。据戒贤年百二十岁八十余夏号正法藏。即在世日久。故得智光习空空成就弘传。戒贤尚与同时。无所妨矣。五印者。五印度即五天矣。疏六师者。一是断见外道也。亦云空见外道。二是常见外道。三是苦行外道。彼说众生所受生死。皆由着乐。若修苦行便得解脱。四是自然外道。说一切法皆自然生。五是事火自然天外道能生诸法。六是宿作外道。说一切法皆宿世已作其因。令不作因。便灭故业即得解脱也。六师之名在别卷。稽颡者。孔注尚书云。稽首首至地也。今云颡者。有云额也。以额至地。表敬之甚也。或颡即喉。颡如喉今最要。如归命之言等。任详去取。异部归诚者。小乘诸部是大乘之异类。多有归依。虔诚敬信其教矣。疏大乘学人者。多取当宗徒党。若据外道小乘。尚皆敬伏。即不妨。亦互兼自他宗人皆尊仰也。疏独步等者。难曰。既有二人。何言独步。答各于一宗唯一人而已。故云独步。疏然所承宗异。立教互违者。大乘宗义随教无边。且论空有二宗各别所以。谓佛对一类之机。渐次说法。初有。次空。后境空心有。乃至最后心境俱空。唯如来藏常住佛性是真实有。佛既灭已。诸圣弟子。各随所乐结集流行。又造论弘传。随时应机。或性或相。破执生解。至佛灭后千一百年。清辨护法二宗论师。便兴斗净。各执空有。展转流传至于晨旦。后学不知根源者。随学即党。故有异同。故佛地论第四说。声闻藏。佛去世百年已后。即分多部。而菩萨藏。千载已前。清净一味无有乖诤。千年已后。乃兴空有二种二异论。是故说言。如来正法但经千载。此意明尼行八敬故正法却得千年也。

　　疏谓戒贤远承下。第二各释所立。即为二别。一相。二性。二中文皆四段。一师承。二正显所立。三结判。四所凭。今初法相宗中。初师承也。弥勒无著皆是古师。故云远承。护法难陀但是当时英彦。化世未久。故云近踵。依深密等者。所凭经论。等取佛地等经对法显扬等法相之论。余并可知。疏以法相大乘为了者则显法性为不了也。唐三藏所宗者。案西域记。唐三藏初遇龙树宗师。欲从学法。师令服药求长生方能穷究。三藏自思。本欲求经。恐仙术不成。辜我宿愿。遂不学此宗。仍学法相之宗。具如彼记及三藏传广说。

　　▲疏谓佛初下。正显所立也。然此三教。一一教中有三定。一时定。谓初时等故。二法定。谓有空等故。三经是定。谓指阿含等故。鹿苑者。义如释疏序中仙苑已具说也。疏四谛法轮者。轮是摧辗义。摧惑障故。转谓知苦断集修道证灭。下文当说。注翻外计我者。计我之义。如普眼章说。疏具说三性三无性等者。此有两重。一约三性。则初时约依他说有。二约遍计说空。三具说三性。则遍计是空。依圆是有。以为中道。二者约三性皆有。约三无性皆空。第一时中说三性有。第二时中总说诸法皆悉无性者。约三无性密意说耳。(文在唯识中也。下当引释)谓若显了说。则双明三性三无性。方是中道。故为尽理。

　　▲疏。初有次空等者。三结判也。然二宗义别。下说十种。此中且约三性空有论耳。谓彼三时。初随有边。次随空边。俱非了义。后时具说遍计性空余二为有。契会中道。方为了义矣。

　　△注此依深密者。第四结成所凭。

　　疏二智光下。疏文亦四。今即初也。初师宗文殊者。习其宗教。即是师承。如慧文禅师远师龙树之类也。(慧文即南岳思大师之师也)然护法难陀注唯识论。青目注中论。清辨亦注中论。造掌珍论。般若等经者。等取涅槃华严等。中观等论者。等取门百智论。亦立三下。正标所立可知。

　　▲疏谓佛初下者。二正立也。心境俱有者。心谓能缘第六识心(小乘不知七八九)境谓所缘。观四谛理。各执为有。即初时教也。境空心有者。谓唯识观。遮外虚妄。境即名义等四。但唯有心。心外更无境也。心境俱空者。谓所缘名义等境既空。能缘识心不立。故中边论云。以尘无有故。本识即不生。问何故下。直说平等真空之法。言依他似有法耶。故注答云。由彼怖空等也。谓小乘闻空。谓无物为空。则毕竟都无。恐成断灭。若必无者何有因果。生死涅槃徒事勤修。复何所益。故经云。宁起有见如须弥山。不起空见如芥子许。故生惊怖。令存假名。但除其病而不除法故。存依他之假者。以接小心之劣机。

　　▲疏方为了义者。三结判也。既蹑上句心境俱空平等一味方为了义。则翻明前心境俱有境空心有皆非了也。若约三性空有。明了不了者。初破外道自然性等故。说缘生法决定是有。次渐破小乘缘生实有之教故。说依他似有。以彼怖畏此真空故。由存假名而引接之。后时方就究竟。说缘生即空是缘成实。方为了义。

　　▲疏此三次第下。结成所凭。般若灯论。本即中论五百偈。题云分别明菩萨释。分别即智。明即是光。译人异耳。大乘妙智经。未见经本。但依贤首引耳。或经在西域未来。或即般若经。般若是智。摩诃是大。大亦妙矣。

　　圆觉经大疏释义钞卷第二(之上)

　　圆觉经大疏释义钞卷第二(之下)

　　终南山草堂寺沙门　宗密撰

　　第三广辩也。文二。一问。二答。今即问也。矛楯者。矛是戈戟之类。楯即排甲之流。如一人卖矛楯二物。云矛颖利无有傍排而不透。云楯坚固无有枪戈而可穿。此人二言不应俱信。今二宗亦尔。

　　▲疏答有三义下。答也。文列三章。具在疏文。其第一者。文异理同。佛本但为一大事故说法。损益在于弘传之者。称机则空有俱益。差机则理事皆损。要在临时观根辨教。岂在定判教之是非耶。故不应和会也。其犹药无贵贱。承病为先。法无浅深。当机者妙。古德云。卷机说法是众生怨。又云。通则文文妙药。执则字字疮疣。

　　△疏四悉坛者。悉坛梵语。有云翻就此说。即是宗义。或云义宗。名有所重故。所谓说法有四宗义类也。若约天台。即云悉者普也布也遍也。坛者此云施也。若和会者。谓以此四宗之义。通布施于众生。皆令沾益。若不得此四种善巧方便。即所说逗机差互。或益不益。即法施不得遍布矣。然四各义者。如智论释。一世界悉坛。或闻真欢喜。或闻俗欢喜。或闻中欢喜。此即随情为说。忻悦不同故。二各各为人悉坛。或有闻说空则戒慧增长。或闻说有则戒慧增长。此即随情为众生便宜不同故。三对治悉坛。或闻有法能破睡眠恶觉。或云空法能破睡眠恶觉。即随情为众生破恶不同故。四第一义谛悉坛。或闻空生解。或闻有起悟。或闻中发彻。此即随用为悟入不同故。如来立法不过此四。有四种悉坛。十二部经。八万四千法藏。皆是实悟无相违背。请约如如法实际者。世界悉坛故无。第一义悉坛故有。约人等者。世界悉坛故有。第一义悉坛故无。(五阴和合无有别人故。问曰。云何佛言我见众生。答约世界故。非有第一义。外人迷此世界。故佛为说)第三对治悉坛者。有法对治则有。实性则无。对治者。如不净观于贪爱病中名善对治。于嗔恚病名非对治。以嗔恚观人生。更增嗔恚。如慈心观。于嗔病中则是对治。于贪爱中则非对治。如因缘观。于愚痴病中为善对治。于具嗔贪则非对治。言愚痴者。非如牛羊等。是人具求实道。邪心观故生种种邪见。如是人当观因缘也。四于第一义悉坛。一切语言道断。心行处灭。不求诸法实相。无初中后。是名第一义也。又天台法华玄疏第一中。解四悉坛为十重。一释名。乃至第十通经。广如彼说。详其意者。分别令称机悦适是世界。令生善心是为人。令恶除灭是对治。令入圣道是第一义。又双说空有是世界。单说有是为人。单说空是对治。非空有是第一义。大意如此。文在别卷。

　　△疏四意趣者。一平等意趣。二别时意趣。三别义意趣。四补特伽罗乐欲意趣。有一本起信钞引摄论别释。一一皆云意趣。今亲捡摄论文。与彼小异。应是前后翻译不同。或是释论各别。今但且写亲捡之文。如后论当第五之复有四种意义。一切佛语应随顺入。一平等意。如言我于昔时名毗婆尸正遍知。二别时意。如言诵持多宝如来名决定得阿耨菩提。又如经说。唯发愿将生极乐世界。三别义意。如经说。亲近恒河沙等诸佛。将解大乘法义。四随人心意。所谓或为此人赞叹布施。复为此人毁訾布施。如布施。戒及余修亦如是。是名四种意(上是本论)释曰(下是释论)如有人取同法故。言彼即是我。世尊亦尔心在平等法身。故说我于彼时名毗婆尸等。非毗婆尸是释迦牟尼。此中平等为意故。(既佛身名平等。言释迦与毗婆二名不异故。或时云我名毗婆也)别时意者。此意非唯称佛名决定得阿耨菩提。如言以一金钱。得千金钱。岂一日得耶。此意在别时故。(意云。以一钱经纪。即得千钱。非停一钱多时自然成千也。发愿亦尔。但有愿即有行。行成即生极乐。非但以愿即得往生也)别义意中。得解大乘法者。谓于三性道理。自觉其相。若世尊意。但以如文词为解义者。凡夫亦应正解。彼解义者。必由亲近无量诸佛。方乃得故。此是佛意(意云亲近诸佛必闻法。闻法故解)随人心意者。或于此人赞叹布施。又于此人毁訾布施。如是等意。有随彼得成。若人悭吝。于彼赞施。若此人于施已得胜。故即于彼所。毁訾布施。若无此意。于一施中。或赞或毁。即是相违。由有此意故。若赞毁皆悉相应。戒等亦尔。应如别卷。疏云于一法中或赞毁者。此通论佛语。难定不局四意趣之文。

　　疏二者下。第二章中。明末学须和会也。文二。初标大意。二正和会。今初也。言见趣者见。为起计趣。谓情趣。一味者。就教本为一事。就理同有佛性。故涅槃师子品说。海有八德之喻。法合第三同一咸味云。一切众生同有佛性。皆同一乘。一解脱。一因。一果。一甘露。一切当得常乐我净。是名一味。云一甘露者。正显一味甘露。以喻涅槃。言渐分者。分为五性三乘。即如五味三味。或分为空有二味。各立宗源者。然空与有。皆依真性而说。但是真性中二义。二义同一真性之源。故论中唯依一心说二门义。后辈学习空有二宗之人。便各立己义。以为宗源。谓破相宗以空。便为本源。法相宗以唯识为本源。党己斥彼者。破相宗党空斥有。法相宗党有斥空。或废或兴者。清辨护法及诸徒属。互望兴废。住空者有废故也。住相者空废故也。冀如初者。如千年前也。不敢的定。准拟但希冀矣。

　　▲疏于中下。正会也。开章云云初者下。文三。一开章。二初中又下。牒释科段。皆在疏文文义也。已具如二宗各立中释。三由有如此下。三结会也。言明了不了者。谓约前门。则法相为了。法性为不了。若约后门。则法性宗为了。法相宗非了。既皆二义了。二义不了。文理则齐然。此依藏和尚。释彼密意。用于法性。何者有二义故。一以摄生宽狭对益物渐次。则摄生宽了不及益物唯大为了。以言教具阙对显理增微。则言教具为了不及显理尽为了。思之可知。二者言中虽云各有二了有二不了。深密宗中二种了义亦成不了。何者。如摄生中。第二时唯摄大为不了。第三时具摄为了者。则有纯金何如杂铁。纯菩萨众何如凡小同居。法华唯为菩萨。何如昔被三根。是故应云摄机唯令入大为了。摄令入三乘为不了。又如言教具阙中。以第二时不具为不了。第三具说三乘为了者。应可言皆阙典应为不了。杂以无稽应当为了。纯卖真金应为贫士。瓦木杂货应为富商。法华唯说一乘。何如昔说三异。是故应云唯说一极方为了义。杂说三乘即为不了。上二本是法相为了。今皆成不了。后二又成法性是了。则四种不了。皆属前宗。四种了义皆属法性。今恐宗法相者。是非心生故。疏不具分折。但为和会耳。疏互不相违者。然此二对三时。若各执其文。并各不能断一代时教。以各有据互相违故。若得佛说时意者。亦不相违。谓佛各别为于一类机故。深密经意。为于一类餐般若者。闻平等空。拨无因果。不了空有无二故。第三时为其分折于一法上空有二义。其妙智经。则以一类闻说三性。迷唯识者。未能忘怀。观缘起者。定谓似有。故令总忘心境即事而真矣。意明偏执则互相违。相违则俱非。得意则互相顺。相顺则俱是。此乃离之两伤。合之双美。

　　疏后会所宗空有义中。先叙异说者。但叙两家。各说宗意。非疏家意。疏家意在后会无违中也。有中四句。初立有。二破空。三双印。四指据。今初也。疏若言下破空也。又四。一出其过。二若尔下释所以。三设有处下。遮救。四若此无下结过。二中又二。一正释。二故论下引证。即唯识也。三中恐性宗救云。诸大乘经。多说诸法皆空。今云不空。岂不违教。故为此遮也。四结过中二。一正结。二经云下引证。即一经一论也。疏如是空下双印也。疏瑜伽下指据也。

　　△疏二者下。空中文四。一以理立破。二以过破之。三以经夺论。四以师诃责。今初又四。一立空。二设有下通妨。三以若下破有。又二。一以理破。二大品下引教破。疏智论云下四印空。又三。一引教印。二又若言此幻下。反质印幻喻。如下普贤章中广释。三当知此兔下。蹑前印。疏又汝以下。第二以过破之。三入汝云下。第三以经夺论。四汝无著下。以师诃责。

　　疏第二会无违者。从此方。是疏家意也。文二。初标一味。二是故龙下会二宗。文三。今初会龙树无著也。又三。一顺显无违。二反显无违。三更相由籍。初中三。一明空不违有。二无著下明有不违空。三当知下明空有一味。

　　△疏如其下反显无违。又三。一执有失有。二又若恐下执空失空。三是故下结成无违。

　　△疏非直下更相由藉也。

　　▲疏问若尔下。二会清辨护法中二。一问。二答又二。一标征。二为末代下。二正会文三。一破有成有。二破空成空。三反结顺结。初中三。一正明。二若不下反明。三是故下顺结。疏又彼下。破空成空中三。一正明。二若不下反明。三是故下顺结。疏若无如下三反结顺结也。

　　▲疏由幻有下。第三双会二代中四。一彰所以。二若不相下正和会。三龙下辨教主意。四违顺下总会无违。

　　三约此土承习者。第三须料简也。文二。一述料简意也。去圣等者。借御注孝经序中文义。例于佛教。彼文具云。嗟呼夫子没而微言绝。异端起而大义乖。乃至故鲁史春秋学开五传(左传。公羊传。谷梁传。郢传列传也)国风雅颂。分为四诗。(元诗。韩诗。齐诗。鲁诗)去圣逾远。源流益别。近观孝经。旧注踳驳尤甚。至于迹相祖述。殆且百家。业檀专门。犹将十室。希升堂者。必自开户牖。攀逸驾者。必骋殊轨辙。是以道隐小成。言隐浮伪。释曰。今以佛灭度。至贞观十九年。得千八百余年。为去圣时遥。用宗慈恩等后来传述之教。为源流益别。以清辨护法早已流别于源。今展转枝流。故云益别。故全道隐小成等也。

　　疏方拭隔远者。天竺与此。隔诸封疆及诸险难。又极遥远。谓若隔而不远。声响相闻。若远不隔。则至学之者可诣。今以隔远故。法教转转疏谬也。疏风俗攸殊者。攸所也。谓设有得过隔绝之难。到于遥远之邦。邦之风俗。一切别异故。翻译多失。疏三难五失者。道安法师云。译梵为秦。有五失本三种不易。(华严钞引今疑其非以道安是晋非秦故)五者一梵语尽倒而使从秦。二梵经尚质。此方好文。传可众心。非文不合。三梵经委悉。至于叹咏。丁宁反覆。或三或四不嫌其烦。而今裁斥。四梵有义说。正似乱辞。寻说向语。文无以异。或十故百。刈而不存。五事已全成。将更傍及。反腾前辞也。乃复说。而悉除之。又三不易者。然般若迳三达之心。覆面所演。圣必因时。时俗险易。而将雅古以适今时一也。愚智天隔。圣人叵阶。乃欲以千载之上微言。使传合百王之下末俗二也。阿难出经。去佛未久。尊者迦叶。合五百六通迭察迭书。今离千年。而以近意裁量。彼阿罗汉竞竞若此。此生死人平平若是。岂将不知法者勇乎。诫兹五失经三不易云云。睿公摩诃般若经序云。执笔之次。三惟亡师五失本三不易之诲。(睿公云师前又云。秦似是罗什)惕焉若厉。忧惧盈怀。虽复履薄临深未足喻也。幸冀宗匠通鉴。文离左右。而旨不乖中。遂谨受案译。敢当此任。由此故。古来云会意译经。秦罗什为最。然晋者(此中阙文应知别本有等。雕镂固难寻访。下有斯例。皆准知之)疏虽余乳等者。用涅槃经意也。彼经第九云。善男子如牧牛女。为欲卖乳。贪多利故。添二分水。卖与余女。女复加二分水。卖与近城女人。女人复加二分水。转卖城中女人。彼女复加二分水。诣市卖之。时有一人。为子纳妇。至市欲买。多索价数。是人答言。汝乳多水。值我待客故取。取已还家。煮用作糜。都无乳味。虽无乳味。于苦味中千倍为胜。善男子。我涅槃后。正法未灭。余八十年。诸恶比丘。抄略是经分作多分。能灭正法色香美味。是诸比丘。是伴侣受畜不净之物。(不净财宝金银庄宅等)而言如来悉听我畜。如乳如水。杂以世语。错定是经。令多众生不得正取。释曰。今意云。法相学。是人重论轻经。展转加名数。致令。求法求道者。听闻不得一一闻经。况此方人。百年已来俗讲之流。多是别诵后人撰造顺合俗心之文。作声闻讽咏。每上讲说。言百分中。无一言是经是法。设导者经亦是乱引杂用。不依本血脉之义。连环讲之。正如涅槃经所说行相也。又多事鞍马贮畜财物。且当八不净财也。今云余乳色者。谓多水之乳。其味虽淡薄。色还白也。如名利比丘说法。虽无理观之味。而还礼佛念佛恭敬之相。钟磬严座赞佛赞经种种相貌。宛如法教与行之相也。故云虽余乳色。疏法药流布惑病唯增者。夫方药要妙。在于效验。且自相教大昌。僧中修证转少。求名利。骋奢华。纵贪欲者转多。有人云。经论众生出世因。解来翻更长贪嗔。今意云。事既如此。即知所传授之章疏。不得诸佛菩萨所说所造经论之深旨也。如人服药病增。即知方书差错。调合失节。服饵失度。理合更访良医求其深妙。何得守株待兔刻舟求剑乎。故志公云。无为大道快乐。众生不解修错。不逢出世明师。未服大乘法药云云勤。学不如选师。犊子逐他走作。师暗不识三乘。听者任他斟酌。但知多纳财帛。死乃三途受恶云云。真似赤眼老翁。傍门唱卖眼药。自病犹治不差。将知眼药是恶。愚人不解思量。任他立翁斟酌。买药安置眼中。赤眼重生匡廓。疏既性教蔑下。自一二百年来。法性之教二京不行。故经论宗中。修习求证之道流。阒寂不闻于当代。盖由良医既绝则病者不闻其效矣。疏若不下。如欲适楚问人道路。一令南驾。一使北辕。问者既疑。求决于我。我若云总得。何指所归。以彼二说南北敌体相违。必须一非一是。理应为辨是非乃至远近利害曲直夷险矣。

　　▲疏然大乘下。二开章料简中。初且开章云云。(在䟽)前二者。上下疏文频显空有二宗矣。而传习者近代章疏。皆认等者所宗之义。唯般若深密等。三论瑜伽之旨。所引证据。圆通了义。即皆用华严涅槃之类。然华严等经。起信等论。法性显实之宗。本无敌对诤觉宗计。如是二宗之本源故。故今约本源之宗。对前二料简及和会。则前二易见违(料简)顺(和会)矣。有多差别者。宗源差则。一切皆差故也。

　　疏且初二下。初二相对中文二。一总判。二如法相下二别释。文二。初明三乘。后明五性。今初也。于中三。先标所宗。

　　△二故深密下引文成立。总为二段。一明三乘为了。一乘不了。后明五性为了。成前三乘是了。前中引其二经。初引深密。虽明有性无性。意成三乘。言初皆不成者。小乘中说。独佛一人有大觉性。余不说有。故皆不成佛。次一向成者。此是彼宗指法性。唯说一乘。一切众生。皆有佛性。得成佛。为第二时教。非深密本文。深密判第二时但说空宗也。彼意言。一向尽成则太过。尽不成则不及。故皆方便为不了。以初未堪闻大。一向抑故。第二时劝令忻佛。一向扬故。第三时中。依理正说。有性皆成。非不及也。无性不成。非太过也。故称实为了。上明三乘是了之证。疏又云下。又闇引二文。一则深密初二卷中皆云一乘。是密意说。据此则明是权。二则胜鬘云。若如来随彼所欲。而方便即是一乘。彼宗指此。云一乘是方便说。方便说者即为权也。又十轮第九亦说。三乘各定差别。

　　△疏皆以性定五者。三以后结前也。

　　▲疏故楞伽下。明五性也。文二。一约经正立乃至五者无性。唯楞伽文。从无性之人下兼。亦是善戒经地持论文也。彼但说二种。一有种性。二无种性。亦云无种性人。无种性故。乃至而成熟之。全同楞伽。彼论释云。性种性者。无始法尔。六处殊胜。展转相续等。

　　△疏般若下广指经论也。皆在别卷中所引。

　　疏若法性宗下。文二。先标所宗。后法华下。文有八段。一立一乘。二立一性。三破趣寂。四破无性。五斥取引。六释所引。七前非定。八后是凭。初中二。一以经正立。云十方佛土中等者。即第一方便品偈。上三句正立。第四句释疑。言无二亦无三。古有多说。慈恩云。二即第二。三即第三。以菩萨乘胜。故为第一。此用即用。生公意而未尽其旨。生公云。二者第二乘。三者第三乘。亦应无第一。第一不乖所以大故不无之。既无二三一亦去矣。意云。今日一乘深有玄致。所以称大。所以大者。义理深也。昔三乘中。大乘据未融余二。则立为权。若约悲智万行。不乖今日之一。故云不乖所以大故不无之。言既无二三一亦去者。昔说有三。二既不立。大岂独存。以不收二乘又权指故。亦同羊鹿俱不得故。如光宅四乘中说。若天台等意。无二者无有声闻缘觉二乘。无三者总无昔日三乘。明皆非实。故宗说不同。任情去取。若望经意。但立一实。为真趣。举一门。三皆不许。不论大小。如说世界中此人独立更无与此。非要别指张王二人。下句释疑。疑云。若唯有一。昔何说三。又华严经云。或有国土说一乘。或二或三或四或五。如是乃至无有量。何言唯一。故经通此疑云。除佛方便说。今释意云。若如来方便。则多少皆得。即明昔说有三是方便耳。非真实也。又次下但以假名字引导于众生。据此是明三乘是权一乘实故。第二又云。初以三乘引导众生。然后但以大乘而度脱之。释曰。纵会二归一。亦言三为方便。言唯一为实耳。

　　疏以性下。二以后一性。结成前一乘。亦是标后文也。谓若有多性。容有三乘。既唯一性。并同作佛。故唯一乘耳。疏次法华云知法常无性等者。二立一性也。经文具有三偈。义意联绵。云未来世诸佛。难说百千亿无数诸法门。其实为一乘。诸佛两足尊。知法常无性佛种从缘起。是故说一乘。是法住法位。世间相常住。于道场知已。导师方便说。今但引一句。显诸法无性。成一性义耳。然上三偈。诸释不同。今直解经文。初一偈。明当佛开权终归一实。故云其实为一乘。次二偈。释说一乘所以。以唯一性故。谓若有二性。容有两乘。既唯以一性。故说一乘耳。知法常无性者。知即证知。法即色心等一切法也。常无性者者。所证理也。即如无性理觉诸法故。云何无性。谓色心等。从本已来。性相空寂。非自非他。非即非离。湛然常寂。故曰无性。而言常者。谓此法等有来即无。非推之便无。故曰常无性耳。佛种从缘起者。然有二义。一约种种即正因佛性故。涅槃之佛性者。即无上菩提中道种子。此种即前无性理故。涅槃之佛性者。即是第一义空无性即空义也。缘即六度万行。万行是缘因佛性。起彼正因。令得成佛。是故说一乘者。唯以佛性起于佛性。更无余性。故说一乘。称理说也。体同曰性。相似名种。故关中云。如稻自生稻。不生余谷。此属性也。萌干华粒。其类无差。此属种也。二果种性。关中云。佛报唯佛。其理不差。即性义也。说法度人类。皆相似。即种义也。果之种性。缘真理生。故云从缘。故释此偈云。佛缘理生。理既无二。是故说一乘耳。意云。证理成佛称理一。此中知法常无性。偈全同华严出现品。彼云。如来成正觉时。于其身中。普见一切众生成正觉。乃至普见一切众生入涅槃。皆同一性。所谓无性。乃至知一切法皆无性。故得一切智。大悲相续救度众生。谓知无性佛性同故。准此以知。无性尚得一成一切皆成。况不说一乘而度之。下经云。始知众生本成佛道。亦此义也。后偈云。是法住法位等者。重释前偈言是法者。即前所知之法。所以常无性者。由住真如正位故。由缘无性。缘起即真。由即真故。上云无性。言法位者。即真如正位故。智论说。法性法位等皆真如异名。世法即如。故皆常住。谓由乖常理。成三界无常。若解无常之实。即无常而成常矣。则常无常二种不偏。今于道场。证知一切世间无常即真常理。犹悬镜高堂万像斯鉴。二而不二。不可言宣。以方便力。假以言说。一尚假说。况有二三。故知前偈即一性之文。疏中略要。但引一句耳。故知唯一性也。又第三云一相一味究竟涅槃常寂灭相终归于空。疏涅槃之下。引涅槃。明乘性相成。非但由唯一性。故说一乘。经明一性即一乘也。即第二十七经云。善男子。毕竟有二种。一者庄严毕竟。二者究竟毕竟。一者世间毕竟。二者出世毕竟。庄严毕竟者。六波罗蜜。究竟毕竟者。一切众生所得一乘。一乘者名为佛性。以是义故。一切众生悉有佛性。一切众生实有一乘。以无明覆故不能得见。释曰。以皆有佛性故唯一乘。又佛性者。即是第一义空之理。理能运载。即是乘义耳。疏师子吼下。即二十七经。师子吼品次云若不宣说一切众生皆有佛性。则是野干。设千万年。在于佛法。修不能作师子吼也。非唯因同。亦乃果同。故三十三云。一切众生同有佛性。皆同一乘。一解脱。一因。一果。同一甘露。一切当得常乐我常。是名一味。释曰。此且师子吼品。明海八德下具合之。此合第三一味之义。言一甘露者。正显一味甘露。以喻涅槃。

　　疏又法华下。三破趣寂。既无趣寂。则无定性二乘。二乘既无。则一乘义亦已显矣。文二。初引文。二结破。今初引四处文也。此即初一。谓化城喻品。结会世尊所化弟子。曰尔时所化无量恒河沙等众生者。汝等诸比丘及我灭度后未来世中声闻弟子是也。我灭度后。复有弟子。不闻是经。不知不觉菩萨所行。自于所得功德。生灭度想。当入涅槃。我于余国作佛。更有异名。是人虽生灭度之想入于涅槃。而于彼土。求佛智慧。得闻是经。唯以佛乘而得灭度等。释曰。言余国者。有云随举娑婆之外一国即是。若天台云。余国者方便有余土也。彼立四土。一凡圣杂居土。即法相中变化土也。二方便有余土。三实报无障碍土。即是法相中报土。通自他受用。四常寂光土。即法性土。方便一土。法相所无。天台依智论而立。即下所引。外救曰。法华入灭后于余国信入一乘者。是变化权声闻。非趣寂者。何得引之破趣寂之义耶。今破之曰。此有二失。权必化实。无实化谁。则汝有化无利用之失也。若有不定性声闻。故菩萨化为声闻。诱令回心。此则化而有益。今汝宗中。定性决不回心。何用化为。既无所化之机。能化便成无用。二者岂不误于一类怯弱好灭众生耶。谓一类人。厌生死苦。又闻佛道长远。心生怯弱。常欲且趣寂灭者。若知一灭永沉。彼则不敢趣灭。今见变化之者从灭得起。此怯弱人。便谓有真趣灭得起者。便即趣寂。希后得起。汝宗一灭决定不起。便成误彼。令其永沉。故云尔耳。疏智论亦同者。二也。即第九十五文。论曰。阿罗汉。先世因缘所受身。必应当灭。住在何处而具足佛道。答得阿罗汉。更不生三界。有净佛土。出三界外。乃至无烦恼之名。于是国土佛所。闻法华经。具足佛道。如法华经说。有阿罗汉我于余国等。引文全同前。论次又云。若尔罗汉受法性身。应得菩提。何以稽留。答云。以舍众生舍佛道。又复虚言得道。虽不受生死。于菩提根钝。不能疾得。不如直往菩提。释曰。智论之文照然。与法华符会。定知虽出三界。不趣寂也。疏法华论者。三也。论文具云。言声闻授记者。声闻有四种。一者决定声闻。二者增上慢声闻。三退菩提心声闻。四者应化声闻。二种声闻。如来与记。谓应化声闻。退已还发菩提心者。若决定增上慢者。二种声闻根未熟故。如来不与记。菩萨与授菩提记者。方便令发心故。疏文略引耳。论更问答授记义在别卷。言退菩提心得记者。即如身子。二万佛所已曾教化。又次下云。今还令汝等忆念本愿所行道故。则为非独身子。又四大声闻自陈舍父逃逝。明已先化。第三周中引。大通智胜佛所。曾已广化。皆是菩提心。言应化者。如富楼那。内秘菩萨行。外现是声闻。又言。是故诸菩萨作声闻缘觉。又阿难自忆本愿偈云。方便为侍者。罗睺罗偈云。罗睺罗密行。唯我能知之。现为我长子。皆应化声闻也。故生公云。夫能对扬圣教。影响其迹。靡不是权。而独言富楼那是应化者。亦抑法华诸罗汉耳。言菩萨与记者。论主次前自引不轻品中。示现应知礼拜赞叹。作如是言。我不轻于汝等。汝等皆当作佛者。诸众生所有佛性故。此上皆论而利涉法师。不许此义。云何有昔时菩萨预记。今日会上声闻。即诸弘法菩萨。谓药王等当与记也。今释曰。论主引昔事为例。例于今后。今古道同故。今有人。语诸众生言。汝心即是佛性。悟心修心。定当作佛。即同彼事。非谓往昔常不轻与如今人授记。良由执己所宗。致令不晓论意。而乃拒而不信。故知五性宗人天亲化亦不得。况余人乎。既云根未熟。则知他日必熟。决定回心。非定性也。若定不成佛。论则应言余二声闻根性无故佛不与记。若大乘法师云。合言不熟。译者误言未熟耳。故注结弹云。不可未字不顺己宗。定有趣寂之说。便判论文错耶。设云不熟。亦非无根性。但是根性不熟故。疏楞伽下。第四文中例引三经也。今即初一。谓入楞伽(魏菩提流支所译十卷者)第二第四第七皆同说。二乘无实涅槃。但是三昧力故。后必当得无上菩提。释曰。若尔何言以得涅槃。望其当分。谓是无余涅槃。以大乘望之。但是三昧。深入三昧沉空多时。假言涅槃。以引劣器耳。法华论中意亦同此。无实涅槃。论释譬喻中。第四为有定性人。说化城喻。论云。四者实无而有。增上慢人。以有世间有漏三昧三摩䟦提。实无涅槃。而生涅槃想。如是颠倒取。对治此故。为说化城譬喻。应知。释曰。既言实无涅槃。明如是似说耳。故与前同。疏胜鬘者。彼经亦云。言诸二乘得涅槃者。是佛方便。言密严者。彼经中亦说。二乘必无灰断永灭。明知趣下。二经破也。

　　疏涅槃第九下。四破无性也。即彼经菩萨品。广说阐提无善根竟。即云。复次善男子。譬如莲华。为日所照。无不开敷。一切众生亦复如是。若从见闻大涅槃日。未发心者皆悉发心。为菩提因。是故我说大涅槃光入其毛孔。必为妙因。彼一阐提虽有佛性。而为无量罪垢所缠。不能得出。如蚕处茧。以是业缘。不能生于菩提妙因。流转生死无有穷已。上皆经文。今疏但取中间。意在虽有佛性之言。既言虽有。则非无也。但未得有用耳。然据彼经。佛与阐提。相望有无。总有四句。佛有非阐提者。谓果性。阐提有非佛者。谓无明诸结性。二人俱有者是理性。二人俱无者是善因性。故阐提决有佛性。又上经云。若言众生别有佛性。是亦不然。何以故。众生即佛性。佛性众生即直以时异。有净不净。解曰。生之与性。既二互相即。明有众生即有佛性矣。又有外救及却破。在别卷中。是知阐提不作佛者。以发心后方能作佛。从未发心前。名阐提耳。亦如女身不得成佛。何妨龙女忽然之间变成男子而作佛耶。阐提成佛亦复如是。此约成佛。若约佛性。理本有之。

　　疏况前引下。五所引也。破其不晓经意。彼之所引。证无性义。今释其所引。还是有性。非无性也。彼经具云。五者无性。谓一阐提。此有二种。一者焚烧一切善根。即谤菩萨藏。二者怜愍一切众生界。即是菩萨。若有众生不入涅槃。我亦不入。大慧白佛言。此二何者常不入涅槃。佛言。菩萨常不入涅槃。非焚烧一切善根者。以知诸法本来涅槃。不舍一切诸众生故。此意明菩萨入而不入。既云菩萨常不入。非阐提者。则明阐提后必入矣。况经自云。复以如来神力故。或时善根生耶。庄严论第五亦同。如别卷引。上但斥五性之文失。则三乘之义自乖矣。若据彼所引。三乘为实一乘为权文。亦有错失。谓彼指胜鬘一乘为方便之言者。是失也。彼经云。若如来随彼所欲。而方便说。即是一乘无有二乘。二乘入于一乘。一乘者即第一义乘。此意明随欲方便而说二乘。明知即是一乘。无有二矣。谓若随欲说。不是方便。是真实者。即定有三乘。既随欲说。是方便说。非真实者。则明真实唯有一乘。故云即是一乘。则随彼所欲而方便说。为一句。此是一乘。所以下云。即是一乘无有二乘。正显一乘之义。但彼宗中人不晓此意。错读乃将上方便连下一乘。为句云。而方便说即是一乘。故谓一乘是方便。惑之甚矣。且彼经中。广破二乘云无涅槃。又云。此经断一切疑。决定大乘了义。入一乘道。岂说一乘以为方便。设有方便之言。尚在法华之前。况无复耶。

　　疏是知前来下。六释所列也。所引大般若深密等经。皆是未说法华之前。就其长时云定性无性。多劫之外无性发心故。声闻非永定。阐提非永无矣。然法华已前有二意。故说有趣寂。一为好灭之者。且顺其心。谓彼念言。大患莫若于有身。愿灭身以归无。劳勤莫先于有智。须绝智以沦虚。智以形患。形以智劳。轮转修途。疲而弗已。不如寂灭诸患永已。故顺彼机。言有永寂。二者为欲恐怖不定性怯弱菩萨。谓有菩萨。倦于广大利益。且欲息心。便闻趣寂声闻下沉涅槃永不复起。便生怖畏。惧见小乘。由此策心。远行大道。有斯二益。权说有之。不晓随宜执为究竟。故法华之会广破昔非。三根声闻皆与记别。不在此会亦为宣陈。若实声闻必信一乘之说。若不信者增上慢人。更有余义。在别卷中。且法华宗是会三归一。今执五性三乘。贬于一性一乘。即是谤经。谤经之罪受极苦报。文相分别。但由不信皆当作佛。即是谤经。岂要不信文字经卷耶。故谤常不轻者。只由不信汝等皆当作佛之言。故千劫堕阿鼻地狱。更有道理。在别卷中。

　　疏妙智经下。七显前教非定。文二。一证彼是前妙智经者。如前辨三时教中所说。梁摄论者。即第八卷末。论云。佛说正法善成立。释论释曰。一切三世诸佛共说此法。所说理同。不相违背。故名正法。又欲显说者胜。故言佛说。道理胜及所得果法胜。故名正法。如来成立正法有三种。一立小乘。二立大乘。三立一乘。于此三中第三最胜故。名善成立。解曰。既彼论亦云。第三最胜居三乘后。则三乘非了也。又无量义经云。四十年后说法华经。明知法华居后。故经云。临欲终时。又云。如来自知涅槃时至等。庄云法华非最后者。涅槃临终居然可信。岂不亦以一乘一性破三五矣。若以般若为第二时。法华为第三时。于理即通。复自违深密。第三时中。普为发趣一切乘者。以法华破三。深密立三故。疏明知深密下。二结成前非。欲将深密三时定一切佛法。理不尽故。非最后故。以约时判。未是穷终之极唱故。如世后敕破于前敕。又说深密时。未说法华涅槃等类。深密所判因何收之。(慈恩二十唯识疏云。先时所说一时五时皆无经教。意以深密为教据。故今时暗破云。因何收得未说之经)涅槃居于最后。故能决了有余义耳。若尔岂不谤于深密经耶。答深密且约显一类之义。别为一类之机。故分三耳。义如前说。故非无理。如诸教。余经虽未终极。各随一类皆不相违。若将法华经望之。以后一乘。破前三时之三乘故。又彼二十唯识疏。判第三时教云。后于七处九会。方说三界唯心。即华严是。以最初顿教为后时渐次。孟浪何甚。

　　疏法华下。八明后说经教方为凭也。文二。一判经为凭。二然破三显一下。验经有应。意云。以四十余年皆说三乘。唯至法华独说一乘。故难信解。此即法师品文。文云。佛告药王。我所说经典。无量百千亿。已说当说今说。而于其中。此法华经最为难信难解。药王。此经是诸经秘要之藏。不可分布妄授与人。诸佛世尊之所守护。从昔已来未曾显说。而此经者如来现在犹多怨嫉。况灭度后。释曰。言已说者法华之前。谓般若等。言今说者即无量义经。言当说者即涅槃等。所以方诸不及法华难信难解者。以法华是会三之始归一之初。信解者难。以昔经虽妙犹带三乘曾未明言说唯一实。涅槃之中虽明一极。法华在前已破三故。彼说一极。便易信受。法华犹如先锋。涅槃即如大军。先锋已破于贼。后军用力不多耳。又破三显一。法华如收获。涅槃如舍𥠊。故涅槃三十六云。昔于灵山说法华经。八千声闻。得授记别。如秋收冬藏。更无所为。即其义耳。若依难信之义。设将已说。该着华严。若此法华亦为易信。始成正觉。便说一极。上根所受。不对昔权故。疏今果有等者。以今现见之事。以验佛在日。经中悬记有凭矣。若约闻妙法莲华名题。或闻赞诵。便生毁谤。方名难信者。则千中无有一二敢如此者。现今见人闻讲赞讽诵书写之处。闻者莫不敬信。岂可佛云难信。是佛错记耶。智者详之。故知定是不信一切众生及三乘贤圣皆同一味如来知见。为疑谤矣。若保执三乘五性不信一者。正由深为不可。故百喻经第二说权促由旬之喻也。如别卷引。

　　疏余八蹑前下。文二。一相。二性。相中二。一正释。二类结。初中八。说有八识下。一诸法唯妄心。言从业惑生者。以现行第八。名异熟识。异熟识。由过去烦恼及薰习成种。招此识果。酬引业故。其前六识酬满业者。彼异熟起名异熟。生不名异熟。有间断故。故其八识皆业惑生。偈云。由诸业(福非福不动即有漏善不善思业。此虽才起。无间即灭。无义能招当异熟果。而熏本识起。自功能也)习气。(即此功能说为习气。是业气分。薰习所成。如是习气展转相续。至成熟时。招异熟果。此即有支习气)二取(相分见分也。或名色为二。或心王心所为二。或分本末为二)习气(彼所薰发。亲能生彼本识上功能。名为二习气。即是我执名言二种习气。取我我所。及取名言。而薰习故也)俱。(谓业种二取种。俱是疏亲缘互相助义。业招生显故。偈先说也)前异熟既尽(前前生业异熟果)复生余异熟。(后后生业异熟果。受用尽时。复别能生余异熟果)疏依生灭识等者。摄论第一云。无始时来果一切法等依。由此有诸趣及涅槃证得。界即因义。谓种子识等。

　　△疏故所立下。二真如唯不变。言故者。蹑前文势。下皆例知。故云相摄释矣。常不变者。若识从真如如来藏起。则有随缘之义。识既业惑辨生。明知真如不变。故唯识释真如云。真谓真实表无虚妄。如常表无变易(意云若随缘变岂得称如)。

　　△疏依他下。三三性空有离。言三性者。一遍计所执性。二依他起性。三圆成实性。唯识论第八中颂云。由彼彼遍计。遍计种种物。此遍计所执。自性无所有。(遍计)依他起自性。分别缘所生。(依他)圆成实于彼。常远离前生。(圆成)初中有多师义。今从护法。初句能遍计。次句所遍计。后二句明所执。其能遍计正义唯六七识。所计有多故云彼彼。其所遍计正唯依他。为亲所缘。依展转说。亦通圆成。为疏所缘。此凡境故非亲所缘。其所执性。若安慧师。三界心及心所。由无始来虚妄薰习。虽各体一。而似二生。谓见相二分即能所取。如是二分情有理无。此相说为遍计所执。二所依体。实托缘生。此性非无。明依他起。(此师唯立一分义说)若护法师。一切心及心所。由薰习力所变。二分从缘生故。亦依他起遍计。依斯妄执定有无一具俱不俱等。此二方名遍计所执。(此师立四分义故)二明依他起性者。众缘所生心心所体。及相见分。有漏无漏。皆依他起。依他众缘而得起故。颂言分别缘所生者。应知且说染分依他。净分依他亦圆成故。或诸染净心心所法。皆各分别能缘虑故。是则一切染净依他皆是。此中依他起摄二句圆成者二空所显。圆满成就诸法实性。名圆成实。显此遍(释圆满也)常(释成就也)体非虚谬(释实性也)拣自共相虚空我等。(此一体言贯通三处。遍拣自相。常拣共相。非虚谬。拣于空我)若尔净分依他。体非常遍。如何亦是圆成实耶。故彼论云。无漏有为。离倒(实也)究竟(成也)胜用周遍(圆也)亦得此名。然今颂中。说初非后(圆成有二。一理。二果。今说理圆。故云非后。以约三性通一切故)上来论文。方释圆成实言。次释余文云。此即于彼依他起上。常远离前遍计所执。二空所显真如为性。说于彼言。显圆成实。与依他起不即不离。常远离言显妄所执。能所取性。理恒非有。前言为显不空。依他性显二空。非圆成实真如离有离无义故。上来所释一依唯识。今疏语意拣法性宗。法性宗中。依他无性即是圆成。则依他无性。无性即空。空即圆成。今言似有不无。非即空也。语则但释依他。影出圆成名耳。经说空义但约所执者。三性之中。遍计所执。此一则空。二性不空。故云但约。

　　△疏一分下。四生佛不增减别。既言五性不同。故说三分半众生决不成佛。名不增减也。此但义别而文全同。非如前后一乘三乘。但取三乘之义等。谓定性无性众生守众生界。如何可减。

　　△疏真俗下。五二谛空有。虽于中含二义。一但明二谛别。二兼明中道别。言二谛别者。依唯识第九。有四种胜义。一世间胜义。蕴处界等。二道理胜义。谓苦等四谛。三证得胜义。谓二空真如。四胜义胜义。谓一真法界。依瑜伽六十四。有四世俗。一世间世俗。谓草林等。二道理世俗。谓蕴处界等。三证得世俗。谓预流等。四安立世俗。即安立真如。以四世俗。对前四种胜义。则有四重二谛。一世间二谛。谓草林为世俗。蕴等为胜义。二事理二谛。谓蕴等为世俗。苦等为胜义。三四谛胜义二谛。苦等为世俗。安立真如为胜义。四安立非安立二谛。谓安立真如为世俗。非安立真如为胜义。又真俗各四。便成八谛。一世俗四者。一名假名无实谛。二名随事差别谛。三名方便安立谛。四名假名非实谛。谓二空理。依诠而说。有假名不得体故。胜义四者。一体用显现谛。二因果差别谛。三依门显实谛。四废诠谈旨谛。然上八谛名则小异。义不殊前。又四重中。初一唯世俗。后一唯胜义。中间六谛各通世俗胜义。如第一胜义。望前为胜。望第二为世俗故。既四重二谛一一差别。故云超然不同。不同法性二谛相即。疏因灭非常果生非断者。又于二谛门中。曲开此义。则于俗谛中。明非断常。不同法性二谛互融明非断常。言果生因灭者。因灭故不常。果生故不断。故唯识第三云。此阿赖耶识。恒转如暴流。释云。恒言遮断。转表非常等。意云。若因不灭。迁至于果。则名为常。若果不续。因无所生。则随断灭。今常相续故无常断。广如唯识。

　　△疏同时下。六四相有前后。成唯识第二云。然有为法因缘力故。本无今有。暂有还无。表异无为假立四相。(标也)本无今有。有位名生。生位暂停。即说为住。住别前后。复立异名。暂有还无。无时名灭(别名)前三有故同在现在。后一是无故在过去(简异小乘生在未来余三现在也)如何无法与有为相(难也)表此后无(表此现在法后时还灭无故立灭相。现且未灭。故云前后只于现在法中。说四相义故。疏云同时四相也。故论下云。此依刹那假立)为相何失(总答也)生表有法。先非有。灭来有法。后是无异。表此法凝然。住表此法暂有用。故此四相。于有为法虽俱名表。而表有异。此依刹那。假立四相。(结也上即引此证同时之言)今疏但举灭者。唯此一句。异于法性。不许同时故。

　　△疏根本下。七能所断证离因明断证。复说缘境。根本缘真。后得缘俗。义说双观者。亦言了俗由于证真。二智双观真俗。以其宗中二智不融二境不即故。正双观时而常别照。言断惑别者。根本智断迷理随眠。后得不断护。法云不亲证如无力能断迷理随眠。而于安立相。无倒证故。亦能永断迷事随眠故。瑜伽说。于修道位中。有出世断道世出世断道相。传释云。正体能断迷理迷事二种随眠。后得但断迷事随眠。断迷理时即观理境。断迷事时即观事境。故不即也。既言根本有双断义。则义说双观。后得既不断于迷理。还成别照。不同法性一断一切断也。此中疏影略而说。约断惑。应言义说双说双断。而实别断。以有为智证无为理者。此即唯约根本智说。上明断惑。此辨证理。前缘境断惑。但就所观论不即。(能观能断智体不二故)今此证理。就能所证心境明不即。(有为无为别故)能证之智则是有为。所证之理即是无为。故不即也。

　　△疏既世出下。八佛报化唯有为。佛地论第三云。大觉地无边功德。略有二种。一者为。二者无为。无为功德净法界摄。法界者即是真如。无为功德皆是真如。体相差别。有为功德四智所摄。无漏位中智用强故。以智名显一切种心心所有法及品类。若就实义。具摄一切德。若就粗相摄妙观察等。明四智皆有为也。唯识第十云。四所转得。复有二种。一所显得。谓大涅槃。又云。二所生得。谓大菩提。此虽本来有能生种。而所知障碍故不生。由圣道力断彼障故。令从种起。名得菩提。起已相续。穷未来际。此即四智相应心品。乃至云。故此四品总摄佛地。一切有为功德皆尽。以斯二论。明皆有为。今疏初两句出有为所以。以从种生。生则有为。况能生识体。是生灭所生之智。安非有为。既是修生有为必有。有有为之相。谓生住异灭故。云为相所迁。四智摄于三身。大圆镜智成自受用。故说报身有为无漏。

　　▲疏如是下。二指教类结也。

　　疏法性宗者。文二。同上。初正释中亦八。一所立八识下。诸法唯真心。此中明具分唯识。真心成故。然法性中十义。即华严中同教之义。彼经夜摩偈赞品中章疏广明。今且略引余经释耳。通如来藏者。如来藏即不生灭。简异前教唯生灭识故。楞伽第一云。譬如巨海浪。斯由猛风起。洪波鼓溟壑。无有断绝时。藏识海常住。境界风所动。种种诸识浪。腾跃而转生。既言体即常住。明非唯是生灭。常住即如来藏故。论云。不生不灭与生灭和合非一非异。名阿梨耶识。既二和合名阿梨耶。则知梨耶非独生灭。谓唯真不生。纯妄不成。真妄和合。方成藏识。

　　△疏故说真下。二真如具二义。楞伽经云。如来藏。为无始恶习所薰。名为藏识。受苦乐。与因俱。若生若灭。皆明随缘成一切法也。论亦云。自性清净心。因无明风动。成其染心等。而疏云但是者。蹑上而起。谓上众生。但是真如随缘成也。由此成立不失一对。性上始教但说凝然。故云随缘。非谓此宗无不变义。由不变故始能随缘。由随缘故方说不变。何者。谓若变自体。将何随缘。如失湿性。将何随风而成波浪。即由此义。经中说言。真如随缘。若不能随缘。体则不遍缘中。缘中既无。何成不变。是以二义反覆相成。故胜鬘说。不染而染难可了知。染而不深难可了知。此有二对。上对即不变随缘。下对即随缘不失自性也。广明真如随缘不变之义。如下普贤章中引楞伽起信对唯识具说。

　　△疏依他下。三三性空有即也。谓依他是因缘生法。缘生无性。无性故空。空即圆成。更无二体。此中无性。即无遍计之性。法相宗中无于遍计。无即是空。故但空遍计。法性宗中。则依他性上。无遍计性。故依他即空。空即无性之理。即实相故。密严经云。名为遍计性相。是依他起名相。二俱遣。是为第一义。中论云。因缘所生法。我说即是空。亦为是假名。亦是中道义。一因缘上三义具足。无前无后故。即有即空不相舍离。若释三性之名。大意不殊前故。但融不融故。分性相之二宗耳。

　　△疏一理下。四生佛元平等也。谓法性既同。设一切众生一时成佛。生界不减。佛界不增。以生界即法性。喻如东方虚空是众生西方虚空是佛。不以东方虚空添西方虚空令东减西增。故一切法不增不减。大般若等经。皆约一性平等而说。大经出现品说。如化人成正觉。成不成无别。下普眼章末具引。亦是此义。

　　△疏第一义下。五二谛空有即也。虽有不即不离。对前成即。言该通真妄者。真谛随缘似有为俗。执有故为。妄知妄本空即真也。注涅槃唯一者。彼经第十三云。文殊师利曰。佛言所说世谛第一义谛。其义云何。世尊。第一义谛中有世谛不。世谛之中有第一义谛不。如其有者。即应一体。如其无者。将非如来虚妄说耶。善男子。世谛者即第一义谛。世尊。若尔则无二谛。佛言。有善方便。随顺众生说有二谛。善男子。若随言说则有二种。一者世法。二出世法。善男子。如出世人之所知者。名第一义谛。世人知者。名为世谛。善男子。五阴和合称言某甲。凡夫众生随其所称。是名世谛。解阴无有某甲名字。离阴亦无某甲名字。出世之人。如其性相而能知之。名第一义住。仁王云无二者。彼经二谛品云。波斯匿王言。第一义谛中有世谛不。若言无者智不应二。若言有者智不应一。一二之义其事云何。佛言。汝今无听。我亦无说。无听无说即为一二义。七佛偈云。无相第一义。无自无他作。乃至照解见无二。二谛常不即。于解常自一。于谛常自二。通达此无二。真入第一义。以上二经。对前二论二宗有殊。前教则八谛区分。初一唯世俗。后一唯胜义。中间六谛上下相望。名通二义。而皆约事。今第八谛独居事外。今此二经。仁王则虽有二谛。智照无二。涅槃则本唯一谛。解惑分二。斯则二而不二。不二而二。一二自在。为真二谛。故昔人云。二谛并非双。恒乖未曾各。即其义也。生公云。是非相待故。有真俗名生。一谛为真。四言成权矣。即涅槃经意也。梁论亦云。智障甚盲瞑。谓真俗别执。然法相务欲分折。法性务在融通。各据一门。勿生偏滞。疏第一义空该通真妄者。真妄俱通空。非独真空妄有。妄空真有也。(二虽俱空。空义不同。俗谛当体即空。真谛离一切诸法之相。故云空)而言第一义空者。非无物为空。乃即有之空也。真非俗外。(明不异也。影取俗非真外)即俗而真。(明相即也。影取即真而俗。又以妄必是真。亦有真非妄。故知波必湿。有湿非波。但观俗入真。无有观真却入世俗。故不云即真而俗也)。

　　疏虽空不断者。对前唯约事。说中道也。今由二谛既融。合不断常中道妙旨。不唯约事。此即中论及智论文。且约空为真谛。有为俗谛者。空是即有之空故。虽空而不断。斯则即俗之真也。不同龟毛兔角方说名空。虽有不常者。有是即空之有故。此有非常。斯则即真之俗也。若有定是有便堕常见。故中论云。定有即着常。定无即着断。是故有智者。不应著有无。非断非常即是中道。若灭故不常。续故不断。但俗中一义耳。上则不坏有无。而离有无。有之与无。非一非异。故成中道。若其一者。有无之义俱坏。若其异者。便随断常。何者。若法空有有相。则终无无相。如说三世有者。未来中有。迁至现在。转入过去。不舍本相。是则为常。又定有者应不从缘。不从缘者随无因常。若法定无。先有今无是则为断。若不融二谛明空有者。决不能袪断常之见。

　　△疏四相下。六四相一时也。以性灭为灭。故得同时。注净名者。文云。汝今即时。亦生亦老亦灭故。又过去已灭。未来未至。现在无住。三世皆空。故体性即灭。乃会相归性也。楞伽者。文云。初生即有灭。不为愚者说。一切法不生。我说刹那义。起信者。文云。若得无念者。则知心相生住异灭。以无念等故。而实无有始觉之异。以四相同时而有。皆无自立。本来平等同一觉故。前假立四相故一不同时。此教以所相法体。随法性而融通故。能相之相亦生灭而无碍。

　　△疏照惑下。七能所断证即也。故十地经云。非初非中后。彼论云。是断决相。此智尽漏为初。智断为中为后。非初智断。亦非中后。偈言。非初非中后故。(论指经偈)云何断。如灯炎非唯初中后。前中后取故。谓唯取一时不能断。三时总取方说能断。假三时断。则无定性。何者。初若能断不假中后。后若能断不假初中。既假三时。故知无性。一一推征。三皆不能断。即是经言。非初非中后。由三时无断。方能断结即是。论云。前中后取。论主总取三时。方显三时无断。经论言反意乃相成。经则约性。论则约相。性相无碍方能断结。大意如此。而疏有二节。初总明无断之断。后别明内证之相。今初。文亦影略。若约缘境。不二而二。有能所照。二而不二。即智即如。若约断惑。不二而二。有能所断。二而不二。烦恼即菩提。故涅槃云。明与无明。愚者谓二。智者了达其性无二。无二之性即是实性。智体无自下。别明内证之相。谓智有二能。一能断惑。二能证理。上说断惑。今明证理。即此智体。本唯无念。不能自立。因惑说智。智不自名。智无自性即是如体。无心存智是曰证如。若以智合如。非证如矣。故大经回向品云。非智外如为智所证。亦非如外智能证于如。谓智即是如。如即是智。法界寂然曰如。寂而常照曰智。岂离寂外别有智邪。若智外有如。则收法不尽。若如外有智。如则不遍智中。举一全收。不容相并。更有文云。无有一法与法同住。则显法性无容并真。二既不并。一亦不立。如斯断证唯实教宗。不同前宗决有断证。

　　△疏既世出世下。八报化皆无为也。文中先出所以。若法相宗。从生灭识生则是有为。今依如来藏。所依常故能依亦常。始谓始觉。本谓本觉。本觉理有。众许是常。始觉修生。义同无常。今以始同本无复始本之异。岂无常耶。若是无常。何得而言无有始本之异。以一常一无常故。今言不异。明即是常。疏则有为无为非一非异者。以约生灭。义同有为。全同藏性。故即无为。本觉义同无为。始觉即是有为。今说始本。明其不一。始本不二。明其非异。化身已下。正显无为化身最劣尚是常住。报身更胜。安得无常。化身即涅槃经文。故经云。吾今此身即是常身法身。恐人谓言。但是不断之常。非凝然常。凝然者常者但是法身。故云常身法身。明化身即法身。凝然常也。不堕诸数。即净名经弟子品云。佛身无为不堕诸数。以诃阿难。谓佛化身有小疾故。上举二经明化身常。下况报体安得不常。言即体之智者。若体外有智。体常智无常。即体之智。体既四相不迁。智亦无能迁矣。智若可迁体亦可迁。以相即故。故涅槃第二云。若善男子。欲护正法。勿说如来同于诸行。唯当自责。我今愚痴。未有智目。如来正法不可思议。是故不应宣说如来定是有为定是无为。若正见者。应说如来定是无为。何以故。能令众生。生善法故。生怜愍故。如彼女人在于恒河为爱念子而舍身命。若善男子护法菩萨亦应如是。宁舍身命。不说如来同于有为。当言如来同于无为。以说如来同无为故。得阿耨多罗三藐三菩提。如彼女人得生梵天。何以故。以护法故。云何护法。所谓说言如来同于无为。善男子。如是之人。虽不求解脱。解脱因至。如彼穷女不求梵天自至。乃至云。文殊师利。外道邪见。可说如来同于诸行。持戒比丘。不应如是于如来所生有为想。若言如来是有为者。即是妄语。当知此人死入地狱。如人自处于己舍宅。文殊师利。如来真实是无为法。不应复说是有为也。如是等文诸经皆有。涅槃中意。初则为与无为二俱双遣。于此二中。寄说无为。不应有为也。今三身既得相即。为与无为本融。如是解于如来。是为真实观佛。

　　▲如是下。二指教类结也。

　　疏后会者下。大文第二。会通二宗。令不相违也。然此会者。恐后学宗计是非。以生过患。故复会通。虽复会通。权实不失。于中。先总标。后谓就机下正会。言约法一者。非佛化法。化法亦有权。说三乘故。今言法者。佛之知见一乘可配之法耳。疏新薰则五本有无二者。然准法相。立新薰者亦说有五。立本有者且说有五。今借其言。不依其义。谓众生遇缘薰三乘种性及不定性无性。故有五耳。何者。唯习近声闻成声闻定性。近缘觉成缘觉定性。故法华安乐行中。不许亲近声闻者。恐彼薰习成其性故。若唯近菩萨则成菩萨性。若俱习近三乘则成不定性人。亦如今人偏习禅戒等即成定性。三学俱习成不定性。不定偏执故。若都不习近三乘则成无性。卒难教化。故知薰习成五种性。依其长时。故说各别。言本有无二者。本有佛性。理不容差。故说有心定当作佛。非是本有五种性也。疏若入理等者。真理寂寥。不属诸数。借一以遣三。三亡而一泯。言穷虑绝。何实何权。体本寂寥。就三就一。故法句云。森罗及万象。一法之所印。此以一遣多也。又云。一亦不为一。为欲破诸数。浅智之所闻见一以为一。此以非一遣一也。故须三一两亡。疏今约佛化仪则能三能一者。随物机宜。则说三乘。陶炼已久。则便说一。故经云。或有国土说一乘。或二或三。或四五。如是乃至无有量。况三一耶。疏是故下。令物除执。常说权实亦莫执之。此即求那䟦摩遗文偈也。偈云。诸论各异宗。修行理无二。竞执有是非。达者无违诤。亦如胁尊者对迦腻色迦王云。如折金杖。况以争衣。争衣则衣终不别。析金则金体无体。是故依之修行。无不获益耳。故大集经说五部律者。谓五部僧也。虽异且不离法界。又涅槃三十二。亦云。五部僧互生是非。复有五事。长没三恶道。第三十四。又说。五百比丘。一一说身之本因。各各不同。佛许无非正说。如别卷引。故海东晓公云。如言而取所说皆非。得意而谈所言皆是。清凉云。圆器受法无法不圆。得之由人。皆为了义。则贵在得意亡言耳。余可知也。

　　疏二对破相者。开章如疏。其五别者。四对中每句皆上即破相义。下即法性义。唯三性义。两宗皆含空有。而义不同。疏谓无相下。文二。一具辨。二例明。初中二。一无相。二法性。各有其五。谓一明理。二明智。三明谛。四明三性。五明佛德。今初理也。谓诸法空。即名真理。如幻化无体。即是太虚第二月无性即是本月。故门论云大分深义。所谓空也。又假名及中道。俱约空说。(如前不分教五义中所辨)凭公虽云存世之所亡。意亦但以空为所亡。问若言此宗但是空者。何以百论中有破空品。既破于空。不应云但约空也。答正由破彼所执之空。方是此中真空之理。若存能破亦同所破。故彼疏云。破如可破。

　　△疏能了下。二明智也。谓了一切皆无所有。即此能了之智亦不可得。即名真智。若存一法即非智也。故法句云。一亦不为一。肇云。般若无知。又云。惑智知无真智无知。百论以无相智为宗者。是此意也。

　　△疏所诠下。三明谛也。以缘生即空为真谛。不待灭坏即俗谛。如空华之虚相故。影公中论序云。俗谛故有。真谛故无。

　　△疏有谓下。四明三性。空有但所见有法即非真实。乃至菩提涅槃。皆如梦幻。言依计者。依他遍计也。此中依计皆是虚妄。虚妄之中说此二名者。如空华依他病眼而有。第二月依他捏目及本月而有。故名依他。迷者情计谓为实有。即是遍计。二义虽别。所目之法不别。此等诸法皆无所有。方名圆成。然此圆成。但约依他遍计空理而说。亦无其体。故说三皆无性。不同法相宗即依于三性密意方便说云三无性。

　　△疏虽说佛身下。五佛德空也。云佛身者所谓无身。故云虽也。故金刚云。如来所说身相。即非身相。乃至即是非相。是名三十二相等。五求不得者。即中论观如来品偈云。非阴不离阴。此彼不相在。如来不有阴。何处有如来。释曰。由外计我我。为如来计有五故。即离彼此不相在及有。是为五求。若如来即五阴。五阴既无常。如来亦无常。若五阴即如来。如来既是常。五阴亦是常也。而今五阴既不常。如来非无常。何得言相即耶。故云非阴。若离五阴有如来。以何相知。又如来即先有。先有即为常。若五阴离如来。五阴即本无。本无即为断。既不断不常。当知不离。故云不离阴。若如来中有五阴。如器中有物。如来即大。五阴即小。若言五阴中有如来。如床上有人。五阴即大。如来即小。必无此理。故云此彼不相在。又若相在。亦皆有别异过。若如来有五阴者。如人能有马。马与人异。如来与五阴。不尔。故云如来不有阴。问此与离阴何异。答相离未必相有。相有必知相离。所以为异也。(相有如人有马。马必离人。相离如马离牛非牛有马)然五句中。初即为一。后四皆异。若总合之。但是一异过耳。故法品破我。但云。若我是五阴。我即为生灭。若我异五阴。则非五阴相。今细推寻。故有五求皆不可得。既知不有。当知不无。余如别卷。得即虚妄者。如金刚云。凡所有相皆是虚妄。若以色见我。以音声求我。是人行邪道。若见行住坐。不解我说等。无得乃真者。般若心经说。无蕴处界缘谛。无智亦无得。以无所得故。乃至得阿耨菩提等。离一切相名佛功德者。金刚云。若见诸相非相。即见如来。离一切相即名诸佛。无有高下是名阿耨菩提等。如是等文。诸部般若及中百门论首末皆是。今但略引众人常所闻者。意在易晓。以为类例耳。

　　疏若法性下。五中初明理也。自性清净常住真心者。不待会色归空。不因断惑成净。自心本净故。云自性清净。此性无始来。乃至尽未来际。有佛无佛常不灭坏。故云常住心也。宝性论云。清净有二种。一自性清净。谓性净解脱。以自性清净心远离烦恼垢故。二离垢清净。谓障尽解脱。又二十唯识释论云。心有二种。一者相应心。所谓一切烦恼受相行等。二不相应心。所谓第一义谛常住不变自性清净心。胜鬘亦云。自性清净心难可了知等。方是实理者。形对于前。显真胜也。前但了诸法无性。即名实理。此了诸法空无性。已显出自心本性。方为实理。如天上云散月出。如镜中垢尽明现。非但无云便名月也。晦夜无云不名月也。广如普贤章二空所显理中所辨。真如唯是一心者。论云。心真如者。即是一法界大总相法门体。乃至唯是一心。如上具引。

　　△疏一心真实下。二明真知。对前智也。言真实。能知者。论明真如自体相。云从本已来性自满足一切功德。所谓自体有大智慧光明义故。真实识知义故。荷泽云。无住体上自有本智能知等。通于理智乃至注引华严智各别等者。显真知异前知也。彼品觉首等九菩萨。问文殊云。云何佛境界智。彼疏科云。能知之智也。文殊偈答云。诸佛智自在。三世无所碍。如是慧境界。平等如虚空。彼疏释云。上半权智。横无不知。故云自在。竖达三际。故无所碍。下半实知。故云自在慧境平等如空无若干也。虚空之言。亦兼喻上无挂碍也。权实无碍。方为佛境。诸菩萨又问。云何佛境界知。彼疏科云。明知体相也。文殊偈答云。非识所能识。亦非心境界。其性本清净。开示诸群生。彼疏释云。知则心体。(彼钞云。此句标示也。谓前对所证之法。明能证之智。今即直语灵知之心异乎木石。通能所证。又前唯佛果。权实智慧。不过于凡。故云智自在等。此通凡圣。故云性净开示群生等。然上两重料简。即当宝性论二种清净解脱。前云佛智自在。即离垢清净解脱。后云性净开示群生。即自性清净解脱。又云通能所证通圣凡者。即是此疏通理智彻染净之义也)了别即非真知。故非识所识。(分别名识今有了别之识故非真如知唯无念方见)瞥起亦非真如。(起心者。心亦是妄想。故非真知。真知必忘心遣照。言心断矣。故胜天王般若经云。远离思量过觉观境。)心体离念非有念可无。故云性本清净。众生等有。惑翳不知。故佛开示皆令悟入。即体之用。故问之以知。即用之体。故答以性净。(即当五重中第一第二理智义)知之一字众妙之门。若能虚己而会。便契佛性。(释经中佛境之言也。故彼疏云。十信观圆。便造佛境)肇公云。知有有坏。知无无败。其知之知。有无不计。

　　△疏色等即空下。三明三谛也。天台大师广明行相。具在章记。若本业经。即名有谛无谛中道第一义谛。今但依注喻对详。即照然义现故。不备释其文及备引其教。其教具在后释三观门明之。

　　△疏遍计情有下。四明三性空有义也。三性之义。已如前释。情有理无。有如绳上见蛇杌木上见鬼。情中定有。道理定无。相有性无者。如水中月。如金中器。疏情无理有者。对遍计也。谓约迷者见于杌鬼绳蛇。情中都无绳杌。故曰情无。绳杌是实。故云理有。相无性有者。对依他。如摩尼珠在皂色中。虽全现黑相。其性常明。明性实有。黑相是无。

　　△一切诸佛下。五佛德真有也。疏常乐我净者。称体之实德也。摩诃般若解脱法身。皆具此四。广如疏序中释。十身者。如华严说。融三世间。为十种身。一众生身。二国土身。三业报身。四声闻身。五缘觉身。六菩萨身。七如来身。八法身。九智身。十虚空身。然此十身具十无碍。一用周无碍。二相遍。三寂用。四依起。五真应。六分圆。七因果。八依正。九潜入。十圆通。(一一云无碍)十智者。亦如华严出现品中。以十喻说佛十智。一虚空无依喻。喻无依成事智。二法界湛然喻。喻体无增减智。三入大海潜益喻。喻体均益生智。四大宝出生喻。喻用与体密智。五珠销海水喻。喻灭惑生德智。六虚空含受喻。喻依持无碍智。七药王生长喻。喻穷劫利乐智。八劫火烧尽喻。喻知无不尽智。九劫风持坏喻。喻巧令留惑智。十尘含经卷喻。喻性通平等智。然上十身。如彼疏悬谈十缘中说。十智如彼出现品经及疏具说。疏真实功德者。结上所具皆称法界。非如空宗凡所有相皆是虚妄等。性自本有者。拣因修生得报身也。故论云。性上本有过河沙数无漏功德等。不待机缘。简权教应化佛也。

　　疏略辨下。第二例明也。约前性相十对义目。为例说之。且初破相中。一者众生性空。何有五一之性。二教如筏喻应舍。何有一三之乘。意以非乘而为了义。三者一切境界唯是妄念。念自本无。何但境界无也。四者迷则妄想妄见变易。悟妄皆空。空不变易。五者已如上说。六者生佛皆空。故不增减。七者亦如上说。八者时无别体。约法以明。法既本无。时复何有。九者。与性宗。文同意异。如云照体无本者。空宗但无而已。性宗云无本者。自无本故。但以无住为本。无住体上自本有智能知。此为能断智之本体。照体无自者。空宗以五蕴等为自。都无此自。名无自体。性宗以清净心性为自。即性之照。不可将照还能自照。如眼不自见眼等。斯乃体即自照故。照不见有自体也。亦同智都无所得。非无知也。且约绳上蛇水中月。辨二宗所见异者。空宗意云。但见月空无。即名见实。设云绳水。绳水亦无。故解举论云。若见藤分已。藤知如蛇知。(夜见藤谓为蛇。明见即知蛇无。因悟藤亦是空故云如蛇。如蛇知者。知蛇也)性宗意者。则若但云蛇无。未必为实。真见绳有。方为真实。又绳是依他。未为真实。唯见是麻。方为真实。此与法相宗说三性之喻。义相同者。以就世人可见之边。为须存麻故。若云麻亦空无。此便是法。何名为喻。即法与喻。义旨浑杂。何以生解。智者详焉。十者有为无为俱空。一异皆不可得故。掌珍论云。无为无有实。不起似空华。法性十义者。不异前说。但对法相。及对法性。及对破相。意势小异。思之可知。疏后会通下。但约三谛中镜影之喻。即一切皆通。谓空宗中说。影空为真。影相为俗。性宗但加于明。为第一义。今会通也。影即空。空即明。明中无物即为真。不妨现影即为俗。始末覆蹑即三即一。即一即三。故皆无异。

　　圆觉经大疏释义钞卷第二(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第三(之上)(终第八修证阶差门)

　　终南山草堂寺沙门　宗密撰

　　疏第三陈隋下。四教也。于中二。初立。后判。初中。天台传云。陈隋二代三帝门师。谓陈朝一帝即是后主。隋有二帝。即文帝炀帝。炀帝为晋王时。即请为菩萨戒师。终于炀帝之时。故云陈隋二代。天台山名。举处辨人。僧名智顗。帝为立号智者。美其德也。即南岳思大师弟子。故娄虚舟侍即云。自佛教东流。秘密斯阐。思大师之所证。智者大师之所弘。故思大师一见。便云昔日灵山同听法华。宿缘所追今复来矣。呈心云。非汝不证。非我不知。师资传芳。具如传记。缘此疏中。每因辨顿渐权实教理。数引四教。故此叙之。文中二。先正立四教。后通相料简。前中。四教即为四别。每教皆有三。即一立名。二所诠。三所被。其四教所诠。即四种四谛。一生灭四谛。二无生四谛。三无量四谛。四无作四谛。广如释华严四谛品疏及净业菩萨章中。略如次下即释。今初。三藏之名如注所释。更有妨难。如此章末具有通释。疏明因缘下。因缘之言通于四教。因缘故生灭。因缘故即空。因缘故假名。因缘故中道。因缘为主。故四教皆带因缘之言。生灭四真谛理者。苦以逼迫为义。集以增长生死为事。道以除患为功。灭以累尽为名。有苦可知。有集可断。有灭可证。有道可修。迷则苦集生而真道灭。悟则苦集灭而正道生。有可生灭。故云生灭四谛。苦定是苦等。故得名真。疏正教下。鹿苑初转法轮。拘邻五人见谛成道等。但有小乘得道。未有大乘得道。故云正教小乘。傍化菩萨者。智度论云。佛于阿含中。虽为弥勒授记。亦不说种种菩萨行故。菩萨于□为傍也。

　　▲疏二通教等者。即以同释通。故法华云。我等同入法性。肇公云。三乘同观性空而得道也。即三兽渡河。一水无二义耳。疏明因缘等者。从缘生法无性即空。非色败坏然后云空。亦不要析故破云即空。若约中论偈四句。初教即因缘所生法。此教即空。我说即是空。第三亦名为假名。第四亦是中道义故。此云因缘即空。空无生四真谛理者。第二重四谛也。谓解苦无苦。名为苦谛。解集无和合。名为集谛。解灭无灭。解道无道。四谛性空。本无生灭。不同初教有可生灭。是大乘初门者。简非深极。言初门者。以空遣妄有。未彰钞有中道义故。正为菩萨者。双明二空故。傍为声闻者。初以空门。遣荡小乘执心。令渐通泰。故云傍通。注大品等者。双证名及所被机。既三乘当学。故是通教三同禀也。二乘既学。即傍为也。云何欲得三乘当学般若。如云了法无生名般若。若有声闻学无生。便云一切诸法皆悉空寂。无生无灭。无大无小。无漏无为。如是思惟。于严土利他。不生喜乐。但欲趣寂。故成声闻乘。若闻无生。知从缘生故无生。从缘灭故无灭。无生无灭因缘常理。如此学者成缘觉乘。若闻无生。便知一切诸法本自不生。今则无灭。即生灭而无生灭。故不碍于生灭。灭恶生善。悲智兼济。成菩萨乘。同学一无生而成三乘故。若欲成自乘。当学无生般若。又如无所得是般若。罗汉得之。实无有法名阿罗汉。缘觉得之不得缘相。菩萨得之心无挂。以无所得能得菩提故。岂三乘同禀般若。以此义推。则三乘人同学二空也。而云等者。具云。欲得缘觉乘。当学般若波罗蜜。欲得菩萨乘。当学般若波罗蜜。此明般若能成一切道果也。难曰此通别教名。依智论共般若不共般若。以何立不。二名共教。二名不共教。而云通别耶。答曰。通则上通则圆。下通二乘。远近俱通。共但共小。得近无远。故名通耳。别有二义。不名不共。次下当释。又通者。教理智断行位因果皆通。深浅不同。于此般若。唯共于浅。教通者。三乘同禀。因缘即空之教。理通者。同见偏真之理。智通者。同得巧度一切智。断通者。菩萨界内惑断见思同也。行通者。见修无漏行同也。位通者。从干慧地乃至辟支地佛位法同也。因通者。九无碍同也。果通者。九解脱二种涅槃果同也。通义虽八因教方知。故名通教。余教例知。

　　▲疏三别教下。文中分二。先正释。后不名下。通妨难。初中因缘假名者。当论第三句无量四真谛理。即第三四谛。言无量者。若无量相。非诸声闻缘觉所知。集灭道各有无量相等。如菩提树等之数及华严四百亿十千之数。疏不名不共下。二通妨难。初牒疑情。谓有一难言。既言别即不共。便是智论不共般若。何不名为不共教耶。故此释云兼欲等也。以别有二义。一不共二乘。非不共佛中道圆教之理。二历别不融。故名为别。若云不共。不兼后义。故云兼欲简非圆故。疏以一因下。出非圆之相。一因迥出者。对他显别。不同通教三乘通修。今一通出离。迥超二乘。亦离二边。以显中道故。一果不融下。当法明别。于中。言一果不融者。明果别。谓三德三身各不融故。不能一德一切德等故。历别而修者。当体以明因别。修布施时非戒等故。初地不知二地功德等故。不得因果圆融者。因果互望不融。不能因谈果海果彻因源故。

　　▲疏四圆教者。所诠中。略无作四谛之言。言不思议因缘二谛中道者。即中论第四句亦是中道义。而言不思议者。佛性中道故。又因缘即空。不可作因缘思。即似故。不可作空思。即中故。不可作二思。即一而三。即三而一。为不思议因缘二谛。即真俗二谛。为欲成中道之义。故云二谛。不云四谛。言中道者。即非一义谛。是为三谛义也。又融二谛。即是中道。不似通教多约真谛别教多约俗谛。言事理具足者。通多约理。别多约事。圆中举事。乃是即理之事。举理。乃是即事之理。无理不明。无事不具。言不偏者。谓非偏真。又不滞一边故。不别者。谓不应别。必须融摄故。余义如前大意合离中辨。疏最上利根者。即圆融之机故。华严晋译经云。显现自在力。为说圆满经。无量诸众生。悉受菩提记。即当新经七十三也。文云。佛为说修多罗。名圆满因轮。偈中云。彼佛知众根将熟。而来此会化群生。显现神变大庄严。靡不亲近而恭敬。佛以一音方便说。法灯普照修多罗。无量众生意柔软。悉蒙与授菩提记。义则大同。文有小异耳。注教理智断行位因果皆别皆圆者。谓别圆各有教等八事。别教八者。一教别。谓恒沙佛法别教菩萨不通二乘。二理别。藏识有恒沙俗谛之理。三智别。道种智也。四断别。三界外尘沙见修无明断也。五行别。历劫修诸波罗蜜自行化他之行也。六位别。谓三十四心伏无明是贤位。十地发真断无明是圣位。是位别也。七因别。无碍金刚之因别也。八果别。解脱涅槃四德异二乘也。圆中八者。一教圆。正说中道言教不偏也。二理圆。中道即一切佛法也。三智圆。一切种智也。四断圆。不断而断无明惑断也。五行圆。一行一切行也。六位圆。从初住一地具足诸地功德也。七因圆。双照二谛自然流入也。八果圆。妙觉不思议三德之果。不纵不横不并不别。故云圆也。则教等皆圆。

　　疏然此四教下。第二通相料简。于中四。一立教所因。二彰其所释。三用四仪式。四通立名难。今初。然依中论三观之偈。而用此偈。有三重不同。一则一教之中。各成三观。如前大意合离中辨。二四句各配一教。如向立教中明。三离合用之。以成四教。如今文是。如云从假入空。义同因缘所生法我说即是空。从空入假者。义当亦为是假名。以连第二空句故。从假入中者。义当亦是中道。义以连上假名句故。今合初二句。成初二教。通用四句。为别圆两教。言从假入空析体异者。谓观因缘假有之法皆悉空寂。云何知空。若云色者。唯五根五境及无表。此十一色合成色蕴。故色蕴空。又于此中。一推征。谓一眼色从八微生。假合成色。折至极微。都无实色。故曰色空。此名析法成藏教也。若云因缘所生。即无自性。举体即空。不须析破。故净名云。色性自空。非色败空。体达此色有来即空。故云体法明空。有通教起也。疏从空入假等者。即三观逦迤。故成别教。谓先观真谛本来空寂。出观入俗涉有化生净佛国土等。故云从空入假。由入假故。又多流散。次观中道。动寂无二。远离空有动寂二边。三观不在一时。故名别教。疏三观一心中得有圆教起者。即空即假即中。即一而三。即三而一。非先非后。非一非三。亦如前文大意合离中第四义说。

　　▲疏又此四教不局下。第二辨其所释简异余师。余师或云。般若是空教。法华是中道教。涅槃是常住教。此是圆教。此是偏教。局定一经。今则不尔。故云一部之中容有多故。而言容有者。不必皆具。谓每部经中。或唯一教者。或二或三或具四者。且如净名一经。自具四教者。经云。诸仁者。是身无常无强无力无坚。速朽之法。不可信也等。即藏教也。迦旃延章云。不生不灭是无常义等。即通教也。富楼那章云。无以秽食置于宝器。无以琉璃同彼水精。大非小分。即别教也。须菩提章云。不断淫怒痴。亦不与俱。不坏于身。而随一相。不灭痴爱。起于明脱等。皆即圆教。故具四也。涅槃亦具四余。或三二一。不能一一繁引故。彼师说诸经。于四教有兼。但对带等四类也。具如别卷引说。

　　▲疏又更以四种下。第三用四仪。或复成八教。谓一顿教。二渐教。三不定教。四秘密教。初教。即华严经。初成顿说故。二即始从鹿苑终至双树。三乘一乘并称为渐。若约化法。顿教摄二。谓同及别。渐教具四。谓藏通别圆。然初顿渐二教。本是刘虬所立。以南中诸师加于不定。添成三教。后不定秘密二教。即于前不定教中开出。而与前不定不同。谓此从一音异解中。分成此二。净名云。佛以一音演说法。众生各各随所解。普得受行获其利。斯则神力不共法。释曰。若互相知。名为不定。谓各闻不同。即所说不定也。谓闻大者知彼闻小。闻小者知彼闻大。故名不定。故注云互知也。若互不知。即名秘密故。注云互不也。谓若闻大乘者不知彼人闻小。小即于闻大者为秘密。闻小不知彼闻大。大即于闻小者为秘密。此之二教所说化法。俱通藏通别圆故。顿中唯二化法。余三具四教法。是故以化仪取。华严之圆是顿中之圆。法华之圆是渐中之圆。渐顿之仪二经则异。圆教化法。二经不殊。大师本意。判教如是。又詺圆教。亦名为顿。故云圆顿止观由此。所谓华严名为顿顿。法华名为顿渐。以是顿仪中圆顿渐仪中圆顿故。

　　▲疏初对外下。第四通立名难也。谓华严刊定记慧苑法师。与作四种过失。一滥涉大乘失。以大乘亦有三藏。应名三藏教故。二大无三藏失。彼不名三藏。应非三藏故。三特违至教失。彼云不得亲近小乘三藏学者。有小乘言简异大乘故。明知三藏不唯属小。四有不定失。以小乘诸部有不立三故。如经量部。但立经律藏故。有立五藏。成实三外立于杂藏及菩萨藏。故有此四失。今为通之。文三。一通滥涉大乘失。二通特违至教失及不定失。三通大无三藏失。今初对外道等者。外道亦说戒定慧法。佛初出世说法。一一对彼翻破。故立真正戒定慧三迢然。各有行相。以诠三故便名三藏。其外道法中戒定慧。及佛法中戒定慧。各有行相。如别卷说。

　　△疏故智论下。二通特违至教失也。既出三藏名之所据。则兼证非滥涉大乘之失。谓大小乘论。同立此名。故滥涉之失不在于己。又亦通得不定之失。即三难皆通也。言智论者。文云。三藏中(小乘也)明法空为大空。摩诃衍中(大乘也)明十方空为大空。更有余文。不能具引。成实者。文云。我今正明三藏中实义。法华所言小乘三藏学者。以罗什译经多依智论。小乘三藏为欲成文(文句备也)二言双指。此尤证小乘是三藏学者。何以言特违至教。但责其小心耳故。

　　△疏通教意融三故下。三通大无三藏难。为释后三不名三藏所以。谓大乘虽有三藏。各有融拂等义。故不立名。非无其体。言通教意融三者。融至空寂。故云法句经云。戒性如虚空。持者为迷倒。(佛戒)若学诸三昧。是动非坐禅。心随境界流。云何名为定矣。(拂定)无智无得。方名真智。般若无知。如智双寂等。(拂慧)皆是意融三也。疏别教依一法性而显三者。以一法性谈之。亦不得迢然有别。一一法门。不离法性故。论云。以知法性无染。离五欲过故。随顺修行尸罗波罗蜜。(戒也)以知法性常定体无乱故。随顺修行禅波罗蜜。(定也)知法性体明离无明故。随顺修行般若波罗蜜(慧也)等(等于诸经)。

　　疏圆教三一无障碍者。即三而一。即一而三。非唯一体统之。一字之中摄三皆尽。一行尚具一切。何况三耶。上释大乘不名三藏竟。然清凉大师。于四难外。更有难有通。又四教各有四门。并如别卷引说。

　　疏此师立义下。大文第二判也。此则别通圆别二教。定其去取。以攸判诸经云。华严是兼。兼别教故。以见华严就登地已上约寄行位行布为别义故。是则迷其行布。谓为别教。但取圆融。以为圆教。虽成二教。各失一边。合而融通。方成了义。是华严宗。由行布圆照二互相摄故。如华严疏行位中辨。若与之者。则名异义同。故无大过。若夺之者。则失华严本意。故今不取。是故。此段定其去取。余义广在四教中。要者已辨了立五教中文三。一标。二释。三判。疏第四华严下。一标也。华严宗主贤首者藏和上也。则天圣后谥号贤首。后疏钞中每云贤首。即是此也。当今天下。新旧二疏大行。皆依藏和上义门宗旨。大师造探玄记二十卷。释晋译经。又造华严宗中杂要文卷广略三十余本。又造诸经论疏十余本。言别章者。谓教义分齐三卷。广明五教行相法数。

　　疏初即天台下。二释也。文三。一明立意也。以见天台立名招难。故此直名小乘。其所摄法。不异于彼。故即也。但不收六度菩萨。故唯云小。六度权教入大乘始教分中故。此意如别卷说。疏以随机故等者。正明佛设此教之意。以凡夫外道邪正不分(对外道也)真妄浑滥(对凡夫也)佛若使说了义。云一切皆真。即此等何因改心悔过。故说诸法染净定别。善恶云泥。令知善净可忻恶染可厌。知彼贤圣胜妙。自觉凡夫过患。发心立志。修因证果。故云随机等也。随他悟者。义如前说。

　　△疏然其所说法教下。二辨所诠也。言七十五法者。谓五类法中有多少故。于大乘百法中。阙二十五也。谓心法唯一(阙七)心所有法四十六(阙五)色法同有十一。不相应行法十四(阙十)无为法三(阙三)故成七十五也。其中名义亦有小异。具如俱舍所说。在别卷中。讲者捡叙。注虽阿含等者。如前所引。无是老死。(法空)无谁老死。(人空)亦不明显者。虽有此言。不具释故。于处处文更不说故。

　　疏唯依六识三毒建立染净根本者。明所依根本。然小乘计生死根本。虽有多义。略举其三。一计色心。如顺正理仑第八说。经部师计。以现在色心等。为染净因。意云。如大乘中第八为所薰故。二者三毒为因义。如大乘能熏故云阿含经文。贪恚愚痴是世间本。谓以三毒为因缘故起于三业。三业因缘故起于三界。是故有一切法。故中论十二因缘品。亦云。众生痴所覆。为后起三行。以有此行故。识受六道身。三者合取二义。同有能所熏。方流转故。若尔焉异大乘。然似参经意而不同者。谓以六识为所熏。非第八故。纵说赖耶。但有名字无体义故。能熏又非七识。故全不同。今疏意取第三。而略于色字。但举所熏六识能熏三毒。已成流转因故。色法非本故。

　　△疏未尽法源等者。三结成不了。由不了故有多诤论。部执纷然。注就佛意即通下释疑。疑云。教是佛说。何以不了。此释云。就佛说有之时。元是即空之幻有。即真理之随缘。故云通。然以随机故。名言之中。即含隐而说也。随言执理者。如十地论遮云。随声取义。有五过失。(一不正信。二退勇猛。三诳他。四谤佛。五轻法)言随相执体者。如闻说干城水月等名。便谓实有。

　　疏二始教下。文三。一正立。二辨所诠。三总结。初言第二等者。合深密二三两教。为此一教也。第二时教但明于空。空是初门。第三时中普演三乘。如法华云。初以三乘引导众生。故深密两时并名始教。云何空是初门。法鼓经中。以空门为始。以不空门为终故。彼经云。迦叶白佛言。诸摩诃衍经多说空义。佛告迦叶。一切空经是有余说。唯有此经是无上说。非有余说故。若尔彼第三时。既非明空之教。合是无余之说。何得名初。以未显一极故。特由此义。加分教名。有不成佛。故名为分。

　　△疏广说法相下。二辨所诠也。以诠相多说性少故言法相宗。削繁录数者。百法论题云。本事分中略录名数。言一百者对前显胜。言小说法性对后彰劣。百者。谓色有十一。心法有八。心所有五十一。不相应行有二十四。无为有六。故成百数。(于前七十五中。加二十五。谓心法加七。小乘一意识故。心所五。不相应行加十。无为加三)下八识章中。当自列释。言性即相数者。说真如法性。乃是百中六无为数。

　　△疏决释下。三结也。又显胜前。前云未尽法源故多诤论。多诤论者。二十部异。今云少诤者。但十师之殊。然对后无诤论。此又是劣。

　　疏三终教下。文三。一正立。二所诠。三合结两教。今初。所言终者。终于始故。谓随前机。或先以空义。或先以相义。初诱导之。后以中道实理。终竟成之。故云终教。以始教中无实果故。复言实者。疏文自释。

　　△疏少说下所诠也。言少说多说等者。然大小乘法相所诠法义。于根源则略。枝流则广。如说染法。俱舍。于起业相及业系苦果三界六道依正之相甚广。唯识。说六识中二执二障亦甚广。第八识三细乃至所依根本则略。其本始二觉三大及真如门乃至一真心源之义。浑不分析行相。若起信。则于此等。开章广辨。其六尘障执之义。皆略而说之。其起业受果。但列之而已。都不解释。故知法性宗所说。本广而末略。余皆例知。由此应成四句。一法性终教。本广末略。二大小乘法相。末广本略。三顿教中非本非末。四圆教中全本全末。

　　疏相亦归性者。如说五蕴。五蕴即空。空即法性。文云。三世五蕴法。说名为世间。彼灭非世间。如是但假名。又云。有诤说生死。无诤说涅槃。生死与涅槃。二俱不可得。又如说心。心即离念。法界一相。华严云。华藏界海法界无差别等。其文非一。故此宗中非不有相。但意显性以为玄妙。令物达此速证菩提故。无诤论者。起信智度宝性等论。皆无诸师诤竞之异。

　　△疏上二故下。合始终二教。为一渐教也。以终唯终于始故。亦可小乘互名渐之始教。究竟终成佛故。

　　疏四顿教。文三。一正立。二所诠。三通妨。今初又二。一当法立名。不生即佛者。即心本是佛。妄起故为众生。一念妄心不生。何为不得名佛。故达磨碑文云。心有也旷劫而滞凡夫。心无也刹那而登正觉。华严云。法性本空寂。无取亦无见。性空即是佛。不可得思量。疏不依地位渐次下。二对他受称不同。文二。初正释。谓不同二三之渐。不同第五之圆。故此三立名。则圆顿义异。不同天台圆是即顿。注思益下。引二经。思益文显易了。楞伽经是第四。语略而未周。如别卷具列而释。

　　△疏总不说下。辨所诠也。唯辨等者。但诸经中。一向辨真性处。即属顿教。一切唯是妄想者。八识心王。尚无定差别。况心所从心所变。岂皆有耶。心生种种法生。心灭种种法灭故。论云。一切诸法。唯依妄念而有差别。若离心念。则无一切境界之相。是故一切法。从本已来。离言说相。离名字相。离心缘相。毕竟平等无有变异。唯是一心。故名真如。以一切言说假名无实。但随妄念不可得故。疏一切法界唯是绝言者。又佛前真性辨离言真如故。论次文即云。言真如者。亦无有相。谓言说之极。因言遣言。此真如体无有可遣。以一切法悉皆真故。亦无可立。以一切法皆同如故。当知一切法不可说不可念。故名真如。言一切法界者。界即性义。以一切法性皆离言故。名无得物之功。物无当名之实故。理本无言故。理事交彻。不可作事理说故。说名名不可尽。不可以一名詺故。理圆言偏不及故。即实相故。疏五法至都遣者。即如楞伽说也。虽明五法名相妄想正智如如。五皆空寂。何者。谓迷如以成名相。妄想是生。悟名相之本如。妄便称智。则无名相。妄想唯如智矣。智因如立。智体互空。如从智明。本来常寂。故并空矣。况八识约事。皆缘生性空。因有我法。说二无我。我尚叵得。无我宁存。故中论云。诸佛或说我。或说于无我。诸法实相中。无我无非我。故双遣也。诃教者。谓以心传心。不在文字故。劝离者。乃有二义。一令离教。成上诃教。二令离法。法虽无量。不出色心。离心心如。离色色如。故令皆离。则契心体离念矣。毁相约境。凡所有相皆是虚妄故。泯心约智。了境相空。假称为智。相既不有。智岂有真。心境两亡则皆泯绝。心无心相。即是安心。故说生心即妄。不生即佛。言生心者。非但生于余心。纵生菩提涅槃观心见性。亦曰生心。并为妄想。念想都寂方曰不生。寂照现前岂不名佛。故前引达磨碑云心有心无等。言心无者。非了心空名无。乃是不生于了方名无耳。故经云。一切法无生。一切法无灭。若能如是解。诸佛常现前。言如是解者。如不生解而无解相。非谓空解于不生耳。疏亦无佛无不佛无生无不生者。重拂前迹。为迷众生。言即心即佛。既无众生。何曾佛。故有偈云。平等真法界。佛不度众生。对执佛言无佛。非谓是无佛。故云无不佛矣。则遣之又遣之。若少有所得。皆是妄想故。佛藏经第一云。舍利弗。乃至于法少有所得者。则与佛诤。与佛诤者皆入邪道。非我弟子。又唯詺无佛。以志真佛故。言无不佛耳。故华严云。性空即是佛。不可得思量。若有生心。生心是妄。故说不生。佛尚不有何有无生。作无生解。还被无生之所缠缚。故云无不生矣。又一切法不生。则般若生。故云无不生矣。则生与不生。反覆相遣。反覆相成。唯忘言者可与道合。虚怀者可与理通。冥心者可与真一。遣智者可与圣同。故引净名默住。以显不二是也。然净名第二。入不二法门品。前有三十二菩萨。各说不二法门。后问文殊。文殊言。如我意者。于一切法。无言无说无示无识。离诸问答。是为入不二法门。文殊问维摩诘言。我等各自说已。仁者当说。何等是入不二法门。时维摩诘默然无言。文殊师利叹曰。善哉善哉。乃至无有文字语言。是为真入不二法门。评曰。此有四节。谓诸菩萨。以无二遣一。文殊以言遣言。净名以无言显理。文殊又以言印无言。明言即无言非要离耳。委释在别卷。

　　△疏问此若下。通妨难也。谓华严刊定记中。难藏和上云。上所引经。当知此并已诠显理。复何将此立为能诠。若此是教。更何是理。今为通此。故云顿诠此理故名顿教。谓所诠是理。今顿说理。岂非能诠教耶。夫能诠教。皆从所诠以立。若诠三乘。先小后大。先空后不空。先相后性等。即是渐教。若诠事事无碍。即是圆教。岂以所诠是理。不许能诠为教耶。何得难言更何是教。迷之甚矣。又复难言。以教离言故。与理不别者。终圆二教岂不离言。若许离言。总应名顿。何有五教。若谓离说离言不碍言说者。终圆二教亦应名顿。以皆离言不碍言故。今疏不救者。以贤首不如此立。何用救耶。但用一句之言。诸难皆破。此公是藏和上弟子。不得师意。故知形虽入室。智未升堂。亦由曾不参禅。致使全迷顿旨别为一类者。然天台四教皆有绝言之文。四教分之。故不立顿。贤首意云。天台四教绝言。并令亡诠会旨。今欲顿诠绝言之理为一类之机。不有此门。逗机不足。即顺禅宗者。达磨大师。以心传心正用斯教。若不指一言以直说即心是佛心要。何由可传。故寄无言之言。直诠言绝之理教。亦明矣。南宗禅门正是此教之旨。北宗虽渐调伏。然亦不住名言。皆不出顿教。故云顺禅宗也。

　　疏五圆教。文二。一正立之中一位即一切等者。一切诸法一一称性。事事无碍故。十信摄五位者。因是即性之因。故谈于果。果是即性之果。故彻于因。故梵行品云。初发心时即得阿耨菩提等。

　　△疏所说唯是下。所诠也。略如释序中性起为相相得性融之文中所说。广如普眼章法界观门中说。广如别卷法界章。然五教中。第二既会合空相。相对料简便成六句。谓一小乘唯相。二顿教唯性。三法相宗相多性少。四终教相少性多。五空宗中非相非性。六圆教中全相全性。

　　疏然此所判下。第三判也。文二。一正判所立。二然更从下。摄于余五。文二。一标意。次初总为下。二正摄。文四。一摄一音教。即收前罗什流支二师。通言一一同圆者。谓应难云。既摄前四。何殊小乘及法相等。故今释云。圆教摄四之时。一一同圆。尚非终顿。何况初二。故注中举喻。意云。如海中百川滴滴皆具十德及百川之味。不同江河虽千万里终无海中之一德。

　　▲疏二者初一下。摄谶印二师二教也。

　　▲疏三者下。摄南中诸师所立顿渐不定三种教及南宗三时教也。注如次者。小乘始教终教也。前二者除终教也。以戒贤第二第三两教同为此始教故。四是不定者。此中顿教。是诸师不定教中顿教中。非第四五时。又诠究竟常住之理。即是顿也。第五为顿者。此中圆教。是彼诸师所立顿教也。

　　▲疏四者初是下。摄天台四教也。言二中空是通教者。以第二始教中含空有二宗。今通教是三三乘同修。体色即空。共般若教。与第二时空宗相应。故为此配。疏相及三四皆是别教者。始教中法相宗行布历别而修故。终教依一如来藏性于诸法故(天台别教中云依一法性。而显戒定慧三故)顿教迥显真性。不融通相。故非圆也。上来多段不同。总是正辨权实竟。

　　疏已知五教下。大文第二。非与此经相摄。于中二。一结前生后可知。二今显此义下。开章正说。此中三门。文相甚显。故不解之。义在注中故。今但略配三门之注也。注诸佛依正等者。文二。一释彼摄此此不摄彼。二若但约下。彼此相摄。(此摄彼者。同上一段故云分摄。彼摄此者而假皆摄故云全也)注文中断我等者。亦二。一明此分摄彼。谓大小乘法相。名义繁广。此经但举纲领。不具罗列。故云分也。二然皆下。明彼不摄此。谓彼不说一切皆是圆觉妙心故。注此经亦依等者。亦二。一释终教。二释顿教。

　　○第四分齐门中。文三。一蹑前标意。二今约下约论正明。三诸教下约理结教。初中。染净法者。论中以反流还源为净法故。顺流展转生起即是染也。又佛说教本为染机。闻教展转翻之。即为净也。云从本至末故者。若以一心真如为本。本即非染非净。若约根本不觉为本。则本末俱染。今皆通之。但末唯是染。然佛言教。唯以说此等诸法。但明识此法本末。以对教言辞之自辨教之深浅分齐也。疏是心则摄下。论文具云。所言法者。谓众生心。是心则摄一切世间出世间法。依于此心。显示摩诃衍义。尽摄世间者染法等也。摄出世间者净法本也。即此圆觉普贤章中文也。经标下。文殊章。初此二处文。皆是标为本义。又说下。亦普贤中文。即前标指也。是然现起之言。虽通染净。若从显胜配者。染法云起。净法云现。此一心既非染非净。俱为染净之本。故此指本。通云染净不起。末中即展转唯取染矣。注然华严下。文二。一唯解华严法界。二等论中欲究下。总辨三本。初中而彼疏者。即新经普贤行愿品疏。亦清凉所制等者。等于次句。云相非生灭。莫穷其始。宁见中边。迷之则生死无穷。解之则廓尔大悟。即知互是为生起之本也。三义皆同者。皆为染净之本。三法体一者。论中一心。即是此经中觉心。及华严中一真法界也。

　　疏开二门者。此下皆是以义用之。非具写其文。具云。显示正义者。(牒章)依一心法。有二种门。云何为二。一者心真如门。二者心生灭门。(谓一如来藏心。含有二义。一约体绝相义。即真如门。谓非染非净。非生非灭。不动不转。平等一味。性无差别。众生即涅槃。不待灭也。凡夫弥勒同一际也。二随缘起灭义。即生灭门谓随薰转动成于染净染净虽成性恒不动正由不动。能成染净是故不动亦在动门。胜鬘中不染而染等。楞伽云。如来藏。名阿梨耶识。［而］与无明七识共俱如大海波常无断绝等。余如别卷)是二种门。皆各总摄一切法(以真如是染净通相。通相之外。无别染净。故得总摄一切诸法。生灭门中。别显染净。染净之法。无所不该故。亦总摄诸法。通别虽殊。齐无所遗。故云各摄)此义云何。以是二门不相离故(如金全收器器亦全收金)疏即是一法界下。论文先牒前章云心真如者。方指云即是等。(乃至境界之相。皆全收论文)言一法界者。即无二真心。为一法界。此非算数之一。谓如理虚融。平等不二。故称为一。依生圣法故云法界。中边论云。法界者圣法因义故也。大总相法门体者。二门之中。不取别相门。于中但取总相。然亦该收别尽。故云大也。此一法界。举体全作生灭门。举体全作真如门。为显此义。故云体也。轨生物解曰法。圣智通游曰门。所谓心性不生不灭者。释上法体。谓随妄不生。约对治不灭。又修起不生。处染不灭。故摄论云。世间不破。出世间不尽。一切诸法等者。谓妄执者云。现见诸法。差别迁流。云何乃言性无生灭。释云。差别相者。是汝遍计妄惜所作。本来无实。如依眼病妄见空华。若离心念等者。疑者又云。以何得知依妄念生。释云。以诸圣人离妄念故。既无此境。即验此境定从妄生。又若此境非妄所作。定实有者。圣人不见应是迷倒。凡夫既见应是觉悟。如不见空华谁是病眼。唯是一心故名真如者。此文超越。今具续之。谓次前文云。是故一切法。从本已来。离言说相。离名字相。离心缘相。毕竟平等无有变异。不可破坏。唯是一心(结归法体)故名(依义立名)以一切言说假名无实。但随妄念不可得故。注知是空华等者。缘论文。自此下至根本不觉。正是此经宗旨始末所诠义之分齐故。每节脚注经文。以配之。今则文殊章中文也。具云如来因地修圆觉者。如是空华即无轮转。亦无身心受彼生死。非作故无。本性无故。彼知觉者犹如虚空。知虚空者即空华相。亦不可说无知性。有无俱遣。是则名为净觉随顺。何以故。虚空性故。常不动故。如来藏中无起灭故。无知见故。如法界性。究竟圆满遍十方故。将此对论详之。义势昭然同矣。

　　▲疏二者心生灭门者。是上标列之文。今便以为此文之首。谓依下。论无谓字。但先牒前章云心生灭者。便标云。依如来藏故有生灭心。释曰。谓不生灭心。因无明风。动作生灭。故说生灭心依不生灭心。然此二心。竟无二体。但约二义以说相依。如不动之水为风所吹而作动水。动静虽殊而水体是一。亦得说言依静水故有其动水。当知此中理趣亦尔。宜可思之。谓自性清净心名如来藏。因无明风。动作生灭。故云依如来藏有生灭心也。楞伽胜鬘俱同此说。此显真心随动故住生灭。非谓举所依取能依。以此门中有二义故。能亦三大故。是故通摄所依。亦入此门也。疏所谓不生不灭与生灭和合者。即上如来藏清净心。动作生灭。不相离故。故云和合。非谓别有生灭来与真合。谓生灭之心。心之生灭。无二相故。心之不生灭。因无明成生灭之心。从本觉起。而无二体。不相舍离。故下文云。如大海水因风波动。水相风相不相舍离。乃至广说。此中。水之动是风相。动之湿是水相。以水举体动。故水不离于风相。无动而非湿。故风不离于水相。心亦如是。不生灭心举体动故。心不离生灭相。生灭之相。莫非神解故。生灭不离于心相。如是不离。名为和合。此是不生灭与生灭和合。以是随缘门故。非是生灭与不生灭合。以此非是问非真如门故。疏非一非异者。真如全体动故。心与生灭非异。而恒不变真性故。与生灭非一。依楞伽经。以七识染法为生灭。以如来藏净法为不生灭。此二和合为阿梨耶识。以和合故非一非异。广如论疏所说。疏名阿梨耶识者。从生灭者至此立名。皆全取论文。谓此生灭不生灭。即之义不一。辨之心不异。目此二义不二之心。名阿梨耶识。或云阿梨耶识者。但梵音楚夏耳。梁朝真谛三藏。就名翻为无没识。唐三藏。就义翻为藏识。藏是摄藏义。无没是不失义。义一名异也。疏注经五名等者。流通文云。是经名为大方广圆觉。亦名修多罗了义。亦名秘密王三昧。亦名如来决定境界。亦名如来藏自性差别。今引五中之一名也。非谓第一之名矣。如来藏即论之一心。自性即真如。差别即生灭。与论名虽异。而法全同也。注及云种种下。即普贤章中之文。如前所引。所言等者等取幻灭。觉心不动。不动即真如。种种即生灭。故配此矣。

　　疏三依后门明二义者。疏家标举。由前真如门无展转生起义故不开之。但依后生灭门开此二义。若依论者。次前文云。此识有二种义。能摄一切法。能生一切法(此识之中。以不觉熏本觉故。生诸染法流转生死。以本觉熏本觉故。生诸净法反流出［经］成于始觉。依此二义遍生一切染净法。故云能生已)。

　　▲疏一者觉义等者。具云(今具写论文。兼便注解可采之销䟽也)云何为二。一者觉义。二者不觉义。所言觉义者。谓心体离念。(离于妄念。显无不觉)离念相者等虚空界(非唯无不觉之闇。乃有大智慧光明义等故也。屋空有二义。以况于本觉也)无所不遍。(一周遍义也谓横遍三阴。竖通凡圣故)法界一相(二无差别义也。谓在缠出障。性恒无二故。此上二句。疏中无之)即是如来平等法身(欲明觉义出缠相显故)依此法身。说名本觉。(既是法身之觉。理非新成。故云本也。无性摄论云。无垢无挂碍智。名为法身。金光明经。名大圆镜智。为法身等。皆如义也)何以故(意其立名。谓上开章中直云觉义。何故今结乃云本觉也)疏乃至始觉者。此但标而已。今具引文。随文注解。文云。本觉义者对始觉说。(以对始故。说之为本。答上难也。又以本觉随染。生于始觉。还待此始觉。方名本觉也)以始觉者即同本觉。(以至心源时始本无二相故。上文但云其觉。是本所成。还契心源。融同一体。方名如觉故)始觉义者(牒名)依本觉故而有不觉。(明起始觉之所由。谓即此心体。随无明缘。动作妄念)依不觉故说有始觉。(本觉内熏力故。渐有微觉。厌求乃至究竟。还同本故。下文云本觉随染生智净相者。即此始觉也。此中大意。明本觉成不觉。不觉成始觉。始觉同本觉故。以同本觉故则无不觉。无不觉故则无始觉。无始觉故则无本觉。无本觉故平等平等。离言绝虑。是故佛果圆融。萧焉无寄。尚无始本之殊。况有三身之异。但随物心现。故说报化之用。下文显之)疏注觉圆明故等者。经文具云。善男子。此菩萨及末世众生。证得诸幻灭影像故(即论中离合也)尔时便得无方清净(等虚空)无边虚空。觉所显发。(即论中从法一相乃至说名本觉也)觉圆明故显心清净。心清净故见尘清净。如是根识尘大处界。二十五有。力无畏等。三十七道品。乃至八万四千。一一清净。一一不动。一一遍满法界。乃至圆觉普照。寂灭无二。于中诸佛世界。犹如空华乱起乱灭。始知众生本来成佛。生死涅槃犹如昨梦。

　　▲疏二者不觉义等者。此引论文亦略。又不依次。以随略文便宜。今依次具引兼注释。文云。谓不如实知真如法一故(不了如理一味。释根本不觉义。如迷正方)不觉心起。而有其念(业等相念即邪方也。故注经文云。如颠倒迷方等)念无自相。不离本觉。(邪无别体。不离正方)犹如迷人依方故迷。若离于方。则无有迷。众生亦尔。依觉故迷。若离觉性。则无不觉(故注文云无明无体)以有不觉妄想心故。能知名义。为说真觉。若离不觉之心。则无真觉自相可说。(于中二。初明妄有起净之功。后明真有显妄之义。良以依真之妄。方能显真。随妄之真。还待妄显故)疏自此之前下。已如前释。

　　疏四依后义下。文二。一释本门。二唯识下配分齐。今初也。言后义者。由前觉义。是返流还源之义。故不明之。但依后不觉义中。生三细也。今亦具引注释。文云。后次依不觉故。生三种相。与彼不觉。相应不离。(相不离体故。末不离本故。依无明起妄心。依妄心起无明故)云何为三。一者无明业相。以依不觉故(释标中无明也。即根本无明)心动说名为业(释标中业也。此中业有二义。一动作是业义。即此三心动是也)觉则不动(反举释成。既得始觉时。则无动念。是如今动。唯由不觉)动则有苦(二为因是业义。此既招苦。即为因也。如得寂静无念之时。即是涅槃妙果。故如今动。则有生死苦患)果不离因故。(不动既乐。即知动必有苦。动因苦果。既无别时。故云不离也。此离动念。而极微细。缘起一相。能所不分。即当梨耶自体分也。如无相论云。问此识何相何境界。答相及境界。不可分别。一体无异。当知此约赖耶业相义说也。下二约本识见相二分为二也)二者能见相(标也即是转相)以依动故能见(依前业识。转成能见)不动则无见(若依性净门。则无能见也。反显能见。必依动义。如是转相。虽有能缘。以境界微细故。犹未辨之。如摄论云。意识缘三世境及非三世境。是则可知。此识所缘境不可知故。既云所缘不可知。即细能缘。以明本识转相义也)三者境界相。(标也即是现相)以依能见故。境界妄现。(依前转相。能现境界)离见则无境界(反释可知。然上二相。约喻说者。本觉真如。其于净眼。热翳之气。似根本无明。翳与眼合。如业相。由翳故。有能见空华之见。如转相。以有见故空中华现。如境界相)。

　　▲疏注由有等者。配经分齐也。即净诸业障章中之文。所引亦略。又不依次。今具正之。文云。一切众生。从无始来。妄想执有我人众生及与寿命。认四颠倒为实我体。乃至由此不能入清净觉。非觉违拒诸能入者。有诸能入。作非觉入故。是故动念及与息合。皆染迷闷。何以故。由有无始本。故起无明。为己主宰。释曰。据本文。则说动息俱迷。后方更说俱迷之所以。以本起无明故。今疏所引即先举所以。云由本起无明故。动息俱迷。就简略之文。此易见故。今以配论分齐者。谓经宗正当根本不觉已上文。若据傍兼。亦有生起三细之义。动念是凡夫。息念是二乘。二乘所未觉者即三细也。故配之矣。

　　▲疏唯识下。文四。一正配。言正是梨耶体者。彼以赖耶为诸染净法之本故。疏注初即自下。此即第八识中三分义也。依陈那故。自体即自证也。若依护法。则证自证亦含在其中。

　　△疏故彼论下二证成。言无始时来界者。界是因义。指第八识。无始已来为诸法之因故。余皆可解。

　　△疏以彼宗下。三释。唯齐此门之所以也。彼说心法但是有为生灭。各从自种而生。其无为真如。凝然不变。不是心法。此论则唯于一心开出二门。谓此一心不虚妄不变异。故曰真如。又此一心复能随缘作染净诸法。故云生灭。疏又不言等者。然如来藏。是在缠真如故。彼不说名为藏识。不同此论即如来藏与生灭合名梨耶识矣。

　　△疏问彼说下。四通难。文中又四。第一难也。难意可见。答由下。二通也。此文即后生灭因缘中文矣。三复次生灭因缘者。所谓众生依心意意识转故。以依阿梨耶等。问此下三转难。难意可知。答有下四通释。文中二。一别释三义云云。可细详之。甚有理味。唯识不。二总结以示。谓约此宗所解见。彼所说之梨耶。无是如来藏随缘之义也。故当三细之分齐。若约彼执。则非此三细之体。

　　疏五依最后者。亦是疏家自标。不是论文取。后者即第三境界相也。境界为缘生六尘故。疏注弥勒等者。六尘分齐虽非经宗。深必该浅。故亦说矣。今引经文注论以配。然说轮回之本。始于金刚藏章。彼说于圆觉中。起轮回之见。如云驶舟行故见月运岸移等故。彼后段文云。以轮回心。生轮回见。乃至先所无始轮回根本。(即智相也)今至此章。亦唯问此释此。故注中但指弥勒章中矣。此章文云。一切众生从无始际。由有种种恩爱贪欲。故有轮回。乃至当知轮回爱为根本。(正当第二相续相义。兼第一智相。智相是分别爱与不爱。爱与不爱皆爱为本。其相续相。但依前爱不爱境。生苦乐觉。心起念不断故。亦同住中。但依金刚藏章于轮回之见。故有此章种种恩爱矣)又云。欲因爱生。命因欲有。众生爱命。还依欲本。爱欲为因。爱命为果。由于欲境。起诸违顺。境背爱心而生憎嫉(上皆三执取相四计名字相也。但依总相。同此分齐。不有一一配对其文。言境背爱心而生憎嫉。但释违境。皆对爱心)造种种业。(五起业相)是故复生地狱饿鬼。(六业系苦相。次说人天因果。上二界同果。皆例此配之。当第五第六粗相)释曰。然此注配虽在标文之下。讲者即须先说六尘之相。说然后依引经配之。义则易见。或一一相便配释亦得。一任随便矣。

　　△疏谓一者下。此所用论文。亦未全备。今依次写。便注释之。具以有境界缘故。复生六种相。云何为六。一者智相。依于境界心起。分别爱与不爱故。(于前现识所现相上。不了自心所现故。创起慧数。分别染净。执有［定］性。)二者相续相。依于智故。生其苦乐觉心起念相续不断故(谓依前分别。爱境起乐受觉。不爱境起苦受觉数数起念。相续现前。此明自相续也。又能起惑润业。引持生死。令他相续。故下文云住持苦乐等)三者执取相。依于相续。缘念境界。住持苦乐。(上皆是前相续相也)心起着故(是此执取相也。谓于前苦乐等境。不了虚无。深起取着故下文云即此相续识。依诸凡夫取着转深。计我我所等也)四者计名字相。依于妄执。分别假名言相故。(依前颠倒所执相上。更立假名。是分别故。楞伽云。相名常相随。而生诸妄想。故云依于妄执等也。上来起惑。自下造业感报也)五者起业相。依于名字。寻名取着。造种种业故。(谓执相计名。依此粗惑。发动身口。造一切业也。即苦因也)六者业系苦相。以依业受果不自在故。(业因已成。招果必然。循环诸道。生死长缚)当知无明能生一切染法(三细六粗。总摄一切染法。皆因根本无明不了真如而起也)以一切染法皆是不觉相故(问染法多种。差别不同。如何根本唯一无明。答染法虽多。皆是无明气分。悉是不觉之差别相。故不异不觉也)疏然小乘下。配分齐也。其相甚显。疏诸教分下。以理结叹也。深浅之相。详机可彰。注十三法者。一一心。二真如。三觉。四根本不觉。余九则三细六粗也。竖说本末。总为十三。非横列也。生灭门是觉不觉之总。无别法体。故非其数。若更究其实法之体。唯有十。一一心真如及觉。但是一法故不言。此经者但举宗论也。都摄诸经故。

　　○第五门　疏五所被机宜者三。一摄前起后。恐云法既出幽深。应非我分。故辨此门。二然约下开章。初章约新熏五性义故。非实故。大乘种性。即不能入。后章约本有一性故。一切普性。三且约下。牒释。又二。一即时料简。二毕竟普收。初中二。一别简。二通简。别中二。一简信解器。二简修证器。初中二。一通。二别。一中又二。一非器。二是器。今初也。清凉说。悟入华严。有五非器。一无信。二违真。三乖实。四狭劣。五守权。今以经宗不同故不全用。有相当者即配之亦尽。即知此文极略而义通。而疏名相者。经云。迷于一实。随名相。名相执故我唐坐。今照我尘无自性。回向不住涅槃城。圆觉。不可思者非相故。不可议者由非名故。故著名相者。不能入也。故下文云。何况能以有思惟心。测度如来圆觉境界。如取萤火烧须弥山。终不能着。疏以文为解者。清凉云。乖实非器。谓如言取文超情至理不入心故。十地论云。随声取义。有五过失。一不正信。二退勇猛。三诳他。四谤佛。五轻法。疏滞行位者。清凉云。守权非器。谓三乘共教诸菩萨等。随宗所修。行布行位。不信圆融具德之法。故出现品云。说有菩萨无量亿那由他劫。行六波罗蜜。不闻此经。或时闻已不信不解。不顺不入。不得名为真实菩萨。良以有作之修。多劫修终成败坏。无心体极一念使契佛家。又云。积行菩萨。曝鳃鳞于龙门。疏推圣境者。清凉云。(此文发心功德品中不是被机门也)夫机差教别。圣旨深玄。且以浅为深有符理之得。以深为浅有谤法之𠍴。以远为近则有益于行人。以近为远法非我分。诸佛说教。贵在俯就物机。后辈学人。若欲高推圣境。傥失大利岂不伤哉。旦夕钓磻溪。朝升台辅。岂与文明经常选而语其优劣者哉。况才生王宫。贵极臣佐。宁同有战夷项备历艰辛。是以初发心人。语其智。等虚空而非类。论其德。碎尘刹而难量。极念劫之圆融。无尽法门之重现。初心契于智海。岂有之涯。犹微露滴入于天池齐无终始。故经云。发心毕竟二不别。如是二心先心难。法慧仰推良在此也。疏情尚下。肇论不真空品中。破三家异论。于中。破本无宗。云本无者。情尚于无。多触言而宾无故。非有有即无。非无无即无。释曰。上皆是先叙所计也。宾客也。客皆向主今本无家。言皆向于无。尔雅云。宾服也。次破云。寻夫立文之旨。直以有非真有无非真无。何如非有非无。无彼无此。直好无之谈。岂曰顺通事实即物之情哉。释曰。不言非有无却此有。非无无却彼无也。今云空者。轻于无也。轻过尚拣。况于重乎。良由此经宗于净觉。觉非空有故。情尚空者非器。上句心之所尚。下句语之所尚。以皆乖圆觉故。

　　疏自恃下。即此经中任病也。文云。我等今者。不断生死。不求涅槃。涅槃生死。无起灭念。任彼一切。随诸法性。欲求圆觉。彼圆觉性。非任有故。说名为病。下释曰。意云。生死是空。何事须断。涅槃无相。何处营求。于此两般。无起灭念。由任彼一切随诸法性者。火热水温之类。各各差别之性。意云。妄从他妄。真任他真。生死本空何所除断。涅槃本真何假别求。逢饮即食。有衣即着。好事恶事一切不知。任运而行。信缘而活。睡来即卧。与来即行。东西南北要处即去。真如之法。体性空净。而有无量烦恼染。若人唯念真如。不以种种熏修。亦无得净。今云天真者。即真如也。进习者。即求学诸善行也。彼意云。心性天然。是真是佛。何假更修。故非器也。轻者轻他进者。厌者倦。自厌进习。疏固执先闻者。四弘誓云法门无边誓愿学者。意恐得少为是。欲令求法不懈。善财遍谒是此意也。况佛教权实多门。若先闻权。后闻实不信。失于大利。故经云。所未闻经闻之不疑。是为希有。华严十地品。说第三地菩萨行相云。若闻一句未曾闻法。生大欢喜。胜得三千大千世界满中珍宝。若闻一偈未闻正法。生大欢喜。胜得转轮圣王位。若得一偈未曾闻法能净菩萨行。胜得帝释梵王位住无量百千劫。若有人言。我有一句佛所说法能净菩萨行。汝今若能入大火坑。受极大苦。当以相与。菩萨尔时作如是念。我以一句佛所说法净菩萨行故。假使三千大千世界大火满中。尚欲从于梵天之上投身而下亲自受取。况小火坑而不能入。然我今者为求佛法。应受一切地狱众苦。何况人中诸小苦恼。菩萨如是。发勤精进。求于佛法。如其所闻观察修行。此菩萨得闻法已。摄心安住。于空闲处。作是思惟。如说修行。乃得佛法。非但口言而可清净。如上者。总结上五类人也。

　　△疏反上即皆是器者。第二是器也。谓虽寻文而性离。虽睹相而照心。(反于乐名相者)因该果海。果彻因源。(反系行位)虽空不断。中道了然。(反尚于空)顿悟渐修(反［持］天真)求法不懈(反于担麻)次第反前。即此经之器矣。清凉说五所为。一正为。二兼为。三引为。四权为。五远为。今此即当正为及兼为。兼为者闻信。正为者解悟。修证兼评后段疏。其意可知。

　　▲疏非器下。二别也。信解别说故。于中亦二。一非器中障信者。障实信也。既坚持异宗。名句系心。纵令从信名因。亦不成实信故。即当清凉五非器中第一无信非器也。然无信亦通非一切教法之器。不唯此宗。但诸名相粗浅之教。纵心不信。亦可学之令解。如外道为欲与佛弟子论议。恐不善他宗。亦学佛浅教。却将难佛弟子。若此华严等圆顿之宗。心若不信。强欲学之。永不悟解。以此宗非名数所到故。由此无信。得名非器。三圣观云。信若即信法界。信则是耶。后有觉前心是失。于五类中。悉不知是意。故的求了义。照习以性成。难为顿弃者。则不障信顺之门。然欲令悟解观慧分明。则不能得。故云欲罢不能也。以不泯绝诸缘忘情寂虑。无由洞契心源故。故文云。先依如来奢摩他行等。注文依求下。即清凉第二违真非器也。具云。依傍此经以求名利。不净说法集邪善故。便引失菩提心所集善根。即为魔业。亦同此中欲罢不能障能实解。故注记云又依求等也。

　　△疏如次反上者。二是器也。兼正可知。

　　▲疏后拣修下。第二段也。文二。初明非器。此一段文意。前后频引。以四相重重竖穷皆障证入。文相甚显详。

　　△经自解后明下是器也。义相在前教起因缘十义中第十劝事离相明师门也。

　　疏统而下。二通简也。非其种者。宿世未闻圆顿了义一乘之教。设闻权教或小乘。亦非其理故。皆不入证。小果者。清凉云。挟劣非器也。故上德声闻。杜视听于嘉会。入劫位者。清凉云。守权非器也。故积行菩萨曝鳃鳞于龙。居凡劣者。华严云。虽在海水劫火中。堪受此法必得闻。处末世者。下文一一云为末世众生。偈云。末世诸众生。心不生虚妄。佛说如是人。现世即菩萨。注二乘者。法界品。五百如聋盲。六度者。积行菩萨是也。八难者。云海水是龙等畜生难也。劫火梵天长寿难也。随好品。地狱天子顿证十地地狱难也。天上人间及下苦趣各举其一。以例知也。

　　疏后明毕竟下。大段第二也。文二。一通。二别。初云都无者。新熏五性义中。第五无性人也。即清凉五所为中。第五远为也。谓凡夫外道阐提悉有佛性。今虽不信。后必当入故。出现品云。如来智慧大药王树。唯除二处。不能为作生长利益。所谓二乘堕无为坑。及坏善根非器众生。溺大邪见贪爱之水。然亦于彼曾无厌舍。今普收者。即佛无厌舍之意也。疏金刚喻者。华严第五十二云。佛子譬如丈夫食少金刚。终竟不销。要穿其身出在于外。何以故。金刚不与肉身杂秽而同止故。于如来所。种少善根。亦复如是。要穿一切有为诸行烦恼身过。到于无为究竟智处。何以故。此少善根。不与有为诸行烦恼而共住故。又云。设有不生信乐。亦种善根无空过者。乃至究竟入于涅槃。此明谤虽堕恶由闻历耳终醒悟故。又云。如日亦与生盲作利益故。

　　▲疏若约五性下。二别也。于中二。一约五性。唯识疏明。所被机宜。唯被菩萨及不定性。论引偈云。由摄藏诸法。一切种子识。故名阿赖耶。胜者我开示。长行释云。已入见道诸菩萨。名胜者。或诸菩萨皆名胜者。余三种。非其所被故。论引偈云。阿陀那识甚深细。一切种子如瀑流。我于凡愚不开演。恐彼分别执为我。彼疏云。无性不能穷底。故说甚深。趣寂不能通达。故名甚细。由此论旨。唯被大乘及不定性趣菩提者。非被二乘无性三种机矣。彼立五性是本有。故作此释。今即以彼所被为正被。以彼不被为兼被矣。

　　△疏三聚下。二约三聚也。然一切众生三聚该收。谓邪定。正定。不定。小乘有部。以五无间为邪定。学无学为正定。余有漏无漏皆不定。五性宗。则定性二乘无性阐提为邪定。菩萨性为正定。不定性人为不定。若法性宗。则未闻如来藏教。闻之不信。皆为邪定。十信未圆。皆为不定。信成就发心。即入正定。论中亦云为未正定众生令修信心等。兼为邪定作远因缘。兼为正定今增妙行。今同此也。

　　圆觉经大疏释义钞卷第三(之上)

　　圆觉经大疏释义钞卷第三(之下)

　　终南山草堂寺沙门　宗密撰

　　○第六教体门　疏六能诠体性者。文四在疏。一中又五。且在疏文。注各为一说者。每一说中。皆以大小乘参而释之。由随文便故。或先或后。小乘即是婆沙论也。

　　疏一音声下。第一也。文二。一约小乘释之。二以大乘成之。初中二。一正立。佛唱等者。各如注解。宫商等者。等取角徵羽。又如西方十四音。即阿(上)阿(长)等。语路者。瑜伽云。有情增语即是语路。然瑜伽释增语有二义。一云增语是名名。能诠表增胜于语。二云有说意识名为增语。今小乘不取于名。正用意识。是语行处。亦是唇舌等。疏注语用者。如恶言既为恶业用。佛之善言即善业用故。梵行品者。若语是梵行。梵行则是音声风息。胸舌唯吻。吐纳抑纵。高低清浊。此即语音语路。又云。若语业是梵行。梵行则是起居问讯。略说广说喻说。直说赞说。毁说随俗说。显了说。斯即语业。

　　疏语表者。表亦是业。然业有有表无表别。今但云表者。婆沙一百二十六云。但言语表而非无表者。令他生正解故。耳识所取故。又二识所取无表唯一故。又三无数劫求此表故。疏是谓佛教者。结也。正出今之教体。而云佛教者。一依根本故。二依相似故。三依随顺故。谓佛依如是名句文身而说。今亦随之故。如别卷释。

　　△疏其名下。二拣非亦通妨难故。彼论自有难云。若尔。如次所说当云何通。谓如说佛教。名为何法。谓名句文身。次第行列。次第安布。次第连合等。为答此难故。论有此通。次其难文在此后段。故疏不取耳。然评家意亦取语业为体。故彼释云。如是说者语业为体。佛音所说。他所闻故。(言评家者。婆沙是诸罗汉同集。而有四大罗汉。为评家正义。一世友。二妙音。三法救。四觉天)又经部师意。亦准取声。故正理十四。破彼立名等师师。汝不应名立名句文身即声为体。论文繁广。具在别卷引说。

　　▲疏离声下。此约大乘成之也。文二。一成取拣。既无别名等。不应别立为体也。二摄假从实故者。成所立也。声是实法。色所摄故。名等是似。不相应行故。如次下释。故深密经云。如来言音略有三种。一契经。二调伏。三本母。既云言音。明以声为教体。又杂集论云。成所引声。谓诸圣所说。既言圣说。是声明非名等为教体也。即彼论第一释外六界。声尘界中之文。有十一种声。此当第八声也。余如别卷。

　　疏二名句下。第二也。于中三。一正立。二简非。三结成。初中二。一约小乘释之。行列等者。行列于名。安布成句。文为二所依。故云连合。

　　△疏能诠诸下。二以大乘成之义。引唯识论文。论第二广破于小乘名等实有竟。后申正藏云(文有四节)然依语声分位差别。而假建立名句文身。(一［头］假差别也。依声似立故)名诠自性。句诠差别。文即是字。为二所依。(二显三用殊。名诠法自性。句诠法差别文体是字。为名句之所依。不能诠自性及差别故。文者彰［藏］与二为依彰表二故。瑜伽云。名于自性施设。句于差别施设。名句所依止性为字。又显扬云。句必有名。名不必有句。名必有字。字不必有名。余二节。在后文中)。

　　▲疏声是下。二简非也。文二。一约小乘简。亦通妨难。谓论有问言。若尔此文所说当云何通。如说谓佛语言唱词评论等是为佛教。为答此难故。论有此通也。声但依于展转因故。下论有喻。云如世子孙展转生法。意云。从父生子。子言是某父之子。虽举父名。意在子体。父子生孙。孙是某孙。虽举其翁。意在于孙。孙如于义。子如于名。父如于声。则有三重中是教体。故下合云。谓语起名。名能诠义。即名展转。然正理论师。亦意符名等。故彼论第三云。要由有名。乃说为教。是故佛教。体即是名。所以者何。诠义如实。故名佛教。谓语起名等。名等方能诠义。故教是名。由是佛教。定名为体。此举名为首。以摄句文(从谓语起名下即在疏中也。意云。虽名依声。若无名等诠其自性。独用于声。岂成于教也)正理论者。总释俱舍六百行颂。但义顺婆沙正理。故立顺正理名。此别有因缘。如别卷说。又上所引。彼文犹略。亦在别卷广之。

　　△疏此三离声至亦不即声者。二约大乘简也。此亦唯识论文。文势次第。即前说论主答外难已申正义四节中第三节也。(初二节已在前文。故今还依前例。侧注释之。谓彼论疏云。三明不即不离。名等是以。声是实有故。非即是声。但是差别之声。义说名等以诠义故。是不相应行。无别种子生故。言不即声次云也)由此法词二无碍解境有差别。(法无碍解缘似名等。词无碍解缘实声等。虽二自性互不相离。法对所诠。故但取名。词多对机。故但说声。耳闻声已。意了义故。以所对不同。说二有异。非体异也)声与名等。蕴界处摄。亦各有异。(声是色蕴。声处声界摄。名等是行蕴。法处法界摄)且依此土。说名句文依声似立。非谓一切。谓诸国土。亦依光明香味(如净名说)假立三故(四会相违。为有问曰。声上屈曲既以为教。色上屈曲亦应为教。故通云且依等也。以前种四节［藏］势连环。故今更取。由此由词下论文以修之)余广破小乘执实之义。具如别卷。

　　▲疏以体从用故取名等者。义引彼论文。结成此义也。

　　疏三双取下。第三收也。文二。一正立。二总评。初二。一总立二说者。一立声。二立名等。其理量教量。已见前文。俱舍下。二引证。于中二。一小乘中。言蕴者。蕴即藏义。八十千者。具有八万四千。但今举大数。彼体者。指彼八万法藏体也。语者声也。名者举名以摄句文。色者声为教体。即色蕴摄。行者名等为体。即行蕴摄。即双存者。情无去取即是双存。谓或语或名皆得。问既有或言。即随取其一。非一时双取。何故引之证四法为体。答但以不同前二说。立一行一。即是双存。亦不的言同一时也。设同一时。亦无不乖或字。谓或声或名或俱皆得。(下通妨难。在别卷中)又杂心论偈亦云。广说诸法蕴。其数有八万。戒等及余蕴。悉是五蕴摄。上半全同俱舍。下半中即加戒等。等取定慧。彼长行释云。八万法阴皆色阴摄。以佛语语业性故。有说名性者行蕴摄。又戒蕴色蕴摄。定慧等行蕴摄故。与俱舍同也。

　　△疏故十地下。二大乘也。风画法喻已如归敬偈中引释。可却捡叙之。故十论又云。以二事说听。谓音声善字。(即名等也)又深密经云。不可舍于言说文字而能宣说。净名亦云。以音声语言文字。而作佛事。

　　▲疏清凉下。二总评。总评前三门也。文二。一双取。二若就下准取名等。于中三。一顺立。二良以下反显。三书之下通妨。谓有难云。书之竹帛。即非名等。名等是不相应行法。翰墨简牍但是色法。何得为体。故此救云。色与名等亦为所依。何异声为名等所依。声是色蕴所摄。书字之色岂非色摄耶。故前唯识之中。例于余方。亦依色等。有名句文。亦同诸法显义之体。问前疏引。十地经。钞引深密净名。皆证双取。今评家后收。何以偏取名等。答前云通取四者。但言所用。非正头体。仁王经云。大王是经名句味。百千万佛所说。不云声故。问又岂不违唯识离声别有非正义耶。答彼不离声。假实合说。今不离色。假实亦存。未爽道理(然大小乘诸宗。虽通用四法。而理不同谓萨婆多宗。四法皆通似实。经部声有实体。名等是假。若大乘中。四法相皆非实。谓名句假有。声是四变故。或四皆如空。俱不立故。终教四皆理事无碍。顿教皆不可说。华严四皆圆融无尽)。

　　疏四遍于下。第四门也。如净名光明尘劳者。第三卷菩萨行品也。因阿难闻香自昔未有。便问世尊。世尊说。是净名。取于香积佛饭。因何久如当销。佛为广说。乃至灭除一切诸烦恼毒。然后乃销。因即致问。阿难白佛言。未曾有也。世尊。如此香饭能作佛事。佛言如是如是。阿难或有佛土。以佛光明而作佛事。有以诸菩萨而作佛事。有以佛所化人而作佛事。有以佛菩提树而作佛事。有以佛衣服卧具而作佛事。有以饭食而作佛事。有以园林台观而作佛事。有以三十二相八十随形好而作佛事。有以佛身而作佛事。有以虚空而作佛事。众生应以此缘得入律行。有以梦幻影响镜中像水中月热时炎如是等喻而作佛事。有以音声语言文字而作佛事。或有清净佛土。寂莫无言。无说无示无识。无作无为。而作佛事。如是阿难。诸佛威仪进止诸所施为。无非佛事。阿难。有此四魔八万四千诸烦恼门。而诸众生为之疲劳。诸佛即以此法而作佛事。是名入一切诸佛法门。菩萨入此门者。若见一切净好佛土。不以为喜。不贪不着。若见一切不净佛土。不以为忧。不碍不没。今疏中但略取最初光明最后尘劳。意摄中间也。文尘劳有八万四千。是总摄之数矣。

　　△疏楞伽者。十卷者第四云。大慧非一切佛土言语说法故。有佛国土。直视不瞬。口无言说。名为说法。乃至云有佛国土。动身名说。今疏引此文也。若四卷者即当第二。云大慧非一切刹土有言说。言说者是作相耳。或有佛刹。瞻视显法。或有作相。或有扬眉。或有动睛。或笑。或欠。或謦咳。或念刹土。或动摇。大慧如瞻视及香积世界普贤如来国土。但以瞻视。令诸菩萨得无生法忍及诸胜三昧。是故非言说有情有一切法。大慧。见此世界蚊蚋蚁虫。是等众生。无有言说而各办事。释曰。以上所引证智皆教体。然楞伽意。兼欲遣言及遣诸法。思之可知。十卷经中。大同于此。疏等者。等有二意。一等于余文。即钞中具引者。二等于余邦。谓香积世界餐香饭而三昧显。极乐佛国听风柯而正念成。丝竹可以传心。目击以之存道。既语默视瞬皆说。则见闻觉知尽听。苟能得法契神。何必要固言说。况华严所说。云台宝网同演妙音。毛孔光明皆能说法。香华云树。即法界之玄门。刹土众生。本十身之正体。子何非教耶。故彼经云。刹说众生说三世一切说。又云。一切世间诸境界。皆悉能令转法轮等。其文非一。

　　疏五通摄下。第五门也。文二。一正辨通所诠义。谓彼论从义是能依。次云。如是二种。总名一切所知境界。即依于六文。显于十义。在别卷中。

　　▲疏此明下。二于通所诠所以。谓若不诠义文非教故。通取所诠义。成契经体故。华严十住品云。文随于义。义随文。文义相随。理无升谬。方为真教。又瑜伽云。佛菩萨等是能说者相。语是能说相。名句文身是所说相。释曰。由此故皆通取。不同前意克取所说。然通收则有三种能所。一以佛为能说人。则声等皆所说。二唯语为能说。则名等为所说。以依语显屈曲故。三四法皆能诠。则前义为所诠。故皆通取。下对前简别。此中有二义。第一通所诠则向下取。第二通说者即向上取。故说皆通。不同前义克取名等。故云所说也。

　　疏二唯识下。大段中第二门也。文二。一立理。谓立唯心识是教体之理。然此一门。含法相破相两宗。亦密通法性宗义也。总收之言。正是唯识。不离心者即是识义。八识亦通名心故。亦此是缘虑等心。不同下真如心也。疏唯识下。正立理也。即是始教故。彼论名成唯识。唯遮外境。识表内心。离识之外。更无别法。彼引多教。成立唯识道理。亦引华严。广如彼论。而言等者。等有二意。一等余论。二等余经。今初。谓瑜伽杂集摄大乘等。故无性摄论第四云。论曰。其中有未得真知觉者。于唯识中。云何此知。由教及理。应可此知。此中教者。如十地经。薄伽梵说。如是三界皆唯有心。又薄伽梵。解深密经亦如是说。释论中云。十地经者。于彼经中。宣说菩萨十种地义。此即安立地行相。名句文身识所变现。聚集为体。谓彼圣者金刚藏。识所变影像为增上缘。(十地品是金刚藏说故)闻者身中识上影现。似彼法门。(闻者即解脱月菩萨及华严海会)如是展转。传至于今。说名为教。故诸论皆引华严。或立唯识。即是第六地中一心所摄门。经云。佛子三界所有唯是一心。如来于此分别演说十二有支。皆依一心如是而立。

　　▲疏然通下。二开释。文二。初开章。后一唯本下二解释。又二。一别释。二总结。初中四。在疏。今第一也。既不知佛所说教唯是自己心识所变影像。谓自心外别有佛教。故云唯本。疏二亦本下。文二。一本质。谓佛实有说法故。皆是妙观。下颂文义本因位说听由于意识故。果位亦唯意识。故云妙观察智相应净识。以果位中智强识劣。故说此识与智相应。此智能于大众会中。雨大法雨故。能说法智所依心王。即是第六。故云净识之所显现。而言净者。纯无漏故。唯识疏云。既无漏心现。即真无漏。文义为体。是故世尊实有说法。言不说者是密意说。疏若闻者下。二影像教。托佛本质。自心变故。有漏心变。则名等有漏。疏注佛地论云下。文二。一引佛地证成影像教。又二。一正证。二通妨。妨云若尔是自心变。何名佛说。故此通云。此虽亲依等。释云。自善为因。佛力为缘。影像教为果。今从于缘名佛耳。二引二十唯识。双证本影。则二教齐有。谓若闻者为增上缘则佛心相生。若佛为增上缘则闻者相生。故云展转增上力。如来识及闻者识名为二识。决定成立本影之教。疏护法下。唯识诸师。皆同此立故。彼疏云。然此论主。无不说法。故取此解。然云文义相生。复说五心集现。在别卷中。疏三唯影下。唯识疏指无性论作如是说。不取为正。据终教意。则深于前。疏论师等者。等取顿教般若。言多立此者。不必全尔。有三观故。此但三中空一义故。龙军者未详。坚慧菩萨即宝性论主。

　　△疏此前下。二总结益。谓虽皆摄生。浅深有异。

　　疏三归性下。大段第三门也。一正摄归性中文二。一总约诸法说。二正就圣教说。(本为摄诸教体。归于一性。不为余法。余法然亦皆一。性因总说之。故初云总约。后云正就)初中二。初二句立理。然此门总收心境。今但云此识无体者。前随相门。是境已摄入唯识门说。今但云识已自摄境。以此识是境唯之识故。即知疏中此识二字全摄得前之两门。言无体者。前即外境无体。识是有体。到此门中识又无体。真心方是实体。故云唯是真如(如是真心文在䟽文)。

　　△论云下。二正释。是故者。由是无体之故也。以论次前文云。一切诸法(即前随相门中。五段之法。不出此也)唯依妄念(即前唯识门也。问前门亦含真心故。有终教顿教。云何此指云唯是妄念。答前终教云唯影。顿教云俱非。已明此等皆是空故。唯依妄念即是空义。正与前意扶同故。前引证无法之义云但随其自心。谓说如是法。又云。从得道来不说一字。自心者众生心也。岂非唯依妄念耶。岂非无体耶。然但前于他宗中。破相密说真实之义。此门即直显真实之体。今但收前存识存影之义。归于此门。其唯影及俱非之义。自然元同。此体不假收之。亦如法华。但会昔日权教。归今一乘。不会昔实。昔实本是一乘故。亦如转识成圣之时。不转识体。识体本净。是无垢识故。妙哉。此义谁人得知)而有差别。(却指五段)若离心念(唯识门无体也)则无一切境界之相。(随相门无体也)连次便是疏中是故等文也。故知此中无体二字。全摄论之六句。(文略义含例皆此也)故论摄六句云是故也。一切法者还指前二门也。从本已来者称性说也。不待破之方空。离言说者摄前声为教体。离名字者摄前名句文为教体。离心缘者摄前本影为教体。若本若影。皆是心识之所缘故。乃至者中间。论云。毕竟平等无有变异不可破坏。此正明是真实义。故下结云。入于一实也。唯是一心者正本体也。故名真如者但是结名也。即前等者疏家都结也。心者前第二门。境者前第一门。一实之言摄论文中间毕竟下三句。

　　▲疏以诸圣教下。二正就教也。初三句标立。余指教释。摄论者。若无性摄论即当第七。若梁摄论即当第十。如下唯识文。后因说本末逆顺。相对引之。唯识者即第十也。胜疏者。彼疏释云。由此地中得于三慧。照大乘法。是此法教根本真如。名胜流真如。或证此真如。说法胜故。问彼宗真如凝然。何有流义。答彼虽不立真如随缘。而说佛正体智证最清净法界。而于后得智安立教法。名为如流。此中逆顺有总四法展转相依。若逆推者。此之教法从何而立。答从佛后得智立。此后得智复依何立。由根本智故。论云了俗由证真故。说为复得故。此根本智从何而立。由契真如。真如最为根本。若顺说者。梁论第十释云。真如于一切法中最胜。由缘真如起无分别智。无分别智是真如所流。此智于诸智中最胜。由此智流出后得智。后得智所生大悲心此大悲心于一切定中最胜。因此大悲。如来欲安立正得救济众生。说大乘十二部经。此法是大悲所流。此于一切法中最胜。菩萨为得此法。一切难行能行。难忍能忍。由观此法。得入三地。在文可知。

　　▲疏是知下。蹑上二论。结归性也。上说如为教本。而教非即以本收末也。今说教即是如。则摄十二部教之相。归即如之性也。注引三昧经者。具云。如我说者义语非文。(一一称如。不著文字。名为义语)众生说者文语非义。(反上可知)仁王说十二部皆如者。具云。王白佛言。云何十方诸如来一切菩萨。不离文字而行诸法相。大王。法轮者法本如(修多罗也)重颂如。授记如。乃至方广如。论议如。(十二分名如前)是名句音声一切。若取文字者不行空也。此经但说教即是如。不言如皆是教。(如者一切法皆如也如通教局)今初前诸法显义为教体。体既是如。即无如曲教也。疏二说听中所以有此门者。既摄教归性。性为教体。非谓无教。则教与性理事无碍。(教是事。性是理。以摄同一体。故必无碍)教随性而融通。即与所破机亦相摄无碍。皆同一性故。即知亦含事事无碍。此当圆教之分矣。然其义者。但以生佛同一真心。故互相收为初二句。第三句即不相碍。故得双存。四乃至互相即故。所以双泯。理虽深妙文相易见。但要审照。不在寻文。故不委释。

　　疏四无碍下。谓一切教法。虽举体即真。不碍十二分教事相宛然显现。虽真如举体一切。不碍一味湛然平等。由如无碍。佛之音声。亦顺如无碍。皆与如智而相应故。心及事者第二门也。境者第一门也。理者第三门也。同一缘起。者全法界之缘起。非法界上别有因缘而起故。居理居事。一切皆同一体而缘起也。混者不分。融者一一全体而和合。无碍者。一中有多。多中有一。一即多。多即一。交彻者。此彻彼。彼彻此。互相如此。名为交也。诸法一一皆然以一心者。从此下释三门无碍之所以也。由理事二门皆在一心。即无别体。故得无二。皆各摄者。照捡上所引论及注可解。

　　○七所证宗趣门　文二。一释名。谓约传习教者。即当部所崇等。若约人情见。即心之所尚曰宗。若约对敌者。论义云宗。则语之所尚曰宗。宗者崇重义。遵尚义。

　　疏通别下。二显相文二。一通。二别。通中又二。一明教法所宗。二明诸师立宗。初中三。谓标释结。今初标也。五常谓仁义礼智信。常行此五。故名五常。道宗自然如普眼法空章及弥勒业报章说。

　　△疏因缘有二下。二释也。文二。一总。二别。总中四。一外。于中有缘生缘成。生者。谷子为因。水等为缘。成者。泥团为因。轮等为缘。此内外缘起。是龙树所立。二内。谓下内也。于十二中。行有二业为因。无明爱取三惑为缘。生识等七支果。三外由下合。(合内外也)故成唯识云。外谷麦等。识所变故似立种名。非实种子。四故佛下结。

　　△疏然有下。二别也。文二。一正明。言生死者指有情。成坏者指无情。不自他等者。暗引中论因缘品偈云。诸法不自生。(因无性也)亦不从他生。(缘无性也)不共(无和合性)不无因。(非自然性)是故知无生。(结成空义)余皆详之可。解疏故中论下。二引证。文三。一引论配之。二涅槃亦说下。引经成之。谓下中上上上品观之如次得声闻缘觉菩萨佛菩提。言观之者。谓观十二因缘也。三故佛下结也。

　　▲疏然约佛下。二明诸师立宗也。文三。一标举。二别释。三会五教。今初也。涅槃后者。百年后二十部别。六百年后马鸣出。七百年龙树出。一千一百年护法清辨等出。贤圣者婆沙诸罗汉。宗计各殊。即小乘圣也。天亲在小乘宗时未得圣果。及诸未证初果人等。皆小乘贤也。马鸣龙树无著即大乘圣也。天亲菩萨及护法等十师。等青目清辨。皆大乘贤也。相承传习者。大乘师资。略如前辨。小乘师资。如字轮等论。

　　△疏一随相下。二别释也。文五。具在疏文。随相者。但随法相而执定有。非随我相。造诸论者。婆沙俱舍等类甚多多。方是天亲所造。于中又三者。二十部中类束为三。取其大同。不能具辨小异。犊子部等者。等余四部全及一少分。谓此计中。总有五全一少分。五全者。一犊子。二法上。三贤胄。四正量。五密林山。泰法师云。更等取经部中根本部。不取末经部。以本经部亦执有胜义我。非即非离。即计菩萨出离生死。故名胜义。疏立五法藏者。或立三聚。一有为。二无为。三非二聚非二即我。又于有为中。开出三世故。成五法藏。第五名不可说藏。我在其中。以不可说。为有为无为故。余部呼为下。智论云。诸部论师共推不受。呼为附佛法外道。以诸外道所计虽殊皆立我故。疏二无我因缘者。文三。一总明。大同但有因缘所生五蕴实法蕴中无我。正因缘者。以破外道邪因无因。疏注除一者。我法俱有也。及三者。因缘但名也。所余诸部者。谓一萨婆多。二雪山。三上座。四多闻。五大众。六鸡胤。七制多山。八西山。九北山。十法藏。十一饮光。十二化地。十三经部末。十四说似。十五说出世。疏生灭从缘者。缘会即生。生是实生。缘尽即灭。灭是定灭故。因缘生灭之义。异于大乘。本无有我者。一向无我。不同大乘无我法中有真我也。疏于中者。二别开四计。谓于此无我因缘字中。复有四字也。具在疏中。但不出次第耳。三世无为者。就前五法藏中。唯除我也。或分五类者。名同百法五类。但数唯七十五也。已如前辨。上皆第一法有我无宗也。此计有三全一少分。一萨婆多。此云一切有。二雪山。即上座部。三多闻。一少分者。谓化地部末计也。又于有为之中。立正因缘。以破外道邪因无因矣。疏或无过未唯有现在者。第二法无去来宗也。说有现在及无为耳。其过未之法。体用俱无。此计有八全一少分。一大众。二雪山转。三鸡胤。四制多。五西山住。六北山住。七法藏。八饮光。制多西山皆北山之例。余多同大众。饮光余义多同法藏。雪转余义多同有部。无去来也。一少分者化地本部。彼云去来世无。现在无为是有。叙雪山转云余义多同说一切有部。亦无去来也。北京素公云。以前义故。四分律法藏部及四阿含僧祇大众部义并是法无去来宗也。此于前五法藏中。唯取三藏也。疏或现在中在蕴而实在处界假者。第三现通假实宗也。就前现在之中。法在蕴为实。在处界为假。其成实论末经部即是此类。此计有一全。谓说假部。一少分即末经部。以根本经部是第一宗摄故。其成实论。先是数论弟子。以所造为能造。后出家入佛法时。经部摄故。故三藏云。经部细实而虚。假实义同故。现通假实摄。此说假与一说说出世别。此谓从真谛中。皆有假实。蕴门明义是实者。实积聚故。界处门明义是假者。假积聚故。疏或世俗是假出世为实者。第四宗也。意以世间为俗。出世为真故。世俗虚妄。出世真实。少似中论一半。向前此计则说出世部也。疏然皆下。三总结其宗。然西域邪见。虽九十五种不同。不出邪因无因。谓计二十五谛从冥性生等。或计六句和合生等。或谓自在梵天等生。或谓时分方微尘虚空宿作等。而为世间及涅槃本。统收所计。不出四见。谓数论计一。胜论计异。勒沙婆计亦一亦异。若提子计非一非异。若计一者。则谓因中有果。若计异者。则谓因中无果。三则亦有亦无。四则非有非无。余诸异计。皆不出此。虽多不同。就其结过不出二种。从虚空自然生。即是无因。余皆邪因。此方儒道二教亦不出此。在下业报章中叙破。诸宗外道如别卷叙破。今但说正因缘。已总破诸计。是知佛法之浅深。已胜外道之深深。疏三因缘但名者。亦云诸法但名宗。此计一说部及经部一分。早欲参涉大乘。故云经部。但破其性。不妨有相。如揽指成拳。虽有拳相。而无其性故。疏中观论等者。于十二门论百论智度论大无畏论菩提资粮论。如此流类甚多。疏唯识等者。等于瑜伽杂集杂心摄大乘佛地庄严等流类也。亦多分是天亲无著所造。疏四如来下文四。一正明。言起信等者。及宝性论佛性论法界无分别论大甘蔗论等诸流类也。疏复有二下。二开二义。唯是法身者。华严缘起平等章云。由众生寂灭本来自尽时。(不待对治。故前文云非作故无等)即是法身也。文云。随缘非有之法身。(非有众生相也)恒不异事而显现。注云与前空宗异者。空宗以幻化空无。即为真理。无别理体。疏后法身缘起乃至境界者。立义宗也。从良以情下。出其因也。谓所见境唯是情识。情识是凡故。所现亦尔。故平等章又云。法身随缘成有。故时即是众生界。又云。随缘非有之法身。恒不异事而显现。是故菩萨入众生界时。即是入佛界时。入佛界时。即是入众生界时也。(上皆彼文)余如注中所引证据。疏良由如来下。三释开二所以也。互夺者。法身随得缘全体在缠为后门。缠结本空即法身本净为前门。疏此经下。四配摄经之兼正。注中自略释之。以成圆觉之称。余义如别宗者。即下心境空寂等也。

　　▲疏然此下第三会前五教。问今立五宗。何异前立五教。答有两异。一宽狭异。一宗容有多教者。(容有者不必定有也)宗宽教狭。如第三唯识一宗。便自兼摄法性终教圆教。彼判法华。为第三时不空不有教故。又说依华严经。造唯识论故。据此则一字摄三教也。第二宗空。则用佛密意摄顿教。第四如来藏宗则正摄终顿二教。二教俱以真净一心为究竟实理故。但佛说时仪式不同。故成两教。(为利根凡夫。直说则名顿。会习权教人令入实则名终)唯小乘宗及圆融宗。各唯宗一教。不宗于余。执小者不信大故。不执者知大乘非己宗故。圆宗者。知前四教未圆故。故云宗宽教狭也。疏一教容具多宗者。则教宽宗狭。如小乘一教。自有二十部宗计不同。纵以类收。亦有六别。如上所叙或五部乃至根本二部。大乘始教。便具空宗相宗。终教亦自具性相两义。顿教以显性即为破相。又以缠染本空即是法身。则具第二宗及业四宗一分法义。圆教则总具五宗中所宗之法。故云教宽宗狭。疏又约教下。后体式异也。此乃教则皆是。宗则或非也。若约佛所宗。则大同于教。唯终顿二宗意。宗于真性。

　　疏后别明下文二。一总。二别。总中二。一立。谓倒下释中二。一直释。此中所有注者。皆是略指经文。证成其宗。不是释义。义难至深至妙至要。然功在观照。性相意味非多文而能显。故不委释。其所指经。可具拨文而说之。于中。云缚脱八不者。具云。不与法缚。不求法脱。不厌生死。不爱涅槃。不敬持戒。不憎毁禁。不重久习。不轻初学。八句皆有不字。故云八不。

　　△疏云亦可钩下。二转释所有脚注。且是引经证成。疏别者下。教义对中。问若宗此经一部令他劳苦学之。有何意趣。答本图晓会经中所说觉心染净迷悟本末同异义理意旨。不为文字事业。是其趣也。故论云。毕竟不可说相而有言说者。当知如来善巧方便。假以言说。引导众生。其旨趣者。皆为离念归于真如。疏理事对中。舍前言教。但约所诠之义论之。所诠复有事理故也。应先问云。修心息妄。不在事缘。经中所说义理。何必苦分张门户。说本说末。云妄云真。有悟有修。五性四位三观诸轮四相四病等耶。答虽约种种。意在显理。谓说错谬过患。令知而离之。离过则合理。中下根性。犹难顿知顿离。故本末相对。迷悟相翻。遂成种种。论其旨趣。但为显理行对中境。即所观真理对能观之智。故云境也。谓于前对中。又舍事不论。但论真理。问真理一味。无增无减无益无损。何必宗之。答夫心无定相。对境随缘。若观差别之境。即成分别之心。若观一味真理。即成无分别智。无分别智方名观行故。今观于理者。意在观行成就也。疏行寂对者。谓有问曰。胜天王般若云。一行三昧者。远离思量。过觉观境。净名云。不观是菩提离诸缘故。且生心动念即乖法体。七祖云。拟心即差。六祖云。若以知知寂。此非无缘知。华严云。无智外如为智所证。且真理即是自心。何必将心更观真理。故此答云。宗观行者意在绝观。且多生染习。触境生心。若不修观行。则情计纷然。爱憎交起。如何远离思量。如何离诸缘等。纵令强抑妄心。直得念想不起。亦是增长无明。岂得定慧平等。故须观一切法如梦如幻本来空寂。方能悟观互空自然。能所两亡心境俱泯。泯然无寄。行超解绝。疏寂用对者。问一切皆绝。何所利益。答尘尽镜明无心而无像不现。离幻即觉无心而无所不应。疏此五下相由之意易知。

　　○第八修证门　文四。一叙禅宗。二会圆觉。三通妨难。四结劝修。初中二分。初蹑前标后也。于中。初二句蹑前七门。七门皆论佛之言教。教诠于义。约教解义。但是闻慧之境。设自依义。观察思惟。所思之义亦唯思慧之境。皆未是忘缘寂照。若上上根智。即言忘言。即相忘相。此不复论。今为中下之流。须开忘机寂志之方便发慧契证之玄门。故西域东夏。承上已来有斯宗。已下二句标后。言忘诠等者。意如上释。诠者诠量拣择之谓也。即能诠之教。忘者即周易略例中。将言显象。得象忘言。以象显意。得意忘象。如以筌蹄取鱼兔等。前已有释。复有其门者。不必攀缘经论。自有默传心印之门也。

　　疏故以心下。二正叙修诠。文四。一具叙祖宗。二别叙末计。三束宗就法。四总释法门。今初。以心传心者。是达磨大师之言也。因可和尚咨问。此法有何教典。大师答云。我法以心传心。不立文字。谓虽因师说。而不以文句为道。须忘诠得意。得意即是传心。历代不绝者。如下所叙。疏自佛嘱迦叶等者。佛灭度后。摩诃迦叶当第一代。付法藏经云(或云。付法藏传。是西域贤圣所集。藏中有数本。今引四卷者。取意摄略。不备其文。法门祖宗。如世间家谱。不可及知。故为依贤圣传记。撮略十余节要处。叙于别卷。亦不代代录之。可拨之令知。久讲者须宣之于后辈。或讲时或余时皆得。今欲于此叙之。恐初学智力不逮。故且销文略叙引讲时不得引说。但且撮略取意销疏文。不妨余时细话也)昔婆伽婆。于无量劫。为众生故求最胜道。成就种种难行苦行云云。破魔军已。成最正觉云云。降伏外道。立最胜幢。闭恶趣门。开涅槃道。化缘将毕。垂当灭度。告大弟子摩诃迦叶。汝今当知。我于无量阿僧祇劫。为众生故。勤修苦行。一心专求无上胜法。如我昔愿今已满足。我于今者。将般涅槃。以此深法。用嘱累汝。汝于当后。敬顺我意。广宣流布。无令断绝。迦叶白言。善哉受教。我当如是奉持正法。使未来现在等蒙饶益。唯愿世尊不以为虑。是故。如来灭度之后。摩诃迦叶。次宣正教。集佛法藏。化诸众生。其所度脱。求不退转云云。即迦叶当第一。(然禅经序文云。此是阿难曲承旨诏。［过］非其人。则幽关莫辟。罕窥其庭。若能得意忘言。则途中授与据此即佛属阿难。又智论说。阿泥楼豆。语阿难言。佛旨付汝法。汝今愁闷失所付事。又佛般涅槃时。迦叶不在。亦似合是阿难。今此经及传记。述法眼相付皆以迦叶为初祖者。应是先受佛密属。然住山中。后佛临涅槃。再属阿难。令语迦叶。当佛法主及令阿难同结集法藏。　迦叶为初也)疏展转于今等者西域二十八祖。此方七祖。相承传法。如一灯照百千灯冥者皆明。明终无尽。传灯之喻。如净名经疏说然初五师者。谓迦叶。阿难。末田地。商那和修。优婆鞠多也。阿难第二故。付法藏经云。迦叶垂涅槃时。以最胜法。付嘱阿难。而作是言。长老当知。昔婆伽婆。以法付我。我年老朽将欲涅槃。世间胜眼。今欲相付嘱。汝可精勤守护斯法。阿难曰诺。唯然受教云云。阿难演畅妙法。化诸众生。化缘将毕。先度罽宾比丘名末田提。又念迦叶垂涅槃时。告云。长老于后若入涅槃。王舍城有一长者。名商那和修。高才勇猛。有大智慧。可度出家以法付之。阿难临般涅槃。告曰。佛以法眼。付大迦叶。迦叶付我。我今付汝。汝可守护度诸众生。答曰奉教。我当拥护。普为一切作大明炬。商那和修第三。(和修亲禀阿难。不禀末田提。故当第三)于是次宣无上法药。疗烦恼病。济度群生。其德高远。辨才无尽。(第二卷云)阿难以法付和修时。而告之曰。世尊昔游摩突罗国。顾命我言。于此国中。当有长者。名为鞠多。其子号曰忧波鞠多。于禅法中最为第一。虽无相好。化度如我。我灭度后与大饶益。其所教化无量众生。皆悉解脱。得阿罗汉。汝当于后度令出家。若涅槃者。付其法藏。优婆鞠多第四。商那和修临涅槃时。告鞠多曰。佛以正法。付大迦叶。次付吾师阿难。阿难以法属累于我。我当灭度。以法付汝。汝可精勤拥护世眼。优婆鞠多言。唯然受教。(鞠多化缘极盛。事数极多。略如别卷。余在本传)疏初五师兼之者。约五师所传之法。具禅法律三也。故律宗未分五部之前。以鞠多已上为竖五师。然末田底迦及商那和修。皆是阿难弟子。即当同学。不是相承。故上引付法藏经叙。商那嘱鞠多曰。佛以正法。付大迦叶。次付吾师阿难。阿难以法嘱累于我。我当灭度。以付于汝。据此则至鞠多。但有四代。不叙末田故也。律宗所云五者。以律仪教相遵崇上座。故亦叙之[序-予+古]禅宗但取禀承心地真法。方为师资。故唯四代。

　　疏鞠多之后律教别行者。从提多迦已下。乃至师子比丘二十三代。但传心地禅门及大乘经论。其小乘律藏。但是昙无德等。五部分宗。各各异执。遍散诸国土。展转支分。不可具叙。其大乘经论及禅宗心地者。即鞠多付嘱提多迦。当其第五。(久修行愿。辨才无尽。未生时。商那已授记。令鞠多寻觅度之。乃至得阿罗汉)弥遮迦第六(多闻博达)佛陀难提第七。佛陀密多第八。(德力甚深。又多善巧。国王邪见。密多十二年。持赤幡在王前行。乃至王改邪心。受三归依)胁比丘第九。(六十年在胎。生即皓首。出家勤苦。胁不至席)富那奢第十。(立二谛义。降伏得马鸣为弟子)马鸣菩萨第十一(以妙伎乐。其音清雅。哀婉调畅宣说苦空无我。五百王子。闻悟出家。广著述诸论也)毗罗尊者第十二(造无我论。所至摧伏)龙树菩萨第十三。(天聪奇悟。事不再问。降伏异学。不可称说。度人无数。造论甚多。悉如别卷。临终入房闭户。经日不出。弟子破户见之。蝉蜕而去。诸国立庙敬事如佛也。)迦那提婆十四。(才辨超绝。擅名天下。独步诸国。回国王邪心。又多著述。因降外道。外道弟子。以刀决五脏而终也)罗睺罗第十五。僧伽难提第十六。(付法已。手举树枝而灭)僧伽耶舍第十七。鸠摩罗驮第十八。阇夜多第十九。婆修盘陀第二十。(通达一切修多罗义分别宣说。广度众生。余疑是天亲菩萨之梵语)摩奴罗第二十一。鹤勒那夜遮第二十二。师子比丘第二十三。(师子受付嘱。后游行教化。至罽宾国广度众生。化缘将毕。遂令弟子舍那婆斯付法云云。时遇罽宾国王。名弥罗掘。邪见炽盛。毁塔坏寺。杀害众僧。尊者告众曰。王有恶念。诸人可散。后王问师子。师所得法。岂非一切空乎。答曰如是。王曰夫证法空。于一切都无所惜。可施我头。师子曰。身非我有。何况于头。言［说］王即斩师子首。断已无回。香乳流地。又云。王惊默悔。后心又再发恶念灭佛法也。其弟子舍那婆斯遂奔南天)疏罽宾已来唯传心地者。舍那婆斯第二十四。罽宾即师子比丘遇难之处也。罽宾王。既毁塔坏寺。杀害众僧。事不异于坑儒。势必焚于经论。由是师子比丘。但密以心法潜教。婆斯或隐山林闲僻私语。或变仪式。混迹窃言。但示心宗。不传文字。问师子虽受戮于罽宾(意以乳流而显法也)婆斯已免难于南竺。免难之后。何不传经。答所显心性。虽离念照之。分明对境。觉之委细。然能诠经论。随器千差。理趣虽明。章句宁备。既非积习。奚为具传。自此已来。例之可见。亦是因罽宾焚除之难。觉文字非其必固。尤切意于心宗故也。亦是大道有数。兴替有时。故如此也。优婆掘第二十五。婆须密第二十六。僧伽罗叉第二十七。达磨多罗第二十八(达磨是南天国王第三子。少小出家。依师言下。悟如来禅。三乘三藏无不晓达。然志在妙理冥心虚寂。于南天。大作佛事。观此土。有大乘种。又作是念。东晨旦国。佛记后五百岁。般若智灯。连光于彼。遂属弟子般若密多罗。住天竺传法不绝。而来汉国)达磨至北方当其第一。(初至梁朝云云。后至魏遇慧可蒙示安心。授以袈裟以定宗旨。云观汉地。入圣位者。与金刚楞伽相当。传我法至六代后。命如悬丝。百五十岁。终留一只履墓中。脚着一只西归。乃至碑传敕谥等。悉在别卷也)慧可第二(先博学经史。居邺洛二都度人千方。答璨忏悔言下罪灭临终偿债彼怨害也)僧璨第三(付法已。或居市廛街巷止宿。不拣处所言语不避深浅。后入罗浮山。数年临终。却归嵬山。树下立合掌而终也)道信第四(居双峰。敕召虽病再取头任斫云云)弘忍第五。

　　疏黄梅门下南北又分者(此下关涉疏义。故须又宿行粗字写之。)南能北秀也。谓忍大师承信大师后。诣冯墓山。居止北山。在双峰山东。时人号为东山法门。此山在蕲州黄梅县。故复云黄梅门下。言南北分者。大师广开教法。学徒千万。于中。久在左右。升堂入室者。即荆州神秀。潞州法如。襄州通。资州智诜。越州义方。华州慧藏。蕲州显。扬州觉。嵩山老安。并是一方领袖。或阖国名僧。虽各有证悟。而随器不同。未有究了心源者。后有岭南新州卢行者。年二十二。来谒大师。初答作佛之语。与契师心。舂米题偈。师资道合。后乃三夜共语。直了见性。遂授密语。付以法衣。夜自逆。过九江口。令向岭南。后在曹溪山。开禅弘扬宗旨故。时号南宗。其神秀等十人。虽证悟未彻。大师许云。各堪为一方之师。秀后于嵩山。传大师宗教。为帝之师。敕谥大通禅师。时号北宗。故云南北又分也。余如别卷。慧能第六。(在始兴南海二部。得来十六年竟未开法。因在广州制止寺。听印宗法师讲涅槃经。夜与诸僧。论风动幡竿之义。法师窃闻。细问知是。东山门下。便为刺头。逆皈曹溪。二十日夜后印宗自与道俗百余人往诣。请开禅门。神龙元年。敕请不入。两度敕书云云。有襄州神会姓嵩。年十四。往［谓］因答无位为本。见即是性。挍试诸难。夜唤审问。两心既契。师资道合。神会北游。广其闻见。于西京受戒。景龙年中。却归曹溪。大师知其纯熟。遂默授密语。缘达磨悬记。六代后。命如悬丝。遂不将法衣出山。能大师说法。三十七年年。七十六。先天二年八月三日灭度。至元和十年。敕谥大鉴禅师塔号元和卢照)神会第七(大师承南宗能和尚后于东京荷溪寺。时人皆云荷泽和上。和上姓万。顶异凡相。如孔丘也。骨气殊众。总辨难测。先事北宗秀。三年。秀奉敕追入。和上遂往岭南和尚。和尚行门增上苦行供养。密添众瓶。斫冰济众。负薪檐水。神转巨石等云云。策身礼称。燃灯殿光。诵经神卫。律穷五部。禅感紫云。因洛阳诘北宗传衣之由。及滑台演两宗真伪。与崇远等。诗论一会。具在南宗。定是非论中也。便有难起。开法不得。然能大师灭后。二十年中。曹溪顿旨。沉废于荆吴。嵩岳渐门炽盛于嵩岳［略抄作秦洛］。普寂禅师秀弟子也。谬称七祖。二京法主。三帝门师。朝臣归崇。敕使监卫雄雄若是。谁敢当冲。岭南宗途甘从毁灭。法信衣服。数被潜谋。事如祖章。传授碑文两遇磨换。据碑文中所叙。荷泽亲承付属。［讵］敢因循直入东都。面抗北祖。诘普寂也。龙鳞虎尾。殉命忘躯。侠客沙滩。五台之事县官白马。卫南卢郑二令文事。三度几死。商旅缞服。曾易服执秤负归。百种艰难。具如祖传。达磨悬丝之记。验于此矣。因淮上祈瑞感。炭生芝草。士庶咸睹。遂［尽今］建立。无退屈心。又因南阳答［王赵］公三车义。名渐闻于名贤。天宝四载。兵部侍郎宋鼎。请入东都然正道易申。谬理难固。于是。曹溪了义。大播于洛阳。荷泽顿门。派流于天下。然北宗门下。势力连天。天宝十二年。被𧮂聚众。敕黜弋阳郡。又移武当郡。至十三载。恩命量移襄州。至七月。又敕移荆州开元寺。皆北宗门下之所［毁］也。至乾元元年四月后。频告门人。令数问法。再三深叹无为一法。五月十三日。中夜示灭。年七十五。其夜山南东道节度使制州刺史李广珠。见大师座空中过。空有声云。往开元寺。迎神会和尚去。云云二年。迁厝于东京。龙门置塔。宝应二年。敕于塔所置宝应寺。大历五年。敕赐祖堂额。号真宗般若传法之堂。七年敕赐塔额号般若大师之塔。贞元十二年。敕皇太子集诸禅师。楷定禅门宗旨。遂立神会禅师为第七祖。内神龙寺。敕置碑记见在。又御制七祖赞文。见行于世)。

　　疏虽继之一人下。第二别叙末计也。于中二。一标意。二叙列。今初也。继一人者。西域初从迦叶。此方始于达磨乃至神会。唯委嘱一人继嗣也。屡有傍出等者。如下所叙。

　　▲疏有拂尘看净方便通经下。二叙列也。略叙七家。今初第一也。即五祖下。此宗秀大师为宗源。弟子普寂等大弘之。拂尘者。即彼本偈云。时时须拂拭。莫遣有尘埃。是也。意云。众生本有觉性。如镜有明性。烦恼覆之。如镜之尘。息灭妄念。念尽即本性圆明。如磨拂尘尽镜明。即物无不极。此但是染净缘起之烟。未见妄念本无一性本净。悟既未彻。修岂称真。修不称真。多劫何证。疏方便通经者。方便谓五方便也。第一总彰佛体。依起信论。谓佛者觉也。自觉觉他觉满。离心名自觉(觉心无心为离心也)离色名觉他(觉身无身为离色也)俱离为觉满(觉自他离身心烟自在知见)所言觉义者。谓心体离念。离念相者等虚空界。(心也释自觉谓赞叹不喜。打骂不瞋。离念即无心。无心即与虚空合体故。名等虚空界。若起心即不等空界也)无所不遍。法界一相(色也释觉他)即是如来平等法身。(俱也释觉满)如是用心。常无间断。是长养法身。没身没心。没天没地。湛然清净。亦名圆满法身。瞥起心即有心色。破坏法身。色是色蕴。谓五根六尘。心即四蕴。蕴是积聚义。亦名为阴。阴是覆盖义。谓离念故无心。无心即无色。色心清净。五蕴常空。故名一相。十二处十八界例知。谓若离根尘识。即界分常空寂。根根空。尘尘静。根根无心。尘尘是圣。圣者正也。眼见色。意同知染法界。意不同知净法界。耳等皆然。瞥起心即十八界。无心即一相。一相者无相。对境不动名如。不随应是来。若见色有憎爱等。是动是去。非如非来。故无憎爱。即自在知见。此是光明如来眼识。余耳等例之。谓无量教如来。香积如来。甘露如来。华聚如来。法门如来。如次配五识也云云。乃至不见有身身是佛。不见有心心是佛。身心总不见。身心总是佛。第二开智慧门。依法华经。开示悟入佛知见也。谓身心不动。豁然无念是定。见闻觉知是慧。不动是开。此不动即能从定发慧。意根不动智门开。五根不动慧门开。智用是知。慧用是见。名开佛知见。知见即是菩提。菩提者不可以身心得。寂灭是菩提。灭诸相故。眼见色。不被色尘碍眼菩提云云。(耳鼻舌身意亦然)六根不碍诸尘相。即是圆满大菩提。知是根本智缘真。见是后得智了俗。一往无间是缘真。先以证为根本。若不以证为先。所有知见随染。今日炽然于六尘中得自在。由何物只缘。先以证为根本。所以知见不染六尘。处处知见分明。名佛知见。次下释诸佛世尊唯以一大事等云云。第三显不思议解脱。依维摩经。谓瞥起心是缚。不起心是解。二乘人。厌喧住寂。贪着禅味。是菩萨缚。不沉不寂。以方便生。是菩萨解。二乘人。在定即不能说法。出定则说生灭法。为无定水润心。名为干慧。但住不动中说法。不动是方便。说法是慧。二乘人。闻说法不动为方便。便住不动中。无自在知见。在定亦不能说法。菩萨定中。有慧自在知见。即不被缚。得定得慧。于无相无作法中。以自调伏。名之为慧。五阴空空解脱。六尘无思无想解脱。心无所缘无作解脱。是名三空解脱门。次下释经文十数节云云。第四明诸法正性。依思益经。谓心不起离自性。识不生难故际。见是眼寂性(闻等五云云)不起即无心。无心即无境性。是名诸法正性。眼是欲色是降眼识不生离欲际(耳等五云云)余如别卷也。第五了无异自然无碍解脱。依华严经。一切无碍人。是无碍道。一道出生死。是无住道。非长亦非短。解脱人所行。是解脱道。因无异得离根尘。眼见色无异。一切色尘不能为碍。无碍道。离尘色不染。见见离染。解脱道。离染(耳等五云云)根相尘相。一法亦无尘来染。唯有知见独尊。光明遍照。无碍道等觉。解脱道妙觉。等觉智照。依性起相。妙觉慧照。摄相取性。智能照理。慧能照事。分明知见。光明遍照。等觉是大智。妙觉是大慧。不起心心如。心如一切物皆如。如即是智。智能含慧。是名大智慧云云。余如别卷。上四门文。未皆有云云字者。悉是余义插入别卷也。

　　疏有三句用心为戒定慧者。第二家也。根元是五祖下分出。名为智诜。即十人中之一也。本是资州人。后却归本州德纯寺开化。弟子处寂俗姓唐承。后唐生四子。成都府净众寺金和尚。法名无相。是其一也。大和此教(金弟子当寺召长松山马逐州季通泉县季皆嗣之)言三句者。无忆无念莫忘也。意令勿追忆。已过之境。勿预念虑。未来荣枯等事。常与此智相应。不昏不错。名莫忘也。或不忆外境。不念内心。修然无寄。(莫忘如上)戒定慧者。次配三句也。虽开宗演说方便多端。而宗旨所归在此三句。其传授仪式略如此。此国今时官坛。受具足戒。方便谓一两月前。先克日牒示。召集僧尼士女。置方等道场礼忏。或三七五七。然后授法了。皆是夜间。意在绝外。屏喧乱也。授法了。便令言下息念坐禅。至于远方来者。或尼众俗人之类。久住不得。亦直须一七二七坐禅。然后随缘分散。亦如律宗。临坛之法。必须众举。由状官司给文牒。名曰开缘。或一年一度。或三年二年一度不等开数开。

　　疏有教行。不拘而灭识者。第三家也。其先亦五祖下分出。即老母安和上也。六十岁出家授戒。六十夏。方灭度时年一百二十。故时号老安。安即名也。为则天圣后之所师敬。道德深厚。志节孤高。诸名德皆难比类。有四弟子。皆道高名著。中有一俗弟子。陈楚章(余三即腾腾自在破灶堕)时号陈七哥。有一僧名无住。遇陈开示领悟。亦志行孤劲。后游蜀中。遇金和上开禅。亦预其会。但更咨问。见非改前悟。将欲传之于未闻。意以禀承俗人。恐非宜便。遂认金和上为师。指示法意大同。其传授仪式。与金门下全异。异者。谓释门事相一切不行。剃发了便挂七条。不受禁戒。至于礼忏转读画佛写经。一切毁之。皆为妄想。所住之院不置佛事。故云教行不拘也。言灭识者。即所修之道也。意谓生死轮转。都为起心。起心即妄。不论善恶不起即真。亦不似事相之行。以分别为怨家。无分别为妙道。亦传金和上三句言教。但改忘字为妄字。云诸同学。错预先师言旨。意谓无忆无念即真。忆念即妄。不许忆念。故云莫妄。毁诸教相者。且意在息灭分别而全真也。故所住持。不议衣食。任人供逆。逆即暖衣饱食。不送即任饥任寒。亦不求化。亦不乞饭。有人入院。不论贵贱。都不逢迎。亦不起动。赞叹供养怪责损害。一切任他。良由宗旨说无分别。是以行门无非无是。但贵无心而为妙极。故云灭识也。上来三家。根本皆是六祖同学。但傍正之异耳。

　　疏有触类是道而任心者。第四家也。其先从六祖下分出。谓南岳观音台让和上。是六祖弟子。本不开法。但居山修道。因有剑南沙门道一。俗姓马。是金和上弟子。高节志道。随处坐禅。久住荆南明月山。后因巡礼圣迹。至让和上处。论量宗运。征难至理。理不及让。又知传衣付法曹溪为嫡。便依之修行。住乾州洪州虎州。或山或廓。广开供养。接引道流。大弘此法。起心动念。弹指磬咳扬扇。因所作所为。皆是佛性全体之用。更无第二主宰。如面作多般饮食。一一皆面。佛性亦尔。全体贪瞋痴造善恶受苦乐故。一一皆性。意以推求。而四大骨肉舌齿眼耳手足。并不能自语言见闻动作。如一念今终。全身都未变坏。即便口不能语。眼不能见。耳不能闻。脚不能行。手不能作。故知语言作者。必是佛性。四大骨肉。一一细推。都不解贪瞋故。贪瞋烦恼并是佛性。佛性非一切差别种种。而能作一切差别种种。意准楞伽经云。如来藏是善不善因。能遍与造一切。起生受苦乐与因俱。又云佛语心。又云。或有佛刹。扬眉动晴笑欠磬咳。或动摇等。皆是佛事。故云触类是道也。言任心者。彼息业养神(或云息神养道)之行门也。谓不起心造恶修善。亦不修道。道即是心。不可将心还修于心。恶亦是心。不可以心断心。不断不造。任运自在。名为解脱人。亦名过量人。无法可拘。无佛可作。何以故。心性之外无一法可得。故云但任心即为修也。此与第三家。敌对相违。谓前则一切是妄。此即一切是真。

　　疏有本无事而忘情者。第五家也。即四祖下分出也。其先即午头慧融大师。是五祖忍大师同学。四祖委嘱忍大师继代之后。方与融相见。融通性高简。神慧灵利。久精般若空宗。于一切法。已无计执。后遇四祖。于方空无相体。显出绝待灵心本觉。故不俟久学。便悟解洞明。四祖语曰。此法从上一代。只委一人。吾已有嗣。如可自建立。融遂于午头山。息缘忘情。修无相理。当第一祖。智严第二。慧方第三。法持第四。智威第五。慧忠第六。智威弟子润州鹤林寺马素和上。素弟子劲山道钦和上相袭。传此宗旨。言本无事者。是所悟理。谓心境本空。非今始寂。迷之谓有。所以生憎爱等情。情生诸苦所系。梦作梦受故。了达本来无等。即须丧己忘情。情忘即度苦厄故。以忘情为修行也。前次触类是通为悟。而任心是修。此以本无事为悟。忘情为修。又此与前两家皆异者。且就悟理而言者。第三家一切皆妄。第四一切皆真。如则一切皆无。就行说者。第三伏心灭妄。第四纵任心性。此则休心不起。又三是灭病。四是任病。五是止病。如下文说。

　　疏有藉传香而存佛者。第六家也。即南山念佛门禅宗也。其先亦五祖下分出。法名宣什。果州未和上。阆州蕴玉。相如县尼一乘皆弘之。余不的知禀承师资照穆。言传香者其初集众礼忏等仪式。如金和上门下。欲授法时。以传香为资师之信。和上手付。弟子却授和上。和上却授弟子。如是三遍。人皆如地。言存佛者。正授法时。先说法门道理修行意趣。然后令一字念佛。初引声由念。后渐渐没声。微声乃至无声。送佛至意。意念犹粗。又送至心念念存想有佛恒在心中。乃至无想盍得道。

　　疏有寂知指体无念为宗者。即第七家也。是南宗第七祖荷泽大师所传。谓万法既空。心体本寂。寂即法身。即寂而知。知即真智。亦名菩提涅槃。广如悬谈以法性教对破相教五对义中所辨。此是一切众生本源清净心也。是自然本有之法。言无念为宗者。既悟此法本寂本知。理须称本用心。不可遂起妄念。但无妄念。即是修行。故此一门宗于无念。疏遍离前非统收俱是者。此有二意。一以第一家。拣收前六。谓上句拣。下句收。简云前非。谓一二及六。滞于染净缘相。失天真本净性德。第四及上五三。阙于方便事行。而乃尽于有为。(违净名经言教也)就中。第三加以毁教之失。又六家皆未指出灵心。今第七克体直指寂知。不约诸像法量。又顺性无念修行故云尔也。下句收为是者。谓以寂知为本。而随缘修前方便之行。即前六家。皆是随病对治之妙门也。此乃所其所通。无其所病也。二总判七家。皆有收拣。谓第七家中。若一向拣却缘虑妄心色相尘境顽凝虚空等法。偏立寂知。而为究竟者。互来圆通。圆通见者。必须会前差别取舍等法。同一寂知之性。寂知之性。举体随缘作种种门。方为真见。寂知如镜之净明。诸缘如能现影像。荷泽深意本来如此。但为当时渐教大兴顿宗沉废。务在对治之说。故唯宗无念。不立诸缘。如对未识镜体之人。唯云净明是镜。不言青黄是镜。今于第七家。亦有拣者。但拣后人局见。非拣宗师。据此道理。即知于七宗中若统圆融为一。则七皆是。若执各一宗。不通余宗者。则七皆非。如涅槃说。有人摸象。虽各认成非。然亦皆不离象体。但总也。即是全象也。故注云象体。

　　疏上之诸宗下。第三束宗就法。但就顿渐悟修之法。和会自然。会得诸宗。诸宗不离此故。然定慧正是所修之道。顿渐是悟修之仪式。所修之道有正有助。定慧是正道。余万行是助道。助定慧故。故华严云。譬如有力王。率土咸戴仰。定慧亦如是。菩萨所依赖等。诸教非一。悟修多是解行。顿渐通于悟修。无定下明互阙之失。谓无定之慧。慧是狂慧。如风中灯。如摇动水。无慧之定。定是愚定。如闷绝无心。如枯杌无识。又偏修定增长无明。偏修慧增长邪见。故涅槃云声闻定力多故不见佛性。菩萨慧力多故见性不了了。此二双运下。明等学之益。亦如涅槃说也。两足尊者福智圆满。定是福体。慧为智本故也。止观者。摩诃止观十卷。小止观二卷者。序云。止乃伏结之初门。观是断惑之正要。止是养心识之善资。观是照察神解之妙术。止是禅定之胜因(由止万缘故止定也)观是智慧之由藉(由观察诸法故慧力成就)广如威德章三观之初标本门中所引。

　　疏其顿渐下。第四总释法门。然悟与修。皆通顿渐。又悟有解悟证悟。修有随相离相。谓初因解悟。依悟修行。行满功圆。即得证悟。此为真正。若各随根性。及诸善友。方便施设。先后无定。今文九对。一五解悟。二三四六九证悟。七八通二悟。疏顿悟者。慧日顿出。(圆明觉性)霜露之惑渐销。又如孩子初生六根四支百节顿具(性上恒沙功德)乳哺饮食养育渐渐成长。出身入仕(万行资庄报化圆满。举二喻者。断惑证理二相别也。后亦例此)此悟在初。故属解悟。悟后之修。即具随相离相。理事双修。故功行圆满。必有证后悟。即属后对。疏渐修顿悟下。次三对证悟也。初言渐修顿悟者。此有二意。一者即前解悟之渐修。修极故证。二则从初便渐。如诸声闻因四十年渐。前修三乘教行故。灵山会中。闻法华经。疑网顿断。心安如海。授记成佛。如人伐木。千斧万斧。渐斫。倒即一树顿倒。(喻断惑也)又如从边远来于京都。数月步步渐行。入大城门之日。一时顿到。(喻证理也)天台数年修练百日加功用行。忽然证得法华三昧旋陀罗尼门。于一切法悉皆通达。即其事也。北宗渐门之教。意见如此。然多入二乘之境。难得圆通证。故渐悟者。谓虽闻圆教信圆法。而根性迟钝。不得顿悟。虽不得顿悟。而乐欲情殷。深宗顿理。顿发大心。顿绝诸缘。顿伏烦恼。由此加行。渐渐得悟。悟即是证。不唯会解。如人磨镜。一时遍磨一面。终不从一分一寸致功。尘埃则微微而尽。(渐净)明相渐渐而着。(渐照)又如学射初把弓矢便注意在的(喻发无上菩提心也)终不故作亲疏节级(不先发十信择十住等)然千百日。射亿万箭。方渐渐亲近。乃至百发百中。(前喻已其断证后喻唯证成)疏渐悟者。谓信本性圆满。而犹计有业惑障覆。故勤拂镜尘。渐悟心性。如注所引喻也。足履喻修行。所鉴喻证悟也。(若对下顿断烦恼斩丝之喻此如断竹节不同)疏并为证悟者。总结上三对也。疏若云顿悟顿修下。三对悟修皆顿。但以惑互先后。或同时故。成解证之异。初标顿悟顿修。以斩染綟丝为喻者。斩如顿悟。顿悟烦恼本无。即名为断。如一綟之丝。不胜一剑而顿断故。(此是荷泽所举之喻)染如顿修。顿称性上恒沙功德。念念无间而修。如染一綟之丝千条万条一时成色。故清凉大师心要云。心心作佛。无一心而非佛心。处处道成。无一尘而非佛国。又行愿疏云。行则顿修。位分因果。皆是顿修之义。疏谓先悟后修等者。初对也。如注所释。谓由顿了身心尘境皆空故。不着诸相。不证心性。心性本不动故。又由顿了恒沙功德皆备故。念念与之相应。名为合道。由悟于先。故当解也。疏先修后悟等者。次对也。谓顿由绝诸缘等云云。(如上所引)故得心地豁开。以根欲俱胜故。不同前顿修渐悟也。注以修如服药者。一服顿契也。悟如病除者。热病得汗。四肢百节一时轻清也。不取渐渐平复之意。以悟在修后。故当于证。然此证解前无二相。疏修悟一时者后对也。谓以无相为修。分明为悟。悟即慧也用也。修即定也体也荷泽云。即体而用自知等。注中取意。引心要也。具云。无心于忘照则万累都捐。任运以寂知则众行爰起。今但各取上句故。一喻悟一喻修。若全用后二句。自有修悟。谓上句悟。下句修也。心要又云。一念不生前后际断。(即顿修也)照体独立物我皆如。(即顿悟也)荷泽云。一切善恶都不思量。言下自绝念相。(修也)正无念想。心已自知。(悟也)疏即通解证者。此有二意。一者。如上释云。证解亦无二相。故二皆通。谓即证即解。即解即证。二者。或是证。或是解。谓顿了顿息等。即为解悟。顿尽顿觉。即为证悟。如大梦觉。觉即顿觉。梦必顿尽故。(如佛地论说。下当具释)疏若本具下第八一对也结云通解证也。亦含二意。如次上说。初义可知。后义应释。约解释者。但取无漏本觉为悟。不加觉了之心。但取性上功德为行。不待息心为行。注中饮字得字皆喻。与之相应。约证释者。即始觉合本之时。无别始觉之异故。华严疏云。新成旧佛。旧佛新成。成时但是本本之真。不见新新之相。悟修皆尔。故华严说。成时必与一切众生同体俱成。又云。成与不成。无差别者。正由不取新成之虚相也。疏若约楞伽下。第九对之证悟也。此虽渐顿各四。而非四对。谓以地前四渐。对地上四顿故。彼经。大慧白佛言。世尊。云何净除自心现流。为顿为渐。答中。先明四渐。后说四顿。渐经云。佛告大慧。渐净非顿。如一庵罗果。渐熟非顿。如来渐除众生自心现流。亦复如是。渐净非顿。(一此喻十信)二如陶家作器。渐成非顿。(十住)三如大地渐生非顿。(十行)四如习艺渐就非顿。(十向)上之四渐。约于修行。未证理故。下之四顿。约已证理故。一明镜顿现喻。经云。譬如明镜。顿现一切无相色像。如来净除一切众生自心现流。亦复如是。顿现无相无所有清净法界。(喻初地至七地)二日月顿照喻。云如日月轮。顿照显示一切色像。如来为离自心现流习气过患众生。亦复如是。顿为显示不思议胜智境界。(喻八地已上)三藏识顿知喻。云譬如藏顿分别知自心所现身相及安立受用境界。彼诸佛亦复如是。顿熟众生所处境界。以修行者安处于色究竟天。(此喻报身)四佛光顿照喻。云譬佛所作。依佛光明照曜自觉圣趣。亦复如是。彼于法相有性无。恶见妄想。照令除灭。(亦喻法报。前喻顿成。此喻顿照)今注中取意。撮略标之。但看上引经文。自当见耳。然一向鉴配地位者。古今同为此释。亦顺经文。若准清凉大师华严疏钞所释。则通于横竖。则位位中皆有顿义。且约横论顿。复有多义。谓顿悟渐修等四句云云。亦不出上来九对顿渐。如别卷引。然顿与圆。若约究竟真实性德。出体则同未圆。不名为顿故。若约释名义及教门。施设则别。谓顿约时竖说。圆约法横说。不妨有顿而非圆。如初地顿断二障分别种子。未断俱生故。又不妨圆而非顿。如信华严宗中所显一切众生全同佛德。一向发心学之。更不习权教小乘。此名闻圆法起圆信。然根性迟钝。习之多时。渐渐方解。故非顿也。天台云。渐渐非圆渐。圆圆非渐圆。谓善渐家亦有圆渐。圆寂亦有圆渐。渐家渐者。如江出岷山始于滥觞。渐家圆者。如大江千里。圆家渐者。如初入海。虽则渐深。一滴之水已过大江。况滥觞耶。圆家圆者。如穷海[泳-永+處]底故。今云渐是圆家渐。尚过渐家之圆。况渐家之渐。故五教中。判顿教圆教不同。上来多段不同。总当第一。叙禅宗竟。

　　疏此圆觉下。大文第二。会圆觉也。文三。谓标释结。今初标也。二谓文殊下。释也。可捡教起因缘门中及下销文处。取相应之义叙之。今亦不能重述。疏普眼观通于解证者。随义阴处。更为指之也。以从戒定修得故当其证。由但是观行成就。未是果位故。亦云解也。又以观行成时。更不见别有佛果是未证故。即名证。今评量此人。但名解悟。故判云解脱普贤。后段者。文云。知幻(解悟)即离(修也)不作方便。(顿也)离幻(修也)即觉(证悟)亦无渐次(顿也)。

　　▲疏更有下。三结也。

　　疏此等下。三通妨难。谓有难云。前权实对辨门中。早已广明顿渐等教。何得今又重说。故为此通也。

　　疏苟得下。四结劝修。言皆成定慧者。谓定慧有有作无作自性三种不同。故顿与渐。皆相当也。故荷泽说三种三觉。有作三者。约诸恶不作等云云。无作三者。妄心不起是戒(无贪嗔悭嫉等)无妄心是定(无思觉等事也)知无妄心是慧(不落无记空也)自性三者。谓空寂照(如次配之空是离四句绝百非之义故配义也余二可知)言妄想者。无定之慧也。言无记者。无慧之定也。此但以冥冥无所拣择而为无记。不唯拣于善恶说无记也。言审而修之者。此门意在于行。不图知解而已。故劝云修之。不云学之。此第八一门疏文。多依清凉大师奉。

　　敕所制新华严疏悬谈十门中修证浅深门也。

　　圆觉经大疏释义钞卷第三(之下)(起天台四教终第八门)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第四(之上)

　　终南山草堂寺沙门　宗密撰

　　○九翻传中文二。一叙翻。二叙传。初中二。一约图录叙。二约他疏叙。初中云觉救者。此三藏以非智为名也。觉谓觉悟。救谓救迷。又觉者觉法。救者救世(起信归敬偈赞佛云救世大悲者)谓觉悟真法。救世群迷。故名觉救。疏此印度者。天竺国有五印度。四方及中。此是北也。印度罽宾皆未详唐语。白马寺者。后汉明帝时。梵僧摩腾竺法兰等。将白马驮经。到洛都。帝令造寺报白马恩。此即天下寺之祖也。在旧洛城门外。东去今洛城二十里。余亦曾到。腾兰白马梵经初到元由。广如别卷。

　　疏一部者。目录曰。二十八纸。或一卷。或两卷。不载年月者。目录云。此经近出。不妄何年。且弘道为怀。务甄诈妄。但真诠不谬。岂假具知年月耶。(上皆本文)评云。余谓但云不知年月即得。何必加此数言。故疏中不载耳。

　　▲疏北都下。二约他疏叙。于中三。一正叙。言龙集者。有释云。高宗大帝。当其年龙飞。以王天下。此说恐谬。曾见有处说。长寿年是则天之代。然今亦未委其指的也。待更寻检。疏具如别录者。复不知是何图录。悉待寻勘。有释云。证义大德。是京兆皇甫氏范氏沙门复礼怀素。又指度语笔授云。在白马寺译经图记。此等悉难信用。谓证义笔授等。何得半在此记半在彼图。乍可不知。不得妄生异说。坚志法师疏。说译主年月。并与藏海疏同。唯云天竺三藏羯湿弥罗。为异耳。余又于丰德寺难经中见一本圆觉经。年多虫食悉已破烂。经末两三纸。才可识辨。后云。贞观二十一年。岁次丁未。七月乙酉朔十五日己亥。在潭州宝云道场译了。翻语沙门罗睺昙揵。执笔弟子姜。道俗证义大德智晞注纮慧今宝证道脉。然未详真虚。或恐前已曾译。但缘不能闻奏。故滞于南方。不入此中之藏。不然者。即是诈谬也。

　　△疏不知此说下。二评量也。言素承此人等者。后余到此京。询其事迹。悉如先闻。甚有德行。亦多事业。更有著述数本章疏。

　　△疏然入藏下。三例断也。疏定真伪者。曾见经说。迦叶白佛。末法有魔。或变现。或说法。惑乱佛法及佛弟子。如何辨之。佛言。当以理验。故知须以所诠法理方验真诈。

　　疏前后下。二叙传。于中二。一叙诸疏。言造疏者。且据所见者叙之。近闻江淮间。亦有疏行。不知如何。惟悫者是佛顶疏主。悟实者少小出家。曾禀荷泽之教。高节志道。戒行冰洁。久在东都。恩命追入内。住先天寺。八十六岁方终。焚得舍利数百粒。坚志者。实之弟子。虽多作化俗。法筵亦有节行。施利悉不入已。邈经者。但节节料了。便都以文言邈之而已。至于解释文义性相。会前通后。殊不局怀。述理性者。从首至末。每科每段。只是说万法虚妄如梦幻等。觉性圆明。遍满法界。与诸法不即不离。此之所见。即不失南宗实理。且免偏局。然于著述之门。都非作者文句。虽不至凡俗。且非章疏体。或又无紸论骨气。又不显发经文前章后段生起血脉意。亦不一一销释性相义理。专他词者。布置言语。处用文字。标结已来。一一专仿敩古来诸人述作模样章疏仪或。由此亦得首末颇似。是当亦多用法相名句。只是无的当见解。逢文则强强随分作语销过。今寻觉之。虽免大段过失。然旦都无滋味。亦无所益利群俗者。此疏四卷。多作四六结对联环言语。以说大乘理性诸法幻化。乍闻皆悦耳畅心。听览不倦。然不堪研核。亦无经论宗绪。非可传授。疏未见开析者。住含性相权实。是圆顿宗。具在教起因缘十段中。第七收处说。可检之。略叙方见诸疏。都未开析。

　　▲疏故今处为下。二指此疏也。言俱不依者。但不依建立义理门户及释经文意趣。然其中文句相当者。时亦引之。犹如不依外典小乘。不妨数有引用耳。序末者。即疏序之末文云。参详诸论。反复百家。以利其器。方为疏解。冥心圣旨。极思研精。义备性相。禅兼南北等也。可检彼钞。略更叙之。

　　释题目。

　　疏初者然下。文中有二。一总辨诸经。如法华金刚之类者。法华中。文殊云。我见灯明佛本光瑞如此。以是知今佛欲说法华经。又云。此法华经。是阎浮提人。病之良药。亦云。时有仙人来白王言。我有大乘。名妙法莲华。若不违我。当为宣说。一部之文。频标名目。金刚云。须菩提问佛。当何名此经。我等云何奉持。佛告须菩提。是经名为金刚波罗蜜。以是名字。汝当奉持。言之类者。看诸经文。但有自举题目。即此类也。疏如阿弥陀入楞伽者。彼经文之中。不立名字。即知佛灭后。结集家。约义立名也。言之类者。但看诸经中。有不标题目。即此类也。一藏之经。不出此二类。

　　▲疏今此下。二正明此经也。五种名者。诸经亦有如此者。

　　疏二者诸经下。得名也。文二。一明诸典互亏。二今经五名下。显此经通摄。今初也。云人有请说者。说复有二。一约所说。如金色童子经等。二约能说。如无尽意菩萨经维摩经等。请者。如思益梵天所问经。贤护菩萨经等。复有约所为人立名。如须达经优填王经郁伽长者经等。喻者。如大云经宝积经等。体者。如诸法无行经等。用者。如神足经大神变经等。果者。如大般涅槃等。因者复二。一约因行。如六波罗蜜经等。二因位。如十地经等。能诠者。如四阿含经等。(阿含此云教。教即能诠也。小乘唯以教为所信所依所缘所行之法故。结集之经。直名为教。天台指小乘。为三藏教。亦是此意)所诠者。如无量义经等。真者。如法界体性无分别经等。妄者。如十二因缘经等。境者。如不思议境界经等。智者。如般若经等。疏乍单乍复者。单如上说。复者。或具法喻。如金刚般若妙法莲华等。或具人法。如胜天王般若等。或具体用。如十住断结经等。或具因果。如渐备一切智德经等。或具真妄。如大乘流转经等。或具诠旨。如大方广修多罗王经等。或具境智。如观无量寿佛经等。疏其类不同者。但详审上所列得名之例。遍观一藏经题。类此皆知得名所以。

　　△疏今经下。二辨此经通摄也。文六。一总标。二大者下。别配。三斯则下。结摄。四方诸下对辨。五了义下。印题。六其每字下。指别。疏宗本体用等者。宗本即圆觉。圆觉是法体。用即大方广。大方广是义。故云法义之宏(宏大)纲(纲者网之所凭。尚书云。若网在纲有条而弗紊。紊乱也)诠是修多罗即言也。旨及功能。是了义。了义即象也。了义之言。简胜余经故。皎是至明。镜者可辨妍媸好恶。

　　疏二配法义者。文三。一立理。二指例。三正配。今初也。谓听学之人。但求文义。不寻法体。亦不原此义是何法上之义。若禅学者。但欲认取一法。认得即了。更小推斥。诸佛本末之说。菩萨性相之释。故今具与配之。

　　▲疏故论中下。二指例文三。一举其例者谓佛菩萨所说大乘一切差别义理。皆约本心说之。不曾于本心外别说一法故。论云。依于此心。显示摩诃衍义。(心即众生心也。圣人既依此心显之。我等即依于此心求之。不应于文字语言中求之也)二心是下。指法同。三论文为欲下。显名别。

　　▲疏今经下。三正配。文三。一总配。二故正宗下。别配。三总结。别配中文二。一所诠。二能诠。一中二。初三字二字对也。言标本唯立圆觉者。文殊章初。便云无上法王有大陀罗尼。名为圆觉。流出一切清净等。云只言圆觉者。此章亦云。如来因地修圆觉者。普贤章云。闻此圆觉清净境界。云何修行。亦云。种种巧化。皆生如来圆觉妙心。亦云。皆从诸如来圆觉心建立。普眼章云。则于圆觉不能悟入。又云。欲求如来净圆觉心。亦云。圆觉净性。现于身心。彼愚痴者说净圆觉。实有如是。又云。十方众生圆觉清净。亦云。圆觉普照寂灭无二。于三章经中。略举十处。后九章经。更有五十处。已来列在别卷。检看相当易记者任取。稳便引之。

　　△疏或唯觉下。二四字一字对也。言或但云觉者。觉遍十方界。又云。依幻说觉。亦名为幻。若说有觉。犹未离幻。说无觉者亦复如是。亦云。一切觉故。亦云。皆是觉随顺。亦云。非觉违相诸能入者。有诸能入。非觉入故。又云。证觉般涅槃。净觉者。是则名为净觉随顺。亦三观皆云以净觉心。又云。由此(余云是故)不能入清净觉(此言自有五句)亦云。则不能入清净觉海。亦云。为我等辈广说净觉。大觉者。大觉悉圆满。又云。无上大觉心本际无二相。妙觉者。无上妙觉大因缘故。觉性者。亦不可说无知觉性。亦云当知觉性平等不动等。(等于同者三句)亦云随顺觉性等。(等于五句皆同)觉心者。诸幻灭尽。觉心不动。又云。若此觉心本性清净。因何染污。又云。信佛秘密大圆觉心。觉相者。皆依圆照清净觉相。等者。或云成就正觉心华严明。或云一切障碍即究竟觉。释曰。广列诸觉者。意令讲者自简。或义要。或诵得。或熟处。逐便即引。不必总记之。

　　疏三字者下初对中二。一释三字。二释二字。初中三。一配三大。二然经下正释义。三对华严。二中。云简小之大者。百法论题云大乘百法明门论。彼疏释云。大以简小为义。乘以运载得名。故今云尔。疏先于诸法者。儒道二教所说。人畜草木万物。以天下为先天地。又以混沌一气。最为其先。故立元始之号。亦老子经云。有物浑成。先天地生。意云。天地人畜万物。皆从混沌而有。今正教处明则天地人畜是别业共业所感。所感能感。皆从自己妄识之所变起则以妄识为先。妄识由迷圆觉真心故有则以圆觉为先也。故下经云。种种幻化皆生如来圆觉妙心。至于虚空亦从识变。当知唯有圆觉。是最先之义。故云先于诸法也。若约本末无碍真妄融通。则无先无后。今就迷真起妄依本起末之义。故云先于诸法也。先故称大。如人最长。以生在先。故称为大。不约身量说大小也。疏涅槃经云者。引经证常义是大义也。常者。即竖穷初际也。即彼经第三名字功德品。佛告迦叶。是名为大般涅槃。上语亦善云云。乃至所言大者。名之为常。如八大河悉归大海云云。今但取其大字。约体不变。故名为常。以性出自古非造成故。故生公序云。夫真理自然。悟亦冥符。真则无差。悟岂容易云云。乃至若寻其趣。乃是我始会之非照今。有照不在今。即是莫先为大。既云大矣。所以称常。常必灭累。复曰般泥洹也。疏横者者。此约分量。以说大也。涅槃又云者即彼经第五如来性品云。佛告迦叶。所言大者其性广博。犹如有人寿命无量名丈夫人。是人若能安住正法。名人中胜故。远云。分此一文。便成二种大。一广故名大。二胜故名大。今但取广遍之义。义便引来。彼更有多故名大。如藏多珍宝。复有高故名大。如高大山难至其顶。复有深故名大。犹如大海难穷虚故。今以多即约用。高即约果。故但用二义。于常义中。已含深胜。如人最长。即是胜故。又言犹如虚空。复是别义。谓第二十三又云。譬如虚空。喻真解脱。真解脱者即是涅槃。疏本有过尘沙等者。即论云。从本已来。性自满足一切功德。所谓自体有大智慧光明义云云。乃至具有过恒沙等妄染之义。对此义故。心性无动。则有过恒沙等诸净功德相义示现。(一一翻对故染净皆过恒沙也)释曰。今改恒沙云尘沙者。一则避于国讳。二则展数更多。谓抹世界为尘。一尘为一德用。故甚多也。沙则恒沙中所有沙数也。然所引论。是释相大中文。今于用大中引者。以德相是起应用所依之本故。标本摄之。以明妙用。又文句相近便。亦及证得相大之文。免两度重举。甚为宜便矣。疏潜兴密应者。以凡夫位中此妙用等亦非断无。但凡夫日用而不知。故云潜密。故论云。能生一切世间出世间善因果故。(不善违真。是所治故。非其用也。若尔应离于真。答［以］迷真故。不得离真以违真故。非其用也)既亦生世善。则凡非无也。疏无有休息穷尽者。通论圆觉。用无穷尽。不简圣凡。若直就圣人者。诸佛大用昭然可解。具如华严涅槃诸大乘典。且如涅槃经云。是大涅槃能建大义。若有菩萨住大涅槃。以须弥山王如是高广。悉能令入于芥子中。乃至我已久住是大涅槃。种种示现神通变化。犹如虚空。涅槃章。引彼经。即约果用。今意明是即体之用。本有之用。佛果有相用者。皆由本自有故。问涅槃此义。本释大字。何得于广字义中引之。答良以涅槃题中无广。广与大同。故以广释大。(大中之广)十二部经。名广无大。字字与广合故。以大释广。(杂集论释云。方广者。宣说广大甚深法故。入大乘论释云。能生无量广大果故。皆以大释广也)今经具有三大。故名配之。

　　▲疏问华严下。三对华严也。具十玄门者。即彼宗中。俨尊者。禀受于文殊化身杜顺和尚。心既精通。自有文释。(初但禀受十门之义。未有解释之文。故自制文勒成一卷)一同时具足相应门(如海一滴具百川十德)二因陀罗网境界门(一中有一切。一切中复有一切。重重无尽)三秘密隐显俱成门(约缘说也。此有力不得与彼有力俱等)四微细相容安立门(约相说也。一切法。于一切中。炳然历现。如琉璃瓶盛白芥子)五十世隔法异成门。六诸藏纯杂具德门(约万行也。芥被此华开锦上)七一多相容不同门(约理)八诸法相即自在门(约用)九唯心回转善成门。十托事显法生解门。藏和尚除纯杂唯心二门。加广狭无碍自在门主伴圆明具德门。还成十也。然此十言。通德相业用。持之不失即当德相。应之于缘即当业用。今虽于此引之。应知便[言*(苑-夕+歹)]广字中也。疏百门义等。即藏和尚制百门义海两卷。谓就一微尘。说十门义。门门具十。故成百也。具列在别卷中。复言等者。如观一莲华叶具十玄门。(如彼疏然［读］中)及金师子章具十门义相即相入。重重无尽者。即十玄中略举三门也。业用之义。义最显故。同异可知者。此中所释。则大唯克体。方唯持性。广包事事相入及重重无尽。

　　疏圆觉者下。二释二字也。文三。一正释。二故论下引证。三会诸教。今初也。疏虚明灵照者。肇公云。欲言其有。无状无形。欲言其无。圣以之灵。圣以之灵。故虚不失照。无状无形。故照不失虚。

　　▲二中又二。初引论。证上无诸分别念想。故知下释圆字。二故下文下。指经证圆字义。

　　▲疏然此下。三会诸教也。文二。一会经。二禅门下会禅。初中三。初总标。二涅槃下别释。三余类下结意。

　　疏后四字可后对也。文二。初总配。后别释。文四。一间隔对。二亦可下如次对。三又四字下总别对。四是则下结五字。

　　疏后释者下。分为五段。一略指三字。二具释了义。三契经下略指经字。四问修多罗下问答通妨。五上来下结竟指余。今初也。

　　二释了义中。又二。一直销文。决择等者顺释。非覆等者反释。谓决择说非覆相说。(若但说生灭因缘。是覆真空实相。但说无我。是覆其我之相。但说一切皆空。即名至道。是覆灵觉本及性上恒沙德相。故非决了。反此故名了义)究竟说故非密意说。(佛说无我。佛意密显真我。说诸因缘生法。密显恒沙性德。说一切皆空。密显真如本觉。为恐随言生着。但泯息其念。故非究竟也)显了说故非含隐说。(佛所说权教。一一皆含真实究竟之法。但未显言。故云隐也)。

　　▲疏然诸经中下。二释行相也。于中三。一征起。二清凉下正释。三通妨。正释中。又三。一约师释。二约教释。三证此题。初中又二。今初就理俱了(佛意及圆器皆称理俱了)顺宗者。时在东宫。令敕使苏明俊至清凉山问和尚诸经了义。和尚制述。以笺引而答之。约十余纸。今撮机要。引用矣。疏本为一事者。则法华经意。本为开示悟入故。出现于世。如悬谈教起因缘中说。疏今约开下。二开教。有了不了。于中二。今初标定。谓净名等四依中之一也。余三依者。谓依义不依语。依智不依识。依法不依人。疏不了义下。二判教。又二。一约大小判。二大乘复下。约权实判。皆如悬谈权实对辨中广说。(正在西域两种三时教中及性相十别中)一极者。会三所归之一也。玄是法。炉是喻。智是法。海是喻。群像万流。皆含法喻。谓以玄妙之理。镕融森罗万像染净事法。而为一味之法。如以炎炉陶冶千万金之器像。而为一味之金。又总摄无量流类差别之智。但是一实相智。如摄百川万流为一大海。余皆可见。

　　△疏又大宝下。二约教释也。但细详法中所释之义及所引之经。即了不了道理昭然可见。三释曰下。证此题也。

　　△疏虽诸经中下。三通妨也。谓外难云。圆觉中义。与佛所相当题云了义者。法华涅槃华严不题云了义。应可皆非了义。故此牒所难词。而通云虽诸经等也。如法华难云。诸法从本来常自寂灭相佛等。而乃复云。见六道众生。贫穷无福慧等。(等一部中同此类之文也。上云等者亦尔)涅槃等经。亦类此而知。疏各随别义者。法华云妙。涅槃圆寂。华严万行之华严饰法体。般若能断烦恼。各从增胜之义。而占一名。不可难云。法华之外。余经量皆不妙。涅槃之外。余经皆无圆寂之理。华严之外。余经皆不说万行及佛。般若之外。余经皆便不说智慧断惑等。疏唯此等者。此经决了觉真妄性相。穷须尽底。了义之味。偏为增胜。故特标也。上来第二具释了义竟。

　　疏契经下。第三略指经字。第四问修下。问答通妨。第五上来下。结竟指余。皆详之可见耳。

　　释序分。

　　二释本文义中四。一总科三分。二所以下别释三分。三今初下牒释序分。四正释经文。今初也。弥天等者。谓道安法师(习公谒安［云］。令人通报云。四海习凿齿。故来相见尔。安公报曰。弥天释道安不假出相看。故今云弥天也)判一切经。皆为三分。后西国梵僧。将佛地论来。翻译论文。亦判一切经。皆为三分。故云冥符也。

　　▲二中可知。

　　▲三中又三。一释证信序。二发起下释发起序。言宝盖者。即彼经大众集已。时毗耶离城。有长者子。名宝积。与五百长者子俱。持七宝盖。诸佛各以其盖供养佛。佛之威神。令五百盖合成一盖。遍覆三千大千世界。而此世界广长之相。皆于中现。三千界中须弥诸山。日月星辰。天龙宫等。及十方诸佛说法等。一一皆现于宝盖中。大众欢喜。宝积说偈赞佛云。目净修广如青莲等。发起彼经。会差别体种种之权。合为一实之教等也。法华毫光者。即彼经四众已集。围绕供养。佛说无量义经已。入无量义处三昧。身心不动。天雨四华。地六震动。四众欢喜。一心观佛。佛放眉间白毫相光。照东方万八千世界。下至阿鼻地狱。上至阿迦腻咜天。于此尽世界。尽见彼土六趣众生及诸佛说法四众修行。及见菩萨种种因缘相貌。弥勒陈疑。文殊解说。皆是发起彼经宗旨。白表众色之本。毫表中道智慧等。如彼疏说。又涅槃经。面门放种种光。谓青黄赤白等。又华严。面门(口也)众齿之间。放光照十方世界海。召集大众故。华藏界外。十方诸大菩萨云集。发起彼经。主伴缘起。

　　△疏然证下。三重释二序也。

　　疏今此经文下。四正释此经。文二。一合明二序。可检下销本文之疏略叙之。二将解证下开章解释。文三。在疏。疏请问四事者。智论第二云。佛涅槃时。于拘夷那竭国娑罗双树林中。北首而卧。一心欲入涅槃。阿难亲属爱未除。未离欲故。心没忧海。不能自出。尔时长老阿泥楼豆。语阿难言。汝是持佛法藏人。不应如凡人自没忧海。一切有为法。是无常相。汝莫忧愁。又佛首付汝法。今愁闷。失所付事。汝当问佛。佛涅槃后。我曹云何行道。谁当作师。恶口车匿云何共住。佛经初头作何等语。如是种种未来事。应当问佛。阿难闻是事已。心闷少醒。得念道力。以是事问佛。佛告阿难。若今现前。若我过去后。自依止法。依止念处。莫依止余。乃至广说。身受心法。除世间贪忧。又云。从今日后。解脱戒经是汝大师。如解脱戒经。身口意业。应如是行。又车匿比丘。如梵天法治。若心耎复应教迦旃延经。即可得道。复次是我三僧祇劫所集法宝藏。是藏初应作如是说言。我闻如是一时佛在某方某国土某处树林中。是我法门初首。应作如是说。何以故。三世诸佛法。经首皆称是语。今我经首。亦应称此如是我闻一时等语。又大悲经第五云。佛告阿难。我今以是正法宝藏。付属于汝。勿令毁灭。阿难白佛言。我今云何修行法眼。乃至复云何结集法眼。佛云阿难。我灭度后。有诸大德比丘僧众。集法毗尼时。彼诸大德。摩诃迦叶最为上首。阿难。彼诸大德诸比丘众。应如是问。世尊何处说大阿波陀那。何处说摩诃尼陀那。乃至云。何处说声闻藏缘觉藏菩萨藏。阿难。时诸比丘如是问已。汝应答言。如是我闻一时佛在摩伽陀国菩提树下初成正觉。如是我闻一时佛在伽耶城。如是乃至云。如是我闻一时佛在拘尸那城力士生地阿利罗䟦提河边娑罗双树间。乃至云。佛说经已。一切大众。皆大欢喜顶戴奉行。阿难。汝应如是结集法眼。疏四念处住者。于四念处。心常观察。明记不忘。故名念住。若要广说。即检下普眼章中释三十七助道法初之疏钞也。疏观身不净者。谓五不净及九相观等。五停心观。及念处观身之观。大同小异耳。今注中。且约五种以释也。注种子者。揽父母精血惑业识种。以成身分。故净名云。是身如幻。从颠倒起。是身如影。从业缘现。智度论云。是身种不净。非余妙宝物。不由白净生。但从秽道出。住处者。于父母胎中。生藏之下熟藏之上。自体者。三十六物成身。外有发毛爪齿垢污大小二遗眵泪涕涶等十二。次有皮肤血肉肪膈脑膜骨髓筋脉等十二。中有心肝胆肺脾肾肠胃生脏熟脏赤痰白痰等十二。自相者。九孔常流。智度论云。种种不净物。充满于身中。常流出不止。如漏囊盛物。究竟者。命断膀胀烂坏故也。净名云。是身为虚伪。虽假以澡浴衣食。必归磨灭。智度论云。审谛观此身。必归于死处。难御无返复。消息如小儿。金光明经云。虽常供养怀怨害。终归弃我不知恩。注三苦者。苦受苦苦。乐受怀苦。舍受行苦。八苦者。生。老。病。死。爱别离。怨憎会。求不得。五盛阴。疏心无常者。前念后念。生灭不停。一刹那中九百生灭。故深密经云。阿陀那识甚深细。一切种子如瀑流。疏法无我者。一人无我。于五蕴中一一推求。即蕴离蕴。皆无主宰故。二法无我。五蕴一一当体自空故。

　　疏建立之意者。佛令阿难经首置此如是我闻等。有何利要之意。注引律云尔者。出华严疏及上生经疏。上生经疏云。微细律所明。未详是何部帙。此局如是我闻者。六成就中。唯通初二。故言局也。疏今故废我下。上即论文。此下即生。公意成上论义。疏阿优者。如百论说。其文稍广。今略而言者。提婆菩萨。立佛教功用。初云恶上善行外道破云。初有恶字。是不详也。初恶故。中后亦恶。岂如我经教首置阿优是吉祥初故中后亦吉。菩萨破三。具在别卷(然此建立之意。更有其三。总有其三。今不取者。有其所以。亦在别卷和会)。

　　疏三释文者下。此文有二。一标举开章。二牒章解释。今初也。六成就者。若准佛地论。科为五事。一总显已闻。二教起时分。三别教显生。四彰教起藏。五显所被机。今依用之。但开初总显已闻。作信闻二种。故成六矣。

　　疏今初。经如是下。二牒章解释也。大章有三。今即牒初信闻时主也。于此一段经中。疏又分三。一配六成就。二合释初二。三离释初四。今初也。云后二者。第一说处依真及第三同体法众。各是一成就也。疏先且下。合释也。于中又五。一直释可知。二佛地论云谓结集下。引论释。然彼论合释四字。总有四义。今疏但用第四依许可也。以文显故要故。彼论具云。谓传佛教者。言如是之事我昔曾闻。如是总言。依四义转。一依譬喻。二依教诲。三依问答。四依许可。前三在别卷。四依许可者。即疏连次者。文云。如有说言。我当为汝知是而思如是而作如是而说等。又许可者。或信可言是事如是。谓如是法我昔所闻。此事如是。齐此当说。定无有异。由四义故。经初皆置如是我闻。然上总意。遍此四义。非别理也。又功德施论释云。如是我闻者。显示此经是佛现觉而演。非自所作。此亦同佛地总意耳。梁朝云光法师云。如是我闻者。将传所闻之法。先当标举一部。谓如是经教。我于佛闻。此亦全同佛地总意。疏释曰宣下。三约论简结集人。疏华严疏下。四引记。简结集处。华严钞云。此记本是藏和尚制。后经修饰。其间经论所无者。皆问日照三藏。乃西域相传耳。而纂灵记及华严旧疏。皆言智度论说。未检其文。金刚仙论(金刚仙菩萨所造。释金刚般若经)亦同此说。云佛记铁围山二界中间。召集阿罗汉八十亿那由他菩萨无量无边恒沙等。毕钵罗窟者。迦叶等结集处也。疏集法传等者。五引传。会结集人。华严钞引也。复有本云。集法经说。此应抄写字错。或前后两译名殊。如付法藏经付法藏传。但是一耳。然金刚仙论及真谛般若疏。引阇王忏悔经等。并同此说。此云欢喜者。又有本云庆喜。随德名别者。由此阿难多闻闻持。其闻积集。三慧皆备。文义并持。于三藏教。总持自在。大法念经者。且也天台净名疏中所引。其经喜字。皆在梵语云。一阿难贤。二阿难持。三阿难海。今以集法传。一一便翻。又说所持三藏。意在易见。故先引也。彼经不说所持之藏。天台配云。今谓初者闻持三藏教(彼以小乘为三藏矣)二闻持共二乘说大乘法。三闻持不共说大乘法。然天台先有问答。如别卷引。

　　疏此下离释者。三离释初四也。对上初二四字合释。故云离释。望下如字是义殊。此又应名合释也。文四一如是。二我闻。三一时。四婆伽婆。今初如是也。文二。今初约信顺合释也。智论者。论具云。佛法大海。信为能入。智为能度。如是者即是信也。若人心中有清净信。是人能入佛法。若无信是人不入佛法。不信者。言是事不如是持。是不信相故。信者。言是事如是。是信相故。故肇公者。此下肇公但是用智论意。非是别理。是以疏言故肇公云也。疏信则所下。此是后人。复于肇公上加云。信为入法之初基。智为究竟之玄术。信则所言之理顺。顺则师资之道成。由信故所说之法皆可顺从。由顺故说听二途师资建立。此所加者。言则虽多亦无异理。

　　▲疏又圣下。二约法体离释。文二。一通约诸经释。此下自狭之宽以释也。此第一最为唯取如故。即刘虬注无量义经云尔。疏又真不下。若取敌对阿优。应如此释。今更为广释之。令显外道。谓阿之言无。优之言有。万法虽众。不出有无。此则断常之计。今云如即真空。是即妙有。既有外之真。故空而非断(破阿也)无真外之俗。故虽有非常(破优也)即对破邪宗。以彰中道。一代时教。不出于斯。故云如是。言敌对阿优者。百论。外道立阿优为吉。智论说。梵王昔有七十二字。以训于世。教化众生。后时众生转薄。梵王因兹吞啖在口。两角各有一字。是其阿优。亦云阿呕。但梵语轻重耳。疏又如者下。通能所诠。含于事理。理者道理。非唯真如。即生公释法华经云尔。注此同远公者。此于生公释中。傍出远公约法以释。意明远公即生公意。然彼具云。一切法解阿难道。彼如来所说。如于诸法。故名为如。说理如理。说事如事。说因如因。说果如果。如法之言是当道理。故曰如是。良以乖法之言说名为非。故如法之言得称为是。其言虽多。但当理言耳。故不异生公。又有无下。总合上宽狭释也。

　　△疏若唯就下。二唯约当经释。谓不异是相似义。故名如也。离非则反显于是义。故名是也。此虽约当经。然亦大同有无不二为如。如非有无为是矣。疏唯此因果者。还源观云。非真流之行。无以契真。何有饰真之行。不从真起。故知不异圆觉。方是离过之因也。果例此知。法应随教门者。华严钞中。配五教以释。谓既知是为理之言。明于二谛。则小乘人法为俗。生空为真。始教之中。四重真俗。终教之中。事理真俗。二相交彻。约顿教则真俗两亡。亡言绝虑。称当理如。无常经应以生老病死定是可厌等。称为当理之言。异此所明。不得称是事等。余教可思。

　　疏我闻下。二也。于中又二。一正释。二通妨。初中又三。一约大小乘法相教释。二约空宗释。三约终教释。初中二。一释我。二释闻。初中复四。今初。第一约假名直指。谓净土所说之经故。结集兼于菩萨。然此总指已含实教。疏云何称我者。二以妨难征起。意云。一切佛教。诠于无我。阿难是入理圣人。那同凡夫而言我闻。

　　疏我有四种者。三总列邪正。于中。初二如下所辨。三通大小贤圣。四唯明菩萨。又若约本而言。阿难亦通法身我也。亦如下说。疏今是下。四以正简邪。谓法虽无。随世流布假说故。无我法中有真我故。非邪慢等者(且释所简后更明真我)此中通是一论之意。谓智论第一。有三复次。以释无我说我。一云。世界法中说我。非第一义中说。以是故。诸法空无我。世界法故(世界者世间也)虽说我无咎。二云。复次世界语言。有三根本。一邪。二慢。三名字。前二不净。后一是净。一切凡夫人具三种语。见道学人具二种语。谓慢及名字。诸圣人一种语。谓名字。由心不计实法。随世间人。共传是语。佛弟子顺俗故。说我无咎。三云。复次若人着无我相。言诸法是实余皆妄语。是人应难。汝一切法实相无我。云何言如是我闻。今诸佛弟子。一切法空无所有。是中心不着。亦不着诸法实相。何况无我中心着。以是故不应难言何以说我。释曰。上三复次。一随世间故。二破邪见故。三不着无我故。又瑜伽论。说有四义。一慈恩傍智论意。立三种我。并无别义。皆如别卷和会。上来皆是简邪慢。及显第三随世似我也。其第四法身我者。即法性圆宗。涅槃等经。会权归实。所显法身真我。不同法相破相但说似我及无我矣。此结集者。既是文殊阿难。阿难当第三我。同诸圣故。文殊当第四我。法身大士故。又阿难权本亦当第四。文殊不坏似相。亦当第三。或从胜配属。或本末互通。二意皆得。

　　△疏闻谓下。二释闻也。文中又二。初正释。二通妨。初中二。一释能闻义。二释发识义。初中又二。一直指。二大小乘下释义。各有三说者。小乘三者。萨婆多宗。自有三义。一法救论师。耳闻非识。谓虽自分识。依根方闻。然闻体是根。非是于识。如闻既尔。见等亦然。故杂心云。自分眼见色。非彼眼识见。非慧非和合。不见障色故。二妙音师。识闻非耳。根无觉故。三成实师。和合能闻。上三并如俱舍界品一及婆沙第十三说受教故。疏然或具下。二释发识也。上云和合。但合根识能闻。大乘三者。一耳闻非识。如杂集第一云。耳界何相。谓能闻声。瑜伽三十五云。数数于声作意耳能闻故。二识闻非耳。梁摄论云。闻有三义。一闻体谓耳识。二闻资粮谓音声。三闻果谓即闻慧。唯此耳识。以为正闻。三和合能闻。佛地论云。闻谓耳根发识显受。瑜伽释论云。闻谓听闻。即是耳根发声耳识闻。明耳具缘发识。故云四八。四缘者小乘也。一空。二根。三境。四作意。故智论云。尔时耳根不坏(根也)声在可闻处(空也)作意欲闻(作意)情根(根合识义)虚(境也)意(意根也。加此成五。今以但是作意之根故唯云四。四是小乘通用之义)合(众缘和合也)耳识生(众缘之果也)随耳识生即意识生(同时意识分别名句。此非是缘也)能分别种种因缘得闻声。(总结)然意但是作意之根。故唯云四。智论九所释之义。皆具大小乘故。又此四缘通大小故。疏八缘者大乘也。亦于四上。复加于四。谓一空。二根。三境。四作意。五根本依。六染净依。七分别依。八种子。种子为因缘依。诸有为法皆说此依。离自因缘必不生故。分别依者即第六识。染净依者即第七识。根本依者即第八识。根即同境依故。唯识第四云。由此五识俱有所依。定有四种。谓五色根六七八识。随阙一种。必不转故。同境分别染净根本所依别故。如有偈云。眼识九缘生。耳识唯从八。鼻舌身三七。后三五三四。并在下八识章中具释。疏虽因耳处下。二通妨。谓有问言。既是耳闻。何言我闻。故为此通。明我为总。总该眼等耳诸根故。即佛地论文。

　　▲疏若无相下。二约空宗等释。含于三教。谓始教顿教终教。故云等也。虽含三教。无相宗义理强。故云空宗。谓若但云。我既无我。闻亦无闻。即大乘初门。为始教意。若云能所双寂。无闻不闻。亦无我不我。离念而显。即顿教意。其从缘空故有二。一者向上成前二教无我所以。二者向下不坏假名。即不闻闻耳。为终教意。谓事理无碍故。闻与不闻无二义故。故智论云。闻者云何闻。用耳根闻耶。用耳识闻耶。用意识闻耶。若耳根闻。耳根无觉知。故不应闻。若耳识闻。耳识一念不能分别。意识不能现在五尘(先五识生。识五尘已。然后意识。识即唯识过去未来五尘也)故皆不应闻。答曰。非耳根耳识及意识是闻声事。从多因缘和合故得闻声。不得言一法能闻声。(此上皆明离不能闻)尔时耳根不坏乃至种种因缘得闻声。(已如上四缘中具引)释曰。既和合而闻。闻即无闻。皆终教意。若刘公注法华云。阴入非主。我为听受。非情曰闻。深照缘起。悟解法空。若斯人也。顾命之所因。然后传而无执。物我同致。释曰。此初亦始教意。从深照缘起下。即实教意。然皆属无相宗摄。又言不闻闻者。即涅槃十九说也。彼有四句。谓不闻闻不。闻不闻。闻不闻。闻闻。今但用一句。不能具引经意。天台用此四句。配于四教。谓藏教闻闻等。如别卷引。

　　▲疏若约法性下。三约实教释。(合于终顿。通名实教)然亦明圆教中意。以我无我者。含两经意。一者净名云。于我无我而不二。是无我义。二者涅槃云。无我法中有真我。是故敬礼无上尊。正当今意。则口顺世间。心造真境。真自在我。疏根境非一异者。以根境与共为缘起。因根说境。因境说根。互相融即。故曰非异。两相历然。故曰非一。斯为妙耳。何所不闻。

　　疏然阿难下。大文第二。通妨也。谓有闻言。智度论云。阿难是佛得道夜生。涅槃经说。佛成道后。过二十年。阿难方为给使。自二十年前。如来所说。阿难不闻。如来将入涅槃。阿难为魔所蔽。亦不得闻。何以经初皆言我闻。故为此通。通有二义。今初带权以通也。故先且举难词云。阿难所不闻等。疏重说者。报恩经第六明。阿难佛命为侍者。阿难从佛。请求三愿。一者不受佛故衣。二者不随佛受别请。三者若所未闻法。更请为说故。如来将入涅槃前。更为阿难重说。智论亦说此义。如别卷中。疏得深三昧自通者。金刚华仙经云。阿难得法性觉自在王三昧故。如来前所说经。皆能忆持。与亲闻无异。涅槃亦云。阿难多闻士。若在若不在。自然能解了常与无常义。法华得授记竟云。世尊甚希有。令我念过去无量诸佛法。如今日所闻。我今无复疑。安住于佛道。方便为侍者。护持诸佛法。既云得记。意亦滞权。方便为侍者。即密显实矣。更有数意。并在别卷。疏若推本下。二显实以通。又有三节。一直示。二如不下指经。经云。尔时复有千亿菩萨。现声闻形。亦来会坐。其名曰舍利弗目连。乃至云阿难提婆达多䟦难陀等。而为上首。皆已久修六波罗蜜。近佛菩提。为他众生。于离染生。现声闻形。释曰。是大菩萨。方为显本。故为实说。如法华五百弟子品云。诸比丘谛听。佛子所行道。善学方便力。不可得思议。如众乐小法而畏于大智。是故诸菩萨。作声闻缘觉。阿难章中云。方便为侍者。护持诸佛法。即大权明矣。疏况同下。三结答也。文殊者。如前所引纂灵记也。何滞迹者。谓一代时教。所被多机。机感既殊。见闻互异。故诸教说圣众权实多端。善须得意。何滞其迹。况前引大乘集法经说三阿难。权实之应昭然。金刚仙论及真谛般若疏。引阇王忏悔经等。并同此说。

　　疏一时者下。大文第三也。文三。一随相释。二据实释。三总出体。初中三。一正释也。时者。梵云三摩耶。此云时。师资合会者。生公云。机教一时。谓上言如是。言虽当理。若不会时。亦为虚唱。今明物机感圣。能垂应。凡圣道交。不失良机。故云一时。肇公云。即法王启运嘉会之时者。意亦可知。启者开也。嘉者善也。易云。元者善之长也。亨者嘉之会也。谓开大运。演说真乘。即嘉善之会也。疏说听究竟者。先应难云。一会说有多多字句。句字有多多刹那。如何言一。佛地论云。此就刹那相续不断。说听究竟。总言一时。(时复有二解在别卷)此中不定约刹那。亦不定约相续。亦不定约四时八时及十二时。亦不定约成道已竟年数时节名为一时。但是听者根熟。感佛为说。说者慈悲。应机为演。说听事讫。总名一时。由能说者得陀罗尼。说一字义。一切皆了。或能听者得净耳意。闻一字义。一切皆解。或说者时少听者时多。或说者时多听者时少。故不定说一念多劫之时节也。由于一会听者之机。有利有钝。如来神力。或延短念为长劫。或促多劫为短念。亦不定故。但约说听究竟。名为一时。更无异义。释曰。上所释者。多约佛地论。疏简异余时等者。佛说余经等时。或作余事等时也。

　　△疏如涅槃下。二引证。具云。我于一时在迦尸国。我于一时在恒河岸。我于一时在尸首林。

　　△疏又诸方下。三通妨。又字者连前释一时义之文势也。诸方下。正是通妨。谓有难云。何不别说四时六时十二时等。定是何时。但云一耶。故为此释。言诸方者。竖谓上下。横谓四方。言延促者。人间五十年。四王天一昼夜等。言不定者。有二意。即一指正延促。云不定也。二谓四州昼夜不同。故云不定。谓北洲夜半。南洲日午。东洲日没。西洲日出等。如来说经。拟于上界。诸方流通。若说四时等。即诸方不遍。故不别说。又以处则不过十六国中。游化住止之处。而有其数。易为标指。时则年月日。春夏秋冬。寒热昼夜。寅卯须臾等。变易迅速。积数无量。不可一一记录。难为标指。故多不说。亦有说者。谓鹿园教成道三七日后说。十地经一七日后说。如来藏经十年说等。今疏云诸方时分等者。已摄此也。谓一方时分。犹繁积难标。况诸方不定。其数尤多。如何标指。亦如闻说此州某年月日午时有某事。其州土他阔狭强域方处。即如所闻。以意取像想之。不着其年月等。即想之量定。况闻午时。便作午时想。乃是此间子时。既敌对相反。说之何益。故处可定标。时不可定说也。此前先破慈恩两重通难之失。在别卷中。

　　▲疏若约下。二据实释也。此是佛顶悫疏所说也。谓心境泯时。乃至本始会时也。谓说听皆入三昧。观此二法。皆从缘无性。但是一心。故云一也。心境通于遍计。故须泯之。理智唯悟。悟即不执能所。不坏能所。故但融之。融之即自他不异。故云如也。本即本觉。始即始觉。始觉合本。无别始异。名究竟。故云会也。佛说之时。心心若此。而一机感相契亦然。故云一也。净名楷疏。亦作随相就实二释。随相大同于前。就实释云。说听虽别。原其本性。真体不殊。一味如如。故名为一。即就此一。以辨其时。故云一时。评曰。若以本性为一。则一切皆一。何唯时一。应云听众一人。贤圣一德。经有一义等。此义不然。故不用也。

　　▲疏然一下。三总出体。言无体者。即当据实门中。言假立者。即当随相门中。假即无体。无体即假。即随相据实二义无碍。故云总出体也。又俱出一体时体。故云总也。言假立者。皆是不相应行。行蕴法处法界所摄故。指云引对法论云。有为法上。假立数等。非色非心。不相应行为体。或可假法无体以实法为性。即用五蕴为体。或云从识变现。是识上分影像相分。摄相从见。唯识为体。若各出体者。即就不相应行中。数是一体。时是时体。

　　疏婆伽婆者。主成就也。文三。初正释此。二会余经。三总出体。初中三。今初约经翻译也。三德者。法身断德。(由断烦恼方显出故)报身智德(转识成智。方名正觉故)化身恩德(多劫化生。利他行满方能现化所化缘熟方成佛故)疏此宗法报不分者。诸处以遮那为法身。以舍那为报身。若华严等圆顿宗教。即遮舍但梵音小异。此翻为光明遍照。或云广大生息。是理智不分之真身也。此经是净土说故。化主是真身。是以经云婆伽婆也。

　　△疏故佛地下。二引论例证。谓佛地经。亦净土说故。论所释化主。亦云异余大师。婆伽薄伽。但梵音之小异。注六义者。谓自在炽盛与端严。名称吉祥及尊贵。如序中说。(要说即检)又为其余者。地前及二乘人也。彼未能亲见故。标胜以生其信。

　　△疏弥勒下。三将论反显也。谓无著菩萨。入日光定上升兜率。问弥勒金刚经义。(大云疏云尔)弥勒以八十偈为说。无著将此妙偈。转授天亲。天亲造三卷论释。今引论中之颂也。颂释经中无有定法名如来可说之文也。论长行释此颂云。释迦名佛。是化身。此佛不证菩提。亦不说法。今解曰。言化身不说。反明真身说也。(彼经是密意教也)故大云疏释云。报身说也。此疏意者。给孤园中。当秽土化身说经。及今论主推归实理。化身亦无实说之义。况于圆觉在净土所演。而非真身说耶。故云况也。是以科云反显。

　　▲疏若约诸下。二会通余经。文中六。一标举直释。谓若云菩提。此直云觉。此是法也。若云佛陀。即加者字。则属人也。然觉是觉察觉悟之义。佛地论云。如大梦觉。如莲华开。上察下悟也。或可反此。或佛以觉照为觉。谓觉妄法本无。照真性本净。故云觉了真妄。又觉性中本无诸妄。为觉性。照性上恒沙功德本来具足为觉相(真性即圆成相即依佗妄即遍计)。

　　△疏据大下。二反覆相释。

　　△三故论又下。引证反释。

　　△四又云下。引证顺释文皆可见。

　　△五然觉有下。开义别释。注云从此便异于二乘者。不同权教。从觉他方简二乘。觉满方简菩萨。言二觉理圆者。觉自心诸法性相无异也。

　　△六若约佛地下。取类总释。注云智障谛觉喻各二者。此有五对(一能断能证之二智。二所断二障。三所证二谛。四得二利。五显觉二相)成十句也。即论第一云。谓具一切智(根本)一切种智。(后得)离烦恼障及所知障。于一切法(真谛)一切种相(俗障)能自开觉。亦能开觉一切有情。如睡梦觉。如莲华开。故名为佛。释曰。谓以一切智。断烦恼障。证真谛。名自觉。如梦觉也。以种智。断所知障。达俗谛。能觉他。如莲开也。疏华严十佛者。离世间品说也。所谓成正觉佛愿佛报佛乃至随乐佛。(十名一一云佛)成正觉者。果位妄尽智显故。愿者。愿力周法界。恒转法轮度众生故。业报者。万行功圆。相好福德具足故。住持者。持自受用身安住受用土。尽未来际而不失故。涅槃者。生死永寂故。法界者。若心若境若性若相无非佛故。心者。万法虽众。不出一心。唯心知觉故。三昧者。虽心境皆佛。妄想取着即乖正觉。唯平等持心方相应故。本性者。将心息妄亦乖本性。性本自寂。性本自知。方名真佛故。随乐者。如理观察。随心所见。无非是佛(初五及十。局于果位。余该凡圣。于中。八简散心。九简尘妄。六七俱摄)。

　　▲疏若出下。大文第三。总出体也。若心若境。若圣若凡。摄归圆觉故。总为诸门佛义之体也。

　　疏二说处下。此文有二。初总标宗意。于中。云亦如华严下。举普贤例佛也。普贤尚尔。佛岂不然。

　　疏释此下。开章别释。又二。初通疑难中文六。一问。二答。三转难。四通难。五总结。六显要。今初。文三。一自立宗也。彰说处者。如金刚舍卫国法华王舍城祇阇崛山净名庵罗树园之类。是也。主伴者。檀佛为主。列众为伴。胜劣等差不同。此经云同住如来平等法会。二今云下。指所疑。三既不下。牒之为问。

　　疏答曰下。答中三。一辨宗以答。二引其类例。三以论具释。初中二。初辨定二宗。后然此了下。简宗以答。识智之体者。文殊章后半云。如来因地。修圆觉者。智是空华。乃至究竟圆满。遍十方故。(既识智皆遣。即唯如来藏是体也)又普贤章。众生幻心。还依幻灭。诸幻尽灭觉心不动。依幻说觉亦名为幻。乃至诸幻虽尽。不入断灭。(不断灭即体也)性相源者。流出一切真如菩提涅槃。则性源也。种种幻化。皆生于觉心。即相源也。深究无明根者。文殊章初明无始颠倒。乃至此无明者。非实有体等。尽于推穷妄宰一段文也。又弥勒章。五性所依。净业章四相根本。皆是此义也。圆彰无漏界者。普眼章中。法界观三重之经。乃至一切众生本来成佛。生死涅槃如昨梦等。然此四句。一部经中文相当者。皆引释之。为妙也。余诸义势。并如教起因缘中及分齐幽深所辨。须明真佛者。佛地论云。化身粗不可宣说等。如下所引。

　　▲疏然诸大乘下。第二引其类例。意恐愚者疑云。此经既无人间说处。岂敢一向传持。故引同例。若以不标人间之处便疑者。则所引经等总应疑也。以皆无人间说处故。然引此十经。非唯通例净土。其中仪或。一一相类。谓光明神通及主伴三昧。同平等会。诸佛同住。众生同体。处于不二。而现众事等。并具引配。在别卷中。今此答亦各标处而已。又疏外更引五本。亦在彼卷。深密解脱经序品第一(总五卷)如是我闻。一时。婆伽婆。住法界殿如来境界处。众宝赫炎一切庄严第一之处。遍至无量诸世界处。放大光明普照之处等。(即大光明藏等也次下云云)法集经(八卷)如是我闻。一时。婆伽婆。在虚空界法界无差别住处云云。称赞大乘功德经。(一卷)如是我闻。一时。薄伽梵。住法界藏。诸佛所行等云云。大乘密严经。密严会品第一(三卷)如是我闻。一时。佛住出过欲色无色无想。于一切法自在无碍神足力通密严之国云云。佛说如来兴显经第一(四卷)闻如是。一时。佛游如来建立之土。号叹如来。深奥悦豫。普见楼阁。为大严净。显曜威宫。琉璃之藏。如来所行云云。大毗卢舍那成佛神变加持经卷第一。入真言门住心品第一(十卷)如是我闻。一时。薄伽梵。住如来加持广大金刚法界空。一切持金刚者皆悉集会云云。信力入印法门经卷第一(五卷)如是我闻。一时。婆伽婆。住如来住持境界之处。金刚坚固所成之处。不可坏地安固之处。方等王经虚空藏所问品第一(十卷)如是我闻。一时婆伽婆。游如来行处。入无碍智行处。佛地经。如是我闻。一时薄伽梵。住最胜光曜七宝庄严。放大光明。普照一切无边世界。无量方所妙饰间列。周圆无际渺然难测。超过三界所行之处。胜出世间善根所起。最极自在净识为相。如来所都。大菩萨众所云集。又有四本经。亦在净土说。亦在别卷。又有经。俱有秽土净土之相。谓等目菩萨所问三昧经云。闻如是。一时世尊。游于摩竭境界法静道场。初始得佛云云。㸌然正受。其定恬泊。忽无形像。亦无中外。静无见闻。所居正受。乃大旷荡。汪洋无极。难遇难闻。亿世之遇。时还此定。佛定无量。无炳不彻。(云游摩竭界者。是不坏随识所见。故但云游。不云住也。正同佛地论说。地前见居秽。地上见居净土也。次云初始得佛等。即净土相也)又有文殊宝藏陀罗尼经。在净居天说。又大集部中。有一品。在欲色二界中间说。故知说经之处。各随所见。不应局执。

　　▲疏然净土说下。三以论具释也。于中三。一标意。二正明。三印定。今初。论曰下。二正明也。今科此一段论文。且为两段。今初问也。二有义下释也。唯注科为四段。今初谬义也。文三。一论答。二注难。三佛为下论通。此文本是通于伏难。疏家今便腾于伏难。令血脉连通。初学者易见。又不敢滥于论文。故侧注书之也。下所有注。意皆例此。论有义下。二正义也。于中五。一正答问(答前根本问也)二注难前义也。变净土者。即宝塔品。大乐说请开宝塔户。佛言。须集分身佛。大乐说请集佛。世尊放光。远召为欲受佛身故。一变娑婆。二于八方各更变二百万亿那由他国土。皆令清净。受佛不足。第三更变二百万亿那由他国土。皆令清净。故云三变。足指按地者。即净名经佛国品说。随其心净则佛土净。尔时。舍利弗。承分身诸佛威神力故作是念。若菩萨心净则佛土净者。我世尊。本为菩萨道时。意岂不净而是佛土不净若是。佛即答云。我此土净。而汝不见。尔时。世尊。即以足指按地。即时三千大千世界。若干百千众宝庄严土。一切大众。叹未曾有。而皆自见坐宝莲华等。是也。论经不下。三结宗。曰也经即佛地经。四若尔下。前宗难也。五传法下。自通释。于中又三。今初总也。二注云此下下别也。注又由科此下为四节。一中令见胜境忻乐也。二中见如是佛者。自受用身也。闻如是法。超情称智性之法也。修彼因者。离相无念修也。三中广大等者。初心上根顿机也。及诸菩萨者。依位地前菩萨也。胜欢喜者。总结二机。初心者称机故喜。菩萨渐胜故喜。注云结上三者。此注唯判结集流布一句之意。四中云处若非胜化身相粗者。夫寻思观照法门境界。必须一心谛注归授。若以色身秽土为本而归依。则情生智昧。如何彻见胜妙境界。故须显无碍净土智性之身为本一心归诚。称此观察微妙法义也。论故受用下。三结也。义如上释。论若尔何故下。第三征责也。注云如无量寿观经者。化身佛在秽土王舍城。说西方净土也。等取余所说净土之经阿弥陀之类也。余皆可解。论如实义下。第四圆了也。文二。今初。和会权实色法。引等目王三昧经为例者。如上所引。游摩竭等。是也。注具不可说佛刹尘相者。华严云。具十莲华藏世界海微尘数相。然一世界海。自有十不可说佛刹尘数世界种。一一种复有不可说刹尘数世界。故云尔也。论而传法下。二释成本义。经中自有三段。一正释论。二诸余下。例余经。谓说诸经时。诸大菩萨及胜上机。皆见净土真身。三由随下。标秽所以。但缘就劣者。所见以接凡下故。结集云。在舍卫国王舍城拘尸那等也。

　　△疏释曰下。大文第三。印定论文也。不假别议。三种定量中。此以圣言为定量故。不假更立道理别为议论矣。皆诠殊胜等者。十本之经。余皆遍览。觉其殊胜。故有斯言。但以文义繁博。不可一一指出。学者自取。转读评察。即见微妙幽深殊于诸教矣。瓶注不遗等者。华严说。若如来具足。注于法雨。非法云地菩萨不堪领受。如娑竭罗龙王所降之雨。唯大海方受。今意云。如海顿受娑竭罗大雨。渐渐潜流四天下地。大菩萨顿受如来佛地圆觉等法。结集流转。渐沾群品。乃至今日。我得闻之。学之修之。且如帝王降敕宰臣亲受。天下将士百姓不得一一亲领。及乎须下州府。则一切皆闻。上来总是大文第三。以论具释竟。

　　疏问华严下。第三转难也。

　　▲第四答大圣下通释。

　　▲第五然佛化下。总结也。注云鞠多等者。即优婆鞠多。欲见老尼问佛在化仪。尼称老病出迎不得。请自入房。因推门。翻钵中油数滴。尼答化仪云。佛在世时。六群数入我房。不翻涓滴。大德。今威仪若此。比佛在时。可知优劣也。注乳味不如水味者。育王经说。育王常供养诸圣僧。上座食见乳稍多。育王向言。乳若多食。恐生疾患。上座云。此乳何力不及世尊在世时水。今佛灭后。一切精淳皆沉地下。育王曰愿见佛在时水。上座展手地下取水。育王尝之。实过于乳。信知福人灭矣。能事随灭。百年尚尔。况今去圣将二千年。最更淡薄。况于灭极。铁为上严。稗为上味。如起世等经说。

　　▲疏然一部下。第六显要也。由此经圆顿理趣恒规。况说处殊常。常情多惑。若因疑而退。则宝山空回。若怀疑而听。亦难见玄趣。以疑渴浑于心水。故应具以论释扫荡疑云。疑云既卷。则觉性天空。曹月孤悬。义星罗列也(释疑竟说处依真自下正释文)。

　　圆觉经大疏释义钞卷第四(之上)

　　圆觉经大疏释义钞卷第四(之下)

　　终南山草堂寺沙门　宗密撰

　　疏宝性法界者。宝性论佛性论胜鬘经。皆有诸藏。或四种。或五种。其文小异。其义不殊。今就五种言之。一如来藏。在缠含果法故。二自性清净藏。在缠不染故。三法身藏。果位为功德法所依故。四出世间上上藏。出缠超过二乘菩萨故。初二就凡位说。次二就圣位说。五法界藏。谓通因果。外持一切染净有为。故名法界。内含一切恒沙性德。故名为藏。此义宽通。今光明藏。既与圣凡同体。故当此义也。故华严经。叹普贤等海会菩萨。亦云入法界藏智无差别。彼疏释同此也。

　　疏起信心真如者。彼论虽于一心说二义。然心真如总相门。非别相门。然亦该收别尽故。论云。心真如者。即是一法界(即无二真心为一法界。此经云不二随顺。是一义耳)大总相。法门体。所谓心性不生不灭。释曰。既是总相法门。即尘沙无漏因果德用之本也。上引二论。皆是出大光明藏之体也。疏诸佛众生本源者。后段经文即说。法性土者。唯识所说四土之一。余三者。谓自他受用及变化。

　　疏常寂光者。即天台约智论所说。四土之一。余三如悬谈释之也。疏常光者。此复有二。一如诸教说。项佩圆光。长一寻也。二即光明遍法界。疏放光者。此即群机有见不。见对机而说。有放不放。如法华经从眉间白毫相中放光。照东方万八千世界。靡不周遍。疏然通与光数无量者。华严经不思议品曰。一切诸佛。有无边际无量解脱。示现无量大神通力。又如来现相品云。世尊知诸菩萨心之所念。即于面门众齿之间。放佛刹微尘数光明。(列十名云云)一一复有佛刹微尘数光明。以为眷属。如是等文遍于一部。疏或六者。如意天眼天耳宿住他心漏尽。五该外。漏尽唯圣。通于大小。或十者。一他心通。二无碍清净天眼通。三宿住随念通。四知尽未来际神通。五无碍清净天耳通。六无碍体性广大神通。七善分别众生言音通。八出过无量阿僧祇色身通。九一切法无量名字神通。十一切法灭尽三昧通。疏此云正思等者。海东元晓法师。造论。释金刚三昧经。初释题目中三昧云。于中有二。先释。后简。古师说言彼(彼西域也)名三昧。此云正思。今谓在定时。于所缘境。审正思察。故名正思。如瑜伽言。三摩地者。谓于所缘。审正观察。心一境性故。问定应是静。静住一境。云何乃云审正思察。思察之用应是寻伺。云何说定为思察耶。答若守一境。即为定者。惛沉住境。应即是定。若正思察是寻伺者。邪慧推求。应非寻伺。当知思察有其二种。若通邪正意言分别。名思察者。即是寻伺直是分别。二若唯审正明了缘境。名正思察。是名定用。而非寻伺。定通分别及无分别。故以审正。简彼寻伺。又住一境。亦有二种。若住一境。昏迷闇昧不能审察。即是惛沉。若住一境。不沉不浮审正思察。是名为定。故以思察。别彼昏沉。是故当知不以住移简别定散差别之相。何以故。捷疾之辨。虽速移转。而有定故。迟钝之念。虽久住境。而是散故。今金刚三昧。名为正思察者。无正不正。亡思非思。但为别于分别邪正。又不同虚空。无思所以。强号为正思耳。三昧之名。略释如是(故注云如晓公说也)疏无漏无明等者。无漏则一切称性净法也。谓出世三乘因果等。若人若法。此属圣也。无明则一切颠倒染法也。谓三界六道惑业苦等。此属凡也。论既云皆同真如性相。即知凡圣同体。故引论释也。然迷悟染净等法。本末分析。有同有异。今则同也。至下文中。广令远离虚幻境界。及灭影像。坚持禁戒。住定修慧。随顺觉性。以净觉心。修习三观。乃至三期道场礼忏等。即约异也。故论具云。复次觉与不觉。有二种相。云何为二。一者同相。二者异相。同相者(染净二法同以真如为性。真如以此二法为相)譬如种种瓦器。(喻染净法)此皆微尘性相(器以尘为性。尘以器为相)如是无漏(始本二觉)无明(本末二不觉也)种种业幻(此二皆有业用显现。而非实有。故云业幻。此等合种种器也)皆同真如性相(以动真如门。作生灭门中染净二法。更无别体。故云性也。真如亦以二法为相。净相可知。其染相者。下文具云。但如无明而勋习故。即有染相也)是故修多罗中。依此义。说一切众生本来常住入于涅槃。菩提之法。非可修相。非可作相。毕竟不得。亦无色相可见。(诸佛何故现报化种种色耶。故下释云)而有现色相者。唯是随染业幻所作。非是智色不空之性。(并是随众生染幻心中。变异显现也)以智相无可见故(非是可见之法)异相者(牒名)如种种瓦器各各不同(喻也下合云)如是无漏无明(总指)随染幻差别(别明无漏法也)性染差别故(是无明法也。以彼无明。迷平等理。是故性自差别。诸无漏法顺平等性。直论真性。则无差别。但随染法差别相。故设无漏法有差别耳。)疏华严亦云如心等者。此是夜摩偈赞品。觉林菩萨所说之偈。明具(具真妄心)分(唯生灭识)唯识也。此是晋译之文。若取唐译。即下半云。应知佛与心。体性皆无尽。(上半同也)今略示之。谓次前偈云。心(德相心也)如工画师。(总相喻也下别明染法也)能画诸世间。五蕴悉从生。无法而不造。便次此偈。彼疏释。以心例佛也。谓如世五蕴从心而造。诸佛五蕴亦然。如佛五蕴。余一切众生亦然。皆从心造。然心是总相。悟之名佛。成净缘起。迷作众生。成染缘起。虽有染净。心体不殊。佛果契心。同真无尽。妄法有极。故不言之。若今依于旧译云。心佛与众生。是三无差别。(此疏引晋译经者。要证佛与众生皆同一心无别也)此则三皆无尽。无尽即是无别之相。应云心佛与众生。体性皆无尽。以妄体本真。故亦无尽。是以如来不断性恶。亦犹阐提不断性善。若约一人。心即总相。佛即本觉。众生即不觉。乃本觉随缘而成此二。为生灭门。二体性无尽。即真如门。随缘不失自性故。余义至下平等义中。再引备释。以后一偈云。若人知心行。普造诸世间。是人则见佛。了佛真实性。(谓妄取诸法则不知心行。若知心行普造世间则无虚妄。便了真矣也)疏月上经者。初二句证圣同。后一句证凡同。第三句即所同之体。即证光明藏也。圣皆证之故。云觉一法。凡不自知。故但指同。如下但言觉地不云住持。

　　疏十方诸等者。圆顿宗中。法报不分。通为毗卢遮那佛故。身心智慧十力四无畏等。皆同一也。然十方国土。皆有如来。各皆法报不分。今但言一者。法界融摄主伴无碍故。随举一佛为主。余则为伴。一一皆然。故彼经十玄门中。有主伴圆融具德门。谓诸佛。约体。则一即一切。一切即一。(相即自在门也)约用。则一入一切。一切入一。(一多相容门也)今云同共一相。即当一切即一入一之句也。问若尔诸佛互相见不。不相见即乖主伴。(可知)相见即乖圆遍。(此佛外别有佛即成分限故)答通有四句。谓主主不相见。伴伴不相见。主伴伴主。即互相见。互相见者同遍法界。约用互相容故。互不见者各遍法界。约体互相即故。体用无碍故。相入相即重重无尽。成唯识说。自性身土体无差别。自受用身土。虽各变不同。而皆无边不相碍障者。以彼定分法报体别故。但作此说。既无主伴重重之义。岂免前两重妨难。由此习法相宗人。于诸佛自受用身。相见及不相见二义之中。至今各执一义。诤竞未决。以彼宗教所说理未尽故。

　　疏本觉真理名如等者。且依藏和上论疏。约理智略为此释。若广释者复有五义。一就理显。谓法性名如。出障名来。二唯就行。瑜伽云。言无虚妄。故名如来。涅槃三十。亦同此说。(即树提长者父之亲友。赞佛云［如来云长者］如来世尊。于一切法知见无碍。故名为佛。发言无二。故名如来。断烦恼故。名阿罗诃。世尊所说终无有二也)三理智合说。转法轮论云。第一义谛名如。正觉名来。正觉第一义谛故名如来。此与成实大同。(彼论云。乘如实道。来成正觉。以如实道亦通万行。故言大同。即非全同也)四离相说。般若云。如来者。无所从来。亦无所去。故名如来。五融摄说。谓一如无二如。若理(第一义)若智(当第二义)若开若合(合即第三义。开即第四义各说)无不皆如。故名为如。如外无法。来亦即如。如是来者。是真如来。

　　疏本觉心地者。地能生成。住持万物。万物依之而生。依之而住。诸教。无明智慧及本心源。皆以地为喻。喻无明者。根本无明。能展转生成诸见及烦恼业行果报。(论中云云)故胜鬘经说。根本无明。为无始住地也。喻智慧者。本业经说十地。地地名为持。持百万阿僧祇功德。亦名生成。生成一切因果。故名为地。世亲十地论云生成佛智住持故。喻本心者。即如来藏心。虽非染净。能生一切染净故。胜鬘楞伽起信宝性。皆说如来藏是生死及涅槃因。谓清净不变心体。迷之则随染缘。生起一切有漏因业。悟之即随净缘。能生一切无漏因果。如地各随种子。生成甘苦药。草等故。达磨宗云心地法门。梵网经亦有心地法门品。品中云。是一切众生之本源。是一切菩萨之根本。今云本觉心地。意在此也。经中但云觉地。以就诸佛同住光藏三昧不二境中。称性之智。不见染相。但是本觉故也。注论云一切众生者。如世人正迷东作西时。东元是东。不曾移动。以喻正迷真作妄时。真元是真。不曾生灭。故云常住入涅槃也。净名亦云。众生即寂灭相不复更灭。今经中。正约此义。云众生清净觉地也。疏妄不能染者。曰此觉地即心真如故。非妄所染也。论云从本已来。一切染法。不相应故。疏凡不知同者。如数十人同一华堂睡梦游行。山险虫兽。惊恐奔走。或见枷锁种种诸苦之类。一半先觉。见未觉者。同一华堂安隐之处。不曾出游。其梦者元不知同。自认种种惊怖忧苦之相。华堂喻大光明藏。先觉者喻一切如来。但见在梦境中者。喻众生。一一配法。其义可明。

　　疏三总明称体中二。一直销文。二别释义。初中言凡圣身心者。以第二段中与凡圣同体。故此总故。二类身心皆寂灭也。以圆觉为本际者。流出真如菩提涅槃等故。种种幻化。皆从其中生故。随体圆满者。下云觉性遍满圆无际故。当知六根遍满法界等。虚空小者。彼经云空生大觉中。如海一沤发。生死涅槃为二者。准净名不二法门品。皆约二法说不二也。

　　▲疏又依报下。别释义也。文二。一别释不二。如文可知。若更广之。谓于一切法体有无不二。于义则常无常不二。于行则苦乐不二。于教则世出世不二。于谛则真俗不二。于道则邪正不二。于化则权实不二。

　　△疏然凡圣下。二别释解等。文二。一正释。二结胜。初中五。一约各随相。二互相望。三约法性。四依真心。五出圆融。初各随相中。言佛平等者。唯约佛。已如问明品云十方诸如来同共等。(如上所引)次唯约众生。六道虽差。皆三杂染。无不迷真执妄。既皆具十二有支。故平等也。疏若生佛下。二互相望也。生佛对说。平等之义。有二意。谓异时同时。今此互望。即是异时。(同时义在后法性中)文二。一具配列。文皆所知。疏此约三世下。二以教释。即别示义相。此是涅槃经本有今无偈之意也。彼经四处出此一偈。初第十经。因文殊腾纯陀心疑。疑佛常住。以得见性力故。若见佛性而为常者。本未见时应是无常。若本无常。后亦应尔。如世间物。本无今有。有已还无。如是等物悉是无常。以是义故。诸佛菩萨声闻缘觉。无有差别。尔时世尊。即说偈言。本有今无。本无今有。三世有法。无有是处。诸佛菩萨。声闻缘觉。亦有差别。亦无差别。次第十七。因迦叶难佛无所得义。举佛先说本有之偈而问。佛答。本有者。我昔本有无量烦恼。有无量烦恼故。现在无大般涅槃。本无者。本无般若波罗蜜。无般若波罗蜜故。现在具有诸烦恼结。(此释上半)若有沙门婆罗门若天若魔若梵若人。既言如来去来现在有烦恼者。无有是处。(此释下半)至二十七。因说一切众生定得菩提故。说定有佛性。而实未有三十二相等故。我说此偈云云。至二十八。因明食为命因非食即命。故说此偈。释曰。四处大同而意小异。彼论判答迦叶处云。为二乘说不谤大乘。(随相是三世有法故)若为大乘。是谤大乘。(涅槃真性非今有法)次判偈云有二意。一破邪义。谓外道小乘。上三句是邪小所立之法。第四句总非云无有是处。二立正义。谓本有今有。过于三世。是名正义。以从初发心至得涅槃一果无异。不依生因。不依灭因有则清净。凡不能染。圣不能净。(上皆论释)清凉大师。先辨诸家解释乖理。然后以论释疑云。(诵云纯陀见同相。不见别相。文殊见别相。不见同相。故疑)约缘始会。似本无今有。涅槃之性。不属三世。智契此性。同性是常。何得难言有始必终是无常耶。纯陀疑遣矣。若通文殊疑者。文殊见是不见同故疑。谓见三乘迷悟差别。今同二乘无常尽灭。即无差别。此名见异。生疑云。何不见同。不见同无三世故。今答云契无三世。一得永常。何得同于二乘无常。无三世性。则无差别。会与不会则有差别。上根一闻二疑顿遣。中下未悟。迦叶起悲。梵行品中。因无所得。问佛。佛举八段。每段之中。皆悉结云三世有法无有是处。斯无得矣。二十七二十八经文。亦是三世因缘之法。随相而说。若随相取。即无是处。释曰。上来判释。理无不尽。次当解释。今疏用意。案十七经。本有今有皆得约妄。本无今无并约真故。故我本有烦恼。(指昔世也)今无涅槃。(昔日现行为今)本无般若。(亦昔世也)今有烦恼。(亦昔现行)所以尔者。约佛昔因故。至二十七经。则云众生过去断烦恼因缘。今见佛性。则是真法。本无今有故。纯陀生疑。正约世尊因见佛性本无今有为难。是知若真若妄。皆通本有今无本无今有故。疏唯清凉取断经意及彼论意故。约生佛相望真妄并说。又十七经。诸佛昔说故。即以佛昔时为本。亦云昔时为今。例于众生。则以今时为本。亦以今时为今。如佛昔有烦恼无异。皆是影略。今疏取断意。则以昔时为本。现在为今。言烦恼佛则本有今无者。以佛昔为凡夫。则有烦恼。(以昔为本)今成正觉故无烦恼。(以即日为今)言众生则本无今有者。约性净故。本无烦恼。(以源为本)约客尘故。今有烦恼。(以妄现行为今)言菩提则众生本有今无者。亦约性净菩提本有。为客尘之所覆故。迷真起妄。无有证得菩提。故云今无耳。言诸佛则本无今有者。约圆净菩提者。未修成云本无。今已修得故云今有。(生佛本今皆同上配)上来已显彼偈上半。疏约迷悟异下。释偈下半。然准论意。三句皆于第四一句。拂去上三。方为真性。今疏以第三句总牒三世。第四句遣之。故云下半颂性。取文小异。念是论意。云何约迷悟异等。谓迷时有妄。非是无真。悟时见性。性非今有。故生公云。但是我始会之。非照今有。照不在今。即是莫无为大。既云大矣。所以称常。是知迷悟虽异。涅槃之性。三世不迁。湛然常住。会即符契同彼性常如。始觉同本。无复始本之意。何得难言有始有终。则纯陀之难遣矣。此上一义。虽似傍来。涅槃玄旨于是乎见也。又以荷泽曾答真一法师此问。宗中学者。多爱论之故。为具经论之意释也。疏若以性净下。三约法性。即同时平等也。文二。一标。三十一亦异。正是前偈下半之意。以杂三世性故。现今平等。言不妨迷悟之殊者。即涅槃论来后。融其性相。令离断常。论云若本有今有。则是常见。若过三世。则是断见。若二义相待。成离断常。是中道义。意云若相外有性。性为断识。性是定常。故离迷悟。无别真性因。我乖常故有三界无常因。解无常之实性。故成常智。二理不偏。照与之符。其犹悬镜高堂万像斯鉴。言是故三乘亦有差别亦无差别者。即涅槃文殊领解性无二故。故差别。迷悟浅深故有差别。文殊之疑遣矣。二疑既遣。迦叶之疑亦去。余如上论。疏众生寂灭下。二释亦一亦异与于亦有差别亦无差别之相。言众生寂灭即是法身者。生不异佛。法身随缘。名曰众生。佛不异生。则无差别矣。次言寂灭非无之众生恒不异真而成立下。一对明无差别不碍差别。寂灭故无差。非无众生故不碍差。恒不异真。成上寂灭也。而成立者。成上非无众生也。随缘非有之法身。恒不异事而显现者。随缘故佛不异生非有之法身。则不碍异生。恒不异事者。成上随缘也。而显现者。成上非有之法身也。

　　疏又如下。四依真心也。前凡圣同体科中。已全偈引。上约性净说者。以理为佛。以事为众生。约本觉法身。以为佛故。故但成二法。今则以报化之身始觉之佛。此佛亦在生灭门中。皆是有为事相。若各注凡圣之相。则生佛迢然。今以令是真心为生为佛故。经云三无别也。又此偈据清凉疏。亦约生佛与心互望而释。然约同时互望。不同前约三世。言互望者。由此三法各具二义故。谓心有染净二义。佛具应机称性二义。众生有达性感佛二义。各以初义。成随相无差。各以后义。成顺性无差。疏是故染净下。总以融结。疏况称性互收者。五况出圆融。上但事理无碍。已是难思。余经容有。此则事事无碍。唯华严及此经观成中意。疏如是解下。第二结胜也。地者。生成住持义。已如前说。然就法有三。一无明住地。二佛菩萨智地。三平等心地。心地是总。余二是染净别。若会归性。则皆平等。故前引经云是三无差别。

　　疏二称真现土中。二收四门。标引可见。言净土者。离染皎洁曰净。凡圣可居曰土。璎珞经云。土名贤圣所居之处。是故一切众生。一切贤圣。各有自居果报之土。若凡夫住五阴中。为正报土。山林大地为依报土。初地圣人亦有二土。一实智。二变化云云。疏初中然土虽下。释义相上二。一开合。谓初说三土。二开三为四。三合四成二。四融二为一。前二即唯识第十意。然初说三者。依三身故。报有自他。故为四身。四身还依四土。论云又自性身依法性土等。至下第四身立一异中。当具引释。疏统唯二种。谓净与秽或性与相者。摄四为二也。诸经论中。皆有于此两种之二。先摄上四为净秽者。乃有多义。一前三皆净四中。有净有秽则三类半为净。半类为秽。二前三为净。以他受用。断分别障。已证真如。故得名净。变化皆秽。设有七珍。秽众生住故亦非净土。三后二皆秽。仁王经云。三贤十圣住果报。唯佛一人居净土故。而生公说。有形皆秽。无形为净。则唯法性为净。若尔自受用土岂称秽耶。今此以冥同真性。不可说其形量大小。则同净摄。二摄前四为性相者。略有二门。一法性为性。余三皆相。二自受用土。冥同真性。亦可名性。余二唯相。第四融而为一。则净秽性相。三土四土无不圆融。即华严及此经意。故云有异余宗。疏云又一质不成下。第二研穷即融摄矣。因上第四义故。略为此融。然东晋安庄云。本有三句。无有质不成。清凉加此句。以成二对。谓净秽域绝不可言一。理唯一果不可言异。冥同性空不可言有。随缘成立不可言无。然一为遣异。无为遣有。然其释中。一亦约理。实则一义有其二种。一约理一。二约事一。如自受用。十方如来。同有净土。不可言无。而得称一故。疏故形夺下。然上略举四句。一向遮过。实则即异即同。即有即无。若互相形夺。则一异两亡。有无双泯。若圆融无碍。则即一即多。即无即有。有是无有。无是有无。多是即一之多。一是即多之一。有无即事理无碍。一多兼事事无碍。由此重重故。华藏刹海一一尘中皆见法界。

　　疏出体中八微。地水火风色香味触。凡诸色法乃至微尘。皆具此故。小乘不达唯心。计为实故。疏唯心者。从多而说。然法性土。亦即真如。后三皆是力无畏等一切功德。无漏五蕴。自利后智利他后得。相应心品。而为体也。疏分性相者。初一是性。后三皆相。定不相即故。疏融摄者。如下第四段中所说。然净名揩疏。出净土体。总分为二。一约如来。二约菩萨。初有五种。一法性土。以真如为体。二实报土。力无畏等一切功德无漏色蕴为体。(彼文云总持国等)三色相土。摄境从心。自利后智为体故。佛地云最极自在净识为相。四他受用土。摄境从心。利他后智为体。(三四皆云约相。则四尘五尘为体。若摄相归性。一切皆以真如为体)五变化土。同他受用。若约菩萨。亦五。一二分得而出体同前。三色相有漏土。摄境从心。本识为体。四色相无漏土。摄境从心。自利后智为体。若约相则四尘五尘。五变化土亦同前也。若摄相归性。亦一切真如为体。此释虽有摄相归性之说。亦与上融摄。之义不同。详之可见。

　　疏三方便者。是修因义。谓明有何因缘而有净土。文中二。一通辨。二别辨。初本起者。唯华严世界成就品中云。十种因缘故。一切世界海。已成现成当成。今以次四。后三即属下别辨中收故。通相本起中。唯有三已。言本起者。尽法界虚空界一切世界。无始已来。本常此生起成就。故云本起。故彼经前总标此十十世界起具因缘。十者。经云。所谓如来神力故。(一切净秽国土。皆是如来通慧力。或为物而取。拟将普应。佛应统之。皆称佛土。故彼经说华藏海佛所严净而内含净秽之相然就佛言之。无国而不净也)法应如是故。(梵云达磨多。此云法尔。亦云法性。法性则本识。如来藏身。为所依持。恒顿变起外诸器界。问何以诸佛众生起于刹土。答法应如是。不可致语。故云法尔也。谓法尔如是藏识变起故)一切众生行业故。(业有善恶。国有净秽。故净名以万行为国。又云。众生之类是菩萨净土。谓法性虽一。随业成异。佛随异类。取土摄生故。涅槃微善。观经三心。皆土因也。次下四种因皆别明也)一切菩萨成就一切智所得故。(自受用土因。大圆镜智之所成故也)一切众生及诸菩萨同集善根故。(变化土因。凡圣同居故)凡一切菩萨严净国土愿力故。一切菩萨成就不退行故。(上二皆他受用土因。上句则约地中净土愿。此句则八地中净土分。上四即当后别辨中出世上上已去万行为方便等也。故疏此门不取。此后三因。约融摄说印当下八地已上一向净清矣)一切菩萨清净胜解自在故。(八地已上大海为酥酪。大地为黄金。染净自在。以胜解印持心变故)一切如来善根所流。(语因中也)及一切诸佛成道时。自在势力故。(明果用也)普贤菩萨自在愿力故。(成与不成。常能融摄。又前妙觉。此是等觉。其法法通为诸土之体)诸佛子。是为略说十种因缘。若广说者有世界海微尘数。然随宜下。通伏难。伏难曰。上既云通于净秽。何名佛土。故此通云佛应等。疏若就行致下。别辨者。即生公意。彼注净名经云。行致净土。非造之也。造于土者众生类矣。十四科中。释彼义云。问云何致而非得耶。答夫称致而体为约假虽获非已。释曰。谓因化而得。故名为致。谓佛修万行。直趣真极。不取色相他受用等因化众生。遂以大悲。为约取土故。故行致既因万行而致于土。必招净也。疏然净有二下。别显其相。展转开之。乃成四重。皆以方便为因。清净为果。第一对中。言以六行为方便者。谓忻上净妙离。厌下苦粗障。故以色无界。而为净土。疏此复二种下。第二对二乘净土。即悬谈所说。方便有余土也。疏二出世上上净下。第三对。文二。一总。二别。今初也。疏胜解者。如上别十因缘中第八文也。印持万境。随心改变。故净名云随其心净。即佛土净。弥勒般若偈云。智习唯识通如是取净土。疏万行者。如净名直心等六度。(文云。宝积当知。直心是菩萨净土。菩萨成佛时。不谄众生来生其国。菩提心是菩萨净土。菩萨成佛时大乘众生。来生其国。布施是菩萨净土。菩萨成佛时。能舍众生来生其国云云。乃至智慧也)观经三种三心及十六观。并涅槃经生不动国之因等皆如别卷。疏实报七珍者。净识所现矣。疏此复有二下。二别也。疏一者未极下有四。今初。一直指未极。疏故仁王下。二双证极。未极即彼经菩萨品。波斯匿王赞佛。此前一偈半云。觉法无相遍法界。三十生尽智圆明。寂照无碍真解脱。大悲应现无与等。湛然不动常安隐。光明遍照无所照。三贤十圣住果报。唯佛一人居净土。在文易了。若璎珞经。亦云。佛子。土名一切贤圣所居之处。(云云如上引)乃至初地圣人。亦有二土。一实智土。前智为住。后智为土。二变化净秽经劫数量应现之土。乃至无垢地土。亦如是一切众生。乃至无垢地。尽非净土。住果报故。唯佛居中道第一法性之土。是故我昔在普光堂。广为一切众生。说净土门。以上二经。唯佛为净。疏未极之中下。三别释未极也。即第四对。文云。一纯。二杂。初言永绝累者。即生公净土义云。未来绝形累者。故须托土。以自居八地已上。永绝色累。照体独立。神无方所。土复何为。意云八地已上。净无生忍。得色自在。舍于分段。永绝色累。一切世间出世间心。悉不现前故。故照体独立。称性普周故。故神无方处。神即心神。而云神者。神万物而为言也。故神无方而无体。既无色累。故其土相难以名目。疏七地已还等者。二杂。言未出三界者。未舍分段。故。无漏观智。有间断者。即六地已下。若至七地。观无有间断。依十地经。六地已下为染。八地已上为净。七地亦名中间。亦可名染。亦得名净。或非染非净。今取染义。故非纯净。疏若依瑜伽下。第四对权教简定。以分权实。若依之言。对后简辨。非蹑前也。言初地方为净者。亦不妨上纯杂间不间义矣。疏然约圆教者。始自发心事友。终至成佛。皆严净国土之方便。

　　疏四身土中。谓自性身依法性土等者。应先说能依身。后方释所依土相。能依身者。即唯识第十所说。在别卷中。兼随文略注解已。今此务在销文。便明所依土也。疏中所释。亦皆唯识之文。然取意撮结。今却具之。须以论解疏也。彼论云。又自性身。依法性土。虽此身土体无差别。而属佛法。相性异故。(以佛是相义。为功德法所依止故众德聚义二身自体故。法是性义功德自性故。能持自体故诸法自性故体为土。义为身)此佛身土。俱非色摄。虽不可说形量小大。然随事相。其量无边。譬如虚空遍一切处。(上皆释䟽两句)自受用身。还依自土。(还随自受用土下二身随自土亦尔。非离身别有名土故如枢要记)谓圆镜智相应净识。(释一句)由昔所修自利无漏纯净佛土因缘成就。(中间二句即所修之行故。疏但以所修字摄之)从初成佛。尽未来际。相续变为纯净佛土。周圆无际众宝庄严。自受用身常依而住。(上皆疏文。皆引下论。以成之矣)如净土量。身量亦尔。诸根相好一一无边。无限善根所引生故。功德智慧。既非色法。虽不说形量大小。而依所证及所依身。亦可说言遍一切处。(然此功德随所依身。智慧随所证如。亦可说云遍一切处)他受用身亦依自土。(疏但标三身。已总摄了故无别标)谓平等智大慈悲力。(疏唯一句此下用论皆缘上知)由劣所修利他无漏纯净佛土因缘成熟。随住十地菩萨所宜(十地经说。十地各有分量大小。广如彼说。唯是百佛百叶华佛。见百。三千大千世界)变为净土。或小或大。或劣或胜。前后改转。他受用身依之而住。能依身量亦无定限。若变化身。依变化土。谓成事智。大慈悲力。由昔所修利他无漏净秽佛土因缘成熟。(以化土中有净有秽。非他受用土。故云净秽。他受用土。法乐义增。同自受用化土虽复说法。神通增故立变化名法乐义微［比］佛地论广说)随未登地有情所宜。化为佛土。或净或秽。或大或小。前后改转。佛变化身。依之而住。能依身量亦无定限。自性身土。一切如来同所证故。体无差别。自受用身及所依土。虽一切佛各变不同。而皆无边。不相障碍。余二身土。随诸如来所化有情。有共不共。

　　疏后广释者下。文二。一依佛地正立。性虽一味下。解妨。即正答前问也。谓与身为性名法性身。与土为性名法性土。即三身土之真性也。未失一味。疏智论云下。二以诸教释成。文三。一非一非异释。二非有非无释。三诸佛同证。初中二。一引智论。佛者是觉人。有灵知之觉。今第一义空。与之为性故。名为佛性。非情无觉。但持自体。得称为法。今真性与之为性。故名法性。故结云假说能所而实无差。疏唯下。二引唯识也。亦为证前即第十论之文。自性身依法性土。虽此身土体无差别。而属佛法。性相异故。此佛身土。俱非色摄。虽不可说形量小大。然随事相。其量无边。譬如虚空遍一切处。释曰。此文兼证后段如空。论文易了。谓法性属佛下。是疏释论。然唯彼疏云。佛义是相。为功德法所依止故。众德聚义故。二身同体故。法是性义。功德自性故。能持自性故。诸法自性故。体为土义。相为身义。此云意云属佛是相。属法是性。直语所依名土故。云体为土义。以能依名。为法性身故。云相为身义。今疏意小异。谓佛有觉义。故名属佛。土无觉义。但持自性。故名为法。言性随相异者。身土约相。则有二别。所依之性则无差别。今以无差之性。随有差之相。故云性随相异也。疏又云此身土下。二约非有非无释也。言然随事相其量无边者。以变化等三身三土事既无边。与之为性。岂有边耶。既如虚空。故能遍至一切色非色处。疏故华严下。二引华严也。具云普贤身相如虚空。依真而住非国土。此则约普贤境界。显佛身也。云如空者。但证遍一切处义。若据佛身既非顽凝。即不同虚空故。彼经回向品。又云。解如来身。非如虚空。于一切处。令诸众生积集善根悉充足故。前明自利。此明利他。疏一切如来下。三诸佛同证也。疏二唯大智下。乃至第七门中。文皆可解。疏我此土净而汝不见。即净名第一。如前所引。众生见烧净土不毁。即法华经。具云众生见劫尽。大火所烧时。我此土安稳。天人常充满。色即是如。相即非相。此义引大品等经身土事理交互依持。结前生后。然结前者。结前三文。成上三义。谓引净名。成第二当相。即是功德身。土即具妙土庄严。通自他用。二引法华。成智法身。土亦通性相。智所现身土者。若大圆镜智。现自受用身。平等性智现他受用身。成所作智现变化身。此三身融。则三土亦融。变化即他自受用皆悉不毁。我土不毁即自受用。天人充满即他受用。在灵山即变化。三义引大品色即是如来一义相即。以即法性相通诸土。即法性身与色相义无碍。依性相无碍。是故云事理交互等。空生后四句。其色相言。通于报化身。自受用报皆色相故。具足应云。一色身依色相土。二色身依法性土。三法身依色相土。四法身依法性土。若以单对复。成六句者。应云一色身依色相法性土。二法性身依色相法性土。三法性色相身依色相土。四法性色相身依法性土。第五有一俱句。谓法性色相身依法性色相土。六则是性相无碍之身。依性相无碍之土。

　　疏此上通诸大乘者。结前生后。生后唯属一乘华严之宗。结前不出法性色相之身土及四身四土之义故。谓一及四唯法性。二三法相及如智色。五六具上诸义。亦不出如智等。七八方具事理无碍故。上八门不出事理无碍。实教之宗。故云通诸大乘。即同教一乘义也。故此下二方是事事无碍法界。别教一乘宗也。疏九通摄三种世间等者。如彼八地中十身。即三种世间故。十身者。众生身。国土身。业报身。声闻身。缘觉身。菩萨身。如来身。智身。法身。虚空身。三世间者。一即众生世间。二即器世间。三通上二。从四至九。皆智正觉世间。或二乘菩萨亦通众生世间。其虚空身即冥三世间同一体也。由此故。得合为一大法身。若彼经云。以虚空身。作众生身。依国土身。作业报身。作声闻身。作缘觉身。作菩萨身。作如来身。作智身。作法身。是为虚空身。余九皆尔。其如来身。既具菩提身愿身化身法身智身等十。则有百身千身。一一类身。复各摄多。故云尔也。又如虚空之言。合法身智身。即是真身。即真而现。于何不具矣。疏十上分权实等者。为简深浅。以分权实故。亦八非实不摄权。亦非真实。如说海水异于百川不摄百川非海水矣。随义布列。有十不同。得意而谈。一一融摄。疏上言土有下。二五重土也。即别分土相。谓前三如智。有离合之殊故。分出三身。其所依土。唯一法性。余可思准。

　　疏次销文下。又二。一直销本文。二前凡圣下。对前以释。疏约境释者。悲智所缘之境也。谓修智求大菩提运悲化众生也。疏有了悟者。约心有顿悟。地前有比观。登地有现观。虽云了悟之觉。非依主释。以了悟即是觉故。而言之者。为简佛果觉故。下云之情。亦然。疏余缘虑者。地前虽悟解而未证故。登地出观散心是情虑故。八地已上三细未除。习气流注故。流此约心释者。谓上约所求所化。皆是所对。非己当体故云境。今约自能悟及情虑。故云心也。亦可对上佛果众生此当悲智之心也。谓以觉智。求大觉果。以能缘悲情度众生也。疏求菩提之有情者。其义可知。然亦有断萨埵之勇猛。谓于大菩提勇猛求故。亦约能所。疏大法等者。法华云必说大法。又云。演大法义。下文云。末世众生。将发大心求善知识等。证大道者。真觉性。大行者二利故。若约位说者。信即十信。解即十住。发即十回向大愿之心。证即见道。行即修道。趣即八地已上无功用自然。流入萨婆若海。

　　疏二别列有文二。一通释。二别释。初中四。一总标。意言。圣人无名为物立称者。庄子云。至人无已。神人无功。圣人无名今约利生。无名而强立名耳。多依行德者。多是不唯之义。谓亦有因姓。如慈氏等。亦有因所求神。如世亲等。亦有因父母。如声闻中鹙子等。然依行德立名者偏多矣。问既依行德。而诸菩萨行德皆具。何以成别。故次云随宜别标也。楼宜不同。所表各异云千差等也。如观其音声。皆得解脱。名观世音。悲愍众生。名为常惨。手中雨华。便名华手等。又如经偈。无厌大悲未曾舍。即金刚爱菩萨。见行小善便称美。即金刚善哉菩萨。无住檀施等虚空。即金刚宝菩萨之类是也。疏此等下。二别指十二。即在文所列也。疏良以下。三明解而复问之竟。疏今各以下。四显别释之仪。言穿凿者。孔安国注论语云。孔子在陈。思归欲去曰。吾党(乡党)之小子。狂者进取于大道。妄作穿凿。以成文章。不知所以裁之。我当归以裁之耳。疏梵语讹者。大品云满尸利。亦讹略也。疏此云妙德者。准华严宗。此菩萨表三灭门。谓一名妙首。表能信之心。故华严十信会中十菩萨。皆同名首。谓觉首财首等故。文殊即妙首也。观察诸法三昧经云普首。阿目佉云濡首。无量门微密经。名敬首。皆有首字者。信是万行万德之头首也。二名妙吉祥。佛地经云。一切世间亲近供养咸称赞故。名妙吉祥。真谛云以恒寂静。于怨亲中平等利益。不为捐恼。名为吉祥。(上生经疏引)三圣观说。表能起行愿之解。次下即释。三名妙德。表能证真理之大智。诸经多云法王子者。如王太子无等双故。今释云智德深妙。总含三意。以此经文略义广。但一处说文殊。已含三义故。疏龙种尊者。智论引首楞严说。疏摩尼宝积者。央堀经云。是北方常喜世界欢喜藏摩尼宝积佛。诸有闻者敬礼。蹄令种种事业皆为吉祥。慈恩上生经疏云。未来成佛。名为普现。疏三世佛母者。慈氏语善财云。文殊师利。常为无量百千亿那由他诸佛之母。释曰。无有一佛不从般若波罗蜜生。文殊主般若故。疏释迦师者。放钵经。但云昔为释迦之师。今云岂独者。即处胎经云。计我成佛身。此刹为最小。座中有疑故。舍胎现变化。我身如微尘。今在他佛国。三十二相明。在在无文现。本为能仁师。今乃为弟子。佛道极广大。清净无增减。我欲现佛身。二尊不并立。此界现受教。我刹见佛身。下取意引。佛刹名无碍。佛名等升仙尊。(结云)我身濡首是。(濡首是文殊之别名)又云刹立名究竟。佛名大智慧。亦结云我身濡首是。释曰。然权实有其二释。一本高迹下。即文殊是也。三本下迹高。即圆教菩萨。十信满足。于无佛世。八相成佛。教化众生。是也。疏影响华严下。彼经名号品云。尔时世尊。知菩萨心之所念。各随其类。为现神通。现神通已。东方过十佛刹微尘数世界。有世界。名金色。佛号不动智。彼世界中有菩萨。名文殊师利。与十佛刹微尘数诸菩萨俱。来诣佛所。到已作礼。即于东方。化作莲华藏师子之座。结跏趺坐。至光明觉品中。佛放足轮下光。照此三千界百亿阎浮。乃至色究竟天。其中所有悉皆明现。其百亿阎浮中。悉有世尊。坐莲华藏师子之座。悉以佛神力。东方各有一大菩萨。名文殊师利。与十佛刹微尘数菩萨。来诣佛所。(九方各然。菩萨名各别)尔时。一切处文殊师利菩萨。各于佛所。同时发声。说此颂言。颂有十也。(其说偈者但言文殊。不言九菩萨也。展转［下］皆然)此光明过此界。一一照东方十佛国土。(九方亦尔)一一世界。皆有百亿阎浮。一一类前。乃至展转。倍过二十六节。至不可说不可说世界。一一类前。其后十六节经文。但于第十重类。结其十重经。一一有一切处文殊师利。说十颂。总为百颂也。故云一切咸见也。疏劝善财者。即华严六十二说。文殊于福城东古佛塔庙处。说普照法界修多罗。城中优婆塞。优婆夷。童子童女。各五百来集。文殊于诸童子中。偏观善财。知宿生事已。为说一切佛法。殷勤劝喻。增长势力。令其欢喜发阿耨云云菩提心。复为众生。随宜说法。然后而去。善财闻已。一心勤求阿耨云云菩提。说偈悔往忻来。愿求慈诲。文殊如象王。回观善财。告言。善哉善哉。善男子。汝已发阿耨菩提心。复欲亲近诸善知识问菩萨行修菩萨道。亲近供养诸善知识。是具一切智最初因缘。是故于此勿生疲厌。疏印无言者。即净名经。具如五教中顿教处说。可捡叙之。疏答光明者。涅槃第二十一(南经十九)高贵德王品说。因琉璃光菩萨欲来。先放光。佛问文殊。文殊初入第一义。答云。世尊。如是光明。名为智慧。即是常住之法。无有因缘。云何佛问何因缘故有是光明。广明无因缘竟。佛印许了。末后云世尊亦有因缘。谓因灭无明。则得炽然阿耨多罗三藐三菩提光明。疏谈般若下。谓诸大乘经中。佛说玄妙之理。多与文殊问答。文殊多以第一义。反质世尊。世尊皆印如是。遍诸大乘。其文甚多。又文殊所说法处。多须般若深旨。亦别有文殊般若经。故三圣观。配主般若。疏权实下。宝积二十六七。疏三圣圆融观者。清凉所制。先明二圣三对表法。一普贤。即所信如来藏。(理趣般若云。一切众生。皆如来藏。普贤菩萨自体遍故。初会即入如来藏身三昧故也)文殊即能信之心。(佛名经说。一切诸佛。皆因文殊而发心故。善财始见发大心故)二普贤表所起万行。(上下经文皆云普贤行故)文殊表能起之解。(慈氏云。汝先得见诸善知识闻菩萨行。入解脱门。皆是文殊力故)三普贤表所证出缠法界。(经云。身相如虚空故。善财入其身故。善财见之。即得智波罗蜜者依体起用故)文殊表能证大智。(本所事佛。名不动智故。常为诸佛母故。再见文殊方见普贤者。显其有智。方证理故。故古德名后文殊。为智照无二相也)然此二圣。各皆融摄。谓依体起行。行能显理故。三普贤而一体。信若无解。信是无明。解若无信。解是邪见。信解真正。方了本源。成其极智。极智反照。不异初心故。三文殊亦是一体。故前总为妙德也。又二圣亦互相融。如理思之。疏究真妄等者。是即信之解。解穷之智。融信解智三。为一文殊也。疏征幻法等者。是从体起行。称理之行。融体行理三。为一普贤也。疏三普眼至贤善者。但寻前后经文。疏文自见。各以法门。为各各之照着。

　　疏三总叹下。此一段疏有三。一总明大意。于中。初二句标。从崇德故下。牒释。谓周易上系云。易其至矣乎。夫易。圣人所以崇德而广业也。(注云。穷理入神其德崇也。兼济万物。其来广也。今借此语者以穷理入神。同菩萨照真理始觉合本。是成正觉之义。故云进齐佛果也。兼济万物。同菩萨大悲利化。普贤行愿经说。菩萨以大悲为根。即利他是菩萨行。众生无边故。菩萨行无尽故云行称法界也)智崇礼卑。崇效天。卑法地。(注云。智以崇为功。礼以𢍉为用。)盛德广业。大矣哉。富有之谓大业。日新之谓盛德。言虚心外身者。老经云。圣人治。(说圣人治国治身也)虚其心(除嗜欲。弃乱烦)实其腹(怀道抱一。守气养神)弱其志。(和业谦让)强其骨。(爱精重施髓满骨坚)又云。后其身。(先人后己)而身先。(天下教之。先以为长)外其身。(薄己而厚人)而身存。(百姓爱之如父母。神明祐之如赤子。故身常存。上皆河上注也。今借其言者。谓菩萨虚旷其心。智绝能所。忘身为物一向利他故也)。

　　▲疏今此下。二正销此文。言但叹主伴等者。但字有二意。一者但总相略叹。不一一别列行德。虽不别列。已含在总中。二者但显智德高深。顿齐佛果。是崇德之义。略无大悲利物广业之文。既云同佛。即不住生死涅槃。必具二利深广之德。故但言同住佛平等会。则已叹万德矣。疏发扬正宗者。此释主伴同佛之义。不取但字之意也。缘此经文至简至略。故于处众二成就中。便当发起之序。故从前凡圣同体。乃至此因果同会。融通无二。方显圆觉。故云发起。疏各随所宜者。此一切经叹普贤文殊。与华严所叹。通局全殊。胜劣天隔。盖是各随经宗而显也。如世有一人。而备多艺。或向文章侪流之中叹之。或向毬𢐟社中叹之。乃至如是等所叹。其调各别。疏必具主伴者。谓华严中。每举一法。必具一切。如普贤入毗卢藏身三昧时。尽法界十方国土所有微尘。一一尘中。一一佛前。皆有世界海微尘数普贤。亦入此一切诸佛毗卢遮那如来藏身三昧普贤之身。又云。尔时普贤菩萨。即从是三昧而起。起时即从一切世界海微尘数三昧海门起。或放一光。即以佛刹微尘数光明。而为眷属。或说一修多罗。即一切修多罗为眷属。事事皆尔。以性无分限。一一融通故。注外徒众者。如法华说。或显多众。或十或五。乃至三二。或单己者。注内法行者。如净名云。智度菩萨母。方便以为父。善心诚实男。慈悲心为女。法喜以为妻等。疏法性会者。一一皆是法界缘起之众也。

　　▲疏然此序下。三总重释序分。即随宗所显也。故清凉云。应随教之深浅。以显如是不同。释序分疏文竟。

　　圆觉经大疏释义钞卷第四(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第五(之上)

　　终南山草堂寺沙门　宗密撰

　　正宗分中。文三。一开章。二立宗。三释文义。初文二。一约顿悟渐修科。次下亦可下二约信解行证科。言初一信者。虽有了达无明等解。但成信家之解。总属信故。如问明品也。次五解者。备明修真(普贤［虽］幻普服二空法界等观金刚藏决择三疑)断惑方便(弥勒除贪爱。是绝轮回之本)证入行相(清净慧章)方名实解。如华严从第二十信会乃至第七因圆果满会。方名修因契果生解分也。次四行者。三观诸轮。正是修习行体。即证真之行也。四相四病除障之行也。后一证者。文云。静极觉遍百千世界众生起念一能知。又云。乃至得知百千世界。一滴之雨。犹如目睹所受用物。乃至佛境。便现前故。至下每科段尽处即更指配也。今且依前者。但用前科。以销经也。以义意深远钩锁血脉。从始至终。委细分明故。

　　疏夫欲运心下。二立宗也。文四。一正立。二权宗下。简权。三若华严下。引例。言彼经者。即梵行品之文。注云通妨者。应有难云。若成佛已。何复历位修行。应以贵人子孙。没落成贱多年。已后却论得顿成贵人。渐学礼乐德行之喻。及孩子顿生六根渐渐成长等义通之。疏故此下。四指文。

　　疏今初下。三释义也。文二。一释科文。二释经文。初中二一正释。二结意。初二。一释信解真正。于中二。初引据正释。后今则下。指文简邪。疏复云下。二释成本起因。文中四。一直指。二然此下。立意。三根寻本下。标列。四了觉性下。牒释。于中二。一兼所起行释。二兼所成果释。初中三。一了性。二发心。三修行。初中三。一正释。二引证。三结定。今初文二。初顺释。于中。初句牒。次句遣凡迷之执。已超人天乘也。虽但举四大。意兼四蕴亦皆非我。恐二句文重。故不云蕴。次句遣小乘之执。意明五蕴一一当体即空。非唯蕴中无我说名蕴空。此则已超小乘教也。次二句超始教。始教中。法相破相二宗。皆未显本有真觉故。今显法身自觉圣知(如楞伽说)故皆超也。然亦空之言。有三意。一但遣执空之病。无别所显。二空即色故。故不唯空。三体是真如本觉。无不是空。今意在第三。故超始教。次圣凡下四句。超终教。教教中。虽显真性。尚有在缠出缠之异。在即是凡。出即是圣。以今顿教显烦恼之缠本空。何在何出。见生可度。则非菩萨。若以相见。不见如来。故云异则不真也。唯如如及如如智独存。故云生佛体同也。此上皆正显顿悟妄空真有之行相也。次依此下。明悟后触境顺理称性修行也。于中。初四句。且摄前二句。成后二句。终始无殊者。涅槃云。发心(初发)毕竟(妙觉)二不别。华严云。初发心时即成正觉。果位重会普光。善财再见大圣。皆此类也。见闻下四句。正明一切时中触境合道。言影响者。见一切色皆如影像。闻一切声皆如谷响。觉一切法皆如幻化。皆不坏相而即空矣。何实者。无生寂故。何虚者。应形声故。觉性随缘故。疏不依下。二反显也。下文云。纵经多劫。勤苦修行。但名有为。终不能成一切种智圣果。又云。皆轮回故。不成圣道。既皆云不成圣。即不离业报也。疏故华严下引二证。文二。一引经。唯证了性。二引论。总证三重。初中又二。一证反显自有。文二。一证不了有损。意明先了自心。方知正道。故证反显。颠倒慧者。若不了心。所有见解。尽是倒慧。纵说因缘无生。或六度二空。俱未免为倒。以不了自心。心外解法。皆为邪故。障于顿悟心地之宗。故翻长恶。上明不了有损也。疏又云下。二明迷修无益。则出现品具云。设有菩萨。于无量百千亿那由他劫。具修六波罗蜜。修习种种菩提分法。若未闻此如来不思议大威德法门。或时闻已不信不解。不顺不入。不得名为真实菩萨。以不能生如来家故。(彼疏释云。若不依此法门。纵多劫修行。尚非真实。况能疾得菩提。此中设有之言。似当纵设。圣慈氏赞善财言。余诸菩萨。于百千万亿那由他劫。乃能满足菩萨愿行。今善财一生则能净佛刹等。斯举权显实。非纵设也。若实有人不信。为在何位。文无定判。义当三贤。以入证圣必信圆故。若约教道三祇亦未入言所以。凡夫顿信者。宿因闻熏为种别故。今更不信。当来岂闻)彼疏悬谈判云。良以有作之修。多劫修成败坏。又云。(新序)夫其旨也徒修因于旷劫。

　　△疏若闻下。二证顺释。若对前速修无益。应云悟修有益也。即是次前之文也。具云。若得闻此如来不可思议无障无碍智慧法门。闻已信解。随顺悟入。当知此人生如来家。随顺一切如来境界。具足一切诸菩萨法。安住一切种智境界。远离一切诸世间法。出生一切如来所行。通达一切菩萨法性。于佛自在心无疑惑。住无师法。深入如来无碍境界。彼疏悬谈次前云。无心体极一念彼契佛家。又云。(新序)得其门也等诸佛于一朝。

　　▲疏故论中下。二引论总证三重也。二觉者本始也。论云。所言觉义者。谓心体离念等。乃至不觉心源故。非究竟觉。释曰。上略明二觉已。次下寄对反流生住异灭四位。广说始觉。及约二种相。并四种大义。犹如明镜。广说本觉。次说根本不觉。谓不如实知真如法一故等次说枝末不觉。谓三细六粗等。由识二觉方了不觉。了不觉故。方洞达二觉。故疏但云开示二觉也。疏发三心者。即分别发趣道相中文也。有三种发心。谓一信成就发心。二解行发心。三证发心。今即信成就中发三种心也。一者真心。正念真如法故。二者深心。乐集一切诸善行故。三者大悲心。欲拔一切众生苦故。五行者疏修五行者。即修行信心分中之文也。谓于六度中。合定慧二度。为止观一门故。但云五行。注云配此三重者。如前所列。最难信解者。谓今时人。设有欲发大乘之心。亦不先务参问求了自心。但以法座之前胡跪。随口说四弘愿。便名发菩提心。不知欲发菩提之心必须先顿悟自己心性。(华严中海云比丘。告善财言。要得普门善根光明。具真实道三昧智光。乃至恒乐如来境界。如是乃能发菩提心。上明难信。下明难解)设信有此言。亦若存若亡。不能止息一切求悟自心故。云难信解也。

　　▲疏显著下三结定也。经论明文。故云显著。况道理昭昭目前耶。(昭昭者。谓菩提心即大智大悲大愿。既未领悟。何名大智)幸不踟蹰者。意今亦须如救头燃。便学心地法门圆顿之宗也。

　　疏二发菩提心者下。于中二。一正释此门。二兼前结指。初中三。一总标也。二千行法者。即彼第八一会。谓普慧菩萨发二百问。普贤菩萨以二千答。问一答十故。(古德云。悬河二百问。瓶泻二千酬)最初等者。谓普贤入佛华严三昧。十方地动。从三昧起。普慧问言。何等为菩萨依。(二百问中第一问也)普贤答云。佛子。菩萨摩诃萨。有十种依。所谓以菩提心为依。恒不忘失故。(二千答中第一句也)以善知识为依。和合如一故等。下文又云。若忘失菩提心。而修诸善根者。魔所摄持。

　　△疏有下。二别列。

　　△三言心体下。牒释。于中三。谓体中又二。今初直释也。从发心愿乐下。三句如次是愿智悲三心也。愿乐二字。贯通悲智二句。故云总也。结云故成悲智者。悲智正是所愿乐之心也。愿乐但为成悲智故。清凉大师。述菩提心义文云。言大智者。凡欲发心。先当智慧观察此心。何者是于菩提心体。即知自心等诸佛心。心佛众生。三无差别。如此心体即菩提心。故我此心。空无一相。万德本具。体绝百非。如净月轮。当十五日圆满无缺。浮云若翳。不见月轮。长风卷云。皎然明白。心亦如是。本来圆净。遍照法界即是菩提。体无生灭即是圆寂。惑云所覆无所觉。方便慈风拂除妄惑。真心本净。非是新生。不发诸心。真智知心矣。即以此智。了物同体。慨物同迷。而起悲救。依体起用。无悲之悲。用无不体。无缘不寂。心虽本净久翳尘劳。广起大愿。发修万行。行愿相资。如车二轮。如鸟二翼。翔空致远必假相资。故经云。如龙布密云。必当霔大雨。菩萨发大愿。决定修诸行。以大愿故悲智常住。无住万行自然成就。故以大愿而为其主。悲智相遵。即无住行。以此对显。即行愿相扶。故此三心无德不摄。始于十住。终至菩提。若果若因不离三矣。疏是故论下。二引证也。文意可见。每句皆从。即是下。是疏指配论之三心也。故慈氏云。菩提心灯。(总标)大悲为油。大愿为炷。(上二心依名也)光照法界(大智心也)四弘等者。为对苦谛故。众生无边誓愿度。度苦源故。(阴入皆如。无苦可知)为对集谛故。烦恼无边誓愿断。断结习故。(烦恼即菩提。无集可断)为对道谛故。法门无边誓愿学。出离之道也。(边邪皆中正。无道可修也)为对灭谛故。无上佛果誓愿成。成佛方名证。真寂灭也(生死即涅槃无灭可证也)。

　　▲疏心相者。牒第二文也。初二句总标。以一句别释悲心无分齐也。华严休舍优婆夷云。(善财之善友也)菩萨不为调一众生故发菩提心乃至调伏不可说佛刹尘数众生故发菩提心。为度一切众生尽无余故发菩提心。次一句别释愿心无分齐也。次上结经云。为百万阿僧祇方便行故。发菩提心。故其一一行皆无齐限。次约念真知下。别牒大智心无分齐也。净名下。彼说。维摩呵弥勒受记道理。后结云。当令此诸等。次云。菩提者不可以身得。不可以心得。寂灭是菩提。灭诸相故。若融上二心。则度而无度。修而无修。故经云。若于一切智。发生回向心。见心无所生。当获大名称。

　　疏心功德者。文二。一正释也。言诸佛同赞不尽者。故华严发心功德品中。以一百大喻。较量菩提之心所有功德。不及少分。最后一喻云。一念供养无边佛。亦供无数诸众生。悉以香华及妙鬘。宝幢幡盖上衣服。美食珍座经行处。种种宫殿悉严好。毗卢遮那妙宝殊。如意摩尼发光曜。念念如是持供养。经无量劫不可说。其人福聚虽复多。不及发心功德大。所说种种众譬喻。无有能及菩提心。以诸三世人中尊。皆从发心而得生。发心无碍无齐限。欲求其量不可得。一切智智誓必成。所有众生皆永度。发心广大等虚空。生诸功德同法界。所有普遍如无异。永离众着佛平等。又云。菩提心是十力本。亦为四辩无畏本。十八不共法亦复然。莫不皆从发心得。又云。智慧光明如净日。众行具足如满月。功德常盈如巨海。无垢无碍同虚空。又云。十方三世诸如来。悉共赞叹初发心。此心无量德所严。能到彼岸同于佛。如众生数尔许劫。说某功德不可尽。以住如来广大家。三界诸法无能喻。释下劝云。欲见十方一切佛。欲施无尽功德藏。欲灭众生诸苦恼。宜应速发菩提心。

　　▲疏善友下。二引证也。礼童子者。即善财童子。第五善知识弥伽大士。善财请问。云何修菩萨道。不忘失菩提心等。弥伽反问。汝已发菩提心耶。答云已发。弥伽遽即下座。于善财所。五体投地。散香华珠宝。种种供养。(师礼资者。如人礼初月不礼满月。以邪见故。后方升本座。不乖重法。前诸知识而不尔者。为僧敬俗事不便故)疏敬沙弥者。智度论中说。有一阿罗汉僧。领一凡夫沙弥。沙弥随从行次。忽作念。发大乘心。罗汉观知。便于沙弥身上。取衣钵自擎。令沙弥前行。行经数里已。沙弥心念菩萨苦行难成佛果。遂却拟修小乘法。罗汉又观知。却过与衣钵。还令随后。沙弥都不知意。而问罗汉。罗汉方与说此意也。今且以意。略记大纲。待捡论文具叙。终始不殊等者。即涅槃经云。初发已为天人师。胜出声闻及缘觉。发心毕竟二不别。如是二心先心难。自未得度先度他。故我敬礼初发心。释曰。礼初心者。若敬白月之新生美青杉之萌芽。故华严毗卢品云。一切法悉入最初菩提心中住。(彼疏三义释。一后因前得。如修途在于初步。二发心正念真如。真如摄一切法。三三德开显。初后圆融也)先心难者。泛取万万迷人论之。机几分信佛教。信者几分遇真正善友。遇者几分信。信者几分解。解者几分皆绝缘。真发菩提心。即万分中无一也。若泛取万万已真发阿耨菩提心人论之。即十中便有三二决定成佛。不妨七八分退入二乘。疏是以弥勒下。华严第七十八。善财重白弥勒言。我已先发阿耨菩提心。而我未知云何学菩萨行。修菩萨道。大圣一切如来授尊者记。一生当得阿耨菩提。云云(广叹等觉功德)尔时弥勒观察众会。指示善财。而作是言。汝等见此长者子。今于我所。问菩萨行诸功德不。此长者子。勇猛精进。志愿无难。云云(广叹希有)诸仁者。余诸菩萨。经于无量百千万亿那由他劫。乃能满足菩萨愿行。此长者子。于一生内。则能净佛刹。云云(备足弥勒叹已告善财云云)广叹菩提心功德。如下所列注种田等者。略记三十余喻之名。或次不次。初二十喻。据本文。每喻有四句。每句四字。计十六字。于中。每初六字。取后一字。相计七字。喻喻文同。谓初云菩提心者犹如。后云故也。唯余九字。每喻各别。然亦文势意势大同。疏注记每于别中。又撮略取五字。唯有四字无文诵者。看文势记之。次圆四句别说记之即难也。今具缘本文。可祥览记说。又每喻当行书一字为号头。便侧注具书经文。于中初二喻令写四句。余即略却六字以一一全同故。又水喻母喻帝喻命喻。各有两事。师喻有三事。疏中互取其一。有能因此同类便。总引说亦得。不说亦得。从后无畏已下。十喻文广。不可具记。疏中每喻但标两事字为号头。令览文取意记之。(当行是喻号则注是［本住］诵文)种(菩提心者犹如种子能生一切诸佛法故)田(菩提心者犹如良田能长众生白净法故)地(引上云云大地能持一切诸世间故)水(净水能洗一切烦恼垢故清水性本澄洁无垢浊故)风(大风普于世间无所碍故)火(盛火能烧一切诸见薪故)日(净日普照一切诸世间故)月(盛月诸白净法悉圆满故)灯(明灯能放种种法光明故)目(净目普见一切安危处故)道(大道普令得入大智城故。上皆依次。下则成起。)父(慈父训导一切诸菩萨故)母(慈母生长一切诸菩萨故。乳母养育一切诸菩萨故)师(善友成益一切诸菩萨故。如大导师。善知菩萨出要道故。如善知识。能解一切生死缚故)帝(帝王一切愿中得自在故。帝释一切主中最为尊故)钳(钳镊能拔一切身见刺故)命(命根住持菩萨大悲身故。又云。譬如有人。命根若断不能利益父母宗亲。菩萨亦尔。舍菩提心。不能利益一切众生。不能成就诸佛功德故)甘(甘露能令安住不死界故)璃(如净琉璃自性明洁无诸垢故)鼓(如更漏鼓觉诸众生烦恼睡故)无畏(譬如有人得无畏药。离五恐怖。何等为五。所谓火不能烧。毒不能中。刀不能伤。水不能漂。烟不能熏。菩萨亦尔。得一切智。菩提心药。贪火不烧。嗔毒不中惑刀不伤。有流不漂诸觉观烟不能熏习)毗笈(譬如有人。持毗笈摩药。能令毒箭自然堕落菩萨亦复如是。持菩提心毗笈摩药。令［其皮］贪恚痴诸邪见箭自然堕落)珊陀(如有药树名珊陀耶。有取其皮。以涂疮者。疮即除愈。然其树皮。随取随生。终不可尽。菩萨从菩提心生一切智树。亦复如是。若有得见而生信者。烦恼业疮。悉得消灭。一切智树。初无所损)无生(如有药树。名无生根。以其力故。增长一切阎浮提树。菩萨菩提心树亦复如是。以其力故增长一切学与无学及诸菩萨所有善法)念力(譬如有人。得念力药。凡所闻事。忆持不忘。菩萨得菩提心念力妙药。悉能闻持一切佛法。皆无忘失)住水(譬如有人。得住水宝。系其身上。入大海中。不为水害。菩萨亦复如是。得菩提心住水妙宝入于一切生死海中终不沉没)日精(譬如有人。得日精珠。持向日光而生于火。菩萨摩诃萨亦复如是。得菩提心智日宝珠持向智光而生智火。又如。有人。得月精珠。持向月光而生于水。菩萨亦复如是。得菩提心月精宝珠。持此心珠。鉴回向光。而生一切善根愿水)璃宝(如琉璃宝于百千岁。处不净中。不为臭秽之所染着。性本净故。菩萨菩提心宝。亦复如是。于百千劫。住欲界中。不为欲界过患所染。犹如法界。性清净故)宅迦(如有药汁。名诃宅迦。人或得之。以其一两变千两铜。悉成真金。非千两铜能变此药菩萨亦复如是。以菩提心回向智药。普变一切业惑等法。悉便成于一切智相。非业惑等能变其心)王子(如王子初生。即为大臣之所尊重。以种姓自在故。菩萨亦复如是。于佛法中。发菩提心即为耆宿久修梵行声闻缘觉所其尊重。以大悲自在故又如王子。年虽幼稚。一切大臣皆悉礼敬。菩萨亦复如是虽初发心修菩萨行。二乘耆旧。皆应敬礼。又如王子。虽于一切臣佐之中未得自在。已具王相。不与一切诸臣佐等。以生处尊胜故。菩萨亦复如是虽于一切业烦恼中未得自在。然已具足菩提之相。不与一切二乘等。以种姓第一故。如金翅鸟王子。初始生时。目则明利。飞则劲揵。一切诸鸟虽久成长。无能及者。菩萨亦尔。发菩提心。为佛王子。智慧清净大悲勇猛。一切二乘虽百千劫久修道行。所不能及)。

　　疏恳劝下二句。即第七十九中。入楼阁得法门竟。弥勒告言。云云(乃至)为欲教化释迦如来所遣来者。令如莲华悉开悟故。于此命终生兜率天。我愿满足得菩提时。汝及文殊。俱得见我。善男子。汝当往诣文殊师利善知识所。而问之言。菩萨云何入普贤行门云云。何以故。文殊所有大愿。非余无量百千亿那由他菩萨之所能有云云。出生一切菩萨功德。无有休息。常为无量百千亿那由他诸佛母。常为云云(百千例上)菩萨师云云。文殊师利童子。是汝善知识。令汝得生如来家。长养一切善根云云。汝应往诣文殊之所。莫生疲厌。文殊当为汝说一切功德。何以故。汝先所见诸善知识。闻菩萨行。入解脱门。满足大愿。皆是文殊。文殊于一切处。成得究竟。释曰。今略引之。然经文具有一纸半。再三重叠。劝令再见。故云恳也。又七十八初。弥勒已赞善财云。汝为勤求一切佛法故。发阿耨菩提心。汝获善利。汝善得人身。汝善住寿命。汝善值如来出现。汝善见文殊师利大善知识云云。所有解欲悉已清净。已为诸佛护念。已为善友其所摄受。何以故。善男子。菩提心者。犹如种子等。略如前引。从初至末。皆指文殊。岂非恳矣。令再见者。以究竟之心。即所发菩提心故。故清凉释云。契文殊之妙智。(再见时名知照无二相也)宛是初心。(初见时也)又云。启明东庙智满不异于初心。疏此上二门下。第二兼前结指也。三重因中。前了觉性发觉心。二门总为本起地矣。

　　疏三修菩萨行中。文四。初蹑前释也。既云已先发菩提心。而未知菩萨行等。即显发心与修行别也。金刚经中。须菩提问菩萨行。亦云。善男子善女人。发阿耨菩提心。应云何住等。亦是为已发菩提心者起问。意显未发者不堪修菩萨。

　　▲疏对上了下。二总对二门释。数他宝者。大经问明品云。譬如贫穷人日夜数他宝。自无半钱分。于法不修行。多闻亦如是。

　　▲疏广有下。三出行体统之。三学者。施忍助戒。进助定。后四皆助慧故也。则万行不出十度。十度摄归三学。要唯定慧者。防非制业者。故令护戒。但若定慧等修。何有外非内业而可防制。故持护之心。非绝迹称性。不名真修也。所依赖者。续引问明品中文也。文云。譬如有力王率土咸戴仰。定慧亦如是。菩萨所依赖。天台宗者。三止三观。是其宗也。自述小止观两卷。又弟子灌顶。集师在日所说止观。勒成十卷。名大止观。余诸言教其数甚多。尽说止观。令修止观者。意成定慧也。如下威德章中释奢摩他初标本中具说。讲者若有心力捡。大意指之。不叙亦得。

　　▲疏此第三下。四指经文。指经文说菩萨行之处也。

　　疏上三重下。大文第二。兼所成果释。于中七段。今此一标立也。二故我下。引证。三今本下。总配此经。四是知下。印成了义。彼答诸经了义。此是修多罗了义能诠名题所诠法行如此同矣(清凉宗于华严。天台兼搜诸大乘教。穷理尽性。成此四节。故冥符此经)。

　　▲疏约下。五配属本末。言因因者。是因家(六度)之因也。由此本起之心。方能成就六度万行故。故教起因缘十门中第一云。显示因行有本。具如彼释。果果者。由圆满菩提涅槃之果。方知对待从缘之法亦不可得。(下云生死涅槃如梦)但是本源圆明觉性故。故此圆觉。又是果家之果。以生死烦恼本无所有。无二可转。为菩提涅槃故。(二转依义。已如教起因缘门。钞中具之)故注云生佛同成正觉。生佛同成。方名圆也。故教起第二门云。泯绝果相成圆。故下之经文。具如彼门中所引。然此所用因因果。与涅槃经意旨不同。涅槃师子吼品。佛性。有因。有因因。有果。有果果。因者十二因缘。(正因佛性也。意取所观缘性故。彼经云。十二因缘。即是佛性)因因者。即是智慧。(观缘之智也。通发心已去。谓虽有正因之性。若无观智。不能成果。今由观智。令彼成果。即与因作因。又依因起因故。名因因也)果者。阿耨多罗三藐三菩提。(对前名果)果果者。无上大般涅槃。(由菩提显故。是菩提果家之果。故云果果。上所注释。并是清凉华严疏也)今则以彼第二智慧。了彼第一之性。方名因因。(因因之义。亦异于彼。如前所释)以彼三四。总名为果。(以彼经宗于涅槃以无究竟实性故名果果。今此宗于圆觉果。生死涅槃皆是圆觉中。迷悟翻对之法。故如昨梦。迷悟皆空之体。方是究竟圆觉故。此方名果果。若核其体。则还是彼大般涅槃)同异对详可见。彼经又有喻云。如无明为因诸行为果行为缘识为果。清凉释云。则无明亦因亦因因。识亦果亦果果。今详之。却与此疏似同。谓无明如本起。因诸行如六度。(诸行从无明生。六度因本起心成故)识如菩提涅槃。(从六度成。如识从诸行生)但以识喻果果。与此义别。(彼以诸行已是无明故。又是诸行果上之果故。今不以六度名果故别也)。

　　▲疏一与下。六始终皆本。言但是觉性者。初信如来藏。为本起因。后证清净法身。为究竟果。如来藏及法身。皆是觉性也。

　　▲疏是以下。七本末融摄也。于中。初四句因果该彻。初二句蹑上以标。第三句释初句因彻果也。第四句即释次句果彻因也。

　　疏善财下。指文证成也。初二句。即此童子。初遇文殊表信智。再见文殊表证智。如前已释。故后疏判云。契文殊之妙智。宛是初心。(即此二文殊也)入普贤之玄门。曾无别体。(即前如来藏及法界二普贤也)又启明东庙智满不异于初心。(亦文殊也)寄位南求因圆不逾于毛孔。(亦普贤也)疏位下二句者。华严第二会在普光明殿说十信。三在忉利说十住。四在夜摩说十行。五在兜率说十回向。六在他化说十地。表位转高说处转胜。至第七会。说因圆果满。据此类例。只令更向上界。而乃却重会普光明殿者。表究竟证极不离初心所信之觉性也。故下云皆斯义矣。总结一段之文也。

　　疏然本起下。大文第二结意也。拔茅连茹者。取象言之也。即周易泰卦初爻之词。是交连牵引不可割绝之象。如茅根钩带相连。拔即牵引俱出。不可独拔一根。彼文云。初九拔茅茹。以其汇征吉。王辅嗣注云。茅之为物。㧞其根而相牵引者也。茹者相牵引之貌也。三阳同志。(泰卦。下三阳。上三坤。阳气下降。阴气上腾。阴阳相交。生成万物。故通泰也)俱志在外。初为类首。(类字释汇)也。举则从若茅茹上顺而应。(阳本有上今往故顺顺故同类而应)不违为拒进皆得志故。以其类征吉(征今观明本行)起之因。须说了性及发心行相。欲明此二行相。又须对六度万行言之。既说三重因义。即须结归究竟之业。以圆顿之宗。因果该彻故。异于诸教。诸教但以六度万行为因。菩提涅槃为果。故次云实籍等也。

　　疏次释本文中。注云下十初科者。除流通分贤善首一章也。三轮者。佛三业化也。能摧惑障。故名为轮。一身业神通轮。二语业教诫轮。三意业记心轮。一体三宝者。如前归依偈中已释。三身等者下。三观。后文具释可捡之。略叙本起之心者。文五。一指前因体。第一重者。前三重因中第一了觉性也。

　　▲疏咨求下二释请词。六种力者。增一阿含经云。凡常之力。有其六种。何等为六。谓小儿以啼为力。欲有所说。要当先啼。女人以嗔为力。依嗔恚已。然后所说。沙门婆罗门以忍辱为力。常念下于人。然后自陈。国王以憍傲为力。以此豪富而自陈说。阿罗汉以精进为力。而自陈说。诸佛世尊以大悲为力。弘益众生。疏重担者二障也。毁责之词。慈恩唯识疏云。由烦恼障。障大涅槃流转生死。由所知障。障大菩提。不悟大觉。一者如金刚难可断故。二担此难越生死流故。三压溺有情处四生故。四有情坠堕没三界故。此上四义。通二障解。今云重担。即第二也。疏住法性者。生死涅槃等。诸对待法。已于一切都无所住。方住法性。正当此经中所说。此二义皆明悲之大也。若不尔者。皆是有缘之小悲也。无缘方大。然慈悲喜舍。各有其三。谓生缘法缘(上二皆为有缘)无缘故。名四无量心也。涅槃经第十五云。众生缘者。世尊慈之所缘。如缘父母妻子。以是义故名众生缘。法缘者。不见父母妻子之亲属。见一切法皆从缘生。是名法缘。无缘者。不住法相及众生相。(与十住法性互相成也)是名无缘。悲喜舍心亦复如是。

　　▲疏如来下。三正释义。疏又大集者。别证法行所引文。取意撮略。经文具云。尔时世尊。观世众已。告憍陈如言。一切大众。甚乐闻法。无量世界无量众生。悉为法故来集于此。皆愿闻法行方便成大智慧远离贪欲一切烦恼。憍陈如白佛言。善哉世尊。诚如圣教。世尊。四方世界无量菩萨。悉持四佛所与欲来。并欲启受虚空目法行。今正是时。唯垂怜愍。为众生故而宣说之。世尊所言法行法行比丘云何名为法行比丘。唯愿演说。佛言憍陈如。至心谛听。当为汝说。若有比丘。读诵如来十二部经。是名乐读。不名法行。复有比丘。读诵如来十二部经。乐为四众敷扬广说。是名乐说。不名法行。复有比丘。读诵如来十二部经。能广宣说。思惟其义。是名思惟。不名法行。复有比丘。受持读诵如来十二部经。演说思惟观察义理。是名乐观。不名法行。憍陈如。若比丘能观身心。心不贪着外一切相。谦虚下意。不生憍慢。不以爱水溉灌业田。亦不于中种诸种子。灭觉观心。境界都息。永离烦恼其心寂静。如是比丘。我则说之名为法行。如是比丘。若愿求声闻菩提缘觉菩提如来菩提。即能得之。憍陈如。如工陶师埏埴调泥置之轮上随意成器。法行比丘亦复如是。评曰。彼经之意。令修炼身心。即名法行。简于筌蹄及心外求法事相造作之行。非顿指圆通觉性。为最初因。今所引者。但用拣教拣境之文。不全取所行之事矣。

　　▲疏下文佛答下。四指佛答处。可捡经略示。疏占察亦云下。引类例。略引二经。初占察者。此经有两卷。题云占察善恶业报经。(义当上卷)亦名显出甚深究竟实义经。(义当下卷)今引下卷文也。最初根本。正是本起因地。其所引行业。即此法行。众生心体。全同论文。即圆觉妙心也。具如释题中和会说。平等普遍圆满十方文。因今经也。以一切众生心下。即论文是心即摄一切世间出世间相。所以者何下。即此经无明非实等。彼经次下文云。所谓色受想行忆念缘虑觉知等法。种种心数。非青黄赤白长短方圆。乃至尽于十方虚空一切世界。求心形无一区分而可得者。但以众生无明痴闇熏习因缘。现妄境界。令生念着。乃至而无有觉知之相。(下文云彼知觉者。犹如虚空。是破达空之智也。今此占察。则通破情识故。彼次云。以一切法皆不自有。但依妄心分别故有)。

　　疏二问发心离病者。亦二。一释同用也。中间者。先曾发也。大智心者。发菩提心也。据华严宗。是大悲大智大愿三心。以彼是性相融摄本末平等之宗故。今此宗于会相归性。迥显真觉故。偏举大智之心。云清净矣。以大智为本。摄于余二。

　　▲疏下佛答下。二指答处。文二。一答初时离病处。可检本文略示。

　　△二若远而下。答毕竟离病处。于中又三。一正指。二下文节节下通妨。为有难云。十二章经。每章皆具问答。何得将说四相四病答净业普觉二菩萨之问。以配答此中文殊之问耶。故此通释云尔。三如下引例。四十问者。经第六初。诸菩萨及一切世主。作是思惟。云何是诸佛(二十句中皆有此五字)地。(智德分位也。此句为总)境界(悲智所缘)加持(持令有所作)所行(行作)力(十力)无所畏(畏惧)三昧(尘数等持)无能摄取(无能别伏也。兼含自在神通二句。以足十数)眼耳鼻舌身意身光光明声智愿佛演说。(结上直尔请也。次下二十句。引例请一一云海)又一切佛皆为菩萨说世界海。(如华严经)众生佛。佛波罗蜜。佛解脱。佛变化。佛演说。佛名号。佛寿量及菩萨誓愿。发趣助道。业行出离。神通波罗蜜地智。愿佛亦为我说。疏近则下。彼疏释云此四十句。问有通局。答亦如之。通则诸会。与此相应。皆是答此。谓从第二会说十信。乃至第七会前六品说等觉。答最后十句因问。后五品及第八会末第九会初。答前二十句果问。余皆答第三节十句海问。若约局者。当会答尽。谓现相召集十方菩萨云集施设法化现相答也。会末三品。言说答也。谓成就品华藏品答前三十句果问。毗卢一品答十句因问也。

　　疏金刚三昧等者。彼经具云。解脱菩萨。白佛言。尊者。若佛灭后。正法去世。于末劫中。五浊众生。多诸恶业。轮回三界。无有出时。愿佛慈悲。为后众生。宣说一味决定真实。令彼众生等同一味。晓公论曰。令彼像法末世众生等同一味究竟解脱。由是言之。教者四句。一正化正法。兼利后时。谓前经等。二正化像法。兼利前时。谓此经等。(即金刚三昧经也。等者等于此圆觉之类)三通化前后。谓余经等。四不利前后。除上尔所教。(释曰。今所引者证为末世凡夫直宣一味甚深之法。不同法华涅槃对断悟分修大小乘行滞权之机也。说［义］圆顿与此不同故。彼前段经云。可化众生。皆说一味。彼论释曰此明为他皆说深法。可度众生者。如来所说一切众生。莫非一心流转故皆说一味者。如来所说。一切教法。无不令入一觉味故。欲明一切众生本来一觉。但由无明。随梦流转。皆于如来一味之说。无不终归一心之源。至心深时皆无所得。故言一味即是一乘)疏纵心五欲等者。先简不求大乘之人不足论也。故云置之言外。纵有下。于此类中。尚须闻此法门信解随顺。若不闻。亦堕邪见。(亦者。以不求大乘之者。本来皆是邪见。法门发心求之。离于凡小。即合免堕。良由未闻此法未了自心故。亦同不求大乘之者堕邪故。故亦也。一切皆邪者。如一引证以释)疏离本下。彰邪见行相故。三圣观云。不信自心是如来藏。非菩萨故。非菩萨即为邪见也。六师者。名义在悬谈第三门中。

　　疏故华严下。引彼证皆随义也。即彼经初地之文。谓此地菩萨。成就十大愿已。得利益等。十心能信如来本行所入。乃至如来智地说力。复作是念。诸佛正法如是甚深。乃至如是广大。而诸凡夫。心堕邪见。(疏云一切众生皆者。以义引也。谓理外谬取。皆名邪见。通于惑业。非但拨无因果。世亲论判。以次经文。别有九种邪见)无明覆翳。(一蔽意邪见。此依远法。法即心也。次二迷义)立憍慢高幢。(二憍慢邪见)入渴爱网中。(三渴爱邪见。上三根本。谓不达无我。依内立我故慢。依外爱念故渴。如鹿驰焰也)行谄诳稠林不能自出。(四谄诳邪见)心与悭嫉相应不舍。(五悭嫉邪见。上二追求时过。由前我我所故。于可得处谄诳。于已得处生悭。于不可得处生嫉。上五无明支)贪恚愚痴积集。(横也)诸业日夜增长。(竖也六集业邪见)以忿恨风。(思始)吹心识火炽燃不息。(思终也。七炽燃邪见)凡所作业。皆颠倒相应。(八起业邪见。兼动身口故。上三行支)欲流有流无明流相续起心意识种子。(简现行。谓五果种也)于三界田中。复生苦芽。(九心意识支也。上所注释。皆是彼论故)释曰。一切凡夫。皆具此九种邪见根本。以无明覆心。今开示本觉。破本不觉。则余八邪见枝叶。自然渐渐断也。彼经云心随者。以身口行业。或有归佛顺教。据其心见。元属邪见。故云心随。然凡夫等。本在邪见中。今二经皆云随者。望彼心体相本是佛心本具德用。迷真起念。念即随邪。故云尔也。

　　疏礼烦则乱者。礼记文也。疏佛虽下。通妨难云云。心真不真。佛自照知。何必彰此三请之相。故为此通也。

　　疏针芥如序中释。疏久默斯要者。语是法华而文义异。谓法华以四十年前未说。为久嘿。此经既是净土所说之经。不必拘于一代化仪年月。但以未说之时为久。不以要须经四十年也。喜会者。平等法会也。疏实谓起予者。予我也。起谓发。此叙佛意云。我意欲说。假人请问发起。汝今所请。实是发起我教门也。此文用论语中事。彼中子夏问曰。巧笑倩兮(笑貌)美目盻兮(动目之貌)素以为绚兮。(文貌也。此上皆是毛诗文也)何谓也。(子夏不晓故问夫子)子曰绘事后素。(郑玄注云。绘画文也。凡绘画。先布众色。然后以素分布其间。以成其文。喻女虽有倩盻美质。亦须礼以成之)曰(子夏对云)礼后乎(孔安国注云。孔子言绘事后素。子夏闻而解之。以素喻礼故云礼后乎)子曰起予者商也。(子夏姓卜。名商。字子夏)始可与言诗已矣。(包氏云。予我也。孔子言。子夏能发明我意可与共言诗也)今以文殊喻子夏。世尊喻孔子。故云实谓起予。疏诫令审谛者。水不澄而月不现故。诸经中。佛欲说法。必须先诫谛听谛听善思念之。无生灭等者。说者听者。当须如法。(净名云。夫说法者。当如法说。今例听法亦然)故净名诫说者云。无以生灭心行说实相法。今则诫听者。亦令依此而听也。

　　疏十地经云等者。即金刚藏菩萨。说十地名。而不解释。解脱月菩萨三请。刚藏二止。大众便一时同声偈请(即今偈也)云上妙无垢智。云云(乃至)此众无疑念。唯愿闻善说。如渴思冷水等云云。(如疏)彼疏据论释。此如渴等。一偈半云一喻明。半偈法合。前有四喻。喻四种义门。显示正受彼所说义。一受持。谓求闻慧。初闻即受随受持。如水下不嚼随得而饮。二助力。谓求思慧。嚼所闻法。助成智力。如食咀嚼以资身力。三远离。谓求修慧。依闻思行。能去惑习。如食良药药行除病。四安乐行。谓求证智。即三慧果。圣所依处。现法受乐行故。如蜜众蜂所依。故云依也。后法合。能求一向是法。所求犹通法喻。次一甘露。总合四喻。甘露有四能故。一除渴。二去饥。三愈病。四安乐故。

　　疏一示本体者。四节解释。第一解初句。又二。一正释。

　　疏既照虽下。二通妨。妨意通意。义皆可知。尘经者。华严尘合经卷喻也。序中已释。宝藏者。如来藏经第五喻也。如下所释。受贫苦者不得尘经。无博学法财之富。不得宝藏。无福慧法财之富。故受贫苦也。疏陀罗尼者。第二节也。文五。一直释可知。注云有以摄散等者。即慈恩法华疏释。叹菩萨德中。陀罗尼乐说辨才之文。云总持有二。一摄。二散。摄者持也。此即闻持闻于文义。任持不忘。即所闻之法。能持名之为摄。闻即总持。体即念思十地经云(是彼引也)八地已上菩萨。于一切法。能堪(闻慧)能思(思慧)能持。(修慧也。于一修慧分三用故)散者施也。此有四种。一法。二义。三能得菩萨忍。四明咒施与众生故。此中二种。初是能持如来即闻持。后是所持。余四种是。评曰。彼是菩萨德行。约因缘门。分位而说。此是染净性相之源。故文别也。恐有闻彼而疑。是故略注而楝之。

　　△疏然陀罗下。二拣持。谓拣多字一字。持于无字。兼释大字。言多字者。谓一切真言。随求大佛顶之类。是秘密藏。含无边威德神用。又诸修多罗。能持无尽之义。亦名总持。一字者。如唵字等。即一字王真言也。是助声故。但是一字。或如字母之类。无字者。今文因解无字。便以之释经中大字。

　　△疏故大宝下。三引证。言摄诸善巧。即总持义。言无有少法可得皆归于空。即无字义。

　　△疏问文字下。四通妨可解。

　　△疏五若据下。会异显同。疏是万行本者。证成顿悟根源之义。故悬谈云显示因行有本。

　　疏门者下。第三节释门字也。文二。一直释。注云出净如次文者。即后段经文。流出一切清净真如菩提涅槃及波罗蜜等。出染如下文。即普贤章。种种幻化。皆生如来圆觉妙心。偈云。始句无明。皆从诸如来。圆觉心建立等。

　　▲疏此中下。二拣体。文三。一直拣。谓拣此门体。非门庭之门。自是根本之门。亦是拣持。拣门庭持根本也。

　　△疏故宝下。二引证。此门是甚深根本。又证非门庭门户之门。云无门者拣却也。之门者持取也。又云形相非门者。亦下拣也。所言门者下。皆持也。既言一切诸法依于虚空。岂非根本之义。

　　△疏又荷泽下。三引例也。今劝学禅之流。欲见祖师心印。但依上所释而解了。即悟此两句是总持之门。若不尔者。岂可知之一字却是浅近门户。从此方入众妙深奥堂乎。诸修止观者细详之。疏名为下。第四节也。

　　疏二彰德用中二。一总释流出义。二别释所流之法。初中二。初以义略释。后论云下。二引论广释。论文周释。真如自体相有大智慧光明义故。乃至具足如是过恒河沙佛法。无有所少。名为如来藏。亦名如来法身。(上皆略取意引)便有问曰。上说真如。其体平等。离一切相。云何复说体有如是种种功德。答曰。虽实有此诸功德义。而无差别之相。等同一味。唯一真如。此义云何。(多德何以唯一下释云)以无分别(能也)离分别相。(所也)是故无二。复以何义。得说差别。以依业识生灭相示。(以依生灭识相恒沙染法。及此表示真如净德恒沙差别。且举染本故但云业识)此云何示。以一切法本来唯心实无于念(举所迷理)而有妄心。不觉起念。见诸境界。故说无明(依真起妄谓细粗染心本末不觉也。将欲释净先举其染对以显之下诸句例然云何显下云)心性不起。即是大智慧光明义故。(既起念即是不觉无明故不起即是本觉智明)若心起见。则有不见之相。(妄见不用)心性离见。即是遍照法界义故。(真照圆明)若心有动。非真识知。(反之即显真如无动)无有自性。(明妄染无体反之即显自性净心)非常非乐非我非净。(明妄四体倒反之即显真如四德)热恼(诸惑烧心是极熟恼故说真如是清凉也)衰变。(妄染迁改反显真如不衰变也)则不自在。(业果系缚故即显真如自在。上云。清净不变自在义故)乃至具有过恒沙等妄染之义。对此义故。心性无动。则有过恒沙等诸净功德相义示现。(一一对翻故染净皆过恒沙也)若心有起。更见前法可念者。则有所少。(妄心外念求之不足)如是净法无量功德。即是一心。更无所念。是故满足。(净德性满。无假外求)名为法身如来之藏。(结名也。上依义和尚疏。随文法释说)评云。彼论是释所示大乘三大之义。(二门为能示也)大位在果。唯辨于净。(义和尚䟽云尔)今此圆觉标以无上法王。亦唯说果。流出净法。故引证此。

　　▲疏言一切下。别释所流之法也。于中又二。所谓总别。(上说经文总别。此说义门总别)总中唯有四字。谓一切清净。然凡论一切名总相者。有其四种。谓下中上上上。言下者。谓一切有漏法皆苦。理通苦集。名总相。不通无漏。目之为下。言中者。谓一切行无常。理该三谛。通漏无漏。故名总相。不通无为。目之为中。言上者。谓一切法无我。理通一切名总相。但是真诠。未穷实性。唯得名上。不名上上。言真证者。谓一切法无我。能诠妄法空也。言上上者。谓一切法真如。真如即一切法之实性。即空所显(梵云舜若。此但云空舜若多。此云空性)此之法性。体遍凡圣。通情非情。更无能过。故言上上。摄俗归真。简异前三。故论中云大总相也。今言一切者。通二种总相。一者若约义门。则是上品之总。未是上上。谓但是一切清净。唯净非染。拣有漏故。二者若约法体。则是上上之总。谓圆觉真如之外。无别法故。染相本空。空即此清净。无别净故。今是释义之门。且约前说也。清净二字亦当总者。谓此一切诸法一一清净。清净是总。真如菩提涅槃乃至百千之法。皆是别也。

　　有漏章　疏拣诸有漏者。有漏之义。五门分别。一释总名。诸论皆云烦恼现行。令心连注。流散不绝。名之为漏。如漏器漏舍。深可厌恶损朽处。广毁责过失。立以漏名。二释别名。别名三种。一欲漏。二有漏。三无明漏。三出体根随三界烦恼云云。四废立云云。五得名所从。虽三界一切烦恼。总应皆名有漏。漏于三有。有之漏故。然下界烦恼。多缘欲地。从胜为名。说为欲漏。上界更无所缘。约本具名。名为有漏。无明不以余法。彰自行相。名无明漏。上皆慈恩所说也。评曰。唯约现行者。彼释法华诸漏已尽之句。其种子配在下。无复烦恼之句也。又别名出体。唯约法相一宗。若约法性宗出体。则根本不觉及三细六粗是有漏法。不分三界之异及种现之殊。以迷则全染。悟则全净。无体性故。其释别名者。亦有三。一欲。二有。三无明等殊。如胜鬘五住地之惑。若约圆顿二教者。迷则尽法界一切所有情非情等。皆是有漏。悟则如上皆是无漏。故华严缘起平等章云。初约众生门中。众生及佛皆是生灭。有无善恶境界。良以情识不破。故所见佛亦同情识。未曾有一佛清净解脱者。是故识倒佛亦倒。情迷佛亦迷故。次明佛门中。佛及众生皆本空寂。良以情识都尽。名相已亡。所见空寂。同诸佛故。未尝见一众生流转者。佛心净故。众生亦净。故知此义唯心之回转也。评曰。据此即不应言此是漏此是无漏也。疏背真理故者。约义门拣也。性本无故。约法体收也。其性本无。即唯真性故。疏真如等者下。二别也。科段具在疏文。言四法各为四别者。此真如等四章。一一同具此释名等四也。故下疏中。但言一中二中等。觉者但见之。一中即智是释名。二中即知是出体。三中即种类。四即业用也。

　　真如章　一释名中二。一略释。即成唯识论第九之文。彼论前二十四偈辨识相也。唯第二十五偈明识性。性此诸法胜义。(此者。此圆成性也。此偈蹑前三性偈故)亦即是真如常如其性故。即唯识宝性。长行释云。此性即是诸法胜义。是一切法胜义谛故。然胜义谛。略有四种。一世间胜义。谓蕴处界等。二道理胜义。谓苦等四谛。三证得胜义。谓二空真如。四胜义胜义。谓一真如法界。此中胜义。依最后胜说。次释三句云。真谓真实等。(如疏所用)释曰。初二句拣有漏。(亦遍计也)次二拣有为。(亦依他也)次三句释偈。第四句后更有三句。结云。故曰真如即是湛然(如也)不虚妄性。(真也)今疏但有一故字耳。(意云由上义故。名曰真如也。义亦不阙)。

　　▲疏又真者下。二细释。于中。初二句标释。疏伪是下。具释不真不如。(意欲反之。以明真如也)鍮有其体。不是虚妄。但以非金。故名伪也。影应质相。不是诈伪。缘无实体。故名妄也。横说云各殊者。谓色尘殊声香等。色蕴殊受想等。贪等殊信等。地狱殊鬼畜天人等。娑婆殊于极乐等。声闻心境殊于菩萨心境等。乃至如大般若八十余科。皆约同时而异也。竖云变易者。如云镜里今年老去年等。如九想观云云。夏异于春等。得新忘旧等。因苦果乐等。疏今皆下。拣无如上四过。释成真如义也。谓此实体者。真实心体。(前约唯识。但言谓此真实唯是不虚妄之词。仍未出法体。今指真实心体故。科云细释也。意云。心体是有法。定真实宗法。若但云真实即无前陈若云真如是有法为前陈者。即唯是重言。以真如亦但是不妄不变义。与真实之言何殊。又此分横竖各有二义。一一各别。理无穷义无尽。故云细也。)于未来等者。今日虚空。如昨日虚空也。于色中等者。厨里虚空如厅里虚空也。真实相如非为妄似者。正结真如之名也。谓如者是相似义。相同义。意云。此彼相如者。唯有此心性也。善人佛性。的似恶人佛性。如今佛性。的不殊无始来佛性。乃至凡夫佛性。的同二乘佛性。人天菩萨皆类此说。唯此可得真实相。如分毫不殊故。真实得名为如也。此外更无可有相似相如之法也。设有人观兄弟相似。然子细论之。还不得的似会。有分毫之长短大小殊也。若不然者。岂可自己妻子而错认乎。乃至世间物色。一一类之。皆同不免有微尘分毫之轻重大小好恶。终无有全似。故知皆是妄似妄如。不得真似真如也。古来相承解如字。但云是湛寂不动之义。不曾指的释名。且如字是此国之字。未审说文尔雅玉篇切韵之属。何处训如字。为湛寂不动等耶。故知只缘灵觉心性。犹凡中全如圣中。于因中全如果中。横竖皆然。即是湛寂不动之义。非的训也。问荷泽大师云。诸人皆以两物相似为如。我则无物相似如。今以的似以释真如。岂不违此说。答正与此同。故上云此外更无相似相如之法。若更云有一法对真性。便成两物。大师既云无物相似。即知唯鬼等佛性。与人畜等佛性。真实相如。更无别法可相如也。大师拣诸人云。两物相似。曰如者。正拣无物似佛性也。又亦同上说。亲兄弟相似者。终不得分毫全似也。智者细详。疏真如无为者。即法相宗出体也。谓百法中六无为中之一也。彼六无为。亦是一百之数。故名法数。言无为者。为之言作。即是一切有生灭。皆是造作。称之曰为。今此六种。寂寞冲虚。湛然常住。无彼为作。故名无为。所言六者。一虚空。(空即无为)二择灭。(因慧拣择。得惑断灭)三非择灭。(不因慧择)四不动。(出八灾患)五想受灭。六真如。(此六别未具释)若出体。为有二。一依识变假施设相有。(谓第六相识。曾闻空等名。假分别有作空等解变为影像。为即用此相为体也)二依法性假施设有。(即以法性为彼五无为体。故唯识云此五皆依真如假立。真如亦是假施设有。上皆依百法疏中释也)疏一心为体者。此一行论悬谈第四门已释。言乃至者。略中间也。谓次文云。一切诸法。唯依妄念而有差别。若离心念。则无一切境界之相。是故一切法。从本已来。离言说相。离名字相。离心缘相。毕竟平等。无有变异。不可破坏。(疏云竟无变坏撮得此上三句)唯是一心。故名真如。此下等字。等于中间。非等下文。疏如体中说者。唯一心也。非安立。非安立者。八谛中第七八也。谓安立真如。望四谛为真。望非安立为俗。以依识假施设名言而安立故。其非安立。即唯真非俗。(八谛如悬谈释)依言离言故者。即论中二种也。谓前显体离言。以明显观智境。即上所引一法界总相等文。乃至若离于念名为得入。次后依言辨德。以正明生信境。论云复次真如者。依言说分别。有二种义。一者如实空。以能究竟显实故。二者如实不空。以有自体具足无漏性功德故。下广释云。所言空者。从本已来。一切染法不相应故。乃至离两重四句。所言不空者。已显法体空无妄故。即是一心。常恒不变。净法满足等。疏或说有七者。即解深密经第二中。慈氏问修止观。菩萨云何知法知义。佛说由五种相。了知于法。(名句文别总云云)由十种相。了知于义。一者知尽所有性。二者知如所有性。(三能取义。云云乃至十知清净义)如所有性者。谓即一性。染法中所有真如是者。此中如所有性。此复七种。一者流转真如。谓一切行无先后性。二者相真如。谓一切法补特伽罗无我性及法无我性。三者了别真如。谓一切唯是识性。四者安立真如。谓我所说诸苦圣谛。五者邪行真如。谓我所说诸集圣谛。六者清净真如。谓我所说诸灭圣谛。七者正行真如。谓我所说诸道圣谛。应知此中由流转真如安立真如邪行真如故。一切有情平等平等。由相真如了别真如一切诸法平等平等。由清净真如故。一切声闻菩提独觉菩提阿耨多罗三藐三菩提。平等平等。由正行真如故。听闻正法。缘总境界胜奢摩他毗钵舍那所摄受慧。平等平等。释曰。既具四谛及流转等。故云显于染净中常如其性也。流转苦集是染。灭道是净相故。及了别通于染净。常如其性。即平等也。正是真如之义。疏或立十种。对十重障。辨其德者。一断异生性障(二障分别起者。依彼种立异生性故。入见道时。彼二障必不成就。如明闇不俱也)证遍行真如。(二空所显。无有一法而不在故)住欢喜地。(初获圣性。具证二空。能益自他。生大菩提)余九类配。今旦各列。二邪行。(此下各能所知俱生一分也。此地则反彼所起误犯三业)三闇钝。(令闻思修法忘失故也)四细惑现行。(第六识俱生身见等摄)五于下乘般涅槃。(令厌苦折减同下二业)六粗相现行。(染净粗相)七细相现行。(生灭细相)八无相中作加行。(令无相观不任运起)九不欲利他。(乐修己利)十法未自在(障大法智云及所含藏所起事业。然通论二障有俱生分别。分别中。地前伏现行。见道断种子。俱生中烦恼者。现行则地前渐伏。登地顿伏。种则金刚顿断。而所知者。现行则从地前渐伏。乃至十地方尽。种则于十地中渐次断灭。金刚顿尽)证真如者。二最胜。(具无边德。于法最胜)三胜流。(流出教法胜故)四无摄故。(非我执所依)五类无别。(非如眼等类异)六无染净。七法无别。(设教种种安立而无异故)八不增减。(不随染净故)九智所依。(于四辨得自在)十业自在所依。(普于神通等自在)住地者。二离垢。(具净尸罗)三发光。(胜定总持发慧光故)四焰慧。(住觉分烧惑薪慧焰增)五难胜。(含真俗故)六现前。(观缘起般若现故)七远行。(过世间二乘故)八不动。(相用不能动)九善慧。(成就四辨)十法云。(大法智云含众德故)疏四明业用者。文义显著。详之可解。

　　菩提章　疏别境者。于一百法中当其慧也。如下八识章释。疏摄论云(第九)二智(根本后得)二断(烦恼所知)为菩提体。法相多约二智。智是转识所成。以藏识中本有无漏智种子故。空宗多约二断。以空宗明一切法皆空无性。了二障本空。即名二断。断即菩提。无别菩提。疏智论云者。亦以能所断。俱为菩提体也。与摄论。文异义同。若作小异解者。摄论双取。智论合取。疏合本者。名指此经。文用起信。意是双引。巧令文略。始觉即前二论之智也。约实教宗。断证对待。其体亦空。无别自性。无能所断。无能所证。然本源觉智究竟真实故。论中说始本不二。名究竟觉。荷泽云。觉妄俱灭。又云。无住体上。自有本智能知了。是实菩提矣。疏唯一下。亦上智断相合。或始本相合故也。但上是指体。此是辨类。为同异矣。故净名云。又如者不一不异等即寂之照者。亦如上引无住体上本智也。疏大品者。疏又起信者。上出体。是克实故。泯二显出。究竟觉为体。今辨种类是约名义故三俱存。疏涅槃经(已如前引释)疏菩提者。一大圆镜智。二平等性智。三妙观察智。四成所作智。此转有漏八七六及前五识相应心品。(心所也。虽定［各廿］二法。而智用增胜。以智名显)如此而得。智虽非识。而依识转。识为主故。妙观平等二智。见道后转六七约得镜智。成智果位。方转五八而得。上且略销过疏文。广如别卷引唯识第十具释。疏如大品智论说者。论释大品经也。非二处别。论五十八云。一发心菩提。于无量生死中。发阿耨多罗三藐三菩提心故。名为菩提。因中说果。二伏心菩提。断诸烦恼。降伏其心。行诸波罗蜜。三明心菩提。观三世诸佛法本末总别相。分别得诸法实相。谓般若波罗蜜。四出到菩提。般若中得方便力故。不着般若。灭一切烦恼。见一切十方佛。得无生法忍。出三界到萨婆若。五无上菩提。坐道场。断习气。得阿耨多罗三藐三菩提。若准华严。即具十也。如彼五十九及出现品说。文繁不引。载别卷中。疏现万像者。且如镜现影像。亲能现者。是名真性。现于诸法。亲能现者。是觉智故。唯识释镜智云。能现能生身土智影。疏印群机者。大经出现品云。如海印现众生身。是故说名为大海。菩提普印诸心行。是故正觉名无量。疏该动寂者。应现种种差别作用。一一普知。即该动也。万缘俱息。湛然无为。亦自体常。知该于寂也。疏通因果者。如来成正觉时。于其身中。普见一切众生成正觉等。

　　涅槃章　此章多用肇公无名论。故钞中但云彼论。彼者涅槃也。疏归宗冥会者。总显深广包含无外。彼论云。(肇公涅槃论)九流于是乎交归。众圣于是乎冥会。谓三乘贤圣。心会其中。犹百川朝宗于海。故智论云。鱼归于水。鸟归于林。圣归涅槃。法归分别。疏寂寥无为者。深也。广大悉备者。借周易文。以显广也。形名下。拂深广之迹。朕者迹也。彼论云。涅槃之为道也。寂寥虚旷。不可形名得。微妙无相。不可以有心知。故净名云。不可以智知。不可以识识矣。疏无名之名者。二十一云。善男子。是大涅槃无有名字。强立名字。彼论名字云。有余无余者。盖是涅槃云外称应物之假名耳。而存称谓者封于名。志器像者耽于形。名也极于题目。形也尽于方圆。方圆有所不写。题目有所不传。焉可以名于无名而形于无形者哉。疏正名寂灭者。彼论云。泥曰泥洹涅槃。此三名前后异出。盖是楚夏不同。云涅槃者正也。秦言无为。亦名灭度。无为者。取乎虚无寂寞妙绝于有为。灭度者。言乎大患永灭超度四流。斯盖是镜像之所归。绝称谓之幽宅。今但云正名寂灭者。寂即唐三藏。灭即罗什三藏。故肇公宗本论云。泥洹尽谛者。岂直结尽而已。则生死永灭故。谓之尽矣。无复别有一尽处也。又法华云。佛于中夜入无余涅槃。次即云。佛灭度后。偈颂中又云。佛此夜灭度。又金刚云云。故肇公生公远公。皆正翻为灭。又四谛中同为灭谛。故今通用新旧三藏。故云寂灭也。疏多名者。亦生公远公等释。谓或云不生。或不作。或不起。或无相。不残。寂静。安稳。安乐。解脱。皆是义翻矣。疏总以义翻者。即前云唐三藏翻者正也。前但取寂字。然彼具云圆寂故。是义翻。在义周圆矣。若具足梵云摩诃迦叶般涅槃那。具翻为大圆寂入。谓那即入义。应回在上。疏义充法界下。即彼论凡流支归等。又云弥纶靡所不在等。妙绝相累者。彼论云涅槃之道。妙尽常数。融治二仪。涤荡万有。均天人。同一异。内视不己见。外听不我闻。未尝有得。未尝无得等。

　　疏二中者。文二。一法相唯识说四涅槃故出体有。二彼论云故四圆寂诸无为中。初后即真如。中二择灭摄。若唯断缚得择灭者。不动等二。四中谁摄。非择灭摄。说暂离故。择灭无为唯究竟灭。有非择灭非永灭故。或无住处亦择灭摄。由真择力灭障得故。择灭有二。一灭缚得。谓断惑生烦恼得者。二灭障得。谓断余障而证得者。故四圆寂诸无为中初一即真如。后三皆择灭不动等。二暂伏灭者非择灭摄。究竟灭者择灭所摄。

　　▲疏论其下。二法性。于中三。一正立。然远公亦以三法为体。与此小别。谓一色二心三非色非心。灭无常色识。获得常色识故。又择灭无为故。广如别说。

　　△疏所以三下。二出所以。翻三杂染者。翻烦恼为般若。烦恼即菩提。是涅槃中般若德也。翻结业为解脱。翻苦依身即是法身。心体离念本法身故。故三杂染即净三德。疏能证大智下。此约当体明三也。荐福疏。总有四释。先总释云。身是能证身。般若是智慧。解脱即烦恼。等灭此三法。合名证涅槃。言四义者。第一及三四在别卷中。今疏用第二。彼文具云。身即法身。法身即如如。摩诃般若即如如智。解脱即是一切余障究竟尽故。法身为所证。般若为能证。解脱为离障。今疏唯用此者。欲显圆具通因迎果通真通应。应即常身。即法身故。应即是法。况自受用。自受用体亦全法。故法性身。但约在结出缠异故。能证所证及与离障。十地分得故得通因。故举一义理无不收。

　　△疏然此三下。三融通无碍。文二。一标以喻设。谓通因通果。理具此三。如文可解。疏故此下。二准经总结。彼经第三云。我令一切众生及以我弟子四部之众。悉依安住秘密藏中。我亦复常安住是中。入于涅槃。何等名为秘密之藏。犹如伊字三点。若并则不成伊。纵亦不成。如摩醯首罗面上三目。乃得成伊。三点若别亦不得成。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法。为众生故。名入涅槃。荐福释云。若将喻类法。喻文不足。以法云。解脱之法亦非涅槃等。喻中应云唯一一点不成伊也。以解脱等三有一一不成故。夫证涅槃。须有能证身。须有智慧断烦恼等。此三法合名证涅槃。若唯身亦非涅槃。唯般若亦非涅槃。唯解脱亦非涅槃。此三各别。未有断证。亦非涅槃。唯喻别亦不成。若天台意。世义各殊。东西曰横。南北曰纵。纵即竖也。谓若法身本有。次修般若。后得解脱。则是纵义。以经生越世。弥亘净秽故。如纵三点<PIC>X09056901.gif</PIC>(纵三点如此)横者三法异体同时如三烈火<PIC>X09056902.gif</PIC>(横三点如此)并乃合为一体。别乃各在一处。即但取一法。今摩诃般若亦非涅槃等。是合纵并。竖明此三曰纵。举一摄二曰并。故云般若非者般若中已摄二故。三德若异。亦非涅槃。即双合横别。一一异体即合于别。异体同时即合于横故。故上云三点差别亦不得成。已合横别也。亦可横即是并对。纵为横对。别为并故。经但有三句。于义成四。而总释云。今三俱不思议。焉可纵。三俱不思议焉可横。俱不思议焉可并。俱不思议焉可别。意云即一而三。即三而一。非三非一。双照三一。焉可作一三等思。若作体一用别而明。尚未必于并别也。然亦有云伊字如品字。有云如倒品字。后义为正。由此见异古德解义取舍不同。或一德在上。二德在下。或谓二德在上。一德在下。并不得意。如来恐人谓作此解。故以天目。转喻伊字。则不得上定一二。上下俱取不可纵横及并别耳。若定说言一上二下。非唯义理不得圆妙。致令二喻自在相违。谓梵字禄者。∵此西方伊字。三目之一。当于眉间。∴此其状也。诸诸何惑。言秘密者。以深妙故。远公云。昔隐不说。故名秘密。权教所覆。故复名藏。故下文云。十一部中所不说者。名之为藏。又于其中包含诸德。亦名为藏。荐福云。皆非二乘境界。故名秘密。二贤皆是对小显密。今明深妙当体秘密。疏为大涅槃者。涅槃经云。譬如虚空。不因小空名为大空。涅槃亦尔。不因小相名大涅槃。释曰。因此便释大字也。此即绝待。当体受名也。

　　疏唯一者即前具德之大涅槃也。或二者性本清净故。方便之所显故。或作用善巧故。亦是体同。如别章说。疏三者若但云真应则自性合真。二皆约净。今开为三。则自性通于染净。亦可自性即上性净也。真应皆上方便。从方便显得性净。性净即名真也。证真已后。随机方便利物。即名应也。故真应皆有方便之义矣。疏或四者。唯识云一所显得谓大涅槃。此虽本有自性清净。而由客障覆令不显。真圣道生断彼障故。令其相显。名得涅槃。此依真如离障施设故。体即是清净法界。涅槃义利。略有四种。如疏所列。一即诸法真如。二即真如出烦恼障。三即真如出生死苦。四即真如出所知障。注云通凡等者。论云一切有情。皆有初一。二乘无学容有前三。唯我世尊可言具四。引论备释。在别卷中。问世尊如何亦余生死苦依。答虽无实依。而现似有。非苦依在说有余依余义。亦在别卷。

　　疏四中囊包下。文三。一通显一大涅槃之用。二别显真涅槃实益之用。三别显应涅槃权益之用。初中二初论。彼论之至能囊括终古。导达群方。亭毒苍生。疏而不漏。汪哉洋哉。何莫由之哉。故梵志曰。吾闻佛道。厥义弘深汪洋无涯。靡不成就。靡不度生。然则三乘之路开真伪之途。辨贤圣之道。存无名之致显矣。释曰。囊括终古者。周易坤卦云。括囊无咎无誉。子夏传云。括结也。今谓涅槃之道。包括终古。如括囊盛物耳。今缘括是国讳。故改之云包。包是含藏义。亦同结义也。终古者。语出离骚。离骚九章云。去终古之所居。今逍遥而未东也。导者引导。达者通达。群方者语出周易。亭毒者。养育也。疏而不漏者。通谓上三句法不漏也。囊括终古。终古无遗。导达群方群方皆尽。亭毒苍生苍生不失故总言不漏耳。老子云。天网恢恢疏而不漏。汪哉者。毛诗注云。汪汪水盛大也。尚书注云。汪汪洋洋美善貌。何莫由之哉者。何物不由涅槃。故梵志曰者。此是八师经文。彼经有一卷。云有外道名耶旬。作此语耳。疏故彼下。二约经显。疏故彼经下。二约经。即涅槃第五。因迦叶难佛。若久远度烦恼海者。何缘复纳耶输生罗睺罗等。佛说是大涅槃能建大义。若有菩萨摩诃萨。住大涅槃。以须弥山王如是高广。悉能令入于芥子中。其诸众生。依须弥山者。亦不迫迮。无往来相。唯应度者乃见云云。乃至结云。善男子。是菩萨住大涅槃。则能示现种种无量神通变化。一切众生无能测量。汝今云何能知如来习近爱欲生罗睺罗等。疏又华严下。二别显真涅槃实益之用。经具云。佛子。如来不为菩萨说诸如来究竟涅槃。亦不为彼示现其事。何以故。为欲令见一切如来常住其前。于一念中。见过去未来一切诸佛色相圆满。皆如现在。亦不起二不二相。释曰此是出现品。涅槃章十门中第二德用圆备门也。初标举。不为菩萨等者。圆备色相。常现大机前故。即约人显实也。云不为菩萨。明说永灭为二乘。迹尽双林为凡小。此亦名拣灰断。次征释云。何以故为欲令见等者。自有二义。一令称实见自受用身同法身常住其前。涅槃云。不空涅槃者。谓有善色常乐我净故。因灭无常色获此常故。二于一念下。令见三际应用亦即是常故。皆云如现在。涅槃云。吾今此身云云。又华严法界品。开栴檀塔。见三世佛。无涅槃者。楞伽云。无有佛涅槃。无有涅槃佛。不起二不二者三际大均。无生灭动静故。不起二也。亦不惑着故无不二也。疏但为下三别显应涅槃权用之益也。亦即彼经第三第四门也。初即第三出没常湛门。具云。佛子。诸佛如来。为令众生生忻乐故。出现于世。欲令众生生恋慕故。示现涅槃。而实如来无有出世。亦无涅槃。何以故。如来常住清净法界。随众生心。示现涅槃。释曰。明涅槃无为无不为也。无不为故。能建大事。不碍出现。显迹为生。息迹为灭。以无为故体常湛然。显迹即有余。息迹即无余。故余无余乃应物之假号。岂以见闻滞殊应之迹。疏佛日下。即义引彼第四亏盈不迁门也。彼经具云。佛子。譬如日出普照世间。于一切净水器中。影无不现。普遍众处。而无来往。或一器破。便不现影。佛子。于汝意云何。彼影不现。为日咎不。答言不也。但由器坏。非日有咎。佛子。如来智日亦复如是。普现法界。无前无后。一切众生净心器中。佛无不现。心器常净。常见佛身。若心浊器破。则不得见。释曰。像非哉有。自彼器之亏盈。心非哉生。岂普现之前后。持戒器破。定水何依。菩提器破。智水宁止。然此中虽明现身。即是三德涅槃大用。亦涅槃摄。若尔宁殊出现之身。出现以法身为门。而论真应。非无般若解脱二德。

　　圆觉经大疏释义钞卷第五(之上)

　　圆觉经大疏释义钞卷第五(之下)

　　终南山草堂寺沙门　宗密撰

　　波罗蜜章　疏波罗蜜下。文四在疏。一中二。疏通者下。初文也。又三。今初。第一总明无漏因果。疏此者此大唐也。涅槃彼岸者。亦有解云。蜜多者离到之词。离谓永离生死此岸。到谓达到涅槃彼岸。疏然一切下。应先难云。唯了义大乘教。据实理说。众生即寂灭。元是涅槃。不复更灭。今何得言离此到彼。岂不同小乘有忻厌之过耶。故今会之。约迷悟故说到彼岸。

　　△疏若就下。二别就因行以显。七最胜者。唯识云。一安住最胜。谓要安住菩萨种性。二依止最胜。谓要依止大菩提心。三意乐最胜。谓要悲愍一切有情。四事业最胜。谓要具行一切事业。五方便最胜。谓要无相智之所摄受。六回向最胜。谓要回向无上菩提。七清净最胜。谓要不为二障间杂。即三时无悔。若七随阙。非到彼岸。今释曰。安住最胜者。若依五性。则简余四性。唯取菩萨种性。今法性宗。约习以成性。非约本有。本有平等故。故摄论中。但有六种最胜。无初安住。或云菩提心摄。即知唯约习成要。无相智者。即三轮空也。故离世间品云。三轮清净施。施者受者及所施物。正念观察。如虚空故。六回向最胜者。问既言回向菩提何异依止。释曰。彼虽依止菩提心。未必一切回向菩提。此乃回向。又依止者即行前心。今回向者乃行后愿。不为二障间杂者。约分说耳。遍说清净为杂。二障行于六度耳。大乘法师释言。三时无悔者。悔即烦恼。由不了故。即是所知。又即此悔心障于真智。亦所知也。

　　疏各具四句者。有三种四句。一者一一自望种类而为四句。施中四者。一是施非度。不与七胜相应施故。二是度非施。随喜他施具七胜故。三亦施亦度。具七而施故。四非施非度。随喜他施不与七胜共相应故。二者不约种类次第修者。以明四句。唯施一种但有二句。未有余度。故阙二句。谓是度非施。非施非度。余戒等五。得有四句。前有施度。得为是度。非戒等故。谓一是戒非度。谓不与七胜共相应故。二是度非戒。即前施度具七胜故。三亦戒亦度。具七最胜而持戒故。四非戒非度。谓前布施不具七故。忍度望戒。进度望忍。次第如戒。三非次第修者。诸度各得具于四句。如施得望戒忍等度。得有是度。非施句故。可以思准。此上立意。即彼论明相门也。谓显波罗蜜多相故。

　　△疏然五位下。三料简因果。五位者。谓资粮等。言佛究竟者。佛地二十一种功德之中。有波罗蜜多成满功德故。然唯识云。五位皆具。修习位中其相最显。通漏无漏。又云。十于十地。虽实皆修而随相而随相增。地地修一。又云。此十因位约三祇初。有三种名。如别卷引。

　　疏六蔽者。一悭贪。二造恶。三嗔恚。四懈怠。五散乱。六愚痴。故唯识云。前六不增减者。为除六种相违障故。

　　疏渐修下。唯识云渐次修行诸佛法故。释曰。谓十力等。摄论云。前之四度不散动因。第五不散动成熟。第六依如是实觉故。疏成熟下。唯识云渐次成熟诸有情故。摄论云。由施能摄受。由戒能不害。由忍难苦能受。由动助所作。由定能与安心。由慧已定者今得解脱。疏止观相由下。如起信说。前四如常。第五合名止观门。此门挍广后三观门当引说。对治十下。唯识云。此但有十不增减者。谓十地中对治等。云云(如疏也。真如章中已释十障十如)对法十二云。所知障等皆度故。疏若总翻者。翻一杂染名一波罗蜜也。名数如普眼章中所释。义理即是起信翻染显真德中所释。前已引释。然起信中。数乃过恒河沙。实教称性。故染净之法。皆无数无量矣。疏防下。防其未非。止起恶也。为忍者约生忍也。又忍即忍可。忍即是慧。双忍事理。静者拣散心。虑者拣无慧。止观均故。推者推求谛理。拣者拣择惑染。力者随思随修任运成就。智者谓如实觉了。

　　疏大菩提心者。若菩提心未开发。多劫六度非菩萨故。故小乘虽行施等。不成六波罗蜜。若约法相。唯菩萨性方有其体。无相宗则六度俱空无体。顿教皆不可说不施不悭不戒不犯乃至不愚不智。圆教一一融摄。谓一一度以一切度为体。疏如次以无贪下。具足应云。施以无贪及彼所起三业为性。即善十一之一也。要由无贪相应理。于自身财力。能惠施故。然二施大意多同戒。即受学菩萨戒时所起三业为性。大论。律仪以七众别解脱戒为体。在家出家戒为体。即唯一业。谓表无表。不说语故。若摄善法戒。诸菩萨受学律仪后。一切为大菩提。由身语意积集诸善为体故。今疏通三聚及与受随。故云三业。摄众生戒。然通三忍。以无嗔精进审慧及彼所起三业为性。即善十一中之二。审慧即别境中一。精进以勤及所起三业为性。此通三精进也。禅以等持为性。即三摩地。唯是别境中一。今约定说。不通散心。故不说三业。对法云。智三业自在用时。所有一切种恒安住。即通三业。以约用故。疏余五择法者。况是根本后得智故。意以根本为第六体。后四皆以后得为体。此依胜说。若对法及瑜伽。同以出世间加行正智后得为体。唯识云。十地皆通漏无漏故。愿又以欲解及信为体。前虽总出。此一有异。故复别用此三为性。三法正是愿之性故。谓愿是希求。希求即欲。要于前境正信印持。方希求故。其后得智但是所依。依此起愿耳。然上皆约克实体性。若兼助伴。一一皆以俱行功德为性。若广分别。如唯识疏第十及瑜伽四十一二。疏性者下。起信云。性本无贪等。已如前引。

　　疏律仪者。法律仪式。于不善法。能远离防护故。摄论名为依持戒。依是能有集诸佛法无罪益生故。疏耐怨者。大论云。自无愤悖。不报他怨。亦不随眠流注相续。是名菩萨耐怨害。即以无嗔及三业为性。安受者。精进三业为性。谛察者。审慧三业。戒通三忍。余三各配其一。故有三耳。然无性云。初忍是诸有情成就转因。二是成佛因。寒热等皆堪忍故。三是前三所依所堪任广大法故。疏被甲下。即大誓愿。摄善者。即方便进趣。利乐者。即劝化众生。安住者。安住现法乐住故。无性云。离见慢等。得清净故。引发者。引六通故。辨事者。辨利有情事故。疏无分别慧者。摄论。以加行正智后得为三。约六度说。璎珞以照有照无照中为三者。唯约法空说。然慧导万行故。华严般若度云。如来往修诸行海。具足般若波罗蜜。言具足者。具上三也。又智论云。五度如盲人。般若为有眼。故能明见夷险。开导万行。御心中道。入一切智城。即其身也。疏回向拔济者。此约唯识也。若约本业。此亦有三。如华严十行品疏抄所说。今此谓由大智故。回前六度。向大菩提。由大悲故。回向前六度。拔济有情。故无性云。不舍生死而求菩提。故华严方便度云。种种方便化众生。令所修治悉成就。上句拔济。下句菩提。疏求菩提下。二利同前。前但明能有善巧不住空有。此明希欲之心念念无间。前解此行也。故华严愿度文云。佛昔修行大劫海。净治诸愿波罗蜜。是故出现遍世间。尽未来际救众生。第三句求菩提果。第四句利乐他之果。疏思择修习者。华严力度文云。佛无量劫广修治一切法力波罗蜜。由是能成自然力。释曰。谓思择诸法而修习故。成就时。不习无不利。名自然力。故摄论云。由此二力。合前六度。无间现前。疏十受用下。无性摄论云。(释摄论也)由施等六度。成立此智。复由此智。成立六种。名受法乐。由此智能正了知此施戒等。饶益有情故。华严智波罗蜜云。佛昔修治普门智。若天亲云由般若波罗蜜无分别智故。成立后得智。复由此智。成立前六波罗蜜多。由此自为与同法者。受用法者。受用法乐。成熟有情。大意同也。瑜伽四十九云。于一切法。如实安立清净妙智。名智波罗蜜多。当知能取胜义名慧。能取安立名智。又三十九云。谓无量智。当知方便波罗蜜。希求后后殊胜性名愿。一切魔怨不能坏名力。如实觉了所知境界名智。大意皆同。注前前粗下。布施则粗。持戒则细。戒望于忍。戒则为粗。忍则为细等。故云前前粗后后细。前九总为前前。从戒至智。并名后后。一一相望。故致重言。初一唯前。后一唯后。中间八度互为前后。易难修习下。即难易门。上结通上三世注中二门。并如瑜伽对法所辨。疏观心者。华严疏云。不取六尘。不染诸非。忍可非有。离身心相。寂然不动。决了无生。虽空不碍。诸相希齐。佛果思择不动决断分明。一念之力十度顿圆。纵七最胜。亦在一念。可以思准。注金刚三昧者。文云。空心不动。具六波罗蜜云云。别说六度之相。心力及者捡经叙之。

　　疏四中下。文三。一当体。二引发。三相摄。初中二一前六。二后四。今初也。前福后智。生道下。道即因也。财者施报也。体者戒报也。具云感大财大体。眷属者忍报。

　　疏后三下智也。有此三德。名决定胜。然诸菩萨道。唯有此生道胜道。若阙一种。道不成故。疏成熟有情者依此发通。及佛法者慧成佛法。佛法由慧故。又前三饶益有情。后三对治烦恼。此即悲智用也。益有情者。施施财故。戒不恼故。忍忍彼恼故。对治烦恼者。勤修加行。永伏永灭故。瑜伽云。虽未永断烦恼永害随眠。而能勇猛修诸善品。彼诸烦恼。不能倾动善品加行。故唯识云。虽未伏灭。而勤修治也。善品加行。由净慧故。永伏永灭。对法十二亦有此解。又由前三故。不住涅槃。由后三故不住生死。此即无住之因也。不住涅槃者。大悲饶益有情故。不住生死者。大智断惑故。第六为无住涅槃。

　　△疏其后下。二释后四也。助六者。四属六摄。义随六异。七助前三者。施戒忍皆藉方便波罗蜜也。次助者。八助精进。九助禅定。十助般若。如别卷释。

　　▲疏又由下。二引发用也。谓由行施。引发持戒等。然施非所引。智非能引。疏复由下。布施本欲利他。持戒不恼于他。然施非能净。智非所净。由彼弥今施净等。故云尔也。

　　▲疏又此十下。三相摄文二。一总明十互相摄。以般若互相显故。疏若但说下。二明六与十相摄。若六度摄十。第六摄后四。若十度摄六度。第六但摄第六。有所未尽。不摄后得加行智故。故兼后五方摄第六。是故疏云。若开为十。第六唯摄无分别智等。疏无相宗下。菩提资粮论云。既为菩萨母。亦为诸佛母。般若波罗蜜是觉初资粮。以般若波罗蜜是诸菩萨母故。为菩提初资粮。何以故。以最胜故。如诸身根中眼为最胜。诸身分中头为最胜。诸波罗蜜中。般若最胜亦如是。以最胜故。为初资粮。又前行故。如诸法中信为前行。诸波罗蜜中。般若前行亦如是。以彼陀那。(施也)若不回向菩提。则非陀那。波罗蜜如是。尸罗等不回向菩提。亦非尸罗等。波罗蜜回向菩提。即是般若。由般若前行。故能回向。以是前行。故为菩提初资粮。又是诸波罗蜜。三轮净因体故。谓菩萨于般若波罗蜜中。行布施时。不念自身。以离取自身故。不念受者差别。以断一切处分别故。不念施果。以诸法不来不出相故。如是菩萨得三轮净施。净戒等亦如是。以此般若波罗蜜是彼诸波罗蜜三轮净因体。故为菩提初资粮。又般若大果。胜诸波罗蜜。如经说。菩提心福德。及以摄受法。于空若信解。价胜十六分。以是大果故。为菩提初资粮。疏论偈者。长行问曰。何故般若波罗蜜。得为菩萨母。答以能生故。方便所摄般若生诸菩萨令求无上菩提。不求声闻独觉。以是生佛体因故。般若波罗蜜为菩萨母。又置于五波罗蜜中故。譬如母生子时。或置床敷。或置地上。般若波罗蜜亦如是。生彼求菩提菩萨时。置于施等五波罗蜜中。以能求菩提故。故说为菩萨母。又如母生子已随时筹量。如是我子。以此食故身增。以此食故损减。菩萨亦如是。以般若波罗蜜。自量其身。我应如是而施。我应如是持戒等。以是自量因缘故。为菩萨母。故毗摩罗经颂云。般若波罗蜜。菩萨仁者母。善方便为父。慈悲以为女。复有余经亦如是颂。云云。论文广大。今但每节略记三二。余并在别卷。疏佛母者。长行问。何故般若波罗蜜亦为佛母。答以出生及显示无障碍智故。过去未来现在诸佛。由般若阿含故。烦恼已尽当尽。以是出生故为诸佛母。复有颂云。由得智度故。乃得成佛体。故为诸佛母。胜仙之所说。疏般若波罗蜜者。长行云。何故此名般若波罗蜜。以不与声闻独觉一故。于上更无所应知故。此智到一切彼岸故。余无能胜故。三世平等故。虚空无边平等故。如是等胜因缘。如般若波罗蜜经中说。故名般若波罗蜜。疏是觉初资粮者。广如前释。疏施戒忍等者。长行问已略说菩提初资粮。第二资粮今应说。(说偈在疏)此中施为第二资粮。以般若前行故。菩萨为菩提而行施故。于中生他身意乐。因名布施。非为作苦。彼有二种。谓财施法施。财施亦有二种。谓共识不共识。共识亦有二种。谓内(自身支节若全若分)及外。(男女妻妾二足多足等)不共识亦有二种。谓可食(身内受用饮食等物)不可食。(身外受用香鬘金宝衣服土田财物园池游戏处等)法施亦有二种。谓世间(流转中得可受身根境界)出世间。(超度流转)次说尸罗云云。又安静义。能建立止观云云。此戒是身口意善行所转生。于中远离杀。(十恶云云)又略说有二种戒。谓平等种莳戒。不平等种莳戒。平等种莳戒者。以此善身口意积聚故。于生生中种莳。若戒若富乐。若声闻独觉。若相报。若净土。若成熟众生。若正遍觉等。彼皆说名平等种莳戒。与此相违。名不平等种莳戒云云。次说孱提波罗蜜云云。若自在说。则施设为三。一身住持忍。谓身所遭苦外蚊蛇等。诸有心等无量因缘。逼恼于身云云。寒热。云云。四百四病云云。二心住持忍。谓骂云云。八风云云。又断睡眠嗔故。无结恨心。无斗诤心。无诉讼心。自护护他。于众生中慈心相应。与悲共行。起欢喜意。恒作舍心。三法住持忍。谓于内(色如聚沫等云云)于外(骂声和合云云)如实观察故。内外诸法自性皆不可得。(详之亦如唯识三忍)若于身心法中。作自性观时。即是顺无生忍。精进波罗蜜。从初发心。乃至坐菩提座。建立一切菩提分法相应身口意善业。此名精进波罗蜜。又与凡夫二乘不共精进。名精进波罗蜜。精进有三。谓身口意。以心进而为前行云云。复有三十二种菩萨精进。(不断三宝种等)菩萨行此诸精进。从大悲出离身口意故。禅那有四种。谓觉有等云云四禅。于此四中。离证二乘地。回向佛地。诸菩萨有十六种禅那。二乘所无。谓不取实。不着味。大悲攀缘等云云。疏及此五下。此余有四波罗蜜。谓善巧方便愿力智。此四皆般若波罗蜜所摄。若佛于菩提树下。以念相应智。觉了诸法。是般若波罗蜜。又是无碍相。以无身故云云。如是等智。有八万四千行相。是菩萨所知智波罗蜜。若欲具演。唯佛世尊。此六波罗蜜总为菩提资粮。犹如虚空中尽摄于诸物。其余闻资粮等诸资粮。摄在六波罗蜜中。同相无异应知。

　　疏从此依义下。第二释文中二。初释上四法。后释余文。初中又二。一正释。二通难。初中云无悭贪等者。论中意也。论云。于真如法中深解脱现前。(解也)所修离相。(行也)以知法性体无悭贪故。(解也)随顺修行檀波罗蜜。(行也余皆尔)以知法性无染离五欲过故。随顺修行尸罗波罗蜜。以知法性无苦离嗔恼故。随顺修行羼提波罗蜜。以知法性无身心相离懈怠故。随顺修行毗黎那波罗蜜。以知法性常定体无乱故。随顺修行禅波罗蜜。以知法性体明离无明故。随顺修行般若波罗蜜。

　　疏余诸无量等者。谓圆觉本无系缚。即名解脱。本无贪等则三善根。本无疑浊即净信等。乃至本无八万尘劳。即是八万波罗蜜也。故下文云。乃至八万四千陀罗尼门。一切清净。

　　△疏问准此下。二通难也。问意可知。答中。全体者。如华严中称性一尘。尚具多义。况果德耶。具总者。圆觉妙心是总。菩提涅槃是别。谓此真心寂而常照。即菩提。照而常寂即涅槃。寂照不二。是此觉性也。拣之。下文云生死涅槃犹如昨梦。又云。诸佛世界如空华起灭。又云。知虚空者即空华相。又云。依幻说觉。亦名为幻。若说有觉。犹未离幻。收之。下文云。觉性遍满圆无际故。当知六根乃至八万四千陀罗尼门。遍满法界。(十力四无畏等。皆是其中差别法数也。)问准文。则六根皆具。上来何以偏说菩提涅槃。答一向称性圆融义势虽尔。其差别义假实全殊。其菩提涅槃。直是觉性出缠之号。不例于根尘等也。又此觉即是菩提。但唐梵文异缘。通摄涅槃。故云圆也。亦如涅槃。但是寂灭。亦由通摄般若之德。(般若即菩提也)故云圆寂。是知大般涅槃是即觉之寂。方广圆觉是即寂之觉。彼是圆寂经。此是圆觉经也。

　　▲疏中间下。二释余文也。理果者。理是真如。果是菩提涅槃。余皆可见。疏论云顺本性等者。如上所引。诸佛师法者。涅槃云。诸佛之师所谓法也。以法常故。诸佛亦常。

　　疏未曰酬者。问因答果。故非酬也。然已是标举所悟之本。故但云未。不言非也。意明未名为酬问。故言未曰。未曰语势。对下句方名也。不同余处。是发语之端。发语之端者。如解曰子曰问曰之类。今不同彼。

　　无明章　疏经云何无明。文二。一释文。二然此下显意。其八万尘劳十二因缘。至下当释。疏非想定等者。佛名经说。佛语舍利弗言。汝师郁头蓝弗。得非想定。八万四千劫满。命终之后。不免还作飞狸之身。(缘修此定时。林间被鸦鸟喧噪。近水被鱼等声乱心。心生嗔恚。愿入水飞空啖之。定力既尽。便受此报。待捡经文。委细示之)疏无为坑中者。即华严经出现品云。如雪山顶上有药王树。名无尽根云云。若生根时。令阎浮提一切树根生。(茎枝叶华果皆尔)唯于二处。不能为作生长利益。所谓地狱深坑及水轮中。然亦于彼。初无厌舍。如来智慧大药王树。亦复如是云云。其根生时。令一切菩萨生不舍众生大慈悲根。(深心茎。波罗密枝。净戒头陀叶。相好庄严华。佛灌顶忍果)唯于二处。不能为作生长利益。所谓二乘堕于无为广大深坑。及坏善根非器众生。溺大邪见贪爱之水。然亦于彼。曾无厌舍。释曰。疏家用此无为坑之文也。显二乘虽诸漏已尽。而未断根本无明。疏病行者。即涅槃经无明章。释名中二。一释本名。二释别。初中二。一法相宗。言明是择法者。谓此无明。六释不摄故。须离合释之。离者明是择法。择法即慧也。无是不有之义。然后合之。以为此体故。云无彼明故。(相宗以无明众生为根本故以收法之慧为彼)或持业释。谓所无即明。名曰无明。亦有说云。无他受称。他即彼也。

　　疏又虽有本等者。二约法性宗说也。此中以众生为末。觉性是本。迷觉性故方曰无明。故云无始觉之照。(如镜体本明离尘方照又禅家说反照观照)始本之觉。前后类释。注云唯识百法者。此二论中。根本六烦恼之一也。皆是心所。迷者。佛顶云。昔本无迷。似有迷觉。觉迷迷灭。觉不生迷等。前后之文。及诸经云迷之处甚多。颠倒者。以下即说。

　　出体中二。一约经。二约论。今初也。华严云等者。然十二支。皆依真起。无有自性。(故彼偈云观诸因缘实义空)而无明最初亲迷谛理。(四谛真实之理也。故十地论经云。诸谛第一义)而起于行。既横从空起。不可复源。故今无明特受迷称。今疏云迷自者。迷自真心也。故彼偈云。了达三界依心有。十二因缘亦复然。彼论判云。第一义谛观故。彼偈又云。不知真谛名无明故。

　　▲疏论云不觉下。二约论也。文四。一性宗论。二相宗论。三料简深浅。四总拣具阙。今初文二。一引文正明。详其喻文。亦具前迷真执妄二义。谓迷东(东如真)为西。(西如妄)依方故迷者。此更有二句云。若离于方。则无有迷。疏中略之耳。疏释曰下。二以论例此经。言两段文者。前引妄认等。乃至由此故有轮转生死故名无明。即出体也。次云此无明者。非实有体。如梦中人等。即显体空也。

　　△疏俱舍下。二相宗论也。文二。一对真出体。二对用出体。今初文二。一俱舍也。明所治者。俱舍云。无明何义。谓体。(非智明也)若尔无明应是眼等。(难也。明等五根。亦非智明。应是无明)既尔此义应是明无。(此更。别释明无之处。名无明也)若尔无明体应非有。(难也。若明无之处。名无明者。既是他无体应非有)为显有体。(不同第二释)义不滥余。(不同初释)颂曰。明所治无明。(明有实体。谓此无明不了四谛。明所对治。名曰无明。与明相违。方是无明。非是离明之外皆是无明。亦非明无之处名无明也)如非亲实等。(举喻释成)长行释曰。如诸亲友所对怨歒与亲友相违。名非亲友。非谓异亲友。谓说怨家。名非亲友。非异亲友外皆名非亲友。此喻无明不滥眼等也。非亲友无。(不是亲友无处名非亲友。此喻无明有体也。)谛语名实。(释非实也。此所对治虚诳言论。名为非实。非异于实。皆名非实。亦非实无名为非实)此所对治虚妄言论。名为非实。非异于实。亦非实无等言。为显非法。(不善法)非义(不善义)非事(不善事此等皆与善法相违名非法等)等。性非异非无。如是无明。别有实体。是明所治非异(简眼等)非无。(简明无处)余如别卷。疏唯识下。二也。覆蔽真实者。意取第七识中恒行无明也。彼论第七心所中云我痴。然其广释。即在引经证有第七识处文云。谓契经说。(彼疏亦不出名)不共无明。(不共之义次下即说)微细恒行。覆蔽真实。(谓此微细常行。行相难知。覆无我理。蔽无漏智。故名覆蔽真实)若无此识。彼应非有。谓诸异生。(余见道圣人)于一切分。(通三性心也释经恒行字)恒起迷理不共无明。覆真实义。障圣慧眼。(伽陀云云)是故契经说。诸异生类。恒处长夜。(夜是闇故。恒有为长。不尔便应中间明也)无明所盲。(谓此不共恒现行故。盲其慧眼也)惛(无觉)醉(无醒)缠心。曾无醒觉(即惛醉也。若中途明时便有醒觉)此依六识。皆不得成。(证唯第七)疏迷于理事者。意取第六识中根本六烦恼中痴也。彼文云。云何为痴。于诸理事。迷闇为性。彼疏释曰。谓独头无明迷理(且约为主者说也。若约非主。亦通迷事。主非主义。次下即列也)相应等亦迷事也。疏有共不共者。共谓通于六七识及与贪等相应。不共反此。故唯识证第七识处。次后文云。不共无明。总有二种。一恒行不共。余识所无。(唯第七也。如佛不共法。依殊胜义。立不共名。非互所无皆名不共。谓第七识相应无明无始恒行。障真义智。唯此识有。故名不共。此一段注。皆是论文)二独行不共。此识非有。(不与忿等相应起。故名为独行。或不与余俱起无明独迷谛理)故瑜伽说。无明有二。若贪等俱者。名相应无明。(即上共也)非贪等俱者。名独行无明。(但言非贪俱。即知与第六识俱。非谓第七不障与忿等俱起。故知唯在第六识也。)是主独行。唯见所断。(此独行中。复有二也。主者迷诸谛理起唯分别唯见道断。不与忿等十种相应。若在欲界。与后五随无惭愧七随俱转。或八。或十二。或［十］。如前四说。诸随烦恼遍染相应。此何以知之。不引证云)如契经说。诸圣有学。不共无明。已永断故。不造新业。(缘起初胜法门经第二说也。即知唯据此一无明为论非谓一切也)非主独行。亦修所断。忿等皆通。见所断故。(俱通见修。故云亦也。以忿等十皆通见所断故。彼言通见。明知亦修以极成故。所以不说。以忿等十各别头生故。与相应名。非主独行。此十亦增上。是主故。无此十时。唯无明增。此随小乘。名为不共。然此忿等无别有体即根本故。从轻相说。名不共也。此虽二别。仍是不遍三性。心起无明所摄)恒行不共。余部所无。独行不共。此彼俱有。(大小异也。唯大乘有也。今以圣教逼之。令信独行不共大小俱有)疏若取发下。二对用出体也。言发业者。此约有支本说。故慈恩释无明支云。以行蕴中无明为体。(业即是行故。发业者指行蕴中)不取余法。又引诸论。皆云正发业者。唯是无明。余者是助。故不取也。故大论第九云。以七无知。(一世。二事。三移转。四最胜。五真实六染净。七增上慢。一一有愚字)为无明支。故知不取余法。又云。此有十九无知。六无知五无知等。如大论第九等说。

　　△疏此等下。三料拣论之浅深也。于中。唯辨大乘论也。乃是六七心所者。彼宗所说。第八识无覆无记。第六七识方有无明。七有恒行不共。六有独行不共。共者即通。如上所释。

　　△疏况迷自下四总拣具阙。谓唯识所说。阙迷自义及即空义。阙迷自者。上云迷无我理。及云迷于理事。俱是所迷之境。不言自有法身真我。迷之故妄执无我。为邪慢之我。阙即空者。瑜伽五十五。明诸烦恼假实之中。言五见是假。无明为实故。又五十六及缘起经。皆广问答。拣诸余法。故名无明(拣即余法自有无明即是体不空也)。

　　疏根本者。论中根本不觉也。如体中引。枝末者。三细六粗也。共不共者。亦如上说。相应不相应者。如前引瑜伽说。迷理者。六七皆有。迷事者。唯第六也。独头者。有二意。一者佛名经云。独头无明为烦恼种。此但云根本也。无因而起。故曰独头。同起信论根本之说。二者则前引瑜伽主非主二种独行也。故唯识疏。释迷于理事之文云。谓独头无明迷理。相应等亦迷事。疏行俱者。造善三业时。必与无明俱也。故对法云。由异熟愚。发非福行。由彼一向是染污性。无明合时。必不定受解异熟正见故。疏覆业者。令无漏智行不起也。发业者。有支本故。性通不善无记。然发福非福不动三种业。(所发有三。能发但二。对法云。由异熟愚。发非福行。由彼一向是染污姓。由真实义愚。发福不动行。真实义即四谛也)虽诸烦恼皆能发润。而发业位无明力增故。疏种现者。缘起经说。有四无明。一现。(现行)二种。(种子)三相应。四不相应。(兼证上相应不相应)此说无明支通现行及种为体。十地经亦云。无明有二。谓子时。(种也)果时。(现也)疏宿惑者。俱舍颂云。宿惑位无明宿诸业名行。长行释曰。于宿生中。诸烦恼位。至今生果熟。总谓无明。彼与无明俱时行故。由无明力。彼现行故。如说王行非无导从。以王胜故。总名王行。(次释下句云)于宿生中。福等业位。至合果熟。总得行名。云云(乃至老死故。论次云)初句位言流至老无。

　　疏四业用者二一别明。言能生三细者。论云。依不觉故。生三种相。与彼不觉。相应不离。(相不离体故。末不离本故。依无明起妄心。依妄心起无明故)云何为三。一者无明业相等云云。疏二种者。一则前独头。即所知障。二则起业也。即烦恼障。亦可如次是前覆业发业等。疏统而言下。二总明。言住持者。华严云。一切众生俱想所持。疏征中者。即如上八万尘劳根本等。

　　疏按定其非中二。一释科文。二文中下释经文。言悉该言种种颠倒者。二乘亦有无我等四倒。权教中。积行菩萨。亦有以染净相为有以真性为空之倒。故云悉该也。疏一法中二。一蹑前标意。二今则下释科文。三释经文。二中又二。一正释。二故肇下引证。形㲉证认身。缘虑证认心。故云正当此段。疏文中。三释经文分二。一正释此文。二成前种种。初中二。一身。二心。心中二释者。一以心释影。二以境释影。疏实有乃至者。中间文云。为遣执心心所外实有境故。说唯有识。若执唯识真实有者。亦是法执。疏首楞严云若分别等者。彼经中。阿难先被佛推征。心性在内在外。皆成过失。最后乃云世尊今征我心。我欲推求觅心。即此推求是为心否。佛言咄哉阿难。此非汝心。此是前尘分别相想。或汝真性。乃至若离前尘。有分别性。即真汝心。若分别心离尘无体等。意云。既离尘无体。即知是前尘分别影事也。既是前尘之影。尘变灭时。心即变灭。灭时即无心。如龟毛等。谁证法忍。据此众多过失。足明阿难所认未是真心矣。故今所引之。以证妄认分别而为心也。疏余同前解者。如引唯识佛顶等文所证分别心想空无之义。皆同前也。

　　▲疏前标颠倒下。二成前种种也。文二。一总约诸教。注下二空观初当具叙者。今略言之。我谓主宰。如国之主。有自在故。及如宰辅能割断故。主是我体。宰是我用。主是俱生无分别故。宰是分别有割断故。于中。复有世间圣教。世间我谓有情者。意生者。摩纳缚迦者。养育者。数取趣者。命者。士夫者。作者。受者。知者。见者。圣教我谓预流者。一来者。不来者。不生者。大乘者。信解者。证者等。法谓轨持之法。世间法者。谓所执根身尘境是性之法。圣教法谓五蕴。十二处。十八界。缘谛乘等。疏同有三倒者。想倒。心倒。见倒。泽州涅槃疏云。七识心心所体是。其心体倒妄取法相。(第七妄执第八见分为我。第六通执内外所缘。为我。为法)名为想倒。于所取相建。(第七)五定实名为见倒。(即分别也)亦可妄想。谓有诸法。为想倒。重起心缘。缘前所想。名为心倒。于心所缘。执定分明。名为见倒。(二释皆是泽州侧注即是钞者)言同有者。三倒名同。各有者。两翻四倒各别。二乘三倒者。彼亦不知七八二识。又妄取法相。皆与凡同故。涅槃经文及疏。皆是二乘倒相。四倒者。具如第一钞中释常乐我净处说。又如注所指四念处也。问三倒及两种四倒何别。答依于三倒。生两四倒。泽州云。三倒是迷理。迷诸法如。建立生死涅槃法相。不同小乘所说三倒也。(既拣异小乘。即知非彼所悟也)其八倒者。是其迷法。谓想倒。迷前生死染法。建立常法。迷前所立涅槃净法。起无常等。于彼三倒所立法中。而起八倒。(即两四也)故说依三倒生八倒也。故涅槃经说八倒之次。便云。所以者何。想倒心倒见倒。以三倒故。世间之人。乐中见苦等(计苦等即知是二乘迷也)。

　　△疏若克就下。二别就此经也。文理甚显然。须是智眼开者方见之照然。若眼盲者。更释亦更无所益矣。

　　疏初直喻前文者。文二。一直显喻相。二空华幻月下。以之法合。文二。一通。二别。通中又二。一顺合迷顺喻文势故。应云法身实无四大。真心实无缘虑。迷者妄执。

　　△二若悟真下。及合悟。反者与喻文势相翻故。闻复者。彼经云反闻闻自性也。

　　▲疏亦可下。二别也。文二。一合身心。二合相见。初中二。一正合。二然月下。补阙。

　　△疏又为下。二合相见。文二。一正合。二世亲下。通妨。妨难云魏朝译金刚经末偈云。一切有为法。如星翳灯幻露泡梦电云。应作如是观。论标释云。星喻见分。翳喻相分。灯喻识体。今以翳喻见分。岂不违彼论文。故此通云据释处等也。谓论牒释曰。如目有翳则见毛轮等色。观有为法亦尔。以颠倒见故。大云释云。此喻执若在意。见实我法。此翳配在第七识。以恒行故。评曰。既在第七。即知是见分。毛轮喻我法。我即第七家相分。是第八也。毛轮即此空华。故知取所见之华也。又义净三藏。颂此喻云。但由翳眼力。遂使见空华即知华喻相分。翳喻见分。

　　疏后展转例见者。文三。一释喻。言非谓真实之华者。闇席谬释。谓有疏释。云实华者。谓树上之华。此释实可哀哉。今存大体。不欲指名。又缘此人身上却有德行。余深重德。云故不言也。

　　▲二若具下。法合。

　　▲三此乃下。显意。

　　疏由此者。此妄执身心也。尘数等者。此妄执所起之过患也。狱鬼畜者。三涂也。八苦者人中也。谓生。老。病。死。爱别。怨憎会。求不得。及五盛阴。五衰者六欲天也。谓一华萎。二汗出。三身光灭。四眷属离。五不乐本座。

　　疏初标定者。文三。一正释。二故论云下。引证。既离本觉无自相。即是空无也。三了斯下。例释余义。于中二。一略显大乘涅槃。即涅槃经。夜叉为雪山童子所说之偈也。二是知下。略释诸乘涅槃。谓顺迷睹十二支。灭处即缘觉涅槃也。肇公云。缘觉觉缘。离以即真。声闻涅槃。是灭谛。灭谛亦同十二支灭尽之义。故此科云诸乘。

　　疏故金刚三昧下。引经证。一切众生本无所有。亦是通妨。妨难云。既无轮转之法。又无受轮转之人。诸佛菩萨。何以故出世。出世教化谁人。为谁说法。故此引经。通云。化无所化。晓公论释云。初句牒能所化。最后一句叹化大。中间二句正明观相。无生化者。初修观时。彼诸有相。于幻化相。灭其生心。故不生。无化者。复遣于空。于无化空。亦不生故。如金刚经。四生九类皆令涅槃。实无众生得灭度者。亦如净名。观众生如第六阴等。为一切众生。说如斯法。名为真实慈也。

　　疏拂有四重者。一拂觉妄智者。初二句也。彼者指前文也。谓彼前段所说。知无轮转之智。亦如虚空无所有也。二泯其拂心者。次二句也。谓知前觉智之心。亦如空华无所有也。三遮断灭者。以次二句也。四结离过者。后一句也。不言有无。即无念矣。疏心言路绝者。所思之相。即心之道路也。心所游履故。所说之名。即言之道路。言所历故绝者。心将缘而虑亡。口欲言而词丧也。即言语道断心行处灭。疏罗什云者。即什公所制。悟玄序也。首云。夫嘉运难可再遭。云云(乃至)夫玄道不可以设功得。圣智不可以有心知。真谛不可以存我会。圣功不可以有事为。唯忘功者。可以道合。虚怀者。可以理冥。真心者。可与真一。遗智者。可与圣同。虽云道合。无心于合。合者合焉。虽云圣同。不求于同。同者同焉。疏聚沙等者。即法华经。会权归实。明一切行无非佛道。谓过去无数佛。皆说一乘法云云。更以异方便。助显第一义。若有众生类。值诸过去佛。若闻法布施。或持戒忍辱精进禅智等。如是诸人等。皆已成佛道。(云皆已者。引昔例也。云云乃至)若于旷野中。积土成佛庙。乃至童子戏。聚沙为佛塔云云。或以指爪甲。而画作佛像云云。或有人礼拜。或复但合掌。乃至举一手。或复少低头。云云(乃至)皆已成佛道。云云(乃至)未来诸世尊。其数无有量。是诸如来等。亦方便说法云云。度脱诸众生。入佛无漏智。云云(乃至)无数诸法门。其实为一乘。释曰。详之。是三世佛。虽说种种法。皆为一乘。毕竟皆令成佛之意也。

　　疏后征拂等者。文二。初解可以故三字。后释意下解虚空性等尽一段之文。文二。一总释大意。二于中下别释其文。文分为二。初二句明诸法。后六句显一心。初中二。初别释引证。后总证二句。初中二。一以空义不生灭义。释上句。言相因诸相者。前展转拂迹能所之相也。非谓青黄等相。二常不下。以寂义不来去义。释下句。随其义类。各相应故。疏法句云者。取意略引也。具云。诸法从本来。无是亦无非。是非性寂灭。本来无所动。一切诸众生。实无有生灭。生灭即涅槃。本来无所动。一切诸法相。从缘无起作。起作性相如。本来无所动。一切诸文字。无实无所依。俱同一寂灭。本来无所动。此四偈中。初及第四。皆云寂灭本来无所动。今疏所引。但除本来二字。缘上句已云本来。意图文字简略也。但用两句之文。摄得八偈之义。此前更有四句。亦皆说诸法本来无所动故。疏法华亦云者。具云。是故舍利弗。我为设方便。说诸尽苦道。示之以涅槃。我虽说涅槃。是亦非真灭。诸法从本来。常自寂灭相。

　　△疏又华严下。二总证二句也。各依注配也。兼配前段。非作故无等者。此是展转拂迹之根本也。不生不灭等义。至下开章门具释。

　　如来藏章　初释名中三。一标列。二牒释。牒释中三。一隐覆又二。一藏如来。二如来自藏。初中二。一释。二证。证中三。一理趣般若也。次云普贤菩萨自体遍故。

　　疏胜鬘下二也。此是一经中二处之文。初云。生死二法是如来藏者。具云。世尊。生死者依如来藏。以如来藏故。说本际不可知。世尊。有如来藏故说生死。是名善说。世尊。生死者。诸受根没。次第诸受根起。是名生死。世尊。生死者。此二法是如来藏。世间言说。有死有生。死者诸根坏。生者新诸根起。非如来藏有生有死。如来藏。离有为相。常住不变。是故如来藏。是依是持。云云(次文如下所引。然此文中云。生死是如来藏。又云非如来藏有生死者。乍看似相违细详之。乃是相成。意云。以生死即空无故。是如来藏。如来藏空无生死故云非也)疏如来法身下此却是向前之文。赞无作四圣谛之次也。具云。世尊。非坏法故。名为苦灭。所言苦灭者。名无始无作无起无尽离尽常住自性清净。离一切烦恼藏。世尊。过于恒沙。不离不脱不异不思议佛法。成就如来法身。世尊。如是如来法身。不离烦恼藏。名如来藏。疏如来藏经下。三也。此经唯一卷。如来成道十年时说。此是表诠显实宗之根本也。疏一切众生下(至如我无异)此是总相说。一切众生。皆有如来藏也。经初发起序云。尔时世尊。于栴檀重阁。正坐三昧。而现神变。有千叶莲。大如车轮。其数无量。色香具足。而未开敷。一切华内皆有化佛。上升虚空。弥覆世界。犹如宝帐。一一莲华。放无量光。同时舒荣。佛神力故。须臾之间皆悉萎变。其诸华内。一切化佛结跏趺坐。各放无数百千光明。于时此刹庄严殊特。一切大众。欢喜踊跃。怪未曾有。咸有疑念。今何因缘。无数妙华。忽然毁变。萎黑臭秽甚可厌恶。尔时世尊。知诸菩萨大众所疑。告金刚慧菩萨。善男子。于佛法中。诸有所疑。恣汝所问。金刚慧。知诸大众咸有疑念。而白佛言。世尊。以何因缘。无数莲华中皆有化佛。上升虚空。弥覆世界。须臾之间皆悉萎变。一切化佛。各放无数百千光明。众会悉见。合掌恭敬。次正宗初云。佛言。善男子。如佛所化。无数莲华。忽然萎变。无量化佛。在莲华内。相好庄严。结跏趺坐。放大光明。众睹希有。靡不恭敬。如是善男子。我以佛眼。观一切众生。贪欲恚痴诸烦恼中。有如来智如来眼如来身。结跏趺坐俨然不动。善男子。一切众生虽在诸趣。烦恼身中有如来藏。常无染污。德相备足如我无异。

　　疏便以九喻喻之者。宝藏性论第四烦恼所缠品。释此经九喻。具以法合。能藏所藏文义俱广。联环总要。今恐初举离捡难叙。遂且各各侧注九注对之。令寻易见。又引经论。次以论释之。兼用佛性论相计八九纸。在别卷中。欲穷此一门者。亦须备览。然九烦恼。初三三毒种子。第四是三毒现行。余各如所注。其所藏九种喻真法。初三佛法界身。如次体相用三大。余亦依注。

　　△一萎华佛身者。经说。如天眼人。观未敷华内有佛身趺坐。华萎除去。便得显现。众生佛性。常住不变。烦恼覆故。佛为说法。除灭尘劳。净一切智论释。以华喻贪者。偈云。华荣时则爱。萎变则不爱。贪烦恼亦尔。初乐后不乐。(去声入声总通也。夫所贪之境多则易厌也。使者是无明之使也。无明使之令贪求故。嗔痴亦然)化佛喻法界身者。以世间无法可喻真佛故。还将化佛喻之。论云。一寂静法界身。以无分别智境故。唯自内身能证故。

　　△二中经说。淳蜜在岩树中。群蜂围绕守护。有人巧智先除蜂。乃取密。随意食用。(自利)惠及一切。(说法利他也。众生亦尔。佛为说法。灭除烦恼开佛知见)论喻嗔者。蜂护蜜。嗔虿螫自苦。众生迷佛性。为我护故。嗔恚一切。生种种苦。故佛性论云。如蜂若为他所触。放毒螫人。嗔亦如是。若心起嗔。即能自害。复能害他。而有甘蜜云云。净蜜喻一味法者。论云。为诸菩萨。演说甚深第一义谛。法藏偈云。如美蜜一味。微细法亦尔。(此明法界身本有常说遍说称生法门之德。如华严说。故以淳蜜喻之。蜜唯淳甜。云一味无种种也。故经云。灭除烦恼。开佛知见。佛知见即一乘妙法。无二无三故)。

　　△三中如粳粮米。未离皮桧。贫愚轻贱。谓为可弃。除荡既精。常为御用。(经中每喻后法合文大同。故此后皆略不载)论喻痴者。(以糠𥢶不同华荣后萎可贪。可厌。又不同蜂瞋但是平平心境亦无。故变之相唯能障覆珍米。故与痴相相似也)米喻说种种法者。论云。名字章句种种差别。依世谛故。如种种异味。(此以粳米。可作多种般［数］饮食。兼假籍诸味资助。有生有熟。初则香美。停则臭烂。或增病除病。或益身损身。虽资益根大。而速饱速饥。非长久坚实。不同淳蜜和合补药为丸。因济形命。故前喻一味法。此喻种种法也)。

　　△四中如真金堕不净处。隐没多年不坏。而莫能知。有天眼者。(如来)与说令出之。随意受用。论云。粪秽(即不净也)喻增上贪等者。(三毒现行。相貌粗恶。人所恶见。故如粪秽。故佛性论云。净洁金宝为粪所涂。违逆人心也)偈云。犹如臭秽粪。智观贪自尔。(举贪摄于嗔痴)金喻真如者。以性不改变。乃至在邪聚众生身中。无异无别。光明照了。(如金入火。乃至作种种物。体不改变)。

　　△五中如贫家有珍宝藏。宝不能言我在于此。既不自知。又无语者。不能开发。云云。贫家喻根本无明者。论云。阿罗汉身中所摄烦恼。如地中珍宝。无天眼不见。如是自在智。为无明所覆。(凡夫亦同。但粗重所逼。此相不显。故就罗汉显之。贫家者二乘人。但免热恼等苦。而都未得诸佛无量福智宝藏。如世人清贫无事不得名国王长者。故云贫家也。然克体辨。能藏宝者。乃是地也。故上下论文。皆云地藏。以根本无明未有能所爱恶之相。故如地也)宝藏喻法身佛性者。(然此下五喻。皆喻如来性。此明众生有金有无漏位之妙果也。五中初二是能成之体性。后三是所成之三身)论总显五喻中所喻之法云(此后五种所藏之法论偈熟此一时释云)佛性有二种。一者如地藏。(此第上喻)二者如树果。(第六)无始世界来。自性清净心。修行无上道。(通明万行本具也。即起信中本觉内薰之义)依二种佛性。(五六所喻)得出三种身。(七法八报九化也)依初譬喻故。(宝藏)知有初法身。(知有者即是性义法身万德所依如宝藏是衣食家产万事之所依)依第二譬喻。(庵罗)知有二佛身。(亦是性义。果生熟渐等故。喻报化二身)真佛法身净。犹如真金像。(七金像喻出缠法身也。第五宝藏喻能成因性。此喻所成果相故。如金已成之相)证大法王位。如转轮圣王。(八轮王喻报身也。法王登位故。如轮王。即第六果实喻能成二身因性。此及第九喻所成报化身相也)依止镜像体。故有化佛像。(九铸像喻化身也。铸者。表随时改转。故如化也。论云镜像兼取随对机缘。无心而现如影也)。

　　△六中如庵罗果。内实不坏。种之于地。成大树王。众生佛性。在无明㲉。如果种在核内云云。果喻见惑者。论偈云。如子离皮𥢶。次第生芽等。(等于茎轮枝叶华果)见道断烦恼。次第生诸地。(内实喻二身性。已如上说)。

　　△七中如人持金像行诣他国。经游险路。惧遭劫夺。裹以弊物。此人命终。像弃旷野。行人践踏。咸谓不净。得天眼者。见即为出之。一切礼敬。喻修惑者。(弊物多时。必自然坏灭。如见道圣人。所有修惑。决定渐断。不同果核存［之］。则多时不杇故。佛性论云。身见先来已破。生道对治。数数习故。思惟烦恼无复势力。譬彼败衣也)。

　　△八中如女人贫贱丑陋而怀贵子。当为圣王。王四天下。此人不知。常作下劣。生贱子想。喻不净地垢者。(即于前修惑中分。七地已前。名不净地。由数数出观有漏心起故。第七地。虽恒无相。乃作意加功用故)佛性论曰。轮王在贫女腹中。胎不能行。七地已还烦恼亦尔。虽名烦恼。而有三德。(意明胎虽隐覆王子而能长养。登地烦恼亦尔。成就大悲之德。长养圣胎)一无染浊。慈悲智慧所含养故。二无过失。不损自他故。三有功德。能成就佛法及众生故。若长烦恼。即成凡夫。不能成就佛法。若断烦恼。即成二乘。不能成就众生。(今不长不断。故成二益)。

　　△九中如铸师铸金像成。列置于地。外现燋黑。内像不变。开模等像。金色晃曜。喻净地垢者。(八地已上。无功任运。心心寂灭自然流入佛智大海。故名净地。)偈云。金刚定智断故。(意云。铸像已成。顿破燋模。顿显金像。如金刚喻定顿断二障种子便成佛也)佛性论云。像已成熟。模未开时。诸物不能破。唯斧等能破。八地已上。惑亦尔。唯金刚心。能破究竟故。然上所用经论。但撮略取意销文说。然传教人。还须具见经文论文。方尽本末。故备引其文。一一配释。在补卷中。

　　疏二者下。如来自藏也。注云隐覆文者。三种藏义中。此当隐覆矣。如人睡眠。自是心识昧略不行。便似不显现。非别有睡法来藏覆心识。问诸经论皆云睡法如盖。盖人心识。此复如何。答亦有此义。即是前藏如来故。各如来藏之义也。法喻皆有此二义。论次更有文。在别卷。

　　疏一体含用下。(含摄中三义。今是一也)谓体性含于相用。今但略云体用。相从摄耳。然此含者。谓即体之用。依于即用之体。即用之体。持于即体之用。非如柜等盛贮余物。故注有金器之喻。谓纯一之金。含于万器。缘会即显。亦如华严金师子章中之意。亦如明镜含于万像故唯识说。大圆镜智相应心品。能现能生身土智影等。

　　▲疏二圣含下。(第二义也)彼论如来藏品释所摄名藏文云。所摄名藏者。佛说约住自性如如。一切众生是如来藏。如如者有二。一如如智。二如如境。并不倒故名如如。言来者。约从自性来来。至至得是名如来故。虽因果其体不二。但在因时。违二空故。起无明。而为烦恼所杂故名染浊。至果时。与二空合。说名为清。如水体非清浊但由秽不秽故有清浊云云。所言藏者。一切众生。悉在如来智内。故名为藏。以如如智。称如如境故。一切众生。决无有出如如境者。普为如来之所摄持。故名所藏众生为如来藏。藏有三义。一显正境无此。离如如境。无别一境出此境故。二显正行无此。离此智外无别胜智过此智故。三显正果无此。无别一果胜此果故。故曰无此。由此果能摄藏一切众生故。说一切众生为如来藏。(此意云。既三种离如来无有即知悉从如来中现故。前云悉在如来智内)。

　　△疏三因含下。(第三义也)即义引彼品能摄名藏也。文云。谓名能持藏者。谓果地一切过恒沙数功德。住如来应得性时。摄之已尽故。若至果时。方言得性者。此性便是无常。何以故。非始得故。故知本有。是故言常。

　　疏出生下。大段中。第三义注云。论三义中无此者。指佛性论也。谓疏中前二义。已含论中三义。三义犹局于疏中二义。况又今阙此门。故前注云。局于此也。文中二。一直释云云。

　　▲疏故十地下。二引证。又二。一以义通举。此通指诸教之义。皆约登地。证契法身。方能修成种种报化功德妙用。

　　△疏是以下。二以文证成。别引论文。释成上义。乃至人天道行。皆是论文。其义可见。即起信中用大文云。能生世出世间善因果故。亦同此矣。此乃证于体大故。显发相大中恒沙性德。名用大也。故注云此理智合为如来矣。如来即藏。藏含无漏因果。证之即能出生。出生故即知本含此德。故以出生。释如来藏。

　　疏此三义下。三配属也。谓法身本无烦恼。无能隐覆。本具德用。不待出生。故云克体。

　　疏出体下。文二。一直指。二会异。初中二。一约论。如前已释。二楞伽下。约经。经文可解。注云十地经者。经云。三界所有。唯是一心。如来依此。演说十二有支。彼论释云。一心者。第一义谛心也。疏胜鬘下。其文具在下劝信中疏及钞也。余此经及涅槃。皆可知也。

　　▲疏唯识下。会异也。据彼论文。名义俱异。约此达彼其体非二。故引密严证也。

　　疏三种类者。文三。一约论。佛性论云。如来藏有五种下。即自体相品中文也。具云。自体相者有二种。一者别相。二者通相。别相有三种。何者为三。一者如意功德性。二者无异性。三者润滑性。所言如意功德相者。谓如来藏。有五种。何等为五。(五中皆有标释。䟽中撮略释处。侧注记之。今但以论释处。销侧注。即甚易记也)一如来藏。(标也)自性是其藏义。(略示也。此下委释。余四皆例此矣)一切诸法下。出如来自性无我为相故。故说一切诸法为如来藏。二者正法藏。因是其义。义以一切圣人四念处等正法。皆取此性作境。未生得生已生得满。是故说名正法藏。三者法身藏。至得是其藏义。此一切圣人。信乐正性。信乐愿闻。由此信乐心故令诸圣人得于四德及过恒沙数等一切如来功德。故说此性。名法身藏。四者出世藏。真实是其藏义世有三义。一者对治可灭尽。故名为世。此法则无对治。故名出世。二不静住故名为世。由虚妄心果报念念灭不住故。此法不尔。故名出世。三由有倒见故。心在世间。则恒倒见。如人在三界。心中决不得见苦法忍等。以其虚妄。故名为世。此法能出世间。故名真实。为出世藏。五者自性清净藏。以秘密是其藏义。若一切法。随顺此性。则名为内。是正非邪。则为清净。若诸法违逆此理。则名为外。是邪非正。名为染浊故。言自性清净藏者。胜鬘经言。世尊。佛性者是如来藏。是正法藏。是法身藏。是出世藏。是自性清净藏。由说此五藏义故。如意功德而得显现。佛为显此义故。说如意宝。譬如人以宿业故感得如意宝珠。得此珠已。随其意所乐事。自然得成。佛性亦尔。由伏事善知识。修诸福慧。感得此性。便随修行者意。各各自得三乘之果。故如意功德。是其别相。上释第一如意功德生销疏说。余二无异。三润滑及通相。皆在别卷。

　　▲疏胜鬘下。二约经也。详论与经义全同也。论中亦引经为胜故。故疏注法界藏云。即论中初二也。然经唯四种者。译者前后不同故。而论中初引。亦有五种。若会二译令同者。即疏引经。标云如来藏者。便是第一。即论中如来性也。法界者即是第二。即论中正法藏因。果是因义故也。余三全同注。华严者。即妙严品第一叹菩萨之德之文也。

　　▲疏此之四名下。三辨其总别。但辨经中四名。自然例显论中五名也。初总想者。今释四名。则以法界藏为总相。若约五名。初二合为总相义。亦相当矣。注此本下。疏今所引。即藏中别行一卷之文。唯此四字。是唐朝三藏菩提流支所译之本。在宝积经大部中。以加此四字。文即显故。

　　疏四行相下。文二。一总相。二初真如性下别相。初中又二。一标。二然真妄下释。具如起信疏云云。别中亦二。一性。二相。初中。标云真如。即指论文。性字即指经中自性。于中又二。一胜鬘下约经。(对论详之。其意可解)二论中亦可约论云。文云。所言空者。从本已来。一切染法不相应故。谓离一切差别之相。以无虚妄心念故。(故经云脱离一切烦恼藏)所言不空者。以显法体空无妄故。即是真心常恒不变净德满足。(故经云。具过恒河沙不思议佛法故。判云义全同此也)疏后生灭中。又二。一标。二释。初中生灭者。合于差别。经论皆摄故。注具如论疏者。论判云。是二种门。各皆总摄一切法。彼疏云。生灭必赖于真如。真如不必藉生灭。故不动之法亦在动门。如波必湿湿不必波也。余义可知。然无为法唯是无漏。不善之法唯是有漏。善及有为。皆通有漏无漏。又无为不善一向相非。(不善必乖于无为。无为必非不善)有为及善。互通是非。(善中有有为无为有为中复有善不善。故言互通)然此展转分二之义。作看似头绪纷然。细详则昭然易见。

　　疏五业用。文二。一标。二初直下释。释中二。初不变二义可解。后生灭下随缘也。又二。一别。二总。别中二。一染缘起。二能知下净缘起。疏由后下总也。又二。一以论引经。经即阿毗达磨经。二长行下。以经(胜鬘)释论。(阿毗达磨)云性者如来藏者。彼论具云。所言性者。如圣者胜鬘经言。世尊如是说。如来藏者是法界藏。出世间法身藏。出世间上上藏。自性清净法身藏。自性清净如来藏故。注唯识下。彼论释云。无始时来界。一切法等依。由此有诸趣。及涅槃证得。言随自宗者。彼以赖耶为诸法之因故。释云。界界是因义。以此如来藏。为诸法之本故。释云。性即如来自性也。疏是依者。是所依也。生死涅槃是能依故。是持者。是能持也。生死涅槃。是所持故。本文具云。住持者。亦当所住也。生死即当能住。是建立者。亦是能也。生死涅槃是所建立之法。谓如来藏。能建立。能持生死涅槃。是生死是涅槃所依所住之处也。疏诸道者。六道也。证涅槃下。具云。依如来藏故有生死。依如来藏故证涅槃。世尊。若无如来藏者。不得厌苦乐求涅槃。不欲涅槃。不乐愿涅槃故。余义在别卷。

　　疏六劝信中。文七。一明相应信。二明不信之相。三明信顺之益。四证诸行之本。五明难信所以。六正劝须信。七拣信器。初中。注引宝性论者。即是为何说品中文也。具云。问曰。真如佛性如来藏义。住无障碍究竟地菩萨第一圣人。亦非境界。以是一切智者境界故。何故乃为愚痴颠倒凡夫人说。答曰。以是义故。略说四偈。处处经中说。内外一切空有为法。如云及如梦幻等。此中何故说一切诸众生皆有如来性。而不说空寂。(释曰。此上犹是假立助成问意也下方正答云)以有怯弱心轻慢诸众生。执着虚妄法。谤真如佛性。计身为有我。为令如是等远离五种过。故说有佛性。此四偈。以十一偈略释。(略引六偈余在别卷)以众生不闻。(不闻如来藏)不发菩提心。或有怯弱者。欺自身诸过。(不识如来藏故。自谓定实是梵)妄取众生过。(自欺欺他也)不知客染心。实无彼诸过。(妄空)自性净功德。(真有)以取虚妄过。(认他)不知实功德。(迷自也)是故不得生自他平等慈。闻彼真如性。起大勇猛力。及恭敬世尊。智慧及大悲。增长五种法。不退转平等。无一切诸过。唯有诸功德。取一切众生。如我身无异。速疾得成就。无上佛菩提。

　　▲疏离此下。二明不信之损。言堕邪者。三圣观云。信若不信法界。信则堕邪。(法界即如来藏性)又云不信自心是如来藏。非菩萨故。故密严下。引证也。文云。佛说如来藏。以为阿赖耶。恶慧不能知。(不知即不信)藏即赖耶识。前后频引。故此略标。

　　▲疏必须了之下。三明信顺益也。此言及用。华严云。不能了自心。云何知正道。彼由颠倒慧。增长一切恶。如前所引。据此则了之方知也。胜鬘下。引证。此同净名观身实相观佛亦然也。据比文意。反明若于在缠疑惑。则于出缠诸佛如来法身功德。亦有疑惑。

　　▲疏华严下。四证诸行本也。然华严九会。初会是总是本。余会是别是末。故此三昧。是法根本。以三昧体是如来藏故。彼经云。尔时普贤。于如来前。(常对佛故)坐莲华藏师子之座。(表所入定自性无染含果法故)承佛神力。入于三昧。(心境具故)名一切诸佛毗卢遮那如来藏身。(光明遍照即能观大智。如来藏身即所观深理。凡虽等有佛智方照又大智亦通本有。本有真实识知遍照法界义故显于依正离如来藏无别自体。故入此也复有释言。广大生息。谓慈悲无边为广。智慧无上为大。生相已尽为生息万德含摄是谓藏身即出缠法身也约本性者。凡圣俱成藏识包含种子建立趣生为广。本觉理量等佛名大新新起故名生染净不能动为息在缠法身名藏此不明体相用有六对也)普入一切。谓佛平等性。(即如来藏故入藏身即是佛平等性)。

　　▲疏然虽下。五明难信所以。如闻皇后怀帝王之胎。即无所疑。闻说贫丑女人怀转轮王之孕。(即前喻也)则不肯信。又如愚痴孩稚见不对杂秽色相之摩尼。即信净明。见现此等影像之时。即不肯信。

　　▲疏愿诸下。六正劝须信也。文二。一能信可知。二妙理下所信。三二法难可了等者。先是胜鬘夫人对佛说。如来藏清净心。烦恼不军心。心不军烦恼。云何不触法。而能得染心。然有烦恼。有烦恼染心。自性清净心。而染者难可了知。佛即随喜。如是如是。自性清净心。而有染污。难可了知。有二法难可等。如疏所引也。次下文云。如是二法。汝及成就大法菩萨。乃能听受。诸余声闻。唯信佛语。

　　▲疏若料拣下。七拣信器。文二。一标。二非器下释。释中三。一释非器。宝性论偈云。唯依如来信。信于第一义。譬如无眼者不能见日轮。长行释云。此偈明何义。略说一切众生界中。有四种众生。不识如来藏。如生盲人。何等为四。一者凡夫。二者声闻。三者辟支佛。四者初发菩提心菩萨。如圣者胜鬘经中说言。世尊。如来藏者。于身见众生。非其境界。世尊。如来藏者。于取四颠倒众生。非其境界。世尊。如来藏者。于乱心失空众生。非其境界。故此明何义身见众生者。谓诸凡夫。以彼凡夫。实无色等五阴诸法。而取以为有我我所。虚妄执着我我所慢。于离身见等灭谛无漏性甘露之法。信亦不能。何况出世间一切智境界如来藏。能证能解。无有是处。又取四颠倒诸众生者。所谓声闻辟支佛人。以彼声闻辟支佛等。应修行如来藏常。而不修行如来藏以为常。以颠倒取一切法无常。修行如来藏无常。应修行如来藏乐。而不修行如来藏以为乐。以颠倒取一切法皆苦。修行如来藏苦。应修行如来藏我。而不修行如来藏以为我。以颠倒取一切法无我。修行如来藏无我。应修行如来藏净。而不修行如来藏以为净。心颠倒取一切法不净。修行如来藏不净。以不知不觉故。如声闻辟支佛等。一切不能如实随顺法身修行。以是义故。第一彼岸常乐我净法。非彼声闻辟支佛等所知境界。如是之义。大般涅槃修多罗中。池水譬喻广明此义。(序中钞文已引)又散乱心失空众生者。谓初发心菩萨。离空如来藏义。以失变坏物修行。各为空解脱门。此以何义。初发心菩萨。起如是心。实有法断灭。后时得涅槃。如是菩萨。失空如来藏修行。又复有人。以空为有物。我应得空。又生如是心。离色等法。别更有空。我应修行令得彼空。彼人不知空。以何等法是如来藏。偈言不空如来藏。谓无上佛法。不相舍离。相不增(功德法也)减。(烦恼也)一法如来无为身。自性本来净。客尘虚妄染。本来自性空。下文释偈。及广引胜鬘。悉在别卷。

　　△疏是器三者。二释是器也。胜鬘经云。胜鬘白佛言。三种善男子。于甚深义。离自毁伤。(意明无此三智。则不信如来藏。为自毁伤也)生大功德。入大乘道。何等为三。谓自成就甚深云云。如疏也。次下结云是名仰推如来。除此三种诸善男子已。诸余众生。于诸深法。坚着妄说。违背正法。习诸外道。腐败种子者。当以王力及天龙鬼神力。而调伏之。佛言。善哉善哉。胜鬘。于甚深法。方便守护。降伏非法。善得其宜。释曰。准天台宗。约根利钝。有随法行随信行。即是此中第一第二智也。随法即自力增胜。随信即缘力增胜。谓遇佛了义教及真胜善知识。而能随顺。失第三智者。谓寻读了义最上顿教。或遇善友所说圆顿之理。理与情违。情难忍可。不以乖情而生疑惑。但须仰推世尊所知之法。理虽平等不殊。而智解有凡圣胜劣。此甚深之法。非是我所知之分齐。但当殷勤正观矣。且为此释。未敢指南。待捡胜鬘疏。续当具叙。

　　△疏又反三非下。谓反三非器。即三皆是器也。反者。谓离身见。离四倒。不失空如来藏等也。及三是器即三非器者。例之可知。(谓一无甚深法智等二三云云)。

　　疏释经意者。文三。一对前指体。二言如来下。正释经文。三总结成前意。于第二中。又二。一料。二无起灭下释。释中二。一释空藏。二释不空。空中又二。一销文。所知生死等者。经云。于无生中。妄见生灭。是故说名轮转生死。乃至亦无身心受彼生死。非作故无。本性无故。今释意云。以如来藏中本无起灭故。前文作如是说。疏释上彼知觉等者。文云。彼知觉者犹如虚空。知虚空者。即空华相对。上所知生死。此名能知之智。今释意中。以如来藏中本无能知对缘之智故。前文作是说也。疏能执能知者。计有生死。名能执。达无生死。名能知。

　　△疏此乃非唯下。二显德。于中。先且蹑前空藏文势。从方为自体下。正是显德。真实识知等者。即起信之文。华严云。能见(同此无知见及上彼知觉者如空)及所见。(同此无起灭也)见者(同上知空华者)悉除遣。(结总上文)不坏于真法。是名真见者。(同此如法界等三句)。

　　▲疏如法界下。二释不空藏也。佛性法性者。彼论云。在有情数中。名为佛性。在非情数中。名为法性。前已引释。如云能造等者。楞伽起信宝性。皆有此文。大同小异。疏二义之别者。如来藏法界性也。一体之同者。经云。知是法界性也。如即同义。疏岂须等者。灭旧惑。结上拂所知生死空也。添新生者。结上拂能知等。疏重宣者。义重文不重也。应以四句拣之。谓文重义不重等。

　　疏解云泛论下。总方为二。一总明诸教。二别辨此经。初中四。一立四种。第一名者。慈恩云。室卢迦三十二字。处中颂也。(西方五种句。一短句。上五字下三言。四句为偈。二前句。唯六七字。还四句为偈。三中句。八字成句。四后句。后从九字乃至二十六字。五长句。从二十七字。已上不限)诸论指诸大乘经。皆云若干偈。即此也。如云华严十万偈等。其中结偈处极少。余悉是长行。故知十万之数。非伽他祇夜蕴驮等。乃是初三十二字之颂等也。疏蕴驮南颂者。瑜伽论。每标颂文。皆云蕴驮南也。问偈颂以何为体。答以名句文身为体。不同小乘颂依于文及文士者。此乃室卢。云云(如上引释曰文士者。即造颂假者小乘凡此文及士。皆是颂依)问百法中。何不开数。慈恩答云。进诠体义劣于名句。退为所依不及之声故。百法中不别建立。

　　△疏为何下。二明八义。又二。一正述。二今此下。配经。言正唯三七者。谓钝根重说。(当时净土之会。皆入三昧。虽无钝根而流转末世不妨有也。意令总览长行对偈方解义理。然后随力唯诵持偈颂之文自记得长行义)及增明前说。(文相自明)。

　　疏兼一五六者。谓此三通于直颂。皆容有少字。随乐易受之意。意令一有文持。文持者习长行。无者习颂。二乐备览者习长行。乐讽咏者习颂。三心力强者习长行。心力劣者易得受持。即习颂也。疏全非二四八者。非二者。此非孤赞。非四者。净土法众。同住如来平等法会。无后来之徒故。如涅槃云。佛昔日云云。说经意。尔时复有利根众生。为听法故后至等。前十二分中已引。非八者。长行已说故。

　　△疏又慈恩下。三引十义亦二。准上虽云十义是十对也。每对皆上字是长行。(利前曲难真取等)下字是偈颂。(钝后直易俗舍等)一为利锐二根。二为前后二众。三为曲(屈曲显等)直(直言其事)两乐。(乐曲乐直)四为难(难解者长行委曲说)易(易解者。偈颂撮略而说也)两解。五为真(就理真言)俗(随俗文饰)雨随。(随真反俗)六为取(取善)舍(舍恶)两分。七为标(标列理事)释(释说义昧)二别。八为智辨二殊。九为解持二异。十为说行二别。疏对会可知者。配此即对前八义也。谓利钝即前第三。(但言为钝根说烦。即知利根但要长行也。下皆例此。晓之)前后即第四。曲直即第五。难易即第六。真俗即第二。标释即第八。(云长行未说。即知但是标也)智辨即第七。(有利辨故。增益明显)解持即第一(解义即须长行委寻。若已解。但要持于少文。而摄多义。即须颂也)唯取舍说行前中无也。以苦非谛当故。谓长行与偈颂。皆容互有也。余八对前皆具也。前以八法。收得此十六法。兼便以义列。览之即解。智者详焉。

　　△疏然长下。四辨五例亦二。一正述其例。慈恩加文质一对。今不取者。以长行及偈译者不同。文质在于译人。岂可一文一质。自有人译经。长行亦文。复有人译。偈中亦质。疏今经下。二配属此经。

　　▲疏今此段下。第二别辨此经也。名少殊者。唯第四结牒之文全同。余前三皆小有开合。下更示之。

　　疏皆长离偈合者。初段长行中。先且标本有觉心。后明悟即成佛。故云离。偈中但云皆以智慧觉。故云合由此科文不全同前。故云名少殊矣。第二段即长行。先示无明行相。后方显其本空。今便了达其空。故长离偈合。合者。了达二字。含于达相达性。(达真空即性矣)疏长先等者。长行云。永断无明。方成佛道。然后征释无明性相。今乃在征释之后。又长行云。如众空华灭于虚空等。然后说彼知觉者犹如虚空等。今即幻灭之文。在拂迹后。疏长隐等者。长行但云发清净心。此直云菩提心故。文殊章竟。

　　圆觉经大疏释义钞卷第五(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第六(之上)

　　终南山草堂寺沙门　宗密撰

　　自下大段第二令依解修证。文三。一标大意。创因者。初闻前章顿指心地也。法镜照心者。法谓教法。镜即是喻。如人有眼耳。无由亲自见之。若以镜照之即见。众生心性亦尔。无由自见。因闻圣教。依教反照方见也。又肇公云。古镜照精。其精自形。古教照心。其心自明。故清凉云。以圣教为明镜。照见自心。以自心为智灯。照经幽旨。荷泽亦云尔也。障者。正取业及烦恼。兼于报障。(道场中礼忏等除报障故)根利钝者。即所知障之深浅也。习气者。此论凡夫习气。不是断二障种现后所余微细习气也。凡夫习气者。如论中染净相资熏习处说及唯识诸业二取等习气中说。下文当释。依违者。依教违教也。如华严问明品。贫数他宝等。疏故须下。正明经意。处处等言。用法华文势。彼云众生处处着引之令得出。

　　疏然其下。二释科文。文三。一正释。二前则下总判。三故华严下引例。云亦唯四者。信解行证也。信者。初会六品十一卷。举依正二果。劝大众信乐也。解者。二修因契果。生其智解。谓第二会十信。三会十住。四会十行。九会十回向。六会十地。七会等妙二觉也。行者。托前信解之法。进修令成正行也。即第八会。证者。第九会。初佛入师子颦申三昧。海会顿证法界。善财遍亲善友。历位渐证也。纶绪始终者。从最初开示本心。展转生其行解。乃至证入次第。门户分明。血脉连带者。唯华严圆觉。仁王璎珞虽列地位。但是说义。不是指示用心趣入门也。

　　疏文中下。第三释经文。于中又二。一开章。二今初下牒释。疏此故者。此谓普贤行体也。当根者。经云。修大乘闻圆觉者。拣所为机。不修大乘者。灼然非预受行门之器。设有修大乘者。若未闻圆觉。示非器也。如前引华严。多劫修六度非菩萨等故。今标举。具此二类之者。疏达天真者。前章说。觉性天然本净。生死等非作故无。

　　疏幻幻何修者。文二。一总释一科。此问从前等者。前云空华即是虚幻。又偈云众幻灭无处故。

　　▲疏幻者下。二别释幻义二。一举大意。云难晓者。此方无故。二今依古师下。开数释。谓法性如巾。真心如幻师。分别识如幻术法。幻术法有种种差别。幻师是一分别识亦种种差别。而真心唯一。喻中既但马是无。不妨巾元是有幻师作法。法合中。亦但我法是无。不妨其心为有但识分别种种。然迷执实马者。是傍人。非幻师自执。法合中。执我法者。是六七心所。当起信中智相相续相。非本净心及梨耶三细。唯识亦说赖耶无覆无记。若欲取真妄。同一心无别外执者。或如幻师久习幻法。法熟等闲即作。作法已成之次。忽然心狂迷惑。自谓所幻之物为真。虽忽心狂。由幻法熟故。任运持之。而所幻之物未灭(如狗吠井中影乃至投井而死)。

　　疏二断灭谁修问中文二。一正释。二金刚下引例。可详而讲之。疏不观力用者。但念性净也。此是论中意也。论云若人唯念下。正是上不观力用之意也。论云如是众生真如之法。体性空净。而有无量烦恼垢染。若人虽念真如。乃至以垢无量遍一切法故。修一切善行。以为对治。若人修行一切善法。自然归顺真如法故。疏八风者。利衰毁誉称讥苦乐。穷子者。如疏序舍父文中释也。电光者。智论说。初心闻法乍解。如闇夜电光乍见山川人物。顷尔还闇。然亦因此。已辨得前境。思之而行也。(不记其文但取意引耳)余处亦说有电光定。

　　疏应添等者。应云愿为末世一切众生。分别演说。作何方便。渐次修习。意即显矣。等者。或云开示分别。或云分别宣说。皆得。

　　疏非受者。影空无可受故。非拒者。对境之时。影不在镜外。全体冥合故。正受者。是翻三昧之唐言也。

　　疏今初第一云义本下。文二。一判。二释。一中二。一正判可知。疏故论云自性清净下。二引证。具释者。此是随染本觉中文也。具云。智净相者。乃至无明之相。不离觉性。非可怀。非不可坏。(此无明之相。与彼本觉性。非一非异故。非异故非可坏。非一故非不可坏。若依非异非可坏义。说无明即明。故涅槃经云。明与无明其性不二。不二之性即是实性。若就非一非不可坏义。说无明有可灭故涅槃云。因灭无明。得提证无明灭觉性不坏灭惑之义准此知之)如大海水。因风波动。水相风相不相舍离。而水非动性。(非自性动但随他动也)若风止灭。动相则灭。湿性不坏(若自性动者。动相灭时。湿性随灭而但随他动故动相灭时。湿性不坏)如是众生自性清净心。因无明风动。(一合水随风动也。以水不能自浪。要因风起波风不能自现动相要因水方现动相。故动即水动无别体也所说可知)心与无明。俱无形相。不相舍离。(二合风水相依也。以湿全动故无于水相以动全湿故无于风相心法亦尔真心随熏全作识浪。故无心相然彼识浪无非是真故无无明相)而心非动性。(三合水性不动也。此下第四合风息显水云)若无明灭(根本无明灭合风灭也)相续则灭。(业识灭。合动相灭)智性不坏故。(随染本觉照察之性不灭。是合湿性不坏又如鹅唼水中乳乳。尽而水存也)然本文。喻在法前。以法合喻。今随文便。先以法显示。后以喻结成。

　　疏文中言种种下。二释也。于中三节。一释种种幻化四字。言有漏蕴处等者。即五蕴十二处十八界也。至普眼章当释等者。等于三界九地十二因缘二十五有一切有漏法数。引下偈者。证成有漏也。

　　▲疏如来圆下。二释如来下六字。于中二。一出体。二离相下解释。解释中三。一总释四字。二别释心字。三别释如来。今初也。言中实名心者。是最中之义。是竖实义。其犹树心中实之义。注云如胜鬘等者。文云。自性清净心不染而染等。前文已引。引此证有清净心体。非证中实之言。中实之言却同坚实之义也。或名一心者。别名也。

　　△疏泛言下。二别释心字。文二。一具释。翻纥利。为肉团。依华严钞也。疏俱能等者。谓第八缘根身种子器世间。第七缘第八见分。第六通缘一切。前眼等五识。如次缘色等五尘。故云自分境也。注或名为意等者。谓心意识三名。有通有别。通者。缘虑解心。等无间解意。了别(必许反)解识。则八皆名心名意名识。别者。谓集起解心。(第八)思量解意。(第七)了别(毗竭反)解识。(前六能了别别境故具如八识章释)疏集起等者。受现行熏。名之为集。发生现行。名之为起。注引楞伽者。证第八名心也。干栗䭾者。此云坚实心。此依楞伽经中。脚注翻之。即此所辨者。二正指也。虽凡圣下。三释如来字也。

　　疏皆生下。第三释皆生之义。文二。一用当宗经论释义。二会通诸教。初中文三。一用经论正释。二重显幻义。三通妨结成。初中二。一用论释。言心体为因者。论中本觉心。即是此经圆觉妙心也。论中不觉。即此偈云无始幻无明也。据论中说。依本觉故而有不觉。(文云依觉故迷若离觉性即无有迷。以合依方故迷之喻。即是此依圆觉妙心而有无始幻无明也)依不觉故生三种细。(即是此种种幻化也)今配云因缘者。谓由无明风力动彼净心。至此最后微。名为生相。乃至转现。此三之体是本净心。亲故云因。(故经云。法身流转五道等)俱由无明动之。无明疏故云缘。如水为波水是波体。但由风从外入而动之。即是其缘。若别约一义说者。据三细六粗。总是无明之相。真心毕竟清净。不增减。不变易。但是无明托之而现生灭染相。即无明却似因。净心却似缘。如诸业。虽因烦恼而起。约果报说。却似业为因烦恼为缘等。亦如洪波彻天。水性不动。但是风托水而现动相。动相是风相。非水相矣。约此说者。亦有其义。但令据本末为亲疏故。且依前义耳。疏业识为因等者。根本无明与真心和合。名为业识。此识有动作及为因之义。故云业也。此识对自所现境界。便生智相相续等六粗也。如梦心自现境界。境界对心之时。便生执着。谓如真实。执著者还是梦心。然但因梦境对之。方生执着。故云缘也。论中。但云以有境界缘故复生六种相。不言业识为因者。且约九相如次相续。竖说。非具辨因缘义故。彼疏释后段明生灭相中。依因依缘之义云。此中文少。若具说之。各各具二因。二因正是此所立两重因缘。缘亦通名因也。

　　△疏故楞伽下。二约经释也。谓无明是能熏。(通上缘也。如风是能吹)真如是所熏。熏故即变。(是上因也。如水是所吹。吹即动相)为三细也。经中举粗显细。举着显微故。且言现识。然实其三细也。(二为因一为缘矣)不思议熏者。谓无明能熏。真如。不可熏处。而能熏故。名不思议熏。又熏即不熏。不熏之熏。名不思议熏。不思议变者。谓真如心。受无明熏。不可变异而变异。故云不思议变。又变即不变。不变之变。名不思议变。胜鬘说不染而染等。即此熏变也。难可知即此不思议也。(不思议是难了之义)疏取种种尘者(是上境界为缘)即此现识所现种种境界。还能动变心海。起诸事识之浪。(即六粗也)及无始妄想熏者。(是上业识之因)即彼和合(真妄)心海之中。妄念习气。无始已来。熏习不断。以未曾离念。(谓六粗三细皆展转有相因之始。唯此业识无始)此尘及念。熏动心海。种种识生。以妄念及尘粗而且显故。所起分别事识。行相粗显。然经中欲明现识依不思议熏故得生。依不思议变故得住。事识依境界故得生。依心海故得住。若论中。则但辨生缘。不论依住。是故。于细中。唯说无明熏。粗中唯说境界缘也。而成唯识论。且约法相权教。说熏习义。未尽其源。故遮真如不熏不变。(下明染净熏习中更当料拣)今约楞伽胜鬘起信等法生实教故。有不思议熏变等义。方契斯经矣。

　　▲疏是知此下。二重显幻义也。配前五法者。觉心即巾。无明业识即幻师术法。种种境界是马。次云犹如空华。是马有即无。分别事识如痴执实马。上引诸教。述染法生起行相。以释经文幻从觉生之义讫。此经但云幻从觉生。不释生起行相。释生起行相处。却是文殊章中云。由此无明故。轮转生死。是标根本。至弥勒章中。具说枝末云。欲因爱生。命因欲有。乃至展转。起诸违顺。造种种业。生地狱鬼畜人天上界增上善果等。是也。

　　▲疏真能生妄下。三通妨结成。此问从前心体为因生三细等而来。难意云。真心既生三细。即应是三细之根源。便是无明之体。何故。前文殊章中云。此无明者非实有体等。答文甚显。意云。妄记真心而起之时。但是妄起。真元不起。不起故。岂是妄之根源。故更以本月二月之喻通之。理无不尽矣。然云现且迷真者。意云。若就妄说。则见妄时。更无别真。说何为源。若就真说。真即元来无妄。与谁为源。如梦蝴蝶之时。但见蝶身。无别庄周之身。若就庄说。即元无蝶身。与谁为源。故云现且迷真也。意云迷真之时。现且无真。若见有真。即不成迷。言且者。且就迷情说也。不言真无。疏故经说下。正是结成也。谓结指经文。以成真不生妄妄托真生之义。此义是佛法中妨难大节。复礼法师有偈。问天下学士。亦是此义。偈云。真法性本净。妄念何由起。(意云。本净如空。即妄无根本。何当起也)从真妄生。此妄安可止。(若真能生妄。即除真方得妄除。真既不可除妄何可断)无初即无末。有终应有始。(立此理者。拟将难法相宗烦恼有终无始也)无始而有终(正述法相宗所说烦恼无始有终)长怀懵兹理。(结成疑念)愿为开秘密。祈之出生死。利涉大法师答云。真法性本净。妄复何当起。妄不从真生。无妄何可止。既许无初末。宁容责终始。无始亦无终。谁当懵兹理。胡不趣无生。乃云祈出死。(此答都不识问意也。复礼岂不知真性本无生灭耶意问缘生染法从何而起。起既无始断何有终)清凉大师答之。方释所问也。答曰。迷真妄念生。悟真妄则止。能迷非所迷。安得全相似(不一不异故。如论中海水风波之喻)由来未曾悟。故说妄无始。知妄本自真。方是恒常理。分别心未亡。何由出生死。(意以一念不生前后际断。不应以念而起于念于念无穷)悫法师佛顶疏中。亦特开一门。克明真妄十征答。如别卷引。

　　疏然诸经论下。第二会通诸教也。文六。一总标大意。二别明诸教。三总结诸教。四释执宗所以。五顺逆会通。六都结得失。今初也。万法一心者。意说法性宗染净诸法唯真心现。如起信等说。三界唯识。即性相二宗。皆有此义。性宗亦有妄识变境义故(性兼真妄之心相宗则唯妄识。)宗途者。宗旨途辙也。就佛则权实有异。就人则情尚有异。罕者希也。随学一宗。则谓为了。更不知余。闻所未闻。翻疑彼错。曷何也。究谓穷极。

　　疏第一愚法等者。二别明诸教也。初教中三。一正叙言愚法者。不了法空。(即法执也)假说者。推征实理。即一心之义不成。故云假说。谓实有外境下。释假说之意。意云。器界是共业所感。有情是别业所感。既由心造业所感。即是唯心之义也。不言器界内身便即是心。

　　▲疏此则有宗下。二所依也。十二处教即所依也。依此执心境有故。有宗即一切有部。十二处教。谓佛说内有六根。外有六尘。是生识之处。既以佛语为定量。即根境皆是有也。云心境者。意根及六识皆是心也。但约三世。说心意识之三名。问彼既依经。有何过失。答是佛权宜方便之教。不应执定。佛为破凡夫外道我执故。以内外各别心境各殊。令见假藉众缘无别主宰作受之者。(如各分折椽梁等。别即求堂。自体不得便悟屋属众缘。无别屋体。见屋空也)故二十唯识论中说。世尊为欲破我执故。说六二法。(眼有内根外尘之二。余五皆尔)。

　　▲疏故唯识下。三例破也。言复有者。彼论初叙造论意云。今造此论。为于二空有迷谬者。生正解故。乃至令达二空。于唯识理。如实知故。承此数意之次。复更别说。为四类人故。云复有也。言迷谬者。然四类中。一四名迷。二三名谬。今疏所引即第一也。谓诸部小乘。依十二处密教。同此执也。余三类者。(今具叙者下雨门要对此辨其三破)论次云。或执内识如境非有。(彼指空宗清辨等师依密意空教拨无心体)或执诸识用别体同。(大乘中一类菩萨。依相似教说识体一如。摄论第四说一意诚菩萨所计非有五义云云)或执内心无别心所。(小乘经部师觉天所计。如婆娑论说。上三皆如别卷释之)为遮此等种种异执。故作斯论。(据诸宗所立。应有四句。谓一顺世外道有境无心。彼立唯四大种成有情故。二护法难陀。有心无境。三青目清辨。心境俱无四有部小乘。心境俱有)释曰。此四类中。第三第四。摄所归王门。及摄七辨八门也。此破下立者。意如下说。

　　疏第二大乘权教中二。一总。二于中曲分下别。云云。言相见者。唯识诸师。所立不同。谓安慧唯立一自证分。难陀立相见二分。陈那加自证。成三分。护法更加证自证。成四分。亦具在下八识章释。今云相见。除安慧。即难陀等。其余二分含在见中。疏八识及诸心所者。至普眼经文八识章中具释。并所变相分所变体亦唯是心故。并云皆通八识也。本影者。相分有二。一识所顿变。即本质也。二识等所缘。唯变影像。不得本质。疏由有支下。显三界六道情与非情皆唯识所变成故不出一心也。亦是唯识中难。既唯是识。何有有情生死相续。彼颂答云。由诸业习气。二取习气俱。前异熟既尽复生余异熟。已知悬谈性相十别中说。由斯轮转。何假外缘。又云。生死相续。由惑业苦。此惑业苦。总摄十二有支。故今云由有支等。疏但所变相下。谓第八中。本无缘身等种。但有识种。识现行时带彼根身器界及所缘境影像而起。故如空华。本无其种。但眼翳时。带彼相起也。翳则不可言无。华则不应是有。二十唯识者。此论是天亲造。即十支中摧破邪山支也。然有数译。今所引者。即后魏瞿昙般若流支译也。文显著故。下当更释。又陈那造观所缘缘论颂云。和合于五识。设所缘非缘。彼体实无故。犹如第二月。义如别卷释云。疏故大乘庄严等者。具云。庄严经论。无著菩萨造。有十三卷。第四卷述求品中云。自界及二光。痴共诸惑起。如是诸分别。二实应远离。(释曰。自界谓自阿赖耶识种子。二光谓能取光。此等分别。由共无明及诸余惑故得生起。如是诸分别。二实应远离。二实谓所取实及能取实。如是二实染净应求远离。解曰。此上说求离染污。亦摄末归本义)第五卷初。同此品说。求唯识云能取及所取等。(云云即今疏所引也彼论释曰。求唯识人。应知能取所取此之二种。唯是心光如是贪等烦恼光及信等善法光如是二光。亦无染净二法。何以故。不离心光别有贪等信等染净法故。是故二光亦无二相)又偈曰。种种心光起。如是种种相。光体非体故。不得彼法实。(又释曰种种心光。即是种种事相。或异时起。或同时起。异时起者谓贪光嗔光等同时起者。谓信光进光等光体非体等者。如是染位心数净位心数唯有光相。而无光体。是故世尊。不说彼为真实之法。解曰上二俗即正意也。其释曰等。皆论文也。光者影也)。

　　疏第三大乘实教中二。一总。(注理无二体者。此后四门皆得真是一心之义也)二于中下别也。藏识海常住者。真净心也。即密严经偈云。如来清净藏。亦名无垢智。常住无始终。离四句言说。是也。境界风等三句。及后偈。皆显与生灭合名阿梨耶识也。若望真如心。则根本不觉为境界。八识皆如波浪。若望业识心。即第二现相为境界。前七转识为波浪。故云转生。从常住海一而动者。是依迷起似。即无明为因性三细也。从动海而腾跃。而转生诸浪。甚迷似为实。即依阿梨耶故。有无明也。至如论说后偈云海浪无有若干。法中合云异亦不可得者。正是摄七归八也。亦名摄末归本。以本是常住藏识大海起动。名七识波浪。波浪虽高低小大之异。而但是一动海。故知七识但是一藏识也。注然此上二门等者。通妨难也。难曰。前摄所归王。即护法所破。四类中第四。或执内心无别心所。此摄七归八。即前第三。或执诸识用别体同。既是彼之所破。今何用之。故此通云既是经文等也。又问。既是经论。护法何以破之。答彼但破一类菩萨之执。非破经论。以彼人宗于法相判。此唯一藏识之经。为密意教故。当此门。又为欲简滥小乘一意识之计故。破前门者。亦但破小乘中一类宗计。亦非破论。(所破之执。具如前所叙四类中也)故今有其所通。无其所局。与彼所破。体相不同说。此门是如来藏为源。尤为全异。详可见矣。疏总摄染净下。明如来藏为总为源染净为别为末。亦具如楞伽起信。在文可见。

　　疏不坏相有八识无相亦无相者。不待坏却八识之相然后无相。即八识之相。当体无来无相也。亦如即色即空。非色灭空也。亦无相者。即此无相。亦不可得。谓有妄执识相。故说无相。相既本空。无相何立。绝于对待。方是一心。是为顿教矣。

　　△疏如华严说者。即梵行品云。知一切法即心自性。成就慧身。不由他悟。疏融事相入者。谓事法既唯心现。即与能现。真心非一非异。今且举一微尘而论。谓此一尘与心非一故。得有此一尘为能遍。又与心非异故。心遍一切中时。此尘随心。亦遍一切中。若言不遍。即异于心也。曾无有一法不是真心现故。皆不异故。云随心等也。应结颂云。尘与真心非一故。有此一尘为能遍。后与真心非异故。心遍一切尘亦遍。上皆一在多中也。全心之一切等者。多在一中也。义势不殊。结颂亦例知也。但一在多中时。即云遍者。有多可遍故。如一人遍至诸家。多在一中时。即云入。不合云编。以所入但一无多可遍故。如众多人共入一家。但云入也。对此即有一法能含一切。一切含一。今无此门者。影在第三义中。至彼当释。(意在［来］摄。此势便说重重之义也)疏融事相即者。前约事用。彼此互入。此约事体。彼此互即皆由唯心故。体用如此。然此相即门中。以能现真心。望所现诸事。亦有不即之义。方得有此一事及一切以为能相即之物。复由此真心。与彼不即之事。全相即故。得诸事亦各能相即也。疏重重等者。欲见重重含摄之义。且约初一重说之。就初重中。且就一事能含而言之。即例多多事。易说易见。欲将此一事含摄一切。且须见此一事全含摄真心。全含摄真心故。方能含摄一切。此义云何。谓若此一事。不摄真心。即心在事外。何名唯是真心。若摄之不全。即心有分限。岂且真心。故知此一事。必全含摄真心也。此一事全摄真心时。令此不异心之多事随所依心皆于此一事中现。若彼多事。不随心现。即事在心外矣。今既一事全摄真心。彼多多事。岂不于中现。一事既尔。一切皆然(故华严说。一一尘中见法界。宝光现佛如云集。此是如来刹自在等)皆由一一全是真心故。云云。一切全是心故。能含一切也。疏所含一切亦唯心故复含一切者。谓前所说。一事之中所有一切事法。亦一一皆唯真心故。复含摄一切事法。前所含法。此复成能含也。(前如一屋中有多瓮。今如瓮瓮中皆有多多瓶等也)疏无尽无尽者。谓此第二重所含。亦皆全是真心故。复亦能含摄第三重一切诸法。第三重所含。亦唯真心故。复能含摄第四重。如是能能既其不尽。所所亦复无穷。皆由不唯是真心故。次结云皆由等也。然上三义。即同华严十玄门中之三门也。初即一多相容不同门。二即诸法相即自在门。三即因陀罗网境界门。

　　疏此上五教下。第三总结诸教也。八门者。始教有三。终教有二。余三各一。故成八也。圆中虽有三义。但是一门。菽麦者菽是豆也。恐不甄别八门义意。即如愚痴之人菽麦不分也。

　　疏然皆说下。第四释执宗所以也。先应问云。据上所说。唯顿教圆教。是如实了义。何得诸经诸论复有如前异说。故此释云。盖以经随机说等也。随机者。如下逆顿中约能诠。顺文逆法。从一至七。展转等。疏文钞文之意。可取意对此说之。问经文既是佛当时逐差别之机权说者。何故佛灭度后。诸菩萨造论。建立宗旨。或释经文。亦有差别。故次云。论逐经通也。谓非唯佛在时有差别之机。佛涅槃后。乃至如今。亦如此故。菩萨造论。亦随经宗旨。通释佛意。造宗论。各符一类经。各应一类机。造释论。各释一经。亦随何经宗。各显其旨。且如天亲菩萨造小乘论。即顺阿含等经。染净定别。造摄论等。即相数确然。注百论。释金刚。则明空荡相。造佛性等论。则说众生是法身如来藏。造华严十地论。则六相圆融。故知各随经宗。何有执定之滞。

　　疏人随论执等者。过归后辈传习之者。良由孤陋寡闻。不能博学。随遇一教。便谓圆通。遇说者违于己解。即拒而不受。却言差错。故云同守浅权。浅权者。前前浅于后后也。今具料拣。意在兹焉。

　　疏今本末下。第五顺逆会通也。文二。一举意。二初约下正会。(文三有疏)逆次者。逆前八门次第也。顺法者。顺诸众生迷真起妄从本起末心数次第也。如一树木从根有。树上生枝枝上华叶果实。从七至一者。缘第八是本末融通故。且说七。注云七也等者。七则顿教说一心。六即如来藏。五即藏识。四摄所归王。三摄相归见。二相见俱存。一则假说一心也。

　　△疏顺文逆法者。二中文二。一正显。注云二三四者。佛当所说心数等法。此三大同。但是诸论。各有宗尚。遂成相见分数多少差别有无不同也。故今合而指之也。展转者。从浅至深也。疏皆由根有下。有二结意。言胜劣浅深者。对胜机。说诸众生皆如来藏。此为深也。深必该浅也。是根本故。对劣根。且说生灭八识为本。乃至对下下之机。且说从业所有。此为浅也。浅不至深矣。始通终会者。三细六粗本末明解也。正是深必该浅之义故。经云。(藏和上起信疏引之不标其目)菩萨知终不知始。唯佛如来始终俱知。始者生相。终者余相乃至灭相故。佛性论云一切有为法。约前际。与生相相应。约后际。与灭相相应。约中际。与住异相相应也。注云八也者。即一乘圆教中所说。一切融通。无终无始。即华严也。

　　疏唯心之义下。第六都结得失也。如人面向墙立。即于百千万种差别物色。都无所见。临镜即物物无遗。余文可解。

　　疏然上说幻从觉下。文分为三。一对前释义。二摄成此门。三依文销释。初中四。一指经双标。二以论双标。三依论别释。四会通权教。今初也。其染缘起。如上诸门。其净缘者。即顿教中。泯绝染净。是其源也。今云幻尽者。正是泯绝染净之义。觉满者。有二意。一者既诸法俱泯。则唯一觉心。等虚空界。故名满也。二者此觉体中。既无垢染。即现一切净妙诸法。与此觉体。非一非异。融摄无碍。如普眼章中六根遍满等。故名满也。前是顿教中意。此是圆教中意。然一真觉心。体非染净。迷则一切皆染。悟则一切皆净。但净顺觉体。故名觉满。染违于觉。是理覆义。不名觉满。迷起染义。如前段说。悟起净义。如正宗说。三重因及所成果是也。问然上三细六粗之染。三重因及果之净。有何所以如此。此展转反覆。生起之行相如何。答如下所引论释。

　　疏故论云下。二以论双标。谓染净之法。只由此四法反覆熏习。故各不断也。注云真如等者。论具云。一者净法。名为真如。二者染因。名为无明。三者妄心。名为业识。四者妄境界。所谓六尘。释曰。后三皆是染因。由此染法自性差别。仗托因缘故。具说三种。其真如净法。对染虽成熏义。然其体性竟未曾别故。但明一种。言熏习者。论次文云。熏习义者。如世间衣服实无于香。若人以香而熏习故。则有香气。(泛论熏各二种。一习熏谓熏心体成染净等二资熏谓现行心境及诸惑相资等)此亦如是。真如净法。实无于染。但以无明而熏习故。即有染相。(故经说如来藏为恶习所熏)无明染法。实无净熏但以真如而熏习。则有净用。(此是生灭门中本觉真如。故有熏义由本觉内熏不觉令成厌求。故云用也。故经云。由有如来藏故。厌生死求涅槃前迷现染是虚故但云相今此顺真故云用良以一识含二义故更相熏遍)疏染净起不绝者。由此染净相资故。得起不断绝。

　　疏染法者以依真如下。三依论别释。文二。一染。二净。初中二。一释。二证。今初。释者。取意引之也。论具云。云何熏习起染法不断。所谓以依真如法故。有于无明。(举能熏所熏之法体也。亦可此中但举能熏无明。然必依真故约本举)以有无明染法因故即熏真如。(根本无明熏习义也)以熏习故则有妄心。(依无明熏动真如有业识心也。然妄心亦通事识今据其本故云业识)以有妄心。即熏习无明不了真如法故。不觉念起现妄境界。(以此妄心还资熏无明。增其不了。令其转成转识及现识)以有妄境界染法缘故。即熏习妄心。令其念着。造种种业。受于一切身心等苦。(以此境界还熏动心海起诸识浪缘念彼境。即起事识。上六粗中。初二名念。中二名著。后二名同此也。谓依惑造业。依业受报。然妄境妄心无明等三种熏习之义复各有二种。广如论说)。

　　△疏胜鬘下。二引证也。引于三经。皆如文可见。云画师等者。次云能画诸世间。五蕴悉从生。无法而不造。

　　▲疏净缘起中。文二。一依论正释。亦取意引。论文具云。云何熏习起净法不断。所谓以有真如法故。能熏习无明。以熏习因缘力故。则令妄心厌生死苦乐求涅槃。以此妄心有厌求因缘。故即熏习真如(先明真如内熏无明。令成净业后即此净用返熏真如。增其势力。前则本熏后则新熏也)自信己性。(十信位中信也。下则三贤中修)知心妄动无前境界。(解也)修远离法。(依解成行谓寻思等观唯识无尘等行也)以如实知无前境界故。(初地见道证唯识理异前比观故云如实也。下明十地修道位中。广修万行。以显真如)种种方便。起随顺行。不取(所取无相)不念。(能念不生)乃至久远熏习力故。(三祗熏故)无明则灭。(根本)以无明灭故心无有起。(妄心尽也)以无起故境界随灭。(妄境灭也。上皆灭惑也。即翻前三种染。下明证理成德云)以因(无明)缘(妄境界)俱灭故。心相(染心)皆尽。名得涅槃。(此并灭故。心体转依名得涅槃)成自然业。(起不思议业用也。然此染心及真如熏习义。论中复各有二种。妄心二者。一分别事识熏习。依诸凡夫二乘人等。厌生死苦。随力所能。以渐起向无上道故。二意熏习。谓诸菩萨发心勇猛速趣涅槃故。真如二者。一自体相熏习。从本已来。具无漏法。备有不思议业。作境界性。二用熏习。即是众生外缘之力。谓佛菩萨云云。皆广如论说。依此二义。恒常熏习。以有力故。能令众生厌生死苦乐求涅槃自信己身有真如法。发心修行)故法华云。佛种从缘起。华严云。若人欲了知三世一切佛。当观法界性一切唯心造。(唯心者。唯清净心也。所以知者。次云如心佛亦尔。如佛众生然。心佛及众生。是三无差别)然众生虽等有乃至因缘阙故者。论中因说真如自体相熏习之义。(如上注引真如熏习二义也)便有通妨问答。曰若如来是义者。一切众生悉有真如等皆熏习。云何有信。(初约现在信心有无)无量前后差别。(后约未来信心前后也。内熏既齐。何得如是)皆应一时自知有真如法。勤修方便。等入涅槃。(结成难也此则执别疑通难)答曰真如本一。(通体明内熏不无也)而有无量无边无明。从本已来。自性差别。(根本无明住地。本来自性差别。随人厚薄)厚(不信)薄(有信)不同故。(前后亦尔非彼内熏使之然也)过河沙等上。(枝末是根本上也)烦恼依无明起差别。(是从无明所起。迷诸法门事中无知。所知障中粗分摄也)我见爱染烦恼。(是无明所起四住烦恼烦恼障摄)依无明起差别。如是一切烦恼。依于无明前后无量差别。唯如来能知故。(双结前二种烦恼。皆依根本无明所起。由是义故。前后非一。差别无量前后难知。故唯佛了)又诸佛法。有因有缘。因缘具足乃得成办。(若独内因不假外缘。可如所责。然今外假用熏及内正因。方得成办。故致前后。不可一时。上开二熏习不云一也)如木中火性云云。众生亦尔。虽有正因熏习之力。若不遇诸佛菩萨善知识等以之为缘。能自断烦恼。入涅槃者。则无是处。若虽有外缘之力。而内净法未有熏习力者。亦不能究竟厌生死苦乐求涅槃。(谓无明厚重之流虽本觉内熏。然未有力故。虽遇善友。外缘之力。亦不能令其得道)若因缘具足者。所谓自有熏习之力。又为诸佛菩萨等慈悲愿护故。(具因缘也。下明熏益云)能起厌苦之心。信有涅槃。修习菩提。(自分也。下明胜进云)以修善根成熟力故。则值诸佛菩萨。示(字义)教(教行)利喜。(得义利。具解行故成喜)乃能进趣向涅槃道。

　　△疏然净缘起下。二料简分圆也。文二。且约分净中。言于二执等者。等取二障二种生死及二空也。各说一者。人执烦恼分段生空也。谓有众生。闻小乘教。知三界不安皆如火宅。(三界生死本来展转之义。如序中释万法资始处已说)厌患心生。欲求出离。修五停心观等。起七方便。断四谛下迷理烦恼。证得初果。进修渐断迷事烦恼。乃至证阿罗汉果。即四向四果。皆为净也。复有众生。亦知三界过患。根性猛利。悟缘无性。成辟支佛。(于中或因教或自悟故。有麟角部行之殊)然上二乘。既于法执所知变易法空等。皆未除未证。故云分净。疏权教大乘下。即法相宗。谓有众生。闻定五种性定三乘教。信一切法皆唯识变。不执识外别有我法。发三心(厌离有为忻求菩提饶益有情)四弘愿。修六度。断二障。证二空。然虽依教作此修行。若未闻圆顿称性之教。毕竟无有实果。故名分净。故前引华严。有诸菩萨。多劫修六度。毕竟不得生如来家等。言竖穷往昔等者。良由依彼教行所解。言有烦恼可断。则三乘圣人。无始劫来。皆定是有漏。从断障后方净。横说余凡者。但云圣人则净。一切凡夫皆不得净。娑婆者。但云极乐等。及自他受用。并法性土是净。余变化土。娑婆之类。皆云不净。既于横竖凡圣身土。皆有净有不净。故云分也。由作此解故。多劫勤修。终无实果。疏言圆净者。于中。有二门。一顿悟。二渐修。悟自身心。不认五蕴为我者。即顿悟也。谓宿世曾闻圆教。熏成圆种。故再闻之。熏起宿种。顿知一切众生皆智如来藏无别生灭八识之种。烦恼生死。即是菩提涅槃。一切国土。染相本空。无非净土。初发心时。便成阿耨菩提。见一切众生。亦皆如是。故出现品云。菩萨应知自心念念常有佛成正觉。如自心。一切众生心亦复如是。据此即顿悟时。彻于法界。若自若他。唯见清净也。疏贪嗔渐息下。渐修也。谓虽圆顿悟解。而多劫已来。颠倒妄执。习已性成。难为顿尽。故须皆习修行契合本性。此复有二。一离过。二成德。言离过者。翻前展转枝末三障也。既自识真净法身灵鉴真心。即不妄认四大缘虑之躯。本因烦恼。只为此身。既不认此身。即贪嗔自息。贪嗔既息。即不造业。无业即不六道苦乐之报。故云离过也。言成德者。顿悟本无障恼。则一向称性修行。显发性上尘沙功德妙用。然非谓先离过然后成德。即心心境境。离过之时即称性。念念圆修万行。念念圆成万德故。虽初发心便同正觉。而不碍行布历然。然且行行交参。位位融摄。因该果海。果彻因源。断障即与一切众生同体普断。成佛即与一切众生同体普成。故出现品云。如来成正觉时。普见一切众生成正觉。普见一切众生般涅槃。即此圆教中四十二位。若贤若圣。若心若境。若依若正。若人若法。并是圆净也。言缘起者。由本因闻圆教。信圆法。发圆解。起圆行。圆除诸障。圆证法界。既藉诸缘修证缘起。证时见凡圣皆然。故言圆净。故大经云。一切诸法因缘为本。法华云。佛种从缘起。是故说一乘。前引论云。真如熏无明等。疏无有断尽等者。论云复次染法。从无始已来。熏习不断。乃至得佛。后则有断。净法熏习则无有断。尽于未来。此义云何。以真如法常熏习故。妄心则灭。法身显现。起用熏习。故无有断。释曰。良由翻于妄染。显本净性。以本净故。毕竟清净无有断尽。若本无净法。因修始得。则本无今有。已有还无。岂得不断圆净。妙理其在兹焉。

　　疏成唯识下。四会通权教。以彼宗所说真如一向凝。然不变。都无熏习之义。故拣真如也。故彼论云。依何等义。立熏习。若能熏所熏。各具四义。令种生长。故名熏习。何等名为所熏四义。一坚住性。若法始终一类相续。能持习气。乃是所熏。此遮转识及声风等。性不坚住。故非所熏。二无记性。若法平等无所违逆。能容习气。乃是所熏。此遮善染。势力强盛无所容纳。故非所熏。由此如来第八净识。唯带旧种。非新受熏。三可熏性。若法自在。性非坚密。能受熏习。乃是所熏。此遮心所及无为法。依他坚密。故非所熏。四与能熏。共和合性。若能熏同时同处。不即不离。乃是所熏。此遮他身刹那前后无和合义故非所熏。唯异熟识。具此四义。可是所熏。非心所等。何等名为能熏四义。一者有生灭。若法非常。能有作用。生长习气。乃是能熏。此遮无为前后不变无生长用故非能熏。二有胜用。若有生灭。势力增盛。能引习气。乃是能熏。此遮异熟心心所等势力羸劣故非能熏。三有增减。若有胜用。可增可减。摄植习气。乃是能熏。此遮佛果圆满善法无增无减故非能熏。彼若能熏。便非圆满。前后佛果。应有胜劣。四与所熏和合而转。若与所熏同时同处不即不离乃是能熏。此遮他身刹那前后无和合义故非能熏。唯七转识及彼心所。有胜势用。而增减者。具此四义。可是能熏。如是能熏。与所熏识俱生俱灭。熏习义成。令所熏中种子生长。如熏苣蕂。故名熏习。能熏识等。从种生时。即能为因。复熏成种。三法展转。因果同时。如炷生焰焰生燋炷。亦如芦束更互相依。因果俱时。理不倾动。释曰。所熏中第三义。能熏中第一义。皆是拣无为法不能熏彼。不受彼熏故。真如无熏习义故。云皆拣真如也。疏约一类教者。五教中大乘始教也。且说一分可思议义者。以真如具不变随缘二义。(广如悬谈第［三］门释)以不守自性故。能随缘为一切法。以不失自性故。为万物时。体恒不变。若一向但说不变义。则不可思议。其说二义。令不妨碍。则不可思不可议故。前引楞伽云。大慧不思议熏。不思议变。是现识因等。(前已释云。无明熏真如。不可熏处。而能熏名不思议熏。真如不变而能变。名不思议变。不重即名熏。不熏之熏。是不思议熏变即不变不变之变是不思议变)故佛对大乘中浅劣初机。且说一分不变之义。故名始教。具说二义。故名终教。疏今此论等者。即终教也。极究竟了义说故。由此复名实教。(亦以兼指顿教故。通云实。实者终顿)等者。等此流类之教。然大乘一藏。此类却多。如华严云。法性本无生。示现而有生等。密严云。如金与指镮等。胜鬘云。不染而染等。不增减经云。法身流转五道等。不可具引。如前所引。不思议熏者。上已侧注重示说。

　　疏然净缘起下。摄成此门也。(即此经幻尽觉满之门也)亦是释成论中净法不断之义。谓由迷倒妄染。故有佛教。依教悟修。故得净法。对待从缘。故无自性。言俱融者。迷真起妄。悟真翻妄。离自真性。无别染净。故染与净。即体同真故。云合法界性。故论云无别始觉之异也。起唯性起者。即华严宗中。性起门也。谓法界法性尔全体起为一切诸法也。法相宗。既说真如一向凝然不变故。故无性起义。此宗所说。真性洞照灵明。全体即用故。法尔为万法。法尔常自寂然。寂然是全万法之寂然故。不同虚空断空顽凝而已。万法是全寂然之万法故。不同遍计倒见定相之物权摄质碍。既世出世间一切诸法。全是性起。则性外更无别法故。彼经说。诸佛与众生交彻。净土与秽土融通。法法皆彼此该收。尘尘悉包含世界。相即相入。无碍圆融。具十玄门。重重无尽。良由全是性起也。故彼经。还源观五止门中。第三性起繁兴法尔止云。依体起用名为性起。起应万差故曰繁兴。今古常然名为法尔。既云今古常然。即知不待别遇外缘牵之。本来法尔常起也。纵说诸缘互相资发。就此门中。缘起亦成性起。约此义故。诸佛常普遍一一尘中。说华严法界。永无休息故。华严开键。有性起门。晋译华严有如来性起品也。依此方名幻尽觉满者。正是结成此科也。注悟修行相如普眼章者。此但释幻妄尽时觉性圆满不断不尽之理。以答普贤断灭之问。其正说悟修之相。文在前后。悟相在前文殊章。修行始修方便行相。在后普眼章。分折四大。观察身心。乃至垢尽明现。及后诸章等也。

　　疏文中下。三依文销释也。言该释者。正喻幻尽觉满。兼该前种种幻华生于觉心。故云该也。言唯谈者。但合后幻华虽灭空性不坏。不合华从空有。故云唯也。以华从空有。即是前幻生于觉之文。故不重合。此是经家。巧令文略。(略者。但以一喻该得前后。)。

　　疏势极三者。初一重拂对待。后两重拂有无。则自然绝起念之门也。但上智者。从此便契觉心。中下之流。纵不契合。亦但茫然不知。终始惶悚。失其所守。无迹可执。故云极三重也。

　　疏展转离幻中。又二。初别释展转。后通释远离。初中两重。第一重中。言离诸幻境者。一切幻化之法。若心若境。尽名幻境。不唯外境皆是所觉故。故第二重中。初句。但云离妄。疏拣非幻心者。经既云如心幻者。亦远离。即明非幻之者不可离也。故清凉云。弃之而不离。下经云。幻灭灭故。非幻不灭。问既简非幻之心。未审。何者是此所离之幻心。此幻心与初句何别。上释初句云。若心若境。尽名幻境。何故此复别举幻心。答前说无始已来内外情尘皆是幻化。故下云身心垢。此句即是幻智。是能离能修之心也。故第二重。次句云离觉。又上云不妨以幻修幻。疏三遣离幻之离者。初句。只能离于幻妄。次句。但能离于幻智。俱未离于能离之离。故此离之。经云。远离为幻者。(为犹是也)非唯幻妄幻智两种是幻。即此能离两种幻者。亦是幻也。故云亦复远离。故下重释。第三句云离离。疏四遣离等者。前二句但遣所离。第三句方遣能离。虽能所俱泯。终属拂泯之科。未得存泯无迹。故此都结束。无遣离之迹。以绝生心动念。(法界观云不可亦不可。此语亦不受。迥绝无寄［非言所及］非解所到。是为行境。以生心动念。即乖法体。失正念故)以遮无穷之失。经云。离远离幻者。意云。能离远离之离。亦是幻也。疏亦可下。重释四句也。此但是文简义显。亦不异前。但缘前文。要须委曲周细分析行相故。文句似涉重叠。各随当句。虽皆可解。若四句一时历观。即观见节级之殊故。此复撮略指之。全想观现也。

　　▲疏皆言远下。通释远离也。文四。一约止观。显远离之相。二下文云下。引本下文及入佛境界经初二句。皆证观离。次一句云。离诸幻法故证止离。以最后更有一句。云敬礼无所观。意云。为欲离诸幻法之故。所以敬礼无所观也。疏略下三释止观行相。谓不将心系滞之。即是休心息意。故为止也。不计度分别而起执见。即是观也。疏但以下。四结成定慧。即远离之益也。定慧等学。明见佛性故。疏密显真觉乃至偈终。文皆可见。

　　圆觉经大疏释义钞卷第六(之上)

　　圆觉经大疏释义钞卷第六(之下)

　　终南山草堂寺沙门　宗密撰

　　释疏中卷。

　　广明行相中。文三。一依三分科言配法门者。不同三乘之法于三乘根各被一也。此但是一味之法。巧被三根也。

　　▲疏若约下。二依四分科。初正科。次虽有下通妨。妨云。普贤问云何修行。普眼章云。先依如来奢摩他行。坚持禁戒。宴坐静室等。乃至修习此心得成就等。弥勒章中。断轮回本末修悲智之行。净慧章中。修行位地云何。判云总当其解故。通云但为等也。后正同下引例。谓华严一部。总以信解行证四分科之。第二分中。从第二会。至第七会。如次说十信十住十行十向十地等妙二觉。总当其解。谓解十信之法。乃至圆解佛果之法。方名解也。

　　▲疏然且下。三却用前科释文。身心无性等者。可如次配属经文。显示听者。此甚有味。

　　疏一举法请中。文二。一释标请。二云何下。释别列。又二。一科。二初中下释。释中二。一释智问。二众生未悟下释悲问。又三。一释意。二云普令下。以例释。又二。一标指。亦如华严中。有一解脱门。名开悟一切众生智。彼疏亦指同法华。今云开悟。故亦指也。谓诸佛唯为此一大事出世。更不为余故。开示悟入者。四字之义。悬谈等。一门中。已约南北禅门所释。余义具此疏也。

　　△二谓大开下。正释。又二。一约彼疏释。(彼法华疏)即嘉祥疏也。然彼先配开示约能化。悟入约所化。今不取者。以此经云普令开悟。法华云。欲令众生开佛知见。即开等皆通所化也。不必定配。唯示字则唯似能化。大开等者。通论妄空真有。是以本性。名为大开。言此是正因性。此是缘因性。此是了因性。(善戒经云菩萨有本性客性本性是法性自尔。客性是六波罗蜜也)此是因性。果性。凡性。圣性。此是体。是用。是理。是行。即各曲示总别真妄始终。豁然明了名悟。念念称此。修行契证为入。疏彼论下。二约彼论释。先释如来知见。云佛知见者。如来能证。如实知彼义故。故清凉释云。如实即法性。是所证也。知彼义。即能证大智也。能知所知。皆名知见。今疏但出开等四句。开者无上义。论标名也。谓除一切智智。无余事者。释所开。所开即一切智智也。一切智是根本。重言智是后得。根本名智。后得名见。除此二事。更无有余胜过于此。故名无上。即双开菩提涅槃者。释所开一切智智也。谓知见之性下。释双开义。众生本有下。释开字义。慈恩释。开者出生显证之义。谓出生菩提显证涅槃故。即法相宗意。故下释悟云。今悟知见相本有种子以成报身。今疏意不然。知见性相。并皆本有。本有大智光明遍照法界义故。涅槃云。佛性名第一义空。(知见性也)第一义空名为智慧。(知见相也)在因为性相。在果为菩提涅槃。故云众生本有障翳不见耳。智障障菩提。惑障障涅槃。二障俱无。菩提涅槃。一时俱显。故云佛为开除。则本智显现。疏示者同义者。别示知见之性。以成涅槃。悟者不知义。别示知见之相。以成菩提。言不知唯一事实者。经云。唯此一事实。余二则非真。一事实。即是知见。上三皆果。断德智德。以总别故。而成三句。入即因义。未知何可能证。故示与无量智业。无量智者。即果中一切智智体用。而言业者是彼因也。所以要举初地已上为因者。登地证如。为涅槃因。能证地智。为菩提因。故十地论释本经究竟如虚空尽未来际云。即因善决定。究竟如虚空。即菩提因。如依空生色。色不尽故。尽未来际为涅槃因。常果无穷故。二果即知见性相也。清凉大师云。约嘉祥。则始浅终深。约论。则初深终浅。以入约因故。余则更为一释。谓若约能所悟修境界。则皆初深后浅。若但约悟解修证之人。则初浅后深。且约悟修境界者。以初约顿悟。顿悟知见性相全同佛故。后约修证分齐。惑障渐尽。智慧渐明故。又初约所悟所修之法。圆通境界。后约能悟能修之人。自分境界故。故华严经。初发心时。即成阿耨菩提。然说三贤十圣历住增进。乃至佛果。华严圆觉宗教仪式皆然。次约初浅后深者。谓初闻双开别示菩提涅槃之时。虽然悟解。未有修行之力。未能伏灭惑障。依悟解力。渐渐修习。修习不已。行证转深。乃至佛果。(能化大开故。所化悟解能化曲示故所化修证)据此即入字通于因果。故华严入法界品。及新译云入不思议解脱境界品。入字皆通因果。彼入字既尔。此何不然。(论约前意嘉祥疏约后意)问若尔。何以彼法华论云。入是因义。答以据果位不可说故。故华严别行十地经。金刚藏云。我今说一分。论释云。地智有二分。一因分。二果分。果分不可说故。但说因之一分。(文疑法华论。但云入是证义。不分因果。恐是彼疏自判云。即是因义。待捡本论)。

　　▲疏此后下。三指所答。如文可知。

　　疏结牒请中二。一正释。二指例。疏一起行方便中四。一释离幻。二正念下。释正念。三略明上二互资。注云。心生等者。即论中义也。具云心生则种种法生。心灭则种种法灭也。四由此下。结成方便。

　　疏初戒定中。文三。一销文。云止是定义者。修时曰止。成就曰定。由止息诸缘。故得心定。标如来者。修虽凡修。定是佛定也。一向绝缘者。誓心如草系鹅珠。梵网经菩萨心地法门品云。若佛子。持佛禁戒者。作是愿言。宁以此身。投炽然猛火大坑刀山。终不毁犯三世诸佛经律与一切女人作不净行。复作是愿。宁以热铁罗网千重周币缠身。终不以破戒之身受信心檀越一切衣服。(十愿文势皆同。今略却旨。未兼侧注所制受施也。说者但举二三事即得)宁以此口吞热铁丸及大流猛火。经百千劫。(口百味饭食)卧大猛火热铁地上。(百种床座)受三百鉾刺身。经百千劫。(百昧医药)投热铁镬。经百千劫。(房舍园林)铁槌打碎此身。从头至足。令如微尘。(恭敬礼拜)百千热铁刀鉾。挑其两目。(视他好色。此下一一皆云破戒之心)复作是愿。宁以百千铁锥。劖刺耳根。经一劫二劫。(听好音声)百千刃刀。割去其鼻。(贪嗔诸香)百千刃刀。割断其舌。(食人净食)宁以利斧。斩破其身。(贪诸好触)复作是愿。愿一切众生。悉得成佛。菩萨若不发是愿者。犯轻垢罪。

　　疏根门者。眼等六种。是善念恶念造罪修福出入之门。根义如后文说。诫约身口者。大乘须制意地。何以但言身口。答经上句云。先依奢摩他行。即是制意。又上云。一向坚持皆是制意地也。又戒是防禁外非之义。身口义相粗显故。且略言耳。其实。必三业清净。疏摄律仪等者。然三聚戒。具止作二持自他二利。初一是止持。后二是作持。初二是自利。后一是利他。今意说律仪者。坚持之言。制止义胜。又为观行之前导。故当止恶息缘之意。疏义通余二者。次文安处徒众。是进业。(摄善法也)摄徒(摄众生也)之意也。十无尽者。菩萨十重也。一乃至有命者不得故杀。二乃至鬼神劫贼有主物。一针一草不得故盗。三一切女人。乃至畜生诸天鬼神女。及非道不得故淫。四不妄语。五不酤酒。六不说出家在家菩萨罪过。七不自赞毁他。八不悭。九不瞋。十不谤三宝。(一一有因缘法业四句。又一一制自及教人)然此十戒。亦兼摄善法摄众生。一云。是菩萨应起慈悲救护众生等。二应助一切人生福生乐等。三应净法与人等。四常生正语等。五应生一切众生明达之慧等。六常应教化是恶人辈等。七应代一切受加毁辱等。八见一切贫穷人来乞。应随所须一切给与。九应生一切众生善根无诤之事等。十见外人一言谤佛如三百鉾刺心等。(上十如次。是前十戒中文。皆云等者。或等取文前。或等取文后也。具如戒本)疏取要唯四重者。杀盗淫妄也。虽十戒皆是业道。就障圣道。此四偏增。故出家戒偏制之也。今欲修无漏观智。以戒定为前导故。重指出四戒。然据小乘。四中则三有分限。谓唯制杀人。盗满五钱。妄言证圣。今则全制。

　　疏枝叶不生者。声闻戒中。余四篇六聚。皆为防护此四故。深远止之。今但如上说。一向绝心誓志。的不拟犯此四者。则举心运意。所作所为。自然一切清净。故云尔也。疏佛顶云下。引经助劝。即彼经第六。但取意用之。不具其文。文云。佛告阿难。汝常闻我毗奈耶中宣说修行三决定义。所谓摄心名戒。因戒生定。得定发慧云云。若诸众生。其心不淫。则不随其生死相续。汝修三昧。本出尘劳。淫心不除。尘不可出。纵有多智禅定现前。如不断淫。必落魔道。(杀堕神道。偷堕邪道)彼等诸魔。(杀云鬼神。偷云群邪)亦有徒众。各各自谓成无上道。我灭度后。末法之中。多此魔民。(杀云鬼神。偷云妖邪)炽盛世间。广行贪淫。(杀云食肉)为善知识。令诸众生落爱见坑失菩提路。汝教世人修三摩地先断淫心。是名如来第一(杀云第二。偷云第三。妄云第四)决定清净明诲。若不断淫。修禅定者。如蒸沙石欲期成饭。经百千劫。只名热沙。(杀云如自塞其耳。高声大呼。求人不闻欲隐弥露偷云。水灌漏扈。大妄语云。如刻人粪为栴檀形欲求香气。无有是处)汝以淫身。求佛妙果。纵得妙悟。皆是淫根。根本成淫。轮转三途。必不能出。(杀云。相食未已。云何是人得出三界)如来涅槃。何路修证。(杀云。服其身分。皆为彼缘如食地中百谷足不离地。)必使淫机身心俱断性亦无。于佛菩提。方可希冀。(杀云。身心二途。不服不食我说是人真解脱者)如我此说。名为佛说。不如此说即波旬说。释曰。四戒文相多同。故例记之而已。有不同者。已侧注讫。疏同行同见者。或同学同业。或弟子徒属。故宝积下。引例以显处徒众中互相迭共修行之行相也。平等法者。染净诸法皆空故。皆称真性故。正同文殊章中本无生死觉智亦泯如法界性也。闻已应发等者。同此章应当正念远离等也。依城邑等者。不同二乘事须避境故。文殊师利。说三十二难中云。坐禅观行不为难。对境不动是为难。具四部处。正同此安处徒众。更互已下。证疏中互相雕琢迭共商量等也。解一切法无有自性者。正同下二空观成身心空寂等也。烦恼渐除是彼观益。观益之文。劣于此也。

　　▲疏静室处众下。二通妨难。问答可见。于中引净名者。即诃舍利弗林间宴坐之文也。不必者。意令心不起。见本性。不于三界现身意等。不是一向不许身坐。即知亦不必不坐不行住卧等。闻思修者。三慧备也。论语云。学而不思则罔。(如有闻慧无思慧也)思而不学则殆。(如强自思惟推斥不肯听学)岂但申申夭夭者。拣异孔子宴坐也。论语云。子之燕居。申申如也。夭夭如也。(彼注云申申夭夭和舒之貌也)今意云。须分明观照洞达理事。岂同孔子但和悦舒畅而已。既不同彼。即须处众征论增智慧也。

　　▲疏此依定下。指答所问。修习戒定静坐处众。是住持之相也。

　　疏二空观中三。一释意。其意可知。其二执等文。次下即释。讲时且分明显示生起钩锁次第之意。注金刚三昧亦然者。亦先破执。后始入理。待检文叙之。疏执区下。有二意。一同诸宗。历诸位地。因圆果满。十障已尽。证十真如。名圣性现前。烦恼已尽。习亡亦除时。成等正觉。梵释龙神咸恭敬。为应用尘沙名佛也。二约此宗。观行成就。顿同佛境。执亡性现。即二空观成所显真如。应用下。即法界观成。名之为佛。

　　疏故成唯识下。第二引证也。但取意撮略用之。不具文。于中三。一悟理。我法二空者。或云人法。或云生法。慈恩云。但说于人。不谈余趣故。改为生空。又唯识演秘云。法亦有我。我字宽通。通于生法故。亦不应云我法二也。今谓不然。人是五蕴假者数取趣者。非唯人道如云帝释。是能问之人。或能说之人。般若是所问之法。或所说之法等。岂帝释便属人道耶。又我是主宰。有宰割义。计法之我。但是计有诸法胜性。岂有能造业受报等耶。故知我法二种行相迢然不应言通。又彼所立生法之言。亦未免太宽之失。有情无情。但是有为之法。皆有生义故。演秘救云。世界亦有计无情为我者。生拣无情。无太宽失。如计色我。发毛等类。亦在所执。此岂非计无情为我。今更破曰。唯取所计。许如彼救。其不许者。一切诸法亦有生义。岂免太宽之失。若云不太宽。何以旧译众生之言。彼宗又破云。滥无情耶。故知我法人法生法但辨得二种之相分明随言皆得。谓就认为自。即应云我。傍指于他所认之者。即应云人。总指六道轮回数趣余趣。此灭彼生。生灭不绝。即应云生。生是众生。不关器世。今以我字最亲。故云我法二空。空者彼执为有。此说为空。空即彼无。无别体也。智缘空起。为所游门。显二真如。名二空理。体虽是有。离有离空。非怪是空。说为二空。从能显说。梵云瞬若。此云空。若云瞬若多。此云空性。即是二空所显实性。言空者。从胜能说二空之性。名二空性。依士释也。言真如空。未尽理故。谓凡夫外道。全不解了。名为迷者。二乘及诸宗邪解。分有智故。名为谬者。或无明名迷。邪见名谬。疏生正解者。正解之智。通漏无漏。谓合迷者生解。谬者正解。

　　▲疏生解为下。二断障也。既由二执故有二障。当知解了二执皆空。二障方断。二障体义。至下弥勒章中即释。今且释名。所言重障者。毁责之词。由烦恼障。障大涅槃。流转生死。由所知障障大菩提。不达诸法性相。如金刚难断故。堕此难越生死流故。压溺有情处四法故。坠堕有情没三界故。故名为重。有解。但说二执为重障。余末障皆轻。(此解正显二空所断)障者。覆碍。覆所知境。碍大涅槃故。问何故造论。所以即言。为于二执。不言二障。生解。即言为断二障。不言破执。论答。由我法执。二障共生。若证二空。彼障随断(释但说二执所由也答解初问云。且烦恼障。品类众多。我执为根。生诸烦恼。若不执我。无烦恼故。证无我理我见便除。由根断故枝条亦尽。此依见道及究竟位断烦恼说。余位不然。先离八品烦恼。第九品时方断我见故。第四地中我见亦尔。如彼论第九卷资粮位中。有其二解。所知障中。类亦非一。法执为本余障得生。证法空时。法执便断。以根断故茎叶亦除。正障二空。谓我法执余障余惑见此等流。故于真理。但说二空。又总解之。不须别说。以执为根生余惑等。故由二执。具生二障。无有少障不依执生。说其生言。意在于此。本既尽已。末随灭故。若证二空。余障皆断。障如从本但说二空。生解断障。兼除烦恼。非恼。非余障余惑。证空不断言执通取心心所法。随义答上二问所征)。

　　▲疏断障为下。三得果。涅槃菩提者。论先标云断障。为得二胜果故。次释云。由断续生烦恼障故。障真解脱。(真解脱即涅槃也。故彼疏云。真解脱者体即圆寂。瑜伽五十九说一切烦恼皆能续生。即是发业润生烦恼。今此论中。并皆名续。唯烦恼障。发业润生。体是缚法。其所知障义。即不然。故续生言。唯在烦恼。诸有情类恒处生死。证圆寂已。能离彼缚。立解脱名障即烦恼。名烦恼障。覆障涅槃。令不趣证。凡夫所修诸行暂灭。外道苦行计证涅槃。乃至有顶。诸惑暂断。所显真如。执为圆寂。种不断故。非真解脱。又二乘。虽得二灭。住此二中。非为不住。解脱非真。以是假故。上皆解脱非真。十地如理。真非解脱。为简彼等。云真解脱。假体择灭。实即真如。今具释本论者令备如根无。疏中既但言涅槃。但销及槃字。即不须具叙真义涅解脱义。后释菩提亦然)由断碍解所知障故。得大菩提。(言所知者。即一切法。若有若无皆所知故。了所知智。说之为解。碍是障义。由法执类覆所知境。障碍心解。令不得生。言正解者。正觉异疏。梵云菩提此翻为觉。觉法性故。末伽言道游履义故。古云菩提道者非也。由法执类覆所知境令智不生。名所知障。此从所障。以立障名。所知之障。依主择也。二所障体。即四智心品。及四涅槃。下转依中。自当广释。异生虽作二种无我真如观等。大非菩提。二乘之慧菩提非大。又异生外道。虽有少智。非大菩提。二乘菩提。有无漏慧。菩提非大。今简于彼。名大菩提。又但简彼二乘之智菩提非大。菩萨之智大非菩提。凡夫之智俱非二种。问此言二障。各障一果。为定别障。为亦互通答此不定。或别或通。此中且说定胜障故。说名别障。余如别卷。)疏二胜果者。是论之所标。今则便列涅槃菩提。释云。胜果随其撮略文便也。胜谓殊胜。果谓果利。即顺益于因。三劫修因所得顺益故。二乘二果。非极圆满。果而非胜。十地二法。非已圆满。胜而非果。究竟二果。出过于彼。立胜果名。

　　疏文中下。三开章释也。执即我法等者。然据破执显真。两能两所。合有四法缘。能破能显。皆是其智。故但三法。若约迷悟。一一对之。应云昔是能执所执。今是能破所破。昔是能迷所迷。今是能显所显。疏初中我谓下。有二。一所破。二能破。初中二。一我。二法。我中又二。一所执(我体)二能执。(我见)初中又二。一释名义。是其总相。如国等者。有自在力及割断力。义同于我。但生分别。其义可知。然我是总相者。智论四十云。问曰。如我乃至见者。为是一事。为各各异。答曰。皆是一我。但以随事为异。于五阴中。我我所心。故名为我。瑜伽亦云。我者。于五蕴我我所现前行故。

　　△疏所谓下。二出体相。是我之别相。总而言之。即但诸蕴。假者。谓于蕴中。假建立故。称之为我。唯识云。世间圣教。说有我法。但由假立。非实有性。(假有二义。一无体随情假随自执情名我法故。即外道等计。二有体施设假。随位随缘。强施设故。即圣教所说)圣教我者。谓预流等三乘圣者。世间我者。即今所辨。然其别名。既随事为异。故诸教所说。数有增减。在有在无。或变名目。今所列名。取大般若第四有十七相也。此最广故。然又合之。故但十一。其十七者。一我。(即上总也)二有情。(华严云众生)三命。四生。(华严云有)五养。六士夫。(华严金刚皆云。人生合云夫谓有灵于土木之称)七补特伽罗。八意生。九儒童。十作。十一使作。(今合之)十二起。(第十三中名异生)十三使起。(今略之以与作义大同故)十四受。十五使受。(今亦合之)十六知。十七见。一一有者字。(华严二云想。彼经第十三。又说十四)华严十行品说十。十向品说八。十定品说七。金刚经说四。数既不同。名亦小异。不烦和会。且释现文。言有情者。瑜伽有二解。一谓诸贤圣如实了知。唯有此法。更无余故。(唯有此情法也。情即识也。言无余者。无彼识外余我体也。故华严云。一切众生但想所持)二谓于彼有爱着故。(彼即所爱。第八识也。爱即是情。能有爱情。名为有情。谓我有情识名为有情也。梵云萨埵。此云有情)若约旧译云众生者。智论云。五蕴和合中生故。意生者。是意种类。能有思量胜作用故。摩纳缚迦者。此云儒童。瑜伽释云。谓依止于意。或高或下。以依止意。或陵慢他。或卑下他。儒童是少年义。高下不定故。长养者我能长养。谓能增长后有业故。数取者。谓能数数往取诸趣受生而无厌故。诸贤等亦名此者从未得道旧身说故。命者。色心相续名之为命。者是主义。我有此命。故名命者。智论云。命根成就。故名命者。寿者。释曰。此双释寿命二种。以俱舍云。命根体即寿。能持暖及识故。金刚经弥勒偈云。不断至命住。世亲释云。一报命根不断故。大云解云。此是命相。若约瑜伽。即云寿命和合现存治故。据此释者。命谓第八现行者。谓假者总者有别命。名为命者。今取世间解。或有情即是第八现行。寿体即是第八种子。有寿知命。故名命者。或命通是六识名命。有此命者。名为命者。令取世间。不取正义。(约计执故)萨婆多等所说各异。(彼宗计非色非心为命根体体即是寿故与此别)愚者不了。谓实有情及实命者生者。智论云。谓计有我人能赴众事。如父生子故。慈恩即云。谓胎卵二生。初托生时。士夫者。能作一切士夫作用故。作者作诸业故。智论云。手足能有所作故。受者受报。智论云。计后世受罪福果报故。知者分别。见者能观此等皆取者字。为主宰等义。以释我也。我是总相。有情等皆别相也。若依金刚经四种。准天亲论。约三世总别说故。(我是总相。过去名众生。经历多生故。未来名人更趣余趣故现在名寿者一期住寿故)余如后释。

　　▲疏依蕴计下。二能执。能执即是我见。若对前所执中。有释名出体。此下文中。即当辨其种类也。以说外道小乘计我中兼别显所报我相故。文中三。初二句总标。次于中下。开章别释。二十句者。每于一蕴。计一我及三我所。即成四句。五蕴各四故成二十句也。注中以色为例。余四一一仿之。云色是我等者。依对法论说。我有有色者。与我相应故。属我者。随逐我故。我在色中者。不离我故。彼论第一。自有问答广释分别行缘。蕴不分别。所起处故。有二十句。(行谓行相。是我我所之行相也。所者我所如但于色蕴分别。其我我所行相不分别说。此我所起处我所必于我见后起。此于色蕴所说。三所无分别。言此之我所依计何蕴为我。此从彼起但总分别我我所行问亦不分别计色之我是何我所之所从起。何故但说言不分别所。答我为根本。不从他起。言色是我。已分别说。不是分别其所起处。我所必依我见后起。故不同也。其六十二见等准此应知)疏六十五句者。每于一蕴计我。即于余四蕴。各计三我所。三四十二。并我通为十三。五蕴各有十三故。成六十五也。注云余四一一者。且如以色为我。则受是我璎珞(庄严我故)僮仆(我所使用故)窟宅(我所居止故)想是我璎珞僮仆窟宅。行识亦然。若以受为我。即色是我璎珞等亦然。此依婆沙论世第一品末第十卷。约蕴约界处等分别。此皆分别行缘。蕴亦分别所起处。(对前详之)疏复有九种者。佛性论中说也。然此九种。但有四类。谓一通计我。二别计我。三计我应生。(三及后然)四计我不应更生。但由于应生中计。应生有色无色有想无想非想非非想等五。故成九也。九中初二身见。余七皆因边见。于中。四因断见。计我更不续生故。余六皆因常见。计我更生色等处故。注一通者。谓于五阴中。通执有我。而不能分别即离。但漫执故。二的者。于现世五阴中。随取一阴为我。是的别义。定是二处。一定是现世。二定在一阴上。三生者。计我应生更受生也。此因常见起。四不者。计我更不生也。此因断见起。(然一切见。不出有无二种。由有见故。执常。无见中复二。一邪见。拨无三世因果。二断见。谓有现在不信未来故。九我中。一二但通。第四断见。余皆常见。此下五种我。但是第三计应生中差别种类也。但约有无色想及悲想等说应生故。即五皆因常见起)五色者。计我有色应生。谓于欲色二界。以色为我。六无者。无色也。计我无色界应生故。此计受心法为我。观色灭坏。此三不灭。七想者。有想也。计我于三界中生。唯除无想及非想天。八无者。无想也。计我无想应生。谓计无想天及草木等为我。以同无想故。九非非者。计我非想非非想应生也。此计有顶处为我。以观想为系缚。以涅槃为坑。若不除想。无由解脱。若并除想。恐我堕涅槃坑。故不得弃及不弃。疏皆分别起者。二总料拣。于中。先约俱生分别料拣。谓指上来二十句乃至九种所说计执。并是分别。非俱生。俱生之不别计故。故瑜伽说。二十句身见。皆见道断。余虽无文。准此唯分别。行缘蕴等方始生故。然总缘蕴为我。亦通分别者。如显扬说。下外道所计之我。亦皆分别。此不在言。故疏不指。疏此依一切下。约能计人料拣。谓一切异生。或总计五蕴。或别计色蕴乃至识蕴。或计更生不生等。疏二离蕴中。据唯识说。自有三宗。一体常等者。此是数论胜论等计。即是僧佉卫世师义。亦云吠世史迦。常者。我体常住。无初后故。从过去未来不断现在相续。周遍者。有二义。一遍五趣之中趣趣有。非定恒居一趣中故。二量同虚空。遍十方故。何以同空。随处即能造种种业。受苦乐故。(彼论意欲破作受故。但说造受之言。彼常遍义。遂不开显。彼论。但云体常周遍量同虚空。彼疏初开三义以同空之言。别为一义故。后又自云。又此为二。一常。二遍同空已下释前遍义。同空是喻。若准破中。此解为胜。释同令俱用之。谓虽但标常遍二义。复于遍中。开二义故)然数论。执我体是受者。三德(勇尘间也如佛教说贪瞋痴)能作。转作法已。我受用之。名受苦乐。胜论。执我实句义摄。体能作受。故名造业受苦乐等。下破法中。一一别叙。疏或虽常而量不定者。此是无惭外道之类计也。即尼健子。(此云离系露形不取名为无惭。本师称离系。是彼之子。故名子也)量不定者。大小无恒也。随身大小。有卷舒故。谓若身大我量便舒。身若小时。我量便卷。如一牛皮。日炙便卷。水湿便舒。疏或体常细如极微者。此是兽主。(通名为兽。别目于牛)遍出等。(谓遍能出离诸世俗故。即出家外道)如一极微量也。彼论次云。潜转身中。作事业故。谓我量小。如一极微。有自在用。小轻利故。潜转身中。显胜自在。所栖隐处。作诸事业。显我胜用。能为作者。今此总叙三计五师所执之义。余九十种所计我等。亦不异三。疏三俱非即离者。非即非离也。犊子部者。上古有仙。在山寂处。贪心不已。遂染母牛。因遂生男。流诸苗裔。此后种类皆言犊子。即婆罗门之一姓也。涅槃经说。犊子外道。归佛出家。此后门徒相传不绝。今时此部是彼苗裔。远袭为名。名犊子部。彼立五法藏。谓三世无为及我。言不可说者。以不可说言是有为及无为故。已如悬谈宗趣中说。

　　▲疏法谓轨持下。第二法执也。皆执离心有定实法者。不了诸法唯心现故。触境起执。谓自性。若境若心。若善若恶。乃至诸佛相好通光一切功德。但不了唯心。皆是所执之法体也。如下破中具分种类。

　　疏通明我法下。大文第二能破也。文二。一唯识故二空。二无理故唯识。初中五。一总标唯识。二明识变似我法。三释变似及执实所以。四正明执实我法。五双喻上二。初文可见。

　　▲疏变谓识体下。二也。然此变义。有三师释。文有其二。一依二分似我法。谓护法安慧。文同义别。后依相分似我法。即难陀亲胜。文义俱同。(译论者意。在文少义多。故以二义同一文译)初二师中。且释护法文意者。识体是自证分。转似见相二分。(此三分皆依他起)依此二分。执实二取。(能取所取也。谓执于我法)二取即无。(妄执故)二分非无。(依他起故)似者此他起。非有似有。实非二分似计所执二分见相。故立似名。(然相见种。有说同者。有说别者。非此所要。故不叙之)相见俱依自证起者。若无自证。二定不生。如无镜时光影不起皆于识上。现相貌故。故说二分依识体生。问此依他起。如何说为我法二相。故次答云。依斯二分施设等也。谓依止依他相见二分。施设遍计所执我法二实分也。依起执故。若离于此依他二分。彼无所依。故说依他。为执依止。染分依故。次释安慧文意。有二分体。无遍计所执。除佛已外。菩萨已还。诸识自体。即自证分。由不证实有法执故。似二分起。即计所执似他依有二分体。无如自证分相貌亦有。以无似有。即三性心。皆有法执体。八识自体皆似二分。如依手巾变似兔头。幻生二耳。二耳体无。依手巾起。问此二体无。识体如何转似二分。故次云。相见俱依自证起故。由识自体虚妄习故。不如实故。有法执故。无明俱故。转似二分。即是相见依识体起。由体妄故变似二分。二分说依自证而起若无识体。二分亦无。问既有自体。及此二分。依何分上假说我法。故答。依斯二分。施设我法。谓依此相见。计所执上。世间(妄执)圣教(对彼假说)说为我法。此相见之中。皆说为我法故。破我法二。离此相见。无所依故。故依所执相见二分。施设我法。世尊能知识自证分及真如等法性离言非我非法。为除愚夫所执实我实法。于识所变二分之上。假说为我法。方便诱引。令知假说。非谓实有。问护慧二师。何故我法但依二分不计自体以为我法。答若护法说。据实亦计。且举所变二分者。略者三义。一二执遍。我执不依自证起故。二共许遍。古今大小乘师。皆不许有自证分故。三义已说。若计自体。即能取摄。见分中收。故但说二。(自证离见无体故)若安慧说。凡是所执。体皆是无。若执自体。即执能取。不异见分故。更不说为我法依。以自证分体是有故。或离言故。不可依说。问依所变相。执为我法可尔。如何依见亦执我耶。答如僧佉执思为我。犊子部我名能见。故依二分皆执我法。问护法立四分。今何唯说三。答以对他故。义准知故。顺陈那故。略叙宗故。非极研寻。故且不说。

　　△疏或复内证识转似外境者。二依相分似我法也。即是难陀亲胜等。依摄论说。唯二分义也。但立见相。以为依他。不说三四分也。相分体性。虽依他有。由见变为。故名唯识。此相分体。实在于内。不离于识。妄情执为似外境现。即以依他似。计所执依。此外相分之上世间圣教。执说我法。见分变似。能取亦相分摄。(或说一分。如安慧等。或二分。如亲胜等。或三分。如陈那等。或四分如护法等)。

　　▲疏我法分别下。三明变似及执实所以也。谓由分别熏习故。变似我法。(是前变似之所以也)由似我法故。凡夫执实我法。(是后执实之所以也)此亦文同义异。我法分别熏习力故者。护法难陀云。由无始来第六七识横计我法。种种分别。熏习力故。(若安慧者。则七识相应诸心心所。皆各分别能熏习故)即由分别熏习种生。熏者击发义。习者数数义。由数熏有此种故。后有诸识变似我法。诸识变似我法者。护法云。(难陀亦同。但准取相分为异耳)识自证分。所变熏。相见依他二分。(难陀则但云所变相分)非我非法。无主宰故。无作用故。性离言故。凡夫依此二分依他性上。(难陀则但云。依此相分依他起上)执为我法。此所变相。似彼妄情。名似我法。彼妄所执我法实无。非可说牛毛似龟毛故。不说似彼。但说似情。据安慧者。变似我法。总有二解。初一解者。世间凡夫。依八识所变总无之上第六七识。起执于我。除第七识。余之七识。起执于法。(不许末那。有法执故)如是总说。执为我法。种种别相熏习力故。八识生时。变似我法。又解云。诸识生时变似我法者。即自体分上。有似我法之相。体变为相。但依他起性。依此坚执为我法者。方是二分。其似我法。不名二分。以下约喻。依他性有。故识所变。似我似法。是识自体。(后解难知。前解为胜)然上三师异者。谓护法难陀云。第六七识妄熏习故。八识生时变似我法。(于中又小异者。已如上注)安慧云。由七识熏习故。八识生时。变似我法。八识之中皆有执故。(又护法等。解于依他上起执。安慧于总无上起执)次下论云。此我法相虽在内识。而由分别。似外境现。(此说所变似我法相虽在内识。而六七或总八识虚妄分别之力。似外境现)释曰。此更委述凡夫妄执我法之所以也。由似外境故。令凡夫妄执为识外实我法故。

　　▲疏诸有情下。四正明执实我法也。谓诸有情由无明力。无始时来。缘此所变似我似法。执为实我实法。(缘者攀缘)自体即依依他起遍计所执。不说依于圆成起。起亲不得故。若安慧解。以无依无。别依于总。

　　▲疏如患梦下。五双喻上二。(上二是第三四假也)此对经部等。若对萨婆多宗。此喻不成。彼计梦等所见。皆真实故。于中。初四句喻第三所以门。谓如患热病损眼根力。所见青色皆以为黄。(或见种种若人若物)梦者。颠倒缘力。所梦诸事皆谓真实。不应见境。破境便生。即患梦缘心似种种外境相现。体实自心。后二句喻第四正说执门。由患梦力。不了真虚。遂执所见。以为实有。三释如前。论次后结云。愚夫所计。实我实法。都无所有。但随妄情。而施设故。说之为假(彼释偈中云由内假说之言也)内识所变。似我似法虽有。而非实我法性。(恐云虽无识外我法。还有识变我法。故复云尔)。

　　疏云何应知下。第二无理故唯识也。文中二。初总标。此亦用彼论之文。而是通相之意。不全同彼。但假叙外道小乘之问论主之答。世间中且据彼释者。外道等曰。有作有受。我体宁无。有碍有缘。宁无法体。小乘等曰。士夫用有。何为我无。依缘积聚。色等是有。得等成就。行蕴非无。圣说无为。宁拨无法。岂离识时。便无外境。云何知识似外境生。今所用之意。通论一切未达唯识理者。不拣凡小儒道。但闻前说我法唯识所变。便应有此疑念故。今假以被疑而问也。(虽略指西国外道小乘问词。不叙亦得)答亦类问有其通别。今但直显文意者。谓由推征实我实法。皆不可得。妄情则有。征理则无。如梦中物。梦想则有。觉来则无。即知唯梦所变。梦想之外。无实物境。今此亦然。现量比量。所不能成。故云不可得也。不可得之道理。在经在疏。(然此心变似法。有多差别。随五蕴摄。心变似我。无多差别。众同分摄)。

　　疏释此二空下。二开章别释也。然此下所破二执。以释经文。不唯约识变之义。亦不唯答前问而已。但假前文势。约答以标异。文中二。初我空。二法空。初中文七。一正破依蕴。二又所执下。开关质破。三故所执下。结成科文。四今此下。指经显意。五文又下。正科经文。六夫计下。又释科文。七今初下。牒章以释。初中二。一总非。二即蕴下。牒释三种如文。初即蕴中。初句牒起。余皆正破。此但泛破作此执者。亦不指的别对所执宗途。(然已自例破别宗之义)即前所叙。计我体即是蕴。二十句。六十五句。及九种等。世间异生。不出此等诸计。于中四节。初一是总。余三是别。初中非常一者。且释非常。应立比量云。我是宗有法。应无常是宗之法。(此二和合互相差别。不相离性。总名为宗也)因云即蕴故。同喻如蕴性。谓蕴性生灭变异。我既即蕴。我亦应尔。若尔即五蕴灭坏时。我亦灭坏。谁受来生。若乐等事。文应非一者。复有量云。我应是多。以即蕴故。相如蕴性。谓蕴有五。我应亦五。又一一蕴中。复积多数。我若即蕴。即成众多我也。次三别者。初色蕴。次四蕴。后偏明行蕴中不相应行。谓二十句等中。或执色蕴。或受。或想行识。今以四蕴类同故。合为一破。且初色者。应立量云。内诸色处根身也。定非实我。有质碍故。如外诸色。(六尘)彼不计外色为我。无作受用故。故合破之。喻中先喻后因者。是彼论文。顺其语便故。次合破四蕴者。量云。心心所法。亦非实我。不恒相续。(是间断故)待众缘故。(藉缘方起)喻如灯声等。心是识蕴。世如眼识。开眼根时即不现行。现识若即我。识间断时。我亦应断。余耳等例知。心所者。谓信等十一善法。及贪等根随烦恼染法。谓若信即我者。无信之时。应亦无我。余皆例知。故云心心所法。待众缘故。疏用论文。略于同喻。以易解故。次彼余行蕴中少分及余色者。谓二十四不相应行及无表色也。既与心等别。故应别破之。觉者觉察。心心所之总名。谓心所法外。所余行蕴及无表色。亦非实我。非觉性故。如虚空等。此但合为一量也。若行与色。各别为量亦得。问若以非觉性故非我者。心心所是觉察。岂是我耶。答因明之法。遮他为论。言非觉性。亦是翻显心心所是觉性故。许为实我。疏离蕴我中。即前所叙。三宗外道也。初一句总牒三宗。次应如下破。初破胜(卫世)数(僧佉)二论。两句十字中。八个字同用。唯作字属胜论。受字属数论。数论计冥性是作者。我唯受者故。胜论即作受俱是我。今疏意在文略故。且将受字。摄属数论也。早单将受字。破数论者。应立量云。汝所执我。(有法)应不随身受苦乐等。(宗法)一许常故。二计遍故。(二因)如汝虚空。(喻也)此有二比量。(云汝所执者。免犯非自极成之过。云许常遍者。免犯随一不成过。云汝虚少者。免犯俱不成过。初一执字。义通喻许)次约作字。破胜论者。应云。汝所执我。应不随身能造诸业。许常故。遍故。如虚空等。或云。汝所执我。应不随身能造诸业。无动转故。如虚空等。亦有二比量也。彼论云。又常遍故。应无动转。如何随身。能造诸业。上来各破两家竟。彼论又双破两家云。所执我。与一切有情。为同为异。(审定也。彼唯计异。今亦审同者。是余转计也)若言同者。一作业时。一切应作。一受果时。一切应受。一得解脱时。一切应得解脱。(若诸有情同共一我。如张人作业之时。余王人等亦应作业。即此一我作诸业故。受苦乐果。及得解脱。亦准此例。然内真如。无所系属。亦不作受故。无不定［反］诘［过］失)便成大过(结上三也。便达世间及圣教故)若言异者。诸有情我更相遍故。体应相杂。(由彼计诸有情我体是异。各各迢然。自相别故。应立量云。诸有情我。与汝自我。体应是一。计常遍故如汝自我。论言相杂。意令相入成一物故。虽言更遍。意言常遍。不尔更杂。便无同喻)又一作业。一受果时。与一切我。处无别故。应名一切所作所受。(如众灯光。一照时一切皆照。我亦应尔。处无别故。如调达作逆罪。生身陷入地狱。一切皆应尔)若谓作受各有所属。无斯过者。理亦不然。(外救云。如众灯光各有所属。无有一作受一切作受之失。故总非之下。方叙非理)业果及身。与诸我合。属此非彼。不应理故。(一一诸业及身。皆与一一诸我和合。以说我体相离释住。至于作受。唯属此我。不属彼我不应正理)一解脱时。一切应解脱。所修证法。一切我合故。(此重责也云云)疏应非常住等者。破第二宗也。即前所叙。我体虽常。而量不定也。破意云。谓我体常住。不应随身而有舒卷。(舒卷者。盈缩不定之义。若立量应云。汝所执我。应不舒卷。许常住故。如太虚空)既有舒卷。如橐籥风。应非常住。(上以常住。难非舒卷。此以舒卷。难非常住。量云。汝所执我。应非常住。许卷舒故。如橐籥风。橐谓橐鞴袋之类。以内含风。起作用故。籥谓管箫笛之属。以内虚引风起声等故。此二中风。既随橐管。有其大小卷舒之事。而非常住。我亦应然)疏应非常一等者。破第三家也。即前所叙体常。细如极微。潜转身中。作事业者也。破者。谓我量至小。如一极微。如何能令大自遍动。(若立量应云。汝所执我。于一刹那应不能令大身遍动以极小故。如极微等。如何小我。一刹那中。能令色究竟天万六千由旬大身动转)若谓虽小而速巡身。如旋火轮。似遍动者。(救云。次第而动。以迁速故。云云)则所执我。非一非常。诸有往来非常一故。(此有二量。一难非常。二难非一)疏俱离我中。言俱非者。计我与所依蕴。非即非离。然别有体。非常非无常。即上所叙犊子部也。依蕴者。依正蕴上。施设不即离故。量云。汝所执我应非实我。许依蕴立。非即离蕴故。如瓶盆等。(彼计瓶等依于四尘而立。然与四尘。非即非虽。故以为喻)又彼计在第五藏中不可说云有为无为等者。论次破。破云。既不可说有为无为。亦应不可说是我非我。(应立量云。汝所执我。应不可说是我非我。许不可说是有为无为故。如龟毛等)。

　　疏又所执我下。二开关质破也。总破上来差别执我。亦全用论文。然彼对外道以释。今所用意。但通破作此计者。开关通问。其意可知。(若作问外道说者。有思虑者。意问僧佉。破说神我体是思故。无思虑者问吠世等。然僧佉计神我体性常住。除自性外。二十三谛。体性虽常。仍有转变无常之相。今难彼我亦应同。彼二十三谛。体性俱应转变无常)疏若有下。皆反质也。谓若以思虑为我。睡眠等不思虑时。即应无我。质不思虑。文显可解。(若对外道宗者。应以思虑质僧佉。汝我体应是转变无常。作用或有不起时故。如许大等。若不约用。难令体亦转变。即无同喻。彼不许有生灭无常故。应以无思虑。质卫世等。文易可知。量云。汝等实我。应不能作业。亦不能受果。许无思虑故。犹如虚空作业受果。即除僧佉。余计神我。皆同此破)又诸所执实有我体。为有作用。为无作用。若有作用。如手足等。应是无常。若无作用。如兔角等。应非实我。(无有一我。无作受用。若数论师。无唯作者。用亦名无用。若动转作用势用作用。胜数俱无十句说故。离系子等。我有动转。故是前门。余是后门。又诸所计。得解脱时。我并无明用)。

　　▲疏故所执下。三结成科文。

　　▲四今此下。指经所显之义。

　　▲五文又分下。开章科经。

　　▲六夫计下。又释科文。此中又二。一正释。二然约我下。辨开合。如擎重担者。僧伽吒经云。色为一头。心为一头。身为重檐。甚可怖畏。三毒所压。不可得胜。去来常担。不能远离。

　　疏今初下。七牒章以释。于中二。一观身无我。二观心无我。初中三。一牒章释意。二开章。三牒释。初中二。一正释。二故净名下。引四文证。谓净名。涅槃。金光明。智论。初净名者。但取意用义。不具其文。具文即方便品说。(今其舒之对。既注可见。兼便与侧注义一切具也)初云故净名因疾广说者。文云维摩居士。方便现身有疾故。王臣长者居士婆罗门王子官属。无数千人。皆往问疾。其往者。维摩诘。因以身疾。广为说法。疏无常者(一无常观也。此下正说无常苦空无我等四观。故疏引之)文云。诸仁者。是身无常。无强。无力。无坚。速朽之法。不可信也。(夫观无常者。悟身有为体性生灭。此刹那无常理无常也。悟之可阶道果。故云无力速杇。若四时代谢形变色害。一期无常。此是事转非真悟也。肇曰。身之危脆。强力不能保躯。能信其永固哉。此释世道一期无常矣)疏苦者。(二苦观也)为苦为恼。众病所集。诸仁者。如此身。明智者所不怙。(言为苦等者。法身常乐。无漏因生。则知因生之身。性本自苦。见此苦理。道果从生。若待鞭挞伤害。方见苦者。非苦理观也。病恼相仍。明智不怙。怙恃性也)疏空者。(三空观也)文云。是身(此二字贯通十喻)如聚沫。不可撮摩。(身者是因妄。惑果是伪报。观察此理。名悟空也。复次四大虚伪不真故空。亦非毁灭代谢之空。肇曰。撮摩聚沫之无实。以喻观身之虚伪。释此等文。多依肇公。下不能一一标也)如泡不得亦立。(肇曰。不［互］似明无常义。然水上泡。以虚中无实。故不［亦］立。藉空义也)如炎从渴爱生。(渴见阳炎。或以为水。爱见四大。迷以为身)如芭蕉中无有坚。(芭蕉之草茎无干。唯五蕴之身。唯相无性)如幻从颠倒起。(见幻为人。四大为身。皆颠倒也)如梦为虚妄见。(妄心所计。虚诳如梦)如影从业缘现。如响属诸因缘。(身之起本业因。犹影响之生形声)如浮云须臾变灭。如电念念不住。(变灭不住。似释无常。然皆圣取其虚伪不真故。速灭不住。犹释空义也)疏无我者。(四无我观也)注中次列四义四喻。可如次配之易见矣。文云。是身(亦贯于下)无主。为如地。(此下六界观无我也。夫万事万形。皆四大成。在外则为土木山河。在内则为四支百体。聚而为生。散而为死。生则为内。死则为外。内外虽殊。四大不异故。以内外四大。类明无我也。外地。古今相传。强者死宅。故无主也。此身亦尔。众缘所成。缘合则起。缘散则离。何有真宰常主之者乎。主寿人即是一我。义立四名耳)无我为如火。(纵任自由谓之我。而外火起灭由薪。火不自在。火无我也。外火既无我。内火类可知)无寿为如风。(常在不变。谓之寿。而外风。积气飘鼓。动止无常。动止无常。风无寿也。内风类知)无人为如水。(外水善利万形。方圆随物注降异遍。而外无定故无人。内水类知)不实四大为家。(总结假合为所居家)注又空无知者。空是空界。无知是识界。无作是总结无我也。文云。是身为空。离我我所。(五空界观也。亦以外空喻内空。且身之呻吟。犹橐籥哉。以内虚故。声动因空。空无我所。既无我所。何异外空耶)无知如草木瓦砾。(六识界观也。诸识虚妄。四大顽碍。故皆无知。故如草等。肇曰。身虽触而无知识虽知而无触。自性而求。二俱无知。何异瓦砾)无作风力所转。(此破作者作。受是我相故。肇曰举动风力使然。谁作之耶)疏秽等者。文云。是身不净秽恶充满。(此外明诸喻缘。皆事对治。对观令生厌离。破思惟惑也。秽恶者。三十六物也。此不净观。即注中秽满也)为虚伪。虽假以澡浴衣食。必归磨灭。(即注云必灭也)为灾百一病恼。(即注云病恼也。一大增损则百一病生。此灾患相也)如丘井。为老所过。(即注云老逼也。丘井者。故破相落丘墟故井也。谓人物宫室。移就新居。井不可改。日是崩坏。人老亦然。盛力少色皆悉迁移。衰老形骸。留此散坏。肇曰。神之处身。为老死所逼危。人之在丘井。为龙蛇所逼也。缘在他经。即二鼠咬藤根之事也)无定为要当死。(寿虽无定不得不受死。此亦注云。必灭也)如毒蛇。如怨贼。如空聚。阴界诸入。所共合成。疏云等者。等于怨贼已下。总明不可乐相也。蛇喻四大。贼喻五阴。空聚喻六根。缘在涅槃经也。五阴十八界十二入。三法假合成身。犹若空聚。无一可寄。疏劝令患厌者。文云。诸仁者。此可患厌。当乐佛身。(结劝也)所以者何。(近见者谓。佛身但是形之妙者。未免生死寒者之患。曷为而求)佛身者。即法身也。(法身者。非阴入所摄。寒暑不为患。死生无以化其体)。

　　疏文中下。二开章标意。标用二观之意也。

　　▲今初下三牒章释文牒本科也。然此已下文易意深。深而又要。(劝发行人合生厌离而求出故)易故钞不具释。要故讲须委示。先德皆云。难义易讲。易义难讲。意在此也。讲传之人。多迷此意。但务销文。不务生人解行。此疏前后。频有此例。志之志之。疏自外之内者。发粗显可见。毛微细着体故。毛为次。爪齿皆露。故在皮先。从此即皮下肉。下筋。筋缠骨。骨中髓也。脑者。亦意取脑髓。非谓皮骨。垢色者。通明内外不净之相。唾及涎沫。出于口也。涕出于鼻。泪出于眼。脓血在于遍身。但赤白之异。或亦随疮肿处。即血成脓。津者。遍身湿润。液者。口中精华。拣涎沫唾之粗也。疏气即精者。气感则精流。云行则雨施。故人畜传精。禽鸟传气。现见人间。水煎则渐渐成气。乃至竭尽。气若蒸郁。即却为水滴下。云腾致雨即其事也。疏迷性等者。有人但言。风息动身。或言妄想动身。或言佛性运动。此身皆是未穷本末故。今具为释也。疏每大之中者。如释后句四大各离中分析。或就此说。却亦得。任其便也。次引净名。证四大和合无我无主。甚要甚显知之。疏歌逻者。梵语讹也。正云羯罗蓝。此云薄酪。谓初托胎智。受父母精血。七日已前。如薄酪也。如俱舍说。次下当叙。疏庵提遮等中。言不自得者。性空无所得也。随其所宜者。谓自了知无生无灭。以随顺劣机。假约无所得。而有所合。所散。说生义灭义。故云随宜也。疏四我者。但约四大。云四我。若据一地。大骨之一分。已应有三百六十个我。筋肉一一皆然。正法念说。一一支节筋脉间。各各有风名字。水火亦例知。既各各不相是。若二皆我。我乃无量也。

　　疏夜见一鬼等者。可检论文叙之。又只缘等者。意云。即自己身。本亦是他。由执计为我故。谓之为自。既计为自。即以余身及余诸法为他。既计自他。便成前文之难也。狂性自歇等者。已如序中引释。疏四缘者。四大也。如上引庵提经说。四大合义。亦已如前引宝积经释。成于一色等者。俱舍中。(引论述之。兼注释了)因遮外难。(恐难云。若许有情转趣余世。即有我义成)说生死相续。颂曰。无我唯诸蕴。烦恼业所为。由中有相续。入胎如灯焰。如引次第增。(如下初七酪等)相续由惑业。更趣于余世。(谓次第增乃至命终。现蕴相续。于现在世。复起惑业。以此为因。更趣余世)故有轮无初。(释无始义也)最初羯刺蓝。(此云薄酪。亦云凝滑。谓七日满)次生頞部昙。(此云疱)从此生闭尸。(此云耎肉)闭尸生健南。(此云坚肉)次钵罗奢佉。(此云支节)后发毛爪等。(即同侧注云六情开也。注据余经。亦不建此)及色根形相。渐次而转增。长行释云。谓母胎中。分位有五。(云云如颂)此胎中箭。渐次增转。乃至色根。形相满位。由业所起。异熟风力。转胎中箭。令趣产门。如强粪团。过量闷涩。从此转堕。剧苦难任。其母或时威仪饮食执作过分。或子业力。死于胎内。乃至。或复无难安稳得出。体如新疮。细耎难触。或母或余女。以如刀灰粗涩两手。执取洗拭。以母乳细粗饮食。次第转增。至根熟位。复起烦恼。积集诸业。申此身坏。后有如前。中有相续。更趣余世。(从此已下论文承便而引。非此科要)如是惑业为因故生。生复为因。起于惑业。从此惑业。更复有生。故知有轮旋环无始。(成前颂也)若执有始。始应无因。始既无因。余应自起。现见芽等。因种等生。由处及时。俱决定故。疏六根为外者。以四大是当体体质故云内。六根是窍穴门户故云外。以对当体四大质故。若对六尘。即六根为内。六识为中间。今缘经云。六根四大中外合成。合成身也。故为此释。疏真心气分者。如楞伽经中说。化佛是真佛气分也。如有魍魉等者。宝藏论文也。

　　疏如实观中。文四。一正释本文。二无尘下。别通妨难。三问实我下。总通疑难。四由此下。结真显妄。初文可解。二中二。一问。二答。答中二。一正释。二金刚下引证。彼经具云。善男子。若化众生。无生于化。不生无化。其化大焉。令彼众生皆离心我。一切心我。本来空寂。若得究心。心不幻化。无幻无化即得无生。无生之心在于无化。(晓公论曰。以离所取能取二故。离所取者有二。一遣离。云令彼众生皆离心我。二泯离。云一切心我。本来空寂。心我者。心是诸法所依主故。依心起我故。心是法也。我是人也。即二执矣。所执本空名泯离。能取者亦二。一本离。云若得空心。心不幻化。谓［建］心我本来空时。正得本觉空寂之心。此空寂心。本离能取。离能取故。不幻化也。非虚妄故。二始离。云无幻无化。即得无生等谓。得此本心时。能取分别不复得生。随所得本心无幻化故)。

　　▲疏问实下。三总通疑难中三。一通记忆往事疑。二通造业受报疑。三通断障证真疑。三段皆有问字。以为简别。亦皆唯识中说也。今初问中。意云。若无实我。谁能记忆曾所更境。亦了知一切境界。诵习经书。温习文史。恩济于彼。怨害于此。贪爱是财。瞋怒今物。种种事业。(犊子部。我亦能记忆。同此疑问)应立量云。一切有情。应无忆识等事。以无我故。如太虚空。疏答者论文。于此文前。先且却质外道。今取意。通相用者。应云。夫言我者。不应增减变易。若以忆识诵习于事为我者。不忆等时。应无其我。或亦应名忆识等。忆识等时。应非我用成。亦应名不忆识等。以后与前体无别故。若云不妨别者。非主非自在。岂是我也。(此下全论文)若谓我用前后变易非我体者。理亦不然。用不离体。应常有故。体不离用。应非常故。次叙正义。以释疑情。便是今疏文也。文易可知。谓由第八识与一切法更互为因缘。宿熏习力。有忆识等。故无失也。更互为因等者能所摄藏也。义显前。作已熏种。在本识中。后从本识。生诸识等。应忆念等。(熏习之义。已如前释。更互用义下当更明)。

　　△疏问谁能造下。二通造受疑也。意云。若无实我。无实作受。既无作受。法体应空。如龟毛等。答意可知。(论对外道故。亦［有］反质。今是通相之应故不叙之)心心所法因缘力等者。谓因七识熏习种子因缘力故。阿赖耶识生于诸趣。相续无断。六识造业。此并第八亦能受果。于理无遗。又心心所。即第八识自许种子因缘力故。其现行识。相续无断。即此六识。有时造业。并与第八亦能受果。于理无遗。八识等心心所法。各自种子因缘力故。诸趣五蕴相续无断。即此段者六识作业六八受果。于理无违。除第七识。

　　△疏问谁趣涅槃下。三通断障证真疑也。此中有少取舍不全。彼论云我若实无。谁于生死。轮回诸趣。(今以舍在前造业受果中。故略之也)谁复厌苦。求趣涅槃。(今以求趣。影取厌苦)释曰问意云。若有我者。可有厌舍。我若实无。谁于六道生死。及得涅槃。既无此事。便为大失。应立量云。一切有情。应无生死。亦不涅槃。以无我故。如虚空等。疏答中论却质已。然为释云。然有情类。身心相续。烦恼业力。轮回诸趣。(今亦以影在于前。故略之)厌患苦故。求趣涅槃。释曰。此但言求趣。未显修习之相故。今疏文以诸经论及起信论意。便出修习及得涅槃之行相也。即前是世间因果。义当苦集。今是出世因果。义当灭道。故中观论诸品。破一切执计。显诸法空已。便有外难。意亦大同于此。故后有四谛品以释之。今例彼意故。显修证之相也。云修习无我因缘力者。大乘始教意也。敌对我执故。由习无我故。我执除也。言因缘者。观无我理为因。对他谦下先人后己等为缘也。言相续相灭者。即大乘终教。起信之论中意也。便是密意显真我矣。论云。智净相者。谓依法力熏习。(真如内熏之力。即上因也所流教外缘熏力即上缘也)如实修行。满足方便故。破和合识。灭相续心相。显现法身。智淳净故。(法身即涅槃也。为所问故云涅槃)。

　　▲疏由此故知下。第四结真显妄也。此又全唯识之文。于中。初结定我空。次但有下。明起执之由。后愚下。正结妄执。是则义当初圆成性。(无我理故)次依他起性。(依让法意)后遍所执性。

　　圆觉经大疏释义钞卷第六(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第七(之上)(始法空章中终世间诸法)

　　终南山草堂寺沙门　宗密撰

　　疏第二法空中。二一略销文。云此非色灭空者。净名经也。缘生即空。中论偈意也。余皆可知。二然法空中。广释义。于中四。一举意。二所言下标宗。(外者心外实有之法)三凡夫者下牒释。四如上执下结名。三中二。一境空。二心空。境中二。一凡夫。二宗计。凡中四。一叙能。(有情)所(心外实法)计执。二约倒正明空。三牒释空义。四结理劝修。初中四生六趣。至下弥勒章中当释。未必师承者。不妨或亦因世人倒执巧智。妄说心外之法。生起因由。祸福之理。令后幼稚之流展转相习。亦似涉师承之义故。今但云未必。未必之言。含两势也。问上开凡夫及宗计二章。然已自拣讫。此中何不但言不因师承。答然此类。但是习俗生常。又不成典教。未为世训故。不同后儒道宗计也。无始俱生者。法执有俱生分别二种。此是俱生。后宗计者即是分别。分别俱生之义。如别卷说。力有余者。亦任捡叙。不叙亦好。触向皆执心心所之有缘虑爱恶(去声)执色声等有变碍好恶(入声)。

　　▲疏所执下。二约倒(情也)正(理也)明空也。

　　疏情有下。三牒释空义。文二。一叙情有。次破倒情。二显理无。以成正觉。初中又二。一释。二结。一中二。一直释。唯识本偈云。由假说我法。有种种相转。彼依识所变。据彼疏释二种假中。今当世间无体随情假也。故当情有。(余一是圣教施设假)但是情想所变似有故。如梦所见物。已如前释。起信者。文云。一切诸法。唯依妄念而有差别。(唯是妄情所作。本来无实。如病眼见空华等)若离心念。则无一切境界之相。(疑云。何以得知依妄念生。释云。此圣智无妄。既无此境即知定从妄生)注云心等生者。亦是起信也。此在列释五意讫。后结蹄心云。是故三界虚伪唯心所作。(顺结也。三界是前一心。随无明动。作五种识故故说三界唯心转也。虚伪之状。虽有种种。然穷其因缘。唯心所作)离心则无六尘境界。(反结也。离彼现识。则无尘境。反验尘境唯是心也)此义云何。(现有尘境。云何唯心)以一切法皆从心起。(以一切法皆是此心。随熏所起。更无异体。故说唯心。又疑云。何以此心作诸法耶。故下释云)妄念而生(由忘念熏故。生起诸法也)一切分别。分别自心。(境界唯识。无外实法。是故分别。但分别自心此一句显无尘唯识义)心不见心。(既尘无相。识不自缘。是故无尘识不生也)无相可得。(能所俱寂也。摄论云。无有少法能取少法)当知世间一切境界。皆依众生无明(根本)妄心。(业识)而得住持。(以一切境由此而成。若无明未尽已还。此识住持。境界不息。此则结相［为］心也)是故一切法。如镜中像。无体可得。(离心之外无体。又即心故无体。又疑云。既其无体。何以宛然显现故下释云)唯心虚妄。(此并真心之上虚妄显现。何处有体而可得取问何以得知心上显现。下答云)以心生则种种法生心灭则种种法灭故。(反验唯心显现成妄也。以心生法生等。故知也。此中以无明力不觉心动。乃至现一切境等故言心生种种法生此则心随熏动。故云生也。若无明灭境界随灭诸识分别皆是灭无余故。言心灭则种种法灭。此则心源还净。故云灭也。既心随不觉。妄现诸境。即验诸境唯心无体也。今疏但引心生法生等。取唯心之文显也。其义并在钞中须具释之)疏二十唯识云者。最初偈。便是论宗。长行释云。初句立义。谓但有内心。无色香等外诸境界。问以何验知色等法无但内心妄见。次句答云。以无尘妄见。谓毕竟无色等境界。但有内心。妄生分别。能见诸境。(释破半云)譬如人目。或有翳热气病等。是故。于空中。妄见种种诸事毛轮第二月及梦幻干城等。(长行［渌］山喻则毛月也)实无前事。但虚妄见。而有受用。色香触等。外诸境界。皆亦如是。无始世来。内心倒惑。妄见有用。

　　▲疏问若无下。二通难也。亦皆是彼论文。但引之撮要耳。文六。一能所见不不齐难。二梦鬼见不不齐答三。法喻有用无用难。四喻中亦有妄用答。五法喻有体无体难。六法中悟亦无体答。初中。彼先有偈云。若但心无尘。离外境妄见。处时定不定。人及所作事。今疏但是彼长行。释此偈之文。以偈文义隐。故不引之。今难出之。令知讲时亦不须引。文中二。一一能望多所不齐。二多能望一处不齐。今初也。时处等者。若就时难。应云。昼无日轮。但妄见者。夜无曰轮。亦应妄见。或冬时应见华叶荣茂。夏时应见霜雪凝冻等。约处难者。应云。空中无日轮。但妄见者。地上无日轮。亦应于地上妄见。或脊后皆见眉眼等。故云应一切时处皆见有色也。言我皆不见者。约时。应云。夜无日光。既不妄见日光。昼既无日光。亦不应妄见。或应冬不妄见霜雪等。夏不妄见华叶等。以昼夜冬夏同皆一切无故。约处。应云。地无日轮。既不于地上妄见。空中无日轮。亦不应妄见。故云或皆不见也。何故下指目睹现量事。结难也。论文具云。何故于有色处。眼则见色。余无色处。则不见色。又若色等但妄见者。何故取彼见处。于有色时。眼则见色。于无色时。则不见色。意云。何故偏于空中则见有日轮。于地面一。即不见有。又即彼空中。于昼时即见。夜即不见。疏又多人下。二多能望一处不齐也。论文具云。且如空华本无。而翳者妄见故。净眼者多人同处同时。皆不见之。既一切色等皆空。但迷心妄见者。何故多人共集。同处同时。于有色处。(空中是日轮处也)则见色。于无色处。(地面是无日处也)则同不见。

　　△疏彼论偈下。二梦鬼见不不齐答也。上半却定义宗。后半正答所难。长行释意云。谓如梦中虽无实境或有处见村园男女等。(或于某州县界内见)非一切处。(不于余州县境内见)即于此处。或时见有彼村园等。非一切时常见此。虽离识无实境。而处时定非不得成。此通一能望多所之难也。饿鬼等者。通多能望一所也。长行释云。谓如饿鬼。或百同业。或千同业。同见河中。悉皆是脓。或皆是血。(小便大便流铁例之)或见清水。则两岸被人执刀杖防守。不令得饮。法合以答。意皆可知色。

　　△疏问翳见下。三法喻有用(法也)无用难也。(喻也)诸若色等诸法。如空中华梦中物。离心本无。但妄见者。何故树上之华。有结果之功用。不似翳见空华无功用。又诸色等。各有功能。或损或益。不似梦物。都无损益等用耶。

　　△疏偈答下。四喻中亦有妄用答也。长行释云。梦中之境。实无女人。而梦与女人。身交会。漏失不净。通畅梦情。损失精血等。用众生无始来由此虽虚妄受用香味等。皆亦如是。无离识实境。而有虚妄作用义故成(又迷心妄见有用。而理实推之而谓有用。亦如梦中之相亦谓有用)。

　　△疏问世梦下。五法喻有体(法也)无体(喻也)难也。

　　△六若得下。法中悟亦无体答也。谓作此疑难者。无是迷梦之人。岂是悟也。故令待得出世对治无分别智。方名如实觉了。由彼论据大乘始教。犹计地前一向未如实觉。似待修习福智。满一僧祇劫。方得出离世智。若以圆顿宗说。得出世智。有二意。一解悟。谓初发心时。顿悟实法。了达生死烦恼本空。元是菩提涅槃。即名梦窹。二证悟。谓虽顿解当体全真。然多生妄执。习已性成。故心行难符智解。须以顿悟之力。习气渐息。圣力渐通。登地证悟。八地已去。无相无功。念念不间。方名出梦。具上二者如华严说。

　　▲疏由斯下。大文第二结也。

　　疏言理无者下。二显理无。以成正见也。文二。一标。二析色下别释。文云。如疏。初中二。一破粗也。二又推下破细色。今初也。(此中虽不有破尘等言。而但约不念方便。未推尘体。故且云粗)言折色者。无著金刚般若论。破色有二方便。一细末方便。二不念方便。以释经中三千世界所有微尘等。又唯以不念方便。破世界即非等。初细末者。是破色影像第一方便。论云。彼不限量攀缘作念。菩萨。恒于世界。攀缘作意修习故。说三千界中。为破色身影像相故。释曰。此意。是明诸小菩萨不作限量攀缘世界。此世界是有情界。(彼以众生为世界也)不了色身自性空寂。是故攀缘。为离攀缘故。破色身影像无矣。(此下六句是唯识文。大略引之但三五字别耳也)谓诸瑜伽师。(瑜伽者。此云相应。此有五义。故不别翻。谓一与境。二与行。三与理。四与果。五与机相应也。虽有多说。今唯以禅定为相应也。师者。即观行人。是师之称。如云禅师)以假想慧。(不待刀斧破断。但以慧想其各离)而于粗色。(所析之色)渐次分折。至不可折。名为极微(谓初折一身为两段。段各为二。成四段。段又各二。渐次乃至。大如一指节。又折一指节。为七麦。每一麦为七虱。一虱为七蠛。乃至七微。每微为七极微。极微邻虚。不可折也。故慈恩云。半半破之。渐次而折。从粗至细。至不可折。假说极微。不同小乘体无分而不可折)是定心中。了见细色。(非散心境)若更折之。便似空现。故至细极。名之为微。色相摄尘。是意识境。法处所摄是极细略色。从粗至细。名细末矣。彼经云。如来说非微尘者。第二不念方便。谓于微尘色。离微尘念。则于定中。微尘不现故。二方便色影无矣。余如别卷。

　　△疏又推极微下。二破细色也。成唯识云。(彼破小乘。今虽引用。意通一切)谓诸极微。若有质碍。应如瓶等。是假非实。(瓶等积微尘成故。是假也)若无质碍。应如非色。(无为不相应行心心所也)如何和集成瓶衣等。(恐有异计。复说无碍。故说破之)又诸极微。若有方分(方即分也)必可分折。便非实有。(同喻如粗色等)若无方分。则如非色。如何和合。承光发影。(以萨婆多宗。计极微等。即是和合色。和合色外无别极微。极微色外无别和合。故作此破。量云汝和合色等。不能承光发影无方分故。如非色等)日轮才举。照柱等时。东西两边光影各现(东边承光。西边发影)承光发影。处既不同。所执极微。定有方分。(若无方分者应日照东处两边有光方分故应无所摄)又若见触涂等物时。唯得此边。不得彼分。既和合物。即诸极微故。此极微必有方分。又诸极微。随所住处。必有上下四方差别。不尔便无六和集义。或相涉入。应不成粗。由此极微定有方分云云。乃至许有极微。尚致此失。况无识外真实极微。由此定知。自识所变。乃至然识变时。随量大小。顿现一相。非别变作众多极微令成一物。为执粗色有实体者。佛说极微。令其除折。非谓诸色实有极微。诸瑜伽师。以假想慧。于粗色想。渐次除折。至不可折。假说极微(如前细末方便也。又令知是假说故复以不念方便破之)虽此极微。犹有少分。(以此极微体即是分。而体有乃。故言极微。犹有方分。分有二义。一方之分。二方即分粗其二种。细唯后一)而不可折。若更折之。便似空现。(若更除折则心相变似虚空相现。不作色相现所折之物。即非极微。非极微细。故不可折。非如心等。故有方分。方即分故。非更有分)不名为色。故说极微是色边际。(以此微相与空相邻。故诸经论。皆说极微是色边际。边际者。是穷尽义边。此更折便为非色。此微非肉天眼境。唯余三眼境。唯慧折之。非实有故此下更有论结文云云)诸有对色现有色相。以理推究。离识尚无。况无对色。理无色相而可说为真实色法。(结前说破无对)二十唯识。亦破极微。论颂曰。(唐三藏所译之本也。此下三颂。别破小乘。然今䟽意。但通破执有微者)极微与六合一应成六分。若与六同处聚应如极微等。广如别卷引长行及彼疏释。疏二体色中。约因缘说。故肇公云。缘会本无。何者。谓一切诸法。缘会而生。缘会而生则未生无有。(既待缘会。即未遇缘。诸法本无)缘离即灭。(既藉缘生。缘离即灭)如其真有。有即无灭。(若是实有者。虽缘离而不灭。今缘离既灭。即显非有)以此而推。故知虽今现有。而性常自空。乃至实相自无。非推之使无。故云本无。释曰。达者体之即无。不待分折。故云体色明空异于前也。疏谓自他共等者。即中观论因缘品中偈云。诸法不自生。亦不从他生。不共无不因。是故知无生。是直就法释。一切皆无生者。谓如空华。若是眼目能生彼华。应不假热气之翳。若热翳能生。热气冲耳鼻等。余处应亦生华。若言眼及热翳共生华者。亦无此理。何者若各有能生之力和合故能生。既各全无生理。何以共即能生。若言各少许生力以劣故不能生。要共并力方能生者。即未并力之时。各有皆生得少分空华既。各推求不得生得分豪之华。故知并合二种之无能。岂成全能乎。如热气与眼。既各全不能生故。相共之时。亦都不生。又惑者犹执云。虽自与共皆无能生之月。然不妨定有幻华撩乱生起。此亦非理。何者若无生因华得生者。遍一切时处。遍虚空界。皆应常生幻华。以皆无因故。由此幻华无所从生故是无法。虽见之撩乱满空。一一皆无也。世间一切内外诸法。(内谓十二因缘。外谓种子为自因。水土为他缘)一一皆无所从生。(一一皆于四处推征。无能生之理故)当知法本无生。今无可灭。故皆空也。破苦品中。亦云。自作及他作。共作因作。如是说诸苦。于果则不然。若对诸宗计。破四句皆不生者。自有其四。一约破外道。谓十二门论。观作者第十偈云。自作及他作。共作无因作。如是不可得。是则无有苦。长行以因缘门释。则通小乘大乘。大意同上所说。次约破外道。先总叙云。如经说。有裸形迦叶。问佛。苦自作耶。佛默不答。世尊。若苦自不作者。是他作耶。(自他作耶。无因［先］缘作耶。问而不答。一一例上)释曰。论破有二意。一约性空。结云。如是四问佛不答。当知苦则是空。二约破外道。谓彼迦叶计。神所作。神常清净。能作好丑苦乐。还受种种身。以是邪见问佛。佛不答者。苦实非我作。若我是因。则无解脱。何以故。我若作苦。离苦无我。能作苦者。以无身故。若无身而能作苦者。得解脱亦应是苦。(上破自行了。下破他作云)他作苦亦不然。何以故。若从自在天作者。(彼作此计)性相违故。如牛还生牛。若万物从自在天生。皆应自在。是其子故。又不应以苦为子。(上皆论文云云甚广)破共作有上二过。故非共作。假因和合。故非无因。四皆邪见。故佛不答。(破梵天能生。例同自在。上初门论破外道了)二约小乘。非同类因自作。亦非异熟因他作。以皆相待无自性故。三约因缘相待。谓对法论云。自种有故不从他。待众缘故非自作。无作用故不共生。有功能故非无因。(斯则以因为自。以缘为他假因遣缘。假缘遣因。假无因以遣共。假有功以遣无因)十地论亦云。四约以因望果。则相宗说。谓中论破空品云。自作及他作。共作无因作。如是说诸苦。于果则不然。此即初总标之偈。皆自他言。含于二意。一以果为自。以因为他。论云。果法不能自作己体。(此则青目释上因缘品中不自生义)次偈释。破自作云。苦若自作者。则不从缘生。(纵其因作不成。则不从因生也)因有此阴故。而有彼阴生。(示其因缘明非自作)次偈破他作云。若谓此五阴。(今也)异彼五阴(后也)者。如是则应言从他而作苦。(此但反显不他。以今此阴。必不异后。故不他作。必若今异因。则异果因非因。自作他作。俱不从缘。如何得果。以待于因。故不可也)次偈释共及无因云。若彼(他也)此(自也)共成。应有共作共。(破共也。离既不成。合亦不成)彼此尚无作。何况无因作。有因尚不成。无因何得成。(破无因可知)二以因为自。以缘为他。此明不从因缘无果待对故。(此虽同杂集。杂集即因缘相夺。此即当句以辨缘生无果待对。正释偈中于果则不然也)疏未曾有下总证。约缘生体色空也。

　　△疏三空中必无下。第三辨空违色也。亦名空色凌达夺。虚空无有等者。以空三义。破于色也。一无边际义。谓空若有边。则有色法在空界外。空既无有际畔。则占尽十方边量。无有其外。更于何处。而有色等法耶。二无坏义。谓惑者云。空虽无外。何妨色等。只在空界之中故。以无坏义破之。谓若有物。入于空中。则随此物大小分量。穿破虚空。以容其物。如栓入地中钉锥之类入于木中。皆随栓等大小分量。穿于色地等。若地等不破。则不容栓等而入。(救曰。如水不可穿破而容。物入水中何妨。虚空亦尔。破曰水虽不破。然物入时。随物大小分量。排之容物。以水性至柔不妨流动移转故。虚空量同。此彼排之转动［耶］)三无杂义。谓惑者又云。空界无外。空体无坏。不妨万物皆在空中。以空是虚通无挂碍故。能含容故。破曰。若物在空中。空又不坏不转。其物与空即应相杂。如一团坚密之物方停一尺。此一尺分量之空。既不坏不转。无在本一尺分量之处。则与此一尺之物。岂非杂耶。若言不杂。则须一去一存。若言俱存又不杂者。则一尺之分。各占五寸之地。如此转不应也。若言俱存俱遍一尺之分。理亦不然。何者。以空与色有二相违。不应全体同遍当处。何者二违。一空是无物。色是质碍。不可一尺分中言全是无有物。二空是虚通。色是质碍。不可一尺分中言全是无物复言全是有物。不可言全是虚通复言全是质碍。岂有此理耶。是知虚空既无边无坏。无坏无杂。即空中必定无有色等。故云若有色体。空则坏杂等也。然空中必无色一句。是法界观门真空绝相观中之文也。具云。良由会色归空。空中必无色。般若心经亦云。是故空中无色。无受想行识。无眼界。乃至无三科四科十二缘等。问既空中无色等。何故如今历然现见。答岂不前云。皆是情有如梦等耶。良由据实道理的无。故知定是情有矣。是则理无故是情有。情有故是理无。但约前后。二义早已更互相成。况二门中各有多义。问凡夫妄情计云妄见色等。诸贤圣智者。岂可都不见一物耶。答情执既尽。都不见计有定实之物质碍之物。所见之色。色色皆空。一一皆是全空之色。如镜像水月海印文等。故色与空都不相违。且如水火相违之法。不可二物同处俱存。然若一虚一实。即不相违。谓如水中有一尺火影。痴孩子。见一尺之外皆是清水一尺之分𦦨𦦨炎赤。闻智人云。一尺之分体全是水。的不信之。以情有火故。若智者了之。不待去火。火本全空。不待益水。水体全遍。以火是虚相即空故不碍水。水是实有故能现火。如此则火即是水。水即是火。火不异水。水不异火。以一虚一实故。若便两实俱存。火水的不可同一尺之处。以相违故。如经中所言。色即是空。空即是色。色不异空。空不异色者。良由从缘之色全虚而般若之空全实故。若使俱实。岂得无碍。以相违故。如此见者。方是真空之理。问疏云虚空无有边等。何故今云真空。答为欲破所执色故。立无物之空。今以破色之理成就。义势连环。便至真空。故云尔也。若见色外之空。亦为妄执。故下文中亦破空也。

　　疏故诸凡夫下。大文第四。结理劝修也。净名等经。令依智不依识。其在此矣。上来多义不同。总当通破一切凡夫竟。(中间释义虽亦有对破宗计盖是因便傍来疏家本意在通破一切)。

　　疏诸宗计中。文三。一标列。(余乘即小乘也。显是此大乘之余)二外道小下。叙破。三总结。二中又二。一破邪小。二破儒道。初中又二。一通破。二心别。今初也(言通破者。有二意。一则今外道小乘。一处破之故云通。通邪通小故。二别。邪小各自有通有别。今于二中。各通非别)此亦唯识之文也。谓破所执之法。通三聚法。除心心所。为简自许依他起性心及心所所变色等诸法。法性真如。与心等法。不一异等。不同彼执。一向异故。无过失也。谓立量云。外道余乘所执三聚。如前诸法。是有法也。异心心所。非实有性。即是法也。合名为宗。因云是所取故。喻云如心心所。(若心心所亦是所立。今此比量。即有一分相符之过。故今除之)此成所取也。疏能取彼觉下。成能取。亦不缘彼。谓萨婆多言。若境无实。云何缘时生心心所。今立量云。汝言能取彼色等觉。亦不缘彼色等诸法。是能取故。知缘此觉之所有觉。觉者心心所之总名。此者即是心心所也。缘心等心。即他心智等。(然有法中。先言汝所执法。能缘之觉。不缘于彼故无。自岂相违又无违自宗等。不许缘彼心外实法生心故前我执。亦有此结)。

　　△疏然西域下。二心别也。(止而不述)谓成唯识论及疏文。广叙西域十三家外道二十部小乘宗计。一一破之。百纸已上。缘是偏僻屈曲之义。繁杂劫杂。于深法柱无限心力。都无所益耳。夫药无贵贱。差病为先。法无浅深。当根者妙。则所设药意在其病。无病服药。药即为病。今大唐国。说计典教。与彼不同。彼所计者此无其事。何必虚设。若回此功夫。学大乘深经。自合解得一本要妙之法。今觉此弊。故不叙之。前所叙者。皆是通途之执。皆涉着一切人意。故略叙也。请智者审详此损益如何。问外道宗教虽多。不出自然无因邪因等计。亦通此方道教等类及诸不信因缘业果等。阿妨例破防塞其源。答约彼例破。何如当显自叙儒道。分明推征破之显邪。问小乘宗教。传于此方。何不叙破。答虽有其教。而无其执。谓此方小乘学人。尽知是半字不了方便浅教。尽皆深信大乘。不同西域执小毁大。二宗阻隔分河饮水。故知成唯识论。广引教理。立有大乘经典。亦是徒烦也。问北方佛法外人。亦有不信大乘经者。何妨叙之。答彼论所引故。理成立大乘。皆约小乘所信之教。此方诤法之人。兼小乘不信。引破有何益耶。

　　疏儒道二教中。文云。一述所以。二破其计。三存其教。今初也。攸所也。是此国之所遵故。依病处方也。

　　疏虽二宗主下。二破计中又二。一叙。二破。一中又二。一标。二列。今初也。二宗主者。孔老二圣也。设教不同者。孔教忠孝仁义。礼乐益国。荣亲宗。乐于名行。老教。弃于荣名。外于礼乐。养性保身。而逍遥屏繁慎静也。而皆下所计天地人畜万类之所从生也。此即二宗不殊。

　　△疏老云下。二列也。又二。谓道与儒。今即道也。有物混成。先天地生者。河上云。谓道也无形混沌。而混成万物。乃在天地之前。次文云。寂兮(无音声)寥兮。(空无形)独立(无双)而不改。(无化有常)吾不知其名。强字之曰道。(我不见道之形。答不知当何以名之。见万物皆从道所生。故名之曰道)强为之名曰大(以其高而无上罗而无外无不包容。故强名大也)大曰逝(非若天常在上地常在下。反乃复逝。云无常处)逝曰远。(远者穷于无穷。布气天地。无所不通。)远曰返。(远不越绝乃复返在人身)故道大。天大。地大。王亦大。域中有四大而生。王居一焉。(八极之内也)人法地。云云(如下所引也。侧注者皆依河上也)疏又云道生一等者。一者冲气。谓道初动出冲元之气。(即道生一)于生成之理未足。又生阴阳二气。(一生二也)阴气下凝为地。阳气上腾为天。和气中为人伦。(二生三也)三戈成八卦。万物生焉。(三生万物)若河上注。即冲气生阳气。(一生二也)阳气生阴气。(二生三也)阴阳含孕。冲气调和。然后万物生成。(三生万物)此但增一名。为一生二二生三。详义似阙。故别为前释。

　　疏人法地等者。河上云人谓王也。王者先当法地。安静既尔。又当法天。运用生成既尔。又当法道清净无为。令物自化。人若能尔者。即合道法自然之性。笺云。由前所说。人从天地生。天地从道生。故为人王者。还法于本也。如佛教说。一切凡圣从法界生故称法界。而修万行以证法界也。今引此者。成上道生一等也。

　　疏易云下。二儒教也。太极生两仪者。韩注云。夫有(两仪)必始于无。(太极)故太极生两仪也。太极者无称之称。不可得名。取其之所极。谓之太极。孔疏云。太极者。天地未分之前。混而为一。即是太初太一也。老子道生一。即此太极之谓也。混元既分。即有天地。故云太极生两仪。即老子一生二也。不言天者。指其物体。下与四象相对。故云两仪。谓两体容仪也。若准例是。列子有太易太初太始太素。太易者未见气也。太初者。形之始也。太素者质之始也。彼注云。质性也。又释太易指周易太极便成。太极在初。若准易钩命诀。说有五运。前四同列子。第五名太极。太极则非初也。释与列子大同。运请运数。易谓改易。元气未分。谓之太易。元气始散。谓之太初。气形之端。谓之太始。形变有质。谓之太素。质形已具。谓之太极。虽小异同。皆是元气生天地也。疏两仪生四象等者。谓木金水火。禀天地而有。土则分生四时。又地之别。故唯四象。生八卦者。谓震木离火兑金坎水。各主一时又。巽同震木。干同兑金。加以坤艮之在为八卦。八卦既立。爻象相推。有吉凶。故生大业。谓万事皆有吉凶。广大悉备故。能生天下大事业也。

　　▲疏若以自然下。第二破也。文三。一破邪因。二破无因。三双叙例破。今初。又二。一指。二破。今初指也。由道生一。是道自(更不从诸法生故)常者。非新生也。即是不可道之常道矣。遍者。如庄子中说。道遍于稊稗乃至屎尿等。邪因者正指也。言邪者。次下自释邪之所以。

　　疏若法能下。二破也。又二。一直破。二质破。今初也。若法能生必非常者。如地水火风四大种能生一切。而四大亦无常。(余法能生他者。必从他生。唯四大。唯是能生。故成同喻)应立量云。自然大道。决应非是常。是能生故。如地水等(若对浅智目观物者。如母能生子。草木生华果等。乃至地生万物等。皆非坚固。若道能生万物。道即非常)问若尔。佛教中。真如能生一切。应亦非常。答无明为因。生一切染。悟修为因。生一切净故。无明如梦中人醒不可得。修证无别始觉之异。皆是无常。真如非能生。能生但随缘。应现所现。染净始终皆空故。真如元来不变。是常住也。道教都无此义。故不应例。非常必不遍者。初以能生。而破于常。成无常已。即以为因。而破于遍。立量云。大道决定非遍。以非常故。(已上破所执常说。故得为因。)如瓶盆等物。现见草木人畜千般万类无常之物。皆不同太虚遍一切处也。不遍非实者。既非常遍。实义不成。已破遍说。又以不遍为因。破真实也。还以瓶等。为喻主三量可知。此一段。疏借唯识破计自在天能生之文。前陈虽别。常遍能生之宗同故。下质破。亦有彼义势。而文小异。疏本来下。二质破。文二。一反征所以。言一因者。自然道也。因是一种。果即多类。故成难也。如一粟种为因生麦豆爪菜等种多类。或如一桃为因种之生李㮈松桂蒺䔧荆种多类。或如一棘。岂有是理。言多果者。愚智贵贱贫富苦乐。疏若能生下。二纵之出过。文三。一纵其能生。成无穷过。顿生者。人畜草木万类。皆应一时齐生。日日时时。常合如此。以有自然之道。常为能生因故。能生既已辨定。不应无所生故。不应有生时不生时生此物不生彼物。遍生者。能生之因既遍一切处。则处处皆应生一切人物等类。不应有生处不生处。疏若待时下。纵待时缘。成失宗过。汝复若谓。体虽遍常。以待时故。不一切时生。及待缘故。不一切处生者。自违汝宗。汝宗云唯大道一法为因。何故复言待时及诸法缘。即多法为因量。岂不便违自一因义。疏或时及下。三彰其无穷。结指因过。谓设许待时缘。早已违于自宗。况推时缘。展转成过。谓此时缘。复从何生。若从大道之外别法而生。即不得言万物皆从道生。若时缘从大道生。大道常遍故。应一切时常生时缘。一切处遍生时缘。例如上说。何得更有所待。

　　△疏若谓万物下。二破无因也。不因别缘自然而生。故云若谓自然而生即是无因也。谓若自然生。不待时缘。亦一切时处。常生遍生。以无所待故。

　　△疏若谓一阴下。三双叙例破。此即用周易中义也。彼文具云。一阴一阳之谓道。阴阳不测之谓神。韩(即韩康伯)注云。道者何无之称也。无不通也。不由也。况之行道寂然无体。不可为象。必用之用。用极而无。无而功显。故至神无方而易。无体而道可见矣。故穷变以尽神。因神以明道。阴阳虽殊。无一以待之。在阴为无阴。阴以之生。在阳为无阳。阳以之成。故曰一阴一阳之谓道也。孔(不是夫子。即孔颖达也。造诸疏也)疏云。一谓无也。无阳乃谓之道。一得无名者。无是虚无。如虚空。不可分别。唯一而已。故以一为无也。若有境。即有彼此相形。即有二三。不得为一。故在阴之时。而不见为阴之功。在阳之时。而不见为阳之力。自然而有阴阳。自然而有营为。此则道之谓也。故言之。谓一谓道。以数言之谓之一。以体言之谓之无。以物得开道。谓之道。以微妙不测。谓之神。以应机变化。谓之易。总而言之。皆虚无之谓也。圣人以人事名之。随其义理。以立称号。疏变易能生等者。正是疏家用文之意。若立此大道为本。能生万物。则是邪因。若救云。道体虚无。何有邪正可得。谁言是因。然不妨万物生者。即是无因皆应顿生。适生例上立理。故云。同前也。

　　疏然但破下。大文第三。存其教也。破执不破教。破解不破行。以教行是治国养亲忠孝之至道。修身慎祸仁让之宗源。但破其病。不除其法。况儒资戒律。道助禅那。唯于慧解证入。有累而无益。故有破有存也。亦大同会二乘入一乘之意矣。文中云。但破谬执万物生因者。是破谬解。不责下。是存教行。勤行之言。义即贯通下二文。即是老经云。上士闻道勤而行之。中士闻道若存若亡。下士闻道大笑之。不笑不足以为道。五常者。儒教所诠之行也。即仁义礼智信。君子常行此五事。造次必于是。颠沛必于是。不欺闇室。故云常也。常即勤义。然此五德。大同五戒。仁是愍物。博施恩慧。广济患难。即不杀戒也。义者。有志有准。非理不为。即不盗戒故也。临财无苟得。临难无苟免。义然后取。不义而富且贵。于我如浮云。非义之财。尚与而不取。况偷盗耶。故盗戒亦云不与取戒。礼者。别尊卑。息讥嫌。分内外。禁诤乱。即不邪淫戒也。邪淫非礼之极也。信者。发言无二。不亏其约。即不妄语戒也。智者。识达分明。即不饮酒食肉戒也。唯此戒与智不得全同。然亦是其事类。谓饮酒昏乱。识鉴不明。饱食膻腥。脏腑秽浊。神不爽利故也。然孔子所制法。则皆恭谨谦顺。与佛戒律。无所乖背。道德者。道教所诠之行也。老经有道德二篇。道经首云。道可道非常道。其德篇首云。上德不德。是以有德。下德不失德。是以无德。又云。道尊德贵。孔子云。志于道。(志慕也道不可体。故志之而已)据于德。(德有成形。故可据也)此亦尊于道德也。

　　疏由上所计下。第三结也。上来破所执外境竟。

　　疏诸心心所下。大文第二。明心空也。仍恐许心等实有。故复破之。此亦唯识之文。然意即全取破相宗心境俱空之义。已如悬谈中辨。(傅大士云。未有无心境。曾无无境心。境亡心亦灭。无境亦无心)于中四。一正明。诸心心所。非实有性。依他起故。如幻事等。今且据此论中。比量应云。诸心心所。非真实有。(宗也)依他起故。(因也)如幻事(喻也)。

　　△疏为遣下。二通妨。谓有难云。若心境俱空。更无差别。何故。乃说唯有识耶。故彼论为此释也。为遣外道凡夫心心所外执实有境故。说唯有识。非唯识言便为实有。

　　△疏若执唯下。三出过患。由是理故。但应是彼心外之境同兔角无。能缘彼心。如幻事有。故少不同。非谓即心亦是实有。量云。执心所取真实唯识。(有法)体非实有。(宗也)执所取故。(因也)如所执色等。(喻也)执实唯识心等。(有法)不是法执。(宗也)执实有法故。(因也)如执色等心。(喻也)上三段论。皆慈恩法疏所释。

　　△疏故金刚下。四引证。其侧注者。皆依经之论也。今更以彼论备释之。言本无本处者。谓一切心相种子为本。求此种子。永不可得。三世皆无理故。又生灭心生。必依本处。本处既无。即不得生。此本处者。五色根色。(上种子是一切本。今色根但是生灭心本)有力无力。皆无理故空寂。无生者。既本无种。复无本处。故无生也。若心无生下。观无生时。能观心亦无所生。是时即入空寂。空寂即是一心。一切所依。名之为地。空心心空。二语无异。据此经文。是破妄心空无。显真心地实有。然今所引者。证此妄心空无。便密预证后段所显真也。

　　疏如上执情下。大文第四。结名也。

　　疏大文下。显理中。文二。无释义。后文中二。下释文。疏寻伺如实者。前二空观也。此显理一门。还是文略而易。意深而要。前众多科段门户。破执本为此也。善须明示。(若隐略而过。如饥饿人吃尽一瓮浆水到瓮底一碗饭便休吃)生起法界观之初。疏印前者。前二空观也。显后者。法界观也。此科甚要。可明示之。(要意甚多。谓不执我法一毫之相。方堪修法界观等。云又法相宗。以此二空观为宗极。今乃以之。为前方便。即深浅可知也。故前云。权教之中无实果。且法界观彼宗尚无况处。况有佛果耶)。

　　疏我空法寂者。依蕴即离所计之我一向是无。依倒情横计。故直云空。蕴界处及余一切诸法。虽无其执不坏其相。故但云寂。故法华云。诸法从本来。常自寂灭相。寂灭相故。一切融通根识尘。大清净遍满矣。

　　疏初喻中。文四。一释标告之意。二谓摩尼下。(此云如意。得此珠者。如意中所欲无不遂故)正释此喻之相。青黄等者。五方正色。经云。随方现故。三以之合法。四简二喻别。三中二。初然此下标。二言印前下。释文二。一释印前。又二。一正释文。言五色喻五道者。此有二释。一直依本配之。黑喻地狱。黑黑业故。青喻饥鬼。鬼多面青故。饿瘦带青色故。赤喻畜生。天台止观云。血涂之道。故黄喻人道。黄是中方之色。(易云黄裳。取其中也)人道不在天上之乐。不在三涂之苦。处其中故。白是天道。纯善白业所感故。二约正法念经。于白色中。开出白白。以配六道。彼经云。心如画师。手画出五彩。黑青赤黄白及白白。清凉大师如次配地狱鬼畜修罗人天。三涂同前。余则黄配修罗。修罗非天非人。处中间故。白配于人。多善业故。白白配天。因果俱善故。(华严九地中亦说)故华严下。证于见色迷珠之喻。但以经文合之。意即显矣。谓初句中。诸法合青黄。凡夫见合愚人。次两句。但见合令是青黄。后句合则不见珠体。疏若以下。二配三性。言前所显者。二空所显真如也。前幻者。文云。幻灭亦灭等也。前尘垢者。文云。垢尽明现。又云。当知身心皆为幻垢。垢相永灭。十方清净。身心等相者。从我今此身四大和合已来尽二空观矣。

　　△疏言显下。二释显后也。于中。初且结印前之意。以起后圆净之义势。次若无计下。正明此门之义。然此印前显后一段之意。结撮至此。美而复妙。文势亦甚易见。宜可在意。以前后经文乃至一切清净遍满等。而发扬之。

　　▲疏然前之镜下。四简二喻别也。相对说之。亦甚易甚妙。必须再三分明。显此深意。此经宗要文相。于是乎大影。疏论云。一切等者。是本觉体相之因。显觉性圆净之义故。以彼证此。彼显四种大义。与虚空等。犹如净镜。(此亦云清净宝珠)一者如实空镜。远离一切心镜界相。无法可现。非觉照义故。二者因熏习镜。谓如实不空。一切世间境界。悉于中现。(明一切法离真心外无别体性。如镜现像。正同此摩尼现色也)不出(明心待熏故现。非于［中］有色自出。同此随方各现)不入。(离心无别能熏故不从外入)不失不坏。常住一心。以一切法即真实性故。又一切染法。所不能染云云。即疏所引。是也。但证当科之文。言染法不能深者。以性净故。虽现染法。染法所不能污。非直染不能污。亦乃由现染故。反显本净。如镜现秽物反显镜净。岂污镜也。正同此疏云显圆觉虽现非是定实故也。智体不动者。以本无染。今无始净。是故本觉之智。未曾移动。又虽现染。不被所染。即不动之义。具足无漏等者。此本觉中。恒沙性德。无所少也。又与众生。作内熏之因。令起厌求等故。论次此文云。三者法出离镜。谓不空法。出烦恼碍。离和合相。智淳净故。(同此摩尼清净也。彼约障尽而显。此约观成而显。然所显法。俱是性净本觉)四者缘熏习镜。谓依法出离故。遍照众生之心。令修善根。随念示现故(同此映于五色随方各现及法中现于身心。随类各应也。然镜有四义。摩尼亦然。所显圆觉亦同彼具四义但疏恐繁不具引)。

　　疏拂迹入玄者。为欲入生佛平等称性圆净究竟之法故。宜拂前垢净迷情始修分限之迹也。此一段疏文。甚深。甚妙。甚当。甚显。甚易。可发扬其美。文中二。一释文。但一一以疏。属当经文。文自显矣。言对垢者者。经末者字贯于此也。故疏皆云者。

　　▲疏然上人法下。二配对。言各三者。人是三能。法是三所。言三对者。一众生是能执。垢是所执。二菩萨是能离。垢是所离。三佛是能说。执离垢净人法等名数皆是所说。六只单数可知。并是经文。非别建立。

　　疏言一真等者。文二。先释科文。然此迥异诸宗。非二谛三谛八谛五法三性所能配属。然强以三谛配者。一真是中道第一义谛。未明理事空有者。真俗二谛。(境界难齐。故云强也。谓此一真融下三重法界归于此一量。此一外更有三重。三重尚不出一真量。况更有真俗二谛与此相对而说乎。故云迥异诸宗也。问天台说。一境三谛空假皆中。岂异此耶答三谛融摄。方成下三重中第二理事无碍观也。事事无碍重重无尽。尚未显著问此云未明理事岂总摄耶。答正由合为此一。而未开显。故未明也)。

　　疏今初下举经消释。释文又二。一释初六句。言外见东西者。肇公宝藏论云。夫约天地为上下。约日月为东西。约身为彼此。约心为是非。今取意随便用之。谓若不约身以对日月。日月何准。彼举四事。故得相对。今单取身对。方以释无我。即无方故。宜云尔。

　　疏虚空下。二释无边下二句也。疏撮二句为一句牒之。文二。一破空。二显觉。谓前二破二执。显于空理。今又超空理。至于觉也。初中四。一标。二若言有下释。三结。四证。二中二。一开辟。二若体下牒破。又二。一破体一。二破体多。初中又二。一合色不合色破。二在色不在色破。前中又三。今初。各与法合成多失故。初二句牒。外计随能下。二正难成。多以虚空。容受色等法。随其一一色等诸法。合虚空体。故应成多。次二句释成多所以。如前一处色所合空处。余处色不合。故如余处色。余处色合处。彼色不合。故体非是一虚空。亦应尔。故云体应成多。(且如瓶与虚空合时。余盆等即不与此合。瓶之空相。合如盆合处。瓶不合故)然此一段。是一比量。但阙喻故。谓初二句是有法。次二句宗法。后二句因也。应立喻云。如余处色。疏不尔诸下。三通与法合杂乱失。谓若非此处。色合时。余处色不合。(释不尔字)即色等法。应亦相遍。以此处色合时。余处色亦合。此处色即余处色。故一一色等。应互遍。随彼虚空。其量遍故。(此明虚空合一色时。余亦合余色。即此一色。便是若色。如此彼空故成相遍也。据诸法互遍。但有其宗。若将不尔字为因。立量亦得。即此彼空为喻。应云诸色法是有法。应互相遍是此宗法。此色合空余色亦合故如此色处空及余色处空合也)疏若谓下。三不与法合。非受失。谓合是容受义。故如镜水等。清明容受万影。故与影相合。不容受外质。故不与外质相合。设外质久。水水开避故。不名合也。即知受即必合。合即必受。应立量云。虚空不容受诸色。不与色合故。如水不合炎火之质。彼论以余二无为为喻者。对小乘故。

　　△疏又色下。第二在色不在色破也。初二句审于外计。后二句有无并难。若色有空。色体与空体。应相杂。岂云色中虚空体。应即色处无别故。如此处色体相离者。是一切义。若此色体中。无有虚空。空应不遍一切法。不遍一切法故。应是有为。如地水等。

　　△疏若体下。第二破体多也。此有三过。一有品类。二非遍三非受。初谓体若是多应有品类。此处空非彼处空故。如色等法。二谓色等中无。故非是遍。三谓无色处方有。故非容受。

　　▲疏故知下。第三结也。结空无体。归于识矣。谓有问云。今现见虚空。遍一切处。无生灭变异。又诸经亦说有虚空。如何破之。故此破已。法归唯识。唯识亦说虚空。略有二种。一依识变。假施设有。谓曾闻说虚空等名。随分别有虚空等相。(闻佛菩萨说名随名。起分别心。有虚空相。以为缘力)数习力故。心等生时。似虚空现。此所现相前后相似。无有变易。假说为常。(所显空相。前后相似无有变易。唯有一类。豁虚之相。故假说之。为常及无常等。如极微等。定无本质。唯心所变也)二依法性假施设。有谓空无。我所显真如。有无俱非。心言路绝。与一切法。非一异等。(此上总显法性之理)是法真理。故名法性。(上皆显所依讫)离诸障碍。故名虚空。(此显能依也。即此真如。离诸障碍故名虚空也。下因说余无为法)然此上破空之疏。皆唯识文。亦依彼疏所释。兼或注助。令其易见。然所用之意。稍与彼殊。彼正破萨婆多业诸部。计心外实有三种无为。空是其一。今即俱通对一切凡愚空相。不融色相不泯者也。以此土无的。定坚执宗计。但有泛尔。妄想之计故。幸诸智者。详其存废之利害。用功之多。少取悟之难易。修证之迟速。即见余之深志焉。前后用之。意多如此。

　　▲疏故首楞下。(佛顶经也)四引证也。据文似俱证无空。若以义求。亦证识现。言发真者。真发也。谓真性开发。正同此觉。故显发还源。始觉合本觉也。然佛有觉照二义。上觉。此照矣。殒者灭也。虚空既从心识分别熏习相现。今破和合识相。显发真净觉智。故所变空相殒灭矣。即起信中。心灭则种种法灭之义也。问若一人还源。十方空灭。今何皆见空相耶。答上岂不云自识变耶。何不自觉分别之念。却嫌空相在耶。

　　疏谓迷情下。第二显觉也。文三。一破。计执之空故觉显。觉处见空者。如人有摩尼宝珠置于琉璃幢上。当其所处座之前。焚香启愿。珠出万般珍宝。遍于一堂。保惜之甚。自守护之。忽然睡眠。梦见珠及所现宝等并己堂屋库藏及城郭。一切空无所有。梦中意云。曾经失火焚烧千万之家故。四面瞻顾。坦然露地。无一碍物。荡荡虚豁。唯一段空。(识现之空正。同梦所现也)心生苦恼。叹忆宝等。及乎寤来。此空都无。但见幢上如意宝珠及诸珍宝堂屋城郭千家万家连檐接宇。法合可知。故有人云。鱼不见水。人不见风。迷不见性。悟不见空。显谓下二句。上句慧解脱。下句心解脱。故觉现心开。非重言也。问经说所泯之空无边耶。为说所显之觉无边耶。故疏答云。翻覆俱无边也。谓无边之空既亡。无边之觉即显。

　　▲疏故首楞下。二合。依他相空故觉显。约经释也。即佛敕文殊。判二十五圣所得解脱。唯观音菩萨。从闻中入。独得圆通。其文具云。闻非自然生。因声有名字。旋闻与声脱。能脱欲谁名。一根既返源。六根成解脱。(旋闻［音］脱也。此虽非所引要之生起文意)见闻如幻翳。三界若空华。闻复翳根除。云云(次五句兼此一句即疏中是也。次下云)摩登伽在梦。谁能留汝形。(了喻超尘也)首末之文。如别卷具引及释。注空生大觉中者。此却是何前之文。谓文殊欲判二十五圣。先标宗说偈云。觉海性澄圆。圆澄觉元妙。(标湛本源)元明照生所。所立照性亡。(发照遗真)迷妄有虚空。依空立世界。想澄成国土。知觉乃众生。(述相生故)空生大觉中。如海一沤发。有漏微尘国。皆从空所生。(喻真生妄)沤灭空本无。况复诸三有。(妄起即空)释曰。今所引者。但证空亦是无。依觉妄现耳。

　　▲疏是知空下。三克体指觉。便是结上绝待之文矣。

　　三重法界中。三重者。即四法界中之三也。一真空等者。初即理法界。后即事事无碍法界。二则名同其事法界。即经中根识尘大世出世间一切法数。乃至八万四千是也。经依此等。说三重义理。名三法界也。(事如前陈有法。三重如后说宗法谓眼根等是有法定皆清净绝相是宗法等)疏全同华严等者。题云修(熏习造诣)方广华严(所依经也)法界(经所诠法也。是华严所说之法界。非余经所说之法界也)观(泯情照彼法界也。是华严法界之观非数息等观)门(门即教也。是所制述七八纸已来文书名句文也。故法华亦指教。云其智慧门)有三重。(如上引)京终南山杜顺作。(姓杜名法顺。是华严宗源之师。即文殊化身也。瑞德甚多。具在传记。其师所居处今见置华严寺。寺有和上塔庙)今此一段经意。正令诸菩萨及末世众生修习此观。故与彼同。但文句之异耳。

　　疏先示观门者。但取义意。撮略显示。不具其文。今亦俱消现文。更不能繁引本文也。真空者。即灵妙心源。但约不虚妄故言真。非色相故云空。(经前二等者。具在文中)复四者。前三简情。后一显理。前中。一简断空。二简实色。三简影像。观门之中。每上句一一云不即者。正是遮简之词也。初中断空者。非真实心性故。自体不知故。不应诸缘故。即空豁断灭。谓离物所显之空。色灭所显之空也。故中论云。先有而后无是则为断灭。然外道断灭。归于太虚。(故楞伽云。若心体灭者。不异外道断见戏论)二乘断灭。归于涅槃。(故肇云。涅槃论云。大患莫若于有身故灭身以归无。劳勤莫先于有智。故绝智以沦华等。)言色不即者。谓诸经中。云色即空者。不是即于此断空也(上句)谓是即于心体离相之真空也。(下句)何者。谓诸色法。本从真心所现故。推之一一无体。理合还真心之空。不归断空。以本非断空所现故。如水结成冰。镕之归水。不归地风火等。(遍计空也)镜明现色。推之无体。即归于明。不归余物。(依他空也)故上引外道小乘所归如归水火等也。疏青等非是等者。简实色也。谓诸经所言色即空者。此色是真心所现。虚幻之色。非谓定有实色可说空也。若定有色。即须待灭了方空。良由是真心所现无体之色故。下句云即真空也。若实青黄长短等定实之色。岂是真空之理。故云非也。然此中无体之言。正是遮简文也。然文中。唯标青黄显色。云等者。以实况假也。谓显色是实。尚即是空。况长短等者是假。岂不空耶。有人不晓此意。见文中有青黄等言。便科文云。一简形色。二简显色。不应理也。此简显色。云青等。前简形色。应云长短等。又非真空。理之言唯简显色。岂长短等是真空理耶。疏色不等者。简影像也。谓闻前所简已。免谓是断空实色。知是真空幻色。然犹带幻色之想。未得迥然洞彻真空体相。故此更简之。云空中必无色等。令真空绝相观行成就。(此四句十门。虽有空色二名。而宗旨唯显空相故。第三句云。色尽而空现等文。总名真空绝相观矣)方能不住诸相。不住诸相故。于一切事相。自在无碍故。成下理事无碍周遍含容等也。故此经观门之首。亦云。证得诸幻灭影像故。尔时便得无方清净无边虚空觉所显发。据此则觉圆明故。显心清净等文。已是观成之相。显示此成相。令诸菩萨及末世众生观未成者仿之而修故。此三重全同法界观也。今云空中必无色者。正是彻底简尽之词也。如水中必无火等。故云必也。若向水中见火。定知此火全无矣。问若必无色。何以经云非色灭而后空。故下句云。以会色无色。无色。故无可灭坏。故云非色灭及不坏色等。由无色可灭故。本来但是真空。非谓有幻影之色可说是真空也。若有幻影之色。虽非定体质碍。且还有长短分限。如镜中见青处不遍于青。二寸短影。不得云丈尺长影。岂得眼耳鼻舌周遍十方世界耶。故知欲成下两重无碍之观。必须不带幻色之想。方能造诣矣。问欲得成下无碍。亦不应作空想。何以。偏云简色。答若有空想。即是断空。前已简讫。为有色想对色便成空想。色想既亡。自然无想。即下泯绝无寄也。又以世人凡见诸境。皆有色等之想。未曾有人对诸境时见空相也。故唯委细重简影像云色。注上三句。以法简情者。法是所执之境。情是能执之心。由见有境。故执计之。但简诸境本无。了悟法空。自无情执。故云以法简情。然上三句。亦可简三种空乱意菩萨。三种者。宝性论云。地前菩萨于此真空。有三种疑。一疑。空灭色。取断灭空。(此失空如来藏。即损灭也)初句简之。二疑。空异色。取色外空。第三句简之。(若云空中有色。色则无空异也以色无故不异也)三疑。空是物。取空为有。第二句简之。(谓空若是物。物应是空。物非空理。故云青黄之相。非是真空理也)故十地经。明地智同相云。(对次下经不同相)自性本空寂有不二不尽。亦是简三种空也。彼论云。释上句总。下句别。总中。是彼智相故云自体。此智自体。以何为相。谓以本空寂。何以言同。此则净性涅槃。上同诸佛。下同众生。一切众生皆有此故。横同诸法。诸法如故。此如即是自然空故。智性色性。本性无差故。下句别者。论云。此智空寂。其相云何。谓离三种空摄。是真空相。初云有者。即离谤摄。(即此初句。谓此空是实有之法。但以无相。故云岂非断灭之空。断灭即是谤也)不二者。即离异摄。不谓异此空智更有异空智。(即第三句。空中有色。便成二也。空中必无色。故云不二。彼论云。智者十地智也。谓若有色则别有观。色空之智。空中既无色可观。即空体本自能知。便名为智故云不谓异此空智更有异空智也。此释经中不二也)不尽者。离尽灭摄。不谓有彼此自体彼此转灭故。清凉释云。此明非灭有体之智成有体之空。亦非空有物可转灭也。(第二句也。谓若有青黄可说。此青黄性空。即青黄消灭时性空亦尽。今以即此本无青黄本无。本是真空故。经云不尽也。论云离灭尽也。无色体可观为空故。无智体可灭转也)。

　　△疏四凡是下。第二显理也。谓一切法本无自性元是真空(从缘故。依他无性。即是圆成)但以情执于实故。前简云即不即等。今简情既尽即非灭色离色存色。不即不离故。色即空也。注云一切皆然者。谓色是法相之首。五蕴之初。故大般若经。每以一门之义。历八十余科法数。皆以色为头也。如云色清净一切清净等。若据今经云。一切者。即根识尘大。乃至八万四千等也。应云。眼不即空。以即空故等。一一历之。可知矣。

　　疏第二明空即色中。亦二。谓简与显及简中三皆同前名。一二之中。全翻前段一二。唯第三中文异于前。前云。空中必无色。若敌对翻之。应云。色中必无空。今不云尔者。不应理故。谓空中无色有理(真空绝相故。水中现火相时。水中必无火故也)有文(经云。是故空中无色。无受想行识。无眼界等)色中无空。文理俱绝。(未曾见有此经文故。真体遍法界。不应有一法中无真空故)故不翻前而乃约能依所依简也。谓真空随缘现色时。色依于空故。空名所依。所依非能依故不即色。又非别有色自体来向空中而现。但是真空全体而现故即色。详之可知。故观门云。是所依故不即色。是所依故即色。因同而宗异。此义实为玄也。照之有味。然此文亦兼反显。不应翻对云色中无空之意。谓真空随缘现色时。全体不变故。前云空中必无色。以若有色。即是此空变为色故。岂名不变。如水现火时。水中必无火。以现火时水全不变。故必无火。据此后意。则虽文势非翻对之例。而亦当简影像之义矣。可去情思之(简情唯上)。

　　▲疏四空即下。第二显解也。以真空之理本不可以空相色相而取。但以情计于色故。简云不即色等。令简情既尽。故空色相即俱无等也。以色非情计之色故。前第四句云即空。空非情计之空故。此第四句云即色。如水中现火。智者见之。计为火。火非情计之火故即水。水非对眼根显之水故即火。两处第四句结成般若经文色即是空空即是色也。言显解者。显真实道理令生解也。故虽云即色。不名显事。下句释之。以是法无我理非断灭者。有二意。一以色非自体之色。但是真空之色。故不断灭。二以真空不守自性故。虽不变而能即色。云非断灭。(注例一切亦准上知)。

　　疏第三中。即当般若经色不异空空不异色也。互不相异故。云无碍色。举体全空者。无分毫是空有。色尽空现者。既色等荡尽。三界十方。更无一切。唯是一段真言。荡荡无边。非心识境。问胜鬘云。如来色无尽。云何此云色尽。答正以色相举体自尽不待坏。本无所有也。故全同真空。同真空故无断尽也。故华严云。分别此诸蕴。其性本空寂。空故不可灭。此是无生义。然此色等。非思议境。故胜鬘前偈云。无比不思议。亦有本云。色不尽而空现。即离情之色也。二文皆通。既非情想之色。即与真空。无分毫之异。故次云。空举体不异色。全尽空之色空不隐也。若余情计之分毫不尽也者。焉得真空之不异也。又焉得真空不隐一味耶。可去想而观之。故观门具足本云。是故看色无不见空。观空莫非见色。无障无碍。为一味法也。

　　疏第四中。言所观真空等者。虽云不即色不即空。然本说真空。非说色也。故特标之。方云不即等。乃至迥绝无寄也。不可言即色者。就法就人。各有二失故。就人者。一圣应同凡见妄色。以圣见真空时即是色故。二凡应同圣见真空。以凡迷见色尘时即是真空之色故。就法者。一坏真谛过。以空是青黄即无真谛无相之空故。二坏俗谛过。既即以真空为色。即别无青黄长短俗谛之色故。疏不即色者。若云不即。就人就法。亦各二失故。就人者。一圣智不成过。以取色外非真空故。二圣不从凡过。以空异色圣自圣故。就法者。一坏真谛过。以色外断空理非真故。二坏俗谛过。以空非色妄无依故。疏即空不即空者。若但此所标。真空为前陈。云即不即者。则唯是拂迹离言。若翻上空即色等。云色即空不即空者。则亦就人就法。各有二失。色即空。就人二失者。一凡迷同圣过。以凡夫所见妄色即是见真空故。二圣智同凡过。以所证真空即是凡所见之色故。法者。一坏俗谛过。以青等色即是真空。则无别俗故。二坏真谛过。既即以青等为真空。则无真空故。疏不即空者。若云不即空。就人就法。亦名二失。就人者。一凡迷不成过。以所见色非颠倒故。二凡无悟圣过。以所见妄色永隔真空故。就法者。一坏俗谛过。以色非无性待缘不得有故。二坏真谛过。以不会色归空则无真故。疏一切法皆不可下。皆展转拂迹无遗故。云非言及所也。上皆不可以识识。非解所到者。不可以智知。是为行境定心之境也。以生心下。释成不可识知之意也。谓真如自体。本自有实识知大智慧光明遍照法界。若更别生心起解。志乖本体。故云尔也。注初二句入门等者。文皆可知。然初云显解。但是闻思信解也。行者定也。正成解体者。从定发慧也。解绝者。闻思信解不存也。亦始觉合本之意矣。又此四句中。一简情显解至色即空。是空观。观真谛。二简情显解至空即色。是假观。观俗谛。第三双照。第四双遮。皆明中观。观第一义谛。以义取意。撮略显示。观门已竟。

　　释经义中疏此下皆云下。文二。一通释七段。二别释此章。初中十一。今初。指文标解也。二空观。乃至垢尽明现。摩尼清净。为远方便。拂迹文云。垢尽对除。即无对垢及说名者。灭影。文云。证得诸幻。灭影像故。此等为近方便。故同观门解绝也。虚空觉所显发者。行起也。故云泯绝无寄。问若即此段经文。但同观门泯绝无寄中行起之言。其前三句。简情显解。自同前段。何得以观门配此段耶。答经与观门。拂迹泯绝行起等。观门皆无前后。但文不顿彰故。约相由之意。似前后耳。故钞前云。此经是观成之相也。

　　▲疏故智论下。二引证也。

　　▲疏意言下。三释所引也。大般若等者。即难信解品云。善现。色清净故即般若波罗蜜多清净。般若波罗蜜多清净故一切智智清净。若色清净。若般若波罗蜜多清净。若一切智智清净。无二无二分无别无断故。如是历受想行识十二处十八界乃至无上正等菩提。八十余科。世出世间一切诸法。悉同此例也。大品。即直云空者。但改清净云空。其所历诸法。即无差别。今引此二处经文。证清净与空同。是绝相离过之义。证成此所科七段之经色相空净矣。

　　▲疏若就下。四就心释。谓若心颠倒妄想。即七段中所历根识尘大一切诸法。皆是定有。有则不净。但心无妄计。则此诸法皆无所有。故清净也。故论云。心生则种种法生。心灭则种种法灭。

　　▲疏由前幻下。五指文结成。文二。一正结。二智论下引证。言观待断者。证所结云能观之智又亡也。

　　▲疏觉圆下。六通释初句。出清净因也。言通释者。此一句经。总为七段中清净之因也。

　　▲疏显心清净下。七段通次句。成清净义也。唯此清净二字。义通体别。义通者。心及下根识等法。皆由觉圆明故。得清净也。体别者。准此。云心清净。异余根识等法。根识等法以空无体性故。名清净。如镜中青黄等也。若实有体。即污于镜。故此青黄等。即名不净之物。今以青等但是影像。都无分毫之体故。一一清净。如前引智论及大般若大品等说。今云心净异于此者。如此镜明体。于中。若有尘垢。非唯尘垢不净。即此明镜自体亦名不净。(故疏云。此迷觉心心中执法)若无尘垢。但是影像。非唯影净。即此明镜之体亦自得名清净。(故疏云。今见法性法即皆空等)是如镜净是有体。说此体清净。影净是无体。无体方名净。岂不异乎。

　　▲疏七段下。八例下也。此但例义通。不例体别。善自详而说之。

　　▲疏然展下。九指下也。

　　▲疏今且下。十标此也。谓标其所释七段之名数。非谓唯此初章。

　　圆觉经大疏释义钞卷第七(之上)

　　圆觉经大疏释义钞卷第七(之下)(始法空章中终世间诸法)

　　终南山草堂寺沙门　宗密撰

　　疏心者下。二别释此章。此章谓眼识也。于中二。一随文释根识。二开义释八识。初中三。一含释七八二识。二正释六根。三正释六识。初中又二。初含第八以释心字。后含第七以释见尘字。初中五。一约染时出体。谓以通名。牒起经文。偏约第八。指其体也。详其经文。含总别故。总即我心。别即赖耶。言总相者。染净和合故。约带染说。即当第八。约净体说。即上镜明之喻。

　　▲疏成唯下。二就通相指名。言四种名者。彼文具云。然第八识。虽诸有情皆悉成就。而随义别。立种种名。(于有情中。有成就此名。有不成就此名故)谓或名心。由种种法熏习种子所积集故。(梵云质多此名心也。摄论云。由种种法积集种子等。即集义。是心义。起义是心义。以能集生多种子故。或能熏集。于此识中。既积集诸法。故说此识。名为心义。心意识中之心也。何以得知心是此识。摄论等云。心体第三。离阿赖耶识。不能得故。对法第二。亦有心义。与此不同。彼摄法异。据一边说)或名阿陀那。(梵语)执持(唐言)种子及诸色根。令不坏故。(此通凡圣。摄论云。为取所依。唯在凡夫一分染义说。非通诸圣。然此亦能持根依。今但云根。据胜说也)或名所知依。能与染净所知诸法。为依止故。(所知者。即三性。与彼为依。名所知依。即摄论第一所知依品。是此所知阿赖耶之别名也。故中边云。虚妄分别有于此二都无。此中唯有空。于彼亦有此。是故三性法。皆依此识有)或名种子识。能遍任持世出世间诸种子故。(即与诸法为种子义。前第一名心。是积集种。在其中义。今此取能生诸法义故。二差别。摄论。无皆一名。杂集瑜伽。此有此名也)此等诸名。通一切位。(等者。等取小乘。名根本识。摄论。名第八识。亦名意。此通有漏无漏若凡若圣。名一切位。就三位中。即是相续执持位也)上所引释。已消疏竟。然彼论次云。或名阿赖识。摄藏一切杂染品法。令不失故。我见爱等。执藏以为自内我。故此名唯在异生有学。非无学位不退菩萨。有杂染法执藏义故。(义如次下说)或名异熟识。能引生死善不善业异熟果故。(此意显是引果义故。有漏无记名为异熟。与因异故。从异熟因。所生起故。无漏是善非名异熟。非与因异及异熟因生故)此名。唯在异生二乘(有学无学)诸菩萨位。(第十地已还。问金刚心菩萨。如何有此名。答若已舍。何不名佛。云云)非如来地犹有异熟。是无记故。(纯无漏善)。

　　▲疏迷时下。三释转名所以。言由执藏等者。成唯识云。初能变识。大小乘教。名阿赖耶。(此云藏也)此识具有能藏所藏执藏义故(摄论云。谓与染法。互为缘故。为染末那所缘义故)谓与杂染。互为缘故。有情执为自内我故。(能持染种子。名所藏。此识是能藏是杂染法所熏所依。染法名为能藏。此识为所藏。摄论为杂染第七等之所执藏。以为内我。名执藏识即此与杂染互为缘者。解能所藏也。诸有漏法。皆名杂染。非唯染法。有情等者。解执藏义唯烦恼障义。非所知障义。不尔无学应有此名。此不别执为其我所。及与他我名自内我。此即正解阿赖耶义。义虽具三正以执藏为名。不尔。二乘八地菩萨应有此名。三藏阙一。即不得此名。若尔。七地已前二乘有学入无漏心我爱不执应舍此名。如彼后文所辨)此即显示初能变识所有自相。(自体相也。但言藏识。即持业释。问言与杂染互为缘者说为能藏。即是因义亦为所藏即是果义。因果之外岂更［无别］自体相耶。故答云)摄持因果。为自相故。(自相是总。因果是别。摄持别相。为自体故。摄是包含义。持是依持义。问若尔自相应是假有答不然谓若条然因果。两相合之为自相。自相可成假。既离自相。无别因果相。因果相即自体之上别说。故非假也)疏今观智下。若据法相宗。即大小二乘阿罗汉位。方舍此名。(大乘八地是阿罗汉位。小乘可知)若约终教。初发心住即舍。若约圆宗。本无此名。但虚妄颠倒故。今此顿宗。不立地位。但观行成就。即全同佛故。但是觉智相应心品。不云赖耶。故云没赖耶名也。没名者。明非没其体也。唯识亦云。然阿罗汉。断此识中烦恼粗重。究竟尽故。不复执藏阿赖耶识为自内我。由斯永失阿赖耶名。说之为舍。非舍一切第八识体。释曰。彼以烦恼究竟尽故。故云永尽。今但取观成。在观不执。故但云没名。不云永也。

　　▲疏心既清净同无垢识。四结同佛位。谓有漏名赖耶。通名为心。无漏名无垢识也。故彼论次云。或名无垢识。最极清净。诸无漏法所依止故。(唯无漏依体性无垢故)此名唯在如来地。有菩萨二乘及异生位。持有漏种。可受熏习。未得善净第八识故。如契经说。如来无垢识。是净无漏界。解脱一切障。圆镜智相应(此即如来功德庄严经颂也)。

　　▲疏故此下。五指下文证。亦是通难。难云。无垢识是佛位。如何同之。故引证通云。此顿宗中。观行成就时。全同佛也。故下科云。顿同佛境。彼有六门成佛之义。皆有教据。至文当见。又若约自性清净。名无垢者。亦通凡圣。故密严经云。心有八识。或复有九。又下卷。如来清净藏。亦名无垢智。常住无始终。离四句言说。又决定藏论九识品云。第九阿摩罗识。真谛三藏释云。(亦是此三藏译也)此有二种。一者所缘。即是真如。二者本觉。即真如智。能缘即不空藏。所缘即空藏。(二皆如来藏也)楞伽中真识。即无垢识。如下引释。又古师亦立第九识。慈恩破云非也。兼会释云。然楞伽有九种识。彼说真如为第九。名无垢识。今更会之。设是真如。亦不乖古师所立。由真如是生灭门中本觉。又论以一心为真如。又云。真如自体。有真实识知义故。(余如下引。真谛所释正是真如)良由慈恩不了生灭门中真如故。偏以一家之义而破也。

　　疏见尘下。二含第七。以释见尘也。文五。一约外以出体。二合本以出体。三合末以出体。四总结内外。五显经文势。初中四。一正辨也。若约唯识中说。第七一向内缘。则不执我所。以彼说八识各别出体。今据起信前七但第八差别功能。(如普贤章八门唯心中已说)故此经无正第七。但带第八第六而说也。(起信说第六云。分别六尘名为意识亦名分离识经约分离义。故取见闻等名也)今云我心计执者。(能执之体)见一切色相者我所也。(连带所执而论)即见等是尘正体也。

　　△疏不单下。二遮局也。不局之义甚显。寻经可知。

　　△三寻此下。四以体释名。此云我执之心者。含我我所。别立名者。名见尘也。据立名意。即约我所。四又亦下。收别为总也。此中根字七为第六根也。境字我我所也。识字带六七也。如五蕴等者。引例释成也(蕴中之我。通于假者及凡夫所执)。

　　▲疏若以意下。第二合本以出体。文二。一正指也。转相是所执。七是能执。合为此见者。且不带我所见而说。以但且出体。非释名故。经以意趣中求。疏论之家。须克性而说。

　　△疏瑜伽下。二引证也。由二必相应故。举八已自含七。是以此中无正七也。

　　▲疏又亦六下。第三合末以出体。(末即六也)文三。一正释也。既为其根。岂定分内外。故经中自能起之根名见尘。所起之识但名识。问若以是根。便合说者。如眼等根。亦应能执。前应合说。以眼等识。亦同意之识故。答然意之识言。虽依主释。是带持业之依主。不同眼等色根是异类依主。异类依主如父之子等。带体依主。如金之镮钏等。且如金团打着物碎。岂可唯是团打不关金耶。彼论务在分析法相。故一向简。经是意趣故。包含说故。佛言如我说者。义语非文。又天台云。经富论贫。是此意也。注梵云等者。四惑之义。下章当释。言恒审思量者。成唯识释第二能变云。是识。圣教别名末那。(七意)恒审思量。胜余识故。(于圣教中。别名末那。是别科拣八识总别。具在下章。又诸识皆名为意。而此标意。余识不然。虽标总称。即别名也。故云别名末那也。问何故诸识不别名意。次下答云。恒审等也。谓思虑第八度量为我法也。八恒非审思。六审思非恒。余五俱非故唯第七恒审也。瑜伽云。若末那恒思量为性。相续而转佛说出世末那云何建立。答名假施设。不必如义此义意言出世末那更不思量任运知故。无粗惑故。无散慧故。不名末那。即唯有漏非在无漏此一解也又云远离颠倒正思量故此意言遂虽颠倒思量。有心思量故。即通无漏亦有此名)此名何异第六意识。(以总名识。别名意合名意识。与第六名同故有此问)此持业释。如藏识名。识即意故。彼依主释。如眼识等。识异意故。云云(可知)然诸圣教。恐此滥彼。故于第七。但立意名。(而不名识也。第一释也。次云)又标意名为简心(第八)识。(前六)积集(心)了别(识)劣余识故。(据增胜释也。第二释也)或欲显此与彼意识为近所依。故但名意。(第三释也。近所依者。以相顺故。同计度故。六缘境时。七与力故。所以［七］无漏［云］无漏有漏亦尔。非七缘境第六与力。故云名识。七但名意。为简第八亦与力。故云近也。由八有七七故有六。又有释云。以相续思量故但名意。第六间断故。加识名也)。

　　△疏故此下。二出经意。

　　△三起信下引例。于中。初论后经。初中。梨耶次说者。说梨耶三细已。便以有境界故。复生六种相。一者智相。依于境界。心起分别爱与不爱故等。(余五云云分别境界爱不爱等。非末那之行相矣是六识也)又下说生灭因缘云。以依心。(本心)意(五意也。初三是第八。后二是第六)意识(总前六也)转故。以依梨耶。有无明。不觉而起。能见能现。能取境界。起念相续。故说为意。(标云意。释云识)此意复有五种名。一者名为业识。二转识。云云(不能具引)三现识。所谓能现一切境界。云云(即梨耶三细也)四者智识。谓分别染净法故。五相续识。以念相应不断。云云(上二皆第六下四总前六)言意识者。即此相续识。依凡夫取着转深。乃至分别六尘。名为意识。(虽云云。识即是前六)释曰。据上两处论文。于梨耶次。便说前六。行相照然。疏楞伽下。二引经也。清净心等者。清凉释云。约不与妄合。如来藏心。为真识现。即第八。(故彼经下云。如镜见物。现识处现。亦复如是)余七皆名分别事识。今疏释云举外等者。即藏和上。起信疏文也。藏和上。约非克体局是第七。清凉则约义合于七故。二释意亦不违故。前释云。令转相为见尘。或见六七合为见尘。正缘是义势含隐之文。故不指的别配也。又明言举外起前事识。不言起事识。然后举外。前但约能举能起义边。以释见尘。(同清凉也)今但约说所起事识。非末那也。(同藏和上教也)良由六七非即非离故。前后说相望小差。

　　▲疏然此下。彼第四总结内外也。此者圆觉。彼者楞伽。由此识故下。即藏和上起信论疏。作此释也。义意如前所明。彼先假问云。三细属梨耶。六粗属事识。如何不说末那识。答有二意故。一者前既梨耶末耶必执相应故不别。瑜伽云。赖耶识起。必二识相应故。又由第六缘外时。必内依第七为染污根。方得起故。又说六尘必内依七故。亦不说二者。以义不便故。谓无明动真心。成梨耶。外境牵心。起执染净。第七俱无此义。故不说。亦可计内为我。属梨耶。计外为我所。属六尘。故不说也。问七不外缘。何言计外。答义在下文。注云不乖思量者。合内合外。皆亦思量之义。

　　▲疏若不下。第五显经文势也。谓成唯识。但排头各各分析八个心识汗相故。别出第七。今此经论等。本不是欲解释诸识。论中但欲叙染法生起。论次经中。但欲显观行成时觉。既曰明心。即清净展转相蹑。显心皆清净之义。故须连前带后相蹑而起。然论及楞伽。约随流说。此经约返流说其生起。论绪则无差异也。

　　疏眼等根下。第二正释六根也。于中文二。一释名也。等者。等于耳鼻舌身意也。眼者。照瞩为义。瑜伽云。屡观众色。观而复舍。故名为眼。耳者能闻。鼻者能嗅。舌者能尝。又能除饥渴羸瘦。敢发言论。表彰呼召。唐梵相翻。具在别卷中也。身者。梵云迦耶。此云积聚。(此一根唐梵俱异本名。故独翻出)虽诸根大造。并皆积聚。身根为彼多法依止。积集其中。独得身称故。瑜伽论云。诸根所随同遍积聚。故名为身。意者思量。如前所释。此中眼体。即是其根。乃至意根。皆持业释。(谓眼即根等)总名根者。如疏所释也。谓增上出生。名之为根。由前五识藉彼为增上缘而得生故。(识等虽各从自种生为亲因缘。而必藉相为增上缘也。又具五义。名之为根。谓严续依发及遍别故)遍现比量。此无六释。若总云六根带数释。

　　▲疏前五下。二出体也。言从自种者。眼从眼种子生。现行眼根。乃至身从身种子生。现行身根也。四大等者。谓能造之四大。(地等)所造之四尘。(色香味触)今此二种。总有八法。为五根体。言净色者。有对不可见也。拣扶根四尘。亦有论云。眼如葡萄朵。耳如卷桦皮。鼻如双爪甲。(经云双垂爪)舌如偃月刀。身如来珠宝光。(佛顶经云。身如腰鼓颡。意如幽室见)未详是否。意根下。云由此者。正释根义。准前楞伽起信等意。即此末那缘内义边。是第七识。(意即识故)举外境时。名第六识。(意之识故)。

　　疏眼等识下。第三正释六识也。文二。一随末。二就本。初中三。一总对根境。二唯依根。三唯依境。初云随六等者。是总标六识随根随境而立名也。以所依根及所缘境各有六别。名种类异。识随彼异。故非多少。(不五不七)亦如定别。又明此识既随根境有六数。定明得名时。非唯据一。即于根境二处得名。瑜伽亦说。随根名识。随境名识。乃至名青等识。(基释云尔)。

　　△疏由具下。二唯依根也。应先问云。既辨识得名。实通根境。何为诸论依根得名。谓名眼识乃至意识。故此答云。由具等也。胜于境故。偏从根称。文二。一总释六识。言五义者。但论列云五。谓依发属助如根而无解释。今所释者。据对法论。(第二卷也)谓依于根。根之所发。属于彼根。助于彼根。如于根故。(根字贯于五色)一依根之识。彼有二义。且如眼识。眼中之识。故名眼识。依眼处所识得有故。及由有眼识得有故。(但举眼者余皆例知。下皆仿此)且如意识。如何意中随七无色处所。而意亦依彼。同无色所依。在无色所依中也。又由有第七故。得有意识。非是境色得识住中。不由有色识定生故。且据粗相。以盲冥者不能见故。虽知有色。识不必生。二中。彼云。眼所发识。故名眼识。云云。五根如文。第七如何。谓由有此第七识故。第六相缚。不得解脱。即其事复七若无漏。六必无漏故。(然七无漏时。必由第六断惑引起)三中。彼云。属眼之识。故名眼识。此谓生依。非染污依及根本依引发依也。由此故知。七于六有势力。谓六种子。随七种子。七种子生现行时。六方得起。与彼力故。不尔不生。非色种子。识种随之。此如何等。问此色有时。必识所变。如有识时。必根所生。何得识种。不随色起。答色是外法。根是内法。根恒相续。色即不然。不可为例。四中。彼云。助眼之识。故名眼识。谓由根合识。有所领受。令根有损益。非境界故。谓由根含识。令根有损益。非由色合识令色有损益。离识之色。虽无损益。色有损益故。如为他损色。如第六识俱无漏故。第七损有漏。成无漏故。五中。彼云。如眼之识。故名眼识。二法等者。六七亦尔。唯内摄故。随根五义。从胜多说。依根得名。疏虽六下。二通第六独名意识难。难曰等无间(通释异名)中。六识皆依意。何故第六独名意识。意识既然。眼等亦尔。此依论通云。虽六识等。初二句牒所问。后二句正释。谓若如所问。六皆依意。然唯第六。独依第七不共意根。余五即无贪。今依不共。以立其名意识。论次云。如五识身。无相滥失。(谓如五识身。亦依于意。依不共根。以得称故。彼名眼识不名意识。此亦如是。立义具故。问如前说。依五八依故七何故第六称不共根。答若染净依。及俱有依。七望五八。俱是所依。然近顺生不共识者。即唯第六。今言不共意显近而顺生。以六种子必随七故。余五不然。故此得名。无相滥失。此为一解)或唯依意。故名意识。(谓眼等五识亦依眼等五有色根及等无间意并第七眼此第六识若等无间若依等七。皆唯依意故。得意识名。五通意色二所依故。若尔七八二识。亦唯依意。或第八识。唯依于意。第七依心。应名心识。或名意识。论次通云)辨识得名。心意非例。(谓识有六。相望辨名。第八名心。第七名意。非此所说。故例非成不望彼故。若望心意。六得名者。彼三各据一义胜故。心摄藏法集起法胜意量境恒行计度胜。意识了境从所依胜问何故七八不从所依。以得其名。意识即尔。答七八相续。当体彰名。六有间断。从依得称。七八据依。亦有此义。诸论但依自胜立名。六对七八次得识名。兼释七八。得名意别。此下六识。从境得名)。

　　△疏或名色识下。三唯依境也。初二句者。以初后例中也。亦依主释。能缘彼彼境之识故。后二句者。谓了境名识。即随境立名。顺通别名识之义故。故论次云。谓于六境了别名识。(释顺义也)问眼识所了色亦是法。意识所了亦有色等何故眼识不名法识。第六不名色识。论次答云。色等五识。唯了色等。(境使故不名法识)法识通能了一切法。(境宽故不名色等)论又一解。或能了别法。独得法识名。(谓十二处中。别名法者。谓第六外处别名为法。不与余境共同名故。此之别法。第六能了。从独所了以得彼名。故唯第六名法识也。亦从不共。得法识名。此能了言即是见分别法之言。即是相分。非谓别上有了字故遂言别也)论结云。故六识名。无相滥失。(互有短长。无相滥之过失。俱舍云。虽色等境通皆名法。但法界名法。余不名法。虽标总称而即别名。意能了此。故名法识)注依未自在位说者。应先问云。六识得名。依根依境。为唯凡夫。为通三乘。论答云。此后随境立六识名。依五色根未自在说。若得自在。诸根互用。一根发识。缘一切境。但可随根。无相滥失。(释曰。此料简也。随境立名。可尔然前五识。依五色根未自在说。萨遮尼乾子经是此论证。正法念经。违此应会。地眼闻声。是正量部义。非大乘义。大乘不然。故不违也。若得自在根互用故。可名自在。如佛地论。转五识时。总有二解或从初地。即名自在。无漏五识。现在亦然。或成佛时。成所作智。彼方起故。然有别义。入地菩萨。无漏五识。虽不现前。得后得智。引生五识。于净土等中。现神变事。何妨五识一一通缘一切异境界。不思议力所引生故或。有别义。七地已前。偏有烦恼。现行不绝。未殊胜故。不名自在。入八地已去。烦恼不行。纯无漏起。引生五识。可得互缘。方名自在)。

　　▲疏若依起下。二就本也。文三。一指论标举六识。二故论释下。约七八释六识。虽带七八。而释本意。唯释前六。其中义意。已在注释。若有犹不解者。捡起信钞。所言分为六和合者。即佛顶经。判观音从闻证入圆通之文也。如前已引之。谓返闻性。余即皆通。其文具云。一根既返源六根成解脱云云。闻复翳根除。尘销觉圆净云云。如世巧幻师。幻作诸男女。虽见诸根动。要以一机抽。(即论中一识应六根也)息机归寂然。诸幻成无性。六根亦如是。元依一精明。分为六和合。一处成休复。六用皆不成。尘垢应念销。成圆明净妙(文显可解)。

　　△疏此五下。三会前所释第七。云体不孤生者。必带第六第八也。

　　疏然八识下。第二开义释八识也。言多门者。外乃包罗万像。内则能所俱成。言十五者。一释名。二出体。三缘境义宽狭。四行相开合。五遍计有无。六烦恼有无。七业行有无。八果报有无。九心所多少。十者三性具阙。十一假实分别。十二界地分别。十三染净分别。十四所依。十五具缘多少。今初。言通论者。约缘虑以解心。(俱能缘虑自分境故如缘境中说)等无间以解意。(离闻导依必不转故。义如下释也)了别(轻清呼之)以解识也。别者。约集起解心。集诸种子。起现行故。或云积集。谓含藏积集诸法种故。虽有能集所集之义。唯取能集名心。(二解皆以种子为所集。第八识为能集。即是心义)问起现行言但由种子。何以此义解第八心。答种子生现行时。由第八有力与故。以此义。解于第八。思量解意。意以思量为行相故。了别(重浊呼之)解识。谓各能了别别境故。故入楞伽云。藏识说名心。思量性名意。能了诸境相。(六尘)是说名为识二出体中。云自名者。于百法中。八个心法。各即是体。言随相者。但有为也。注三科者。谓五蕴中识蕴为体。十二处中意处为体。十八界中。意根为七八二识之体。余六识各为其体。疏就实等者。前据法相宗。心法唯是有为。今据法性宗。前七皆藏识差别功能。无别自体。藏识即如来藏心。如来藏心。是在缠法身。体是无为。合由于生灭现有为相故。楞伽云。如来藏藏识此尘。义如普贤章万法唯心门中所释。可捡说之。

　　三缘境宽狭中。五识意识所缘可知。唯识亦云。然六转识。所依所缘。粗显极成。故此不说。(显颂中不说。依缘共根下说。且显不共依颂中不说者一是粗而且显二乃诸论皆有故此极成故本颂文更不别说。谓本颂中初能变识唯明所缘不明所依第二能变俱明二种此之六识开无所依不明所缘以粗显极成故也)七缘赖耶者。论颂云。依彼转缘彼。彼谓藏识。此识但缘藏识见分非余。彼无始来。一类相续。似常似一。唯执彼为自内我故。得转依已。亦缘真如及余诸法。八缘等者。即唯识论初能变识所缘门中颂云。不可知执受。处是己执(摄义持义)受。(领义觉义摄为自体持令不坏。安危共同而领受之能生觉受名为执受。领为境也)有二。一者种子。谓诸相名分别习气。(即有漏三性法权也。无漏法种虽依附此。非此性摄。故非所缘然不相离如真如性不违唯识)二者有根身。(诸大造等合聚名身或依止名身。即一形之极称以根发细偏言于根)谓五色根及根依处。(但言缘身恐无根色。故以别根为首。拣其总身即显缘彼五根扶根色尽总身之中有别根故。名有根身。又成身者以根为主。身是通名。以主标首。而称于身名身有根身根通五根唯自身者。依处即是诸根五处不执于声。对法第五说。非执受故。唯为外境缘。然实亦内缘又缘他五境等。即非执受)此二皆是本识执受摄为自体。同安危故。(释执义云。义云者。同安危故)处谓处所。即器世间。是诸有情所依处故。执受及处。俱是所缘。阿赖耶识因缘力故。自体生时。内变为种。及有根身。外变为器。(显由亲因种及业缘种变内外相)皆是识之所缘相分。此相分中。现行有二。一变外器。谓异熟识。由共相种成熟力故。变似色等。器世间相。即外大种。及所造色。虽诸有情所变各别。而相相似。处所无异。如众灯明。各遍似一。即是现在。及当生者。异熟识变。(意如唐国内有情变外国不得。当生者方得难。世界初成。上色界初禅有情未下至欲界国立谁变设云上界初禅有情变。唯识论。不许隔界变故。又世界坏时二十灭劫。十九劫灭有情。第二十劫坏器界。既无有情。谁变此器界。一减劫)二有根身。谓异熟识不共相种成熟力故。变似色根及根依处。即内大种及所造色。然共不共。准瑜伽论。四句料拣。如理思之。(一共中共山河。二共中不共田宅。三不共中共扶根。四不共中不共净根)若定通等所变。则不决定。不可知者。由执受境极微细故。外世间量广难测故。注云现量等者。因说所缘。便注三量及假实之义。附于下文也。谓五八唯缘现量。第七唯缘非量。(我体都无故)第六通缘三量。又五八所缘是实法。七缘假法。六通假实也。

　　四行相开合中。言开合者。谓诸识各皆或四分或三分或二分故。以西天诸师所立分数多少各有理故。于中。且就第八说者。即论颂中了字也。了谓了别。谓异熟识。于自所缘。(即所变影像是亲所缘相分别摄)有了别用。见分所摄。然有漏识。(通说八识也。护法来出安慧等皆立一分)自体生时。皆似所缘能缘相现。(依他二分。似遍计所执二分)彼相应法。应知亦尔。(心所)似所缘相。说名相分。似能缘相说名见分。(此说能似摄于见相)若心心所。无所缘相。应不能缘自所缘境。或应一一能缘一切。(自境如余。余如自故)无能缘相。应如虚空。故必二分相见所依自体名事。即自证分。(谓相离见。无别迢然各别自体。此二若无一总所依者。相离见。应有是二法故。如心与所。然无别体。但二功能故。应别有一所依体起二用时。由此有体故。言相见自体名事即自证分)相见必有所依体故。此若无者。应不自忆心心所法。如不曾经境。必不能忆故。故必三分。所量(相分也。如绢布等)能量(见分也如释文)量果(果是成满内义自证分。如解数之智。能量无果量境何益)别故。心等量境类亦应然。若细分别。复有第四证自证分。此若无者。谁证第三。心分既同。应皆证故。(立量云。第三分应有能证之心心分摄故犹如见分见分及此义无能照)又自证分。应无有果。诸能量者必有果故。(见分为能量。第三为量果。第三为能量立谁为量果)见分或时非量。非第三果。(恐救云见分为第三果故此破之云尔)证自体者。必现量故。(此结成识体自缘皆证自相果。亦唯现量见分缘相分或量或非量故不应言见分为果。不可量法为现量果故。不可见分。或缘于相。是比非量返缘自证许是现量难曰见分缘相成量或非量一向现量自证以为果何妨自证现量能量亦得比量或非以为果解曰。现量证自体比非量果可唯现比非二种非证体。何得能为现量果。现果为比果。比不为现果问答亦然。夫证自体。必现量摄故不可说见分缘相或量非量为自证果不可见分。一时之中为量为非量以相违故。纵许见分或比非量为第三果亦不定故现量为果义即定故。一心之中。相违故不可成量或非量故。立第四义。亦如前)此四分中。前二是外后二是内。(此释见分若时现量。应为第［二］果难也。但由见分似外见外故名为外。非体是外。故此现量亦不缘三后二名内体是内缘内故)初唯所缘。后三通二。谓二缘第一。三缘二四。四缘第三故。心心所四分。合成具能所缘。无无穷过。非即非离。唯识理成。问准上文义。皆具四分。何得今疏中有三二之言。答缘唐三藏。到天竺那烂陀寺。遇戒贤论师。承习护法门下故。偏建立四分道理。云是正义。然无著世亲。并不立四分。西天诸师。各有道理。且有为心数。皆是虚妄分别。推其所归。但一如来藏心。今疏不克定。又并不破之。故云四三二也。故彼论次。此亦云或摄为三。四入三故。或摄为二。后三俱是能缘性故。皆见分摄。或摄为一。体为无别故。今略此者。以一体之义便是真心。若论识义。必须能所。故不可一。安慧菩萨。是法相宗。即以八识为诸法本故。就实理唯言一分。以彼说八识外无别真心故。

　　五遍计有无中。略为四句。一遍而非计。即第八识。遍缘三境。不计度故。亦兼无漏八计。二计而非遍。即第七识。唯缘赖耶而起计故。三亦遍亦计。即第六识。遍缘一切。起计度故。四非遍非计。即五转识。唯缘五尘。无计度故。

　　六烦恼有无中。谓根随烦恼。且根本中。六通俱生与分别起。分别起者。见道初断。若俱生者。修道方除。随惑二十。亦通俱生及分别起。随根本惑势力起故。由此亦通见修二断。疏第八全无者。唯识初能变识性俱门。多是无覆无记。覆染法。障圣道故。此识非染。故无烦恼。疏第六皆具者。最宽通也。所缘遍故。通三性故。全具六位心所故。备如下释。疏俱生四惑者。此是染污意故。(如前注。梵云讫利瑟吒耶末那。此云染污意)颂云四烦恼常俱。论云。此中俱言。显相应义。谓从无始至未转依。此意任运恒缘藏识。与四根本烦恼相应。谓我痴我见并我慢我爱。(此四如下心所中释)疏俱生三毒者。分为六和合时。皆有任运贪嗔痴故。论云。此十烦恼。何识相应。藏识全无。末那有四。意识具十。五识唯三。谓贪嗔痴无分别故。由称量等起慢等故。(义如下释)疏其所知障数同用别者。所知总以法执为体。烦恼总以我执为体。又所知但障圣道。不招生死。烦恼亦障圣道。亦招生死。又所知唯障大乘圣道。烦恼通障三乘圣道。言数同者。俱生分别头数虽同。名稍有异。所知应言法贪法嗔乃至法见取法戒取。忿等二十应云法忿等。

　　七业中可知。

　　▲八报中。云总别者。论云。异熟习气为增上缘。感第八识。翻引业力。感前六识。酬满业力故。俱舍云。一业引一生。多业能圆满。释曰。六中唯取六识无记心心所名别报。随别根。先业所引故。由此六识善恶随现缘起。非名报也。

　　九心所中法云。恒依心起等者。唯识文也。略以三义。解心所之总名。初句。总显心所依心起。心若无必不生。要心为依。方得生故。即拣无为。无为不依心起。故非心所。问若由唯依心起名心所者。色不相应。亦依心起。应名心所故。次句答云。与心相应故。夫心所义。与心相应。色不相应。虽依心起。不与心相应故。非心所也。问由相应故名心所者。心与所相应。应名心所故。后句答云。系属于心故。谓心王虽与心所相应。不系属心所故。不名心所。云由此心所系属心故。(明心所名由斯三义故。余四聚。非名心所)如属我物立我所名。(上解心所义。此释心所名。谓遍行等六位是心家之所有名心所有也)注心缘等者。心取境之总相。但总取而已。不别分别。如言缘青。但总取青。不更分别。(以是主故。若取别者。即心所故。了总者。如县令。如亟尉等)心所于彼取总别相故。问何以心王唯取总。心所兼别。论次答云。助成心事。得心所名。便次注中所引。云如画师资作模填彩。释曰。助成心事。亦心所故。如师作摸画形况己。弟子填彩。彩依模填。不离模故。如取总相。着彩色时。令媚好出。如取别相。心心所法。取境亦尔。论云。离诸心所。名义无与。而有六位种类差别。谓遍行(五)一切心中。定可得故。(谓不问何心但起必有)别境(五)缘别别境。而得生故。(别即是境。或别谓五等相望境。即是所缘)善(十一)唯善心中可得生故。(此世他世。俱有顺益性离𠍴秽胜过恶法。故名为善)烦恼(六)性是根本烦恼摄故。(能生随惑)随烦恼(二十)唯是烦恼等流性故。(用随体起故是根本之等流。等流者。同类所引义。非前后等流)不定(四)于善染等。皆不定故。(三性心中。皆不定故。此简唯染心所。等者等取非遍心起非遍地有。如次简遍行别境二心所矣。此六心所。即用心王同时相应而为体性)然瑜伽。合六为五。根随俱是染故。复以(亦瑜伽也)四一切辨差别。谓性(三性之处皆得生故)地(或三界九地。或有寻等三地。此解为胜。轻安不遍故也)时(或一切有心皆。有或无如不断。或缘一切境故。总言时。若百法疏。即云时者。谓诸心所同刹那［时］起。即一切俱。谓定俱生故。若百法疏。三俱者即遍八识)五中遍行。具四别境。初二(非相续等故无时。不必并生故无俱)善法唯地。(寻等三地)染法皆无。(从多分说如无明及贪。通三界九地等)不定唯性。

　　疏第八有五所谓遍行者。论偈云。常为触作意受想思相应。(百法以作意为首。依瑜伽也)谓阿赖耶识。无始时来。乃至未转于业果位。常与此五心所相应。以是遍行心所摄故。触谓根境识三和合。(根境识体异名三不相乖反更相交涉。名和合。如识不生根境或起。名为乖反。又如耳根眼识香境三法乖反。不合不和。若相顺者。三必俱生。既不相违。故名和合根。可为依境。可为取识。二所生可依于根而取于境。如此交涉。名三体故)令心心所触境为性。受想思等所依为业。触依彼(彼三)生。令彼和合。故说名依。(二义故单名三和。一依三和生触。二含三合即单之果。问境在未来根住过去。识居现在触如何和合。答各相随顺。为依为取。为二所生。即名三和。岂是合三令住一处方名三和)和合一切心及心所。令同触境。是触自性。既似顺起心所功能故。以受等所依为业。作意谓能警觉应起心种引令趣境。故名作意。(谓作意等。并未生位。其作意种义。警应生心之种子。可起趣境。非警一切心之种子。彼未逆缘。不定生故。作意警心。有二功力。一令心未起而起。二令心起已趣境。故言警觉应起心种引令趣境。故正理师说。作意之用。在未来起。此在种子。义势亦同。由作动意立作意名)受谓领纳。顺违俱非。(非违非顺)境相为性。起爱为业。能起合离非二欲故。(谓于乐受未得希合。已得复有不乖离欲。于苦受未得。有不合欲。已得之中。有乖离欲。欲者忻求。即通三性。此业可通有漏无漏。今唯依无明触所生受说此唯是爱依染分说)想谓于境取像为性。施设种种名言为业。谓要安立境分齐相。方能随起种种名言。(此中安立取像异名。谓此是青非非青等。依此分齐。而取共相。名为安立。由取此相。便起名言。此是青等性类众多。故名种种。诸论说名为其想者。从因而说。说想为名。果而而说。如世人言。汝想是何。名是何等。此业但是意俱之想。余识俱想不起名言故。没疏起名。亦无失者。第八识俱如何起名。由此故和此业不遍)思谓令心造作为性。于善恶品役心为业。(可知)此五既是遍行所摄。故无藏识决定相应。(无心起时无随一故)此五与异熟识。行相虽异。而时(刹那定圆一世故)依(依根也即俱有无间至下当辨不取种子为依。以各别故)同(时依定一故云同也)所缘(今约见分为行相。影像相分为所缘)事(自体名事)等(等者。相似义体各唯一境相。相似故所缘事皆名为等。以触等五托质相生。所缘既相似。故名为等。唯识为字不约本质名为所缘。亦如影像名为行相。依此四义。故说相应也。故瑜伽云。由四等故。名说相应。又此各有所简谓时简前后依简别识缘简别见。事简释了也)如何此识非别境等心所应。(下释不与余相应也)互相违故。(总答也。下别答云)谓欲希望所乐事转。(随何世境乐便有欲)此识任运无所希望。(不乐观境)胜解印持决定事转。(印持曾犹预境。今得决定印)此识瞢昧无所印持。(非先不定。今可须印)念唯明记曾习事转。此识昧劣不能明记。(恒缘任运现在之境。不能明记曾所受境。故无有念)定唯令心专注一境。(定虽影像相分。刹那新新。起其加行时。所观本质。前后相续。恒专注缘)此识任运刹那别缘。(任运不作加行。专注本质。恒缘现在。影像所缘。但新新起。又定行相。一一刹那。深取专注趣［而］所缘。此识浮疏。行相不尔故。那定俱言任运者。是随业缚)慧唯拣择德等。(等失及俱非)事转此识微昧不能简择。(可知)故此不与别境相应。(总结也。下简善等云)此识唯是异熟性故。(异熟必非通善染故)善(十一)染污(六及二十)等。(等取余善等法即不定四也。既通三性。亦在其中)亦不相应。(通结也。问不定中无记何非此识相应。故次答云)恶作等四无记性者。有间断故。定非异熟。(非直异熟不遮。异熟生亦有恶作等。非一切时常相续故)至无漏位。即与二十一心所相应故。论下云。然第八识。总有二位。一有漏位无记性摄。唯与触等五法相应。但缘前说执受处境。(十地菩萨二乘无学。已前诸位无记异熟摄也。虽无学位已断诸业。先业招故。旧业势分。亦名异熟。唯与触等五［断］相应但缘前说执受根身种子处境故)二无漏位。唯菩萨摄。(此唯如来地。非菩萨二乘。果未圆满功德劣故。四智未得故。此无漏唯是如来。如来无有异熟法故。非业烦恼所招身故)与二十一心所相应。(假实通说故。若实而论。唯有十八。谓舍及不放逸不害三皆假故)谓遍行别境各五。善十一。与一切心。恒相应故。(遍行也)常乐证知所观境故。(故有欲也)于所观境。恒即持故。(故有胜解)于曾受境。恒明记故。(念也)世尊无有不定心故。(定也)于一切法。常决择故。(慧也)极净信等。常相应故。(善十一也)无染污故。(无根随烦恼)无散动故。(无不定四)。

　　疏七有十八。谓五遍等者。唯识最后正义云。(彼论先叙诸师。或云。此意心所唯九。或十五。或十九。或二十四。论中。皆破非理。今皆不叙。但叙最后正义云)然此意俱心所十八。谓前九法。(即五遍四惑也。彼最后叙。故指前也)八随烦恼。并别境慧。五遍行者。如上已释。无别境中前四者。如下因释慧字处说。无善十一者。善是净故。非此识俱。(此识唯染污故)言四惑者。唯识颂云。谓我痴我见并我慢我爱。从无始至未转依。此意任运恒缘藏识。与四根本烦恼相应。我痴者。谓无明愚于我相。迷无我理。(所引论皆略于彼文)我见者。于非我法。妄计为我。(亦名我执)我慢者。踞(倚恃)傲(傲恃)恃所执我。令心高举。我爱者。于所执我染生。染者(亦名我贪此四委释名义如下六根本中)此四常起。扰浊内心。令外转识。恒成杂染。故名烦恼。彼有十种。此何唯四。有我见故。余见不生。无一心中有二慧故。(通答)二取(见及戒禁)邪见但分别生。唯见所断。此俱烦恼。唯是俱生。修所断故。我所边见。依我见生。此相应见。不依彼起。恒内执有我故。要有我见。(我所见及边见。依我见后生。此识相应。不依彼起。任运缘内相续而生。不假他起)由见审决疑无容起爱者我故。瞋不得生故。此识俱烦恼唯四。(结也)问瑜伽说。贪令心下。慢令心举。如何俱起。答有四义。一分则不俱。俱生容俱起。二缘外境则不俱。缘自我则俱起。三所凌所恃别故。若凌彼起慢必不起爱。若自恃起慢。心必高举。四粗猛爱慢不俱细有可得俱起。

　　疏八随者。注私记之。其名未备。备名惛沉掉举懈怠放逸失念散乱不信不正知。此八遍与一切染心相应故。烦恼起时。心既染污。故染心位。决定皆与八随烦恼相应而生(此上皆论文略兼不次耳。彼以破诸师义故。节节明之非一处说也)八名之义皆如下释。无余随烦恼者。谓忿等十行相粗动。此识审细故。非彼俱。无惭无愧。唯是不善。此识无记故。非彼相应。疏并慧者。别境中慧也。问慧即我见。何以别说。答我见虽是别境慧摄。而五十一心所法中。义有差别。故开为二。问何无余四。答欲者。希望未遂合境。(所乐之事名未遂合)此识任运。缘遂合境。(常是我故)无所希望。胜解印持曾未定境。(但能即前疑不了之事而生故)此识无始但缘定事。无所印持。(此恒决定计我非余非先有疑及曾未了方印可故)念。唯记忆曾所习事。(瑜伽云。于串习事。念方生故)此识但缘现所受境。无所记忆。定唯专注一境(别作意系专心一境由加行心趣求一境唯缘本质一法。不作别缘前后念解。亦非常解)此识任运。刹那别缘。既不专一。故无有定(不深趣求。专缘一法。刹那别也。故瑜伽云。于所观事。其定方生任运缘者。即无此定)问何无不定四法。答。恶作。追悔先所造业。此识任运恒缘现境。非悔先业。睡眠。必依身心重昧。外众缘力。有时暂起。此识无始一类内执不假外缘(睡眠若起。必依身心况重惛睡。此是内缘。外众缘力。即起病等。或凉风等。有时暂起。即此间断。非相续义)寻伺。俱依外门而转。浅深推度。粗细发言。此识唯依内门一类执我。(寻伺二法。并依外境生故此二多依身语门转故。寻则浅推。伺则深度。寻则粗发言伺则细发语此识唯依内门。依内我生。故一类执我。无浅深推度粗细发言故。不与彼俱)故皆无我也(总结)。

　　疏第六皆具者。具五十一也。遍行别境。行相如上所说。次善法有其十一。(今世他世。皆顺益故)颂曰。善谓信(于诸谛理及三宝真实之德世出世功能。深忍乐欲心净故)惭(崇重贤善)愧。(轻拒暴恶)无贪(于有有具无著也)等(等无嗔痴。无嗔者于苦苦具无恚。无痴者于诸理事明解)三根。(总结)勤(精进也。于善恶品修断事中勇捍)安(轻安也。远离粗重。调畅身心堪任。上八皆实相用别故。下三是假。无别体故)不放。逸(即精进及三根。于所修断皆能防修)行舍(即上四法。令心平等正直无功用住)及不害。(于诸有情。不为损恼无嗔为性)根本烦恼有六。性是根本摄故。得烦恼名。颂曰。烦恼谓贪(于有有具染着)嗔。(于苦苦具憎恚)痴(于诸理事迷闇)慢(恃己。于他高举凌忽)疑(于诸谛理犹预)恶见。(于诸谛理颠倒推度。此见差别有五。一身见。于五取蕴。执我我所。二边见即于彼随执断常。三邪见谤因果作用实事。及余邪执四见取于诸见及所依蕴执为最胜能得清净。五戒取于诸见戒禁执为最胜)随烦恼二十。唯是烦恼。分位差别。等流性故。(此亦烦恼。但随于根本故)颂曰。随烦恼谓忿。(对现前不饶益境愤发)恨(因忿结怨)覆(于自作罪。恐失利誉而隐藏也)恼(因忿恨追触暴热)嫉(徇自名利。不耐他荣。)悭。(耽着财法。不能惠舍)诳(为获利誉矫现有德)谄(为誷他故。矫设异仪)与(语助)害(心无悲愍。损恼有情)憍。(于自盛事。深生染着。此十各别起故。名小随烦恼)无渐(不顾自法。轻非贤善)及无愧。(不顾世间崇重恶暴。此二遍不善故。名中随烦恼)掉举(令心于境不等)与惛沉。(令心于境无堪任)不信(于实德能。不忍乐欲。心秽为性)并懈怠。(于善恶品修断事中懒惰)放逸(于染净品。不能防修纵荡为性)及失念。(于诸所缘。不能明记)散乱(于诸所缘。令心流荡)不正知。(于所观境。谬解。上八遍于染心。名大随烦恼)不定四者。于善染等。皆不定故。非如触等定遍心故。非如欲等定遍地故。颂曰。不定谓悔(悔谓恶作。先恶所作。后即追悔)眠。(睡眠也。身不自在。心极闇劣昧略一门转故)寻(寻求也。令心境匆遽。于意言境粗转)伺(伺察也。上粗此细。余同)二(一悔眠。二寻伺)各二(上二种二各有其二染不染。非如善染各有一故)。

　　疏五三十四下。前五识中所有心所之数也。遍别善全者。遍行别境各五。善法十一。皆全具也。根本三惑者。贪嗔痴也。中大随等者。中随烦恼二。大随烦八。亦皆全也。此等三十四法义相。已如上释。然五识虽无增上希望(欲也)审决(胜解)明记(念也)专注(定也)拣择。(慧也)而有微细欲等五数。未自在位。此五或无。得自在位。此五定有。具善十一。可知。六根本中。无慢疑见者。无分别故。由称量境起慢等故。无十小随者。此十粗猛故。中大相通。五识容有无曰不定者。义亦可知。然此八识心所多少。依未转依位说。若已转依。则各与二十一心所相应。(遍行别境善等。如上所说)。

　　十有记无记中。(记者。善恶有果而可记别)八七无记者。所依细故。故论赖耶偈云。是无覆无记。末那偈云。是有覆无记。六通三性者。兼善恶也。

　　十一假实中。云八皆实有者。各从自种生故。注就性皆假者。依法性宗。会八识相。皆归如来藏性。藏性方实故。八皆假。

　　十二界地中分别者。界是因义。持义。分义。今取分义。谓欲色各有分界地。是即欲界及八定也。谓一欲界五趣杂居地。二离生喜乐地。三定生喜乐地。四离喜妙乐地。五舍念清净地。六空无边处地。七识无边处地。八无所有处地。九非想非非想处地。地是生长义。依止义。今取依止。不约生长。疏眼耳身三二界二地者。二地则合二界。则欲界合色界少分。以色界有曰地。此三识唯遍初禅故。故注云地全界不全也。问二禅已上起三识否。答起。既言起。如何说无。但是借力。地系因无。谓借初禅寻伺。引起二禅三识。缘上地三尘。问上地等六不与寻伺相应。如何引得三识。答虽不相应。但是借力。无妨。又初借时。要假寻伺。若久起者。不假寻伺。为串习力故。问起此三识。依何地根发。答二禅已去。第八识有地种子。依上地根。识起了境无失。但是借力用也。疏鼻舌两识一界一地者。以上地无段食。无香味二境。无境可缘。故无二也。问既无五识。何有五根。答增上福报之力。感此庄严身相故。其六七八识。通遍三界九地。照然可见。

　　十三有漏无漏分别中。漏者烦恼现行。令心连注流荡不绝。损污处广。立以漏名。略如前释。其三漏体。四漏义。漏出漏入损污等义。具有章门。在补阙卷中。今且略明八识皆通之义。谓凡夫识强智劣。八皆有漏。诸佛转成四智。智相应识。皆唯无漏。若地上菩萨。证理及在观即无漏。出观散心即有漏。言转识者。六七因位转。五八果位转。因转者。地前皆是有漏。至初地见道。能断分别二障。显得二空真如。六七齐转成妙观察智平等性智。皆是无漏。若出观时。还是有漏。第六至八地。二执永伏。永得无漏。第七我执。亦永伏灭。舍赖耶名。名异熟识。五八果转者。八是总报主。能持三界无漏三性种子及有漏根身故。十地满心。最后解脱道中。方永弃舍。齐证般若解脱法身纯无漏界。大圆镜智。尽未来际。前五者。由根是第八相分。第八因中有漏。有漏根不发无漏五识故。至果位。与第八。一时转为圆镜成所作智其余诸义。及问答通妨等。亦并在补阙卷中。

　　十四所依分别中。谓心心所。托三所依。而藉九八等诸缘。方能了别。作诸事业故。此辨依。下即辨缘。然所依法。总有三种。即四缘中之三也。为缘即宽。为依即狭。缘劣依胜。且四缘者。一因缘。二等无间缘。三所缘缘。四增上缘。四中。所缘缘。即下九缘中。境唯缘非余。依三通依。疏依因缘者。诸有为法。皆托此依。离自因缘心不生故。然因缘通种子现行。此依唯种非现。亦得说为种子依。谓诸缘心。各从种生故。有云。种子灭现行果生。如末那种也。应如焰炷。疏增上者。然增上缘则宽。通有力无力。顺之与违。皆是增上缘故。若言增上缘依即内六处。唯是有力及顺。亦得说为俱有依。谓识不起则已。起则根识定俱时。有二增上缘。注五依五根及六七八者。此即俱有依。八识多少不定。五识俱有所依。定有四种。谓五色根六七八识。随阙一种。必不转故。同境(色根)分别(第六)染净(第七)根本(第八)如次配之。注六依七八者。第六意识。俱有所依。唯有二种。谓七八识。随阙一种。必不转故。注七八互依者。第七依第八。第八依第七。随阙一种。必不能转。(末那颂曰。依彼转缘彼)总为颂曰。五四六有二。七八一俱依。疏等无间者。等无闻缘依也。此缘通于心心所等。若取为依。唯王非所。亦名开导依。谓前念心心所灭。开辟引导后念心心所生。(前念心灭有二义故。一开辟义。二引导义)谓此八识。前灭后生。不论多少时节。但元自类心。于中为隔。名无间缘。诸心心所。力用齐等。具五种胜能。相应齐等。虽心心所异类并生。而互相应。和合似一。定俱生灭。事业必同。一开导时。余亦开导故。展转作等无间缘。今说开导依唯王非所者。就胜而言。故不应疑。八王行相皆同。更无别义。

　　十五具胜缘多少中。以颂配之。谓眼识一种。具九缘生。如注所引。今以次第释之。今易辨兼易记。后后所除之数。谓一空(障不见故)二明(黑夜不见故)三根(色根)四境(色尘)五作意(心所也警应起心种故)六根本(第八)七染净(第七)八分别(第六)九种子。(第八中种)九中随阙其一。即不生故。注除明者。耳识明暗俱闻。故不假明。但藉九中余八也。三七者。鼻舌身等三种识。各唯七缘也。除空者。三识皆是含中知觉也。后三者。第六第七第八等三识也。五三四者。次配六七八也。五者。(牒疏中五字也。后云三者四者亦然)第六具五缘也。(除染净者。即是根也。谓第七与六。为二缘。一根一染中。今唯取一也。除分别者。即是当体不可身为缘也)三者。第七识三缘也。(更除根境者。于五缘中。又更除也。根境俱是第八。即是根本故。故本颂云。依彼转缘彼。彼谓第八。以第八与七作三缘。一根。二境。三根本。今除二留一。兼作意种子。以为三也。或四缘生即取境也。于第八中唯取见分为境)四者即第八具四缘也(更除根本者即是自体不可自为缘也。却取根境者根是第七境是根身器界)若加等无间(诸心心所必皆前灭后生故)于前各增一。即如次十(眼也)九(耳也)八(鼻舌身也)六(六也)四(七也)五(八也)诸缘而生。问天眼具九缘否。答不具。不藉空明而亦起故。又问畜等亦是肉眼不藉空明不。答有。由此应作四句分别。第一约明四句。一昼见夜不见。(人也)二夜见昼不见。(蝙蝠也)三俱见。(畜中云眼也)四俱不见云云等。二约空四句。水见陆不见等云云。又问。前说种子增上开导三依。与十缘中种子缘根缘无间缘分别染净根本缘。有何差别。答体虽无二。约用有殊。依义缘义别故。余四空明境作意。此四非依。非常有故。又问。七八何故常恒眼等。六识宁非相续。答由七八生所藉缘少易辨。常恒眼等识生藉缘多难辨。非续由此。颂言。依心根本识。五识随缘现。或俱或不俱。如涛波依水。意识常现起。除生无想天。及无心二定。睡眠与闷绝。

　　疏通即尘者。坌污善法故。亦坌污心识故。六衰者。衰人善法故。无义者。无善义理故。眼等者。谓眼所取故。名之为色。乃至第六意所取故名法。故次云对根明境等也。疏如根各为体者。例前释也。谓色即色为体。声即声为体故。疏唯眼所取者。拣五色根及声等五尘也。有见有对等者。显者。青黄等相。显然可见。此是实色对余色时。不改自相。(如青色对黄时亦青。对赤时亦青。不对余色时亦青也)此色种数。诸论开令不同。(或三。或二十五。或三十一。或九十三)然但眼所取者。总是色境。岂能定得几种为指的耶。固宜不令定数也。请勿虚劳心力勘会闲事而妨观慧。今所标三种。于中。开三十一者。略举类例而已。非有定限。亦无所表。其青等相。亦不合解释。以举世共见共识辨故。有人一一强作行相训释。实是徒烦。且如解云。深碧曰青。丹色曰黄者。此乃易中强为难也。夫疏论说释。唯要举可见边。晓喻深隐。岂有将难见而释易见物耶。如云青云黄。闻者便取得其相。若闻深碧丹色。却不能辨得指的。况深碧与青。又有少异。丹色与黄。亦不全同。丹却多赤。如云朱研益丹即是。若云益黄即非。设云朱色名赤。亦何异眼名目也。况余所释。皆翻易为难。且如要索圆物。直言圆者。即无人不晓。若云圆无四角者。岂不却须审思或悟不悟耶。余皆例此。智者详焉。注中空字。是空一显色。谓于上虚空。更无余色所见青等。(等者亦有云标也)为空一显色。(唯此寻常所论。故略示之)疏形者。假色也。谓于有色之物。说其分段。亦是眼观。故亦名色。今略列十种。为类例也。此长短等。都无定准。且如有一物。对长物即短。对短物即长。或截长令短。续短令长。削方令圆。研圆令方。或举之令高。压之令下。余皆例知。疏表者。约有情身相。有所表示也。亦是眼所取故。疏声者。然此所列。色声香味四尘。多依杂集论也。因执受者。具云因执受大种声。因谓因由。假藉之义。谓因赖耶所执受四大种。(能生一切故。故大种)所发之声也。即有情言音。疏等者。等于余二。谓因不执受大种声。(不因赖耶说受大种所发之声也。即风铃等声)因执受不执受大种声。(因说受四大不说受四大共发之声也。击鼓吹角吹笛等声也)疏邪正教者。谓诸外道执心安立言教之声。名邪教声。(论云遍计所执声也)诸圣者成立教理引发之声。名正教声。(论云成所引声)疏并可意者。情所欲乐。名可意声也。并字助句。等者。等于余二。谓不可意声。(情不欲乐)俱相违声。(情中非乐非不乐也)上来所叙。有八种也。然彼论。更有三种声。(都为十一)谓世间共成声。(谓世俗间共立言声。今且全在可意等三中)圣言量所摄声。(见言见。不见言不见闻觉知等亦然。今且含在正教声中)非圣言量所摄声。(见言不见等。今且含在邪教声中)显声论又加一响声。五蕴论中唯有初三。瑜伽论中。唯有前六。合以诸声种类。亦开合无准。设更开三十五十种。亦不剩长。设但合为初三。亦不欠少。都是耳所。取即为声故。今表无定数。遂依瑜伽而加二。就杂集而减三。且示八种。为类例也。疏香者。略列六种。一一合有香字。文字虽略。读者须知。好者殊妙也。约境即沉麝之流。约心即随自识变。称己意者。(随自识变者约心不定。以香却臭。以臭却香。如蛆虱等。臭却者。臭中存活者处［不生］人反上。故云约心)恶者。约境则臭烂尸等。约心准上。平等者。非存非无。俱生者。如注。谓当体无来香也。此若就境。亦通好恶。如沉等即好。伊兰等即恶也。和香者。和合诸香。共成一香。如今时百和香是。(京［化］度等为其上也)变易者。如诸瓜果。未熟不香。熟时即香。故云变易。疏味者。初六。世人皆识。不须解释。有云。燋为苦者。黄壁生瓜之类。岂必炎上燋耶。又云。不甘名苦者。立石瓦水之类。不甘甜者。何必苦耶。又既以甘释苦。应以不苦释甘。乃至以不白释黑。黑释不白等。何不然耶。又醋味。酸味稍殊。亦不应直以酸而释醋。又以有盐无盐。分咸淡者。即苦醋甘辛之物。皆名淡味。何云苦等。故知六味本自昭然不应回改拗度。疏及俱生等者。更有六味义。例同于六香。故但标一。等于五也。其六者何。谓俱生(木草之流)和合。(饮食之类)变易。(瓜果等。上三名义全自但物体或果)可意。(称意)不可意。(不称情)俱相违。(与二相反。上三同香中好恶平等。彼约心境。此唯约心)疏触谓地水火风者。坚湿暖动为性。各有内外。如下广释。(释后科经即是)身所觉之触。不离此四故。瑜伽。于此四大上。约对境对缘乖阻顺适。更立二十二法。都为二十六。触谓滑涩轻重耎缓急冷饥渴饱力劣闷痒黏病老死疲息勇也。今以所触之境种类无边不可说尽故。但取境相粗。显敌体相违者。四对八事并本四大。以为类例。其相昭然。不必训释。热痛二事。瑜伽中无。今以此二触相最显。故要立之。然热触亦即火。火今别列者。以火有乎平和暖之触。人多不觉。其有身逼。炎火灭处。或炎暑拥塞。违情苦境。粗显之热。发动心数。故要别列。以为冷热相违之对。疏法者下。第六法尘也。此是第六识所缘之境。故极宽通。通于色心内外三世三量。非无此境。故云皆是。百法论以余法各有名位故。但举法处所摄色。处界门中。以十一处十七界。已摄十八故。唯八十二。今唯以六尘所摄故。但除五尘。余皆总取。即九十五也。若直就第六心境能缘所缘而言之。即九十九法。皆是意之所缘法也。此法尘种类。既通一切。不可具释。心王心所及余色法并六无为。已如前后所解。其法处所摄五种色。及二十四不相应行。在补阙卷中略说。

　　疏内外四大中。云即于根尘等者。于根取内四大。于尘取外四大也。故云直取四大之体。根谓扶根四尘也(以扶根故。亦为发识之疏缘)纵清净四大五色根。亦含在此所指内四大中。不取发识牵心之义者。不取发识意。明于根中拣义。不取牵心意。明于境中拣义。疏宝积下。即第七十三中。六界差别品之文。佛为净饭王说也。文云。尔时世尊。告父王言。我所说法。初中后善。其义深邃。其义亦善。淳净无杂。清白无染。显梵行法。何者梵行。所谓分别六界法门。言六界者。即是丈六触入亦是丈夫十八意识境界。(法性宗十皆是计执离执皆空故是意识界也)何者六界。所谓地水火风空识。(今唯取四大也)所言触入。谓眼触入。见诸色故。(耳等亦尔)十八意识境界者。谓眼见可意色不可意色舍色。以意想分别。而生思觉。(耳等亦尔)疏四大各二者。不取空界识界也。此经唯四故。注皆无所等者。彼经。一一界皆说相已。便显本空。故一一云生时无所从来灭时无所去处。然彼经本意。为净饭王。于根尘识内外六界推求。都无实体。令悟一切法空。舍离执着。趣于圣道。是彼经宗。不是要释内外六界行相。今所引者。又却但要内外四大名数相貌。复不为法空之义。此经首末。自有宗故。然彼推内外。显众缘假合各无自性。以明空义。又法喻要妙。谓于内外六各大。都有十二节。各取当科。内外地水等。同类譬喻。随说生成灭坏。便显本无生灭。文相既要。不可弃之。又不可间杂。此中文次引之。遂录入补阙卷中。令智辨明利者。因讲此文之次。方便引说。劝发行人。助生破执观慧。今此引者。且一向引四大之相也。疏地界下。取意引之。其文具云。大王。地界有二种。有内有外。何者为内地界。谓自身内所有得有取。彼彼身内(彼彼即他多他身不一故云彼彼)所有得有取。(取执也。得受也。执受以为自体同安危故)坚者强者。(强者意取碍义地以坚碍为性故也)所谓发毛爪齿皮肉筋骨脾肾肝肺大肠小肠大便胞膜胎腋。是等名为身内地界。何者为身外地界。谓诸身外所有。不得不取。(不执受也)坚者强者。是名身外地界。疏土石等。此是疏补之。以显其相。彼经阙也。疏泪汗等。等取次文涕唾脓血疮汁肪䐧髓乳胆小便。(圆觉大小便皆在水大。宝积则大便属地大也)如是等物。名身内水界。疏雨露等。疏补阙也。彼经阙。疏消饮食等。等于次文云。身中所有温暖热蒸入于热数者。疏身外热等者。文云。身外所有不取不受者。所谓火。火体火相。温暖蒸热。云云。疏四肢等者。文云。所谓住身四肢者是风。住𦝩者。行五体者。行诸子肢者。通行大小肢者。出入息者。(句句云亦是风)略而言之。遍身行。悉皆是风。疏身外体等。具云。风风体风名速疾速疾体速疾名此是外风界。疏而此四大下。此是疏家摄前四大一一空无之文。都结判也。从生时住时已下。各全是经文。疏盖一义耳者。虽云一义。彼经但明缘合缘离生灭无体。此经则但是圆明觉性故皆清净。

　　疏然内外下。明心外无法。以成万法唯识之宗也。亦是通于伏难。恐外难云。各说内外四大之珠。岂非心外实有境也耶。故此通云。必由内变。内谓根识。变义如前。

　　疏世间诸法中。文七。一释处也。言生门义者。六识依内六根。缘外六尘。而得生长。故上句云。是生识处。门即六门。疏六数等者。诸经亦多云六处也。相对者。根尘相对。方共生识故。但云六处。

　　▲疏一根门中等者。二释界也。谓一问有三六门故成十八。此乃六三为十八。非以三六为十八也。注云眼与识为界等者。拣非眼与耳为界等也。疏因义者。六识因六根而发。因六境牵生。其根与境。又因识所变而有。万法无不因此。故云因也。疏种族者。如山中虎鹿诸兽种数各殊海中鱼鳖之流族类各别。每一类中复有多数。此十八法亦尔。每法自有众多。如一色法。便开十一。或一眼识。便开四分及心所等。

　　▲疏前为六二下。三辨观利益。通明佛于一切教中皆说处界之意也。非局赞。此言六二者。每一门中。根尘相入也。迷界义故。识与之混合不分故。但成二矣。二十唯识论中。亦云六二法也。言息业者。悟解此法根尘各殊心法。又别意识明了不与相入。无我无主。即不起业。便得解脱。言治我执者。五停心观。各治一病。于中。文云。为着我众生。说界分别观。但悟根尘识界。各有所归。自觉都无主宰。即无我可执矣。

　　▲疏兼之下。四指蕴以标三科。言四重二谛者。义在悬谈。言真谛者。彼说第一重云。军林瓶盆为俗谛。蕴处界为真谛也。言前说等者。辨此世间诸法。文中不列五蕴之所由也。

　　▲疏然此三科下。五释三科之义。言上中下者。为上品。略说五蕴。即解色心等法行相。自通处界之义。为中根。说十二处。方解诸法。即通余二。为下品人。须具说十八。方解诸法。疏或下中上者。此对三品之人。乃反于前也。谓上人根智慧明利。能广预览故。具说十八。其中根人。稍能预受。故说十二。下品之人。根性愚钝。不能记持众多法数故。且说五蕴。问此二说。何以敌体相违。答虽各有由。义不乖阻。谓前上根。闻蕴。即通三科。乃至下根。闻界方解三科。此皆使通一切色心诸法。后言为上根说界乃至为下根说蕴者。且言解所闻之法。不说因此备通故。二说不乖也。疏乐有三品者。乐略即说略。中广亦尔。疏迷有三类者。谓迷三心所故。佛为开之。作三种名相。云此是受。此是想。此是行。不迷心色故。但说一色一识故。名五蕴也。复有迷色故。佛为开作十一种说。谓五根六尘。不迷心及心所故。但说一意字故。名十二处也。复有俱迷色心故。佛为开色为十种半。(谓法界中但取所摄色也)开心为七。谓六识及意。不迷心所故。含在七心中。或法界中。不显名义。是名十八界也。

　　▲疏然将此三科下。六配百法也。蕴唯摄九十四。(蕴是积聚义。无为非积聚故。非蕴门摄也)余二皆具摄尽。言色摄等者。谓色蕴摄得百法中十一种色。受蕴想蕴。各摄彼遍行中本名之一。行蕴摄彼七十三法。谓遍行三。(二已如上)别境五。善十一。本惑六。随惑二十。不定四。不相应行二十四。故成七十三也。识有其八者。八识也。下二准之。言意当八识者。谓意处也。法八十二者。于前七十三中。加六无为及受想二法并本法处所摄色也。言意摄二识者。七识八识也。法则同上。

　　▲疏二十五有下。第七释诸有。文二。初正释。言四洲者。东弗婆提等。四趣者。地狱鬼畜修罗。四禅及无想等三皆是色界。四空者。无色界。六欲者。地居二天。云居四天。此等名数。皆在弥勒章中。开章广释。此但指二十五类。皆是有也。略而言之。但是三有。谓欲有。色有。无色有。

　　△疏然梵王下。二通难。难云。上列四禅。已收无想天净居天大梵天。何得重列。故疏牒起难词云然梵王等也。梵有见者。计劫初时都无众生。唯有我天。后见欲界已下渐有众生。便计云。是我能生于彼。故有见也。外道无想者。六欲四禅皆有心想。唯此类别。故别列之。净居唯圣者。第四禅中。第三释分为二路。一凡。二圣。凡则无想天。圣则五净居也。多是阿那含人居。亦有诸圣。后言异余天故者。正是结成别举之理也。

　　圆觉经大疏释义钞卷第七(之下)(终世间诸法)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第八(之上)

　　终南山草堂寺沙门　宗密撰

　　十力章　四无畏章　四无碍辨章　佛十八不共法章　三十七品章　众生成佛章。

　　疏五出世诸法中。文二。先且通难。难意可知。然云亦言空者。经云清净是空义也。已如此大段之初引智论释。空及清净。是一义说。疏一镜等者。谓镜中之物。但以见之实有即名垢染。见之一一全空。但是明体。即为清净。故以之喻。世出世法。皆悉清净而无异也。佛界如空华等者。等于生死涅槃。犹如昨梦。及已后诸文。

　　十力章　开章具释此者。诸经屡明十力。是佛佛不共之德。佛等有。菩萨缘此发心。梵行品云。复应修习。一一力中有无量义。悉应咨问故。不可不知故。智论二十七。意云。显佛大人有真实力。令外道心伏二乘希向。菩萨仿之。能成办大事。终获其果。故须辨之。然大般若五十三。显扬四。对法十四。智度二十七八。皆广辨。瑜伽中七门分别。一自性。二分别。三不共。四平等。五作业。六次第。七差别。今疏文用智论释之。然亦以义会瑜伽七门也。阙者即补之于补阙中。以讲人须捡之。文中有三。疏如来唯下。初总显体用。能知诸法实相。是十力体。此力于十境。皆委悉正知是用。

　　▲疏总名力下。二释总名。在在文可见。又瑜伽四十九云。与一切种饶益一切有情功能具相应故。毕竟胜伏一切魔怨大威力故。说名为力。对法云。善降众魔。善记问论。故十名力。十者是数带数释也。

　　▲疏一总知一切下。三释别名来辨义用。辨义用。即瑜伽第五作业门也。十力即为十段。

　　今第一处非处智力也。文二。一释名。即是辨相。诸经诸论。皆先举所知之境。然始以能知智力达之立名。或便云智。或但云力。或具云智力。如今标名是也。今疏中。便以能知知于所以为次第者。一即文显易会。二即文略削繁。智者详之。文中言总智者。此一力是余之总故。云总知一切等也。论又云。后次是处不是处力。定知从是因缘。出是果报。是中总摄九力。为欲度众生故。于初力中。分别有九种。何以故。是世间众生。现前见谷从种出。而不能知。何况心心数法因缘果报而能知耶。佛于内外因缘果报。了了遍知。故名为力。言处者。建立义。依义。起义。能建立果。与果为依。能起果法。故立处名。论云。是处不是处如实知一力也。注女轮王等者。此是私记也。皆证非处之义也。论云。女身作转轮圣王。无有是处。何以故。一切女人。皆属男子。不得自在故。女人尚不得作转轮圣王。何况作佛。若女人得解脱涅槃。亦因男子得。无有自然得道法。二王者。论云。二轮圣王一时出世。无是处。何以故。无怨业成就故。二转轮圣王。尚不同世。何况二佛。注恶业乐报者。论云。恶业得受乐报。无是处。恶业尚不能得世间乐。何况出世间乐。若恶行生天。无是处。恶行尚不能得生天。何况涅槃。注五盖修七觉者。五盖。覆心散乱。离修七觉。而得涅槃。无是处。五盖覆心。离修七觉。尚不能得声闻道。何况佛道。心无覆盖。佛道可得。何况声闻道。如是等。是处不是处义。性宗经中。佛口自说。诸论议师辈。依是佛语。更广说是处不是处。注佛过云云者。此从佛过已下。离说众多非处之事故。结言云云也。论云。若言佛有闻其罪过。若诸贤圣。求外道所。若诸贤圣。自言我是佛。若诸贤圣堕恶道。若见谛所断。结使更生。若诸贤圣覆藏罪。若须陀洹二十有五。皆无是处。此下更有十事。已上皆要知。具在补阙中。

　　▲疏则降伏下。二作业也。疏可度等者论云。既遍知已可度者度。不可度者为作因缘。如医知病可治不可治。佛无是事。无能坏。无能胜。悉遍知故。是名初力。

　　疏二知过现下。三世业报智力也。文三。一释名。二作业。三拣前。亦是通妨。下亦多有此三。在文可辨。不能更一一科之。论次前云。佛知是众生业恼烦因缘故缚(指此门)净禅定三昧解脱因缘故解。(指第三门)是一一切众生。三世三种诸业诸烦恼。轻重深浅粗细。佛悉遍知。故名力。(却指此门)知过现等者。论云。知众生过去未来现在诸业。知造业处。知因缘。知报。二力也。经过去业报等者。论云。业报智力者。知身口所作业及此生无作业所受戒业。亦知恶业日夜随生业用。生罪福业。是业佛略说三处摄。是名一切业用。佛知一切众生有业过去报亦过去。有业过去报在现在。有业过去报在未来。(上皆单也)有业过去报在过去现在。有业过去报在过去未来。有业过去报现在未来。有业过去报在过去未来现在。(上皆复也或二或三)现在业亦如是。(以现在为头二例上作之亦然故云单复也)疏善等者。等于不善及不动业。注三性心等者。论次云。复次善心中。受善不善无记业报。不善心无记心亦如是。(应云不善心中受善不善无记报。无记心中受善不善无记报)复次。乐业因缘。故受乐报。云云(苦及不苦不乐一一等流受报准此)疏顺现等者。论云。现报业因缘。故受现报。生报业因缘。故受生报。后报业因缘。故受后报。不净业因缘。故受恼报。净业因缘。故受无恼报。杂业因缘。故受杂报。注报与等者。论云。复次二种业。必受报业。不必受报业。必受报业。不可得离。或待时。待人。待处。受报。如人应共转轮圣王受福。待转轮王好世出。是时乃受。是为待时。人者。人即是转轮圣王。待处者。转轮圣王所出处。复次。是必受报业。不待彼伎能功勋。若好若丑。不求自来。如天上生人。福乐自至。地狱中人。罪苦自追。不待因缘。此业深重故。复次必受报业。如毗琉璃军杀七万二千诸得道人及无量五戒优婆塞。如目连等大神通人。所不能救。如薄拘罗。后母掷火中汤中水中。而不死。如佛游诸国。虽出家行乞。不须膳供。而五百乘车。载王所食生粳米。随饭百味羹。如是等。善恶业必受。余者不必受。欲界受三种业报处。乐受业苦受业。不苦不乐受业。色界受二种业报处。乐受业。不苦不乐受业。无色界受一种业报处。不苦不乐受业。或待事者。依是事。得受业报。如弗婆迦罗王。池中生千华。金色莲华。大如车轮。因是大会。快乐多人。出家得道。佛知一切众生造诸业处。或欲界色界无色界。欲界在何道中。若天道在何天中。若人中在何天下。若阎浮提在何国。若是国在何城何聚落何精舍何土地。若是城在何里何巷何舍。在何处。知是业何等时作。过去一世二世。乃至百千万世。是业果报。几已受。几未受。几必受。几不必受。知善不善所用事物。所谓刀杖杀。敕杀等。自杀。遣人杀。诸余恶业。亦如是知。善业亦如是知。如布施持戒修善。施中所施。何等土地房舍衣服饮食医药卧具七宝财物。(或是诸善及诸恶业。乃至诸业众多因缘甚要具在补阙中)复次。如分别业经中。佛告阿难。行恶人好处生。行善人恶处生。阿难言。是事云何。佛言恶人今世罪业未熟。宿世善业已熟。以是因缘故。今虽为恶。而生好处。或临死时。善心心数法生。是因缘故亦生好处。行善人生恶处者。今世善未熟。过世恶已熟。以是因缘故。今虽为善。而生恶处。或临死时。不善心心数法生。是因缘故。亦生恶处。问曰。熟不熟义可尔。临死时。少许时心。云何能胜终身行力。答曰。是心虽时顷少。而心力猛利。如火。如毒。虽少。能成大事。是乘死时心。决定勇健故。胜百岁行力。最后心名为大心。以舍身及诸根事急故。如人入阵。不惜身命。名为勇猛。如阿罗汉。舍是身着故。得阿罗汉道。如是等种种罪福业报转报。亦应如是知声闻人。但知恶业罪报善业福报。不能如是细分别。佛悉遍知是业及业报。智慧势力。无碍无尽。无能坏故。是名第二力。

　　▲疏知所度下。二业用也。

　　▲注前明等者。三拣前智力也。(应先设难云云)谓前泛论。已造之业。必随善恶。受苦乐报。必无恶因善报之理故。云所造处对非处。今直辨业。已杀等竟。此业必招于果。名为所造。此人若行于杀等。必堕地狱。或必现受生受后受等。故名能造。及云唯明是处各随善恶而感果故。注又前总此别者。论云。初力为总。余九皆别总业知一切因缘。示唯善恶业报故。通于九力。

　　疏三知诸禅下。诸禅解脱三昧智力也。论云。知诸禅定解脱三昧净垢分别相如实知。三力也。言诸禅等者。论云。禅名四禅。佛知是禅。佐助道法。名相义分。次第熏修。有漏无漏。学无学。净垢三昧。深浅分别等。八解脱。如禅中分别相。说禅。摄一切色界定。说解脱。摄一切定。禅波罗蜜。即是诸解脱禅定解脱三昧。皆名为定。定名为止。不散乱也。注爱见等者。论次云。垢名爱见慢等诸烦恼。净名真禅定。不杂爱见慢等烦恼。如真金分别。诸定中。有一心行不一心行。常行不常行。难入易入。难出易出。别取相总取相。转治不转治。转治如淫欲中慈心瞋人不净观愚痴人思惟边无边掉戏心中用智慧分别诸法。沉没心中欲摄心。若不尔者。名不转治。是定中。应分别时及住处。若身羸瘦。是非行定时。如是菩萨。苦行时作是念。我今不能生禅定者。若多人处。亦非行定处。复次佛知是禅定为失故。是禅为住故。是禅为智增益故。是禅为达到涅槃故。复次佛知是人。难入定。难出定。易入易出。易入难出。难入易出。佛知是人应得如是禅。知是人共禅定五欲。知是人受五欲已还得禅。依是诸禅。得阿罗汉。如是等一切诸禅定解脱。即是三昧。是禅定。佛以甚深智慧尽知。无能坏。无能胜。是名第三力。

　　▲疏及知依下。生色无色界果及出世三乘圣果。

　　▲注前通等者。拣前也。问前明善恶不动业报。不动即诸禅。此何重说。故此答以拣之。谓前通定散故。虽说定。唯论业报。今虽知垢净。唯明净之体用。文相照然。故论拣云。知众生业烦恼因缘故缚。(第二门也)净禅定三昧解脱因缘故解。(此门也)诸家拣此二门。悉不如此论分明也。谓初门处对非处。第二舍非处之邪见。唯论是处善恶定散业报之正见。第三又舍散。唯说禅定垢净。唯明净之体用。现神通等。四就无漏净法中。复有信等五根上中下品。五随欲乐为说法令增此根力。六须宿生种性等。度生方便。岂不显然。

　　疏四智信等下。诸根胜劣智力也。论云(引论兼注通解之)佛用是上下根智力者。佛知众生是利根钝根中根。利智名为上。钝智名为下。佛用是上下根智力。分别一切众生是利根是中根是钝根。是人如是根。今世但能得初果。更不能得余二三四果。是人但能得初禅。是人但能得二三四禅。乃至灭尽定。亦如是。是人能于声闻中第一。于辟支佛中第一。是人具足六波罗蜜。能得阿耨菩提。注为略广下。业用也。论次云。如是知已。或为略说得度。或为广说得度。或为略广说得度。或以善软语教。或以苦语教。或以软苦语教。佛亦分别。是人有余相应。令增生信根。是人应令生精进念定慧根是人用信根入正位。是人用慧根入正位。是人利根为结使所遮。如鸯群梨摩罗等。是人利根不为结使所遮。如舍利弗目揵连等。知根。虽钝而无遮。如祝利般陀伽。有根钝而遮者。知是人见谛所断根钝。思惟所断根利。思惟所断钝。见谛所断利。是人一切根同钝同利。是人一切根不同钝不同利。是人先因力大。是人今缘力大。是人欲缚而得解。是人欲解而得缚。譬如鸯群梨摩罗。欲杀母害佛。而得解脱。如一比丘得四禅。增上慢故。还入地狱。知是人必堕恶道。是人难出。是人易出。是人疾出。是人久久乃出。如是等。一切众生。上下根相。皆悉遍知。无能坏。无能胜。是名第四力。

　　疏五知种种欲乐者。即名此智力也。论云。知他众生种种欲。五力也。知众生二种欲作上下根因缘二种欲善恶种种别异欲名信喜好乐。佛悉遍知。故名力。注难陀等者。论云。好五欲。如孙陀罗难陀等。好名闻。如提婆达多等。好世间财利。如须弥刹多罗等。好出家。如耶舍等。好头陀。如迦业等。好多闻。如阿难等。云云。(诸弟子等)如是佛弟子。各各有所好。凡夫人。亦各各有所好。或喜淫欲。或瞋恚等。佛悉知之。

　　▲疏令舍下。业用也。

　　▲注云前知下。拣前。

　　疏六知一三下。种种界智力也。界则是性。论云。(亦粗注释之)知世间种种无数性。六力也。

　　▲注性即下。二注拣也。此门先拣。于后始明业用者。随文便也。文二。一拣第五门。论云。性名积习。从性生欲。随性作行。或时从欲为性。习欲成性。性名染心为事。欲名随缘起。注性通下。对第四门拣也。谓恐难。第四门知根性利钝。亦是宿习。何异此门。故为拣之。谓一向说入道人信等五根利钝。今通明善恶染净三性三重种性。不说信进等。拣故不同也。

　　▲疏知即时下。三业用也。论云。知众生如是性如是欲。从是处来。可度不可度。定不定。必不必。行何行。生何处。在何地。云云今世可度。后世可度。即时可度。异时可度。是人佛能度。是人声闻能度。是人必可度。是人必不可度。注略广等者。略说可度。广说可度。赞叹可度。折伏可度。将迎可度。弃舍可度。注云云者。次云。细法粗法苦切语可度。软语可度。

　　疏七知下一切至处道智力也。论云。一切善道。一切恶道。一切圣道。各各知诸道。(即注云。善恶无漏行是也)至处。(即注云五道涅槃是也。有漏行至五道处无漏行至涅槃处也)佛悉遍知。名第七力。

　　疏八知下。宿命无碍。智力也。注过去等者。释宿住名。凡但等者。论云。宿命有三。有通。有明。有力。凡夫人但有通。声闻人亦通亦明。佛亦通亦明亦力。所以者何。凡夫人。(得五通者)但知宿命所经。不知业因缘相续。以是故。凡夫人但有通。无有明。声闻人。知集谛故。了了知业因缘相续生。以是故。声闻人亦有通。亦有明。若佛弟子。先凡夫人时。得宿命智。入见谛道中。知集因缘。第八无漏心。得断见故。通变为明。所以者何。明名见根本。若佛弟子。先得圣道。后宿命智生。亦知集因缘力故。通变为明。佛用是明。知己身及众生无量无边世中宿命因缘。所更种种。悉遍知。是为力。

　　▲注前知下。拣滥也。论云。知乃至百千世劫初劫尽。我在彼众生中。如是姓名。饮食苦乐。寿命长短。彼中死。是间生。(是者此也)是间死。还生是间。此间名姓饮食苦乐寿命长短。名八力也。

　　疏九知下。天眼无碍智力也。佛天眼净过诸天人眼。见众生死时生时。端正丑陋。若大若小。若随善道。若随恶道。如是随业因缘受报云云。论云。佛用天眼。见众生死处。凡夫人。用是天眼。极多见四天下。声闻人。极多傍见小千世界。上下亦遍见。问曰。大梵王。亦能见千世界。有等异。答曰。大梵王。自于千世界中。立则遍见。若在边立。则不见余处。声闻人则不尔。在所住处。常见千世界。辟支佛见百千世界。诸佛见无量无边诸世界。凡夫人天眼智。是通而非明。亦如是。但见所有事。不能见随业因缘受生。如宿命中说。复次。声闻人。用所住三昧心中。入余三昧。天眼则灭。佛则不尔。心虽入余三昧。天眼不灭。复次。得天眼人中。最第一者。阿泥虑豆。色界四大造色平头清净。是天眼。佛天眼。四大造色遍头清净。是为差别。疏独此等者。谓依天眼能知生死故。名天眼智力。余则皆依所知得名。注通明等者。已如上引。

　　疏十知下。永断习气智力也。论云。佛诸漏尽故。无漏心及智慧解脱。现在中自识知。我生已尽等。又云。佛知三世中二种因缘。分别筹量。众生根欲。为尽漏故说法。是漏尽力。复次。佛以智慧。断一切众生烦恼。其智亦不钝。不减。譬如热铁丸着少绵上。虽烧此绵。而火热势不。减佛智慧亦如是。烧一切烦恼。智力亦不灭。复次。声闻但知自尽漏。诸佛自知尽漏。亦知尽他人漏。如净经中说。论最后结云。是十力皆以无碍解脱为增上。问曰。若是十力。独是佛事。弟子今世无人能得佛。何以故说。答断人十力中疑故。无智人令心决定坚固故。令四众欢喜言我等大师独有如是力。问佛何自赞。答。譬如好贾客导师见诸恶贼诳诸贾客示以非道。导师愍念故。语众贾客。我是实语人。汝莫信诳惑者。又如诸弊医等诳诸病人。良医愍之。语众病人。我有良药。能除汝病。莫信欺诳以自苦用。复次佛功德深远。若佛不自说。无有知者。为众生少说。所益甚多。以是故。佛不自说是十力。

　　疏然佛下。四总相料简。文二。一隐无量而说十。二于一中而说十。初者如华严说。佛所知之境。不可说不可说尘数。列于经文者数亦百千。如书一微尘中一念所见之法。不可说刹尘劫中说不能尽。十力智中。何处收之。且十地菩萨所知之法。此十力中。已不可述。况十地菩萨。却比佛智。大地一块之土。故知且对三乘圣人。及为对所度众生之机。而说十也。故论云。问云。佛有无量力。何以故。但说十力。答云云(依疏)此中注者。即是论次足辨其事别释之文也。但广略之异。具云。以是处不是处智力。分别筹量众生。是可度。是不可度。以业报智力。分别筹量。是人业障。是人报障。是人无障。余皆例如此也。最后结云。佛用十力。度脱众生。审谛不错。皆得具足。

　　▲疏又初力下。二于一中而说十也。论云。是处不是处力。总摄九力。为欲度众生故。于初力中。分别说九种。评曰。前则舍多境。但从十境。此则展一数而为十数。故知诸佛智力。唯有一多两义。欲向人说。唯有总别二门。其两义者。一者唯一实相智。理智不分。体用无二。二者不可说不可说佛刹微尘数智力。总者。但云一切是不是世出世。无有不知。即了故。名一切种智。别者。即须依华严。上本中本经。十佛世界微尘数偈。四天下微尘数品。乃至四大海水。为墨书写。百千万亿分中。不得其一。将如是经。方说得佛所知法。今标初力。是其总意。至于别者。即舍无量。唯应机说十也。约智论说。十力已终。余又广辨。十力次第。诸教先后。及从第三力后。再以瑜伽论及华严疏意。次释一遍。以被上根。久学之人。寻之以广知解。并在补阙卷中。

　　疏四无畏者。成实论云。一切智一切漏尽。能说障道及尽苦道。若有人来。如法问难。我无所畏。初一是前九智力。第二是漏尽智力。复答他具足文中四。一正辨二辨益。三辨次第。四拣十力。初中。即为四段。一正知无畏。二漏尽无畏。三说障道无畏。四说出离无畏。初中。正是萨婆若也。(此云一切种智)即无上菩提。(二则涅槃三四则利他)由知一切法故。名一切智。佛心岂有他正觉世间。疏谓佛诚下。论中。先显其相。后方结云一无畏也等。论初便云。佛作诚言。我是一切正智人。若有沙门婆罗云云。下当具引。若论文。则每一无畏之初。皆有此言。注诚实下。论指五义故。所言无畏。论具云。佛说二谛。故不可坏。凡夫无智。亦不与诤。又佛不与世诤。世间谓有。佛亦说有。世间谓无。佛亦说无。以其无诤故不可坏。又真实论故不可坏。又不但随语。皆自知故。疏中。唯四者不与世诤之中。含于不与无智诤也。释曰。五者。一不住真俗故。若住着即可破。二善巧随机应之言。无违诤故不可坏。三不与世诤等者。世间言有。佛以即真之俗而应之。世间谓无。佛以即俗之真。而应之。然离真之俗。是妄心所执故。推征其理。必亏于即真之俗。故佛所说不可破也。四但据实理。非胜负心。只由心无所得故。发言不失。五世人言论。皆是强作道理。佛所说者。如人见青黄说青黄。见长短说长短故。决定不谬。如何可坏。论次结云。故佛告比丘。汝等莫但信我语。当自知见自身证行。又言。汝求诸无谄曲者。若我晨说夕得说最得。(此言极要必须别示)疏二尽诸漏及习者。论云。佛作诚言。我一切漏尽。若有沙门等云云。

　　疏一切下。文势唯上。注诚实言下。文相可知。然障道有其二种。谓若执相。不求真理。则善与不善俱障。若于教理。信解真正。依解修行之人。则一切善法。悉为助道。恶不善法。方为障道。若就小乘圣道。则唯欲为障。说欲障道。方为无畏。疏四说出下。论云。诚哉我所说圣道。能出世间。随是道。能尽诸苦。若有沙门。云云。

　　疏佛作诚言等者。四段之文。皆云。佛作诚言。我是一切正智人。若有(注释此者。皆是论于后文自二疏释之)沙门(出家人)婆罗门。(在家有智人)若天(地天空天)若魔。(六欲)若梵。(梵王及一切色界)若复余众。(余此所余)如实言。(若以现事若以因缘难)是法不知。乃至不见是微畏相。(相名因缘。我不见小小因缘如法能来破我者。以不见故至诚言安立等。)以是故。我得安稳。得无所畏。安住圣主处。如牛王。在大众中。师子吼。转梵轮。诸沙门婆罗门。若天若魔若梵。若复余众。实不能转一无畏也等。(以此备文补于注中所引即昭然矣。然从佛作诚言下至此。讲者须记。有每说一无畏。必须备引之。此正是无畏之相)今且说此四法。决定无畏者。是疏家摄略大意而引也。问曰。以何事故。说四无所畏。答曰。有人言。佛自称一切智一切见。世间一切经书伎术智巧。方便甚多无量。若一切众生。共知一切事。犹尚难。况佛一人。而有一切智。或有是事。有是难。佛时无有畏。而欲断是疑妄。断是难故。说四无所畏。余如补阙所说。问云。何等名无所畏。答云。得无所疑。无所忘难。智慧不却不没。衣毛不竖。在在法中。如法即作。是无所畏。

　　▲注初二显下。二辨益也。论云。初二无畏为自功德具足故。后二无畏为具足利益众生故。复次。第一第三说智。第二第四说断。智断具足故。所为事毕。

　　▲注文初示下。三辨次第。论中问云。(此文却在拣十力后)是四无所畏中。有何次第。答曰。初无畏中示人知一切法。知一切法故。我漏尽。尽故知障漏尽法。断是障法故说道。次初无畏。如示药师一切药草。第二示一切病灭。第三知禁忌。第四示所应食。复次初无畏中。说一切种智。第二无畏中。说无一切烦恼习。第三无畏中。说法无谬失。第四无畏中。所说事辨得至涅槃。(三重中。疏唯中间喻说)。

　　▲疏此望十力下。四拣十力也。此有四对八对。以拣二别。如注所配。今疏中略出四对。谓第一第二第五第六也。余三四七八。略不明之。今具列之。论具云。问曰。十力皆名四无所畏。亦是智。有何等异。答曰。广说佛诸功德是力。略说是无畏。复次。能有所作是力。无所疑难是无畏。(上二无疏)智慧集故名力。散诸无明故名无畏。集诸善法故名力。灭诸不善法故名无畏。(上二䟽无)自有智慧故名力。无能坏者故名无畏。智慧猛利是力。堪受问难是无畏。(上二在䟽)集诸智慧是力。智慧外用是无畏。譬如转轮王七宝成就是力。得是七宝已周四天下无不降伏。是名无畏。(上二疏无)后更数番问答甚要。然恐初心难记。已抽入补阙中。有智力者。寻而说之。

　　疏四无碍智下。文二。初依智度略释。后约华严广释。今初。唯全依论。而法义二智。名有先后。论云。义无碍智。法无碍智。词无碍智。乐说无碍智。义无碍智者。用名字言语所说事。名诸法相。所谓地坚相。此中地坚相是义。地名字是法。以言语说地是词。于三种智中。乐说自在是乐说。于此四事中。通达无滞。是名无碍智。湿相水。热相火。动相风。心思相。五阴无常相。五受阴无常苦空相。一切法无我相。如是等总相别相。分别诸法。亦如是。是名义无碍智。法无碍智者。知是义名字坚相名为地。如是等一切名字分别中无滞。是名为法无碍智。所以者何。离名字。义不可得。知义必由于名。以是故。次义有法。问云。义之与名。为合耶。为离耶。若合。各说火时应烧口。若离。说火时应得水。答曰。亦不合亦不离。古人假为立名。以名诸法。后人因是名字。识是事。如是各各有名字。是为法。是名字及义。云何令众生得解。当以言词分别庄严。能令人解。进达无滞。是无辞无碍智。说有道理。开演无尽。亦于诸禅定中。得自在无滞。是名乐说无碍智。释曰。论以义为体相。以法为名字故。先义后法。又以彼论释破相经。(大品般若)故但约一切名相法数。推寻观察。皆不可得。以为实义。义是所宗。故先标也。今疏意。则顺诸论及华严经。法是标举。义是显示。夫欲解义。先须识名。名如前陈。义当后说。又显宗。法是真实之体。义是法体上差别。道理如下引华严中说。故法先义后。余义则全依论。论次又云。第一第四无碍智在九地中。(见实义及能乐说非彼九地菩萨。则不堪任故也)第二第三无碍智。在欲界及梵天上。(能知名字及以言语说之亦通凡夫故)。

　　▲疏然华严下。二约华严广释也。彼经云。佛子。菩萨住此善慧地。作大法师。具法师行。善能守护如来法藏。以无量善巧智。起四无碍辨。用菩萨言词。而演说法。此菩萨。常随四无碍智转。无暂舍离。(由此。注云初地分得此地任运。任运即是无暂离也。分得者。时有遗忘也。佛地即自然而应故云究竟)何等为四。所谓法无碍智。义无碍智。词无碍智。乐说无碍智。疏说有十种者。具在经文。世亲论。判此十段经为十相。前五。是三乘教理。通于染净。(前四所知。第五能知。前中初三所诠义。第四说相。即是能诠教也)后五。是三乘行果唯净。(初二通辨诸乘行果。后三别约一乘行果。于中。第八因行。后二果德。于中。第九体。第十因也)今便引经随释。(依清凉疏)疏前二境别者。十相差别。殊唯在法义。后二但是说此二故。

　　△注一自身相者。(能知事法体各殊故。此约总别以分法义也)经云。此菩萨。以法无碍智。知诸法自相。(色是变碍相受是领纳相等)义无碍智。知诸法别相。(色相有十一。乃至识有八种等。后二辨同体义分)词无碍智。无错谬说。(论云。想坚固。想者起言所依谓随自所觉诸法相随彼彼所化言词所宣。而说说无错谬。名为坚固也)乐说无碍智。无断尽说。(以多异名。次第不息坚固彼义。令他受乐故)此一门是总故。论总释中。亦依此解。诸家疏论。亦多依此。故此具录。自下。则但释初二。初二别故。不释后二。后二多同故。(故下云词则说于法义。乐说乃词中别义也)既不释义。亦略经文。但引前二而释也。

　　△注二同相者。(此以性相而分法义。性相各有因义。故云同想。前显性之宗。以真实性体为法。以差别为义。意在此也。故与智论不同)经云。复次。以法无碍智。知诸法自性。(诸法同以法无我性为自性)义无碍智。知诸法生灭。(诸法有为法。同以生灭为相。谓观无常门得入初句法义通名同相者。同无性同生灭故)。

　　△注三行相者。(三世迁流故。此约现及过未。以分法义。上三皆所诠)此下文略法义字。但自记。上句是法。下句是义。以对经文。自然明解矣。经云。复次。以法无碍智。知现在差别。(现法缘生也。设知过未。亦名现在以三世皆是当世现在故。论云过去未来。彼云世间摄故)义无碍智。知过去未来法差别。(设知现在。亦名过未。以现是过家未来。未来家过。是则当世知名法。达见过未。能知现在名义)。

　　△注四说相者。(此名数法对前三所证也此约本释以分法义)经云。复次。法无碍智。知法差别。(修多罗相故但云法)义无碍智。知义差别。(解释相故所以云义)。

　　△注五智相者。(前四所知此约能知也约法类以分法义)经云。复次。法无碍智。以法智。知别不异。(现见智也观如故云现见。谓观差别同如。故不异)义无碍智。以此智。知差别如实。(比知也此即类也。观前能观之智。亦如实故云。类也然所知境。即二谛能知法法此即无碍体从体立名不同前后余义在别卷中)。

　　△注六无我相者。(约所离明净也。此以真俗以分法义)经云。复次法无碍智。知诸法一相不坏。(第一义谛无我故云一相不坏无我故若言我证无我则坏无我以有能所二相故也)义无碍智。知蕴界处谛缘起善巧。(世谛见我。故云蕴等。迷蕴者积聚我迷界者异目我。迷处者欲我计为生门能受入故迷谛缘起者作我。皆明因异有造作故。多是法我今世谛无实。以为对治得入第一义。法无我故名善巧是则蕴等。是菩萨智境所治之)。

　　△注七乘相者。(此约权实以分法义也。上二通辨诸乘行。后三别约一乘)经云。复次。法无碍智。知一乘平等性。(观不异也。唯此可事实故)义无碍智。知诸乘差别性。(就被根性有三乘五乘故)。

　　△注八地相者。(约十地体。以分法义也)经云。复次。法无碍智。知一切菩萨行。(总［标］也何者是耶)智行法行。(能证智行。所证法行。是也何以此二行。名菩萨行)智随证(以智与如故。此即观知相即十地智体)义无碍智。知十地分位义差别。(说相也。谓体虽一智。相有十地分位故此分位由心差别故。论云。十地差别谓心而名说相者约口言也)。

　　△注九佛地相者。(此约真应。以分法义此下二皆果也。此约果体。彼约果用)经云。复次。法无碍智。知一切如来一念成正觉。(法身也。即始本无二之法。故云一念成矣)义无碍智。知种种时种种处等各差别。(色身也。随何劫中。随何国土。故云时处。随何等佛身名号。故云差别也)。

　　△注十住持相者。(果用也。此初能说所说。以分法义)经云。复次。法无碍智。知一切如来语。(随自意他意自他意语)力。(十力破磨)无所畏(伏外道)不共佛法(异二乘)大慈悲(故常说)辨才(故能说)方便(随物机)转法轮(正说)一切智智随证。(通上语力乃至法轮也。此即觉相)义无碍智。知如来随八万四千众生心行根解差别音声。(差别相也。知佛随心种性故。有差别声教)。

　　▲疏二则同下。二判词乐二辨也。皆词则说于等者。谓词者。但以言词说法义二种也。乐说者。但是说法义二种时。安立种种道理。喜乐演说。无断无尽。注如云词无错谬说无断尽者。此是十相之中。第一自相中文也。如前于引经大文下释了。以为余九相之例故。九中更不引经释也。

　　十八不共法　注力等二乘有分此无分者。论云。问曰。是三十六法。皆是佛法。何以故。独以十八为不共。答曰。前十八中。二乘有分。后十八中无分。如舍利弗善通诸法。阿泥卢豆天眼第一。又佛说弟子中师子吼等。

　　疏一二三等者。谓一身无失。二口无失。三念无失也。今意在文略故。都以无失。结之。故侧注无失云业。注多劫等者。论具云。佛于无量阿僧祇劫来。持戒清净故。身口业无失。余诸阿罗汉。如舍利弗等。多六十劫。又不久习戒故有失。佛无量阿僧祇劫。集诸法清净戒成就故。常行甚深禅定故。得一切微妙智慧故。善修大悲心故。无有失。注诸罪等者。论云。复次。佛拔诸罪根因缘故无有失。罪根本因缘。有四种。谓贪瞋痴怖畏(及习气)阿罗汉辟支佛。虽拔罪因缘。习不尽故。或时有失。佛于一切法中。遍满智慧。常成就故。若不知故有失。如舍利弗与五百比丘游行。至一空等宿。是时说戒曰。不知内界外界事。白佛言。住处乃至一宿弃舍则无界。又异时。舍利弗。目揵连。将五百比丘还。时高声大声故。佛驱遣令出。是为口失。复次。佛一切身口业。随智慧行。故身无失。口无失。注四念等者。四念处心。长夜善修故。善修甚深禅定。断欲爱及法爱处故。注心无得失者。论云。若心据匆匆念有忘失。佛心无得失。以是故无失。

　　疏四无异下。(兼注释之)佛于一切众生。无分别。无远近异想是贵可为说。是贱不可为说。如日出普照万物。大悲光明。一切怜愍。等度恭敬者不恭敬者。怨亲贵贱一切悉等。如客除粪人名尼陀。佛化度之。得大阿罗汉。亦如德护居士火坑无有异想。复次。佛于舍利弗弥勒菩萨等顺佛法行不爱。提婆达多富罗那外道六师邪见等亦不憎。是为佛于无量阿僧祇劫修熏心故。是众生中宝。如真金不可令异。注常观下。论云。复次。佛眼。一日一夜。各三观一切众生。谁可度者。无令告时。等观众生故。无有异想。注观彼下。论云。复次。佛观一切众生及诸法。从本已来。至不生不灭。常清净如涅槃。是名无异想。注入不二者。论云。复次。不二入法门。是诸法实相门。异想即是二法。常行不二入法门。注法即是异相。如是等名无异想。

　　疏五无不下。(兼注)定名一心不乱。乱心中不能得见实事。如水波荡不得见面。如风中灯不得好照。佛心如澄停水。如无风灯。故无不定心。注问佛若下。论问曰。定名从来未到地乃至灭尽定。入此定中。不能起身业口业。佛若常定。无不定心者。云何得游行诸国。具四威仪。为大众。种种因缘譬喻说法。如是事。欲界系心。及梵世不入定。可有是事。答云。无不定心者。有种种义。定名常摄心。善法中住。佛于诸法实相中。定不退不失。具名无不定心。注欲界下。论云。复次。欲界中有定。入是定中。可说法。以是故。阿毗昙中说。欲界系。四圣种。四念处。四正勤。四如意足。五根。五力。无诤三昧。愿智。四无碍智。有如是妙功德。佛入欲界中定故。名无不定心。

　　疏六无界下。(兼注也。下皆准知)众生有三种受。苦受。乐受。不苦不乐受。苦受生瞋。乐受生爱。不苦不乐受中生愚痴。是三种受。苦受生苦住苦灭乐。乐受生乐住乐灭苦。不苦不乐受。不知为苦不知为乐。余人钝根故。多觉苦受乐受。于不苦不乐受中。不觉不知。而有舍心。是为痴使所使。佛于不苦不乐受中。知觉生时觉住时觉灭时。以是故。言佛无不知已舍心。问曰。此中何等为舍。不苦不乐即是舍耶。为七觉中舍。四无量心中舍。名为舍。答云。不苦不乐即是舍。二处舍亦是舍。注或舍众下。论云。复次佛或时舍众生。入甚深禅定。一月二月。有人疑。佛为度众生故出世。何以故常入定。佛言。我种种因缘。知故舍。非是无知已舍。问云。何等是知已舍因缘。答云。于大众中疲厌故小息。复次。佛世世常爱远离行。若菩萨。在母胎。母亦乐远离行。乃至入涅槃时。在娑罗林双树下。长夜乐行远离。以是故。佛入寂定一心。复次。佛说法已。常教诸比丘。常坐禅。无令后悔。口之所说。身亦自行。故入禅定。复次。厌恶供养故。知众生应得度者。入禅定。作化人往度。余如补阙。

　　疏七欲下。乃至十二解脱知见。总有六门。一一云无减。注佛知善法等者。论具云。佛知善法恩故。常欲集诸善法故。故欲无减。修习诸善法。心无厌足。故欲无减。譬如一长老比丘。目闇。自缝僧伽梨。针纴脱。语诸人言。谁乐欲福德者。为我纴针。尔时佛现其前。语言。我是乐欲福德无厌足人。汝持针来。是比丘非文文宜见佛光明文识佛音声。白佛言。佛无量功德海。尽其边底。云何无厌足。佛告比丘。功德果报甚深。无有如我知恩分者。我虽复尽其边底。我本以欲心无厌足故得佛。是故今犹不息。虽更无功德可得。我欲心亦不休。诸天世人惊悟。佛于功德。尚无厌足。何况余人。佛为比丘说法。是时肉眼即明。慧眼成就。后有问答。在补阙卷中。

　　疏八中。注如欲中等者。论云。精进无减者。如欲中说义。即是精进。问曰。若尔者。无有十八不共法。复次。欲以精进。心数法中各别。云何言欲即是精进。答曰。欲为初行。欲增长精进。如佛说一切法欲为根本。欲如人渴欲得饮。精进如因缘方便求饮食。欲为心欲得。精进为成其事。欲属意业。精进属三业。欲为内。精进为外。如是等差别。复次。是精进。诸佛所乐。如释迦牟尼佛。精进力故。超越九劫。疾得阿耨多罗三藐三菩提。复次。如所说。佛告阿难。汝为诸比丘说法。我背痛小息。尔时世尊。四壁郁多罗僧。敷下。以僧伽梨。枕头而卧。是时阿难。说七觉义。至精进觉。佛惊起坐。告阿难。汝赞精进义。阿难言赞。如是至三。佛言。善哉善哉。善修精进。乃至得阿耨多罗三藐三菩提。何况余道。以是义故。佛精进无减。

　　疏九注失名错等者。论云。问云。先已说念无失。今复说念无减。无减无失。有何差别。答曰。失念名错误。减名不及。失念名威仪俯仰去来法中。失念无减。名住禅定神通。念过去现在世。通达无碍。问曰。何以故。念无减独是佛法。答曰。声闻辟支佛。善修四念处故念牢固。念虽牢固。犹亦减少。碍不通达。如宿命智力中说。声闻辟支佛。念宿命。极多八万劫。于广有减。亦于见谛道中。不能念念分别。佛于念念中。皆分别三相。佛心无有一法过而者。以是故。独佛有念无减。

　　疏十中。注三世一切下。论云佛得一切智慧故。慧无减。三世智慧无减故。慧无减。复次。十力四无所畏四无碍智成就故。慧无减。复次。譬如苏油丰饶灯炷清净光明亦盛。佛亦如是。三昧王等。诸三昧禅定油无减清净炷。是因缘故。慧光明无量无减。

　　疏十一中注者。论云。解脱有二种。有为解脱。无为解脱。有为解脱。名无漏智慧相应解脱。无为解脱。名一切烦恼都尽无余。佛于二解脱无减。何以故。声闻辟支佛智慧不大利故。烦恼不悉尽故。智慧有减。佛智慧第一利故。烦恼习永尽无余故。解脱无减。复次。如漏尽力中说。佛与声闻。解脱有差别。佛得漏尽力故。解脱无减。二乘无力故有减。

　　疏十二中。注云言知见者下。论云。问曰。知见者。但言知。何以复言见。答曰。言知。言见。事得牢固。譬如绳二合为一则牢固。复次如从人读诵分别筹量是名知。自身得证是名见。譬如耳闻其事犹尚有疑是名知。亲自目睹了了无碍是名见。解脱中知见。亦如是差别。余如补阙疏无减者。(兼注)论曰。问云。佛一切法中无减。何以故。但六事中无减答曰。一切自利他利中。四事能具足。欲求一切善法之根本。精进能行。念能守护。如守门人。善者听入恶者遮。慧照一切法。断一切烦恼用是四法。事得成办。是四法果报。有二种。一者解脱。二者解脱知见。解脱义如先说。解脱知见者用是解脱知见。知是二种解脱相有为无为解脱。知诸解脱相。所谓时解脱。不时解脱。慧解脱。俱解脱。坏解脱。不坏解脱。八解脱。不可思议解脱。无碍解脱等。

　　疏十三四五中(兼注)论云。佛一切身口意业先知然后随智慧行。诸佛身口意业。一切行。无不利益众生。故名先知然后随智慧行。如经中说。诸佛乃至出息入息。利益众生。何况身口意业。故作而不利益。诸怨恶众生。闻佛出入息气香。皆得信心清净。爱乐于佛。诸天闻佛气息香。亦皆舍五欲。发心修善。以是故。身口意业随智慧行。声闻辟支佛无是事。心故作善。然后身口业善。意业或时无记。不随智慧而自生。何况余人。如憍梵波提比丘。虽得阿罗汉。自食吐而更食。是业不随智慧。又如摩头波斯吒比丘。得阿罗汉。跳上梁抨。或壁上树上。又如毕陵伽婆嗟。骂恒河神。言小婢。如是等身口业。先无智慧。亦不随智慧行。佛无是事。问曰。若尔者。佛或时身口业。亦似不随智慧行。何以故。入外道众生中说法。都无信受者。又复一时在大众中说法。现胸臆末尼揵子。又复为人疑不见二相故。在大众中。现舌相阴藏相。又复诸弟子狂愚人。骂提婆达。汝是狂人。死人。餐唾人。佛结戒。八种钵不应畜。听比丘用二种钵。若瓦若铁。而自用石钵。有时外道难问。佛默然不答。又佛处处说有我。处处说无我。处处说诸法有。处处说诸法无。如是等身口等。似不随智慧行。身口业不离意业。意业亦应有不随智慧行。云何言常随智慧行。答曰。是事不然。于是诸事。皆先有智慧。然后诸业随智慧行。何以故。佛入外道众中。虽知今世不信不受。以种种后世大因缘故。又复为止外道谤言佛自高慢。以是故。自往入其众中。又外道言。佛自言有大悲。普济一切。而但自为四众说法。我等亦是出家求道。而不为说。又如此经。佛性外道众中说法。不言不信受。佛遥见外道大会高声论议。欲至余处。回往趣之。论议师辈。遥见佛来。自语其众。汝等皆默。佛是乐寂静人。见汝等静默或能来。众即默然。佛入其众。说婆罗门三谛。外道众皆默然。佛作是念。狂人辈。皆为恶魔所覆。是法微妙。乃至无有一人受诫作弟子者。作是念已。从座而去。是人魔蔽得离。便自念。我等得闻妙法。云何不以自利。即皆往诣佛所。为佛弟子。得道离苦。复次。外道弟子。难其师故。不敢到佛所。是故。佛自入其众中。众得闻法。信受坚固。不复难师。得为弟子。或得道迹。如是等有种种智慧因缘。是故往入外道众。复次。萨遮祇尼揵子。铜鐷络腹。自誓言。无有人得我难而不流汗破坏者。大象乃至树木瓦石。闻我难声。亦皆流汗。作是誓已。来至佛所。与佛论议。佛质问之。皆不得答。流行淹地。举体如渍。佛告尼揵。汝先誓言。无有有闻我难者而不流汗。汝今流汗淹地。汝诚观佛见有汗相不。佛时脱郁多罗僧。示之言。汗在何处。复次。有人。或有头汗身不汗者。佛头虽不汗。身必有汗。以是故。佛脱郁多罗僧。示其身。因是外道大得信向。皆入佛法中。是智慧因缘。身业随行。佛现舌相阴藏相者。有人疑佛身二相。而是人应得道。疑故不得。以是故现二相。出舌覆面。舌虽大。还入口中。而亦无妨。见者疑断。有人见出舌相。若生轻慢心。出舌如小儿相。见还入口说法无妨。便起恭敬。叹未曾有。有人疑佛阴藏不现。尔时世尊化作宝象宝马。指示之言。阴藏相不现正如是。有人言。佛出阴藏相。但示一人。断其疑故。论议师辈言。佛大慈悲心。若有人见佛阴藏相。能集善根。阿耨多罗三藐三菩提心。及能大欢喜信敬心生者。皆令得见断其疑心。除是皆不得见。佛以大悲。为度众生故。从三种覆生。暂现如电光。是众生妄见已。信佛有大悲心。实于我法。不取不着。如是等因缘故现二相。非戏。非无羞。佛苦切语诸比丘汝狂愚人者。苦切语有二种。一者垢心瞋骂。二者怜愍众生。欲教化故。离欲人。无有垢心瞋骂。何况佛。佛怜愍教化故。有苦切语。有众生软语善教不入道捡。要须苦切粗教乃得入法。如良马见鞭影便去。钝驴得痛手乃行。亦如有疮得软药唾吮便差。有疮刀破出其恶害涂以恶药乃愈者。复次。佛若言狂愚人。是软语实语。所以者何。三毒发故。名为狂愚。云云。有人得苦切语。便欢喜言亲爱我。云云。注前三下。论云。问初说身无失口无失念无失。今复说身口意业随智慧行。义有何差别。答曰。先三种无失不说因缘。今说因缘随智慧行故不失。若先不筹量。而起身口意业。则有失。佛先以智慧起身口意业。故无失。复次。成就三种净业三种寂静业三不护业。有人疑言。佛何因缘。成就如是业。以是故。佛言。我一切身口意业。先以智慧。然后随智慧行。

　　疏十六七八中。(兼注)论云。此三种智慧。于三世通达无碍故。三业随智慧行。(将此义释前文)问曰。过去诸法。已灭已尽。无所复有。未来世诸法。今不来不生。未和合。现在乃至一念中。无住时。云何能知三世通达无碍。答曰。佛说过去未来现在通达无碍。此言岂虚。复次。若无过去未来。但有现在一念顷佛亦不得成就无量功德如十种智具十力。是故亦不得一心有十智。若尔者。佛亦不得具足十方。以是因缘故。知有过去未来。问云。若过去未来现在皆有者。何等是无。佛说四谛。苦谛观无常等相。无常名生灭败坏不可得。若过去法今实有。不名为无败坏不可得。注问若三下。论云。复次。若过去未来现在皆有者。便堕常。何以故。是法在未来世中。定有转来现在。从现在转入过去。如人从一房入一房。不名失人。答曰。若不失有何咎。问曰。若无无常。无罪。无福。无生。无死。无缚。无解。罪名杀等十不善道。若无无常。无杀等罪。如分别邪见中说。力在身七分中过。无所恼害。福名不杀等十善道。无常名分别生死。若无无常。亦无生死。亦无缚亦无解。如是等无量过咎。答曰。诸法三世。各各有相。过去法有过去相。未来法有未来相。现在法有现在相。若过去未来有现在相者。应有是难。而今过去未来现在。各自在相。注又若无过下。论云。复次。若实无过去来。亦无出家律仪。所以者何。若现在恶心中住。过去复无我。是为非比丘。又贤圣人。心在世俗中。是时应当是凡夫。无过去未来现在道故。如是亦无五逆等诸罪。是凡夫无过去业诸罪。所以者何。是五逆罪业已过去。及死时入地狱。是五逆罪未来。无业故无报。现在身不为逆罪。若无过去则无逆罪。若无逆罪。何有余罪。福亦如是。若无罪福。是为邪见。与禽兽无异。注又我不下。论云。复次。我不说过去未来如现在相有。我说。过去虽灭。可生忆想。能生心心数法。如昨日火灭今日可生想忆念。不可以忆想念故火便有。若见积薪。知当然火。众生心想念明日火。如过去火。不可以今心念火火便有。未来世事亦如是。现在心虽一念时不住。相续生故。能知诸法。内以现在意为因。外以诸法为缘。是因缘中。生意识。用意识自在。知过去未来现在法。但不自知现在心心数法。余者悉知。问曰般若波罗蜜如相品中。三世一相。所谓无相。云何言佛智慧知三世。通达无碍。答曰。诸佛有二种说法。先分别诸法。后说毕竟空。若说三世诸法通达无碍。是分别说。若说三世一相无相。是说毕竟空。复次非一切智人。于一切智人。于三世中。智慧有碍。乃至观世音文殊师利弥勒舍利弗等诸贤圣。于三世中。智慧皆有碍。以是因缘故。说佛智慧于三世中通达无碍。不为空事故说。

　　疏问无见顶下。此是以义用论。非论本文。论中因破小乘宗。别说十八不共法。云无见顶相。足下柔软。众生遇即时得乐。又说得神通。转众生心。如入城时。现神变力等故。论中破云。如是十八不共。非三藏中说。(三藏即小乘教也。意云佛说小乘时。不作是说也)亦诸余经所不说。以有人求索是法故。诸声闻论议师辈。处处撰集。赞佛功德。如言无失慧无减念不失。皆于摩诃衍十八不共法中。所以作论议。虽有无见顶足下柔软。如是甚多。不应在十八不共法中。不共法皆以智慧为义。佛身力如十万白香象力。及神通力等皆不说。以是故。当知十八不共法中。但说智慧功德等。不说自然果报法。复次。是十八不共法。阿毗昙。分别五阴摄。身口无失身口随智慧行。是色阴摄。无量异想。是想阴摄。无不定心。是识阴摄。余者行阴摄。皆在四禅中。佛四禅中。得道能涅槃故。有人言。四色不共法。色界欲界中摄。余九地中摄。皆是善。皆是无漏法。四色法二缘生。因缘增上缘。余残四缘生。四无缘。十四有缘。四随心行不与心相应。十三与心相应亦随心行。一不与相应亦不随心行。如是等种种。阿毗昙分别说。初如是分别。入般若波罗蜜诸法实相中。尽皆一相。所谓无相。入佛心中。皆一寂灭相。

　　圆觉经大疏释义钞卷第八(之上)

　　圆觉经大疏释义钞卷第八(之下)

　　终南山草堂寺沙门　宗密撰

　　三十七助道章。

　　一释名中。云正因类者。谓此助道因。是正道因之派类也。又亦因为果类。则菩提之流类也。故次云。亦云菩提分。菩提分亦因义。谓通是三乘因故。俱舍云。觉谓尽无生。顺此故名分。释曰。觉者无明睡眠皆永断故。尽无生智。为此觉体。此三十七修趣菩提。名菩提分。故云分亦因义。

　　疏总谓下。文二。一明大小通局有异。言大乘道品无量者。不唯三十七也。故涅槃云。三十七品为涅槃因。非大涅槃因。无量阿僧祇道品。为大涅槃因。华严五地中。亦说无量道品。又离世间品。亦说道及助道。皆各无量。

　　▲疏若准智论但三十七下。二明法一心异。言三十七无所不摄者。则前说无量道品。亦在其中。但心行大小不同耳。故净名云。道品是道场。舍有为法故。又净名示病。大众来问。因以身疾病。广为说身无常等。结云。此可患厌。当乐佛身。佛身者即法身也。从无量功德智慧生。乃至从三十七道品生。则道品是法身因。又大集经中。若菩萨宝炬陀罗尼(宝具诸德故炬能破闇摄一切法名陀罗尼。岂是小也)涅槃经云。诸佛平等。犹如虚空。一切众生同共有之。若能修八圣道者。则得明见。据上诸文。则三十七摄无量道品也。注如四谛有无量相者。又暗引涅槃经为例也。谓迦叶白佛言。世尊。佛昔一时。在恒河岸尸首林中。尔时。如来取少树叶。告诸比丘。我今手中叶多。一切大地一切草木叶多。诸比丘言。世尊。一切大地草木叶多。不可称计。如来所捉少不足言。诸比丘。我所觉了一切诸法。如因大地生草木等。为诸众生所宣说者。如手中叶。世尊。尔时说如是所了无量诸法。若入四谛。则为已说。若不入者应有五谛。佛赞迦叶。善哉善哉。善男子。汝今所问。则能利益安隐快乐无量众生。善男子。如是诸法。悉已摄在四圣谛中。下云。智有二种。一者中智。二者上智。善男子。知诸阴苦。是名中智。分别诸阴无量相。悉皆是苦。非是声闻缘觉所知。是名上智。广说云云。

　　疏七类者。一对治颠倒道。(四念)二断诸懈怠道。(四勤)三引发神通道。(四神足)四现观方便道。(五根)五亲近现观道。(五力)六现观自体道。(七觉)七现观后起道。(八正道)故俱舍云。七觉八道支。一向是无漏。三四五根力。皆通于二种。则非见道之前别有修也。此七次者。若闻法已。先当念持。次即勤修。勤修故摄心调柔。故信等成根增为力。次七觉分别八正正行。有时八正。有前则未辨名道觉。

　　三出体中云。但以十法为体者。俱舍贤圣品云。此实事唯十。谓慧勤定信念喜舍轻安及戒寻为体。释曰。寻即此中思惟。言信二者。一信根。二信力也。言进八者。即四正勤为四。五进根。六进力。七精进觉支。八正精进也。言念四者。一念根。二念力。三念觉支。四正念也。言戒三者。即八正中。正语正业正命也。言定慧各八者。定谓四神足为四。五定根。六定力。七定觉支。八正定也。慧谓四念处为四。四念以慧为体。邻近名念故。五慧根。六慧力。七择法觉支。八正见。见即慧故。轻安喜舍思惟各一者。即是四也。怗前总成三十七菩提。若更速束此十。以三为蕴体。谓戒是无畏表色。喜支是受。余皆行蕴。若就五类法中。但二为体谓色及心所。若取助伴。则通五蕴。若取所缘。通一切法。广如智论二十一二及五十三。瑜伽二十八九及四十五。杂集第十等辨。

　　四明行相中七。今当第一四念处也。文中又二。一权教。二实教。前中二。初总释。后别释。今初也。杂集论云。一切并分法。皆由五门而建立。一所缘。二自体。三助并。四修习。五修果。疏初中四念者。七门之初也。身受心法者即是所缘也。念慧者即身体也。下引华严修身观等。即是修习观。四颠倒趣入四谛身等。离系即为其果。助伴可知。疏由念得住者。瑜伽云。若于此位。即是身等。若由此住。即是念慧。然此身等四。前即三蕴。而合想行为法。念者为用。明我所依事。(计我依止有限身故)我受用事。(受用苦乐)我自体事。(所了境相)我染净事。(由贪等染净由信等清净)是故。最初为正观察真实事相故。建立此四种事。为所缘境。疏从粗至细者。色身最粗。受领外境。望身次粗。心复为次。不约境故。法最为细。摄涅槃故。粗者易治。故云从粗至细教对治故。如下引智论明其次第。是也。注先重后轻者。谓常倒最重。由计心王而为常故。生邪见故。无因无果无善无恶故。最为重。乐次轻前。但妄计苦乐。不必邪见。执乐常等。生过浅故。次于想行。(法也)计有主宰。主宰不碍有修行故。此复次轻。计身为净。但生妄贪。无大过故。故为最轻。

　　▲疏初观身者下。二别释也。文三。一唯小。二唯大。三双显。今初也。言种子等。序分已释。疏苦苦等者。苦受苦苦。乐受坏苦。舍受行苦。故注云此配三受。疏五蕴法皆不自在者。五是计义处也。亦但属想行二蕴。不自在也。破此四倒。行四正行。开实相门。然此四处皆容各起四倒。从多计说。各语其一。

　　△疏又如实下。二唯约大乘也。治倒及引证。文皆可知。

　　△疏然观下。三双显也。注智论者。彼云乃至不念身受心法。(略世谛文。故云乃至)瑜伽者。彼论四十五云。菩萨于声闻道品。如实了知。如声闻地。云何大乘。如实了知。谓胜义修及世俗修。世俗修者。即观不净等。多同小乘。但知缘假。不许其实。即为异耳。胜义修者。谓离相性。大集般若。皆性相双观。恐繁不引。但以法性。唯破四倒。多约性相双修而说。故中论云。诸佛或说我。或说于非我。诸法实相中。无我无非我。亦应云。诸佛或说常。或说于无常。诸法实相中。无常无无常。(乐净亦尔)疏唯是菩萨者。如上唯约大乘中所引经也。

　　疏既除下。第二约实教也。文六。一蹑前总标。二别别释身念。三例余三念。四结释总名。五指实中权。六总结圆了。今初也。疏成八行者。然有三意。一谓取着生死无常涅槃常等。亦是八倒。无念而知生死无常涅槃常等。即是八行。二谓计于生死若常无常等。皆成颠倒。故为八倒。则非常非无常等。而为八行。三谓生死常等佛无常等。即成八倒。若谓生死无常等佛法常等。即成八行。依第三意。即双照常无常故。经引二意。常与无常。不舍离。依前二意。双遮常等。云云(亦如四地说)疏涅槃双树下。引事证成。谓如来涅槃之处。四面各有一双娑罗之树。亦名沙罗林。此云坚固。法瑶云。风霜不能改。四时莫能还。以况法身金刚之质。老死不能变。念念不能易。常乐之相也。言四双者。第三十云。善男子。东方双者。破于无常。以成于常。乃至北方双者。破于不净。以得于净。释曰。既云乃至者。应言。南方双者。破苦得乐。西方双者。破于无我。以得于我。又阇维经云。东方一双。在于佛后。西方一双在于佛前。南方一双在于佛足。北方一双在于佛首。入涅槃已。东西二双。合为一树。南北二双。亦合为一。二合皆悉垂覆如来。其树惨然。皆悉变白。第一经云。尔时。娑罗双树林。忽然变白。犹如白鹤。(阿含第四云云)然经文说树。无枯荣之言。表法之中。则有常无常等。案天台之释云。有枯荣。既表常等。或以义求。或别有据。案僧亳云。树高五丈许。上合下离。其华甚白。其实如瓶。香果具足。今以二树鲜荣二树枯悴。明法不偏。释曰。然未知所据。理甚昭彰。故以一枯表世间无常。一荣表涅槃常等。人不究之。但见于事。不知如来辨此征祥以表八行遣于八倒。

　　▲疏谓法性之色下。二别释身念也。谓大品。明以一切种修四念处。云何一切种修。应观此身之色法性缘生故。一色一切色。(大品云。一切诸趣色。即一切皆色)缘生即空故。一切色一色。(但一性空之色)法性中故。非一非一切。双照一及一切。亦非色非不色。双照色不色。身念既尔。余三亦然。(别卷具释)云何枯荣表此念处。谓法性之色等。具如疏说。于中有二。一举所治之病。二今观色下。明能治法药。言假智常净者。由假之观中。分别名相。知凡之净。虽计为净。二乘谓实。妄谓不净。今依佛慧。如螺髻见。故云常净。

　　▲疏余三类此者。三倒余三念也。

　　▲疏是则法药下。四结释总名也。今是法性之四。四皆破八倒。故云法药。称性观智。方称为念。四念处皆具三谛。一一圆融。

　　▲疏然华严下。五引实中权也。言皆有三者。瑜伽云。内自有情色为内身。外非情色为外身。他有情数为内外身。初即自身我受受故。次即资具等。我所受故。后即眷属妻子彼我我受我所爱故。智论亦云。破三种邪行故。有人着内情多舍妻财。以全身命。有人着外情多贪财。丧躯为妻舍命。有人二俱着。破此三邪。成三正行。此约三人。对治各别。若约一人起观始终。谓先观自身。求净等不可得。或当外有。次便观外。复不可得。便生疑云。我观内时。于外惑错次内外俱观。亦不可得。疏观内身循身观者。智论云。寻随观察。然循有二义。一寻义。五种不净偏寻求故。二随义。谓虽瞑目了见身之影像。随顺本质相似性故。前标内身。即是本质。今云循身。即是影像。故杂集云。云何循身观。由随观分别影像身与本质身。平等随观于身境随身相似性故。名于身循身观。疏勤勇念知者。显修之仪。以贪等世事无始恶习离之甚难。过于世间慈父离于孝子。故须精进方能除遣。念即明记不忘。知则决断无疑。疏除世间贪忧者。即观之果。有所离故。观身不净。本为治贪。行者既离五欲世乐。未得定乐。或时生爱。如鱼乐水。常求乐事。还念本欲。多生此二。故偏遣之。又贪为五盖之首。贪除则五盖尽去。如破竹于初节。忧即五受之中。偏能障定。如灭恶贼。先除己害。故偏说之。疏等者。等于受心法。义如观身。但故改身字。为受字也。

　　▲疏然深观下。六总结圆了。

　　疏四正勤下。疏文有四。一来意。二出体。三释名。四行相。今初。蹑前法喻双辨。若瑜伽。但云如是于四念住串习行故。已能除遣粗重颠倒。已能了达不善法。从此无间。于未生善法为不生故等。

　　▲疏精进为体故总名勤者。蹑前出体之势。便释名也。即善十一中勤也。唯识云。勤谓精进。于善恶品。修断事中。勇悍为性。对治懈怠满善为业。勇表精进。简诸染法。悍表精纯。简净无记。即显精进唯善性摄。释曰。勇明念念高胜。非如染法设虽增长望诸善品皆名为退不得名进。悍表精纯。不同无覆无记之净也。疏异外道下。释正字也。疏虽是下。精四字也。

　　▲疏前二勤下。行相也。于中三。初束四为二。不出恶止善行。二二恶二善下。明所缘境。三前中未生下。简四别相。言未生之恶遏令不生者。遏者止也。故瑜伽云。若未和合未现前。名未生。为令不生发起希愿故。当令彼一切皆不复生。疏已生之恶者。瑜伽云。已和合已现前。名已生。先已和合。为令断故。发起希愿。我当于彼一切皆不忍受。断灭除遣。释曰。只令不续。即断灭除遣故。远公云。已起谢往。云何可除。此乃断于已生种类。在未来者。令不相续。非谓断于起已灭者。疏后二未生善令生者。瑜伽云。谓于未得未现前所有善。为法欲令得。令现在前。发心希愿。发起猛利。求获得欲。求现在前。疏已生令广者。瑜伽云。谓已获得已现在前所有善法。于此善法。已得不共。已得不退。依是说言为欲令住。于此善法。明了现前。无暗钝性。依是说言令不忘失。于此善法。已得现前。数数修习。成满究竟。依是说言令修圆满。远公亦云。已生谢往。云何可崇。此亦崇彼已生种类。在未来者。令其续起。上云圆满。即是种类。亦名四正断。后三是修。而言断者。善是断处。正修断处者。断懈怠故。故瑜伽云。一律仪断。二者断断。意明断也。绝不生色。三修习断。四防护断。断懈怠故。由修习为能断也。然其善恶。有通。有别。别正取前念处观中懈怠五盖等。以为不善。其能对治。为所生善。约大乘说。勤观法性。除实相之外皆名为恶。此则实教修正断意。亦应云。若有可断。不名真断。无断之断则无所不断。无勤之勤方名正勤。故法句经云。若起诸断精进。是妄非精进。若能无有妄。精进无有涯。

　　疏四神足者。文六。一释别名。二来意。三释总名。四所缘。五出体。六助伴。今初。疏欲者。瑜伽云。谓纯生乐欲。于诸不善自性因缘。过患对治。正审思察。住一境念。即由如是多修习故。触一境性。能害现行。故名欲定。(瑜伽意云。欲于不善因缘对治。审正思察。起心一境住念。于诸善法因缘。以能出离。正审思察。住一境念。即由如是。云云如上引)疏勤者。谓自策自励。发勤精进。以断二恶修二善故。疏心者。谓专心守护即名为心。此是加行。得心一境性。故名为定。杂集云。心三摩地者。谓由先修定力触心一境性。所以者何。由于前数修定力。令彼种子功能增长。由种子力。令心任运。于三摩地。随顺转变。由此束心。至一境性。(此明由道种子。其心任运趣定。即为加行)疏观者。如注所释。谓先闻正法。故于定时。能正简择。不同凡夫外道定也。

　　▲疏以勤过下。二来意也。

　　▲疏神即下。三释总名也。瑜伽云。如有足者。能往能还。腾跃勇健。能得能证世间胜法。说名为神。彼能到此。故名神足。(此举喻也。法合之文即疏中由出世法等是也。以世胜法喻出世胜法矣)。

　　▲疏神足所下。四所缘也。

　　▲疏神足自体即三摩地者。五出体也。

　　▲疏欲勤下。六助伴也。即是辨相。文四。一标指。但标四者。此四观能助故。若通明助伴也。已见念处之文。(引杂集三十七五门是也)。

　　△疏由欲增上力者。二结成定名。言皆从加行受名者。受别名也。即以因名果。若四皆名定。则因从果称。

　　△疏此四加行下。三彰其所因。因前正勤生故。华严前云欲生。此名欲定。前云勤精进。此为勤定。发心正断下。彼论于前发心中。开出策心持心故。成此心观二定故。故此云以发心中持心等也。

　　△疏是以随下。四总结。上来三四展转相摄。

　　疏五根者。四现观方便道也。既属忍位。忍可谛理。修印顺定。故为方便。亦即所缘故。论云。五根所缘境者。谓四圣谛理观方便所作此行故。文中三。一正。然杂集论。皆相摄。释云信为上首。能起余四。精进根者。既于谛。生忍可也。为觉悟故。起精进行修习。念根。于谛教精进已起不忘失行修习。定根。于诸谛既系念已起心一境性行修习。慧根者。已于诸谛。心既得定。起简择行修习。

　　▲疏然始入下。二通妨难。妨难云。始入佛法。即有信心。云何互此方明信也。次云未有定慧下。通也。三科者。即前三四也。故瑜伽云。由如是增上心学增上慧学所有瑜伽故。于大师弟子所证。深生胜解。能生净信增上义故。说名信根。复应问言。信由三科。信不可拔。余四云何复不可拔。答余四前修。至此成根。于理何失。

　　▲疏若依位者下。三明其果也。杂集云。五根修果者。谓能速发谛现观。由此增上力。不久能生见道故。又能修治燸顶。引发忍世第一法。即现此身已入顺决择分位故。

　　疏五力者。一不为他动。二能伏于他。二义名力。瑜伽二十九云。若复了知前后所证。而有差别。随此能于后后所证。出世间法。深胜解力。难伏制故。说名为力。谁不能伏。答此清净信。若天若魔若诸沙门婆罗门。若余世间。无有如法能引夺者。诸烦恼缚亦不能伏。故名难伏。此为上首。此为上首此为前行。余精进等亦名为力。疏又能损减者。暗引杂集论云。所说果者。谓能损减不信等障故。胜过于前。虽与五根所缘境果自体等相似。然不可屈伏等。义有差别。故云力也。今疏即此论文也。疏智度论下。以果释力。然依杂集。即现观亲近。义通大小。今约菩萨故。得无生忍。若初地见道。摄无生者。亦是现观也。

　　疏七觉者。文七。一释名。注释之文皆依杂集。今图易见故。便于列名下注之。

　　▲疏若依位说者。二出总体。释成觉义。是释通名故。瑜伽云。诸已证入正性离生补持伽罗。如实觉慧。用此为支。故名觉支。即释名意也。亦即所缘故。杂集云。七觉所缘者。谓四圣谛如实性。如实性者。即胜义清净所缘故。疏云觉自性。觉自性者。即四谛如实性觉。即上如实觉慧之用。以所观境。成能觉义。亦如能观。显所观境。二义相成。

　　▲疏然七皆自体下。三出别体。然上约如实总体。今辨随相别体。谓七于心所。各别有体。以觉统余故。择法一支。以为觉体。余六皆分顺成觉义。谓七各一法为性。念定择法。即别境中三。择即慧故。精进轻安舍。即善十一中三。喜即受蕴。受即遍行五摄。

　　▲疏总收七觉下。四会通相摄。念通定慧者。别境定慧故。四念是慧。须得念故。神足是定。心定须念。方守境故。疏虽是前三下。通妨。谓有问言。既是前三。此何重说。故通云。增故名觉。

　　▲疏依位所明下。五辨果故。杂集云。觉支修果者。谓见道所断。烦恼永断。由七觉支是见道自体故。瑜伽云。最初获得七觉支故名初。有觉见道谛迹。已永断灭见道所断一切烦恼。唯余修道所断烦恼。

　　▲疏又虽一刹那下。六分位。谓虽见道迅速。有十五心义。则一刹那。七法俱起。七虽俱起。功能不同。不可言一。如七味香。捣筛和合。焚如麻子。七香齐发。念除妄下。别示异相。

　　▲疏大乘七觉下。七理观释也。即华严四地。疏约顿门禅意也。不念诸法。即是念觉故。昔人云。真如无念。非念法能阶。实相无生。岂生心能到。无念念者则念真如。无生生者。生乎实相。故起信论云。若知离念。无有能念可念。是名随顺。若离于念。名为得入。又般若云。不念一切法。则念般若波罗蜜等。余可虚求。

　　疏八正道者。即现观后起道也。为断修道诸烦恼故。即杂集五门中。所缘境也。故彼论云。八正所缘者。谓即后时四圣谛如实性。由见道后所缘境界。即前所见诸谛如实性为体。文四。一释名体。瑜伽云。问何因缘故。名八支圣道。摄行疏正道。答能无余断一切烦恼。能于解脱究竟作证。是故名为八支圣道。八支自体即正见等。故不别出。今所注释者。全是杂集论文。瑜伽文广。意亦不殊。其正字下。注云。通八者。谓正思正语正业等。疏正见者。瑜伽云。当知此中若觉支时。所得真觉。若觉若得。彼已以慧安立。如证而觉。总略此二。合名正见。(所得是一。安立是二。即二见道。合名正见)疏正精进者。瑜伽云。依止正见及正思惟正语业命。勤修行者。所有一切欲勤精进出离勇猛势力发起。策励其心。相续无间。今据杂集意。但显功能。不显其相。疏正念者。瑜伽云。由四念住增上力故。得无颠倒所摄正念及与正定。

　　▲疏若能如上下。二辨果。言分别诲示等者。杂集云。道支修果者。谓分别诲示他。令他信。烦恼障随烦恼障随烦恼障净。最胜功能障净故。

　　▲疏然其八中下。三类摄。即瑜伽意。以戒定慧三流类摄之。先摄为三学。后定慧大同下。对简同异。异唯在戒故。瑜伽云。问何故此名圣所受戒。答以诸圣者圣善正子。长时爱乐欣慕悦意。我于何时。当正获得诸语恶行。诸身恶行。诸邪命事不作律仪。由彼长时。于此尸罗。深心爱乐。欣慕悦意。故获得时名圣所受戒。既获得已。终不正知。而说妄语等。

　　▲疏上之七类下。四法喻总显三十七也。初法后喻。在文可知。婆沙智论皆有此文。并以树况道品。故名道树。疏三身等者。身谓法报化。智谓大圆等。眼谓肉天慧法佛。通谓如意天眼天耳他心宿住漏尽。地谓十地。度谓十度六度。果向谓须陀洹等各四。缘谓十二缘。谛谓四谛。处即十遍处。定即八定九次第定。等者等于余所不说无漏一切功德也。

　　疏八万下。三总结。文五。一标结数。二释总持。三配科段。四彰染净。五通伏难。今初又四。初云然法门下。标意也。

　　△疏然其所下。二释所治也。言古来释云者。华严疏中及诸疏中及诸疏论。皆作此说。计算合数。付在说人。今但略指法体。言根本十者。贪等五钝使。身见等五利使也。一惑力者。如贪好女时。厌贱其恶。厌即瞋义。贱则慢义。必由痴故。余疑及见等皆类此知。分为九品等者。烦恼有轻重也。于内外境起者。将此多惑。触境现行。迷四谛者。不识世间集因苦果出世道因灭果也。依三毒等分者。一切众生。有贪偏多。余二少者。瞋痴亦尔。有三毒皆等者。此四类人。皆各具前二万一千。故成八万四千也。问初指根本烦恼。已说贪等。今云何重说。答前通指一切有情。无始已来。以无明为本故。皆具此惑。今则论一期一世现起轻重。故非重也。注更有二说者。在别卷中叙之。然讲时亦不用引说。

　　△疏一一对翻下。三释成能治。谓本由迷净故染。今悟染本净。故无加减。故清凉云。遇三毒而三德圆。入一尘而一心净。又有云六贼变为六神通等。余如疏引起信论证。上来释第一大段竟。

　　▲疏陀罗下。二释总持也。

　　▲疏然上从下。三配科段也。

　　▲疏五段相由下。四彰染净也。由不觉者对上觉圆明。故名赖耶者。对上显心清净也。乃至处界诸有一一翻对本经也。言对治此等者。演说诸教对染修净证果等行相。今既觉了等者。正判此经称性真实翻染行相。

　　▲疏然无漏下。五通伏难。伏难云。经中先说诸佛力无畏等后说道品因等。文岂非倒。故答云。若约人等也。疏据法本末者。据真实法理本来是佛。(此是常性之果。故名本也果也)然多劫迷之。故成垢染。须修习万行翻于漏染。(渐修也。故云末也。因也)疏亦如下。引证中。言根本等者。论云。若因灭(论以根本无明为因。故生业相转相境界相)则缘灭。(缘则境界相也。与后六粗为生起之缘故彼䟽云。无明为因。生三细。境界为缘生六粗。今言因灭则缘灭者。彼疏释云。得对治无明灭时无明所起现识境界亦随灭也)因灭故不相应心(三细也。细故无四心所相应粗显之相)灭。(亲依无明因生故。无明灭时。亦随灭也)缘灭故相应心(六粗前四也。其相粗显是心心所相应之相也)灭。(次四粗亲依境界缘生。故境界灭时。亦随灭也)今引此以证果先因后者。以根本无明灭时。佛果则显。今既先由无明灭。方得境界等枝末不觉展转而灭。则果先因后。对治展转枝末。是万行因法故。

　　疏一切实相者。既历法已尽故。但是通相摄之。义如疏释。思之可见。疏皆由自心者。净名云。随其心净则佛土净。疏众生劫等者。法华云。众生见劫尽大火所烧时。(火灾坏器时也。事在贤劫章中)我此土安稳。天人常充满。疏螺髻等者。净名经中。螺髻梵王云。我见释迦牟尼佛土清净。譬如自在天宫。(随天业识所见故)舍利弗言。(即鹙子也)我见此土。丘陵坑坎。荆棘沙砾。土石诸山。秽恶充满。(随人业识所见)于是。佛以足指案地。即时三千世界。若百千珍宝严饰。譬如宝庄严土。一切大众叹未曾有。而皆自见坐宝莲华。

　　△疏况乃下。道理转谛的也。且如上说。心随染净之缘。尚能于染见净。况心冥真性。染净俱清净耶。疏身土依真者。如前引华严云。普贤身相如虚空。依真而住非国土。上来正释此段经文说。疏然上七段已下。总相。翻对未觉之时妄法生起次第。释成觉了还相摄为次第也。

　　疏第二空色下。文三。一正解所言。此当泯绝等者。即真空观中有四句。前七段。即诸法即空。不待除却诸法故。当第三句空色无碍观也。今空色俱如。同于觉性。称性不动故。当第四泯绝无寄观也。

　　▲疏然诸法下。二释疑。疑云。诸法即事。觉性即理。今既二法平等。便当理事无碍。何得科判在真空观中。故此牒疑词。类释云夫理事等。

　　▲疏乃至下。三释结例之文。

　　疏第二理事中。疏言先示观门者。前已总科判说故。此但牒之。然观门须亲从口决听受。难可以文字释之。释之即甚繁矣。难为节略故。但与连续本文而已。下亦准之。注此二门等者。本文云。如全一大海水在一波中。而海非小。如一小波币于大海。而波非大。同时全遍于诸波。而海非异。俱时各币于大海而波非一。又大海全遍一波时。不妨举体全遍诸波。一波全币大海时。诸波亦各全遍。互不相碍。思之。问理既全遍一尘。何故非小。既不同尘而小。何得说为全体遍一尘。一尘全币于理性。何故非大。若不同理而广大。何得全遍于理性。既成矛楯。义极相违。答理事相望。各非一异。故得全收。而不坏本源。谓先以理望事。有其四句。一真理与事非异故。真理全体在一尘中。二真理与事非一故。理性体常无边际。三以非一即是非异故。无边理性全在一尘。四以非异即是非一故。一尘性无有分限。次以事望理。亦有四句。一事法与理非异故。一尘全币于理性。二与理非一故。不坏于尘相。三以非一即是非异故。一小尘币于无边真性。四以非异即是非一故。币无边理。而尘不大。思之。问无边理性。全遍一尘时。外诸事法处。为有理性。为无理性。若尘外有理。则非全体遍一尘。若尘外无理。则非全遍一切事。义其相违。答以一理性融故。多事无碍故。故得全在内而全在外。无障无碍。各有四句。先就理四句者。一以理全体在一切事中时。不碍全体在一尘处。是故在外即在内。二全体在一尘中时。不碍全在余事处。是故在内即在外。三以无二之性。各全体在一切中。是故亦在内亦在外。四以无二之性非一切故。是故非内非外。前三句。明与一切法非异。此之一句。明非一。良为非一非异故。内外无碍。次就事四句者。一一尘全遍于理时。不碍一切事法亦全币。是故在内即在外。二一切法各币理时。不碍一尘亦全币。是故在外即在内。三以诸法同时各币故。是故全内亦全外。无有障碍。四以诸事各不坏故。彼此相望。非内非外。思之。疏三依理成事等者。文云。谓事无别体。要因真理。而得成立。以诸缘起皆无自立故。由无性理。事方成故。四事能显理者。谓由事揽理故。则事虚而理实。以事虚故。全事中之理挺然露现。五以理夺事者。谓事既揽理。遂令事相皆尽。唯一真理。平等显现。以离真理外无片事可得故。六事能隐理者。谓真理随缘。成诸事法。然此事法既违于理。遂令事隐理不现也。经云。法身流转五道。名曰众生。故令众生现时法身不现。七真理即事者。谓凡是真理必非事外。以是法无我真理故。事必依理虚无体故。是故。此理举体皆事。方为真理。八事法即理者。谓缘起事法。必无自性。无自性故举即真。故说众生即如。不待灭也。九真理非事者。谓即事之理。而非是事。以真妄异故。实非虚故。所依非能依故。十事法非理者。谓全理之事。事恒非理。性相异故。能依非所依故。是故举体全理。而事相宛然。注同一缘等者。前前必具后后。后后亦具前前。方成无碍义也。理望事者。三成五坏七即九离。事望理者。六隐四显八一十异。谓现事必尽。事本虚故。事现理唯隐。理是真实。不可坏故。余仿此详之。其初二门。是总是本。故不配之。逆顺者。三四七八相成相显相即是顺。五六九十相夺相隐相非是逆。自在等者。即成夺即显即隐。深思者。超情难见而思也。令观明现者。成就也。销经文处。但约观门义。而详之即见矣。

　　疏第三周遍中。文三。一示观门。二销经文。三释所以。初中。云一理如事者。谓全体为事故。如事之多。如事差别。如事显现。如事变异等也。疏体无不现等者。理体现出。于耳目之境。百千万种。历历炳然齐现。如彼芥瓶。亦如真金。举体全现。为百千万种之器。智人见之。全无分毫之隐。亦无分毫不器。如理无分毫之隐。亦无分毫不事故。次云此则事无别事等也。若言此现但是一理。以智证之。名为现者。何异前理夺事门乎。此是事事无碍门。必非但说一理。请详之而勿惊疑。疏二事如理者。如理普遍。如理广大。如理彻于三世。如理本有。如理常住不变等也。法华云。世间相常住。是佛于彼密意。指此门之法义。疏与理非异者。对下第三非一也。然此一门。对前对后。望初门即理如事。如事如理为对。望第三门。即事与理。非异非一。为对。故总此三门之义。方成周遍含容。谓初门都是法义所依。次门是周遍。第三是含容。以下六门。但展转释于二三两门。第十门但普收摄。故知后七更无别法。疏三事含理事者。谓此事事无碍观中。未有一事不全含真理不全含诸事故也。非一者。对前非异。谓由非异故遍。由非一故存。以为能容之者故。次云存本一事而能广容。一事者。随举一事。即如此也。乃至一尘一毛等。不大者。由与理非一故。若但不异。唯成广大无边。何有一微尘等。为能容之主矣。言能容摄者。复由与理不异也。虽以门当于不一。然必有非异之义。故下结为四句也。由刹等诸法者。所念佛刹及诸佛众生等也。既不离下。释彼一事含之所以。疏此理事融通下。句数料简也。此门为句者。谓若一尘周遍。即但说与理非异。其义即成。若一尘含容。即必具非一非异。其义方显。谓须非一方存得此尘为能容之主。复须非异方有含容之能故。以非一异义。一多交络。便成四句也。一中一者。上一是能含。(由不一故有体。由不异故能含)下一为所含。(但由不异故随所依理在一尘不假不一之义)余三例此。皆上为能含。下为所含。结云。各有所由者。即如上释非一异等也。疏四通局无碍下。本文云。谓诸事与理非一即非异故。令此事法不离一处。即全遍十方一切尘内。由非异即非一故。全遍十方。而不动一位。即远即近。即遍即住。无障无碍。五广狭无碍者。谓事与理。非一即非异故。不坏一尘。而能广容十方刹海。由非异即非一故。广容十方法界。而微尘不大。是则一尘之事。即广即狭。即大即小。无障无碍。六遍容无碍者。谓此一尘望于一切。由普遍。即是广容故。遍在一切中时。即复还摄彼一切。全在自中。又由广容即是普遍故。令此一尘还即遍在自内一切差别法中。是故。此尘此自遍他时。即他遍自。能容能入。同时遍摄无碍。七摄入无碍者。谓彼一切望于一法。以入他即是摄他故。一切全入一中之时。即令彼一还复在自一切之内。同时无碍。又由摄他。即是入他故。一法全在一切中时。还全一切。恒在一内。同时无碍。八交涉无碍者。(一望多亦有摄入不同第六。但第六但有广容)谓一法望一切。有摄有入。通其四句。一。一摄一切。一入一切。二。一切摄一。一切入一。三一摄一。一入一。四一切摄一切。一切入一切。同时交参无碍。九相在无碍者。谓一切望一。亦有摄有入。亦有四句。(在者自在无碍法。入他法中。他又摄法。在己中故)谓摄一入一。摄一切入一。摄一入一切。摄一切入一切。同时交参。无障无碍。十普融无碍者。谓一切及一普皆同时。更互相望。一一具前两重四句普融无碍。

　　▲疏所以然者下。三释所以。问有所以得令诸法如是融通无碍。前虽已说由非一异略领其义。未即于心更精明示。故此答云。唯是真心等也。然法相宗。唯心之义。但唯有为生灭八识。此宗究竟实。唯是真如之心。如起信论说。此亦前后显明。就中普贤章。约五教说唯心。是最广。今此意者。谓事与真理。既但是一真心源。(即此一心。毕竟无生灭变异离一切相。即名真理。即此一心。如明珠能现诸相。即名为事。故论开一心二门)真理周遍时。含容时。事岂独不遍不容耶。疏皆如幻梦者。犹如幻师。能幻一物以为种种。幻种种物以为一物等。华严云。或现须臾作百年等一切诸法业幻所作故。所以一异无碍。言如梦现者。如梦中。所见广大。未移枕上。历时久远。未经斯须故。论云。处梦谓经年。觉乃须臾顷。故时虽无量。摄在一刹那。疏如影像者。一切万法略有二义。一皆如明镜。含明了性。一心所成故。二分别所现故。一切法互为镜像。如镜互照而不坏本相。华严又云。远物近物。虽皆影现。影不随物而有远近。疏与所依性非一异者。即如上第二第三门释。然亦是法性融通之义。谓事与理。若但非一。便唯成理外之事即互相碍。不可相遍容。若但非异。便成唯理。又无事法可说。说何遍与不遍。理唯一味。亦无可遍可容。今则理事融通故。得具斯无碍。今且偏约不异义言之。(其中常含不一义也)谓不异理之一事。具摄理性时。令彼不异理之多事随所依理皆于一中现。(此一是与理不一之一也)若一中摄理不尽。则真理有分限失。若一中摄理尽。多事不随理现。则事在理外失。今既一事之中。全摄理。多事岂不于中现。故华严序云。理随事变。一多缘起之无边。事得理融。千差涉入而无碍。故此次云。故得遍多等也。遍多容多是第六门。合前四五。成前二三。入一摄一。是第七门。翻前第六。皆如注说。等者等余门也。然准华严疏。述事事融通所因。具有十义。一唯心所现故。二法无定性故。三缘起相由故。四法性融通故。五如幻梦故。六如影像故。七因无限故。八佛证穷故。九深定用故。十神通解脱故。十中随举一义。即令诸法融通无碍。十中前六。通约法性。为德相因。法尔如是。七约修因。八约果德。九十通于因果。今用四门。即第一第四及五六也。

　　疏总指圆彰等者。经文从证得诸幻灭影像故已来。终于无坏无杂。皆是觉成之相也。疏三念境者。诸大乘说。佛于三种人边。心无有三。一恶心以刀割佛左膊。二敬心以香涂于右肩。三无敬无恶不割不涂。佛于割者不以为恨。涂者不以为恩。不涂不割者亦无分别。今观行成就之人。只于观行中时。用心全同佛也。佛说三境。今说八境。但文广略。无别义类。若约能对之心。行人即出观时。未除分别。佛则究竟如。然言不与者。不许可也。故孔子数云。吾不与也。意是不许。余不求不厌等皆可知。疏举八下。乃至注文引证。皆释成此科。的是用心同之义。意未说境。恐见八境。谓是通论。故简之也。注所引文。即其次两唱经文便是注但有自等者。杂集论云。分别有三。一自性分别。二随念分别。三计度分别。今恐疑云。识是了别之义。何得言眼识无分别。故注释之云。但有自性也。八识分别。第八识及前五识。皆唯现量。现量所得。(自然于境显也)即自性分别也。任运自然分别。不待起心筹量比度故。

　　疏如法华者。前二十五有文中已说。梵王计众生为子。众生计梵王为父。诸经论皆判为邪见。西域一切众生。从古来相传有此妄计。佛于法华中。乃自云譬如梵王是众生父。岂佛亦邪见耶。但且随俗易信易领之处而为喻也。今举目瞳。为能见之眼光。非佛不解。但随俗可见之边。喻之令解。问此经净土所说。何有凡俗。答经文每段。皆云为末世众生。岂只为诸菩萨耶。若只为诸菩萨。诸菩萨皆是极位。岂不解此中诸法。而要佛说耶。故知但以被于群情。故说经也。

　　疏二见境同中。文二。初总销经文。后别释众生成佛。初中。言尚见持毁者。前但云不敬持戒不增毁禁。不言亦不分别是持是毁。若见持毁等八境差别。岂同佛境。故先泯之云无修无成等也。疏冥一如下二句。是华严序文。谓冥与本源。而无能与。于事于理。无分别心。亦非无记。但不计有为不有空与不空。故千万纷动之法。自然寂而不动。不动即无二相。故云寂灭无二。疏十大数者。彼经僧祇品说。一阿僧祇。二无量。三无边。四无等。五不可数。六不可称。七不可思。八不可量。九不可说。十不可说不可说。疏一百三十七重者。从一至十。为十数。加百千及万等三。成十三数。从此已去。便是华严中。数法之始。如华严疏云。洛叉者梵语也。此云万。彼初起云。百洛叉为一俱胝(此云亿)乃至不可说不可说。转倍倍变之。复有一百二十四重。添前十三故。成一百三十七也。且如此方黄帝算法。始从一二。终至正载。但有二十三数。已说天地不容。小乘六十已至无数。(彼以阿僧祇为极。阿僧祇。此云无数)若非华严圆教。何有穷斯数法哉。故彼经唯此品是佛自说。疏亦如善财等者。善财南游。历诸善友。总五十五人。古德摄为五相。第一有四十一人。寄位修行相。(初见文殊一人寄十信余四十人。如次寄三贤十圣也)二见摩耶夫人等十一人。会缘入实相。三见弥勒。摄德成因相。四再见文殊。智照无二相。五见普贤。显圆广大相。今即第二相也。摩耶是佛母。能生化身之佛。表此等觉之位。会前差别地位事相因缘。入于一实。同于妙觉诸佛。故名等觉。等觉之智。亲生妙觉法报真佛故。以佛母寄于此位也。得愿智幻等者。经云。摩耶。告善财言。我以成就菩萨大愿(愿为一切佛母故)智(权实二智也。权智能起大愿。能成幻事。实智即般若。生佛真身也)幻(幻有二义。一愿智体虚当相名幻。二即智所作生佛等事皆是幻也)解脱门。是故。常为诸菩萨母。(托胎生时。未名佛也)如我于净饭王家右胁而生悉达太子。现不思议神变。乃至尽此世界海。所有毗卢如来。皆入我身。示现诞生。疏见一切世界等者。此位有十一善友中。今是最后德生童子有德童女。得菩萨幻住解脱故。见一切世界皆如幻住境界自性(即所入之实也)不可思议。(上皆经文)评曰。既于此位中。始终皆幻。由观诸法如幻故。得入于一实。等于诸佛。名等觉位。正与此一科经同。今科此云同佛同即等也。佛即觉也。今经云诸佛世界如空华者。幻与空华。义无异也。疏十种起具等者。十者如来神力故。(偈云。遮那悉严净。无边刹海故。华藏中含净秽。故云一切刹。皆云佛土故)法应如是故。(法尔本识。如来藏身。为所依持。恒顿变起外诸器界)众生行业故。(业有善恶染净。国有苦乐净秽)菩萨诸智故。(镜智成自受用土)同集善根故。(众生菩萨。共摄一缘。各随行业来生其国。凡圣同居。即变化土)菩萨愿力故。(十大愿中。修净立愿是)菩萨成行故。(八地经文。有净土分。由行不退故。上二皆他受用)菩萨胜解故。(胜解印持。随心变故)佛成道力故。(身［满］十方尘刹一时成故。一则因地善根所流。二则果用势力)普贤愿故。(无间成与不成。常能融摄。然法性土。通为其体。以法尔为正因。以一切智。及总以诸因而为缘因故。后三亦融前土。非别有体)疏染行众生等者。彼经云。有世界海微尘数劫转变差别。所谓法如是故。世界海无量成坏劫转变。(世界海下。下皆例有)染污众生住故成染污。(法界品云。大王未出时众池皆𢫈涸等)大福众生住故成染净。(人天福命多染少净故先云染净。法界品又云。大王今出世粳米自然生等)信解菩萨住故成净染。(地前未断障。故非纯净。多净少染。故先云净)等者。等余六句。(经有十缘。疏中用四)谓众生发菩提心住故世界纯净乃至十也。疏三成坏相者。然世界成住坏空。皆二十增减。住满二十劫。即到坏也。劫欲坏时。十九劫中坏有情类。唯后一劫中坏器世间。坏有情者。初阿鼻狱等。次鬼畜四洲六欲。皆怖大灾。不造欲界善恶等业。皆习二禅。死即上生天。更不生鬼狱人天等。十九劫中有情已尽。次坏器界。初日光四倍热。次生二三日乃至四五。后七日并现。大洞然起。气冲初禅。一时火起。其中有情。先已上生去。世界既空。又经二十劫。后又劫成。初大风持界。从二禅天。云布三千界。雨如车轴。风遏不流。结水金轮。次水轮先成。梵王界次下渐成。风鼓清水。成须弥七金等山。随等成有情。住滓浊。为四洲乃至地狱。咸海外围。方名器界立。二禅福尽。下生阎浮。初有身光及地饼林藤自然粳米。后因渐恶。光及地饼等灭。即有日月及耕种等。以渐恶故。生三涂等。怖罪修善。生四洲六欲乃至梵世。乃名成劫。

　　疏增减者。人寿上从八万岁。百年减一年。乃至十岁。又劫寿增。每生男女。寿即倍之。如是渐增。还至八万。故名增减也。缤纷者。纷纭撩乱之状也。

　　疏然说生佛下。第二别释众生成佛也。文四。一标意二别释。三料简。四指经。一中。云庄严契经者。义如归敬偈中已释。亦使下文等者。下金刚藏。蹑此文中众生成佛之义。三门征难。如来分明示之。即至下摄此易解。

　　▲疏一者下。别释也。一中云者。有部者。萨婆多宗也。经部。即不为此计唯悉达者余诸有情皆无佛性终无成佛之分。三十四心者。八忍八智。总十六心。入见道。至修道位。最后非想一地。断九品细惑。每品一无间一解脱。复成十八。参前十六。为三十四心矣。其八忍八智及修所断下八地各九品惑等义。皆在下金刚藏章备释。五分法身者。戒定慧解脱解脱知见也。翻五蕴即成矣。

　　△疏唯具大乘等者。法相五性宗。说众生五分中。唯一分半。有大乘性。即发菩提心。修六度。三祇成佛。余三分半。本无佛性。修亦不成。但有二乘及无性故。(悬谈已说)五位伏断等。皆在下清净慧章明地位中释。

　　△疏本觉真心下。乃至不离本觉者。起信中义前已频述。内外熏者。本觉为内熏。闻善友大乘实教为外熏。亦如论疏释也。始断灭相等者。论云。如凡夫人。觉知前念起恶故。能止后念。令其不起。虽后名觉。即是不觉等。具如清净慧章地位处说。令且略显大意者。谓论有三细六粗。摄为四相。生相即初业相也。住相即后二细初二粗也。异相即三四粗也。灭相即第五粗起业相也。(因业为灭者。始从一念业相。展转至于起业。起业已了。此心即灭结成业种也。第六粗。是苦报之身。非可断法。故不明也)断一相。成一位。以成四位。即文中四种觉也。(一觉业。二相似觉。三随分觉。四究竟觉)余对下疏文。详之自解。注延促无定者。问论中说无定者。是方便言。定三祇者。是实义。云何今云此则延促无定。答梵语。劫波。此云时分。大劫小劫。长时短时。下至刹那。皆名时分。阿僧祇。此云无数。意云多也。世人欲说时节久者。皆云无数量时无限时之类。通目年月日或一日中。待人嫌久。便云无数时待不见到等。今但云三无量时方得成佛。于中。不妨或说延或说促。论中云定。但说定三意。不指无数。既云无数。云何能定。能定三者。从具足凡夫硕发菩提心闻熏修习。法尔无量时分。得亲证真如。名为见道。是一无数时。见道已后。仍余俱生二障。任运数起。以圣道力。渐断渐修。法尔经无量时。方得不假功用自然念念趣寂灭念念入法流。名二无数时。从任运进趣之后。法尔无量时。始得舍劣善弃无记。是佛威仪化行。离修离证。入于究竟。而无所入。廓通法界。法界为身。超因果量。尽未来际无有间断。名三无数时。但定其三。不定无数。无数之中。延促各由利钝之根。又时无自体。唯心见故。故法华论。释经劫数之言。或言年岁或月日等。但相宗定久。性宗唯心。(处梦谓经年。觉乃须臾顷等)故说彼定。此不定也。故注明言此则唯依自心延促。

　　△疏四初住成下。文二。以经显示。二彼疏下。以疏解释。离情思之可见。

　　△疏五一念下。文四。一正示。二始梦下。喻显。三故论下。引证。(引一论四经。证于悟即是佛之义)亦无始觉异者。冥同本觉。便是究竟觉也。论具云。若得无念者。即知心相生住异灭。(由无念故。方［如］众生四相一念动转)以无念等故。(为众生之念本来见无。无念与佛等。故能知之)而实无有始觉之异。(始觉者。觉四相。四相离本觉无。是空无待。何言始。故次云皆无自立等)以四相俱时而有皆无自立。本来平等同一觉故。若离妄想等者。正是前一念悟时也。证本有觉知离念即现。非新得也。疏广博严净经者。彼经云。尔时虚空中。有三善男子。求菩萨乘。自然而现。渐渐而来。各执十大莲华云云。尔时阿难及诸时会。皆共遥见三善男子渐渐而来。见已生希有心。尔时阿难。白佛言。世尊。此善男子。为从何来。佛告阿难。东方过恒河沙佛土。有世界。名华高须弥山。此善男子。于彼世界。闻说此法及上因缘。以是来。彼佛名华有高须弥山王如来等正觉。今现在说法。尔时。三善男子。前诣释迦牟尼佛。头面礼足。右绕三币。右膝着地。一心合掌。以所执华而散佛上。作如是言。世尊。我等。今于此法能信能解。不生疑惑。所以者何。我等于此法中。无有疑惑。犹如如来。尔时。第一善男子。白佛言。世尊。若作是说。我是如来。此言便是正说。所以者何。我于此法。不生疑惑故。尔时。第二善男子言。若作是说。我是世尊。此言便是正说。所以者何。我于此法。不生疑惑故。尔时。第三善男子。求菩萨乘者。白佛言。世尊。若作是说。我是佛。此言便是正说。说所以者何。我于此法。不生疑惑故。故尔时会中百千众生。心皆扰动。不安本座。作是念。无有二佛并出世间。今此善男子。以何等故。发如是言。作是念已。展转相语。且共嘿然。世尊在座。自当解说此诸菩萨如是语义。尔时。阿难。白佛言。世尊。此诸菩萨。名字何等。乃能作是大师子吼。佛告阿难。其第一菩萨。名乐求如来音声。第二菩萨。名乐求世尊音声。第三菩萨。名乐求佛音声。阿难当知。以是缘故。彼菩萨摩诃萨。作如是说。阿难白佛言。世尊。今此会中。有百千众生。心皆扰动。作是念。无有二佛并出世间。以何缘故彼作是说。唯愿如来敷演其义。令此大众心不扰动。所种善根增益明净。尔时世尊。即说偈言。

　皆共一心听　　我说是语义　　何故名如来
　世尊及佛耶　　能知过去如　　亦知未来如
　见一心法如　　是故名如来　　不畏于生死
　正住生死中　　化度诸众生　　是故名世尊
　生死无有法　　而可破坏者　　不牢不破坏
　以此度众生　　恒为诸众生　　说如虚空法
　不曾生怖畏　　是名为世尊　　觉知一切法
　此法无所有　　已觉无有法　　是故名为佛
　觉了诸烦恼　　不名得自在　　以智离烦恼
　是故名为佛　　能觉此身空　　此身无所属
　彼如实觉知　　是故名为佛　　觉无明无知
　自性无所有　　已得于明智　　是故名为佛
　知行及与身　　犹如芭蕉树　　如实能觉知
　是故名为佛

　　(取要引之。非次第写)。

　　第四言达摩下。例禅也。

　　疏六本来下。文五。一以论示。引二论文。起信文义前已引之。证一念成佛义也。对详可解。涅槃论者。是世亲菩萨作。今此引者。如释迦叶四十二问中。云何得长寿。乃至愿佛开微密。广为众生说等问也。论云。迦叶。为众生非一问。可了法相不尽故。问愿佛开微密广为众生说者。云何微密。身外有佛不密。身内有佛亦非密。非有非无亦非密。众生是佛故微密。云何众生是佛。众生非有。非无。非非有。非非无。是故众生是佛。

　　△疏故华严下。二以经示。

　　△三彼疏下。以疏释经。言若于人天教等者。由佛弟子说。众生不同。或云众生现是具足弊恶凡夫。云何是佛。或言亦无众生。谁言是佛。或云即佛。种种诤论。故彼疏中。务欲息诤。意云。我与汝等。亦不相信。今诸捡佛语。看佛所说。即今一切众生。定是何等为有。为凡为圣。以佛语为定量故。累述浅深次第。初权方便诱引。乃至渐渐真实说。众生之类。果有所归。理合展转。信后后之深。舍前前之浅。乃至华严。本来是佛。为次。了究竟义也。二我等者。人天教中。且顺众生迷意。云有数取趣者。从此阴灭。乘业。于彼人天三途等阴中生等。皆是且存人法。未破之也。至小乘中。渐始破我。犹在存法。至法相教。且破心外之境。至无相教。且总破为空。犹未说有如来藏心真实之性。至终极法性之教。且说在缠名性。至顿教。方真显清净觉性本无缠染。惟性为真。犹未说一切一一本来全具无边德相业用相好圆满。故唯华严。理无不尽耳。

　　△疏难曰下。四通达现量之难。

　　△若尔下。五通达比量之难。故净名经观众生品。见众生皆如幻化阳𦦨之水。佛烦恼等。空无所有。文殊难。若如是者。菩萨。云何行慈。净名云。为一切众生。说如是法。名为真实慈也。义亦同此。

　　疏然上六门下。大文第三料简也。文三。一初门下。辨通局。二又中间下。明延促。三又前下。显理事。

　　疏今经下。大文第四。指经也。疏能依之梦者。喻取相之心见生死涅槃可厌可求。释经生死涅槃如梦之言。必有所依人者。喻圆觉妙心也。即此所称之实平等不坏之性故。科云称实同也。神游者。汉武帝故事中说。武帝欲验占梦者真虚。乃召之。假为问曰。朕梦见殿上二瓦化为一双鸳鸯飞去。是何祥也。占者对云。王宫中有暴死。语讫。监司奏。宫人相杀。帝惊异。谓占者曰。朕之戏言何以成验。对曰。梦见神游。陛下欲言即是梦也。亦见闻气分者。智论说有五梦。一热气多。二冷气多。三风气多。四见闻多。五天神与。广如彼说。今说第四耳。昼未睡时。见闻事境多种故。睡时虽六识体略无所分辨。而见闻气分。任运所缘。由带睡故。虚妄颠倒。名为梦也。注涅槃罗刹者。彼经第九。如来性品。迦叶菩萨。白佛言。世尊。云何未发菩提者。得菩提因。佛告迦叶。若有闻是大涅槃经。言我不用发菩提心。诽谤正法。是人即于梦中。见罗刹像。心中怖懅。罗刹语言。咄善男子。汝今若不发菩提心。当断汝命。是人惶怖。觉已即发菩提之心。是人命终。若在三恶。及在人天。续复忆念菩提之心。当知。是人是大菩萨摩诃萨也。以是义故。大涅槃威神力故。能令未发菩提心者作菩提因。注迦旃延弟子者。庄严论中说。尊者迦旃延。有一弟子。舍王位出家。随师在山林中。遇邻国之王。游猎入山。劳困而𥨊。宫女闲游。至比丘所。国王窹来。见已心生嫉害。鞭打痛切。此比丘恨甚。辞师归国。却拟为王。以兵伐邻国王。以报其冤。尊者既劝不得。且留一宿。任明日去。此比丘夜梦见。己归为王。领兵伐邻国。乃自大败。被邻王生擒。临时斩杀。惊怖不觉呼本师。大叫声云大师放命。因失声便寤。反覆思惟。世间过悉如此。得失何常。成败何准。遂却伏心。却事大师。修行不久。得阿罗汉果。

　　▲疏华严说下。二引证也。谓华严说。一切众生。皆本来成了便佛。言说之迹。真同实性。离于说相。今经说众生本佛已了。亦拂能说所证。结归平等不坏。令知佛佛道同说说无异矣。

　　经渐次思惟等者。略经文私注起也。但一一上安。如是而读之。即是经本文。注略于起行者释长行四段偈颂唯三之义也。上来释普眼章竟。

　　圆觉经大疏释义钞卷第八(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第九(之上)(终五道义门)

　　终南山草堂寺沙门　宗密撰

　　征释迷悟章(金刚藏问)。

　　疏一切行位根本者。万行皆依信解真正。故经云如来圆觉已下。皆所依也。渐次方便者。能依也。举所依。以贯能依。拣无解之行。显是顿悟中之渐修故。普贤用心之门。犹通万行。况圆信顿解耶。疏后必蹑前者。大科云。前前不假后后。后后必蹑前前。

　　疏由前云众生本成佛道等者。约文叙起疑所以。已甚分明。然亦为对流转之念。故成疑矣。犹如路不分岐。终不生疑。故下佛答。先反质破流转之心也。疏三句者。乍观初句似谓先真后妄。细详深意。虽是示现之疑。然亦非浅近。示现不应设先后之疑。但谓众生不妨成佛。成佛不妨生起无明。故云真能生妄。次句。亦可谓。不妨有妄。不妨成佛。疏成佛义等者。夫真成佛。成无所成。非除却妄染尘劳添益真净功德。不增不减故。众生本来成佛亦然。故云等也。故前云。如来藏中无起灭故。无知见故。究竟圆满遍十方故。疏生否应齐者。谓生与不生也。疏文务简。故只着一否字。众生及如来俱无生故。皆应不生烦恼。若云无中不妨生者。皆应生也。疏因违现事者。因位凡夫之流。现见贪瞋炽然惑病昭然。如何言无。故云违也。疏进退下二句。显金刚所述疑情也。进者凡同佛。退者佛同凡。皆有上失。故不可也。有斯云者。正指问耳。然佛顶。富楼那亦有斯难。彼云。若此妙觉本妙觉明。(此云本成佛道)与如来心。不增不减。无状忽生山河大地诸有为相。(此云后起无明)如来今将妙空明觉。(此云一切如来)山河大地有为习漏。何当复生。(此云何时复生一切烦恼)将彼对此。昭然可解。

　　疏诸典无文者。但指古今所流行。当代之经论宗教。众。皆传习者。悉无此文。非谓都无。佛顶经中。亦有此问故。如小堤堰中水少。碾硙停废。亦名无水。非全无水。故疏序云了义匿于龙藏。是以佛说权教。云众生无佛智慧。亦据隐匿云无。覆相者。如释题中。注或随等者。如悬谈中。注涅槃具缚等者。疏由此标目者。指经题也。只由决了此疑故。名了义经矣。

　　疏永断疑悔者。文二。一释疑。二释悔。疑中又二。一叙。二断。一中又六。初指体。二通释。二别释。四类释。五喻释。六会此经。今云疑是根本者。初指体也。是根本六烦恼中之一数。不是随烦恼也。

　　△疏通论等。二通释也。于诸下二句。出体相。能障下二句。辨业用。能障信心者。信清疑浊故。障善品者。一切福利功德善法品类。犹如宝山。人若无手。即取宝不得。到即空回。信如有手。疑如无手。故不能取功德善法之宝。是为障也。皆是唯识之文。

　　△疏别显等者。三别释也。天台依智论说矣。五盖者。一贪欲。二瞋恚。三睡眠。四掉悔。五疑也。疑自者。我是凡夫。根钝障重。如何入得圣道。疑师者。彼人三业四威仪如是。岂能利我。或疑云。虽悟解精通。岂能肯尽心教我。疑法者。依此而修。岂定解脱一切苦恼。否耶。

　　△四又疑下。类释也。谓因悟理空。迷事为碍等。以皆悟相违故。

　　△五如有下。喻释也。医喻师。药喻法。

　　△六今三下。会此经也。云已起者。现疑也。已现于心识故。未起者。谓钝根人。乍闻。但随他语。顿解信受。不解生疑。已后遇人难之。或自思惟。觉理似乖。又不解通决。便生疑心。圣人。预防此事。种种屈曲。预为举起可疑之处。而通释之。金刚经。节节断疑。乃至经终。二十七段。亦是此意故。天亲论云。自此已下。一切修多罗。示现断生疑心。(示现者显示也)偈云。及断种种疑。亦防生成心。故此经云如天亲等也。疏今皆含者。刚藏所问。本为众生。众生闻说本来成佛之言。利根便生此疑。(是已起也)钝根者。当时但且领受。(是未起也)他日思惟。或可始疑。惑因人将此难之。或来世等方始起疑。故云皆含也。

　　▲疑断疑下。第二断也。知境从心起。即悟非定有。了法皆无所得。即知唯有真如。是诸法之性。余皆例知者。若疑无因果。令观十二因缘。若疑自性无恒沙功德妙用。令观恒沙烦恼一一空无。自然翻染显真。皆成功德。如论中说。疏通二方便者。佛答云。未出轮回。而辨圆觉性。即同流转。乃至舟行岸移。皆唯心也。下云本无菩提及与涅槃等三对即无得也。

　　▲疏悔者下。第二也。不定法者。六位心所中。不定有四。谓悔眠寻伺也。唯识云。于善染等皆不定故。悔谓恶作。恶所作业。追悔为性。障止为业。今据五盖。亦是定障。不因掉者。五盖中悔。有因掉后生悔。掉有三。一业。谓身好游走杂戏。坐不暂安。口好吟咏无益戏论。心情放纵。攀缘世艺诸恶觉观。然掉戏时。未在缘中。后故入定中时。方便悔前所作。忧恼覆心。故名为盖。二者如作大重罪。常怀畏悔。箭入心。后坠恶道。若人罪能悔。悔已莫复忧。如是心安乐。不应常念着。疏反自疑悔者。有二意。一者不知自身心本空无是佛体。心外求佛。取相积功。勤苦多时。后悟佛在自心。悔前妄苦转乖真理。如志云云。得理变现于行。始知在致功夫。二者顿悟心同佛心是我真体。四大缘虑。皆同客尘。遂委身弃命。不顾荣乐。或舍名誉。或舍资财及声色等。心心趣佛。念念还源。如是多时。但喜弃妄同真。不久具佛功用。后忽被人。依刚藏问目难破。或因自思惟。觉此妨难通决不得。却自疑悔。悔前在舍却众多荣利等事未必即成佛道。

　　疏如来之密藏者。依士释也。如来是人。密藏是法。依人显法故。疏如前释者。疏下答者。经云。生死涅槃同于起灭。妙觉圆照离于华翳。如是显示。秘藏即开。刚藏所问本求此答。疏三业者。动身发语之思。及思当体也。业具者。身口意也。非色现色等。皆如华严。广明其义。已在法界观门中具释。于中。文云应持者。无边身菩萨也。目连寻之者。目连曾以神通。展转遍于远远世界。欲穷佛声。到何处则声尽无闻。竟无尽处。神通之所不及矣。身子对者。即入法界品中。五百声闻。在坐如聋。身子为上首。故标举之。疏前顿同等者。准论中。信根成就是初发心信。初发心住。即成正觉故。普眼章未观成同佛。义当此矣。信根者。信若决定。即名为根根有二义。一持自体。二能生长。

　　疏第四正说者。若但看经文。直是刚藏。腾前章经文。而难如来。通释而已。若始终详究。更有甚深意趣。谓从经初乃至普眼章末。以悟解力。慧已清净。未修习故。心未清净。故刚藏。知机为发此问。佛责分别流转之见及未断轮回之过。令觉未了。章末又再劝云。是故我说先断无始轮回根本。至弥勒问轮回根本。佛令断爱。方是净心之门。慧净心净方成。定慧之力方得。二皆解脱。是经文显示修行之妙门也。疏反覆起疑本者。然答此问目。可以神会。难以言宣。故先反覆。令离名言相。离心缘相。悟其意深矣。

　　疏四蕴为世界者。金刚经云。如来。说微尘非微尘。是名微尘。如来说世界非世界。是名世界。无著判为色及众生心身搏取中观破相应行住。(十八住中第十住也)色是色蕴。及众生身。是四蕴。经云。微尘者。折破粗色。至于极微。故经云。世界者。以不念方便。破四蕴也。折破粗色义。法空章已释。彼经至下。又云。所说三千世界。则非世界等。无著还释云。此破名身世界。世界者。众生世界故。评曰然彼云世界。一向约情。今此经云世界则粗。情与非情故。上云总标情器。谓有情世界及器世界也。器为世界。人尽不疑。众生为世界。学寡者即疑。故引无著论。唯证有情净世界。非证器界。问何妨彼经云。世界则唯有情。此云世界则唯非情。如何定知此文众情非情。故疏下句答云。若不约情。何成轮回。况经文明言。念念相续。种种取舍。皆是轮回。未出轮回。而辨转回圆觉。彼圆觉性则同流转。譬如动目等乃至法合。末云。何况生死垢心等。岂可但名非情。又且诸经论。皆说有情世间。器世间。世间世界但名小异。何信二种世间。不信二种世界。又世界亦名国土。国以人为本故。人皆逃去破散。便云国破。岂是山川土地崩陷名国破耶。故知世界定兼人矣。况经文昭然。疏十种者。彼经云。佛子。世界海。有十种事。(每事复有十种。都有百也)过现未来诸佛。已说现说当说。所谓世界海。(下九皆有此三字)起具因缘。(揽缘成立也。谓如来神力众生行业菩萨诸智等十也)所住依。(成已住也。成依庄严虚空菩萨身等)形状。(［匡］分也或方或圆山形对形等)体性(或宝严或光明等)庄严。(严具等)清净方便。(菩萨菩提故净修胜解等故)佛出兴。(或现小身大身短寿长寿一立无量土等)劫住。(或僧祇劫乃至不可说劫)劫转变差别。(随业改变也。谓染污众生住。成染污等也)无差别门。(佛出现道场遍佛日光等。一一皆无差别)释曰。此十种。即直说器界也。然其中。皆由诸佛众生菩萨等行业也。亦参以有情。方名世界矣。(每事下。略注三二句经者令辨得十种色目。取意标之。不必具别)疏次六对中。创变者。一念业相。转成能见。故变为境界相也。极证者。地位满足。舍异熟识也。问证极则出轮回。何以结云皆是轮回。答此六对法。皆是所计之境。约能计之心。是轮回故。所计之境。亦同流转。今计度云。世为最初。从心变起。直至成佛。方得终尽。即此计度。是轮回之见也。权教学人。计有染净故。云初变终证。此宗不然。本无世界可除。亦无法界可证。本亦非染。今亦非净。故下经云。本无菩提及与涅槃。亦无成佛及不成佛。无妄轮回及非轮回。据此道理。何有创变之始极证之终耶。故实教宗中。指权教云。但有教文而无实果。疏表此等者。此两句注。皆用成唯识文。文云。生表此法先非有。灭表此法后是无。现在住劫等者。成住坏空。义如前释。

　　疏现行等者。就情说也。现行者。能计所计。心境相应时也。调伏者。息伏其心。令不起念。念不起时。境不独立。故皆止也。如无想定或无想天或四空定之类也。然前六对。初二对通于情器。次三对唯约器。此一对唯约情也。疏惑业袭习等者。疏我我所者。我是有情。我所是器界。苦所依者。是四大身。

　　疏梦见实物者。假如有人。在书窗下。作梦。还见卧书窗下。虽身处皆实。然现见者无。是梦也。

　　△疏四对喻者。初喻中。喻如人动转眼睛。或手研捏眼角。即所见或倾侧转动。或一物成二。种种回转。一切皆然。今但云水者。由水或时有不因目动自有别缘而动摇为波。则动目者疑其自尔。不知因眼。余物不然。故唯取水喻。次眼识钝者。释定眼也。意取钝滞。不能迅速趁及火旋。故云定眼。非谓凝然坚固永不移动方名为定。如有人取一杖枝。火烧头边。半寸已来炎赤。便以手急搓旋之。即见赤轮之相。杖枝若长。而稍曲轮相。即转转宽大。据其所见。可若三尺二尺围。岂有半寸之火忽然宽展。故知但是眼识钝滞。不迅速。趁他火旋不及。便似周围皆是火也。经但云眼者说时随世。泛言。疏兼云识者。释义。须克取亲能见者。然水波火轮。但是眼之动定。喻于圆觉中见凡见圣但是流转妄心。岸移月运。但是云驶。舟行亦同此也。驶者奔流急走之相也。疏未是答难等者。有人造疏云。从世界生灭至此。是答初难。空华喻。答第二难。金矿喻。答第三难。故此潜拣之。不能形其名字矣。

　　疏是经中者。文云。不可说言此翳已灭何时更起等。诸经论喻释佛者。佛地论云。如睡梦觉。如莲华开等。十义。序分钞中已释。一空者华也。一有者翳也。法合云。纵使心迷者。如翳有也。生死亦寂。如华空也。疏然佛顶者。疏此疑过深者。非但疑于法义。兼堕谤佛之科。云佛烦恼此过非轻。

　　疏销顽石等者。应设关并云。矿中本无金。销矿金即出顽石中无金。销炼金应生。此是例破他也。又云。炼石金不出。既由石里无。炼矿得真金。即因矿中有。此是反例成己义也。故知真金但因销矿而显。不因销矿而有。疏金刚三昧者疏佛顶亦云者。

　　疏以遮展转者。玄极则名言不及。异见则展转无穷。机巧百端。妄想千计。犹如梦想。何有尽时。欲使纤言何由可得。如来意欲决了定断故。此下一向拂而泯之。若纵其异端。则觉心转远。故下结云。虚妄浮心。多诸巧见。不能成就圆觉方便。疏标觉心者。诸教每双遮对待。云非真非妄等句。皆不见显言。是何法非真妄等。但有遮而无表故。中下之人。因此堕于断灭之见。今直言显妙圆觉心无菩提等。实可谓之为了义。

　　疏转依者。下位地章中。当引唯识第九具释。疏体虽即真者。问即圆觉体是涅槃。由是菩提此真实故。体用即是圆觉。何得言无。故疏答云。体虽即真等也。此体字。都指菩提涅槃二法自体。不说对用之体。智者审之。

　　疏初小圣中。文二。初出经意。后释文义。初中注云。生空智品者。生空即是我空人空也。品者。与此智相应心心所也。生空真如者。于我人空处。证真实灭谛之理。不但空无而已。故云真如。

　　▲疏然四向下。释文义也。此释经中但诸声闻所圆境界二句。言四向者。于果故。果者。酬于趣向之因故。言断证者。断惑证理也。见惑者。障见道之惑也。即是贪瞋痴慢疑身边邪见见取或取十使烦恼。迷理起者。于三界四谛下断。都有八十八使。杂心论偈云。苦下具一切。(具十烦恼)集灭离三见。(离却三见各余七计成十四也)道除于二见。(唯余八也。故界四谛总计有三十二惑)上界不行恚。(上二界四谛。各除一瞋。各余二十八惑。计五十六。通前欲界。三十二故成八十八也。皆是见道所断)释曰。离三见者。身边二见及戒禁取。身是苦本。观苦谛时已断。说边见依身故亦随断。集谛不计非道为道。灭谛又非修行之位。故此两谛皆本无戒取可断。故云离三见也。道谛除二见者。亦身边也。义同上说。却取戒禁者。正于道谛。计非道为道也。据成实论意。但唯计持戒。为得果之因。不知得果在于达理。而修观行。则是戒取。非唯鸡狗等戒方为戒取。上界不瞋恚有禅定之地。本无此惑。疏十六心者。谓观欲界四谛。各一忍一智为八。合上二界四谛类。欲界观之。各成一类忍一类智。故成十六也。(忍是忍可。智是决断。谓观苦谛。诚如圣教实是苦法忍可于心。名苦法智忍。忍可决定。决断无疑。名苦法智。便类上二界苦谛亦然。名苦类智忍。苦类智。上下各二。余三谛亦然。总为八忍八智。故云十六心也)疏即入修道者。有说十六心俱是见道。有说第十六心已属修道。今取后义。以例大乘中。见道断分别二障时。理实亦断俱生少分故。疏须陀洹者。梵语。此云预流。预于圣人流类故。亦云入流。不入色声香味触法故。入圣流。即见谛八品。为此果体。(唯取八智不取八忍故)疏欲界修惑等者。障于修道。名为修惑。即贪瞋痴慢四惑。迷事起者。言分为九品者。都来四惑。然分为轻重重九品则每品皆有四惑。每惑皆九品也。如合四味。香为一团。分为大小。九九则每九皆有四味。每味皆有九九矣。轻重九者。谓上上。上中。乃至下中。下下也。疏断至五品者。上上上中上下中上中中等也。一来向者。梵语斯陀含。此云一来。下文自释。所言向者。由此位人。欲詺之为初果。则已断五品修惑。欲詺之为二果。则未断第六品。乃是趣向二果之人。故目之为向。断六下二句可知。故俱舍颂云。断至五二向。断六一来果。疏以九品下。释一来之名。言惑润生者。以有此惑润业故。于欲界受生也。谓初果人。虽断见惑。若不断九品修惑。更须七度来生欲界。如有毒蛇。若咬着人。人纵强行。亦势不过七步必死。烦恼亦尔。若遭见谛之智断之。余修惑润业。强欲欲界受生。亦不过七生而尽。今既断却六品。免润六生。仍余一生故。一往天上。更须一度来生欲界故。名一来果也。即用欲界修断六品无为兼见谛八品无为。为此果体。上上一品。润两生者。惑粗重故。次惑渐轻。润生渐少。其义可知。疏断惑七八者。此一类全俱舍文。谓或断得七品。或断得八品。皆名向也。(例前应云断一。或二三四五品。名一来向)以断二品。未能全损一生。故不名果。断第九品尽。方更损得一生。既断下品惑尽。无惑可润。不更还来欲界。故云不还。亦云不来。梵语即云阿那含也。总取见道八品无为及修道九品无为。为此果体。疏次第断上二界等者。上界修惑微细。故约九地。每地九品。断之对八十一品。(今疑。若从初果。顿断修惑。便得阿罗汉。即具八十一品。若先得二界了。然后断之。应品合有七十二品)每品各一无间一解脱故。云断上二界循惑等也。见修合说。都八十九品无为。为此果体。(见有八。修有八十一)准涅槃大经说。那含断五顺下分结。罗汉断五顺上分结。如别卷释。阿罗汉者。梵语。此译有三。一云无贼。三界见修烦恼贼已皆尽故。二云不生。不受后有故。三云应供。受人天广大供养故。故俱舍说。供养阿罗汉。得现世报。疏成就我生等者。谓我生已尽。梵行已立。所作已办。不受后有。前三句是尽智。后一句是无生智。若始终而论。总有有十智。及此四果有为出体。皆在别卷。即是所圆等者。结归经文。彼之亲证者。即二涅槃。是彼声闻所证所得之法也。故法华者。取意指文。文具云。假使满世间。皆如舍利弗。尽思共度量。不能测佛智云云。新发意菩萨。供养无数佛。如恒河沙等。一心共思量。亦复不能知等。

　　疏一无实体者。文二。一销文。二此中始末下拣滥。言无体者。谓此心本自空。无名为无体。非但对用论体而云无体。

　　疏四结者。文二。一拣滥。二问前赞下通妨。

　　疏互有互无者。长行无依解起行。而有结问。不当理。偈中无结问。而有依解起行。

　　深究轮回章(弥勒菩萨问)。

　　疏五眼者。一肉眼。谓肉团中。有清净色。能见障内色。二天眼。于肉眼边。引净天眼。见障外色。三慧眼。以根本智。照见真理。四法眼。以后得智。说法度人。五佛眼。前四在佛。皆名佛眼。又见性圆极。名为佛眼。故古德云。天眼通非碍。肉眼碍非通。法眼唯观俗。慧眼直缘空。佛眼如千日照异体还同。余义在别卷。疏妙信者。准大品中意。不信一切。名妙信也。妙信是能信之智。常住是所信之法。今经云。于大涅槃。生决定信。故引妙信常住以证。(常住是大涅槃故)亦可此妙信之心。但能常住。不退不失。即妄想灭尽。二意皆通。疏不执月运等者。虽举其喻。意在其法。法者即一切世界始终生灭等也。然会中人。虽领悟佛说。不妨还见世界生灭等相。但了之从心所转转相即空。不执认之为实。故经云无复重随。非谓眼下都不见之。经欲游寂灭者。不住涅槃。故云游也。于一根本者。爱也。有几种等差别下。经云种种恩爱贪欲。又爱造罪爱好生处爱上净妙利。又爱五种法故。熏成五性。

　　疏法门无边等者。配四弘誓中之二也。菩萨初发心时。必具此四。今依愿修道。岂得离之。前问断轮回已当烦恼无边誓愿断。今问修菩提正是无上佛道誓愿成。欲成种智。必广学法门故。于此间中。更摄此愿。入尘度生。其文自显。四弘备矣。疏少汤添冰者。汤如智慧。冰如烦恼。少智入尘化生。不觉自成尘念。如将少汤销冰。汤亦凝冻。余昔在京城。拟入山时。曾有偈云。投汤销池冰。冰坚汤亦凝。持水投釜里。针芥自相应。说此偈已。便入山于今矣。疏爱见大悲者。净名云。彼有疾菩萨。应复作是念。如我此病。非真非有。众生病亦非真非有。作此观时。于诸众生。若起爱见大悲。即应舍离。所以者何。菩萨断除客尘烦恼。而起大悲。爱见悲者。则于生死有疲厌心。若能离此。无有疲厌。在在所生。不为爱见之所覆也。乃至无方便慧缚。有方便慧解。

　　疏心如净明镜者。一切众生。自心本似净明之镜。不似染尘之镜。但六祖能和尚。慧目肃清。能照曜之。愚夫迷倒。不能照之。故六祖可传心印。非六祖心独如镜净也。若约缘起门中。渐断习气。随俗说之。不妨如拂拭尘尽心镜方明。然述此偈之由。已在悬谈第八修证阶差门钞中。具述说。疏即同法华者。彼经云。欲令众生开佛知见。天亲论判云。开者无上义。即双开菩提涅槃二无上也。谓除一切智智。更无余事。故云无上。今经云无上知见。正当此义。故云即同。

　　疏深奥等者。若于尘染中。而说轮回。及差别中。而谈种类。即为浅近。盖是常情之事。今乃三章经文。已显无明非实有体。本无身心生死。根尘内外无不清净。圆觉普照。寂灭无二。乃至一切众生本来成佛。重重开显。理智昭然。今乃于此清净之中。问答轮回之法。又于无二之中。问答差别种类之数。故为深奥秘密微妙也。

　　疏无生忍者。文五。一正释无生。言了心无生者。妄心本无可生。真心本有。不待新生。二法既下例释无灭。三故华严下。总证无生无灭。四故信力入印下。别证无灭。五然不生下。广释无生灭。于中二。初举意总标。后初约下开章别释。初中。云佛法之体者。一切凡夫。发心求佛道者。只为厄于生灭之苦。但证无生。即脱苦厄。故涅槃云。生灭灭已。寂灭为乐。故云佛法体也。

　　疏八不之初者。中观论初一偈。叙论宗云。不生亦不灭。不常亦不断。不一亦不异。不来亦不出。便约因缘无性门。释无生义。故云八不之初也。疏约境者。所缘理事真妄之境。行者。能缘心意所行义若垢若净之念。

　　疏一就遍计等者。然三性。各有两对生灭不生灭义。皆初对通显后对别配。今遍计中。每对各有二义。一约情。二约理。初通显一对者。妄执是情。无法是理。今则自约理故。观彼情无。故云通显。后对云。又理无等者。约理说不生一边义。约情说不灭一边义。即是别配矣。又约对约悟人。观迷人所计之法。此对约悟者。自见诸法亦有不生不灭义。然不生是实义。不灭不是实义。但以智慧。正达诸法理无之时。情中元来见诸法质碍之相现在。故约情识云不灭也。如世智人心达空华都无之时。眼前现见辽乱华相。即名不灭。言一法者。心见现在者不生。眼见即不生者现在。法合可知。故云一法。疏二就依他中。亦有二义。一缘起。二无性。初对中。云缘会生即无生等者。一切法。如镜像水月。谓上有天月。下有清水。是因缘会也。便于水中。忽然见有月轮。本无今有是因缘所生之法。(缘起义也)了之不从天上下来。不从水底出来。是即无生。(无性义也)或水竭涸。或天月没。是缘离也。即不见水月。是灭也。(缘起义也)了之非道来有如今始无。是不灭。(无性义也)不生亦用二义。不灭亦用二义。故云通显一对也。后对中配无性属不生。缘起属不灭故。云别配也。文云。缘起无性者。虽举缘起。意说无性。是缘起之无性。依主释也。非谓双说二义。无性缘起者。此即依无性。说缘起也。义同上说。引中论者。以证由无性理故有缘起事法也。为一物者。义可知矣。然缘起法。决定无性之义。广如普眼章法空门中具释说。若要再说。捡彼钞文。疏三约圆成中。亦有二义。谓克体及对待。然前二门。皆每对中总用二义。今则二对中各用一义。初对中。克体显圆成真性。离彼生灭。文中云无生者。所谓此性无彼生法。非谓此性是彼无生。云无灭者。所谓此性无彼灭法。非谓此性是彼无灭。后对待者。对迷悟二心说也。上句如绳体之麻。非说执蛇者。所见是不生义。下句是不迷之为蛇者。所见是不灭义。疏通论中有四句。初句唯妄。次句唯真。三约性相。谓相如遍计。似生似灭。性同圆成。不生灭。此乃生即不生。灭即不灭。四约全拣。此有二意。一约诸法。各各自体都无可得说。何物生灭及不生灭。二约诸法全体即是真性。非彼生灭及不生灭之义。言三无性者。法相宗中。立有遍计依圆三性为了义。无相宗中。以三无性为了义。法性宗中。俱用方为了义。故成四句。义在下文。

　　疏五然此下。合四句为一聚圆融。正是法性宗中。俱用之门也。言顿思者。不得作前后别别之见。

　　▲疏后约行中。行是心行。已如上说。亦约三性之心。配之可见。疏二明种性者。新熏五性也。存爱修习遇诸教门熏成差别种性说令知者。意在莫随多种须契自心。但以菩提心为本。莫以爱为本也。

　　疏初中示所断轮回本末下。文三。一指经标立。二开列章门。三随章牒释。初中又五。初指轮回之本。(所指文之略举首末看经可知)二欲因下。明起末所以。(以爱为本。以欲为因。以尘为缘。故起末也。注云贪淫者文云皆因淫欲。尘助者。文云由有诸欲助发爱性云生死相续者。结也)三乃至下。指轮回之末。(乃至者。略去中间。经文对看即明也。末者是造业受报也)四结云下。结成轮回。(结于从无始际已来乃至造业受报皆轮回故也。不成圣道者。圣道与轮回相违故)五即十下。正标轮回行相(十二因缘始终因果方始漏尽轮回行相)。

　　▲疏缘生下。二开列章门可知。

　　疏初中下。三随章牒释也。八段。初中复有总别。(此初门中多依唯识䟽释钞者亦然。故敢言彼云)总中。云缘起者。瑜伽五十六说。因名缘起。果名缘生。无主宰等者。正明假藉因缘之义。若自有我主。能作能受。何藉众缘。故次云从因而生等也。转者生起。疏唯依他下。品出体也。仗托众缘。即依他义也。蕴处界一分者。摄三科各不尽也。配属可知。疏亦唯妄想等者。二宗皆不许十二因缘各有自体。无相宗说缘生本空但妄想。谓有离妄想。则都无有支。法性宗者。即起信云。一切法。从本已来。离名字相。乃至唯是一心。故名真如。故下引华严一心所摄门。又涅槃云。十二因缘。即是佛性。(佛性者是如来藏如来藏是在缠法身)疏十二别者。疏意在略。不能一一标释名出体之言。但以小朱点为别。皆先释名。后出体也。然出体之言。但权实不同。今初且约权教。随名出体。疏择法者慧也。所无即明者。持业释也。能无即痴者。痴与慧彻。体相无也。谓有慧即无痴。有痴即无慧。(慈恩云能无之法谓是痴故)亦云无他受称。疏是行蕴下。出体也。唯识疏云。以行蕴中无明为体。不取余法。何以知者。缘起经云。初无明有十一殊胜非余法故。诸论此论皆言正发业者。唯是无明。余者助故。疏二行者。造作释名也。唯识疏云。行者当体彰名。造作是行义。亦功能得称。了别名识。触境名触。领纳名受。耽染名爱。追欲名取。有果名有。蕴起名生。今皆因牒行识等名。便释以义。意在简略故名。文有先后。义则一也。其名色六处老死等。彼则别以相违带数等配释之。(次下释名文。少故于此一时引之。下则不更释也)即身语等者。以此三行为体。(身等三具造善等为业)行体是思。此身语意三。在欲界。名福非福身语。在色界。意亦通。无色名为不动。通于种现。唯善不善性。疏唯阿赖耶等者。九十三云。于母胎中。因识为缘。续生果识。随转不绝。任持羯赖蓝等。非余七识随转不施。能任持故。(彼义镜云。过去行支所熏识种。名为因识因［灭］能生于母胎中初结生识。结生识者。即是果识。果识相续。而能任持羯逻蓝等。又瑜伽第一云尔时父母贪爱俱极最后决定。各出一滴浓厚精血。二滴和合。住母胎中。合为一团犹如熟孔。方为识依。和合为最初托处。亦名肉心后还从此最后舍故。问二滴和合。为即成身。为不尔邪。答云不尔。赤白为缘。自有大种。而生己身非即用化大种为身心外取故。评曰不妨即为己身。设言父母岂不唯识耶)彼下云。又即此识。当来后有。名色等种之所随逐。非余七识识种随逐。唯识又云。所引支者。谓本识内亲生。当来异熟果摄。识等五种。是前二支所引发故。此中识种。谓本识因。故知识支不取余七。唯取赖耶。果报主故。说与名色互为缘故。乃至今终恒随转故。疏四召体等者。唯此非彼疏文其义可解。彼疏但云是相违释。(次云。名之与色体各别故)不别释名。(其别释者。即出体中云。色种为色。四蕴为名)其出体者。彼云此名色有二种体。一云一切有漏五蕴。皆是此体。通异熟非异熟。如九十三说。又五色根根依大种根处大种所生诸色及余诸名色摄。大论第九云。受蕴想蕴行蕴识蕴十方有色处法处色等。皆名色支。余义具如别卷引说。彼云前解为胜。故今用之。疏处是生长等者。体类不同。有其六种。故云六处。带数释也。(上约亦彼疏也)唯内六处者。此唯取彼异熟种故。即五色根及前六识。若有异熟。在过去世。说为意也。此约一意二世分别即义说别。若不尔者。名中无识。此约一时俱有五种而为论也。疏触境也。谓内六处。对外六境。名为触也。(此稍异彼疏)第八相应等者。除第七也。然全字下。更有一触字。此约五种同时为论。若分位而言。六处位后。所有触数。方是此体。大论第九说。六触身名为触故。疏体同触者。作用分位。义皆同故。(受与触体取相可意不可意及俱相违极相及俱邻近用一乱明也)然说受为爱缘者。约当来生及于现在生老位中现起受说。然即彼体是生支摄。今此受支。唯在种位。以识等五。论皆名为胎藏苦。故九十三云。此五皆是唯种子故。疏即是当体者。唯识疏云。唯取爱数一法为体。大论第十云。爱谓三界爱。亦通现种。此论(彼相唯识)下云。爱支与取。得为因缘。于现望体。是因缘故。爱支种现。为此支体。疏四取者。然取支。通取一切烦恼。瑜伽论说。一切烦恼令生相续故。即通见修断所有烦恼。又下文说正润唯修。助润通见。论文多据四取为体者。在家出家。二诤本处。四取以三见及贪为体。大论第十及九十三云。欲取云何。谓贪欲见取戒取我语取。(同计有我言中起执)即三见故也。诸在家者。以欲贪为先。而兴诤故。诸出家者。依三见为先。而兴诤故。瑜伽。上下四取体三文不同。一唯取四取是四取体。二缘四取贪为四取体。三若能取所取若所为取皆四取体。今此合取所托义别。故无妨难。问若尔。何故十地经等云。爱增名取。答下自会云。虽取支中摄诸烦恼。为爱润胜。说是爱增。非无余惑。疏行种果种等者。即取前行及五果种为爱。取润已转名为有。(由前六法种子转名有故)九十三等云。爱取和润。先引因转名为有。是当生起因所摄故。疏即异熟五蕴者。即五蕴现行也。以异熟五蕴为体。疏老者变异等者。彼云。变异义是老义。灭无义是死义。前是异相。后是灭相。各有所表。如名色故。相违释也。不说异相而言老者。疑责名也。出体云。亦是前蕴者。彼疏云老死亦然。然老死即前五蕴变灭。然生老死名。是于五蕴上假立。即不相应行蕴。今取实体。亦前五蕴。此不取支。皆是虚妄。既种唯引果故。种即是前五支种故。其实教出体不异总中。以十二皆无别体。同一真心下。第五门中所说。注一二下。因出体。终便寄此。侧注辨于种现。言一二者无明行也。八九者爱取也。通种现者。种子现行也。无明通者。十地经云。无明有二。谓子时(种子)果时。(现行)缘起经下卷云。无明有四。谓道眼等。行亦通者。十地经又云。行有二种。谓如无明有子果时。行亦尔故。爱取亦通种现者。十地论云。如无明有子时果时。乃至于生老死亦尔。故唯识疏云。十地论说故。又彼论下文。爱支与取。得为因缘。非现望体。是因缘故。爱种现为此支体故。注后二者。生死二支也。唯现者。唯识疏云。即五果现行也。又云。此不取种。唯引果故。种即是前五种支故。然亦有通种之义。即唯识疏。又云。若约分位。未润已前。名识等五种。被润已去。有果现起。名老死支。亦通种子。无妨。然今但依唯现行也。注余唯种子者。余识等五及有支也。唯种子者。瑜伽九十三云。此五皆是种子。故大论第十。及唯识等云胎藏苦故。(大论中。说五胎藏也。文云。五胎藏者谓识名色六处触受五是种子是彼当来生等之因。名苦胎藏生老及死二唯是苦。以此证知非现行也)有支亦唯种者。由前六法。(行及识等五也)种子转名有故。问据前引十地经。行支乃至老死。皆例无明。有子时果时。今何以判后二唯现余六唯种。答识等五法。约当生位及于生老死位说故。言有现行。其实皆无也。(唯识又云或依当来现起分位有次第故。说有前后。由斯识［等］因时定无现行义故也)有支之体。既但是六法之种。理亦准知。后二通种。已如前说(即引唯识䟽云。若约分位等也)。

　　疏二生起行相中。文二。初别释。后总指妨难。初中依华严十地品文。仍约彼论及疏。显发其词。使令易见。因此文相。有少增减。今还具分折之。今恐文繁不能。一一标举。无明等名。但以朱小点。以分十二之别。初云不了第一义等者。无明也。经云。于第一义谛不了。故名无明。(然十二支皆依真起。无有自性而无明最初。亲迷谛理。而起于行。既横从空起。不可复源故令无明时受迷称)疏执著于我者。上约迷真。下约执妄。无明根本。有此二义故。然此此经文。却在前段。谓彼经十重缘起。第一重中自有数番。彼论科云。成答相三门。成者将观缘起。先释成无我。辨定所宗。一以贯之。则显十门皆成无我。此是正破我执习气。经云。世间受生。皆由着我。(反举惑情明我非理但是苦集故)若离此着。则无生处。(顺举解心。明理非我故。论云。若第一义中。实无我者。我着我之心。即是第一义智不应世间受身处生)答者执情难曰。若实无我。云何着我。如空中无人。岂计有人。故经答云。凡夫无智。(意云由无智故。于无我处执着。如翳见空华。岂是有耶)执著于我。(上皆痴也。下句即是有爱)常求有无。(希常为有。于有乐事故。常住故。求断为无。于有苦事。愿断灭故)相者迷真妄缘相次第。经云。于第一义谛不了等。乃至蕴坏为死。今疏此门正约此也。意在具迷真执妄二义。令无明初起行相显著。故以二处经文明之。疏不正思惟(行俱无明)起于妄行。(上标凡夫。就人彰过谓起妄者。必是凡夫为因求有造业故。及示菩萨胜义。虽于有起善行。以明为因。不求有造业。不名妄行)亦是次前段经文。次下云。行于邪道。(就法彰过。示于解脱处不正行故。若行涅槃路。方为正道。上三句行过)罪行。福行。不动行。(行体也。以三业相应思造三行故。如前门说)积集增长。(结成行支。谓作已无悔。积集增长。有迁流故)若此缘相次第中。经文。则但云所作业(罪等三行)果(是彼无明所起果故)是行(结名)今此文。隐略连接。无明生起。行相不显。故用前文。疏行熏心是识者。亦通二处。经文此段六行依正。初心是识者。此中语倒故。论经云。依行有初心识。谓由行熏心。为当果种。乃至现行。(行谓罪等三行。唯识云。此虽才起。无间即灭无义能招当异熟果。而熏本识。起自身能。说为习气也)前段云于诸行中植心种子者。谓既发行已。由行熏心。令此本识能招当来生老死故。名之为种。若无行熏。终不成种。故云于诸等也。即是所引识等五种。于一刹那。为行所集。无有前后。约为异熟六根种之名六处支。为异熟触受种。名触受支。除本识种。为识支体。及此三种。诸余异熟蕴种。皆名色支。故无前后。(别示五相。五既无前后。故不依次而论。具云。此中识种。谓本识因。除后三因。余因皆起。是名色支摄。释曰。三因即六处触受。疏三别配识支。即是第八识种。望当异熟因缘故)因位难知。但依当起分位。说有五殊。(通妨也。难曰。既无前后。何以先识。后触受耶。故为此通)五不离心。但名心种。(既有五种。何以但名植心种子。故为此释。而有二意。一总别。二隐显)疏与识共生等者。此下偏用缘相次第经文。今此全句是也。初一识字。即是现行识支。识为种边。唯是赖耶。在现行位。通于六识。(小乘是六故)今简现非种。故云共生四取蕴。(色受想行)识蕴已属所依识故。若言四蕴。曰名羯逻蓝等为色。则所依现行之识亦唯赖耶。(以。非色四蓝为名。则名支之中。已有识意故唯识云。眼等转识摄在名中。此识若无。说谁为识。释曰。故以第八。为识支也。余如别此识卷。瑜伽云。若俱有依根曰色等。无间依曰名。则此通五蕴为体。四七日来根未满位)共生者。名色与识。(恐人误谓名共色故)递相依也。(上释共字。此下释生字)谓识由名色得起。名色依识得存。如水与尘。互相依持。以为泥团。亦如束芦。(二束相依)乃至命终。相依而转。故前段文总詺苦集果为名色芽。(证苦果总为名色。明知名色必共识俱也)然上诸文。已显体相。未知何独此二相依。故瑜伽云。问已说一切支非更互为缘。何故名色与识为缘耶。答识于现法中。用名色为缘。故名色。复于后法中。用识为缘故。所以者何。以于母腹中有相续时。说互为缘故。由识为缘。于母腹中。诸精血等。名色所摄受。和合共成羯逻蓝性。即此名色为缘。复令彼识于此得住。疏名色增长为六处者。谓四七日后。诸根满位。六处明盛。如注配释也。(名增成意处者。四蕴为名之时。未分识相。今意识明了故［名］名意处。此增增明色增增多云成余增故。上唯识云。识在名中。但有第七。今发第六。故名意处此增增明色增增多云成余五者。为竖内时。未分五根。但二名色。今色根渐具。故开为五)俱舍云。从生眼等根三和前六处。(引证)前段经云名色增长生五根者。为明意根本有故。俱舍第九。五果之中。前三胎内。余二胎外。疏根识既显则对境为三和是触者。经云。根境识三事和合是触。今蹑前六处者。务彰生起次绪故。云根识既显等也。谓将前根识之二。合于一境。故成三事和合也。俱舍云。触六三和生。(触虽是一。据识分六)虽有三和。于三受因(三受境也。境能生受。故名为因)尚未了知。但能触对。(对后显相也。即出胎后。三两岁来。两未了三。故不名受)疏触必领受者。经云。触共生有受。(分别三受领纳于触。名触共生。前四支唯现行也)今添必领者。亦图显生起之次。俱舍云。在淫爱前受。(五六岁未十五来。已了三受因差别相。未起淫爱。但名为受。故涅槃云。染着一爱。名之为受。谓衣。食爱)从此生六受。(于六触生六［度］)五属身余心。谓于六触。生前五。名身受。身之受故。意触所生。名心受。心之受领故纳于触。

　　疏于受染着是爱者。由领受以此染着也。以三受中乐等。(等于余二。谓由苦遍生于乐爱。乐受生欲爱。舍爱生色爱及无色爱)缠绵希求。故云染着。即是中下品贪。此虽通缘内外二果。诸论多取缘外境受增上果生。俱舍云。贪资具淫爱。(十五六后。贪妙资具。淫爱现行。未广追求。但名为爱)疏爱增即取者。(既极爱之。所以取之)经云。爱增长是取。俱舍云。遍驰求名取。(取谓贪也。年既长大。贪五欲境。四方驰求。不惮劳倦)爱取别者。初起名爱。相续转盛。别立取名。问唯上出体取支。摄一切烦恼。何得偏云爱增。答虽摄余惑。而爱润胜故。然上二支。通现及种。(爱支初起。即是现行。当念即能熏识成种。依此爱种。而生于取。取即现行。以爱种子增。成于取。取爱种之现行故。故同一贪。初心为爱。转盛名。取。即此爱种便是取种。是故二支。皆通种现也)疏起于业种者。经云。取所起有漏业为有。谓由四取心中所起诸业。故名有漏。此业亲能招当果。故名之为有。此约三世。不同前段爱取合润业奇名有。此前之业。已隔现行名色等故。(对前简滥可知)俱舍云。有谓正能造事当有果业由驰求故。积集能事当有果名为有。(若言有当果故。此则但迷是有无之有。若言当有之果。则有是三有之有故。唯识云。俱能近有后有果故)疏业熟即起漏蕴者。经云。从业(善恶)起蕴为生。(无记)谓约增上缘。说云业起。(若约因缘。从二取种亲生)始从中有(中有。阴灭。后有阴生故)未衰变来。(四十已来)皆名生住。(上三句唯识也。具云。谓从中有至本有中。未衰变来。皆生支摄。若俱舍云。结当有名生。从此舍命正结当有。此位五蕴。总名为生。当来生支。即如今识。当来生显立以生名。此与涅槃无二。彼云。现在识名生。现在名色六处触支名为老死。据此经论生支位。局唯初托胎名色位。后皆属老死。不同唯识也)疏蕴熟则坏者。经云。蕴熟为老。蕴坏为死。(唯识疏释自相死云。谓识离身故)即诸衰变位。名为蕴熟。(前唯识疏云。若俱舍云。至当受老死义。如生支中说)故上二支。体通五蕴。唯是现行。(前体也。然上引俱舍。彼初分住缘起。一一支［不］皆有彼位五蕴及无明显故。至无明等。言则十二支。皆具五蕴。今从增胜有具不具故。结此二具也。余不结者。随本支体。而为蕴摄。种现亦然。虽是于苦不同上识。通于种现)欲令生厌合立成二。以显三苦。(生显行苦。老显坏苦。死显苦苦)注老非定有故。附死立支者。通难。难曰。老位极长。何不别立。故此答也。谓有夭折。不至老故。论次又问。病何非本支。(外人问也。老支不定。附死合立。病亦不定应合立也)不偏定故。(论主答也。谓此病法。非直不偏三界五趣。随所应有。一界趣中。亦非定有。如尊者薄拘罗菩萨过八十。曾不患小疾。故不立支也)老虽不定。遍故立支。(虽非必定。一切有情皆悉有之。遍诸界趣故。立为支。病不遍定。故不立也。问何以得知色无色界前有老耶。次论云)诸界趣生除中无者。将终皆有衰朽行故。(界趣生等皆有衰朽。非中无者。临终异前根识衰朽行故。是遍界趣得立为支。除中无者。显不有故。喻伽第十。问云。云何应知。上界有老。答彼诸行。有朽坏腐败性故。正与此同)彼论便有名色支爱支等痴。立妨难。如别卷叙。

　　▲疏然惑苦下。二总指妨难。彼论云。何缘所生立生死所引别立识等五支。(问答中开合也)又云。发业总无明润业位中。别立爱取。(问惑开合也)今此疏。就下第八门中。引华严十重缘起第五重。三道不断门中。随文义之便。引彼以释此义。故云至下当辨也。今若能便引就此释亦妙。

　　疏三业用差别中。即华严经十重中。第三自业助成门也。(全用经文)于中二。初总标。云各有二业者。经明十二各二种业用。一是自业。二是助成。若依经文。则但结云自业差别故。谓每支各有二业。即差别义。又总论生死相续一道竖说。自有十二种类。因由亦是差别。既一道竖说。不约傍横说诸法。故云自业。

　　▲疏且各一者下。别释。文二。初各别业用。后展转业用。然经文。每支一一便举二业。今图文略易会故。初且用一业。历十二已。后方例举余一业。例指十二。唯以六行。疏收得十五行经。义无所遗。显然可都。若尚有疑者。可勘经文。此疏文义。例多如是。今略举经首末各一二对。余可例见。文云。佛子。此中无明。有二种业。一念众生迷于所缘。二与行作生起因。行亦有二种业。一能生未来报。二与识作生起因。乃至老亦有二种业。一令诸根变异。二与死作生起因。死亦有二种业。一能坏诸行。二不觉知故。相续不绝。彼论判此一门。为他因观。全赖前支生彼支故。又初明自业。显是化义。二明生后。显是因义。(能生前支是所生后支之化也)疏一令众生迷于所缘者。将由无明迷于所缘。方为行因。若了所缘。宁起妄行。所缘者。即真实理事。迷为所执我法等也。余十一支。仿此思惟。(今每支以一朱小。然可如次指支本名以释义)故彼论主。唯解老死二业。(次下即说)余皆易故。举一例诸。唯名色中云互成者。与识互相依也。如第二生起行相门中引论具释。却捡略指之。

　　△疏余各一者。第二展转业用也。云如次乃至者。应云。行与识作生起因。识与名色作生起因等。然虽能生所生一一支别。而次第文句一一全同。故略中间。云乃至生与老死作生起因也。然经文乃成十三种二业。以老与死各说二故。(观前例引经文处即见矣)疏死者不觉等者。然无明无因。老死无果。老死无果。与谁为因缘。经文意显与无明为因故。云不觉知故相续不施。不觉知者即无明也。则无明非无因。老死非无果。是以十二因缘。犹如寻环。如汲井轮。无有终始。(由此名为轮回故。今于轮回本末门中。开此十二支章也)反显若能觉知则无复生死。论主。总以二业为后生因。故云坏五阴身能作后生因。以不觉知故。能作后生因。论主。唯说解老死二业者。意明前阴生故初为因。后意不知即是无明。无明为因。则十二支相续不绝。(又表余十一支一一无明是因也)。

　　疏四能所引生中。约唯识论说也。(能引所引能生所生。为四节也。故唯识云。然十二支。略摄为四)疏无明行者。出能引体。能等者释能引名义。虽此二支与老死为引因体。而前十支。皆是因故。不可远望二果故。但近所摄之种。名能引也。彼论简定此二支。云此中无明唯取能发。正感(简助)后世(简现)善恶业者。(然诸无明。据胜鬘经。五住地前。四烦恼障。能发诸业。第五所知障。不能发业。若泛言发身语。即此亦能。如佛地第七及唯识下文。况然唯望菩萨。是染行性。望余不染。非善不善。不能招生。此无明支取发业者。唯发善不善业故。故云善恶等也。即五无明。唯取前四。前四中。有能发业。谓见道全修道一分。有不发业。谓修道一分。于发中。有能遍发总别业者。有但发总报者。有唯发别报者。今取总报或兼别者。不取唯别。言正盛者。于中复有正助发业。今简助也。但发感报总行所有无明。名之为正)即彼所发。乃名为行。(此简行支也。即上所简。无明所发感总三业。乃色能引之行支也)由此(下简非也)顺现受业。(唯能感别报故)别助当业。(感当业中。复有一业。唯感别报)皆非行支。(由此即显有一业。唯感总报。有一业通总别报。皆行支摄。缘起经说。圣者不造［复］有业故。对法喻伽。云云别卷)疏识等五者(出所引体)此是第八本识之内。(简经部师色心有种。及简自性)为前行等。为增上缘。所发因缘。所熏习气亲坐。(简自业种及萨婆多业为因缘)当来五果之种。是前二支异熟果摄。识等五种。是所引体。即显当来因缘种也。通总别报。即识支全。及名色并意处触受少分。是总报体。除第八识及相应法。余皆别报。疏是前二下。释所引名。此五虽是当果亲因缘。性正是引因。然近行熏故。从能熏行。说为所引。(所引发者。有三义释。谓本有新熏二合用也)彼论。此下更重料简。于中。初辨五种。离杂体性。且离五种者。(五种各各别体也)文云。此中识种谓本识因。(五中之识种。此即阿赖耶亲因缘种)除后三因(六根触受)余因(色四蕴之因缘种)皆是名色种(种子)摄。后之三因(六处触受种)皆是名色种。(种子)如名(三名)次第。即后三因。(是此中妨难及违论文。如彼疏出体中料简)次辨杂五种者。论云。或名色种。总摄五因。(诸论皆说五蕴性故。如彼疏前引)于中。随胜立余四种。(执持识胜。生识处胜。触境触胜。或报主识胜。依识胜。受因触胜。受境受胜。故别立四。故余想等。不别立支)六处与识。总别亦然。(六处名前总。摄六识界故。识支是别胜意摄故。亦由义胜。总中离别。唯此前然)疏爱取有者。是能生体也。近生等者。释能生名色也。虽爱取二亦能润前六引因体名为能润。以近当果。但说能生。论重释云。谓缘迷内异熟果愚。(无明不知世俗胜义二苦)发正能招后有诸业。(故随所应迷三种行。谓迷世俗苦。起非福行。迷胜义苦。起福不动行。胜者所知之苦。名胜义苦。二苦不同。总是迷内也)为缘(增上缘)引发。亲生当来生老死位五果种(因缘)已。(上皆牒前也下正解润生之相)复依迷外增上果愚缘境界受。(谓如次前行受有二种。一内异熟受如上说。二外境界受。今以此为缘。故云)发起贪爱缘爱。复生欲等四取。(欲取见取戒取戒语取)爱取合润。能引业种。(前能引支中业种)及所引因。(五种)转名为有。(何以名有)俱能(此六俱能)近有后有果故(生等果也)论次下。会通诸论同异。云有处唯说。(瑜伽等不一故但云尔)业种(行业)名有。此能正感异熟果故。(五种虽能为正因生。无力正感。故不名有)复有唯说五种名有。(识等)亲生当来识(五法)种(之种)故(正因能生故不说业皆偏说也。俱取方圆)疏四所生等者。出体释名。例上三节。此虽亦为前能所引得。而不名别果者。如五种不名引。因果但名所引。此亦应尔。而近为前爱等生故。但名所生。总是生引二因之果。但近因生为此名故。论次重料简云。谓从中有(初生之后)至本有中(随今长短)未衰变来。皆生支摄。诸衰变位(随多少时心色俱衰)总名为老。身坏命终(将入灭相)乃名为死。(大乘灭相在过去故)此一门。且约唯识一宗所说。至下二世三世门中。约余教说。能所生引。开合又殊。

　　疏五摄归一心门中。云推末归本者。经云三界所有者末也。唯是者推归也。一心者本也。故云推末归本。然意有两重。一一心。是能变之八识为本。三界所有。是所变一切法为末。二一心是如来藏性清净真心为本。前八识等若本若末。皆属所变为末。今正是此意。亦含前意故。彼论判为第一义谛观也。然别行十地经。虽云皆一心作。意取能作一心故。云第一义谛观。为以第一义谛是缘之性。若见缘性。则脱缘缚。故云观也。故论云。证得第一义。则得解脱。彼观故。释曰。此明修观所以也。若但用一心为八识。则唯得法相宗矣。如唯识等说故。今云诸论同引等也。前唯心章者。普贤章中。释幻化生于圆觉妙心之文中。可捡叙之。疏二本末依持者。亦合前两重本末。然多约八识为本。以释其相。故论判此后半门及下余八门。总云世谛差别观。(疏云。世谛则是心感。故稍异前段)于中。又分为六观。以摄八门半。今半门即是染依止观也。十二支是妄染是能依。一心是真是所依也。以纯真不生单妄不成。一心之真。杂染之俗。此二和合。有因缘集故。文中二。一释经。二释论。一中三。谓标征释。此三段全写经文。更无回互。今初蹑前标云。于此分别等也。此谓前唯一心矣。演说有支正是。今疏所立之意。余文及注皆可解也。

　　△疏何以故者。二征也。注文有三。一正释所征可知。二下释等者。标释大意。文亦可解。然云弥显等者。彰说经主金刚藏菩萨之巧示也。兼密禅古德设释。谓彼大经疏中。叙古诸德。但云离本识心一切不成。而其释相经生处世。此虽不失依持之义。未为得二日(以一切唯心识。俱通十门。何局此半门。经文一心十支矣)注此中下。三例指余论。谓俱舍第九。有四种缘起。一者刹那。二者连缚。三者位分。四远续。后三通彼华严。余九门刹那。则正是此也。彼论云。云何刹那。谓刹那顷。由贪行杀等。具有十二。(彼广说相。与此大同)痴是无明。思即是行。于诸境界了别名识。识俱三蕴。总摄名色。(受蕴在受支中摄故)住名色根。说为六处。(眼等五识住名色根。故说五根以名。六处虽胜。是五六处摄故)贪必对境为触。受必领触。贪即是爱。与此(此贪)相应诸缠名取。所起身语二业名有。起便是生。生熟为老。老坏为死。全同论文刹那灭故。是彼疏释华严疏钞引之。然待捡彼论。

　　△疏随事贪下。第三释也。注云贪事非一者。谓依财色名利五尘等境。起贪求意等也。随举一事者。如正贪求某甲女人时。于此一事。便具十二支矣。若一一次第。以贪女一念之心。历于十二。意则自显。与心等者。注文有三。一正释。于中。云相应者。则共生之义。言分别者。谓行此贪事。必依心起。复了别前境故心则识支。次云此中下。二通指十二支经文仪式。言次者。从名色下。九支也。不次者。前三支也。同一念中。何定前后。又表虽同一念。然心识是本。故为初矣。且俱舍依次十二。尚云同一刹那。况此无定次第。何疑非一念耶。事是行者行支也。注云意业者。以约一念故。不持形于身口。若刑身口。亦是二行。于行等者。如注释也。与无明等者。名色是总。为二所依。(二者心及无明)故云与共生。故晋译云。识所依处为名色。(俱舍意亦同。已如上引)注云相应四蕴者。并识为五。故是名色。疏名色增长等者。不生五识唯名十界。(五根五境。以十八界根识别故也)五识依生。乃名十处。(若十二处。则摄识在根。故云依生等也)五根加意。故云六处。(唯说内处)注云译经等者。彼经疏云。识依(依根)相显即是增长。增长之言。宜译为开显。(此意云。若言开显。即不妨为前支同一刹那。若言增长。即似行相迟滞。故云宜之也)疏三分者。根识境也。贪必对境故也。彼论云。六处对余。(余谓识境)和合有触。注领纳者。领触也。既体合者。无余念也。不舍者。都无筹量进退之意。诸支生者。此诸支之念决定成也。有所起是生者。望缘性空无所有。此得名生。余生熟下。如注中所释。然云生即异者。实教义也。异于法相。(受字已下。皆取意释之。以顺一念顿具之义)非圣教量。孰信斯旨者。

　　▲疏彼论总判下。第二释论也。引此一段论者。证成一心之言含真心妄识之二意也。上二门者。推末归本。及本末依持也。注云如前说者。即能藏杂染诸法不失。及执藏自我等义。前已频说。今更略指。谓此识具有能藏(藏一切杂染法今不失)所藏(为杂染法之所藏也)执藏(我见爱等执藏以为自内我故)义故。与杂染法互为缘故。有情执为自内我故。此名唯在异生有学及七地已还。阿陀那者。此名通一切位。注云心之别名者。唯识论云。然第八识。虽诸有情皆悉成就。而随义别立种种名。谓或名心。由种种法熏习种子所积集故。名阿陀那。执持种子及诸色根。令不坏故。或名所知依。能兴染净。即知诸法为依上故。或名种子识。能遍任持世出世间诸种子故。此等论诸名。通一切位。或名阿赖耶。云云(如上)或名异熟。(如前频引)或名无垢识。唯在如来。注心含染净者。以阿赖耶显染义。以阿陀那显净义。注此则妄灭真心显者。故经下偈云。了知三界依心有。十二因缘亦复然。生死皆由心所作。心若灭者(赖耶也)生死尽。此明心灭也。非心体灭故。起信论显生灭相中。文云。因灭故不相应心灭。缘灭故相应心灭。问曰。若心灭者。云何相续。若相续者。云何说究竟灭。答曰。所言灭者。唯心相灭。非心体灭。彼前段又云。众生自性清净心。因无明风动。心与无明。俱无形相。不相舍离。而心非动性。若无明灭。相续则灭。智性不坏故。

　　疏六二世三世中。文三。初小乘三世也。云生引俱开者。然俱舍中。不说生引。今约大乘。又对唯识。生引支数。是俱开也。前二等者。正明三世显俱开义。谓能引二因在过去。所引识等五果是现在。即能所引中开也。又能生爱等三因是现在。所生果二在未来。即能所生中开也。故成三世两重因果及俱开义。开者隔生世也。中八现在等者。前五果酬过去。后三因招未来。故云八也。是则两重因果。各具三道。(惑业苦)可得循行。谓无明行即是能生。非要爱等润方能生故。

　　▲疏唯识下。二法相宗二世也。生引之义。具在前门。合能所引者。二因五果。同现在故。以同生世为合也。开能所生者。三因现在。二果未来。疏十因二果定不同世者。以总报异熟因。(简别报。别报不妨有现在)非现业之身即是果故。亦非现业后果色十二支故。约身死生。为世十因二果决定不同。若约时分。此即不定。如后报业等。过去造前七。次后身未熟。今身起爱取。次身方起后后生受果。岂非爱取与生老死同在未来。故约大乘时分。以说三世义。即不定故。今此所说。约身生死。以为世也。疏中三前七或异或同者。中三者。论中但云爱取有也。今对前七(无明至受)后二故。云中三。意前字少成句故也。同异者。若顺生受业。受初生时。其世必同第二生已去。乃至后报业等。世不同也。今身造业。至后后世。欲受果时。方起爱取故。疏前七后二中三各定同世者。具前七支。同者。由痴发业。熏发报种。必定同世故。前七支不得别世。中三同者。起烦恼。永润先六种。(除能发之无明故)转名为有。亦非异时。非起能润。隔世异时。方成所润故。后二同者。生及老死。同义可知故。彼论云。若二(生死)三(爱等)七(前七)各定同世。彼疏。此后更料简二世三世。云此即定世。十支是因。二支是果。因在过去。果或现在。(生报)或在未来。(后报)因在现世。果未来世。(相望推迁法分如是)一往而论。二世缘起。(如上)道理而论。亦三世也。谓过去十因现在二果。未来二果现在十因。即是二世。十二缘起。亦可言三世一往二世不定故。若前十在过去。爱等三在现世。生老死在未来。即十二支。通三世也。(详之应是顺后报业)即十二支。或二世。或三世。别身造业。别身润业故。不同小乘。二因过去。五果现在。二因现在。二果未来。时分缘起。决定如是。疏意以一重等者。彼论具云。如是十二一重因果。是显轮转及离断常。施设两重。实为无用。或应过此便致无穷。彼疏释云。问小乘曰。何劳三世两重因果。小乘答曰。谓有外道。拨无过未。说法自然。常我等生。愚三际故说有缘起。无前际故说诸法常。无后际故说诸法断。今说过去因业而生。法非自然。我等体非常住。有因所生。有未来二果。破说后断。非即解脱。体轮转故。现在五果三因故非自然。分破之曰。如我说十支因。破法常我自然等生。有二果故。非性解脱。过去为因。法体非常。未来为果。诸法非断。现果有因起。现因必招报。足显轮转及离断常。但说因果一重。足显三世俱有。言因破常。言果破断。故彼二重实为无用。若言愚前际说过去二因。更有愚于前前染者。二因犹少更应说因。有愚未来说二果者。更有愚于后后际者。二果未足。更应说果故。言过此无穷等也。

　　▲疏华严下。三实教中。明三世也。文二。初标立。云开能所引者。能引二支因在过去。所引五支果在现世。合能所生者。能生爱取有三因。与所生生老死二果。同在未来也。

　　△疏经云下。二举经以释。于中又二。初明一往三世。后明流转三世。(此依彼疏科注)初中又二。一次第销经。二重显意义。初中。注观此二因能招现在识等者。彼二因能招。疏约论释。观有二义。一观现在是过去二因所作。(过去已过。故约现在。及推过去。名观过去也)二则知现在识等是彼过去当来之果。(如云今日是昨日之明日也)因果相属。反覆相成。(今合此二意。通云观一因等也)如是方名见过去因义能防三过。(恐有［虽］言。经但说二在过去。论主何为反覆相属。故此答云。要知过去因能招现果。现果必从过二因生。方能见先业等过。过如下说)注观此识等者。彼亦说有二义。今此具之。谓从复字下。是第二义。彼本文云。一观现在识等由过去业得。二复知识等能得未来果报。以不得对治依起爱等故。现在目观。故分两向。明其二义。(亦有问言。前说无明行之二因。唯对现在。反覆相成。今明现五亦应反覆。何因两向。故今答云。前来二因。因谢过去故。须对现以说彼因。现果已成。方知彼因招果不失。今云现在非报酬于过去。复能招于未来故。两向明。若更反覆相成。行殊前二。又问前说无明已云现果。酬于过因。今行重说是过去果。此应［不］曰前云酬过去。为成过去。今说过去招为成现在。故非重也。所以亦须两向明之)注观此三因等者。此因即爱等三也。谓本来因决得来果。一往定故。(上句释成。亦是通难。难言。现在爱等。从果名未过去一支。何不从果名现耶。故今答云来果未至从果名末。知其决得。令其生厌。过因已谢。故不名现。复应难曰。现在爱等。从果名未来现在识等。应从因名过去。亦如向答。示因决得。从果名来。现在已得。何要名过。复问云。释前过现反覆两向。今辨未来。何以但时对果耶。答前二经文。直说过现。不说相成。故论说相成。今此经文。自将现对于未来。故论不释也)注上明一往三世者。彼疏科经为二故。今于初段经文下。便且注云无明等。对后二句。经下注云。此云流转三世矣。谓说一分三世。名为一往故。又对下展转。故云一往。是一向理故。故彼前云一往定故。(定者理数如是也)注以无明行下。二重显意义也。文中又四。一正显。谓以无明为过去者。有二意。为遮等者。是初意也。其所遮文势。即是唯识论也。如上所叙。复示等者。第二意也。谓二因三因。皆能发润招生。但以迷本际之义。应名无明。本际义当过去故。云观过去也。其招果之义。应名爱等。故从果云未。注以爱取等者。亦有二意。为遮爱等者。是初意也。所遮亦唯识论意。今明爱等。同无明行。具发润等故。注示因招等。是第二意也。正说以因从果。所以示果过患。由爱等因。应厌爱等因故。亦通妨难。难曰。前之二世当世以明得本来以因从果。答意可知。注则能所等者。结示本义。谓能引之二。许有能生。能生之三。必有能引所引之五。通其所生。而言容有者。以大乘中。虽说三世。而于五果。通种及现。约为种过。但为所引。约现行边。即是所生。未润之二但名能引。已润之二即名能生。发业爱等但名能引。已润业爱等即名能生。故云能所引生能所发润等。皆容互有也。注故彼经下。二引证也。彼华严经。十重缘起。第一重中文也。说无明处有爱义者。经云。复作是念。凡夫无智。执著于我。常求有无。彼疏云。初至常求有无。辨无明支。无智是痴。常求有无。即是有爱。(希常为有于［有无常］。乐事欲常住故求断为无种有苦事。显断灭故也)故论云。此示无明有爱是二有支根本故。有爱则三有之爱也。(亦同涅槃生死本际。凡有二种。一者无明二者有爱。是二中间即有生老病死。释曰。爱既亦是本际即如过去二支。亦相爱义。故亦能润)问既举二支。为有支本何得上则唯属无明。彼疏答云。然依三世诸义往谢。总名无明。略举发润有支故。(俱舍颂云。宿惑但无明。即过去爱。亦名无明也)若约二世。虽诸烦恼皆能发润。(唯识文也。既皆发业重无受耶)而发业位。无明力增。故名无明。唯取能发正感后世善恶业者为体。注说中际处等者。彼经说无明行识三支竟。至名色支。经云。复越后有生及老死。(总标也。现行名等皆老死故下别释云)所谓业为因。(即是行种定所生果但为增上缘故)识为种。(识等五种。互后为后生死作亲因故。论总释云。随顺摄取罪福等行业为地故。清凉解云。此正明随顺于爱摄前行识之种而成有支)无明闇覆。(此句正是疏中所引也。为欲连带经意故。总引一段之文。然此段。经不云中际。疏中。但约取引第六三际轮回。中文。指此当中际也。然此等中有其妨难。具通在别卷中)爱水为润。(论主指前求有之爱)我慢溉灌。见网增长。(上二句取支)生名色芽。(论总释云。如是注如是生心者。总显生名色芽。由无明爱。令生灭种安住业地。名色心故)注今此不言下。三答外问也。问此一重十二支中。何以阙于生死二支。故此答云。但观因等也。此有三意。一中云未有果为所观者。或生报后报。未知定是受何报。故无可观。然虽顺生顺后不定必由爱等发润。故可观也。难曰。若尔过去已灭。亦无可观。何以观之。答今果定有前因。故可观。今因不必有后果。故不可观。故第二意云。或得对治等也。又观是观破。观破其因。令不招其果。故但观爱取。名观未来。注亦以诸宗下。第三意也。可知。注故略下。结也。注经论具有者。论中所释。别行十地经。故名论经。注明文下。四弹偏执。但责局于二世。非斥二世之义。注有云释经下。箴彼所纠。彼唯识疏云。十地论第八。(指论中之经也)十二缘生。乃至经三世缘起。同小乘者。(经云无明缘行者。是见过去世事。识名色六入触受。是现在事。爱取有生老死。是见未来世事)此翻译谬。今勘梵本。与瑜伽等同。但言三际。谓从初际中际缘起。从中际后际缘起。非谓三世二世二过去五现在三现在二未来。彼经之释。世亲所造。世亲所造十二因缘论。亦言三际。如瑜伽等。(瑜伽第九云。由得前七有爱取有。由得此三。有生老死)今三世者。此翻人意也。今破曰。论经许可谬翻。且晋朝及则天朝所译华严十地。亦同论经。皆说三世。其所觉梵本来者。译语者。回缀润饰证义等人各相去。年代隔远。若是错译。如何同错。设不妨同错。如何恰在此门。故知此师但以己不晓处宗不同处。即云教与错也。顿有此例。又颇承为性憍纵。亦恐不能寻觅前朝梵本。梵本设三际云。亦意说三世。以余二经本同是三世故。疏于是已后等者。第二段中也。谓若不得对治。复有后世。于后世上。转生后世。后后无穷。故名流转。如水流而不已。轮转而无尽。

　　疏七因果离合中。文二。初相宗。后性宗。初中六。一约一周说。谓无明无所从故唯因。老死无所起唯果。亦因亦果者。行支望无明是果。望识是因。乃至生望有为果。望老死为因。

　　△疏若显下。二约流转说。即前第三业用门中所释末文处。是也。又唯识疏。十门义中。八废立增减释诸妨难门说。无明以不如理作意为因。生死以忧悲苦恼为果。引瑜伽论缘起经说。然意显非要。如别卷叙。是也。又俱舍论中。亦有问云。若缘起支。唯十二者。不说老死果。生死应有终。不说无明因。生死应有始。或应更立余缘起支。余复有余。成无穷失。论自答云。不应更立。然无前过。此中。世尊由义已显。云何已显。颂曰。(今便以彼长行注解之)从惑生惑业。(此有二意。一从爱生取故云惑生惑。二从取生有故云惑生业)从业(行也)生于事。(识也。亦从有生于生)从事事惑生。(此亦二义。一从事生事。谓识生名色乃至触生受及生生老死。故云事事。二从事生惑。谓受生爱。亦应有老死生无明上一事字。即是能生。下事惑事字。即是所生。从生二字两遍用之。)有支理准此(注释翻难)。

　　△疏亦无明下。三约本末说。唯识疏云。无明爱取三。体是烦恼。业苦本故。唯是因也。生老死二。体唯是苦。惑业之果故。余通本末者。即识等五种及行有也。亦因者。是生老死之因。亦果者。是烦恼之果。

　　△疏又惑因下。四约三道说。(前则三因二果七通因果此则三因七果二通因果。故异于前)惑因无明爱取也。能发业润业。是业之亲因。是苦之缘因。苦者。识等五支及生老死。是业之近果。是惑之远果。业通因果者。是惑之果。是苦之因。

　　△疏又惑业下。五约四谛。说五因七果也。逆观即灭道二谛。

　　△疏亦十皆下。六约二世说。十皆同今一世故。总为因。唯生等。后世。是故方始为果。然唯识疏有有五重因果。一等起因果。即前第一一周是也。谓十二中。前前同后后。果多法同时。故云等起。二本末因果。亦如上说。三异熟非异熟因果。四熟未熟因果。五正熟非正熟。皆如别卷所叙。

　　▲疏又真心下。二性宗也。如睡人。是梦想梦身梦物等之因也。注引楞伽等者。如前后说。然唯识。后有诸门解释。谓九实三假。(有及生老死也)已润六支。合为有故。(既合六支。为老支。则有支无体)即识等五三相位别。名生等故。(等于老死。既此二支。体是识等。即知自无其体。故是假也)五果一事。(无明识触受爱)余非一事。三唯是染。(惑也)七唯不染。(苦也)余通二种。(业也)三是独相。(无明爱取不与全支交离故)余是离相。六唯非色。(无明识触受爱取)余通二种。皆是有漏无为。此后更有三性三界及能所润学非学断三受三苦四谛四缘三道等分别。如别卷释。

　　疏八权实具彰中。文二。初问答标意。后依经具显。初中问答即二。问中云性类者。性是根性种性。谓趣善者。上中下别。亦是种性。谓三乘性。及贪瞋痴等分之性。并种种欲乐。亦各不同。类是流类。即色相形质等。四生形状。六道相貌。种各异。无优劣者。皆具十二。

　　▲疏答万法下。答中三。一翻其问意。二申立此门之意。三正标立此门。初中。初四句明十二支之本。虽通云万法。意偏在十二支空也。由迷故有。正是空义。后四句。正翻其问。初句牒问三句翻之。言悟由根器者。明设教令其观察。所化根异故。故教有殊。注引涅槃经。证成深浅之证。本随深浅之教。此义前后频说。

　　△疏欲使指下。二申立此门之意。初二句。遮其蹑前之问。谓应相蹑问。云教既各别。何教所说。契于实理。请为指南。(如见指南之车定辨南北)故此云欲使等也。谓据实理。唯是佛性。都无十二故。涅槃经云。十二因缘即是佛性。疏欲解下。二句。亦相蹑答问。问云。上来问十二因缘行相。何说为了。谁问理性。何乃摄归于真性。故次答。若欲解了十二因缘行相。即须本末穷究圣人言教。言教达顺多门。一一尽须通会。疏各执下。二句。明偏习之失。了知下二句。明圆学方能明了。杖则皆金者。借小乘五部之喻也。彼云如析金杖。金体无殊。疏然约下四句。亦蹑上而来。谓有问曰。既随机各说。理合随意各习。何必权实皆通。故此答云。约自己修行者。诚如所言。浅深各皆得旨(注引四类之意。亦如前说唯专等者。意义可知)若欲为人所师宗匠。即须精通权实。然后以之随机度人。疏故净名下。证有深缘起也。有深即知拣浅。注中。六识缘起是小乘所解。八识缘起大乘法相宗所解。法性缘起是小乘。断诸邪见者。邪见亦粗细不同。故云诸也。谓入六识八识法性等诸缘起。前后相望。前是邪。后后为断。然缘起。则前浅后后深。邪见则前粗。后后细。

　　△疏上来七段下。三正标立此门。初四句。蹑前起后。言七段者。前七门也。义已周者。有小乘义。有相宗义。有性宗义也。缘是下。二句起后。恐疑。唯取性宗义。舍于大小乘法相义也。疏今但约等者。既一教。自具浅深。即知唯浅唯深。亦是权说。深浅相照。方为了义。贯前诸说者。谓下十重中。第一第七重。贯前第二门。第二重。贯前第五门。第三重。即第三门。第五重。贯前第七门。第六重。贯前第四第六门。其第一门。但是总释名出体。无别深浅疏仍加数门者。第七第九第十等三重也。提纲者。不具列释。任参验者。详下门门中三观所观所知治对大小乘法相辨深浅偏圆也。同论主者。小乘缘生义。是俱舍论说。法相缘生义。是唯识论摄大乘论等说。今此华严法性缘生义。是十地论说。此等诸论。皆天亲造。故云同也。(唯识长行。虽非天亲所造。然既唯识本颂是义本)幸共遵行者。咨语大小乘法相师也。既同是一菩萨之教。何得执彼疑此。

　　疏谓经说下。第二依经具显。于中七。一总标文义。二随文释义。三悬判其义。四具指其义。五融摄性相。六配四因性。七都结其要。今初。云说十重者。显是竖而非横。谓十种观察。同是十二缘起。更无别法故。注今却注引经文列释。于前释说已。结之于后。今以不载前经故。撮略注记于一一结文之下。由标云说已。今复注之。故云却也。注唯顺文者。疏意以逆观文意大同故。亦前七所破之过相粗。所对之人机劣故。且以顺为过失。以逆观为对治。后三反此。故令观顺逆皆病。至下当知。注三观者。下自有。亦略配。一者配第二大悲随顺观也。余二观。在后配之。然中间销经文处。又数数间用第一相对谛观中之义。

　　疏所谓下。二随文释义也。每一故字。即是一重今云有支相续。即第一也。注谓世间解下。是标起经文。此一重中。自有两重缘起。故所标经有两个等字。其义生起行相中略说讫者。前第二门中。约相谛差别观中第一成答相差别释了。论判为愚痴等者。第二大悲观中。自有四观。一观众生愚痴颠倒。二余处求解脱。三异道求解脱。四求异解脱。此即第一也。因缘无我。而乃着我者。即上所标世间受生等经也。具云。世间受生皆由着我。若离此着。则无生处。复作是念。凡夫无智执著于我。常求有无(上皆无明也)不正思惟。起于妄行。行于邪道。罪行。福行。不动行。(行支也云云。此是初一重缘起)注因缘从实谛等者。即上所标于第一义等经也。具云。复作是念。于第一义不了故。名无明。所作业果。是行。行依上初心是识。乃至蕴坏为死。(此是后一重缘起)而乃迷诸谛者。即上云。于第一义不了也。经一心所摄故。注云文义俱如上说者。前第五门也。俱者文与义也。经自业差别故者。第三重也。文中有二。一指前直释。即第三门也。二论判下。更用论释。文中又二。初粗。次三门总标。后此门下。唯释此门。初中二。一正标释。二此颠倒下。显下其所破。初云论判此下四门者。三四五六也。为异道等者。上所列大悲观中四观之第三也。但一念等者。一念不生即无明。以无明无故。行等相次皆无。此是本道求解脱。不于此求。即为异道故。次云而乃别求。故云异也。注此颠倒等者。二显其所破也。所破有四故。经有此四重缘起。论云。颠倒因有三种。冥性因。自在因。苦行因行。及无因(兼此无因。一计故成四种所破)如次四门破之。注此门破冥下。二唯释此门也。谓僧佉等计二十五谛第一即是冥性。从此余二十四也。各二业者。文义俱如前释也。生彼因缘等事者。前前为能生。后后为所生。因缘之事。欲求解脱。当断前故。云断前等也。此是解脱方便故。三何关冥性。经不相舍离者。第四重也。注文有二。一略引经。具云。此中无明缘行。乃至生缘老死者。由无明乃至生为缘。令行乃至老死不断相助成故。注此破自在下。二释经也。自在天者。涅槃经说。吉德大臣云。一切众生。悉是自在天之所作。自在天喜众生安乐。自在天瞋众生苦恼。一切众生。若罪若福。乃是自在之所为作云云。注今以下。正翻破也。其义可解。经三道不断者。第五重也。即唯识论惑业苦相摄门也。文二。初引经可见。后惑业下。皆是释经。又二。初约第一相谛观释。后约第二大悲观释。初中又二。初总标可解。后初三世下。别释。文二。谓三世二世也。初三世中。三过去迷本际者。释无明也。现在牵生果者。释爱取也。以虽同烦恼。过去迷于本际。建立生死力强。与无明名。现在牵生后果。引果义强。名为爱取。(此约强弱分别也)又无明是本。过去说之。爱取是末。现在说之。(此约本末分别也。从其本末隐显互彰。又前约用此约体)注业二者。行及有也。虽同是业。约过去名行。望未来名有也。云当相者。造作为行也。云未有者。未有当果。能令有之。有之故云功能。注苦二者。现在识等五果。及未来生老死二果。虽同是苦。约现未立名也。言现定者。现报已定也。定故厌之。终不可免。故不立老死过患之号。便约当相立名。当相者。识名色等五。是此五蕴身相显然。故从过患立者。未来之身未起。但无爱取结业。即不受身故。立生老死名。令生厌患。断于爱取。故立此名。然俱舍说。三道摄十二支。颂云三烦恼业二。七事亦名果。(问一种是惑。何以前际唯一无明。中际分成爱取一种是苦。何以后际唯二中具五耶。故下通云)略果(后际二也)又略因。(前际一也)由中可比二(由中之五比知后二。由中之二。比前之一。即前因后果为二故。云可比二也。此但出广略。不出所以唯识则有)注次二世下。第二段也。前十支同世故唯二也。言发润别者。约发业名无明。约润业名爱取也。唯识论中。问云。何缘发业。总立无明。润业位中别立爱取。答云。虽诸烦恼皆能发润。而发业位。无明力增。乃至于润业位。爱取偏增。说爱如水。能伏润故。(此下释发业唯一唯润业分二之伏难云)要数溉灌。方生有芽。且依初(受也)后取也。分二爱取。(其实有多现行润也)无重发义。立一无明。(如一芽生不可再生。水伏润时。可言得数也)注业二者。初造业求润名行。已造作故已润名有。此能近有后有果故。注苦二者。谓已造之业。所招异熟之果。在种子位时。直名识等。在现行位时。名生老死故。唯识论。问曰。何缘所生。立生老死。所引别立识等五支。(以种现虽殊而体无别故。问何以因开而果合耶答)因位难知差别相故。(识等正［互］因位差别之相支为以了知遂依当生之位别立因支为五)谓续生时。因识相显。(谓于当来初生之时。果识初起。即是因识相显以果初生令识种用显故。名因缘识相显也。今别那或说一七日)次根本未满名色相增。(识位后五根未满已来果名色起令因名相貌增长即四七日来)次根满时。六处明盛。(四七日后)依斯发触。(依六处触相显)因触起爱。(因触起爱相增)尔时乃名受果究竟。依斯果位。立因为五。(佛依此当起界位次第立因支为五也。次眼伏相难知。此上答别开因。立了下答果。合为二支云)果位易了差别相故。总立二支以显三苦。(义意可知。三苦已上说也。此约欲界若色无色界。即显生异灭二相)然所生果。若在未来。为生厌故。说生老死。(毁责名也)若至现在为今了知分位相生。说识等五。(五相显故。以今显后说五不遮。以后显今说二无妨。故知或依当来现在分位有差别故。说有前后。不尔相违)注不断者。牒经也。若复生惑等者。如前已说。言如轮转者。喻不断也。故净意菩萨论偈云。烦恼初(无明)八(爱也)九。(取也)业二(行也)及与十。(有也)余七说为苦。(除上所余)三摄十二法。从三(无明爱取)故生二。(行有)从二故生七。(所余)从七复生三。是故如轮转。一切世间法。唯因果无人。但从诸法空。还生于空法。注此破下。二依大悲观释也。苦行因者。即上列所破四因之第三也。亦如涅槃经说。此计。一切众生苦乐果报。皆由过去已作。今于现在。但受却苦尽则得解脱。故修苦行。谓惑业等者。立正道以破之。义皆可解。经观三世故者。此一句文略。经文具云。观过去现在未来故也。文二。初指前释。后此破下。破第四无因也。亦涅槃经云。若自作。若教他作。若自斫。教他斫。(害偷淫妄饮酒。一一列文)若恒河已南布施众生。恒河已北杀害众生。悉无罪福。故此云破。既初无明行等二。是以识名色六入触受等五之因。次爱取有三。是后生老死二支之因。何得计云无因耶。经三苦聚故。注文亦二。初引经。文略义具。本文云。复次十二有支。名为三苦。此中无明行乃至六处是行苦。余二句全同。释曰。无明等五。迁流相显。名为行苦。触受二支。触对生苦。故云苦苦。余但乐坏。故名坏苦。注论判下。释经也。文二。初总判四门。后正释此门。初中三。一以论总标云求异解脱者。大悲观中第四门也。谓不识真解脱。求三界苦等为解脱。故名之为求异解脱。注谓缘性是一真下。二立真解脱。彼论云。真解脱者。有四种相。一离苦相。(乐也)二无为相。(常也)三离染相。(净也)四出世间相。(我也)清凉疏云。(上注四德约此注也)此四即涅槃。乐常净我故。涅槃云。于世间法。自在远离。名为我故。真心具四德者。如前第二重一心所摄中说也。一心是十二缘生之性。涅槃亦云。十二因缘。即是佛性。(彼经广说佛性具常乐我净四德)论中所说四德。是真解脱。必非心外之德故。前令于一心中求。以破邪人于余处求解脱也。即知前破求解脱处邪。次四门破求之方便邪。此下四门。正破所求解脱邪也。意令于一心之中(翻处邪)顺逆观察缘起。翻于惑业(翻方便邪)证真常乐我常。(翻解脱也)注具于乐常等者。由一真心具解脱德故。离此求。名为余处。(此但指前以释成四德在于一心非释本义。本义可知)何得异求者。邪见也。注四段下。三指经。破邪解脱。经中说。彼所作。不离十二缘起。但是苦(此门也乐破彼乐)是生灭(第八门也。破彼计常)是系缚(第九门也。破彼计净。净是解脱义)是灭尽。(第十门也。破彼计我)依此观察。是为正见。计为四德。是所求邪。注此当有苦下。二正释此门也。行苦随逐等者。论云。彼行苦事随逐。乃至无色有缚。(今此略却彼事二字及有缚二字。加一谓字。余皆同也)故此云彼计无色等也。二苦相粗故彼不计。其能计者。通说此类之人。非定名目。华严疏论并不的指。注下三计皆然。经因缘生灭故者。因缘二字。贯通生灭。谓因缘故生。因缘故灭也。无明等以展转因缘故。行等展转相生。以无无明等灭故行等皆灭。故云因缘生灭也。注文亦二。约引经亦略也。本文具云。复次无明缘行者。无明因缘。能生诸行。无明灭行灭者。以无无明。诸行亦无。余亦如是。(此后一句例十一也。应云行缘识者。行因缘能生于识。乃至识亦无。一一皆准此知)注此破下。二释也。言但是此灭者。彼不计生也。余谓据此是无明灭则行灭。展转乃至老死灭。则亦密破二乘涅槃矣。以是圆宗超权小故。下亦例知。余文易解。经生灭系缚故者。系缚亦贯通生灭二字。即十二缘生。十二缘灭。皆系缚也。注文亦二。初引经唯略者。余皆具载(文云无明缘行者。无明灭。行灭者)注彼计下。释文可见。但不详所计。皆云非想。唯加天字。不知何异于前。经前第七门云无色。后门云无所有处。亦都不出四空。不知总别何分。疏中且依华严疏所叙之也。(彼加外道字。亦不言何宗)经无所有尽者。具云。反无明缘行者。是随顺无所有观。无明灭行灭者。是随顺尽灭观。余亦如是。释中以灭尽。拣非真我。义甚显也。余亦可知。

　　圆觉经大疏释义钞卷第九(之上)

　　圆觉经大疏释义钞卷第九(之下)

　　终南山草堂寺沙门　宗密撰

　　疏此上十中下。大文第三。悬判其义也。然世亲一一以三观。释十重缘起。前约大悲观。随文略显说。今约余二观。悬判则三观具矣。所以要具用三者。由此三观。从增胜说。诠三谛义。一相谛差别观。诠真谛。(释成无我故。总结云第一义中俱不可得故)当一切智。二大悲随顺观。诠俗谛。(可知)当道种智。三一切相智观。诠第一义谛。当一切种智。若偏用一观。即一义意不圆。故俱用也。二观即为二段。初约第一相谛差别观。二约第三一切相智观。初约第一观者。此观曲有三门。以摄经中十重缘起也。

　　△初门观我执缘相。即摄第一重也。此中观两种法。一观我执者。即前所注云世间受生皆由着我等。如此观之。我执即除。二观缘相者。即前注云于第一义不了等。如此观之。即不迷实谛。以识因缘者生起行相故。故注释令对前经文详之。

　　△疏次门前半者。第二重中。经文自有二门。一推末归本门。二本末依持门。(文在前第五门中)今云前半。即是推末归本故。云观第一义谛。注云缘性也(十二因缘之性)见缘性方脱缘缚者。缘性即是一真心也。如人从梦而起。认得自己本身。方脱梦身梦事相障缚也。疏余半等者。虽观世谛因缘行相。然意在观之无性。即入于真故。论云。云何世谛差别随顺观。世谛即入第一义谛。故注云尔。疏六观者。论次上总标之文。便云此观有是染之依止观。(谓此观令观察何者是染法何者是染所依止。此是征所观法。非征观名。今疏略于上句)二因观。(观染因也。故䟽加染。便免解释)余四依疏所列。注因缘有分等者。用本论之文。释染字。论次于列六观之文。便牒释初观。云是中染依止观者。因缘有分。(释染字也。分即支义)依止一心故。(释依止也。论注云。如来所说十二因缘分。皆依一心)今便兼义注之。令人易见故。加谓染及染相等言。谓染分十二是能依。一心是所依。说此染分。依于一心。方得止住。故云染依上也。注以纯下。释真妄本末依持之义。论总指此一段经云。此是二谛差别。一心(真谛)杂染。(俗谛也。由此第一相谛观中宗旨。是会妄归。真之门故。但约遍计所执。以观俗谛)和合因缘集观。今释云。以唯真不生等。在文可见。

　　△疏三四两门者。三自业差别门。四不相舍离门也。染因者。谓已知十二染法依一心而有。未审于一真净心中因何有此众多杂染。故此二门令观之也。即上明所依起处。此明生起之因也。注三他因者。(论云因观有二种。一他因观。二自因观)第三自业差别中。经云。此中无明有二种业。一令众生迷于所缘。(即自业也)二与行作生起因。(即与他作因也。全赖前支生后支故。然二业总判名他因者。特由无明迷于所缘方为行因。若了所缘。宁起妄行。故自业与他为因又初明自业。显是他义。二明生起后。显是因义)行亦二种。一能生未来报。二与识作生起因。(此下十一支他因之义。皆仿无明而思惟也)乃至老死皆有二业。其文具在前第三业用门中。注四自因者。其经文如前侧注。由唯从无明生于行故。名为自因。此简余因能生于行。亦犹于酪定从乳生不从石出。今此若离前支无后支故。如不离无明有行等。则无明唯是行自因也。

　　△疏摄过者。对经详之甚显。注中苦因者。惑与业也。

　　△疏护过中。注文有三。一指经以标。二明过。三明护。初中云观三世者。如前第六二世三门中引经具释。防护三过者。标也。注一多身下。二明过也。论云。云何论护过观。若言因缘生者。分别有三种过。一者一切身一时生过。何以故。无异因故。(由前说自因故有此过。谓既唯无明为识等因。更无异因有异因。行多种。何以不得六道齐生)二者自业无受报过。何以故。无作者故。(由前段三道门逆观经文。如是三道。离我我所。但有生灭。犹如束芦。从此经文。成下二过。云离我我所。是明无作者但缘生。今此意云既无作者。即无受报也)三者失业过。何以故。未受果业已灭故。(上引经云。但有生灭。是明无常缘生。今此意云。既缘生无常。生已即灭。未受果报。业即已谢。故云失也)注护者下。三也。润未润者。防第一过也。已润即受生报。未润则受后报。岂得六道一时齐受。等者等于任运所起。非故意思。设尔有思。又不起身口。或得对治。(消文已竟。更和会论文)然论中。本无润未润之言。是疏家意在易会。约义而说也。论云。有三种义故。过去业不得报。或有未作。或已作未得报。(即此是未润也)或得对治断。又云诸业有已作未作。有得果(即此是已润也。或已得。或定得。皆。名得也。定应得果。即是生报也)未得果。(同上未得报皆是未润。当后报故)有已断(即上对治断)未断。(不得对治)若如是则无一切身一切生过。此文难会。故疏不列。如何难会。且如云未作者。未作则都是无业。说何受耶。然此义乃在瑜伽论中。论第九云。不作业者。(即此云未作。彼云不作也)谓若不思业。(任运所起。非故意思)若思已不起身业语业。(设尔有思不起身口。上解等。闇用此论三句中义)故第九地。释表无表。云作无作。作即身口。无作即意。(如杀盗等。心虽欲作不形身口。故不受报。上来所引。义易文难。义不出于前所释故。故前但取义说)又瑜伽。复说有十种不增长业。(亦是不受报之义也)一梦所作业。二无知。三无故思。(即上所说)四不利不数。五狂乱。六失念。七非乐欲。(上六亦一一有所作业字)八自性无记业。九悔所损业。十对治所损业。此十名不增长业。除此十种。所余诸业。名为增长。注非他身者。防护第二自业无受过也。论云。若自作业果报不失。(虽无我而缘起)非他自受故。(虽无我而缘起假者造业。故不失也。谓是自己五蕴假者而造。非他假者所造。岂令他身受耶。故自业不失)若如是则无自业不受报过。他不作故。(释非他受)注势力续者。防护第三过也。谓若已作业。不得对治。润则便生。知业不失。因虽先灭。势力续故。现见得报。不可言失也。而论但云。离彼三事。(前所列未作未报对治等也)业定得果。若如是则无失业过故。论释经云。无明缘行是作。(简不作等诸业)行缘识乃至受。是作已得报。爱取有不断。此不得对治。若断爱取。虽有作业。则无明缘行。不能生有。

　　△疏不厌厌中。云苦苦坏苦等者。此门明三苦。故论云。云何不厌厌观。厌种种微苦。(微细行苦二乘不厌)分别取有。受(三受也)皆是苦故。(二乘虽知舍受行苦。不穷委细故。涅槃经云。苦有无量相。非诸声闻缘觉所知。既不委知。肯能尽灭)及厌种种粗苦故。(苦苦坏苦。凡夫不厌。今令菩萨观察厌离也。凡夫二乘。所不厌故。名不厌厌)。

　　△疏八九十门深观厌中。注云四句等者。即中论偈中。不自生。不他生。(第八门也)不共生。(九也)不无因生。(十也)破邪显理者。自他等四是邪计。不之一字是破显(此论中云非)然此经意。生不生无碍。(经云因缘生灭等故)方是破邪显理故深也。注八因缘等者。论云。深观者有四种。一者有分(有支也)非他作。自因生故。(此以不他生。释经因字。谓如行支唯从无明。故云有因。即上自因观也)二者非自作。缘生故。(此以不自生。释经缘字。谓行支但假。无明为缘。非有行支自体。在无明中。从自体而生也。即上他因观也。故次指经云)如经无明因(初句也)缘(次句)能生诸行。余亦如是等。(因缘二字。是四句中之二也。故注总云内因缘生故不自他生也。上释第八门竟)三者二作。(二谓自他俱也。即不共生)但随顺生故。(随顺因缘也注略云随缘)无知者故。作时不住故。(此句释上句也。谓如河水湍流奔逝。故无相知)如经无明缘行是生系缚等。(释第九门竟)四者非无因作。随顺有故。如经无明因缘行是随顺有观等。(等于逆观。今引大经故云无所有也。似异论经。然不相违。大经约缘生无。性论经约无性缘生。二义无碍也。故此注中。双明之显非无因也)论次云。若无因生。生应常生。非不生。以无定因故。亦可恒不生。以无因故。此非佛法所乐。(是邪解故)。

　　▲疏又初门下。二约第三一切相智观也。迷真起妄者。此有两段经文。前段。迷无我而执我。经云。世间受生。皆由着我。乃至起于妄行等云云。(十二支)后段。迷谛理故。次第为十二缘。经云。于第一义不了故。名无明等。云云。(亦十二)注前半示染净相者。此观中复有九观。(疏中不能一一列释九观。但各以义相略示。合则具出之)论云。一染净分别观。着我慢(染也。经云世间受生皆由着我故)离我慢。(净也。经云若离此着。即无生处故)染净故。(双结也。今但取意。撮云亦染净相)疏次门真妄依持者。经云三界所有唯是一心。(真也)如来于此。分别演说。十二支(妄也)皆依一心如是而立等。(依持也。如前所释)注上余半者。前两段经后一段也。并此者。全此第二门。亦染净依者。论云二依止观。此因缘集。(能依也)依何等法。(第一义一心为所依也)如经。是菩萨复作是念。不如实知诸谛第一义故。名为无明等。(大部中云于第一义不了等。文异义同。乃至三界唯一心等。皆是此观十二因缘顺逆迷悟即染净也。皆是能依也。第一义谛。真实一心。为所依)疏次五者。从三至七。妄法义门者。一向明此能依十二缘起义也。注云三四建立染法者。第三第四重经也。三因者。第三门。经。各有二业。初释无明。云与行作生起因。十二皆例知。故云因也。论云三方便观因缘有支二种业能起因缘事。如经。云云。(谓若灭前前即不生后后解脱方便)四缘者。第四门中。经云。无明等为缘。令行乃至老死不断故。故云缘也。论云四因缘相观有支无作故。如经云云。五染过者。三道不断故。是轮回因果相故。论云五入谛观三道苦集故。(业惑集谛余是苦谛。逆观为灭道谛)六力无力者。论云六力无力信入依观先中后际化胜故。(谓此三际。为因义边皆名有力。为果义边皆名无力。以斯二际化彼凡夫。令信入依行化中之胜)七慢非慢者。论云七增上慢非增上慢信入观不如实知微苦我慢故。(谓我已超苦故名增上。若知微苦名非增上不知令知。名为信入)疏后三者。八九十也。妄缘空幻者。八九二门显因缘如幻而空。第十门不坏幻相。注云八九穷之无始者。论云八名无始观中际因缘生故后际生。举第八门随顺缚故。(举第九门)但一念从缘生。即是不生。故无始也。不言初际者。意显无初故。今不起妄即不生故。(今即中际不起爱取。何有后际生老死耶)随顺缚故生。即非本有也。然观名无始。有其二意。一若约俗说。因缘为生灭之本。生死无际故。因缘无始。(中论云。大圣之所说。本际不可得。生死无有始。亦复无有终。若无有始终。中当云何有。是故于此中。先后共亦无)二约真说见法缘集无性可依。故名无始。(净名云。从无住本立一切法)故染净真性。皆无始终。显染可除。但云无始。又俗谛无终者。约多人说法故。今直就事明。但有无始真谛。亦但无始者。人谓无明从空而起故。但遮云无始。注第十无而种种者。论云九种种观随顺有故。有欲色无色爱等。(此即世谛观。由随顺有故。有欲色无色爱等之殊。故云种种约大经云随顺无所有者。真俗无碍。泯同平等)。

　　疏上十门下。四具指其义也。逆顺者。若准对法第四。此中逆顺。彼名染净。染净之中各有逆顺。(彼论云杂染逆顺故。清净逆顺故。染中顺者。无明缘行等故。逆者。谁老死集乃至无明。清净顺者。无明灭即行识等。逆者由谁灭无故老死灭无也)则成四十。(若以三观历四此十又成百二十重也)今以易故。经中略无。但二十重。疏三观者。缘经初。标三悲观。故论须经。以三观释。三悲观者。经云。此菩萨如是观已。(牒前观十平等之文故)复以大悲为首。(是初起义先起大悲而观缘故。故论云。不舍过去未来大悲摄胜故。以虽同一切智观。观三世流转。厌离有为。而以大悲为先故胜二乘也此是空观也。论约此立相谛观)大悲增上。(论云。一切法中智清净故。谓以道相智观。不唯但观三世而遍了诸法。故云一切法中。以此导前。令悲增上故。下经云大悲转增此是假观也。论约此立大悲随顺观)大悲满足。(论云。一切种微细因缘集观。谓以一切种智。委照无遗故名微细。此是中观也。论依此。立一切相知观。三悲为次。后后转深。智转胜故初下同二乘。次自显菩萨。后上同诸佛)观世间生灭。(上句三悲此句智也。于初一字为能后四字是所观也。前灭后生故。染生净灭故)疏六十重者。虽法体不出十二。而观察义门各别。观察亦殊故。成六十也。古人兼取后三空观。观之则有一百八十重。观于缘起。言三空者。经次十重缘起文云。菩萨以十种相。观诸缘起。知无我无人无寿命自性空无作者无受者。即得空解脱门现在前。观诸有支。皆自性灭。毕竟解脱。无有少法相生。即时得无相解脱门现在前。如是入空无相已。无有愿求。唯除大悲为首教化众生。即时无愿解脱门现在前。注三观等者。列名及指配。其相照然。不假更释。然不先于十重之前便列名者。以若标举科段而列经文。即门户繁多。隔断疏文意势。故直至此因总结指义。数标举三观。方注其名也。即寻觉者。不觉倦也。

　　疏若从染净下。第五融摄性相也。谓染是全性之染。则举染无净而非染。净是全性之净。举净则无染而非净。故云无碍交彻。染净相摄既尔。净中一切各互相摄。染中一切各互相摄亦然。随举一法。即具一切染法一切净法。互相如是。故云涉入重重也。如前法界章中所说。疏若依染净等者。谓全性之染。则染外无净。为融净也。全性之净。则净外无染。为融染也。同时俱融。非染非净。是真如门。言思不及。故云寂寂。法性下。结成极致。

　　疏即此因缘下。六配四因性。谓涅槃经云。佛性有因。(十二因缘也)有因因。(了因缘之智也)有果(菩提)有果果。(涅槃也)已如正宗之初三重四重因果处设。

　　疏缘起大义下。七都结其要也。此当总叹一章缘生之义。非局第八权实具彰一门。故云都结。但以随文次之便故。科之在此门之末。于中。初二句结叹。后二句辨要。意显此弥勒一章唯明轮回理须究了十二缘也。

　　疏次释文下。有三。初开章科经。次此同唯识下。指例具支。谓彼论云。复次生死相续。由惑业苦者。发业(无明)润生(爱取)烦恼名惑。能感后有诸业名业。(行有)业所引生众苦名苦。乃至此惑业苦。应知总摄十二有支。谓从无明乃至老死。如论广释。(指瑜伽第九第十第十三对法第四十地论第八十二因缘论等)然此十二支。略摄为四。一能引支等。(彼论释本颂。由诸业习气。二取习气俱前异熟既尽复生余异熟异配三道便开为十二支。况今经具明本末轮回三道昭著。岂不事须具释十二。智者详焉)。

　　▲疏亦可下。三别为科释。初一者。四中第一指爱为本之经文也。余三者。二欲助等也。其五性下。展转回换科段。谓前科五性经文答有机种性之问。今以欲助等展转乃至起业受报。并是答种姓了。则五性经文。未有收处。即合是答修佛菩提之问也。

　　疏初约贪欲标指中。文三。一配有支。以释贪爱。二首楞下。三经证爱是本。举喻令断。三欲者下。销释余文。

　　疏当于宿惑等者。此有二释。一以无始除为无明支者。俱舍颂云。宿惑位无明。宿诸业名行。今云始际。当于宿世之位。故云含无明支也。又前释云。无明是迷本际义故。疏或无明等者。此第二释也。指无明。在前文殊章中。此无始爱。但是爱支也。疏爱增之相者。华严云。爱增为取。如前引释。今意云。种种贪欲。即是爱增故。配为取支也。疏今约贪者。爱细贪粗。以贪显。疏流爱者。谓无始爱之习气。任运流注。相续不断。言为种者。如女人欲受胎时。必藉男之种胤。纳想者。前是俱生之爱。此是分别之爱。分别之爱。方能润业受生故也。如俱舍说。男胎于母如妻相。而忌于父。女胎于父如夫想而忌于母。遘者遇也。交遘是种子现行也。互相资熏和合之义。吸引者。因缘相牵。如磁石吸铁。同业者。是宿所造之业成熟。今为若人若畜等也。故云以是因缘有生死矣。余涅槃佛名文皆可见。疏欲应是心等者。然诸教所指欲字。不局定一义。或以为心。或以为境。如舍利弗偈云。世间妙境非真欲。真欲谓人方别贪。则取心也。余文。皆以五尘为五欲。即是境也。故此合而释之。疏由于欲境等者。难曰。下云由于欲境。何妨欲是能欲之心境是所欲之境。何以定断二字。俱云是境。答若一向是所欲之境。即非违情。今次句云。起诸违顺。即知指色等五尘。于中。方有违有顺。所以疑焉。又上已云不应单取。谁言定断。又无常经云。常求诸欲境。不行于善事。即知通约顺违二境。起不善业。不可唯于顺情造业。故知欲境二字。通说五尘。今引彼经云等者。等于下句。疏言种种者。文二。初离释。后次释。初中二。初正释。后料拣。正释中。天属者。父子之道。天性也。谓天生自然。相属亲爱。非由族结情爱也。刘尚云。下缘生得无属亲。骨肉仇仇结方寸。余文皆可知矣。疏六亲者。父母男女夫妇。然人间亦有六亲。不得任运相爱者。今从多而说矣。疏因敬者如敬信佛法。心深之人。见三宝和上阇梨诸善知识。本因为法敬重。渐成心深情爱。诸益虽足。亦不忍去离。余文可解。疏恩非爱等。此四句中一。恩非爱。如人曾得他种种重恩。前人但是机心结托施恩。本亦不因情爱。此受恩人。他日或失权位。或渐穷贫。其施恩人。又更穷乏之。其远来相授此人。此人忽见。心大生恼。将何以报。何有爱耶。故云恩非爱也。二爱非恩。如多欲人遇端正可意之女。怜爱难堪。何有恩耶。三亦恩亦爱。如得明友情人重恩。或得情深女人重恩每相聚会。难忍别离。四非恩非爱。即是寻常外人。乃至怨家。疏贪与爱四句者。一贪非爱。如人贪性不是爱任。又如买苦口治病之药。秤量不免贪多。何曾爱之。二爱非贪。如人爱看相杀相打。何肯贪求之。又如见他外人可意孩子或猫狗等。亦何必贪求。假与之。即未必肯受。三亦贪亦爱。即名利财色之类。四非贪非爱。即一切违情境。及平平境。疏若对治下。二料拣也。谓约治无始恶习。拣所爱之境。有顺道乖道也。如闻善净真法。流注于心。得其滋润。爱之不已。是顺道也。爱父母(孝也)伯叔(义也)兄弟(悌也)亦然。若爱名利女色等。是乖道也。约妄拣心者。据不达理。但随迷妄之情。即起心动念。即是乖道。至于厌生死爱涅槃亦尔。问瑜伽云。菩萨厌患生死。过声闻百千倍。如何今云爱涅槃厌生死皆为过患。答明言约妄。谁论菩萨。但是悲智心中所为。一切非此所拣也。疏又唯下。第二次释也。其中指所爱境。亦不出前。然此中意有二别。一前就句数杂杂。备而列之。此就损益轻重伦次言之。二前或说爱之因由。或说爱境违顺。或说爱心迷悟。今则直论爱之体事。若善若恶。言禽荒等者。尚书说。太康未邦因由云。外作禽荒。(游猎等)内作色荒。(淫乱等)此三重爱。初一有苦报之损。后二有乐报之益。益中。善爱劣。法爱胜。又初二。顺有漏之损。(有漏施戒第三生怨)后一。顺无漏之益。损中。恶爱重。善爱轻。且据渐次诱引。作如是说。若就前约妄拣心及下所引经文。则三皆是障。若将此三。对所引经。又成一对损益。谓前三。乖性之损。后云法爱不存心。称性之益。疏后约受生以结定者。既世界四生。皆因淫欲。方得受生。即决定知。爱是生死之本。以淫欲必是爱故也。四生。文三。初释此四为受生缘。次以此四。配六道。三问答通妨。初云受生差别者。㲉等四异故云差别。皆是众生所托受生之处故。

　　疏思业因等者。动身之思。发语之思。及思当体。是行业也。此为众生善恶亲因。托㲉等为缘。故得生也。㲉是卵㲉。湿生者不因父母。但托湿气而生。如微细虫豸等。染者是化生。化生无别所托。但依染心及业受生也。故俱舍颂云。倒心趣欲境。湿化染香处。疏若以四下。第二配六道也。鬼子者。是鬼子母儿。谓母从子称。儿约母名。诸家疏论。皆如此标号。余意谓。不必如此重叠故但言鬼子而已。既有女子。即是胎生也。故有鬼母。白目连曰。我昼夜。各生五子。随生自食。虽尽不饱。地行罗刹者。拣飞空罗刹则非胎生。三十二子者。或云五百。然三十二多定。又鹿母夫人。生大肉颗。弃于池中。开成五百肉卵。各生一子。亦近此类也。捺女者。有说从枯老捺树中湿处而生。或云庵罗女。即是庵罗树也。或西国此一果二名。或前后翻译不同。未详本末。若此方者。有人云。王梵志从王家庭前林檎树中生。亦未详虚实。劫初者。成劫之初。一增减劫中。世界成已。未有人物。二禅天福尽者。下生人间。此是化也。畜具四者。正法念经云。化生金翅鸟。能食四生龙。如此湿胎卵生金翅鸟。能食三生(湿胎卵)二生(胎卵)一生(唯卵)等龙。谓劣生者即不能胜生者。据此即知金翅及龙。皆具四生。余兽皆胎等者。然诸余水陆禽畜之类。或亦更有具四生者。亦应甚多。未见佛说。不能具悉。以此且据常人所见极多者。撮配云皆胎皆卵。故次云然着地飞空。乃至不可具分品类。流问何以下。第三段也。问意云。化生最胜。却在末。卵生最劣却住初。何也。答中云。卵必具四者。藏在㲉中蕴养。亦是胎义。㲉中必湿。初生时。亦从无忽有。胎三者胎生。具胎湿化三也。唯除卵矣。湿二者。亦例此解。化不兼余者。不因胎藏卵㲉湿处也。本识者。第八识也。蕴在藏识者。如在母腹中生熟二藏之间。故云胎也。爱润者。是湿义。问经云四生岂即是此无明等。答内心数中。有此意义故。外感如此形质相貌。内外相资也。经文。但意举外质爱生以定。爱为其本。释义。则须内外俱明。注地论但云业染者。待捡备具之文。疏六受欲等者。忉利天。但相交而已。都无遗泄。夜摩相抱。欲情即足。兜率执手。化乐戏笑。他化相视而已。故云轻重也。最后淫字。贯通于上。谓交淫抱淫乃至视淫。疏余诸异类者。大乘四洲异生也。淫欲之相。各不同也。心染气传者。如鸦以觜传。鹊以枝传。乃至鸡鸭之类。疏受性禀命等者。释经中因淫而正性命。此中性字。不定真灵之性。意说人中性命也。既性命由淫下。释经中当知下二句。

　　疏爱种子者。爱心对境。发现行时。必亲依种子。亦可爱性者。是爱之自体故。佛说心境。如黑白二牛非黑牛缚白牛。亦非白牛系黑牛。乃是犁具羁鞅。缚二牛令舍离不得。羁鞅如贪爱也。

　　疏欲谓贪淫者。问前云欲是五尘。此复云贪淫。何也答前段已云。非定属心。非偏是境。或是尘欲。或是贪欲。或是淫欲。或是善欲。或今经云。欲因爱生。通于贪淫二也。详之可解。

　　疏四起诸业报中二。一义。二文。四中三。一释名标意。注五见中一者。五谓身边邪及戒见二取五通名邪。然拨无因果。又克体持名邪见者是最重也。

　　▲疏今寻本末下。二开章。

　　▲三初中下。牒释。于中文二。即所开章也。初穷根元。又二。亦如疏列。疏儒道下。初辨非也。于中又二。一总。二别。今初总也。道法自然者。老经云。人法地。地法天。天法道。道法自然。释曰。法者仿教取前则也。人法地者。地寂静也。人当如也。寂静其志。守道待时。不患人不知。自能功成事遂矣。地法天者。天行健壮。生成万物。无有衰怠。地不得天。无以生成。天尊地卑。故法之也。理实而言。人法天地。不唯于地。故易云。天地变化。圣人效之。天法道者。天虽运行不息。尽是常道。无为而无不为。故法于道而无为也。道法自然者。即大道无所从来。名为自然。非别有自然而令大道法之也。但以究寻天道之源。乃觉自然而已。更无根源因由。故云法之矣。疏生于元气者。老云道生一。一生二。二生三。三生万物。释云。一是混沌本无之一气。一气与道。亦非二体。但一气是展转生成之义。道是自然之义。又道是非本非末义。一气是根本义。故庄子云。为积散非积散。为本(一气)末(三生万物等)非本末。(道也)故云道生一也。疏元气生天地者。即上一生二也。易云。易有太极。是生两仪。此是元气五运十质形也。具名太极也。疏天地生人畜万物者。即上三生万物也。(二气二仪通为三也)义如下释。故愚智等可知。禀于天者。义在后文。疏由时命者。计谓变通趣时也。故云得时而四时百物生。(失时反此)六龙乘时。又云与时偕行。时行则通。时上则塞。故虽天地。不得违时。又云。盈虚不违其度。动静不越于时。又云。夫存亡者命。进退者时。随时进退。逐命存亡。安天而不忧。乐命而不喜。非圣人不能。故云其唯圣人乎。又云与时消息。又曰先天而天不违。后天而奉天时。天且不违。而况于鬼神乎。又曰顺时争让。在时天且不在让争。上所引文。多是周易及疏。亦有诸子诸典。缘文少而名题多。故不能一一指其名也。疏却归天地等者。礼记云。魂气归乎天骨肉归乎地也。言复其虚无者。归本也。即老经云。夫物芸芸。各归其根。归根曰静。静曰复命。

　　疏外计下。二别也。文四。一道。二命。三自然。四元气。前三各二。第四有三。今初第一中道也。二段可见即叙之也。今初叙云。道者虚无非有非物者。子书曰(不记的名)夫道。虚也。无也。非有也。非物也。非物不可以物征。非有不可以有诘。若具而言之。非天。非地。非阴。非阳。云云乃至白黑玄黄角征宫商长短圆方幽明暗光盈虚卷张生死出亡。(一一如天地阴阳皆有非字)一切皆非也。一切皆无也。无也不可诘。非也不可穷。疏杳然等者。老云。杳杳冥冥。其中有精。言视听不得者。老云。视之不见名曰夷。听之不闻名曰希等也。疏老云等者。引诸子书也。老云者是老子也。庄云是庄子。文云是文子。列云是列子。余类此知。疏恢形诡状者。恢(恢大也)是块然硉砙粗大之相。意取形相硉砙人皆见也。诡谓诡谲诈异。意取状貌万翻不可止定。如诡诈之人委曲千翻不可定得。故礼记云。人心不同。其如面焉。故次云异性殊方。此二句。都目天地之间人畜山川众多品类之物无非道也。疏覆天载地等者。谓天地是万物之本。既覆载万物。大道是天地之本。故又覆载天地也。次行星等。亦例此知。谓道行于星。能翔于鸟。若无道者。星不能行。鸟不能翔。明不能暗。贤不能愚。痴不能贱。通不能贵。故结云无非虚无之道也。故云夫道者非明而能明于明。非暗而能暗于暗。非有而能有于有。非物而能物于物。无生而无不生。无死而无不死等。非天地者。能为天地。非阴阳者。能为阴阳。(乃至)白黑圆方等。一一如上所列。非字又皆能也。皆非者是本。而能者是末。故知道非本末而通本末。如前所说。一气为本。二三万物为末也。疏通既是生死等者。由上而观一切是道而能为之。则知是生死源。贤愚本等也。疏非之曰道既是下。二非也。二皆仿此之二。源本基府者。此四字。文异义同。皆喻道也。谓源出生死之流。本出贤愚之末。基者。为一切屋宅等根抵。喻道为祸福等之物基也。府者。藏诸财货之库藏也。今以喻道前能出吉凶等事。疏既其是常者。彼以道为常。又欲服食制其死令不死。设教教其愚令不愚。乃至欲除其凶灭其祸。如存源欲便绝流存根本欲便无枝叶等也。今老庄之圣。不除根本。不去基府。而欲除祸除乱弃恶弃愚。亦如是也。疏何用老庄教。若贤愚祸福。各由其人。即应设教。教之令去愚成贤修福夷祸。既云皆禀之于道。何用教耶。即老庄立教。是无端也。疏又道育虎狼等者。道既能生万物。则虎狼桀纣皆是道能生成养育。养育无道之君。涂炭生灵。生成虎狼之类。残害人畜禽兽。岂非道之不仁欤。言虎狼者。类取蜂虿蛇鸠一切毒恶物也。桀纣者。类取盗跖商臣等一切粗恶人。胎者始也。如人胎孕是生成养育之初始也。意云。人虽各有父母。寻其根元。皆禀于道。即道是初始胎育之义。疏夭颜等者。颜回冉伯牛。皆至贤至仁。是十哲之首。德行之科。皆彼大道夭之令短命。伯夷叔齐。皆有志节。是贤是仁。(夫子云。古之贤人也。又云。求仁而得仁)亦彼大道。祸之令饿死首阳山。况降霖霪。流炕旱。起疾疫。发迷乱。据此则道为不恩不慈之母也。既旱霖疫乱恶毒不孝。皆自道而生。由道而有。则圣人。除暴乱。弃愚恶。乃是反天地。逆道化之大贼也。岂名崇尊教典敬仰法则顺天道之者乎(彼云。圣人法天。则地尊于道。故云尔也)以彼云一切皆从大道而得。故示尔也。疏是长恶等者。长恶。谓育虎胎纣等也。弃善。谓夭颜祸夷等也。何名尊乎。老云道尊德贵。今既长恶弃善。何得云尊贵也。

　　疏外计天命者。第二也。于中分二。(如上)言散则成始者。谓天地二气相合。始成人物等。故散即却归天地。天地。即人物之始也。疏又曰下。亦是庄子之文。具云。骐骥骅骝一日而驰千里。捕鼠不如猫狸。言殊才也。才之殊者。受于天。天然之才。其能自异。自异之才。非由于己。故任之于天。而各自得。若其易之。(令猫行千里。令马捕鼠)则俱失也。又曰。鸱夜撮蚤毫。昼冥目而不见丘山。言殊性也。性之殊。赋之于天。天成之性。视昼视夜。各自不同见故。各任其天而不相为也。人处木则惴剽恂惧。猿猴然乎哉。人湿覆则腰疾偏死。鳅然哉。云云。(水陆各安)疏精神等者。精谓气心神也。彼知有心神。而谓从天所生。不知天地从心所变。前后众多之失。皆由此倒也。骨骸禀地者。骨肉散坏成尘土故。故前云骨肉归于地。疏语曰者。是论语之文也。其义可知。又言等者。等于余文。谓礼记云。天命之谓性。率性之谓道。(此言仁义本于性。性本于天)论语云。唯天为大。唯尧则之。孝经云。则天之明。因地之利。易曰。乐天知命。故不忧。(故知穷理尽性。以至于命故夫子学易。而知天命)故汤武革命。顺乎天。应乎人。又如公伯寮愬(赞也)子路于季孙。子服景伯(夫子才子)以告。(告史子)子曰。道之将行由命也。道之将废也由命也。公伯寮其如命何。疏文恐繁故。不广引而说。但云等也。疏若尔则天之赋等者。若尔之言。谓如前所引外人执计也。不可繁而牒之故。都云若尔。谓若如汝所计。富贵贤愚贫贱好丑仁暴勇怯祸福吉凶。皆天命者。则天之赋命。奚为贫多富少等也。注一一例之者。应具云愚多贤少丑多美少乃至凶多吉少。如上所列。疏天何不平者。既富贵等。多少分数。由天与之。何不均平与之。而乃不平。疏夫无行贵等者。通论大段不平。天犹是过。况赏罚颠倒。功过翻覆令良善者在屈。毒恶者侥幸。何名人之父母焉。所谓无行者贵。(今广列疏中所引令人皆见)守行者贱。有德者贫。无德者富。仁人者亡。不仁者长寿。就义者凶。不义者吉。有道者丧。而不道兴。既兴丧寿夭一切在天。天何兴不道而丧有道耶。(一一如所列而贵)。

　　疏颠倒冠履等者。如人以头戴履以足着冠。岂非倒耶。又令子坐父立君面北臣面南等。岂有序邪。今观天命。乃如此也。疏亦犹等者。谓天命既不以贤愚为序。不以长幼为伦。不以善恶为偕。不以仁暴为等。故吉凶参差。祸福殊错。不得以理求。不可以道验。故如无恒之人不可占知唯定也。论语云。南人有言。曰人而无恒。不可以巫医。(南国人也。言巫医不能治无常之人)子闻之曰。善夫。(善南人之言)不恒其德。或承之羞。子曰不占而已矣。(郑玄曰。所以占者。占吉凶也。无恒之人易所不占)此意明。人无定志。善恶无准。吉凶无在。占者占其神情。神情无宗。故不可占。(俗谚云此人无主人翁)今言天亦如此。赏罚无当。只欲一向谓为颠倒之人。又有守行者贵。无行者贱。有德者富。无德者贫等。又似当也。当不当开无定宗旨。故不可占。疏何有福善益谦等者。今相对擿句释之。谓福祸善淫。(淫恶)益害谦盈赏罚等五对。初二对者。书云天道福善祸淫。谓良善者福之。淫恶者害之。次二对者。易谦卦云。天道下济而光明。地道卑而上行。天道亏盈而益谦。地道变盈而流谦。鬼神害盈而福谦。人道恶盈而好谦。谦尊而光。卑而不可逾。君子之终也。象曰。地中有山谦。疏况故生等者。夫诡类殊种。升错万端。相食相残。无物不作。相陵相矫。庶类尽然。既若是天。即非物矣。且一物之命。杀一人之牵。尚以为无道至痛之极。况故生万物。以相残害敢食耶。则天为不仁之至不义之极也。虽辨才盖代智力绝伦。亦能谈其万一之恶也。故次结云。岂非无道之极乎。注爪牙等者。先结岂非已下之言。今始却释注者。先要承上句文势。以相残害之言。便且结之也。注中之言。待兼已。次疏文展而释之。因广显上残害之义。疏易曰天地下。乃至贼之以死。何用生之者。谓既以生为德。而复贼之。其上天不能终其德也。德不能终何德之有。夫天为杀害之根。气为祸乱之本。至如水旱虫霜疾疫祸乱。无时不有。由此观之。天之所为。自相克贼。永不符同也。且不符之。行人尚弃之。况天取而为之乎。且天生爪牙跷捷之类。(师子虎豹猫狸等)以搏噬于毛群。生觜距隼击之俦。(鹰鹘等也)以吞食于于羽族。生修喙长鳍之物。(水中能吞啖之物)以残害水性。生鸡鸟燕雀之属。以餐啖于虫豸。生华夷畋渔也。弋猎有生之类。以充庖厨。生蛇鸩蜂虿。以毒螫于众庶。(此上释残害义。此下承势释天生之死之等文)生桀纣盗跖。以乱于天下。生尧舜周孔。以理于宇内。故生则有。不生则无。今天既生之矣。欲使无之焉可得乎。然则理之与乱。毒之与害。生之与杀。安之与危。皆出于造化。而成于天地。非物之所为也。非物所为。而计于物。是不本其所矣。疏又既祸下至不当者。据上所说。则祸乱毒害。非天不成。残杀暴虐。非化不就。就由化就。归罪于人。成自天成。责过于物。是盆其室。而怒于市。无以异也。夫惨虐自天。祸乱由命。则圣人设教。责人不责天。罪物不罪命。是言之不当者也。夫生死命也。以身充厨。岂非死耶。龁草饮水。马之性也。甘蝶嗜鼠。岂是情乎。苟啖肉者皆性。充厨者皆命。则虎豹之性。性非命乎。苟命是天命。性是天性。则食物害生。非虎豹之不仁也。畋猎杀伐。非圣人之不义也。反噬反逆。非枭镜之不孝也。碜酷乱虐。非桀跖之罪也。斯皆出于天地。非物之所为也。由是观之。不仁不义不孝不慈。乃天地自然之理。天地之理。而圣人违之。以罚戮于不孝不义。是不知罪之不由于物矣。不由物而归罪于物。由天而不归罪于天。是圣人之教。反于天也。反于天。则不法于天矣。故云不当。又论语云。恶利口之覆邦家。此亦当非。何者以邦家覆由天命。何关利口。若由利口。则无天命。尚书曰。惟皇上帝降众于人。若有恒性克绥厥繇惟后夫天与恒性。则不可改矣。故贤君能绥。暴君能乱。乱之既非。则绥之不为是。苟以绥为是。则乱之不为非矣。夫天生聪明。以理万性。则愚暴之君匪天生乎。天生愚暴。以享富贵。则愚暴聪明悉由于天。理之与乱。总归于命。不在人矣。疏然则诗刺下。此意云。既一切由天。只合刺天赞天。安上移风亦皆是天。何关礼乐。(具云。安上治人。莫善于礼。移风易俗。莫善于乐也)今乃归功于王道礼乐。岂是举天等耶。若夫欲崇天道。永保天命。则不得伤叹讽刺怨讟谤议以尤于人也。夫理苟为是。是不在人。乱苟为非。非不在物。圣人奚故毁故嘉而理乎。孔子曰。不怨天。不尤人。吾不信也。观虎豹之搏噬。知为恶之不在人。见麟凤之不害。知为善之非物。(皆是天命故非人物)睹枭镜之凶逆。识不孝之天然。视慈乌之反哺。验忠顺之自性。故曰吉凶由命。善恶本天。夫形貌万珠。善恶千品。既知形貌之非物。则验善恶之不在人矣。若善恶在人。则无生非命。而犹推天。岂非谬乎。

　　疏外计自然下。第三段也。彼为此计者。意云。生死废起。咸皆出于虚无。成于无为。故出无从出。是谓恍惚。生无从生。是谓杳冥。其来无迹。其往无涯。无门无房。四达之遑。天不得不高。地不得不广。日月不得不明。万物不得不昌。此其道欤。是故。出无本入无窍。无本而自生。无窍而自死。夫无本无窍者。虚无也。虚无不为而自生。虚无不作而自出。故曰万物职职皆从无为以殖。然则无为者天之机。虚无者天之门也。天门无有。不得求于有。天机不为。不得寻于为。不为故无所不为。无有故无所不有。是以运量万物而不遗。聚散万物而不穷。覆载天地而不劳。刻雕众形而不巧。由此推之。自然者不藉为作。自化者不藉因缘。咸出于虚无。生于无为。夫无为而成。不劳规矩。虚无而出。不假钩绳。是故自生自化。其理已备。自成自长。其事已足。故曰已而不知其然。谓之道。是以儒墨性异。不可相为。相为则失真。贤愚性异。不可相易。相易则亏命。尧桀性异。不可相非。相非则损质朴。由是推之。天理自然。不假修学。修学则是人之所为。非天之所为也。犹以绳为直。以钩为曲。以胶附离。以索约束。无以异也。夫钩绳规矩之所为。损其天然。仁义圣智之所为。毁其真性。夫毁真以仁。故不须仁。损天以绳。故不须绳。不须绳者。任天状之自直。不须钩者。任天状之自曲。曲直自然不待钩绳。则人各有性。性各有天。不劳仁义。是故任天者。不藉修。因理者不待求。故曰为道者曰损。绝学者无忧。此之谓也。是以天不为而自运。地不为而自处。此其义也。若乃因心之所成。从修之所得者。非天非真。是以圣人绝弃而不用也。故曰乌玄等也。麟凤者。麟麒凤凰也。性皆驯善。不伤损于物。余乌玄等皆可知也。悉是自然之状。疏非之曰下。无因缘处悉应生者。顿出遍生之过也。如谷芽茎无种子。是无因处。无水土人已是无缘处。应生化者。应生谷芽等也。悉者。一切物皆如此也。谓遍虚空界乃至十方山川水陆等。一切世界种子水土等。尽应一时生。粟芽豆芽麦芽瓜果草木男女禽兽虫豸等。一切有情无情千品万类之物。以无因缘自然生处。如上等处。皆无因缘生故。今既现见无本因缘之处。皆不生化。即自然之理破矣。疏石应生草等者。明此法因缘复不生彼法。以显各各因缘不杂乱。为正因缘也。谓畜生所生不取人生之因缘。人生因缘不关草等石等。是故石中无草因缘。不生于草。草中无人因缘。不生于人。人中不生于鱼等。一一皆例说。今现见石不生草等。即知互用此彼因缘。犹不能生。况都无因缘而能生耶。疏又应生无前后起无早晚者。出常生之过也。谓既无因缘处。自然而生者。且如正月一日。便合有谷麦麻豆及□□初一时齐生。人畜等亦尔。不应谷待三月四月荞豆待六月七月麦待九月十月等。以不假因缘。自然能生。何所待耶。疏神仙等者。就彼宗行解相违以破。谓彼立教云。一切自然而生。自然而得。不因修习。若如此者。则自然神仙。而承习彼教之徒。何必烧炼还丹。采种灵药。吐纳津气。服食参苓等耶。自然太平。何必立君臣设风政而治之耶。自然仁义。何必诗书礼乐教习耶。故云何用立此教为轨则乎。故知无因自异。大无义也。无缘自殊。殊无理也。无理之殊。殊无优劣。无义之异。异无衡准。是以造化无衡准。不可责其所由。天地无优劣。不可诘其所以。无以而恶类自多。无而由善类自少。由于自化。则化为善恶根本。圣人贵本。故推万物。出于自化。既出自化。则善恶类。自化之所为也。圣人奚故进善而默恶。尊贤而贱愚。录美而弃丑。好富而疾贫耶。若便贫丑愚恶。皆是自化。圣人疾而弃之。非也。疾弃自化之所为。则自化为非理矣。自化非理故。善少而恶多。贵少而贱多。富少而贫多。美少而丑多。此自化之非理也。由其非理故。圣人取其非理。而疾弃之。若其是理。圣人何故疾弃之乎。且疾弃自化之所为。不及疾于自化矣。今不疾自化。而疾自化之所为。是圣人之不识本矣。

　　疏外计元气下。第四段也。文三。一叙。二非。三和会。叙中所引。如文可见。意云。万物唯气。离气无物。禀神于天。受形于地。故形神者粗妙之质。(故五运云形质之始谓之太极)粗妙者清浊之气。散则反至本。聚则成于物。聚散虽异。而其气一焉。以恒一之气。运造化之功。千转万变。而未始有极也。礼记说人死云。魂气归于天。形魄归于地。故祭者。求诸阴阳之义也。言求阴阳者。既归天地即归阴阳。阴阳聚又却为人。故不可极。

　　疏非之下。二非也。于中又三。一无前世失。二无后世失。三无三性失。初中复四。一指宿习本有难也。所言欻生等者。谓欻生之神。(欻者从无忽有。不令人觉不知何来也)未曾经习爱恶喜怒之情虑。若言自然无宿生习种者。则虽逐境随缘不得而生。何者。以其未曾未虑故也。今幼少时。逐境随缘。渐渐生爱恶等。则知先已经习经虑。由托生历世。废忘前习。今因再遇境缘。爱恶渐渐明显。岂但是气能如是乎。

　　▲疏若云欻有等者。二约未习则无杂也。谓若是神知禀气欻有。先无积习娇恣。便能随念者。应一切悉能随也。谓逢女色等便爱。遇技艺便为。见不平能断。对怨亲能辨等。不应待十年五年方有能为之事。今既不然。即知非欻生便能随念也。既无随念自成之理。而有缘习转变之道。则禀气成神。神散归气。不为当矣。由是观之。神知非气。可以明矣。

　　▲疏若云初禀下。三指事遮救也。初三句外救之词。谓前难破云。既未学习。则不能一一随念所作。即非所熏之气而能所为。彼乃救云。由感物而变易。(入色也)故能随念。不必宿习。但感无感异。非学不学殊。故云尔也。疏且婴儿下遮也。婴儿者。苍颉篇云。女曰婴。男曰儿。亦有作璎。非此字也。言如次生而者。谓一岁贪相生。二岁瞋相生。三岁娇相生。(相皆去声)未有师习者。一月无人教令惊畏。而自惊畏。乃至贪瞋娇相皆尔。据此则不因感物而变易。若云即是外可惊可贪等物便能感者。何得此物不能感木石令惊等耶。又不能感达道上智令贪等耶。故知惊畏贪等。定是无始已来。相续心识。随缘业而为人畜等。但宿习种性。有久近明时之殊。故惊等有渐次。利钝愚智等异。非自然。无知之气而无能见也。夫元气无知。则不得生。心神有知。则不得断。不断则相续。相续则非歘生也。以非歘生。忆念相续。是故孩幼不得师资。不待教训。而喜怒贪爱。已自生矣。今不知孩幼由习。而使计心神自气而出。是违理违教。而相矛楯也。

　　▲疏鹰犬下。四以正行邪也。鹰犬宿有搏搦之能。经历几生几世。不妨废忘。故今世初生小鶵之时。性似驯善。纵令长成。亦未解搏撮。故因依宿种。而调习之。方成所能。此为正也。若无宿种。但由教习者。如调鸠羊使能搏噬。此为邪说也。但有其言。终无其事。故云以正斥邪。搏谓撮搦。噬谓咬啮。

　　疏又若禀下。第二破无后世失也。文中亦四。今初以有难无也。鬼神之华。外教及世人。皆许是有。故约此难之。言灵知者。灵是幽冥不可测度之义。如阴阳不测之谓神。非说灵觉佛性而云灵知也。意言鬼神的有知而不间断。然此知冥寞所知之事不与世同。故云灵也。夫识与气异故在此矣。

　　▲疏今有鉴下。二双彰过未二世也。鉴达前生。追忆往事。即知定有过去也。鬼神灵知不断。即知定有未来也。追前续后之事。并在注中。云鲍靘李家者。宋书曰。鲍靘字太玄。东海人也。生五岁。语父母云。本是曲阿李家儿。年九岁。堕井死。其母寻访。果得李氏。推问皆符验焉。注昙谛弘觉者。释昙谛。俗姓康氏。年十余。遇见关中增䂮。䂮曰童子何以呼宿士名。谛曰和尚本是我沙弥。䂮甚愕谛父彤乃具说谛生本末。䂮乃悟。而泣曰。即䂮先师弘觉法师也。由于此而观。神之相续。未尝绝灭。故得李死为鲍。犹托往生。觉灭成昙。还论昔事。理虽荒昧。事甚昭彰。而谓身死神无。还归于气。何欺誷也。注羊祜指环者。晋太傅羊祜。年五岁时。尝令乳母取先所弃指环。乳母曰。汝本无此物。于何取耶。祜曰。于东垣边。弄之。落桑树中。乳母曰。汝可自觅。祜曰。此非先宅。儿不知处。后因出门。游望遥东行。至李家人主东垣树中。采得小环。李家惊语曰。此亡儿之物也。云何持去。祜持环走归。乳母既说祜言。李悲惊。遂欲求祜为儿。里中解喻。然后乃止。注蒋济子者。楚辞平阿人。魏文帝时。为太尉。有子。亡已七年。其妻夜梦见亡儿。苦之曰我在地下。为太山役。五百年。苦颇甚。言今预单府南。有孙阿者。太山府君欲召为省录事。愿父母属使。我得安乐处。其妻惊觉。涕泣告济。济为人刚强。初不信之。至明日夜。妻复梦见亡儿。还如前梦之语。而蒋济遂至领单府南。访得孙阿。即以梦中亡儿之言。嘱阿。阿曰。若知是当地下。与公子方便。经二月。孙阿病。一宿而卒。后十日。其妻还见亡儿来告之曰。我在地下。得太山录事免役。魏时人出别异传。注嬖妾者。小史云。晋太史魏武子。有宠妾。武子疾。命其子。告之曰。吾死必嫁此妾。无违我言。及疾困。复命颗曰。必杀妾从我。颗思之曰。吾从父省觉之言。不从昏乱之语。后乃嫁之。秦以杜回为将罚晋。晋命颗为将拒之。克明交战。颗夜梦一人。谓颗曰。将晨早战。我率以助君。必令取胜。颗问之曰。君是何人。而能见助。答曰。我是将军亡父妾之父也。感将军不杀我女而改嫁之。故率鬼兵。以相助尔。颗喜侵晨动战。以击秦兵。杜回为结草围之。进退无路。为晋师所败。语云鬼役结草。此之谓也。注苏韶者。晋书曰。苏韶为晋中牟令卒。其侄石节。每见韶来。与之言语。无异于生平。前后四十余度来。节因问曰。死何如生曰。无异耳。节曰要当不如。韶笑曰。卿后自将知之。节问死者何不归故尸骸。韶曰。譬如断卿一臂。以投于地。就剥削之。于卿有患否。死尸骸如此也。苏韶言与生不殊者。将知人死神识不灭也。又言死去尸骸。如弃断臂。则人之死也。神离人形。更受鬼形。亦可知矣。注孔子语者。子贡问孔子曰。死人有知乎。将无知乎。子曰。吾欲言死之有知。将恐孝子顺孙妨生以送死。吾欲言死之无知。将恐不孝之子弃其父母而不葬。赐欲知死者有知与无知。非今之急。后将自知之。未晚也。

　　▲疏故祭祀下。三证成不断也。夫古之议者。佥以死为无知矣。然而祭祀求祷。动皆为之。岂非言行之相反耶。若时代寂寥无间无见而以死为无知者。斯可察。自古已来。为祸为福。皆有见闻。故不乏于时矣。然而议者。犹奴鬼神为无知。其言之盛。强于有知之论。此故不照其本。不达其源。使之然也。且夫俗以鬼神为无知者。据乎不见。吾之所以为理证。此亦各据其一端矣。若以不闻不见为无。则天地之内。不闻不见者。甚众矣。岂可即以不闻不见为无耶。然而迷者皆同此执。余安能广而解之哉。且举类以明之耳。疏况死而苏说幽涂事者。刘聪。麟嘉二年癸亥。东平王约是也。聪之死一宿犹暖。遂不殡殓。乃苏言。见元海于不周山。经五日。遂从至昆仑山三日复返于不周山。见诸王公卿将相死者悉在。宫室甚壮丽。号蒙珠离国。元海谓约曰。东北有遮须夷。无主久待。汝父为之。父二年当来。来后国中大乱。大相杀害。家死亡略尽。但可永明辈十数人在耳。汝且还。后年当来。见汝非迟。不久约辞。而道过一国。名曰倚尼渠余国。引约入宫。与囊一枚曰。为吾遗汉皇帝。约辞而归。置皮囊于几上。俄而苏。使左右几上取囊开之。有一方白玉。题文曰。倚尼渠国天王。敬信遮须夷国天王。岁在摄提。当见驰使呈聪。聪曰君审如此。吾不惧死也。其后约死。屡昼见聪。恶之言。谓太子粲曰。吾寝疾惙顿。怪异特甚。往以约言为妖。比累日见之。此儿必来迎吾也。何图人死定有神灵如是。大与。元年聪死。与此王并葬焉。由此言之。则死而有知。岂为虚哉。又有死而苏者。相继不绝。皆见幽涂官属受苦之处。一与内经相应。若今待契苏者。岂虚为此见哉。

　　疏或死后至饮食者。此事最多。古今皆有。余四十年中。见闻之者。约二十余条。于中。询验详审的实者。还有三五缘。非稽古所得。不敢形于翰墨。况古今多时耶。况多人见闻耶。任讲者各随见闻而说。勿说接苗虚得传无根本者也。疏酬恩冤者。酬恩如前结章。酬冤者。亦令古甚多。谓抂屈杀人被冤魂来仇。唯衣冠仕人。多说此事。昔有颜之推。依书史纂录古来死后仇怨之事。文有三卷。名冤魂记。所叙之事。凡七十条。今取显易处。编录七条于后。窦婴字王孙。汉孝文帝窦皇后从兄弟子也。封魏其候。为丞相。后乃免相。及窦后崩。婴益疏薄无势。点点不得志。与大仆灌夫相列鹿。交结甚欢。恨相知之晚。于时孝景帝。王皇后又同母弟田蚡为丞相。亲幸纵横。使人就婴求城南田数顷。婴不与。曰老仆虽弃。丞相虽贵。宁可以势相夺乎。灌夫亦助怒之。蚡皆恨之。后蚡娶妻。王太后诏。列候宗室。往贺蚡。灌夫为人狂酒。先尝以醉忤蚡。不肯贺之。窦婴强与。俱云酒酣。灌夫行酒至蚡。蚡曰。不能满觞。夫因言词不逊。蚡遂怒曰。此吾骄灌夫之罪也。乃缚夫。谓长史曰。有诏宗室。而灌夫骂座不敬。并奏其在乡里豪横。处夫弃市。窦婴还谓其妻曰。终不命灌夫独死而婴独生。乃上书具陈灌夫醉饱事不足诛。帝召见之。婴与蚡互相言短长。帝问朝臣。两人谁是。朝臣多言婴是。王太后闻之而怒。而不食曰。我在人皆凌籍吾弟。我百岁后。鱼肉之乎及出。蚡复为婴。造作恶语。用以上闻。天子亦以蚡为不真。特为太后故。论婴及夫弃市。婴晓死詈曰。若为死无知则已耳。有知要不独死。度月余。蚡病一身尽痛苦打击之者。但号呼叩头谢罪。天子使视鬼者瞻之。见窦婴灌夫共守笞。蚡遂死。天子亦梦见婴。而谢之。汉世何敞。为交址刺史行部。到苍梧郡商要县。暮宿鹊奔亭。夜犹未半。有一女子。从楼下出。自言妾姓苏名俄字始珠。本广信县修里人。早失父母。又无兄弟。夫亦丧。有杂缯百二十疋。乃婢一人名致富。妾孤穷劣弱。不能自振。欲往傍县卖缯。就同县人王伯。赁车牛一乘。直钱万二千。载妾并缯。令致富执辔。乃以前年四月十日。到此亭外。于时日暮。行人既绝。不敢复前。因即留止。致富暴得腹病。妾往亭长舍。乞浆取火。亭长龚寿。操刀持戟。来至车傍。问妾曰。夫人从何所来。车上何载。又夫安在。何故独行。妾应曰。何故问之。寿因持妾臂曰。少爱有色。宁可相乐耶。妾时怖惧。不肯听从。寿即以刀刺胁。一剑立死。又杀致富。堀楼下。埋妾弃婢。取财物去。杀牛烧车。车釭及牛骨。贮亭东空井中。妾死痛酷。无所诉故。来归于明使君。敞曰。今欲发汝尸骸。此何为验。女子曰。妾上下皆著白衣。青丝履。犹未朽也。掘之果然。敞乃遣吏。捕寿拷问具伏。下广信县验问。与娥语同。收寿父母兄弟。皆系狱。敞表寿杀人。若于常律。不至族诛。俱寿为恶。隐密经年。王法所不能约。鬼神自许。千载无一。请皆斩之。以助阴杀正报听之。宋世永康人吕庆祖。家甚温富。尝使一石教子守视墅舍。以元嘉中。庆祖自往案行。忽为人所杀。族弟无期。先大舞庆祖钱。咸谓无期所害。无期便赍酒晡至狂所。而咒曰。若茶酷如此。乃至我魂而有灵。使知其主。既还至三更。见庆祖来。云近行见教子畦畴不理。诉当痛治。奴遂以斧破我背。将帽塞口。因啮奴指悉破碎。便取刀刺我头。曳着后门。初见杀时。起行人亦在其中。奴今欲叛。我已钉其头着壁。言毕而灭。无期。平且以告父母。潜视奴所住壁。果有一把发。以竹钉之。又看其指并破。即录奴诘验。臣伏又同。汝既凶逆。何以不叛。云头如被系。欲逃不能。诸同见者。事事故相符。即焚教子并其二息琅琅。诸葛覆。宋元嘉年。为九真太守。家累悉在杨都。唯将长子元崇述职。覆于郡病亡。元崇年始十九。送丧欲还。覆门生何缯。贪其赀货。与伴共推。元崇随水而死。因分其财。尔夜。元崇母陈氏。梦见元崇还具叙文亡及身被杀委曲。尸骸流漂。怨酷无双。奉逮累载。一日长辞。衔悲加酷。如何可说。歔欷不能自胜。又云行速步极。因卧窗下床上。以头枕窗。明日视儿眠处。足知非虚矣。陈氏悲怛惊起。把火照儿眠处。治湿犹如人形。于是举家号泣。便如发问。于时。徐森之。始除交州。徐道立。为长史。道立即陈氏姑儿也。具疏所梦。托二徐捡之。徐道立。遇诸葛。丧照除验。其父子亡日。悉如鬼语。乃收凶二人。即皆款伏。依法杀之。更差人送丧。达郡东海。徐某甲前妻许氏。一男名铁臼。而许某。亡甲改娶陈氏。陈氏凶虐。志灭前妻之子。陈产一男。生而咒之曰。汝若不除铁臼。非吾子也。因名之铁杵。欲以撞铁臼也。于是摇打铁臼。备诸苦毒。饥不给食。寒不加絮。某甲闇弱又多不在。后妻恣意。行其暴酷。铁臼竟以冻饿。病疲而死。时年十六。亡后旬余。鬼忽还家。登陈氏床曰。我是铁臼。实无片罪。横见残害。我母诉怨于天。今得曹府来取铁杵。当令铁杵疾与我遭苦时同。将云自有期日。我今停此待之。严如生时。家人宾客不见其形。皆闻其语。于是恒在屋梁上住。陈氏跪谢。厚颜为设祭奠。鬼云不烦如此。我今死痛。岂是一餐所能酬谢。陈氏夜中窃语道之。鬼厉声曰。何敢道。我今当断此屋梁。闻锯声屑亦随落。拉然有响。如栋实崩。举家走出。焰烛照之。亦了无异。鬼又骂铁杵曰。汝即杀我。安坐宅上。以为快耶。当烧汝屋。即见火然烟焰大猛。内外狼狈。俄尔灭。茅茨俨然。不见亏损。日日骂詈。时复歌云。桃李华严霜奈何。桃李子严霜早落。亡声甚伤凄。心是自悼。不得成长也。于时铁杵六岁鬼至。便病疫腹大上气妨食。鬼屡打之处青黡。月余而死。鬼便寂然。梁武帝。欲为文帝陵上起寺。未有佳材。宣意有司使加求访。先有曲阿人。姓弘。忘名。家甚富厚。乃共亲族。多赍财货。住湘州治生。遂经数年。营得一筏林。筏可长千步。材木壮丽。世所希有。还至南津。被尉孟少卿。希朝延旨乃加绳墨。弘氏所赍衣裳缯彩等。犹有残余。诬以机道劫掠所得。并初造作过制。非商估所宜结。正处死。没入其筏。以充寺用。奏遂施行。弘氏临刑之日。敕其妻子。可以黄纸百张并具笔墨置棺中也。死而有知者。必当陈诉。又书少卿姓名数十。吞之。可经一月。少卿端坐。便见弘来。初犹避捍。后稍款伏。但言乞命。饮血而穴。凡诸狱官及主。尽舍人。预此狱事。及署奏者。以此弘殁未出一年。零落皆尽。皇基寺。营构始讫。天火烧之。略无纤芥。所理柱木。亦入地成灰。江陵陷时。有关内人梁元晖。俘获一士夫姓刘。泣曰新城失其名字。此人先遭侯景乱丧失家口。唯余小男。年始数岁。躬自担抱。又着连枷。值雪泥涂。不能前进。元晖逼令弃儿。刘君爱情。以死为请。遂强夺取。掷之雪中枝拍之下。驱蹙使去。刘乃步步回首。号叫断绝。辛苦顿弊。加以悲伤。数日而死。死后元晖日日见刘申呼索儿。因此得病。虽复对之悔谢。来诛不已。元晖载病。到家卒。略叙七段。余者皆例然。或有憾积怨深竟为淫疠。论情诉屈。托助求申。灵应寔多。故无虚也。岂死者妄为此异哉。又有巫觋。见人先祖父母。说其形状及生平言说。一无差参。岂巫能诈。为其说哉。疏乃邪病咒禁而愈者。有邪病。符书打拍发遣。即得瘳愈。此事人间甚多。见闻既众。不必繁叙。又缘此事于楚夏吴越法则各殊。不可具叙天下厌禳鬼神之风俗也。各随所见而说。况后大理可寻。而是非可辨乎。

　　疏等耶者。都结。等者等余所不说者。耶之一字。贯于况死而苏下四句。应于况字也。合有四个耶字。今以一贯之。读疏者应从况字直至耶字。都为一句。作声势读之。然后分为四节说之。注王死云云者。汉时有王死。作无鬼论。今取其中语。而破之。王死曰。以田蚡心负懔恨。病乱妄见。凡人疾病则畏惧。惧则妄想。妄想虚见。今答曰。若田蚡虚见。不当呼诺伏罪。岂有虚见。而身得痛者乎。心应妄想见而妄想得痛也。若虚见者。武帝令视鬼者瞻之。见窦婴灌夫两人共守笞之。岂巫者亦病乱妄见乎。若以巫者亦妄见。不当断见形状一与病者同也。将病者能使虚见有形。令巫者见之乎。若其不能。巫者不应有所见也。由此而言。执虚见。以为无鬼。未见其得。更有数番。如别卷说。设其田蚡事之无由。如前引冤魂志五段中第一科说。

　　▲疏问若人死下。四问答通妨也。此亦答王死问之缘。疏取意用之。不具其文。故直言问答标人科文也。难意云。夫天地开辟。若人死辄为鬼。则道路上一步一鬼也。鬼宜见数百千万满堂盈庭填塞巷路。不宜徒见一两人。答夫人死为鬼。鬼死为牛。牛死为鱼。鱼死为天。天死为鬼。鬼死复为人。随业变化。不拘一类。六道轮回。未始有极。岂可人独有死而鬼无死乎。若鬼长不死。则可如来论也。

　　疏且天地之气下。大文第三。难无性失也。谓若有知之类。即禀阴阳之气。无知之物。则不禀气。则知与无知各异。今既俱禀阴阳。不待为异。何故草木无知。人畜有知。据此则知。是心神不关气也。若云人畜禀阴阳气多。草木禀少。故无知者。即应草木知少。人畜知多。今既不尔。何言气知。且神有贤愚善恶千差。而阴阳气中岂有此千差耶。夫识与气异故。在气无知。在识有知。岂混之于一气哉。经曰四大合散唯心为本。在三界中。独来独去。无一随者。据此即知。非气为本。若气而生。心心复不合善恶等别。若善恶亦气。则不因习学。既不因习。何用孔老设教令习学仁义改恶为善耶。

　　疏由是而观下。第三和会内外二教不相违也(由各执一。故见相违)言附气者。心识有人畜等业。则托附阴阳之气。而为身也。谓识是正因。气是助缘。心识能知一切境。能作种种事。阴阳气则能成骨肉躯质。如注所说。故论云。未曾有一法不从因缘生也。言世世传续者。如广弘明集。沈约云。此众生之为佛性。寔在其知性常传也。谓心神。无垢已来。曾受千千万万身。曾弃千千万万身。每一受身。皆禀于气。故云传续也。从故仁暴由尧桀下。却成是立儒道二教训习有益之深理也。若不依此解之。则如前所破。有种种过失。教之益不成。则知三教皆是圣人施设。文异理符。但后人执文迷理。令竞起毁誉耳。

　　疏二显是者。大文第二段也。前对外非。但将法相宗教略与和会早已无违。令直据了义实教本末。兼法相权教等。悉皆会取。以成正义。故立显是。文中二。一正显也。此义具在悬谈第四门分齐幽深之中及普贤章五教唯心义门中具说。要叙即捡。或但指文不叙亦得。或取意便略销此文亦得。文亦显在。

　　▲疏故远公下。二引证也。言由其道者。道谓道迳门户。非谓至道。意言因缘所感之身岂不由从道迳。而乃无端忽有此身耶。惑网者。惑是烦恼。烦恼如罗网。缠缚众生。求出不得。渊者。至深之水。众累者。一切业报。业报二种。是大患累。令诸有情受众多苦也。府是众物积集之处。论语注云。藏财货曰府。故人众都邑。称之曰府。二理等者。无明发业。贪爱润业。二种道理。皆潜为心神之作用。迷者不觉。故云冥也。吉凶等事。不出此二也。无明掩照者。根本不觉。迷于本觉也。情想等者。情想是业相转相及二粗相。外物是境界相。初迷真起似。即为无明为因生三细。后迷似执实。即智及相续执于转相。我执于境界为法。贪爱等者。流谓能润。性谓业种。成形谓受异熟之身。彼我等者。既是我身为身。此则余物皆彼故。封执系着。余文易解(上来释义竟)。

　　圆觉经大疏释义钞卷第九(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第十(之上)

　　终南山草堂寺沙门　宗密撰

　　业报章中。大文第二。释文也。别释中。善恶不动三种业者。即大经中。罪等三行也。彼经云。凡夫执着。常求有无。不正思惟。起于妄行。谓罪行福行不动行。释曰。罪福二行。即此恶善二业。不动名同。谓由迷异熟因果。违正信解。起感三涂总报恶业。及人天别报苦业。皆名罪行。由迷真实义故。不知三界皆苦。妄谓为乐。起欲界人天善业。名福行。四禅八定静业。名不动行。初恶业苦报者。以三恶果是不可乐故名苦。酬前恶业故名报。此通依正二报。下随类别指。文中二。一略消经文。二开章释义。初中。言境背等者。如举不及第选被骏放瞋恨侍郎。况所求欲。遂被人障隔破败等。如此等类。人间约百千万核。不可具载。既杀害逼恼种种之相。即怨怨相报。无有断期。此皆从瞋起恶业也。亦可下从贪起于恶业。文易可知。前则杀生两舌恶口等三不善业偏增。后则淫盗绮语三不善业偏增。妄语通二。成七支业。皆是所起。其贪瞋痴即能起也。故都名十恶。又逼恼凌辱饮啖。皆入轻收。非十恶数。若约犯十重戒。即应加酤酒悭自赞入于贪中。其瞋及说过谤佛。入于瞋中。痴通二毒。故不别说。又因贪瞋破戒。皆名爱罗刹。因痴破戒。名见罗刹。痴者别生异见。言无罪等者。非如牛羊之类。其所依罪相。亦不离杀盗等。故不别说。又痴人亦有平平。不能作善作恶。同于无记。故此不说。不说无记之报。但言善恶之报。亦此意也。细穷亦有其相隐劣。故不说也。疏故华严经下。证的有三恶报非唯地狱饿鬼也。

　　疏然三恶道下。二开章释也。于中有二。初标章。后次释。初中复二。初总标章。一释名下。二依标开目。

　　▲疏初中下。依章次释也。便为五段。今即是初。地狱者。捺落迦。此举依报之名。已释名也。以器即是依故。俱舍云。于捺落迦中。(是地狱也)受五蕴异熟。异熟起已。名那落迦。(此云恶者。谓造恶之者。是有情正报也)虽依正不同。而总是极苦之异熟名也。处所不定。非唯地下。若约正翻。即无地狱之名。故疏云顺方等也。饿鬼者。正理论云。又多希求。以自存济云云。名傍生者。正理云。彼趣多分身横住故。或彼趣中。容有少分傍行者故。

　　疏然六趣下。第二出体也。皆以第八者。唯识云此中第八识。是界趣生死施设本故。又云。此识定为界起。生体无劳。别执有实。命根以无间断。是真异熟。纯无覆无记性故。则此三恶。亦皆同以第八为体。

　　疏地狱者。文二。初别解三类处分量。名目受苦等相。后然上等下。因便明狱卒是情非情等。初中疏文约瑜伽也。从此下者。此瞻部洲下也。俱舍亦云。此瞻部洲下。过二万。有阿鼻。曰大捺落迦。婆沙一百七十二云。大德作如是说。瞻部洲下。有大地狱。亦有近边及孤独地狱。于余三洲唯有近边孤独。无大地狱。所以然者。唯此洲人。造善猛利。造恶亦猛利。非余洲故。有说北洲亦无近边等狱。是受纯净善业果处故。等活者。谓彼有情。多共聚集。业增上生。种种苦具。次第而起。更相残害。闷绝躄地。次虚空中。有大声言。此诸有情。可还等活可还等活。彼诸有情。欻然复起。如前苦具。还更残客。由此因缘。长时受苦。乃至先世所造一切恶不善业。未尽不出。因以名焉。等活下四千者。即是过四千已。始至黑绳等余七狱。非四千内。黑绳者。谓彼有情多分。为彼所摄。狱卒以黑绳絣之。或为种种方分。图画文像并之。以随所画之道。若凿若断。或斫或刻等。由是因缘。乃至业尽方出。众合者。谓彼有情。或时展转聚集和合。尔时便有狱卒。驱逼令入两铁𦍞头大山之间。彼既入已。两山迫之。既迫已。一切门中血便流注。如是两𦍞头马头象头师子头虎头等亦尔。二复令和合置大铁槽。槽中压之。如压甘蔗。既被压已。血便流注。三复和合已。有大铁山。从上而随。令彼有情躄在铁地。若斫若刺。或捣或裂。既已血还注流。乃至业尽方出。号叫者。谓彼有情。寻求舍宅。便入大铁室中。彼才入已。即便火起。犹如烧然极烧然遍极烧然。既彼烧已。苦痛逼切。发号叫。乃至业尽方出。大号叫者。苦相与前差别。谓彼室宅。其如胎藏。苦既过前。发声遂大。烧然者。此有三种。一谓彼狱卒以诸有情。置无量逾[跳-兆+善]那。三热大铁镦。左右转之。表里烧煿。二又如炙鱼。以大铁串。从足贯之。彻顶而出。翻覆而炙。令彼有情诸根毛孔及口中悉皆𦦨起。三复以有情。置于如前大热铁地。或仰或覆。以三热大铁棒。或打或策。遍打遍策。令如肉团。长时受苦。乃至业尽方出。极烧然者。此亦三种。一以三支大铁串。从下贯之。彻其两肩及顶而出。由此眼耳鼻口毛孔。猛𦦨流出。二又以三热大铜铁鍱。遍裹其身。三又复倒掷三弥满灰水大铁鍑中。而煎煮之。其汤涌沸。令此有情流荡漂转。或出或没。使其血肉及以皮脉悉皆销烂。唯骨锁在。寻复漉之。置热铁地上。令彼皮肉血脉复生如故。还置镬中。余如大热中说。乃至业尽方出。无间者。此有六种。一谓于中。东方多百逾[跳-兆+善]那。三热大铁地上。有猛炽火㓨。腾𦦨东而来。㓨彼有情。穿皮入肉断筋破骨。复彻其髓。烧如脂烛。如是己身皆成猛焰。如是余方亦尔。由此彼诸有情。猛焰和杂。唯见火聚从四方来。火焰相杂。无有间隙。所受苦痛。亦无间隙。唯闻苦痛号叫之声。如是众生。因名无间。二又次铁簸盛满三热无间猛焰铁灰而飏簸之。三复置热铁地上。令登大热铁山上而复下。下而复上。四又从口中拔出其舌。以百铁钉。钉而张之。令无皱褶。如张牛皮。五复更仰卧于热铁地。以铁钳。钳口令开。以大热铁丸。置其中。即烧其口及以咽喉。彻于腑藏。下而出。六又以洋铜而灌其口。烧喉及舌。彻于腑藏。从下而出。所余苦恼。如猛烧然。业尽方出。俱舍云。而于其中。受苦无间。非如余七大捺落迦受苦非恼。故名无间。且如等活中诸有情身。虽被种种斫刺磨捣。而彼暂遇凉风所吹。还活如本。由此立等活名。阿鼻狱中。无如此事。又说无乐间苦。故名无间。余地狱中。有乐间起。虽无异熟乐。得有等流乐故。若准婆沙评家。应作是说。由造作增上不善业生。彼所得身形广大。一有情身。据多处所。中无间隙。故名无间。问若一身遍满。余有情生如何容受。答以业力同故。虽一即满。容余无妨傍相当。皆隔二千由旬者。此依瑜伽。由彼但言此下三万二千由旬有等活。等活下四千。有余那落迦。若准此。从地而下。三万二千。始到等活顶也。等活纵广左右一万。复从此下四千。方到黑绳等七。此七纵广一一自有一万。据此即合傍布列而住。非上下重叠。以妙高山入水八万。下踞金轮。若此重叠。略计无间底。去平地。便合有十二万八千由旬。则侵入金轮过半。是以瑜伽钞有两解。以傍列为正。皆隔二千者。则七个傍布。其间相去。一一各有二千由旬。非上下相去也。

　　△疏八寒者下。第二明布列八寒狱也。一疱狱者。谓彼有情。极重广大。寒触所逼。一切身分。悉皆卷缩。犹如疮疱。下二千由旬者。谓初寒与等活齐。即在等活傍边也。从本等活下二千。并有余七。此七亦是傍布列而住。非上下也。据此俱合在等活下黑绳上。正当其中。若准俱舍说。从此地而下。过二万逾缮那。始到无间。无间深广。亦各二万。其底去此四万。余黑绳等七。却在无间之上。重叠而有。一说尽在无间之傍。其八寒。亦在前大地狱傍边也。问此瞻部洲其量无几。下宁容受无间等耶。答洲如谷聚。上尖下涧。是故大海渐深渐狭。故能容受。疱裂者。寒苦过前。犹如疱溃。脓血流出。其疮卷缩。上二从身所似。因以为名。𠿒(计葛反)哳怗(叱涉反)者。俱舍云。頞(乌葛反)哳吒。(涉诃反)是忍寒声也。寒转增故。口不得开。但能动舌。作𠿒哳怗等声也。郝郝凡者。俱舍云臛臛婆。此则寒更转切。动舌不得。但作臛臛声耳。虎虎凡者。俱舍云虎虎婆。此则开口亦不得。但作虎虎声也。此三从其忍苦寒之声异。以立名也。青莲华者。由彼寒触所触。一切身分。悉皆青淤。皮肤破裂。或五或六。红莲华者。青过前色。色变红赤。皮肤分裂。或十或多。大红莲华者。谓彼身分。极大红赤。皮肤分裂。或百或多。后三从所似色。以立名也。已上根本说。疏近边者下。第二别解近边也。此逼八热四面门外。每门各有四所。近根本之边。故曰近边。如城郭之园华。是彼罪人游行之处。俱舍日增。彼颂云。八增皆十六。谓煻煨。尸粪。锋刃。烈河。增彼长行自释。此是增上。彼刑害所。故说名增。本地狱中。适被害已。重遭害故。此以苦重增上。名增。一煻煨者。谓彼煻煨没膝。若诸八热有情。求出舍宅。游行至此。下足之时。皮肉筋骨。并即消烂。举足还生。平复如本。二尸粪者。谓彼尸粪为泥。此诸有情。为求舍宅。从前出已。渐渐游行。陷入其中。首足俱没。又于泥内。多有娘矩吒虫。身长一尺。觜白头黑。穿皮入肉。断筋破骨。取髓而食。三锋刃中三者。一有利刃剑。仰刃为路。彼诸有情。从前出已。游行至此。下足之时。皮肉筋骨。悉皆消烂。举足还生。平复如故。二有剑林。彼诸有情。从前出已。往趣彼荫。才坐其下。微风遂起。刃叶坠落。斩截其身。一切支节。便即坠地。有黑梨狗䶥掣脊脂。而啖食之。三有铁设拉末梨林。如皂荚㓨树。彼诸有情。从前出已。便来趣之。由狗等趁。遂登其上。当登之时。一切㓨锋。向下而㓨。彼欲下树。复回向上。贯㓨其身。遍诸支节。尔时便有铁觜大鸟。上彼头上。或上其膊。探啄眼睛。而啖食之。四烈河者。有广大河。沸热灰水。弥满其中。彼诸有情。寻求宅舍。从前出已。来堕此中。犹如以豆置之大镬。然猛炽火而煎煮之。随汤腾涌。周施回没。于阿两岸。有诸狱卒。手执杖索及以大网。行列而住。遮彼有情。不令得出。或以索罥。或以网漉。复置广大热铁地上。仰彼有情。而问之言。汝今者欲何所须。彼答言。我今竟无觉知。然为种种饥苦所逼。时彼狱卒。即以铁钳。钳口令开。便以极热烧热铁丸。置其口中。余如前说。若彼答言。我令渴苦。彼即以洋铜灌口。长时受苦。业尽方出。俱舍云。此河如堑。前三似围。四面各四增故。言皆十六。彼又引经云。此八捺落迦。我说其难越。以热铁为地。周币有铁墙。四面有四门。开闭以铁[乳-孚+房]。巧安布分量。各有十六增。多百逾缮那。满中造恶者。周遍𦦨交彻。猛火恒洞然。

　　疏孤独者下。第三别解孤独也。且根本地狱。有十六增。以为眷属。寒虽无眷属。处所是本。唯此不尔。故曰孤独。俱舍亦说。余孤独地狱。以随诸有情各别业感。差别多种。处所不定。乃至或在地下空及余处。诸地狱器。安布如是。本处在下。枝派不定。上来总是大文初别解三类处所名字等相讫。疏然上等下。是第二段。因便论狱卒是情非情也。问上诸狱中。皆有狱卒不。答准瑜伽论。皆有无失。若小乘显宗论说。无间大热炎热三。无狱卒防守。大号叫众合等三。少有狱卒。但琰魔王使。时时巡捡。其余皆有非情者。若准二十唯识。一向非情。若约俱舍。即通两解。彼云有说非情如何动作。(问也)有情业力如成劫风。(答也)若尔如何通彼大德善现说。如彼颂言。心常坏忿毒。好乐诸恶业。见他苦欣悦。死作琰魔卒。(问也)琰魔王。使诸罪利婆掷诸有情置地狱者。是实有情。非地狱中言有情者。故地狱卒。非实有情。(答也)有说有情。若尔此既恶业。何处受异熟。(问)即地狱中尚容无问。所感异熟。此何理遮。(答)若尔何缘火烧彼。(问)此定由业力所隔碍故。或感异大种故。故不被烧。(答也)婆沙亦同。疏依前仪及二十唯识说也。已上就别释中地狱竟。疏畜生亦三下。第二别解畜生之种类也。注更相残害等者。如羸弱者。为诸强力之所伤害。受种种苦。以不自在。他所驱使。多被鞭挞。与彼人天。为资生具。由此因缘。具受种种极重苦恼。疏饿鬼亦三下。第三别解鬼也。此下过至余处者。俱舍云。诸鬼本处琰魔王国。于此瞻部洲下。过五百逾缮那。有琰魔王国。纵广量亦尔。从此展转。散居余处。或有端严。具大威德。受诸富乐。自在如天。或有饥羸。颜貌丑陋。如是等类。广说如经。琰魔。此云静息。意说一切众生未至彼时。皆云我不作罪。才至彼已。业镜手等。其罪自彰。更不敢言。故曰静息。东西洲有上两类鬼。北洲唯有大威德者。有说令无鬼。由悭贪感。北洲乃是无所摄受有情处故。四大王天。三十三天。有大威德鬼。与诸天众。守护防还。余义如别卷。

　　疏一由外障者。由习上品悭故。生鬼趣中。常与饥渴相应。皮肉血脉。皆悉枯槁。犹如糟炭。头发蓬乱。其面黯黑。唇口干焦。常以其舌。舐掠口面。饥渴慞惶。处处驰走。所到泉池。为余有情手执刀杖及以罥索。行列守护。令不得近。或强取之。便见其泉变成脓血。自不欲饮。如是等名由外障碍饮食。二由内障者。谓彼有情。咽或如针。口或如炬。或复头上瘿腹大。由此因缘。假得饮食。虽无他障。自然不能饮啖。名由内障也。经云其咽如针。即此辈也。三无有障者。谓有饿鬼。名猛焰鬘。随所饮啖。皆被烧然。由此常受饥渴大苦。复有饿鬼。名食粪秽。或有一分食粪饭尿。或复唯能饮啖。极可厌恶。生熟嗅秽。假得香美。而不能食。或一分自割身肉啖食。假得余食。竟不能啖。如是等辈。名饮食无有障碍。

　　疏身相者下。第四文也。与狱等量者。唯此无间所得。广大身形。一一遍彼处中。无小间隙故。余狱即定量。傍生小大。万殊鬼状。有说多分如人。亦似傍生。大抵变化不定。劫初皆作圣语。后时随处作种种言故。疏总称余皆不定。

　　疏寿量者下。第五段文。四天王寿等者。俱舍说。以四大王天寿量五百。方为等活一昼一夜。乘此昼夜三十成月。十二月为年。以如是年。彼寿五百。乃至佗化寿万六千。为炎热一昼夜。还以积此成月及年。彼寿如斯万六千岁。中劫者。为从十岁增至八万。复从八万减至十岁。名一中劫。于此如次者。望此八热。如次近半也。又俱舍说。如置苣蕂满一婆诃。婆诃(此云需。一婆诃者。当此一十石)设复有能百年除一。如是苣蕂易尽。生于疱狱寿量难终。此二十倍。为疱裂寿。如是后后。二十倍增。为八寒寿。畜极一中劫者。俱舍云。傍生寿量。多无定限。若寿极长亦一中劫。谓难陀等诸大龙王。故世尊说。大龙有八。皆住一劫。能持大地。鬼寿五百者。俱舍云。鬼以人间一月为一日。乘此成月及岁。寿五百年。

　　疏善业乐报中二。一略消文。二人天二道下。别明乐报也。文二。初五门解释。次判云下释通妨难。疏多思故者。多思两字。诸本不定。故古德随字。各作一释。若言思者。即为善能思量种种善恶。异余趣故。若言思者。有思慈德。亦异余趣故。意寂静者。人多无诸剧苦扰恼。不同鬼等恶求多求恐怯多畏极大苦恼。故名寂静。疏种类者二。初人。后天。人有四洲者。准俱舍说。于金轮上。都有九山。妙高处中。余八周回。绕妙高山。每一山间。复有一海。于第九铁围上内。咸海之中。四边有大洲渚。即当东西南北。一一与彼妙高。正相对也。人所止。即瞻部等是也。故疏注云海中陆地。即滩渚之土也。有树名此者。准俱舍说。此洲正中向北。有九黑山。黑山北有大雪山。雪山北有香醉山。雪北香南有大池水。名无热恼。于此池侧有瞻部林。依此林故。名瞻部洲。又此洲。北广南狭。三边量等。其相如车。南边唯广三逾缮那半。三边各有二千。疏东胜身者。以身胜故。名胜身。东狭西广。三边量等。形如半月。东三百五十三边各二千。西牛货者。圆如满月。径二千五百。周圆七千半。北郁单者。亦云俱卢。形如方座。四边量等。面各二千。随其洲相异故。人面种性身形寿量等一一不同。故今约洲。以辨人之种类。复有八中洲。是此大洲眷属。每洲边各二。如别卷说。定寿千岁者。无中夭故。俱舍云。诸处有中夭。除北俱卢洲。疏天谓六下。后明天种类也。谓六欲天及上二界。同是天趣。惑滥于彼。故特拣言。今此经文意唯六欲。谓经云。舍恶乐善。复现天人。既与人合明。即是散善所感之报。故除上界。又经文势首尾。自有三段。以此决定知唯欲天也。言六欲者。第一四大王众天。谓妙高下半。有四层级。其最下级。去水面一万逾缮那。如是上三层展转相去。亦各一万。如次从下。有三药叉神众。即是坚手持鬘恒憍及四大王。与诸眷属。共所居止。下三药叉神。并日月宫。及余七金山上所居天众。并是四王所管属。第一天摄四王是主。众是所领。故曰四大王众天。第二三十三天。亦名忉利。谓从此四大王。上四万逾缮那。到妙高顶。顶上四面。各有八天。总三十二。帝释所都。帖前成三十三。总为第二天也。第三复从此上空中八万逾缮那。有天。日夜。此云时分。受五欲境。知时分故。第四复从此上十六万。有天。曰睹史多。此云喜足。或名知足。受五欲境。生喜足故。第五从此上三十二万。有天。曰乐变化。变化欲境。自受用故。第六从此乐变化上六十四万。有天。曰他化自在。谓彼天处于他所化欲境。受用得自在故。前二地居。后四空处。于其所止。亦有宫殿。但依风云而住。上六总曰欲天也。希须之心者。即正出欲体也。谓贪欲二法与心相应。令心有所希须。故曰欲心。故舍利子说偈云。世间妙境非真欲。真欲谓人分别贪也。与五尘合者。即所欲境也。谓淫欲等者。此即指前尘体。并通外妨。以释六天得名欲之所由也。等者。等取饮食音声等。如四种苏陀味及妙音乐。为妙欲境故。通妨者。外妨云。上界亦有贪欲。何故独此受欲天称。故答云。从其粗重。为与五尘合等。便是得名之所以也。六受欲至笑视者。明受欲相。准俱舍说。初二形交。一同人间。然风气泄。热恼便除。非如于人有余不净。夜摩。才抱成淫。乃至执手笑视等。皆然。又有说。六天皆是交会。说相抱等。但为显彼时量差别。以上诸天。欲境转妙。贪心转重。故使之然。问诸天有男女不。答随彼诸天男女膝上。有童男童女欻尔化生。即说为彼天所生男女也。疏余东西北如次倍增者。谓东洲八肘。乃至北洲三十二肘等。疏面相次如车形等者。南如车形。东如半月。西洲圆满。北洲畟(音测)方。其洲土地阔狭之相。亦各如面相也。疏天则四王半里余五次增者。俱舍云。欲天俱卢舍四分一一增。则是一俱卢舍四分之一。如是后后一一分增。至第六天身长一俱卢舍半。俱卢舍。此云鸣唤。则是尽一鸣唤之间。远近当二里许。四分之一即当半里故。四大王天身长半里。第六天身长三里。疏此洲不定者。谓劫减最后极寿十年。于劫初时。则寿无量百千等数。不能计量。故俱舍颂云。此洲寿不定。后十初叵量。天者人间下。是俱舍颂也。要先建立天上昼夜。方可算计天寿短长。建立者。且如人间五十岁为最下。天一昼夜。乘斯昼夜三十为月。十二月为岁。彼寿五百年。上五欲天。渐渐倍增。谓人百岁。为第二天一昼夜。乘此昼夜。成月及年。彼寿千岁。夜摩等四随次如是二四八百千六百岁为一昼夜。还乘此昼夜。成月及年。如次。彼寿二四八十万六千岁也。上已五门解释竟。疏判云乐下。第二释妨。初会苦乐相违。后通五六有异也。初妨者。夫未出三界。无非苦果。况此具有八苦五衰斫截残害等。而辄判为乐。其故何耶。答此实是苦。今且就前三恶道苦苦之报。而判为乐也。故疏云粗相。言之五衰者。如经中说。有诸天子。将欲没时。五相先现。一衣垢染现。二华鬘萎悴。三两腋汗流。四身便臭秽。五天及天子不乐本座。时彼天子。偃卧林间。所有婇女。与余天子共为游戏。彼见此已。生大忧苦。复受𣣋篾悚栗之苦。由有广大福聚成就。及广大五欲天子生时。所余薄福诸旧天子。见已惶怖。受大忧苦。此上所说。通六欲天。其下二天子。又受斫截破坏驱摈残害之苦。由与修罗共战诤时。天与修罗。互相违拒。即执四兵仗。谓金银颇胝琉璃。共相战斗。尔时诸天及与修罗。或断支节。或破其身。或复致死。若复身断支节。续还如故。若断其首。即使殒殁。天与修罗。互有他胜。然天多胜力势族故。然其彼二。若为他胜。即退入自宫。己之同类。竟不慰问。由此因缘便怀忧戚。若天得胜。便入修罗宫中。为夺其女。便起违诤。若修罗得胜。即入天宫。为求四种苏陀味。故共相战诤。复有强力天子。才一发愤。其劣天子。便被驱摈。出其自宫。是故诸天受三种苦。谓死随苦。𣣋蔑苦。斫破残害驱摈苦。疏若于天鬼等者。会第二违也。谓修罗。于诸经说中。或有别开为一道。即有六道。或有便于天鬼畜中摄者。即唯五道也。释五道竟。

　　疏三不动业报中四。一正释本科。二总结三种业。三明受报时分。四会通权实。初中不动者。四禅八定等。感色无色界等报。因果俱有不动义故。文中二。如疏列也。

　　疏初释禅定者。又此总相言之。即曰八定。皆同以善等持。为自性故。若就别言。色界即曰禅。无色但曰定。以具支不具支止观均不均有差别故。如下辨相中释。又大小乘圣凡所修。大同小异。凡夫即苟且忻上殊胜。厌下苦等而修。又二乘为厌生死。忻上上地。断下下地。或求出三界。修禅定也。若诸菩萨。但为随顺法性。化生降外。引小示现。修习而入禅定。广如别卷。故凡修感报不越有顶。二乘修此。永出三界。菩萨示入神通自在广利益。及其所修体相名字忻趣证入。即大同小异。今经即唯是凡夫所修也。然疏中释名出体示相。即大段同。文中。初四禅。后四定。禅中。禅那者。新云复有通别。通云䭾多也。于一所缘下三句。是瑜伽二十三文。初句者。令心专一。释定名也。次二句释静虑名。俱舍云。依何义故。立静虑名。由此寂静能审虑故。亦同此也。即虑体是慧故。次文云。审虑即是实了知义。即定有静用。能生慧故。从用及果。故曰静虑。疏四无色下。通妨。妨云。如此则无色定及欲等持。应立此名。故为此通也。俱舍亦有此问。彼答有四义。如别卷说。今疏略唯上观均等一义耳。疏四但依次下。后择别名也。但以此初二三四。便为别名也。一寻伺等者。俱舍。问云。若心一境性是静虑体。依何相立初二三四。颂答云。初寻伺喜乐。后渐离前支。谓寻伺喜乐。建立为初。渐离前支。立二三四。离伺有喜乐。立第二禅。若离伺喜唯乐。立第三禅。若兼离前三种。则立第四禅。故同一境性。分为四种。问若尔何不便名寻伺喜乐静虑。而但以初二等。为别名耶。答但若名寻伺喜乐。即各于当地。有所不遍。且如初禅。若名寻伺喜乐。即不遍中间禅。以有伺无寻故。兼无喜乐。唯舍受故。又诸染静虑。多不具支。及未至近分。皆无喜等。亦唯舍受故。故但名初二三四。即于当地。无所不遍。余如别卷。八定皆同也。疏四无色下。释四定也。亦有通别。通中初二句。但得名定。不同静虑。别有胜名可从也。超过违害者。婆沙一百四十一云。此四地中。超过一切有色故。违害一切有色法故。色法于彼无容生故。即除灭厌弃一切色想也。俱舍云。无色谓无色即灭三有对色想。思无边空等。是违害超过之义也。以在欲色界。修入此定。身色犹在。俱作胜解。厌坏色想。思空识等。为其境界。而入此定。疏前三从加行下。二释别名。俱舍云。空无边等三名。从加行立。谓修定前起加行位。厌坏色故。作胜解想。加行成时。名空无边处。又于加行。厌无边空。起胜解想。思无边识。加行成时。名识无边处。又于加行。厌无边识。起胜解想。舍诸所有。寂然而住。加行成时。名无所有处。故言前三段加从得名。有顶时劣。当体受称者。俱舍云。非想非非想。昧劣故立名。由无下地明慧胜想。名非想。有昧劣想。名非非想。即约彼处想昧劣故。当体立名。问此加行时。作何行相。答准俱舍说。此加行时。亦作是念。诸想如病如箭如痈。若想念无。便同痴闇。唯有非想非非想中与上相违。寂静美妙。则知加行时。观根本昧想。必为加行也。由此便以昧劣想。当体彰名。何以不同为前三加行心时思无边空等。然实根本非常缘空为境。由此立名。从其加行。以加行不缘根本作行想故。今第四加行位中。缘根本昧劣想。作如是念。无胜明想。有时劣想。缘此必依根本起。即是正立名因故。此立名亦但就根本。不同前三也。

　　疏方便者。入定方便也。然方便与入意不同。入意则凡夫小乘菩萨各异。前已略叙。若修习将入。则皆同以厌下忻上为方便。方便则是临入之方便也。六行者。忻厌各三。如注中列名。数定不别也。若所忻厌体。则随何地。各各不同。如欲恶不善。为初禅所厌。寻伺为二禅所厌。乃至无所有寂然而住。为有顶所厌等。如欲忻上。亦可例知。又初禅为下未至地心所忻。为静妙离。为他二禅近分地心所厌。为苦粗等。则欲法。唯是所厌。非忻。有顶地法。唯是所忻。非厌。中间地法。通可厌可忻。疏伏下地惑者。如伏欲界惑。得初禅定。伏初禅惑。得二禅定。乃至非想故。言展转得上地定也。

　　疏出体者。据俱舍。出体有二。一自性体。即是等持。二眷属体。即通五蕴。以随心转色为色蕴。余四蕴可知。故颂云。并伴五蕴性无色眷属但四蕴以同随心色故。颂云四蕴离下地。今疏且依自性体也。是善性摄心一境性者。标定也。以善等持下。方是出体。出定体故。先指定。后出体。以诸圣教唯就十二界善心心所上建立定性。以此心法。同于一境。专注之时。轻安适遍。离彼沉掉。定义胜故。即染无记。及欲界心等。虽亦心一境性。不得定名。以非胜故。然此定心。非自能尔。亦非余心俱等法令尔。唯是等持一法功力。能令相应心所。于一所缘。寂静而住。故云以善等持为自性。自性者。以简眷属。善者即简染。无记等非体即心。是大地法中三摩地。大乘别境中定也。或翻为等持。通定散局有心。或曰等至。通有无心。局定。或曰等引。唯有心定。若经部师。谓即是心于一境相俟转时。便立此定名。非别有体。大乘体中。更无异说。

　　疏辨相。文二。初四禅。次无色。四禅便为四段。此四禅支。(支者因义分义合此支分。为禅定故)共有十八。初中有五。寻伺喜乐定。二中有四。内净喜乐定。三中亦五。舍念慧乐定。四中亦四。舍念受定。若准俱舍论。实事则唯十一。谓初五则皆实事。第二但增内净。余如前。故为六也。第三加四并前。为十定。亦如前。第四但加舍受。故实事总唯十一。若唯大乘。或有不分轻安乐与受乐。示别则有十事。若更内净无别体。则唯有九。若十地论。则每禅皆四。一离障支。二对治支。三利益支。四彼二依止。

　　疏今依此经文。当见余义。广如别卷。疏离欲恶不善者。若准毗昙。离五欲名离欲。断十恶名离恶。除五盖名离不善法。若智论八十八。云离欲者。同毗昙。欲谓五欲。恶不善法。即五盖。五盖将人入恶道故名恶。障善法故名不善法。杂集第八。即云断欲恚害恚。即是恶害。即不善法者。若准瑜伽。亦合恶不善法故。三十三云。离欲者。欲有二种。一烦恼欲。二事欲。离亦有二。一相应离。内心不与求贪相应故。二境界离。不染外境故。言离恶不善法者。烦恼欲因所生种种恶不善法。即身口意恶行。此意则总弃欲界诸恶不善。俱舍正理并同。疏有寻有伺者。俱舍云。寻伺心粗细。寻谓寻求。伺谓伺察。心之粗性。名之为寻。心之细性。名之为伺。由此二法有实自体。能令一心同时不粗不细。则是能令一心成不粗不细之性。故曰寻伺。非体即心。是心所法。不定中摄。大乘即以思慧为体。亦心所。不定中摄。古经论名觉观也。十地经云。有觉有观。智论云。譬如振铃。粗声喻觉。细声喻观。此皆明二法行相也。注对治者。瑜伽十一云。以寻求伺察不净慈悲。治欲界欲恚害障。又五盖中。有欲恚害。不死亲里国土等觉察。今对治彼。起善觉察。又智论四十四云。小乘。以欲恚恼觉为粗。亲里国土等觉为细。及余善觉为细。于摩诃衍皆粗。则觉空为略。此皆以后后细者为能治。是以十地论。科为对治支。俱舍。即就总相。但言厌苦等障也。意亦不殊。问准瑜伽。不净慈悲。亦为能治。何不立之。答不净等自是别就大乘菩萨一分而言。又即是此寻伺等。作彼不净等观察。今就一切大小乘圣凡总相而言。但称寻等。为对治支。疏离生喜乐者。俱舍云。喜即是喜受。因离欲恶解脱道中。而生喜悦。自心安适故。曰离生喜乐。故十地论科为利益支也。瑜伽三十三云。离者。以得加行究竟作意故。即是无间道。已离欲恶等也。生者。由此为因为缘无间生故。即是由此无间为因。生喜乐故。以获加行究竟果作意故。喜乐为果也。喜乐者。谓已获得所希义故。得大轻安。身心调畅。有堪能故。注云身心轻安故乐者。轻安义。如三观中释。即离欲重为轻。身心调畅曰安。全所依身。轻安适悦。有所堪能。为乐因故。假名为乐。非乐受也。俱舍云。初二乐轻安。谓初二定中。无乐根故。非初二定有身受乐。正定中。无五识故。亦无以受乐。亦说有喜故。喜即喜受。无一心中二受俱行。故无乐受也。余如别卷。疏住初禅者。即第四句依止即定也。为二支依止。其力最胜故。婆娑说。是静虑。亦静虑支。余能依是静虑支。非静虑也。住者。即安住义。瑜伽云。安住者。谓于后时。由所修习多成办故。得随所乐。得无艰难。乃至七日七夜。能正安住。下诸第四句。皆准此释。注云为对治利益二支之所依止者。其所离障。以无行体。非是支故。不可言其为彼依止故。四句中但言为二依止。即由寻伺觉察对治。方能超越欲恶。始入初禅。及入利益。身心适悦不过喜乐。同时依止。即是等持。故从其胜。此五于初偏立支名。

　　疏灭寻伺者。离障支也。此二粗动。能为语言加行。发身语表。障于二禅。今须舍离故。言灭也。此在初禅为能治及进修。三禅即却是所治之病。注发三识者。色界本无鼻舌二识。为无香味境故。已如前释。今二禅。但言无三识。以鼻舌识初即无故。如二地已上。要发身语表。及见闻觉触。即借初禅三识。以二地已上。有色声触境及动身语言等时。还是三识。及据地法。复不合有。无寻伺故。所以义说为借也。水波之喻可知。

　　疏内净一心者。二对治支。此是十地经文也。论经即云心行一处。注云舍念正知为体者。显扬瑜伽等文也。以此三法尚被极喜所覆。力用未胜。但能离外寻伺故。今名内净。相续一境。复曰一心。以唯意识行法尘故。由此三法于此禅中以稍劣故。合为一支。于三禅中。力用自在。各别建立。若约俱舍。则以信为体。颂云。内净即信根等。如别卷引说。疏定生喜乐等者第三句也。则喜受乐用初解。或轻安或受乐。注庆觉观心息者。释定生义也。初禅处背欲恶故。名离生。令庆觉观心息身心适悦故。名定生。此释。即约从当地定生故。论科为修行利益。因修此定。喜乐生故。是利益也。唯智论意。即从初禅定生。以欲无定。初但云离。今由舍初寻伺定。庆生喜乐。即日定生。注曰。如鉴净止水者。欲恶如泥。初禅之定。如净动水。今无欲恶。复灭觉观。如净止水。是则初庆其所离。此庆其所得。得忘照故。住二禅者。第四句可知。

　　疏离喜者。离障者。二禅喜心分别总生。动乱三禅转寂故须除遣。疏住舍有念正知者。二对治三支也。舍者。行舍。非舍受。行心调停。舍彼喜过故。俱舍云。行舍是大善地中舍也。彼说第三舍极喜。四舍极乐故。于此二立行舍为支。初二无此故立轻安。大乘。即善十一中行舍也。义如前释。注于已生喜乐者。即显扬论文。谓于已生喜。不忍可。不忍可故。即舍义也。亦便是对治义也。平等已下。即出三品舍相。一同唯识。平等为初。离沉掉故。正直为次。于染不怯故。无动安住为后。寂静住故。有念者即念也。小乘。大地数法。大乘。别境中收。注不忘者。即明记。明记为念故。远公云。念前喜过。守心一境。俱舍说。念虽通诸地。而三四独立为支者。以三为第二胜喜漂溺。四为第三胜乐留碍。由为下地所留难故。于自地染。不能出离。是故。世尊劝住正念。言正知者。即慧也。俱舍是大地数法。大乘别境中收。今依十地经。故言正知。远公云。分别喜过。而言正智。地论即言安慧。远公云。慧净名安。安即正义。静鉴双流故名为正。正故得安。俱舍意说。为当地胜乐。恐耽着此。不忻上地。对治此故。立正慧支。若大乘此舍念知三。即前内净渐修最胜至此。别开沉细寂静故。能治下喜踊浮动。疏身受乐者。三利益支也。体即乐受。非轻安乐。身者则通色意。六识俱起。总名身受。谓此乐殊胜舍。俱遍益身心。离喜凝寂。假使唯与意俱。亦名身受。下地有乐无舍。上即舍而无乐。唯此舍乐。尤胜持。名身受故。十地经云。诸圣所说能舍有念受乐者。即说此乐也。谓此地中。俱有能舍及正念知。而复受乐。非如下上诸地故。佛及弟子说此受独胜。又瑜伽云。由舍念正知。数修习故。(此明能治)令心踊跃。俱行喜受。便得除灭。(约离障显能也)离善寂静。最极寂静。与喜相违。心受生起。(正明乐体)彼于尔时。色身意身。领纳受乐及轻安乐。(正释身受乐义)是故说言有身受乐。(结也)此明离喜。又言心受生起。明知意俱受乐。亦名身受乐故。疏注言设是心乐亦名身受。则此意俱受殊胜异前。加以身言。远公。五俱曰身受。意俱曰心受。约所依以释也。文云。下品受乐。遍畅在心。名为心受。上品之受。遍润身心。从末为名。故曰身受。约所益释也。今从后义。乐实心法。此处增上。遍满身心。故说为身。远公二义。意取后释。今疏俱用。注从正对二禅至亦名身受已来。即是前义。但意识俱离喜凝寂。虽是心受。亦名身受也。注初禅下。即顺后义。约所益说。有品数故。土喻于心。石喻于身。水总喻乐。初禅心乐故。如水不入石中。二禅也。遍身心。如水遍。山元石碍故。然为喜覆。如土覆水。但是潜润。三禅身乐极增。如池水在外。水遍山内。居然可知。若准俱舍亦说。是心受乐。颂云。身不悦名苦。即此悦名乐。及三定心悦。余处此名喜。初二轻安乐。如前已引经。三禅者。第四句可知。

　　疏断乐先除苦喜忧灭者。初所离障也。三禅胜乐。于此为害。如重病人。观妙旨乐为障。四障故须除遣。言先除者。谓忧苦喜三。如次于初二三禅。早已舍离。今但断乐。而得此定。然即于尔时。所有苦乐等皆得起越。故总集说。集说意者。显其弥胜。则先除字。贯下苦等。注二禅除者。瑜伽十一云。何故苦根。初禅未断。答彼品粗重。犹未断故。若尔何不现行。答由其助伴相对忧根所摄诸苦彼已断故。若初静虑。已断苦根。是则行者入初静虑。及第二时。受所作住。差别应无。由二俱有喜及乐故。此意则明不断粗重。故异二禅。而无现行。同二立乐为支也。若依小乘。苦同忧受。初禅总离。初二乐是轻安三是乐受。所以不同也。注为对前乐先言除苦者。通妨。妨云。若依先后次第。即合先忧后喜。今何不然。答意云。乘前断乐之言。便续以苦等。为此次也。疏不苦不乐者。此地利益支句也。余禅皆先对治。后利益。今此先明利益者。依十地经云。又为乘前总无四受。便举不苦不乐。为文之便。非是义之次也。今便为第二句。明五受内唯有于舍。是不动故。问二灭忧喜。何不言不忧不喜。答五受中。无别不忧不喜。以三受明义。苦乐摄于忧喜故。此中受但言不苦乐也。若尔一种相摄。何不言不忧喜也。答一五受中无别名故。二所对乐近。忧喜即远。宜便对之言不苦不乐也。疏舍念清净者。是对治二支名体。同于三禅。但为依地及所对治喜乐异。故分二也。注不同三禅舍念等者。释得清净之名也。瑜伽。远显清净云。从初静虑一切地。灾患已断。谓寻伺喜乐入出息。是故。此中舍念清净鲜白。由是此禅心住无动。准此论文。犹略言六具足。兼无忧苦。俱舍云。离八灾患。然此虽曰不动。犹有舍受。未得无受。瑜伽十一云。又无想者。经中说为无想定。于此定中。舍根永灭。若非无想乃至有顶。皆有舍受。问何故无正知。答喜心浮动。三要正知。乐即深细。但顶舍念。疏住四禅者。第四句依止也。然入上色定。其身相如处室中。入下四空。如处虚空。

　　疏四无色者下。辨相文中。第二明四无色也。虽皆心一境性。由离下地染故。立四名。谓离第四禅。立空无边处等四定。即为四段。唯十地论。科此四空。亦各有四。谓离障等。今依十地经文。文但各有三句。义含于四。为初离障句中。含对治义故。问若有对治等义。为有支不。答准杂集俱舍等论。即无。若依璎珞本业。即各有五。谓想护止观一心。若和会此相违者。论依相似一味相故不同。四禅有觉观等异。又慧用劣故。不立支分。经就相似同皆有五。如初定厌下色想起空胜解。为想。即对治也。防彼色想。令不现前。为护。能超色想。即名止。即今离障也。空无边行。照了分明。即是观义。是今利益也。一心。即是彼二依止故。四义既成。五支具足矣。疏谓超一切至不念种种想者。此中文句。即三义句。即唯是初离障句也。其中不念之言。复含对治义矣。超一切色想者。注引本论释云过眼识相。小乘。在色欲修起。未舍色形故。不言灭色。大乘。决唯灭想。若无色者。后灭空识。应无空识。然俱舍界品。辨色粗细三种色及三有对色。如次释此三句所离色。今欲消疏。应先略叙彼三有属义。彼品明十八界诸门分别中。总有二十二门。第一有见无见门。第二有属无对门。彼先问云。此十八界。几有见无见。几有属无属。颂答云。一有见谓色。(此谓十八界中。唯色界一。名为有见。谓为眼根所观照故。余十七即无见也)十有色有对。(谓即五根五境。此之十界名有色有对。应知有对总有三种。一障碍。二境界。三所缘。对是碍义。碍义复二。一障碍碍。二拘碍碍。此十色界。障碍碍也。谓体是色积集所成。更相障碍。如手碍手石碍石。或手石相碍等。十界体说是色。色既有碍。故名有色。有碍义故名有对。亦障亦碍有对。名障碍有对。持业释。二境界有对者。谓十二界。全六根六识。法界一分。唯取心所法。此十三法。以有色等六尘。而为境界。便却为色等所拘碍故。故名有对。则是有彼境界之拘碍。名境界有对。依主释。三所缘者。即七心界全。及法界一分。唯取心所法。此心心所等。既能缘虑。即须仗彼六尘而为所缘。及缘已即便却彼色等之所拘碍故。此心心所法。亦名有对。则所缘之有对。亦依主也。此后二即拘碍名对。今此离三句之色。但约前障碍有对。明后二。非此所要。或疑云。据此色法。但是障碍境界。体非心心所法。何得言三有对色耶。答以色界一可见复是障碍故。名有见有对色。余声等九。则无可见义但有质碍即名无见有对色。其无表色。二义俱无。便名无见无对色。则前二是彼三有对中之色。名三有对色。非此色法。通三有对。名三有对色矣)今此第一句。即是超一切有见有对粗色也。谓此色界。于见无见门中。是有见。对无对门中。是有对故。故本论释云过眼识相也。瑜伽。名为超于显色。彼论云。次于虚空。起胜解故。故所有对青黄赤白相应显色想由不现故。及厌离故。皆能超越。灭有对想者。本论释云。耳鼻舌身意识。和合想灭故。此即无见有对。次粗色也。谓眼等五根。声等四境。非眼所见。名无见。于对无对门中。即是有对。辨前色界都是三有对中。一障碍有对色也。谓此根境。为所依缘。识方得起。成和合想。今起此想。名灭和合想。其眼根既是无见有对。亦在此句。灭之为所缘色境。入前句中。即已无和合之义故。此但云灭。四识和合想。瑜伽云。由不显现越彼想以为因故。所有种种聚众多品类。因诸显色和合积集。有障碍想。皆得除遣。不念种种想者。本论释云不念意识和合想故。意识分别一切法故。说名种种。此即当无见无对细色。是无表也。然此无表。有其多类。谓别解脱定俱道随心转等。皆法界摄。唯意识缘故。论释云。意识分别一切法故。说名种种也。其意虽亦能缘非色之境。今但取缘色者。以色自有种种故。故注云然唯就缘色而言也。若准瑜伽。复云由远离彼想以为因故。所有彼种种聚中。差别相转。谓饮食瓶衣车乘庄严具。城舍军林等相。一切不作意转。此则总言离一切色也。又皆遍言想者。小乘意云。以在色欲修起此定。不可便无色身。但灭色想。想取色故。所以偏灭。俱舍云。总名除色想苦。唯大乘之中。实唯灭想。若超色想。说无色者。后灭空识。应无识空。问香味之想。初禅已离色声触想。二禅即除二。三四禅虽有见闻觉等。复是借下地识。今何得言空定识耶。远公答云。治有四种。一坏碍色对治。谓方便道观下有漏无常等故。二断对治。谓无间道正断不过。三时对治。谓解脱道为首。及后一切无间解脱。持彼无为。不令失坏。四远分对治。亦谓解脱道后所有一切无间解脱远分前障毕竟不起今此空定。据第四治。总言灭一切色想。已上明离障说。即前不念之言。含对治义者。谓不分别色等境故。本论释云。何以不念。见无我故。此谓色无自实。当体即空。故云无我。即法无我也。据上超灭之言。亦是对治。然不念言。治义显故。论主取意科释为治也。此约菩萨实治。故云无我。若依今经意说有漏则但六行忻厌。以为加行伏。或对治也。顺正理。释加行云。谓若有法(空也)虽与色俱。(空遍一切色非色处故)而其自体。不依属色。(碍无碍别故。上明空体也。下明观行)诸有于色求出离者必应最初思惟彼法。谓虚空体。虽与色俱而待色无方得显了。(显空相有二义一灭色明空。谓先有色。今此已无。二对色明空此处是色无色处是空也)外法所摄。其相无边。思惟彼时。而能离色。亦此加行之相。故婆娑八十六云。但由加行。名空无边处。谓初业者。先应思惟墙上岸上舍等上诸空之相。取此相已。假想胜解。观察照了无边空相。而修加行。展转引起初无色定。故说此名虚空无边处。曾闻苾刍出此定已。便举两手。扪摸虚空。有见问言。汝何所觅。答言我不见自身。彼言汝身即在床上。汝何余处更觅自身。故知入此定已。亦不见身。起定犹尔。

　　疏入无边虚空者。是第三修行利益句。谓三色想绝。则入空理。廓尔无边故。疏住无边虚空处者。即第四彼二依止句所依空也。唯十地经文云。住虚空无边处。今言无边虚空。义亦不失。言处者。谓观虚空。作无边行相。能灭色想。心安空定。名空无边处。正理云。四空名处者。诸有情生长处故。瑜伽云。由已超过近分加行究竟果作意定。是故说言空无边处。具足安住。准瑜伽意。四义之中。离障是超下地。对治是加行。究竟作意。以彼释云。心得离系故。利益是胜解作意。彼释云。正是修行故。彼二依止是加行究竟果作意故。彼释。谓无间证入故。前三为近分。后一是根本。后三处亦同于此。又此四义。初何所超。谓色。次云何能超。谓无分别。三超前何缘无边虚空。四超何所证。即空处心一境性。疏超空入无边识处住者。明第一识处也。超空者。是初离障句。十地经云。超一切虚空无边处。疏今但言超空。从其略也。彼空何所障须超离乎。外念粗故。则见彼外念粗分别过患。便义含第二对治文也。入无边识者。是第三修行利益句。前明舍外。今辨缘内。正理云。谓于纯净六识身能了知中。喜取相已。安住胜解。由假想力。思惟观察无边识相。由此加行为先。得入根本。此释成加行之相也。故注云心缘内识等。处住者住处也。是第四彼二依止句。准十地经。此句云住识无边处。今疏成前句无边识等。自便先言处。意从其简略。义又不失。后皆准此。疏超识下。三定超识。是初离障句也。十地经云。超一切识无边处。则见所离事。念粗分别过患之义。便是第二对治也。入无所有者。第三修行利益句也。十地经云。入无所有。前已舍外缘内。故为粗念。今既无所取。能取亦无。内外俱无。斯为利益。顺正理云。见前无边行相粗动。起此加行。是故。此处名最胜舍。以于此中不复乐作无边行相。心于所缘。舍诸所有。寂然而住。瑜伽云。从识处上进时。离其识外。更求余境。都无所得。此意明识既为粗动。识外复无。故无所有。无所有处住者。第四依止句也。十地经云。住无所有处。疏超此下。第四处也。此谓此前无所有处已。故十地经云。超一切无所有处。即是初离障句。见彼所离无所有想。亦是粗念分别过患之义。即是第二对治。若准论经。次此更有一句。云知非有想非无想安隐。此句即是第三修行利益。缘十地品经文阙此句。今疏亦且依之。住非想非非想处者。是第四依止句。十地经云。非有非无想。今但言非即非有非非即非无。瑜伽云。先入无所有处定。超过一切所有想。今复超过无所有想。故言非想。(释非有想)又言非无想者。非如无想及灭尽定一切诸想皆悉灭尽。唯有最细想。缘无想境转故。即于此处。起胜解。则超近分。而入根本。(释非无想)清凉大师。复约第一义修。明此四空。云谓观色即是空。心安于空。是空处定。次知空色不出于心。是识处定。次心境两云为无所有处。次此亦云缘无想住。名非想非非想处。若不缘此无想。则诸漏永寂。出三界矣。注此中不出下。明此定了不了也。于中有三。一外道。二若知下。小乘灭受想者。灭尽定也。三若未得下。无想天也。即第四禅凡夫天。此亦外道也。

　　圆觉经大疏释义钞卷第十(之上)

　　圆觉经大疏释义钞卷第十(之下)

　　终南山草堂寺沙门　宗密撰

　　疏后受报者下。第二别明前禅定所感之报也。文二。初总。后此上诸下。别明也。亦五门者。亦同前人天等五门也。即是释名出体。种类身相寿量等也。章虽有五。释文即四。为释名中。便含种类之义故。今第一释名也。此复有二。初释总名。总名色界也。据色有无者。无色四蕴。体非是色。故曰无色。非但色无即曰无色。俱舍云。于彼界中。色非有故。名为无色。所言色者是变碍义。或示现义。彼体非色。立无色名。非彼但用色为体即无别物。或是虚空。非四蕴也。又云无色都无有处。以无色法。无有方所。理决然故。但由异熟生。差别有四。名无色界。此四非由处有上下。但由生故。胜劣有殊。论复问云。复如何知彼无方处。答谓于是处得定者。命终即于是处生故。复从彼没。生欲色时。即于是处中有起故。则知无色不离欲色界受彼四处。四蕴异熟生。但随空识等定所感有四别故。如同一处。得四种定。后还内于此一处。受四种果故。无别处也。又修此定。欲界九处。除北洲傍生鬼狱。色界十一处。除五净居及大梵王处。生如禅初坐。得空处定。命终便即于彼初禅。受二万劫四蕴果报。后从彼命终。合生欲界。即于彼处。中有现前。傍识余处例此。界者分齐者。释界义也。俱舍云。能持自相。故名为界。色所属界曰色界。无色所属界曰无色界。故知非但色无即名无色。欲界虽有色等者。通妨也。约粗重立名者。即前所谓有五尘合等是也。

　　疏其别释名即当种类者。义相应故。不别开也。文二。色无色别故。就色界中二。初总标界禅。以彰天数。后依禅次别明。便为四段。今初。又前三中。文各有二。谓通及别。初通名梵众等者。此别相也。顺正理云。广善所生。故名为梵。此梵即大。故名大梵。由彼获得中间定故。(有伺无寻)最初生故。(成劫时生)最后没故。(坏初时没)威德等胜。故名为大。(身寿等量皆别臣主复异)大梵所有所化所领故名梵众。于大梵前。行列待卫。故名梵辅。具云梵摩等者。通名也。疏彼无寻伺者。如前禅定中释。三者谓下。别名也。约光少多及胜等者下。释也。顺正理云。自地天内光明最小故名少光。光明转胜量难测故。名无量光。净遍照自他处故。名极光净。疏此天离喜等者。顺正理云。意地乐受说名为净。别则类光而说者。应云约净多少及胜如次立名少净等也。顺正理云。于自地中。此净最劣。故名少净。其净转增量难测故。名无量净。此净周普。故名遍净。意显更无乐能过此也。疏四禅八下。此中前三唯别。后五有通有别。无云等者。顺正理云。已下空中天所居地。如云密合。此上诸天。更无云地。在无云首故说无云。更有异生胜福方处可往生故。说名福生。此最殊胜。故名广果。及五净居者。此即后五通名净居也。顺正理云。离欲诸圣。以圣道水。濯烦恼垢。故名为净。净身所止故名净居。或住于此。穷生死边。如还债尽。故名为净。净者所住故名净居。或此天中。无异生杂。纯圣所止。故名净居。注无繁等者。列五别名也。须正理释云。繁谓繁杂。或谓繁广。无繁杂中。此最初故。繁广天中。此最劣故。说名无繁。(前解以垢染为繁杂。后以功德为繁广)或名无求。不求趣入无色界故。(此诸那含果人。至广果天。便分二路。乐定者。不生净居。直往无色趣灭。乐慧者。便生净居。趣灭也)无热者。已善伏除定障。意乐调柔。离诸热恼。故名无热。余处别卷。或全下生烦恼名热。此初远离得无热名。或复热者。炽盛为义。谓上品修静虑及果。此犹未证。故名无热。(此以功德炽盛为热)已得上品离修静虑。果德易彰。故名善现。杂修定障。余品至微。见极清彻。故名善见。更无有处于有色中能过于此。名色究竟。或此已到众苦所依身最后边。名色究竟。(此谓生彼必是圣人居第三界者。今既到彼已决定人灭。无容更受第二生身也)俱舍云。此欲界上处有十七。谓三静虑处各有三。第四静虑处独有八。器及有情。总名色界。准上器及有情依正二报。即此所明报也。又准此论说。自欲界夜摩已上。直至色究竟等。所有色诸天。尽依虚空宫殿而住。即宫殿等而为外器。以是空居。不复更有山川林树也。但无云已下。犹以云为地。自此已上。兼复无云。但宫殿散处。于空如星月矣。又欲论彼天一一去欲界近远者。要先知彼处所决定有几。应知彼天处。别但有十六故。俱舍云。梵众天等。有一十六处。或言十七十八者。谓于梵辅中。别说大梵。及广果中分出无想天也。注义当最上者。寿量劫数断深。从色界已上。倍倍增胜。乃至非想非非想天。最胜故。然亦不离色欲者。既无色形。即无别处所。

　　疏逾缮那者。十六里梵众长。其半即是八里矣。次三增半半者。梵辅长一缮那十六里。大梵长一缮那半。(二十四里)少光天长二缮那。(三十二里)次五增倍倍者。谓无量光四缮那。净光八。少净十六。无量净三十二。遍净六十四。(二［云］缮那)唯无云减三者。据增前一倍。合有一百二十八。今既减三。唯一百二十五缮那也。次七还倍倍者。福生天身长二百五十缮那。广果五百。无烦一千。无热二千。善现四千。善见八千。色究竟一万六千缮那也。疏色界无昼夜者。长有身光也。等身量者。如色究竟身长一万六千缮那。则寿一万六千劫也。此下渐减可知。疏余三二二增者。识处四万。无所有处六万。有顶八万也。

　　疏上来业等下。大文第二。总结善恶不动三种业也。我等无始已来。常依无明及贪爱种子故。生生世世起心动念。举足动步。无非起业。计一生中所造之业。万劫生偿。亦不了没。生生累积。已经不可说不可说佛刹微尘数劫耶。良由此业无碍质碍之体长短分量之相。所以积在藏识之中。不朽不败。不相妨碍。若有形碍。算其数量。尽虚空界。亦不能容受我一人无始来诸业也。此疏是华严经普贤行愿品中之文。其文具云。我于过去无始劫中。由贪瞋痴。发身口意。作诸恶业。无量无边。若此恶业。有体相者。尽虚空界。不能容受。彼是忏悔门中。但约恶业。已云虚空不受。况兼善业不动业耶。既知我等若不动苦习学增长定慧令与本性常乐我净相应觉了一切烦恼一切业如梦如空花本无所有身心永离者。即妄作妄受。尽未来际。亦无由断绝也。勉旃思之。

　　疏然报有下。三总明六通受报时分也。三报者。从牒释处。是远公三报论文。文皆可解。又佛名经忏悔文中说。凡夫之人。于业报中。好生疑惑。所以者何。由见世间。造善之者触向轗轲。为恶之者诸事是偶。致使世间之人谓言善恶无分。我经中说言有三种报。云云。标云迟者。后报中百生千生已后方受也。疾者。或现报也。又三报中。各有迟疾。详之可解。疏复有四句者。一报定时不定。谓造此业之时。是猛利决劲之心不可改转。纵被强力制过。或情人恳劝。暂且过时。他日必定还作。乃至衰命因缘。亦不可改。如豫让漆身吞炭之数。即受报决定。纵现世不受。亦来生受苦。来生别遇余缘。差互不受。亦二生三生。乃至百千。毕竟须受。故云时不定也。二时定报不定。谓造业时。决劲的拟。取某时作善恶等事。若过此时。我即不能。故至受时。或合现报。或合生报后报。必不移易。若有恶业受时合到。遇其恳祷修善。或遇发心入道。或忏悔等。拒之不受。时既已过。一差永差。或有善业。受时合到。遇其作恶强盛。拒之不得受。亦成永失。故云报不定也。三时报俱定。造业之时亦然。谓的拟为之。的取某时。决定须作故。受报时至。若是善业。放生救命等事。合受长寿者。天魔外道神变亦不能隔。毒药不死。水火不能烧溺。如涅槃说。死母胎中孩子火烧不死等。若是恶业。负财命等。毕合三途。或罪毕为人。短命死对等缘合死合病合苦等事。佛力亦不能救。非唯余力故说佛力不知业力。唯说此业也。如琉璃王伐释佛种。及目连俱不可救。良由作时无人可能故。四时报俱不定者。作业之时。俱无决劲心。疏然上所说下。四会通权实也。随心见异者。恶业熟人。命终刹那间。只于当处。便见地狱等苦事。上品善业成熟之人。命终刹那。只于当处。便见天宫等乐事。纵劫生人道异界。或畜生禽兽虫豸皆然。万法皆空。俱随心随业见异。无定处所。疏梵王等者。净名经说。前已释之。一境四心者。人见是水。天见琉璃。鱼见窟宅。鬼见猛火或脓血等。亦广如普眼章法空门中说。云皆法界相者。如华严说。

　　疏二总结中。分四。一正释文。二前指下。总收业本。三故璎珞下。释无明所依。谓依法界。云色欲心者。三界因果也。心是四蕴。即无色界。然此三法。上不具下。下必具上。谓无色界唯心而无色。色界有色有心而无欲。欲界具三。今云色欲心所起报等者。因果相应也。余二亦然。重言也。欲心等者。上举法界缘起离过之色欲心。下说执计定相故能起业之色欲心。余二亦尔。皆言分为者。不得全称法界。是法界中一分。如海一沤故也。

　　▲疏然十恶下。四明断不断也。一向须除者。如普贤行愿经中。但忏恶业也。但除病者。十善八定。离不悔除。能发此业之无明。能润此业之贪爱。即须改悔。行心用意。不得依前。故华严下。释上所标十善。三地下。释上所标八定。五品心者。一有漏心。二智慧心。三自悟心。四菩提心。五圆明心。谓所修不杀等十善行业。不殊能修之心。则品类各别。具如注中别本经文所说。其第二第三。皆是无我智也。但利钝异耳。四者方便即是大智慧悲愿三是菩提心也。一切种者。无边种类。无事不知。清净者。一一称理。无二无二分。疏为化众生等者明所修禅定之心不同凡夫也。彼经说。见众生苦恼。欲救度之。思惟方便。第一从无障碍智。二如实觉。三无生慧。四禅决定智。乃至善巧多闻。遂勤求正法。云云。(上具如疏序钞中引经广说)得闻法已。摄心安住。于空闲处。作是思惟。如说修行。乃得佛法。但非口言而可清净。住此发光地时。(第三地也)即离欲恶不善法。住初禅。乃至四种禅。四空。四无量心。五神通等。原其发意。但为众生。故知但除计执之病。不除四禅八定等法。

　　疏第二劝断中。云先断此二者。贪欲约对外尘。爱渴约内心相续。故云二也。疏事起者。造业事也。心者。发业心也。即无明贪爱。次句可解。自报以观事等者。以果验因。自然怖苦息恶。忻乐与善。故云可变。(变思为善)举事下。以造业过患呵责欲造业之心。如何随逐无明。用为师主。承事贪爱。以作魔王。心即悟其下劣。自坠自损。故能反也。

　　△疏业本者。由贪欲故造业也。惑主者爱也。俄者急速也。次二句释净心开悟。言不务先除者。离贪爱心。而修道也。举喻可知。

　　五性门　疏二明种性令知者。又二。初立理别科。二却用前科。初者。前示所断轮回本末四段文中。已略标指。云下当广辨。即此所辨是也。然本科者。以弥勒四问来唯二事。谓断轮回心。所修悲智行。今疏家依此义意。大分二门。每门又各开二。以成四问四答。轮回中二问答者。一问。云何断轮回根本。佛答。由贪爱为本故。有五道业报。欲脱生死。须断贪爱。二问。轮回有几种性。佛答。由贪欲。发无明。显出五性。差别不等。非智中二问答者。一问。修佛菩提几等。佛答。于大圆觉发心者。发清净愿。住于圆觉。求友断障证于圆觉。二问。度生几种方便。佛答。唯以大悲方便等。但辨得此。科段分明。即别科三意。及再辨本科五义。照然可见。其别科者。来四问为两段。其文亦同。但曲开中。便有差异。若具出者。应就答轮回中。便分为二。一亦所断。二劝令断。一中二。一根本。(从初至爱受根本)二种性(从由有诸欲尽五通业报)就非智中。应且分二。初正答悲智。后别示修证。(如下说四位随顺觉性了后别教安四随顺觉性)初中又二。一答。修佛菩提。以成大智。(即五性也)二答。化生方便。以成大悲。今云说修证者。五性皆有修证行相。但邪见正见及大小乘不同。就中菩萨。性文始修行位。因圆果满。文相备足。故知合是答修佛菩提之问。(此下一纸半。疏每门着经文者。事须对经勘会。自然晓了。若但寻疏。则易亦难成)前问几等者。文云修佛菩提几等差别也。今果有五𤳖阶降。即知问答义意相承契当也。后文不言下。序本所科。以最后一段文。答佛菩提问也。问云几等。答处。但云依觉住觉证觉。都不分析。等级𤳖数。有几种别。即是答处。与问不相承也。反显足合是此五性所答非后文也。有此三下。结成别科为当。

　　疏然更下。二却用前科也。先依此科经了。忽觉上来三义。故别科之及乎。审细更详。理又不如前判。复缘皆有义。意不敢定为取舍义。疑故两存焉。文中三。一云理成前。二拣定染净。(问五性下)三约宗总结。(举要下)今初又四。一总标。二列释。(一者下)三约双存科判。四结偏取本科。消文中二五义彰别科五失。一疑细答粗失。二问悟答迷失。三结名不顺失。四经文剩长失。五义意繁重失。别科既有五失。便反显本科五种皆得也。初中云不疑五道者。五道轮回人天小乘中人。尚能信解。况弥勒疑耶。若言示现疑者。此经净在说听。是决了诸诠不了之义。其五种轮回之相。大小乘权教。无不明说。何必示现此疑。谓由前说等者。指前金刚藏章中文也。前已总释云但住有为即属轮回心也。经初列轮回之相云。始终生灭。有无起止。往复取舍等。虽有众多。不离动静。皆上字是动义。下字是静义。约世间说。动是欲界。静是上界。若约佛法中说。动是三界。静是二乘。或动是菩萨。静是声闻。(下经云。动念息念。皆归远问也)前释始终云。证菩提涅槃为始。断尽烦恼为终。正是五性修断行相。故皆属轮回心矣。又云。以轮回心。生轮回见。入于如来大寂灭海。终不能至。是故我说。一切菩萨及末世众生。先断无始轮回根本。(是故者。由是用轮回之心故也。上下文连。故知菩萨若未了圆觉。唯欲除二障而修六度求无上道。亦属轮回心也。根本有爱也。先令断爱。则异于五性。用本贪欲矣)思度佛境者。非唯攀缘世间。至于思佛。亦轮回心。彼一章经旨趣皆尔。若但取文同。即思者。文云。用此思惟。辨于佛境。犹如空花复结空果。度者。文云。以思惟心。测度如来圆觉境界。如萤烧须弥。终不能着。皆是轮回者。轮回心也。生死等者。取意间次指之。文非相连。文云。生死涅槃同于起灭。文云。凡夫及诸佛。同为空死相。疏故问下。弥勒意云。佛比说诸大小乘。只言趣惑造业是轮回心。今及乃观佛求证。亦属轮回心行。不知轮回都有几种。而令粗细心智皆不得免。由本贪业者。义如下释。可别来成此一段意。

　　△疏二者下。问悟答迷失也。标贪等者。用本贪以修证。是迷也。释以二乘外道者。五性之中三也。本问修佛菩提。不问修声闻菩提缘觉菩提及外道智证。此等用心皆是迷矣。二乘亦全不知有赖耶识故。三界外尘沙无知皆未断故。故云不应是此答佛菩提。

　　△疏三者下。结名不顺失也。众生之言。顺轮回矣。不顺菩提。菩提问目云。修佛菩提。几等差别。若答此者。应结云。是名菩提五等差别。

　　△疏四者下。经文剩长失也。文中四。一具出问答之文。二是则经有下。印成理当。言四门者。已如上叙说。三若将下。正序剩长。由判五性。已答菩提。故最后文即无所用。故云剩也。四然答菩提下。会通。别科三义中序后。云不言几种如答下。此问具云回入尘劳当设几种教化方便度诸众生。答处但云菩萨唯以大悲方便。入诸世间。开发未悟。言唯以者。唯字是遮拣差别之词。以字是表用大悲方便也。皆将一道摄差别者。唯称觉性用心。是修佛菩提中一道。唯以大悲方便。是教化众生中一道。发愿求友离邪断障。解脱证觉。是菩提中差别也。示现种种形相逆顺境界。是化生中差别也。皆依一道而起差别。方是真修菩提。真度生也。故金刚般若经。以不得菩提。为真实得。金刚三昧经。以不化于生。为大化众生。言悲智例等者。悲谓化生。智谓菩提。以疏科四问。束为悲智。故此云尔。皆问几种。答唯一道。故云例等。别科中。既云以后文答。文不相承。则答于他生。亦应是不相承也何得偏指其一。

　　△疏五者下。义意繁重失也。但要捡二处经文。对者自见。文虽小异。义理全同。同是修证行相。由此别科为修佛菩提。今再详览修证行相。虽同所依根本。全列五性中。修证由本贪欲。后文说修证。依大圆觉起增上心。如此则经文不重。若各菩提即成重也。前科别中。云说修证故。此却会通彼文。经宗简要者。如悬谈第一门十种因缘中第七少文能摄多义处已说。

　　▲疏然至圣下。三结双存科判。别科判之义也。佛是至极之圣。所说是幽彻玄妙之言。实难以凡心穷究决了。故法华云。其智慧门(门即教也)难解难入。又云世尊说法。意趣难解。每以一音演说法。则众生随类各得解。此是佛不共之德也。故今或恐含于两势。两势者。佛答处说。有众生。欲修佛菩提。以所遇教法师友不同。或邪(外道)或正(三乘皆正)或偏(二乘)或圆。(大乘实教)故熏成五性。总由未悟本觉。但是贪慕佛果而修故。五种皆名轮回种性。即知说此一段之意。俱答菩提几等轮回种性也。若对前后。应为四句。一内心外行皆是轮回。谓前五道业报。以爱为根本。二内心外行皆是修证。谓最后经。依觉发心。住觉求友。断障离邪。证大圆觉。三外是修证之行。内是轮回之心。则五性之人也。四内是修证之心。外是贪欲轮回之行。即次前劝断中文云。示现世间。非爱为本。但以慈悲。令彼舍爱。假诸贪欲。而入生死。佛意不妨。含此多势故。今未敢指南故。古德皆云修多罗意趣中求。天台云经富论贫。是此意也。

　　▲疏今就下。四结偏取本科。满经文也。别科唯三义。本科有五义。兼亦会通三义。故云理长。

　　疏问五性下。二拣定染净也。可除病者。用心染也。不断法者。净中之行相。行相无别。但在用心。如施戒是人天有漏之因。若不住相施戒。则发生定慧。成就福智。又如一切善是有福。论舍罪福品中所舍之法。若以无我人众生寿者。修之则得阿耨菩提。注依本贪者。如经初标之文。修证之行者。经云永舍贪欲。先除事障。及云先当发愿勤断二障。乃至依彼所作因地法行。

　　▲疏举要下。三约宗总结也。

　　疏然五性学人等者。问五性是此经说。今乃指学者不了本觉何耶。答五性之人。是通云乃至今生习学三乘权教之者。此经但说彼差别之人从凡至圣修证行相。不是此经今依五性习学故。下偈云。不同差别性。皆得成佛道。即知佛意。泯彼五性。令悟一性。疏发挥等者。御注孝经序云。今存于疏。用广发挥。是此意也。疏既不了本觉下。顿宗。乃众生本有觉性。则以觉性为本。故论云依本觉故而有不觉。今五性学人。既不了之。故唯以二障为本也。故依伏断者。经中所云依障而现。浅深是依。或伏或断。或半或全。深浅等差。同成五种。不约障体说浅深也。疏我法转增者。于俱生二执之上。更加分别二执也。我法之义。二空章中已释执故。二障转深者。本从二执起二障也。义如前释。若遇菩萨等者。遇菩萨说大乘。遇佛说最上一乘。人既转胜。法又转深。故障转浅。言相望者。以遇二乘圣菩萨。遇二乘其障犹深。遇菩萨渐浅。以菩萨望佛。遇菩萨犹名为深。遇佛转转极浅。

　　疏一所依二障中。文二。如疏列。初中又二。初略释名义。后广释体相。初中。云烦恼所知者。八识章中已释。今但消此文。言事是烦恼者。夫烦恼发生。皆同着事。事数滋多。则烦恼增长。如二乘人。体滞空寂之理。故烦恼断。凡夫着六尘等境。故烦恼增。故经云。但凡夫之人贪着其事。言烦恼即障者。烦恼体当是障碍之法。化解脱故言即也。如纸以为障子。名为纸障。纸即是障也。又能下。印定烦恼。是经中事障。不谬其烦恼发业受报生死轮回。大小乘经论同说。今经云事障续诸生死。即知定是烦恼不虚。疏理是所知等者。应是世出世间有为无为有漏无漏一切诸法皆佛所知之境。今凡夫二乘不能知者。由被此障障之也。菩萨虽能知之。犹位位今增。乃至位漏。方能尽知。初亦不能类知。良由此障难顿伏顿断也。然所知之境。不过理事。此经宗于理性。以事法体虚必归于理故。俱云理障。又理是道理。通于理事。故云理障。即此道理。是佛菩萨所应知故。云理是所知也。言所知非障者。障是本末无明。能障此理。理体非障。所言障者。是所知之障。是理之障。皆依主释。皆从所障得名。如将物障门。名为门障。然且门不是障。是障障门矣。故此云是障障于所知理也。此则经论二名。同一诘释。又义势连带易见。岂非巧略哉。

　　疏体即起信下。后广释体相也。于中又四。一以论能属。二正引论文。三辨业用。四通释妨难。初中。谓论有根本枝末二种不觉。(前已具释)枝末复有九相。谓三细六粗。(亦如前释)今云无明即不觉。(彼初说生起。即云不觉。后断染处。即云无明。今顺后文也)六染。即是三细四粗约生起之相。须具说九。约伏断云染。唯取前七。合为六染。染着净心。唯是此故。具九相中三细四粗故。论次下。以依染心。(一念动也此是初细也)能见(二细)能现(三细)妄取境界。(初粗)余在论之前文。六染者。一执相应染。(三四两粗)二不断相应染。(第二粗)三分别智相应染。(第一粗)四现色不相应染。(三境界相)五能见心不相应染。(三能见相)六根本业不相应染(第一业相)第三四两粗。合为第一染。余三细二粗。从粗展转向细。逆次配五染。(染即顺次粗细即逆次)染是障义。约伏断位。以明之故。从粗至细。九相。约从本至末生起次第。故从细至粗。今由就六染次第。故成逆也。然染是惑障。非业非报故。不配五六两粗。注各二义者。然染心及无明。亦非别体。但约义用别说故。论云。依不觉故。生三种相。与彼不觉相应不离。又云。以有境界故。复生六种相。又云。当知无明能生染法。以一切染法皆是不觉相故。当知六染中。一一有不觉义。今一向取不觉相。为一义。一向取相生。为一义也。染污净心者下。引论中心本清净为无明所染等。即是其文。疏展转相生者。大段既无明因生三细。境界为缘生六粗。又净心为因无明为缘。生三细。业识为因境界为缘。生六粗。广如普贤章缘起义中引楞伽具释。若委细说。则九相一一依前生后故。论中一一有依字。或云以依或依于等。乃至执取计名者。此第三第四两粗。合为第一执相应一染。此染最粗。亲能发润善恶等业。故特标名。即是我执。俱生。(执取相)分别。(计名字相)义当法相诸论中烦恼障即是贪等。故云能起诸业。(但云起者合于发润)是此论后意识中摄。(言后者缘论中先说业识等五意了后别说此故也。其五意即是余五染矣)论文云。复次言意识者。即此相续识。(摄前第五意。意明同体但依增长我执。故别说之)依诸凡夫(二乘已断)取着转深。(［边］着妄境转极粗现)计我我所。(非直心外计境为尘。亦复于身计我于尘计所)种种妄执。(即蕴离蕴等)随事攀缘。分别六尘。(但缘于倒境之事。不了正理。故云随事。今配为经中事障。尤含其宜)名为意识。(此论就一意识义。分别出五识。故上云分别六尘)亦名分离识。(随云根取六尘)又复说名分别事识。(三世种种事相)此识。依见爱烦恼。增长义故。(由上众多义。理定知事障。是此即摄烦恼增长续生死故也)皆是连续等者。亲能起业。虽是初染。然从微细根源。展转相生。相生一类之相。皆令心不解脱。本末连带故。云皆是连续生死也。故初一念业相文云。动即有苦。果不离因故。二乘已断初染。尚未出变易生死者。由迷余五染也。疏各余一分者。六染中。一一取不觉之相也。能障理智。正是此相故。入理障中摄。疏及根本无明者。即依真心而起。亲迷真心者。胜鬘经中。名为无始住地无明。故论中说有根本枝末二种不觉。此根本当体。有不觉义。复有能染义能生义。九相六染。及染中枝末不觉。皆从生故。论五意后。结云。当知世间一切境界。皆依众生无明妄心。而得住持。故云覆翳等也。然法界总具三谛。真心即第一义谛。性字即真谛。相字及妄念即俗谛。真心即是自性清净心。由根本无明染之。故名染心也。覆翳真心。及不达性相。是根本无明。不觉妄念。即染中一分不觉之相。妄念即是染中生起一分之相。相字即是世间自然业智所知之相。

　　疏故彼论下。二正引论文也。于中又二。一明障体。二相障相。初中自性清净下。及名为无明下。皆注云云字者。所引论文。但取义势。文或前后。或间隔。各读相当之。句文不次第。又不能类类标论。故以云云字摄之。今次第具引。对勘可见。(讲时即不须勘会。但说破此意即得)文云。是心。从本已来。自性清净。而有无明。为无明所染。有其染心。虽有染心。而常恒不变。是故。此义唯佛能知。所谓心性常无念。故名为不变。以不达一法界故。心不相应。忽然念起。名为无明。染心者有六种。次下便列六名也。言不达一法界者。通论理事。即具真俗等三谛法义也。注未有能所王数者。显无明始起极甚微细。夫心数之法。粗者有能缘所缘。行相显著故。所缘境与能缘心。相对相应。今此虽一念动。未有心境之别。故云不相应也。数者。五十一心所有法也。不相应义。例上可知。疏忽然者。无所从来。亦无因由。不觉起处。故曰忽然。佛顶云。觉本无迷。似有迷觉。余如注解。疏为无明所染有其染心者。论前文云。依不觉故(无明)生三种相。(六染中后三也前三即是四粗)故彼疏云。无明为因生三细。境界为缘生六粗。

　　疏染心义者下。二明障之行相。亦示障之业用。彼论云。碍但名异也。彼云烦恼。此云续生死。义是一也。烦恼体是贪瞋等。能续生死。正是此法故。前云欲脱生死免诸轮回。先断贪欲等。注即寂之照者。是本觉随染显发故。如理智者。证理之时。冥于理故。注经中知字者。此真如世间二智。是经中知见二字也。是则此两处所障之法。合成经中一处所障矣。以经事障等无所障法故。注如量智者。如其种种事法分量。一一自然知故。此上二智。即前本觉中二种相。论云。本觉随染分别。生二种相。(在随染门中。故云生也)与彼本觉不相离。一者智净相。(明本觉随染还净之相)二者不思议业相。(明还净本觉业用之相。此二着染缘。则不得成。故云随染也)注知见之性等者。然正知见。准法华经。开示悟入佛知见等。彼论判云。开者无上义。谓除一切智。(知也根本)智(见也后得)无有余事。(释无上之义)双开菩提涅槃二无上也。知见之性为涅槃。知见之相为菩提。虽分别性相理智义殊。通为如来知见。(广如前已引释)今以此论中。真如智为知见性。世间业智为知见相。合为此经正知见也。注经虽但云等者。然经宗理智。以事法虚妄无体故。摄归一理。论是释义。要具分析。即分理事。理已属前真如故。此但是障知世间种种事之智矣。碍理障下。会于经论二名同一义。

　　疏问准论配经下。第四通释妨难也。于中又二。一问难。二通释。初中。问云障真如等者。然真如世间是所知之理事。今此论中。以能知二智为所障矣。全合取等者。全六染也。今但取一分义故。合者流类相当也。谓能障证理之智名理障。障达事之智名事障。即为合也。障世间者。无明也。疏如何上配等者。指疏前文配经文也。相违者。此中无明障达事之智。上兼六染等。各一分配。为经中理障。六染心皆障真如智。上各取一分配。为经中事障。故参差也。

　　▲疏答上已明下。二通释也。又二。初略答。后广释。初云上已明言者。上云此二障者。有义有体等。(却看疏即明也)言体在此论者。经中。但标名。及略指业用。都不言何物是障能碍知见能续生死。疏家故须约论出体也。须如上配者。以无明昏黑。知见明了。碍知见者。正是无明五染心随之不能自觉故。总为理障。初一染是诸家所说烦恼障。正能亲续生死。故当事障。义同唯识。已如上释。与此似达者。与此论乍者。似相违也。似者毕竟会通不相违也。注本末相依门者。本则无明。末则染心。无明有三种细染依。细染有六种粗染。故云相依也。门者。且作此相依一门义也。不妨自有处。复约人法二执一门释义矣。意稍殊者。彼约人执。生烦恼障。法执。生所知障。故彼论云。由有二执。二障随生。二执若除。二障随断。又彼说。烦恼障于真解脱出离等。此论。烦恼障乃根本智。又复彼所知境。通于一切。此所知境。唯言世间。故云殊也。既与唯识。义意稍殊。即与此释经之义。亦合稍殊。以此经义意同唯识。然但是义意同。非法体同。法体同者。是起信故。

　　疏然通释下。后广释也。文四。一通辨二障。二出经意。三出论意。四结成本义。初中。总含二论及经。故云通也。障理智者。障智令不能见现。障理令照之不见。翻覆一也。不明显者。正不明达也。然所障智。两宗不同。法相宗者。障即无智。有智即无障。如明闇不俱。今云不明。即是闇义。不犹无也。明即智也。即有障无智也。不显者。所知理也。理则本有。但由障故隐也。若此性宗。理智皆是本有。(前后类释)但由障故。不得精明显者。故云不明显也。一句疏中通于二意。故云通辨。俱名无明者。体立名也。今释此障。义即符经。名则同论。可谓备矣显矣。疏就障心等者。然心本清净不动。今念念营谋。波波造业。求解脱休息不得者。由烦恼障也。但断此障。心则自定自净。自无生灭来去等。便名涅槃。约法相说心。心即八识。但无障执。便是无垢识也。所言转八识者。但转障执。不转识体。若法性说心。心则本源真体。此释亦二。意皆通也。行者。行业行相。心之真妄动静垢净善恶。俱名行也。华严六地云。罪行福行不动行。法界观云。行由解成。行起解绝。非谓造作方名行也。然此二所障之法。或云心智。或云行解。或云定慧止观。乃至果位名菩提涅槃。其体始终一也。故诸经每赞大小乘贤圣之德。皆云心善解脱慧善解脱。正明脱二障也。解脱之言。是虚语。若不指心指慧。说何法解脱。故知但云烦恼障解脱者。未指的显出所障法体。不可云障解脱令不解脱。今云障心令不解脱。岂不善哉。俱名烦恼者。纵是无明发业故亦名烦恼。然今用六染。合分为二分之义。约皆是不觉之相。即名无明。入理障中。约染污净心。令展转生长粗相。即名烦恼。入事障中。然众生妄想颠倒障热惑等都无名各差别之体。但就昏迷不了理事。即名无明。但就贪瞋造作计枝营求。即名烦恼。至于八万尘劳恒沙妄想。不出此二。故论云。当知世间一切境界。皆依众生无明妄心。而得住持。(忘心即烦恼也)今释此障名。同此论义。符于经意。符唯识。唯识中亦说障于解脱。但不的言障心。此经云续生死是不解脱义。不立所障者。以心体离障。即是寂照真如。便名理智。故立论中以真如智为烦恼所障之法。亦是此意。若能如此处处明了能障所障之法。则若经若论。若性若相。何此彼之殊哉。何名义而乖乎。

　　▲疏经以宗下。二出经意也(上是会通义意。此别显一经意势也)宗于理智者。所说之事。皆归于理。所修所证。皆依觉智。且如涅槃经。理事智用。悉摄归涅槃。故摩诃般若亦属涅槃。又以菩提为果。以涅槃为果。果则涅槃。深于菩提也。此经则一切归觉。生死涅槃。皆如昨梦。又于圆觉流出矣。又云。无缘无脱。故知解脱涅槃。皆归于觉。况事法耶。今云理智者。理是本觉。智是始觉。始本不二。为究竟圆觉。非但以诸法寂灭虚凝无为无相便为理也。亦非但以能证能了除闇明等便为智也。又理是智之道理。智是有理之智。如云理性。但名二也。此亦如然。今不言宗于圆觉。但云理智者。对事对障说故。名同诸论。易会通故。文势便宜故。两处者。无明烦恼也。理即真如。事即世间。智即根本智。自然业智。将此等都为经中所障之理。以事无体即是理故。无别世间智。但真智之应用故。其侧注者。束论中同经中名也。于中云染中一分者。不觉义也。前上对者。指于通辨中也。唯取已下。并如前释。以解脱下。释注文事障中无所障之意也。摄归理者。前理智也。含其义者。云续生死即不解脱。又明解脱是所障也。

　　▲疏论则下第三出论意也。论中。依自性清净心。有无明。依无明。有六染。六染是枝末。合障世间智。无明是根本。合障真如智(若依此即顺经意)今反其义。故云却也。涉于相反者。究之会之。但是别约义门。(约相违门)亦不乖违道理。故云涉于也。明非颠倒错谬乖反矣。能障所障。相违之理。征释甚明。理岂失乎。释云下略举三细。一粗以示生起喧动之相。初细尚尔。况后展转粗耶。注成前上句者。由此故前云六染却障真如也。下云成前亦例此。取下句说。疏以一切法常静等。举正以颠倒也。诸法若实生起变动。则常情作此所见。不名颠倒只缘诸法常静不动故。常情唯见无常起动生老病死寒暑枯荣。故名倒也。故云妄与法违不能顺矣。种智者。知种种也。今时人好难悟理人云。汝若心同佛心。知某处有何物。知某甲早晚生死病健。即此问人是颠倒。何者差作此彼生死时节业知。便与法违。何成同佛。且诸法常静无起。何问起灭等事乎。故知诸佛因地。只缘悟诸法不动。念念随顺。心无分别。故得颠倒习气已尽。常见诸法不生故。对一切差别之境。无有不知不见也。诸法不动之义。前亦频明。

　　▲疏上来对会下。四结成本义也。配体者。唯起信中释。义者通于二论。

　　疏次别释下。文二。初立理。后引文。初云标名等。是约体立名。(约有湿体方立名水等)体是名下之体。但一法耳。此宗知见为真理者。即前云。此经宗于理智是也。前释云理是本觉。智是始觉等。即知虽言理智。都是智也。略如前释。广如释疏序心寂而知之句钞中备述。华严问明品。清凉疏释佛境界知句复此义。亦如前引。疏每拂病等者。经云诸幻灭尽觉心不动。又云。不与法缚。不求法脱。乃至生死涅槃。持戒疑禁。久习初学皆拂。然后结云。何以故一切觉故。又云。生死涅槃。同于起灭。妙觉圆照。离于华翳。又云。妙圆觉心。本无菩提涅槃。亦无成佛不成佛。无妄轮回。此乃先标觉心。然于其中。泯此等法。以显觉心绝待非泯觉心。首末文例皆尔。论云。一切法。从本已来。离言说相等。乃至唯是一心。亦泯一切。唯存心也。方詺此心。为真如。真如却是名也。又云。离念相者。等虚空界。法界一相。无所不遍。即是如来平等法身。依此法身。说名本觉。又云。而实无有始觉之异。以四相俱时而有。皆无自立。本来平等同一觉故。又云。远离微细念故。得见心性。心即常住。名究竟觉。疏不以空寂下。亦备如序中钞释。注中间引经也。文云。圆觉流出一切清净真如等。又云。生死涅槃犹如昨梦。

　　▲疏故华严下。二引文也。无一众生不具有等。无一之言。拣五性宗云有三类众生无佛性。众生之言。拣外无情器界。故涅槃云无佛性者。所谓无情。无情者。草木瓦砾墙壁等也。无不具者。即是具也。如来智慧者。如法华经佛知见。知是智。见是慧。故彼经云我所得智慧。又云诸佛智慧甚深无量。又云。说佛智慧故。诸佛出于世。皆是开示悟入佛知见也。但以妄想者。即是此中所释能障之无明也。而不证得者。注中拣法相宗。智慧须待断障证真。方始新生。由此凡夫。未断未证。都无毫分。今云妄想未断障也。而不证得。未证真也。未断未证。本来具有。即知是真极理性。以成疏中所立义矣。即得现前者。昭然显出之相。非谓有智在人目前。即知但有隐显之殊。而无差别之异。余如注矣。

　　疏大同小异者。法则四同(声闻缘觉菩萨及不定性也)一异(第五性者。彼云无性此云外道性)又彼开二乘各说。今合而辨之。又法同文异。

　　△疏二熏成五性者。此五性。经中文意。甚不易识。但是傍说。有五类人。于五性教。或宿熏种子成熟。或今生禀教。作如是发心如是见解。意拟如是修。希望如是证。即是如是类人。非佛教示令如是如是修证也。佛示修证。在末后文。此是简略之。经必不于一科中便重说也。大抵是说他见解心意。非佛自道令如此也。但作此意详经。即不迷谬。不者甚难。疏一处说者。据五性。合有五段。以二乘合为一科。故唯四也。若直合二乘为一性。即取次前一唱经为无性。五段经文。还成五性者。应云一无性二二乘性三菩萨性四不定性。五外道性。缘诸经诸论并以二乘为二性。合外道性。同一无性。故依诸文。又无性非新熏之义。故不取也。

　　疏唯除初染者。事障即是六染。六染中。准论。二乘即断得第一执相应染也。但约亲能起业续分段生死义。其五染不障出离三界故。声闻未断。疏余但不加取著者。如前引论云。依诸凡夫取着转深。计我我所。乃至见爱增长等。今虽不断前五意中细染。然不同凡夫取着增长也。疏现行者。如八识章说。习气者。即是种子。如舍利弗瞋习等。亦如前说。虽至长者下。法华中穷子之事。序中已引。

　　疏菩萨性中。初云以辨其相者。欲说菩萨性人。或过去宿习发现。或今生闻教生解等。所见之法义。所创修习之心意故。约地前登地行相。以显之也。疏应云等者。唯改两字矣。但备本文读之。勿治经卷中字。读云唯先发愿。勤断二障。二障已伏。即能顺入菩萨境界。此中亦只先愿断障。不先了心故。未免轮回心矣。既未觉了真性。二障又已伏之不行故。心行自然。潜同菩萨。故云顺入。疏但除其病者。计一分人有菩萨性异于二乘外道。又由本贪欲发挥等。不除修证等者。发愿断障。理须如此。但知诸法空空即全同觉体。虽未悟觉心。闇与理会。故渐修习。不堕二乘外道。但二障伏时。法尔必遇一乘圆实了义之教。便得证真登地。如七地满时。法尔必遇诸佛七劝。入八地故。毕竟终得满足菩提涅槃。然必须至得遇一乘圆实教时。方免轮回之心。未遇之时。虽行相相顺。而心属轮回故也。

　　疏不定性中。分为两段。初总标顿渐。后若遇如来下。别释顿初。渐云自悟等者。例如前。一身清净故多身清净。逢知识者。三乘之师。因地法行。标心创意根本心也。文殊章初三重因中。前证众生皆有圆觉义。当第一了达觉性。此当第二发菩提心。但以所好不同遇教各别故。云忻趣等也。谓忻出离。趣解脱。忻佛果。趣行位等也。疏若遇如来下。三别释顿渐也。于中二。初依经释顿。云圆宗者。华严等数十部也。如疏序中说。

　　疏反明虽下。后补经释渐也。志趣劣者。谓虽信圆觉。厌患生死。情忻出离。又遇二乘师友教授。遂灭想凝心。趣向解脱。随于二乘。毕竟终是回心向大。名为渐也。等者。等于权教大乘。为或有根性虽钝而志趣远大。唯乐佛果。不愿二乘。然以根钝故。不能豁融凡圣心境。又遇大乘中权教师友。劝修六度。历位求证。故亦为渐也。经文阙者已下。文皆易解。

　　疏外道性中。文二。初消此文。后会诸教。初中后段云。亦例此知。但文略者。应云遇权教者未得顿悟。是则名为二乘等性。彼师偏局。非众生咎。

　　▲疏然余下。后会诸教也。

　　△疏四摄者。布施。爱语。利行。同事也。疏观音随三十二类者。法华普门品。广说观音功德已。无尽意菩萨。又问佛。观音云何游此娑婆世界。云何而为众生说法。方便之力其事云何。佛言。若有国土众生。应以佛身得度者。即现佛身。而为说法。(辟支。声闻。梵王。帝释。自在天。大自在天。大将军。毗沙门。小王。长者。居士。宰官。婆罗门。比丘。比丘尼。优婆塞。优婆夷。诸妇女。童男女。天龙。夜叉。乾闼婆。阿修罗。迦楼例。紧那罗。摩睺罗伽。人非人等。执金刚神。一一罗初佛身之文)是观世音。成就如是功德。以种种形。游诸国土。度脱众生。流或为眷属亲友者。顺境也。引之以入。或为怨家者。逆境也。怖之令入。又婆须密者。顺也。无厌王者。逆也。此二人。是善财童子所遇善知识也。疏必发度生愿者。悲智愿三。是菩提心之体故。最初发菩提心者。必须具之。如金刚最初便说。四生九类。我皆令入涅槃。忆昔愿者。发心时与佛齐功。云何今日心行如此。试校量道理。昔发心愿是耶。今日心行是耶。自然觉悟。今时却不如初发。即惊怖惭愧。自策自励。而求常住。所作不是随情。随情者。爱则度之。憎则舍之。故下我相中文云。若复有人。赞叹彼法。即生欢喜。便欲济度。若复诽谤所得者。便生瞋恨。今依愿力而行。不随念力而动矣。疏前随五性者。亦是随情之义。谓宿世熏习何法。而成其性。今生便随所熏法。任运好乐。今言不随者。习此宗人。必先己推察道理。拣择师友教理真正。方发大心。(故云于大圆觉起增上心)故长时但称本所发愿力而行。忽因见诸宗诸乘或人或教。或投着宿习。便欲改志就彼。故云不随五性。五性是总指之辞。其实但不得随二乘外道等二种性也。如悲中说者。意义虽同。行相稍殊。前于怨亲之境。逢则普度。此于苦乐之行。遇则皆为也。理虽等者。佛顶云。理即顿悟。乘悟并消。事非顿除。因次第尽。清净法殿。是常所居处。障尽常在解脱。故喻如殿也。华严第一卷初。亦以宫殿喻于涅槃。涅槃即解脱也。庄严者。比来未证诸法。诸法但空但假。其圆觉。超绝空假。迥然独立。不名庄严。今愿满。全证一境三谛一心三观。观谛无二故。诸法一一融同圆觉圆觉。具此无量无边无数一切诸法。是庄严之义也。疆域者。如国界王都三京文物五陵烟月。法中三界十方人间天上。触目是皆圆觉疆界境域。然法殿严域。亦可各通喻解脱圆觉二法。但以解脱。是一向超绝之义。非庄严之流类。圆觉与诸法本末融摄。离于诸法。无别所在。无可住处。故与宫殿。亦非流类。以此经文各喻一法也。

　　疏所断长离等者。长行中。分根本枝末。各别说之。今此偈。但云贪欲生死。不一一说。欲助成因。展转更依。起诸业报。故合而略。疏劝令等者。离合可知。后七句讽悲智者。于中。初三句悲。后四句智也。释弥勒章竟。

　　圆觉经大疏释义钞卷第十(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第十一(之上)(始净慧章终威德章中幻观)

　　终南山草堂寺沙门　宗密撰

　　略分地位章(净慧菩萨问)。

　　疏有三征释者。一释名。二出体。三辨所以。初中罔者无也不也。无相则心不及。故不可思。无名则言不及。故不可议。胜鬘说者。取意指也。彼云。自性清净心。难可了知。彼心为无明所染。亦难可了知。疏未曾闻见者。闻说此经时。在法华先。为便在后。若先则是权教。被法华破。若后则法华已说。此何未曾。答序及悬谈已明言。此是顿教。不属三时五时之教。况净土中说。何定先后。各随胜劣之机。见闻不同。广如前辨。此对十万大士。特留末世顿教。言未曾见者。但以遇立相破相得闻者多。此教难闻希闻故。为末世当机示现。留此言迹耳。

　　疏然前轮回等者。问轮回修证。倒正悬殊。颠倒妄执。任许空无。顺理修行。云何亦尔。答觉性不生不动不变。何有初倒后正之殊。即知相待得名二俱无性。然倒似执蛇隐于绳相。修如现像。不翳镜明。又蛇是全无。像有假相。又绳不现蛇。镜实现像。故蛇与像。倒正有殊。

　　△疏又如眼光等者。前云眼光得无憎爱中。已释此义。但约等者。既无分别。即无憎爱偏颇此多彼少之义。故云平等。不是有人心平智巧能均摊分布令不偏颇名平等也。故云无能作者。

　　疏前三等者。如信位。觉业不起为灭。不觉惑为未灭。贤位。觉异相。不觉住相。圣位。觉住相。不觉生相。皆以觉为灭。不觉为未也。若约此经本文。则信位劳虑灭。净解未灭。贤位。净解灭。见觉未灭。圣位照寂未灭。未得障碍即觉故。疏梦渡河者(未捡。)疏圆明证悟等者。八地即是。故无相无功用也。问后有三重细障未尽。何得圆明。答此地是圆证之初。自后称性之智。任运流转。细惑任运自尽。都不更加功用。故说圆明。其实佛地。方为究竟圆明也。此犹约行布门说。若圆融门。初住即是。注志公云者。大道不由行得。说行只为凡愚。(地前之人及地地出观散心。皆属凡愚。故所断之障。名二十二愚)得理反观于行。始知枉致功夫(初即［八］地。究竟即佛。然亦不枉。智者详之)。

　　疏非谓将心者。问既云顺如来寂灭。岂不即是顺他耶。答曰。自心寂灭。即是如来寂灭。非顺他释迦弥陀。心外无别如来故。疏五教不同者。问此经顿宗但直释而已。何得广列诸宗地位。答。此所列者。却意在破着。但是修习佛道之人。皆为阶位等级之见。不肯直造佛心。今若不言疑终不泯故。广明诸教不定。令彼执心无在。又有一类人。自谓我今顿悟已是佛了。功滥圣流。不能进习。亦要对治此故。疏小乘果别者。今所明者。皆论初从凡夫发心。终至无上佛果。有斯多说。小乘无成佛义。故不叙之。

　　疏一依唯识等者。彼第九云。(假为三问)谁人于(能入人)几位(入所经位凡经时节多小长短)如何悟入。(如何方便而能悟入)谓(假答)具大乘二种性者。(答初问也。一本住性。二习成性。下道场中。具引此拣二乘及无性也)略于五位。(答次问)渐次悟入。(答后问。此皆略答。下方广辨。后二既皆取意撮略引用。或却具论次文释之。或具出论文。便住彼疏解之。或以论次后之文释之。或亦时者以意释之。立五位者。以所求大果福智无边。非少修行而速圆说。非行一行便证多果。必须［云］劫修无边因。三劫皆因位摄。即前四位。初劫是初二位。次劫是第三位全第四位少分。后劫第四位半)。

　　疏资粮者。资益己身之粮。方至彼果。即福德智慧二种。是菩提涅槃通路之粮也。从初发心乃至未起等者。此位本颂曰。乃至未起识。求住唯识性。(颂不云初。但云乃至者。前更无位。不言可知)于二取随泯。犹未能伏灭。论曰。从发深(清净增上力)因(竖因)大菩提心。(今图文少。但言发心)乃至未起顺决择识。求住唯识真胜义性。(四胜义中。简于前三。此即胜义胜义也。即是真如顺决择者。作唯识观。求住识性。是加行位人。今未起此识已前。皆资粮也。以未能伏除识相。未名求住唯识性。故但趣菩提大果。求解脱故。即地前四十心。皆是此位。然彼已前。或八万六万四万二万十千劫等。皆不入此位。评曰据彼释云四十心。兼含十信。今又云已前不入者。意说缘会声闻回心向大耳)齐此皆是资粮位摄。(上明位分齐了)疏为趣正觉等者。此下释资粮义也。亦名顺解脱义矣。然论中。于趣菩提。云修集资粮。于为有情。云顺解脱。今以二利互通。意在文略。故通相言之。论具云。为趣无上正等菩提。(今云。觉者是唐言之)修集种种胜资粮故。(望菩提为号)为有情故。勤求解脱。(今疏直取结成之义。故但云顺解脱。不言求也)由此亦名顺解脱分。(望涅槃为因也。对求于彼此行不达决择是分。即择法觉分。分者支分义。顺彼决择分故。择是名顺决择分。今言分者。即因支义。是顺解脱之因。因之一支。故名为分。即顺体是分。顺彼解脱之分。名顺解脱分。此依利他为因。然菩提利他义显。解脱自刹义增。论于菩提却云自利于涅槃却云利他者。益故。［似］彼显此故。文显于此义。贯于彼故也。评曰。今疏中。此故通言为趣为度等也。问何故。顺解脱分。分即是顺。顺决择分。分体非顺。答决择体是有为。可体即分。体有多故。涅槃体是无为。彼非是分。能体一非多故。然福智正是资粮。之体论且释义。然于后文。说其体相。今疏撮略而用。意在文少易解故。便云修集福智也。论上来总是释颂上半。资粮位竟。此。下解渐次悟入之言释颂下半)此位菩萨依因(大乘多闻熏习相积即前本习二性)善友(逢事无量诸佛出世)作意(已得一向决定胜解。非诸恶友所能动坏)资释粮。(已善积集诸善根故)四胜力故。(上释此四。皆摄论文。世亲云。一因。二缘。三修。四积也)于唯识义。虽深信解。而未能了能所取空。多住外门。修菩萨行。(一切多住事相散心行诸粗行)故(由住外故)于二取。(此显执取能取所取性故。此能二现行。为能熏习)即引随眠。(二取习气也。随逐有情。眠伏藏识。故即是所知烦恼障种)犹未有能伏灭(二取随眠是所伏灭)功力(未有此力)令彼(彼二随眠)不起二取现行。(二粗现行虽有伏者。而于细者及二随眠。止观力微。未能伏灭从择二取已来注释。皆是论之下文)。

　　疏二加行者。论曰。菩萨。先于初无数劫。善备福德智慧资粮。顺解脱分既圆满已。为入见道等。(次下文因疏也)对法庄严论中说。欲入见道。修五地为前方便。谓持地任地镜地明地依地。彼文云。谓诸菩萨。已善积集福智资粮已。闻随顺通达真如契经等。(持也)如理作意。(任也)显三摩地。(镜也)依止定心思惟定中。所知影像。不异定心。(明也)由行如是。乃至舍离二种能所取故。证无所得。能入见道。舍离一切粗重。得清净转依。(依也。前四地因。第五地果)燸顶者。依四寻思。寻思名(一也)义(二也)自性(三也)差别。(四也)假有实无。无性论释寻思如实云。推求行相。方便因相。说名寻思。了知假有实无。所得决定智方便果相。名如实智。即唯加行智为体。(谓一切法。名之与义。既于前住缘法义境。其中似文名之义。唯是意言。依此文名之义。亦唯意言。无性论释云。此中名者。谓色受等名。亦摄名因名果等。寻思名者。谓名名身多名身。因者谓字字身多字身及声等名果。者谓句多身句等身。皆名之果。对法论云。谓推求诸法。名身句身文身自相。皆不成实。名召诸法胜故。但说寻名也。义者。如名身等。所诠表得。蕴处界等。若体若义总名为义。义空遍故。不说自体。推求此能诠所诠定不相应。此中唯观妄情所执。能诠所诠。唯意言性。意言之中依他文义不说无故。即依所取能诠所诠。今观唯是意言性也。对法等说。此在燸顶二位。此唯观所取无。故观遍计所执。无非依他也。故言假有实无。一切有为无为。皆义中摄。此偏一切诸有法)忍世第一者。依四如实智。如实遍知。此四离识(所取境也)及识(能取识也)非有(通上二也。前观所取。未观能取。此智忍可前境离识。非有所取空已。复能遍知能取彼识离识内境决定非有。能取亦空。了知内识及所变相。互不相离。如幻事等。然前曰寻思无所取时。燸是下位伏除。顶是上位伏除至如实位下忍即无所取。中忍顺无能取观伏除能取。上忍忍无能取。俱是如实智观下品。以久修习。伏能取时。但是中忍。上忍便取世第一法。双印前二空。名如实智观上品)名义相异。(能诠所诠不同)故别寻求二(名义)二(自性差别)相同。(名自性与义自性同。名差别与义差别同)故合思察。(合二自性为一所观。合二差别。为一所观。故为四寻思也。若俱开者。应成六寻思谓一名。二义。三名自性。四义自性五名差别。六义差别。然寻未思察。影略言之。意无别也)注依明得等者。明得是定。寻思是慧。故名为发。此俱时名发。明是无漏慧。初得无漏慧之明相。故名明得。明得之定也。此明及燸。皆从喻为名。如日初出先有明相。如钻火欲出先有燸触。圣位见道。如日如火故。此位观。如明如燸故。论云。初获慧日前行相故。立明得名。即此所获道火前相。故亦名燸。创观等者。寻思功能。论云。创观所取名等四法。皆自心变。假施设有。实不可得。注依明增等者。文势类前。但重观故。以初伏除所取难故。分上下位。至此明相转盛。故名明增。寻思位极。故复名顶。顶是极义。注依印等者。顺通二义。一乐顺。二印顺故。论具云。于无所取。决定印持。(下忍也)无能取中。亦顺乐忍。(中上忍也)此有三品。皆名为忍。下上位中皆印忍故。立印顺名。一印顺名通初及后。乐顺之言。唯在中忍。故合但言印顺定也。又差别相。下忍名印忍。印所取无故。中忍名乐顺。乐无能取。顺修彼故。上忍但名印顺。即能取无。顺观彼故。故合三忍。名印顺定。忍者智也。与印顺俱定。名印顺定。(初后准此释)无所取等者。论云。既无实境。离能取识。宁有实识。离所取境。所取能取相待立故。(此释所印所顺二取俱无义也。次下释能印等名云)即顺忍时。总名为忍。(印忍乐忍顺忍之时。合此三位总名忍也。忍通二处也)印前顺后。立印顺名。(印前所取无顺后能取无。及忍能取无故立此名也。此释三位别名也)忍境(所取)识(能取)空故亦名忍。(合上三位忍境等故。然中忍虽不印可。顺乐忍可。故亦名忍。顶等位中。虽亦顺下忍。初未有忍。故不名为忍。中忍初后皆有忍故。故立忍名也)注顺无能取者。此一句含于中上二忍。以顺字含二义故。一乐顺。乐顺能取空之观也。即当中忍。二印顺。印顺能取空。即当上忍。注文在略。故但一句。注依无间等者。论次上云。谓前上忍。唯印能取空。今世第一法。二空双印(邻于见道故)从此无间。必入见道。故立无间名。(无间即定。无间之定。二释皆通)异生法中。此最胜故。名世第一法。疏伏除二取者。如前所释也。谓𤏙顶及下忍。伏除所取。中忍上忍。伏除能取。世第一法。双伏除二取。伏除二取者。唯分别及二现行。非俱生及二种子。故论最后文云。此加行位。未遣相缚。(相分缚见分也。谓一切有漏善无记不善等心。皆有分别相。此相能缚于心。非谓相缚即是执也)于粗重缚。(一切有漏法)亦未能断。(瑜伽云。由相缚未断有漏分别相故。其无堪任。粗重亦未能断。此中言相缚者。一切有漏相粗重缚者一切有漏不安隐性也)唯能伏除分别二取。达见道故。(此全伏灭也。乃至细者。自邪分别起。亦不现行)于俱生者及二随眠。(俱生二取。未全伏灭。许少伏灭。即是现行分别全伏。俱生少伏。若俱生分别二种种子。全未断灭也)有漏观心有所得故。有分别故。未全伏除。全未能灭。疏顺决择分者。顺趣真实决择分故。即燸等四。是能顺趣。(故论标云。此总名顺决择分)见道无漏真实决择。为所顺趣。决择是智。即择法也。决择即分。名决择分。决拣疑品。彼犹豫故。择拣见品。彼不择故。疑品择而决。见品决而不择。故此智品。名决择分。分是支因义。即择法觉支。此在见道。是无漏故。名为真实。此燸顶等四。顺趣彼分。名顺决择分。行相同彼名顺。欣求往彼名趣。前顺解脱分。既初发心。求究竟果。故远从彼。以得自名。此顺决择分。邻近见道。欣远之心。不如始业。故从邻近。以得自名。然五位道中。此独名加行者。以近见道故。是见道之加行故。非前资粮无加行义。对法论说。所有资粮。皆加行道。有加行道。而彼非资粮。即此四善根也。然此位菩萨。观二取空。便谓真性故。未入见道故。本偈云。现前立少物。谓是唯识性。以有所得故。非实住唯识。论次前云。皆带相故。未能证实。故说菩萨此四位中。犹于现前。安立少物。(心上变如名为少物。此非无相。故名带相。若真证时。此相便灭也)谓是唯识真胜义性。以彼空(空所执相)有(有依他相也)二相未除。(谓有空相是彼相真性也)带相观心有所得故。非实安住真唯识理。彼相灭已。方实安住。(灭空有相。即能入真)依如是义故有颂言。(摄大乘说教授二颂。教授菩萨。故此分别。瑜伽论弥勒所作。无著故引。古云分别观论也)菩萨于定位。(显非散位。资粮中多住外门。此多在定内门修行也)观影唯是心。(观内境心影离心非有。唯是内心。此在燸位)义想既灭除。审观唯自想。(唯有内心。此在顺位)如是位内心知所取离有。(下忍)次能取亦无。(中上位合。此俱印二取空。即此第一法。以时少故从忍位说)后触无所得。(入真见道)。

　　疏三通达位者。颂曰。若时于所缘智。都无所得。尔时住唯识。离二取相故。下解经文证道处。当具引释。疏初入地者。谓十地中。每地皆具三心。谓入心住心出心。今初入心。便是此位。疏无分别等者。释通达及见道之名。论云。无分别智。(见分有也)都无所得。(相分无也)又云。加行无间。此智生时。(世第一法。更无间断。即得此无分别智也)体(通也)会(达也)真如。名通达位。初照理故。亦名见道。然此见道略说有二。一真见道。谓即所说无分别智。(出见道体也。以无分别为体。唯此证真故)实证二空所显真理。(唯识真胜义性)实断二障分别(拣俱生也)随眠。(种子)虽多刹那等方究竟而相等故。总说一心。(经位虽多刹那。以相相似等故。总说一心。即三心见道。以此为证。若一心见道。以无间解脱并一胜进。名多刹那。总名一心。非无间中复有多念。然于此中。有二异说也)有义。此中二空二障。渐证。(二空也)渐断。(二障也。如下三心真见中解。以此三心人法理障证断俱异。故名渐证断也。瑜伽亦说。见道三心。名顿断者。不别起观心。束三界二障。为三品断故也)以有浅深(理也)粗细(障及智行)异故。(贯通上文)有义。此中二空二障顿证顿断。(第二师说顿证断也。或三心究竟。一无间一解脱一胜进。从真入相。或二心究竟。不假胜进。从胜入劣也)由意乐力。有堪能故。(前加行时。意乐俱断。故入观位。不别为三)二相见道。此复有二。(一辨三心。二辨十心云)一观非安立谛。谛有三品心。一内遣(唯缘内身而遣假故)有情(先计有情妄计所执。但有内心似有情现)假(谈其无体)缘智(能缘心也。即缘内身为境。遣有情情假之缘智。下皆准知)能除耎(下也)品分别随眠。二内遣诸法假缘智。能除中品分别随眠。三遍遣一切有情诸法假缘智。能除一切分别随眠。(然此中人法二障。各分上下。粗上细下。合为四断。然二粗者。各别除之。以智犹弱。未双断故。若上品智。方能双断。此即随智说为耎等。初起为耎。次起名中。胜前劣后故。后起为上。于断见惑。此最为上。以惑随智说三品也。然初二但缘内身。［舍］我法假。第三心时。其智最上。能广缘一切内外我法。故三别也)前二名法智。各别缘故。第三名类智。总合缘故。(瑜伽同此也此下释相见之名云)法(法则仿学也)真见道二空见分。(虽亦有自证而不法彼。亲缘如者方乃法之)自所断障。无间解脱。(就见分中。有无间解脱。随自所缘断障。有四见分。就无间道中。人法二见分各别法故。有初二心。解脱道中。人法二见。总法有第三心。法见分者行相与真如境别故。不法自证者。与真如境体义无别故也)别总建立。名相见道。(别总法者。显无间所断有差别。显解脱道所证唯一味故。此师与三心十六心等。俱为相见道)然此三心。有云真见。有云相见。不能具引。二缘安立谛。有十六心。此复有二。一者依观所取能取。别立法类十六种心。(四谛各四心。谓法忍类智各二)二者依观下上谛境。别立法类十六种心。(现前不现前三界苦等。四谛各有二心。一现观忍。二现观智)文义繁广。不能一一引释。论后文云。诸相见道。依真假说。世第一法。无间而生。反断随眠非实。如是真见道后方得生故。非安立后起安立故。分别随眠前已断故。前真见道证唯识性。后相见道证唯识相。二中初胜。故颂偏说。(以证识性观照如故。偏说真见。据此即知。言见道者。但是真见道也)前真见道根本智摄。后相见道后得智摄。诸后得智。二分俱有。乃至菩萨。得此二见道时。生如来家。住极喜地。善达法界。得诸平等。常生诸佛大集会中。于多百门。已得自在。自知不久证大菩提。能尽未来。利乐一切。

　　疏四修习位始从等者。前见道唯在初地。初入地心。今此修道。除初入地心。出相见道已往出地心乃至第十地终。金刚无间道来。并皆修道位之分齐。即十地位满。等觉位中。金刚喻定现在前时。无间道中惑尽。解脱道中得究竟果。今是因位之终故。至无间道矣。疏为断等者。为欲断所余障故。为欲证转依果故。数数修习智也。修习正是此位故。位名修习。前二句。是修之所以也。颂曰。无得不思议。是出世间智。舍二粗重故。便证得转依。论次文云。此智远离所取(无得)能取。(不思议)故说无得及不思议。(释初句也。即一智体。离计所执。执实。有所能取。说无得等。非无见分等也)是出世间。(断世间故。二取随眠。是世间本。唯此能断故。体无漏故。证真如故也)无分别智。(十地中根本也。释次句了)上来释颂上半。便解疏中无分别智竟。以疏中意在连前带后。文略义足。遂依论中释。标示略释之文。故与释颂之文。先后不次。

　　疏断余障者。即颂中舍二粗重故。此是见道所断二障分别随眠所余之障。故云余障。即俱生二障种等也。故论云。数修此(此无分别智)故。舍二粗重。二障种子。立粗重名。性无堪任。建细(粗也)轻(重也)故。令彼永灭。故说为舍。(所知障种名粗重者。及非种粗重。地地别断。烦恼障种名粗重者。金刚始除。若论烦恼非种粗重亦地地断。今显由十地修无分别智。至金刚心。断烦恼种。十地中断所知障等。总合为言。名断二种。约究竟尽。唯在金刚。金刚尽时。证转依果也)疏证得转依者。颂第四句。然转依者有二。一总为别依。二本为末依。今初。论云。然能舍彼二粗重故。便能证得广大转依。依谓所依。即依他起。与染(虚妄遍计所执)净(真实圆成实性)为依。转谓二分。转舍转得。由数修习无分别智。断本识中二障粗重。故能转舍依他起上遍计所执。及能转得依他起中圆成实性。(疏转还灭依也。即所舍所得也)由转烦恼。得大涅槃。转所知障。证无上觉。(总为别依竟自下本为末依。即真如为迷悟依也)或依即是唯识真如生死涅槃之所依故。迷此真如。受生死苦。悟此真如。得涅槃乐。今由断二粗重故。转灭依如生死。转证依如涅槃。云云。如虽性净。而相杂染。故离染时。假说新净说为转依。虽于此依亦得菩提。颂意。但显转唯识性。然证二种转依。于十地中。修十波罗蜜。断十重障。证十真如。二种转依。由斯证得。此修习位。说能证得。非已证得。因位摄故。(要成佛方证故。此十地。无间道断障为因。解脱道方证彼故也)。

　　疏五究竟位金刚心后者。出前因位也。解脱道者。得二果之初也。即前所说菩提涅槃二转依也。故六位转依中。第四果满转依。云果圆满转。谓究竟位。金刚喻定。现在前时。永断根本一切粗重。顿证佛果圆满转依。穷未来际。利乐无尽。然此二果。即是第六广大转也。是此位体。利乐有情者。果之用也。穷未来际者。无断无尽也。此宗。烦恼无始有终。菩提有始无终故。后前后习位所得转依。(即菩提涅槃名四种转位也)应知即是究竟位相。(前说转得行相。得了即属此位故)故颂曰。此(此前二转位果)即(即是究竟无漏界摄)无漏(诸漏永断尽。非漏随增。性净圆明故也)界。(界是藏义。此中含容无边希有大功德故。上释初句出位体说也)不思议(此转依果。超过寻思言议道故。微妙甚深。自内证故。非诸世间喻所喻故)善(又是自法性故。清净法界。远离生灭。极安隐故。四智心品。妙用无方。极巧便故。二种皆有顺益相故)常(此果无尽期故。法界无变易故。四智无断尽故)安乐(无［边］逼恼故。法界众相寂静故。四智永离烦恼害故也)解脱身。大牟尼名法。(二乘所得二转依果。但名解脱身。大觉世尊。成就无上寂默法故。名大牟尼尊。所得二果。永离二障。亦名法身。无量无边大功德法所庄严故。故此法身。五法为性。非净法界独名法身。二转依果。皆此摄故。如是法身。有三相别。一自性身。二受用身。三变化身。广如彼说。上来释此一颂。尽是取本论文)。

　　疏二者摄论者。彼论第六。入所知相分中云。何处能入。(问所入境能入位也)谓即于彼有见似法似义意言大乘法相所生。(谓于大乘法。相所生决定行相似法似义意言。能入于此境界。能入是用。所入境界。是入是持)起胜解行地。见道修道究竟道中。于一切法唯有识性。随闻胜解故。(于此意言。或能入。在胜解行地。于一切法唯识性中。但能听闻。生胜解故)如理通达故。(或能入在见道中。此如理通达此意言故)治一切障故。(或能入在修道中。由此修习。对治烦恼所知障故也)离一切障故。(或能入在究竟道中。最极清净。离诸障故。如是四种。是能入位)释曰。上所注解。皆全用无性菩萨释本论之文也。然本论有四节。一明所入。二意言为能入。三胜解下明能入位。四于一切法下。显示即入之相。唯识释云。以彼未证真如。依胜解力。修诸胜行。(胜解决定印持之义。散心决定。意解思惟未证解故也)然唯识论中。以胜解行地。摄资粮加行二位。余三。则彼疏指云。二论全同。今详诸文。初位但是三贤无加行位。下说瑜伽士地后。当广引诸文具释此义。又余三位。亦不全同。唯识。以见道中。但言达理。意通地地。证真如故。修道中。但言治障。意亦通初地入心。断二障分别随眠故。若唯识。则二位各具证真断障。下文前更说之。

　　疏三瑜伽等者。第四十九地品中。及显扬论第七所说。故云等也。然彼四十七中。说十三住。亦在此七地中所摄也。五十二位。亦是此中所摄。谓一摄十信。二摄三贤。三摄初地。四从二地至七地。五八地。六九地。七则十地。及佛言种性地者。即彼第一种性住。慈恩配归唯识中本性住种性。以约五性宗故。若约诸经论。合当十信也。住中文云。(下皆例知)谓诸菩萨。性自仁贤。性自成就菩萨功德。(若约十信说。即宿熏习故。今已成性)菩萨所应众多善法。于彼现行。由性仁贤。逼遣方便。令于善转。非由思择有所利约有所防护。住此中。任持一切佛法种子。于自体中。(阿赖耶识)于所依中。(相续之身)已具足有一切佛法一切种子。性离粗垢。不能现起上烦恼缠造无间业或断善根。(广如种性品说)疏胜解行地者。即第二胜解行住。住中文云。谓诸菩萨。从初发心。乃至未得清净意乐。所有一切诸菩萨行。皆此住摄。(已上初劫)疏净胜意乐地者。即第三极喜住。(是初极喜地故)疏四行正行地者。即从四至九。六种住也。依圣道修功用行满故。束为一名。谓第四增上戒住。(二地)五增上心住。(三地)六觉分相应增上慧住。(四地)七诸谛相应增上慧住。(五地)八缘起流转止息相应增上慧住。(六地)九无相有功用住。(七地也。已上第二劫)。

　　疏五决定地者。无功用任运增进。故名决定。即第十无相无功用住。(八地)六决定行地者。依无功用。修利他行故。即第十一无碍解住。(九地)七到究竟地者。即第十二最上成满菩萨住。(十地也。已上第三劫摄)第十三最极如来住。(妙觉位也)此第七地。摄于二住。即菩萨如来。杂立为地也。到者当位满。菩萨究竟地。即当如来。如唯识中。转依二果。在修习位中。说转舍转得行相。然后摄在究竟位中。颂曰。此即无漏界。不思议等。然前已引唯识。以摄论中解行位。摄资粮加行二位。即此胜解行地及胜解行住皆尔。彼疏释此住。亦云即是资粮加行二道。五颂之中。初二颂摄。以彼论言。(瑜伽二住中文)从初发心。乃至未得净胜意乐。是胜解住。论说净胜意乐菩萨住。是初地摄。故知四善根。亦初胜解行住摄既尔。即显是初劫摄。论说此住初劫摄故。评曰。今细寻诸文。胜解行者。但是三贤。摄论四位。瑜伽十三住七地等。并不立加行位。非谓摄在胜解行中。且诸文皆配此胜解行。在初劫摄。若加行位。燸等善根。即非初劫故。唯识此位文云。菩萨先于初无数劫。善备福德智慧资粮。顺解脱分既圆满已。为入见道。复修加行。又大庄严论。对法论。说四善根。亦云初劫满已修习。既云资粮已圆满讫。即知加行非初劫也。若加行亦是初劫中修。即不合结终属于前位。又仁王璎珞华严等。诸说地位之经。悉亦不立加行别为一位。以十地中地地皆有加行。为入地方便故。其唯识颂中立者。以初地加行。例通余地。但每地加行。各随彼彼地中行相。有少异耳。华严地地皆有其文。皆在当地文初所说颂中。且说初地见道之前行相。以例诸地。既初地证遍行真如。有慧日前相及道大前相。何妨欲证离垢真如等时亦有前相。今配在胜解行者。是天竺此方后辈。不穷深意。非天亲本意矣。彼论疏。虽数番质破古人所难。初禅方便。非欲界摄。例知行非胜解非初劫所摄。及以璎珞救庄严等难。但别举例而已。毕竟无释彼结前之理。况都未会通华严等文。今不应更以彼数番征释而可救此。况今亦不引加行不在初地前。问初地加行。许非圣人。二地已去。既云亦有加行。岂是凡夫。答二地已去。各未证本地真如时。何妨出观有漏心中同凡夫耶。见道位大意亦然。地地之中。皆有见道。既地地皆证真如。真如岂非所见之道耶。但以初地顿见真如顿断二障种子。初见初断行相明显故。立为一位。分明示之。余地例之。皆易晓了故。华严十地之前。有十二颂。都说十地证道断障行相。不独明初地也。故无见道之位。即璎珞等例知。故加行见道二位。皆甚迅速。不同余位经停多时。智者深照焉。至后释今经证道之文。对经更明此义。

　　疏三终教假说位地者。位是真性随缘。缘无自性。本来空故。注云仁王先观空者。即上卷观空品。佛知十六国王欲问护国因缘。先说护佛果因缘护十地行因缘。说一切空乃至般若空因空佛果空空空故空。但法集故有。(众缘假合)受集故有。(名集。因集果集等二例也)若菩萨见法众生我。人斯人行世间。乃至十地三十生空故。始生住生终生不可得。地地中三生空故。亦非萨婆若。摩诃衍空故。若菩萨。见境。见智。见说。见受者。非圣见也。倒想见法凡夫人也。注璎珞云乃至三贤等者。佛子。初地一念无相法身智。云云。乃至心心寂灭。法流水中。上不见一切佛法一切果报。下不见无明诸见可断众生可化。但以世谛应化法中。见佛可求诸见可断众生可化。佛子亦可得言修三贤法入圣人位。但法流水中。心心寂灭。自然流入妙觉大海。佛子。乃至三贤十地之名。亦无名无相。但以应化故。古佛道法。有十地之名。佛子。汝应受持一切佛法等无有异。

　　△疏五忍者。则彼经教化品。波斯匿王问云。护十地行菩萨云何行可行云何行化众生以何相众生可化。佛言。大王。五忍是菩萨法。伏忍上中下。信忍上中下。顺忍上中下。无生忍上中下。寂灭忍上中下。名为诸佛菩萨修般若波罗蜜。善男子。初发想信。恒河沙众生。修行伏忍。于三宝中。生习种性十心信进念慧定施戒护愿回向心。是为菩萨能少分化众生已超过二乘一切善地。一切诸佛菩萨。长养十心。为圣胎也。(已上十信也。便是十位此不开为二位故。偈云。伏忍圣胎三十人。十信十止十坚止也)次第起十慧性种性。有十心四念处(身不净等)三善根(慈施惠也)三意止。(已因未果。现在因果等忍)复有十道种性地。观色识受应行。得戒知见定慧解脱等忍。观三界因果。得空无愿无相等忍。观二谛虚实。得无常无上等忍。是十坚心。作转轮王。(上是伏忍上中下)又顺忍菩萨。见胜现法。能断三界心等烦恼缚。无生忍。菩萨。远不动观慧。亦断三界心色等习烦恼。寂灭忍。佛与菩萨。同用此忍。入金刚三昧。下忍中行名菩萨。上忍中行名萨婆若。共观第一义谛。断三界心习无明尽相。为金刚尽相。无相为萨婆若。云云。大王我常语一切众生断三界烦恼果报尽者。名为佛。自性清净名觉。萨婆若性。是众生本业。是诸佛菩萨本所修行。五忍中十四忍具足。(偈云)五忍功德妙法门。十四正士能谛了。三贤十圣忍中行。唯佛一人能尽源。云云。善男子。是十四法门。三世一切众生一切三乘一切诸佛之所修习。若不由此门得萨婆若者。无有是处。若有人。闻诸忍法门。信忍。止忍。坚忍。善觉忍。离达忍。明慧忍。焰慧忍。胜慧忍。法观忍。远达忍。等觉忍。慧光忍。灌顶忍。圆觉忍者。超过百劫千劫无量河沙生生苦难。入此法门。现身得报。

　　△疏六种性者。经云。佛子。六种性者。是一切菩萨功德璎珞。庄严菩萨二种法身。菩萨所著。百万阿僧祇功德行为璎珞。若一切菩萨。不入璎珞功德。得入正位者。无有是处。佛子。种性者。所谓习种性。性种性。道种性。圣种性。等觉性。妙觉性。复名六坚。信坚。法坚。修坚。德坚。顶坚。觉坚。复名六忍。信忍。法忍。修忍。正忍。无垢忍。一切智忍。复名六慧。闻慧。思慧。修慧。无相慧。照寂慧。寂照慧。复名六观。住观。行观。向观。地观。无相观。一切智观。佛子。一切菩萨及佛无。不入此六种明观决定了义实相法门。余如别卷。

　　△疏三天台六即者。彼大止观云。始凡终圣。始凡故除疑怯。终圣故除怠慢。(彼一一即配中兼配止观)理即者。一念心即如来藏。如故即空。藏故即假。理故即中。三智。一念心中具。不可思议。如上说。三谛非三非一。一色一香。一切法法。名理即是菩提心。(亦是理即止观。即寂名止。即照名观)名字即者。理虽即是。日用而不知。以未闻三谛。全不识佛法。如牛羊眼不解方隅。或从知识。或从经卷。闻上所说一实菩提。于名字中。通达了知一切法皆是佛法。是为名字即菩提。(亦是名字止观。若未闻时处处驰求。既得闻已。攀觅心息名止。但信法性不信［共］诸名观)观行即者。若但闻名口说。如虫食木偶得成字。是虫不知是字非字。既不通达。宁是菩提。必须止观明了理慧相应。所行如所言。所言如所行。华首云。言说多不行。我不以言说。但心行菩提。此心口相应。是观行菩提。(恒作此想名观余想息名止也。)相似即是菩提者。以其逾观逾明逾止逾寂。如射邻的。名相似观慧。一切世间生产业。亦不违背。所有思想等量。皆是见佛。经中所说。如六根清净中说。(圆伏无明名止似中慧名观)分真即者。因相似观力。铜轮位。初破无明。见佛性。开实藏。显真如。名发心住。乃至觉无明微薄。智慧转着。如从初日至十四日月光垂圆间垂尽。若人应以佛身得度者。八相成道。应以九法界身得度者。以普门示现。如经广说。是名分真菩提。(亦分真止观分真智断)究竟即菩提者。等觉一转。入于妙觉。智光圆满。不复可增。名菩提果。大涅槃断。更无可断。名果果。故名究竟菩提。(亦名究竟止观)总以譬譬之。譬如贫人家宝藏而无知者。(理即)知识示之。即得知也。(名字)绝除草秽而掘出之。(观行)渐渐得近。(相似)近已藏开。(分真)尽取用之究竟。(究竟)合六可解。

　　疏四顿教中。注云就实言无证得者。即上文云无取无证等。约妄说别者。即上云。众生迷倒。乃至于灭未灭妄功用中。便显差别。

　　疏七位者。然诸教地位。具足分明莫过华严。其第一会。是一部之总。故非次位。从第二会已去。方始依次具说行位。今言七者。从第二会。至第六会。为五。第七会中为二。故为七也。注差别平等者。其平等因果融差别。一一平等。即平等中。有前差别。表此二无碍故。同在第七一会说之。此经后文。亦有此义。至文当示。

　　疏五十二位者。彼经一一有名。唯十信表是诸位之本。其中功用全同佛境。义属通相总相。故不别说配列十名。但通以十甚深。而为信解之体。注或开或合者。瑜伽七地开十信。为种性地。合十地等妙三位。为第七杂地。璎珞六种性。合十信入下贤。为第一习种性。开等妙。各为一性。此经及起信。开十信合等觉。唯识摄论俱舍华严俱开。故有五十二也。仁王五忍。以次之文。亦说五十二位。疏因该果等者。谓不待破其行相。一一即全体。同法界故。故十信中。具佛果德。行布者如上说。差别因果。圆融者平等因果。广如悬谈中辨。然顿教圆教位地。皆无定实。差别谓华严行布则一一圆融。此经行布则一一离相。注即上无位者。上引论云。而实无有始觉之异。本来平等同一觉也。亦是仁王观空。璎珞无名无相之义也。

　　疏初中四等者。文八。一列四位。二配四相。三举意总标。四别释四相。五总摄。六翻之以成四位。七标示释义。八正释文。初中信位。然约圆顿之宗。此位是万行万德根本。初心同佛。方名信故。不信自心是如来藏。非菩萨故。发心毕竟二无别。如是二心先心离故。故华严特开一会六品说之。此经起信。皆开为一位。权渐教中。多不开者。彼但信教便名为信。未必悟解故。如道上轻毛随风不定故。十千劫修方入初发心位。二贤位者。合资粮加行也。就中多取加行行相。约观智故。三圣位者。亲证真如。故名圣也。合见修二道。为此一位。于中偏取见道行相。以证真行相通十地故。四果位。唯妙觉也。即究竟位。

　　▲疏此即下。二配四相。言逆次者。一断灭相。二断异相。三断住相。四断生相。逆于生起之次故也。以生起即从细转粗。除即从粗至细。细难断故。注约真心等者。以法性宗四相同一刹那。今恐滥此。故拣之也。随熏之义。次下自说。

　　▲疏然心性下。三举意想标也。良由无明等者。无明熏真如义。如普贤章中。故涅槃经云。佛性随流。成种种味等。本论云。自性清净心。因无明风动等。先际最微等故。佛性论云。一切有为法。约前际。与生相相应。约后际。与灭相相应。约中际。与住异相相应。

　　▲疏初最微下。四别明四相。四相即为四段。生相者。(即业相也)如睡变自心忽有梦念都不醒未梦之心。无明变心一念初起亦尔。虽有起相。能所未分。故云最微。故彼下云。无明所起识者。乃至唯佛能知。如睡觉方知有虚妄之梦忽然起也。二中与前生相合者。即前无明力故。不觉前动相即无动故。如梦一念初起皆不觉此初起也。念是本无忽有之梦皆似无来已有。今不觉初念亦尔。由此故转成能见之相。(即转相也)又依前能见不了无明。遂令境界妄现。(现相也)又由无明。迷前自心所现也境妄起。分别染净等相。(即智相也)又以无明力故。不了前所分别空无所有。故念念相应不绝。(相续相也)此上四种。合为第二住相。言行相犹细者。未有我我所也。前二种本识中。后二是法执在中。识细分中。言坚住者。未起爱见贪瞋等及利钝愚智善恶等种种事相。但一类相似相续。念念不易。故名坚住。三者谓此无明迷前染净逆顺之法。更起贪瞋人我爱见执相(执取相也)计名。(计名字相)取着转深。此在事识分粗之住。无明与前住相和合。(但不觉之便名与之和合)转彼净心。令至此位。行相即粗。或愚或智。或善或恶等。各各差别。发动身口。令其造业。名为异相。四中不了业报者。不了善恶二业定招苦乐二报。故广造业。依业受报故。灭前异等。此是六粗中第五相也。以所受果报非可断法故。不论第六相也。俱摄粗细入相。而为生住异灭。

　　▲疏是故三界下。五总摄也。于中又二。一摄归根元。根元即无明也。如睡中粗细之想皆梦也。故经云。无明住地其力最大。本论云。当知无明能生一切染法。染法皆是不觉相故。

　　△疏然虽下。二摄归一念。复二。一正摄也。前云。唯一梦心。不妨有众多差别。粗细之想。二无非是梦故。云一梦心。今则摄归性。是其一无诸差别之相。故言一念。即初起一念。能所未分。亲依真心起者。故云。唯一心故。然此一念。遍差别念中。非局一生相也。但所遍诸念。唯此一故。如说梦中。若自身。若他身。若心若境。种种相貌。不得言有。然又不得言不梦。但言是梦。自然无体。成本心识。今亦如是。万法不得言有。又不得言不妄念。但言妄念。自然无体。成真净心。故云摄归一念。唯一心故。故论云。四相俱时而有。皆无自立。本来同一觉故。

　　△疏然未穷下。二遮妨难。难曰。四相既俱时而有。唯是一念。今求道者。不达则已。达则便了。何以贤圣阶差地位前后。从粗至细。方断尽耶。故此通云然未穷源等也。如梦中见梦。只知所见是梦。不知现能见者亦梦。不妨重重如此展转相觉。皆所觉不错。但迷能觉。唯豁然睡觉起来。方知唯是一梦。故云达心源者一念俱知。故经云。菩萨知终(灭相乃至异位)不知始。唯佛如来。始终俱知。问前注云非约刹那。今何以还摄四相。归于一念。一念岂非刹那耶。答如有偈云。处梦谓经年。觉乃须臾顷。故知此梦有一年之中春夏秋冬种种别义者。唯一须臾义。今此无明所动之念亦尔。有从细至粗展转生起义。有始终唯一念义。前注意云。今以四相为四位。取从粗至细展转逆次翻断之义。不取刹那义。非言不唯刹那。但以刹那非阶级义故。不取为位地也。

　　▲疏谓既因下。六翻之以成四位也。既此乃至种种梦念。动其心源。长眠三界。流转六道故。今因内外熏力。益本智。损倒情。乃至心源。遂成四位阶级。非圆觉性有斯行位之别。

　　▲疏今以论下。七标示释义也。问若造论疏。即释论。今造经疏。但释经。何以将论参之令难解耶。答今意在解心数倒正等法为解。不以解文为解。若不对论文。却难彻见修断心相。今以论释。意在相显。故云昭然义见。云何却言难耶。且佛说经。意趣难解。当时机胜。面对不妨悟入。佛灭后。时移代变。人机转劣。何由解了。故诸菩萨慈悲。造论解释指示。或取诸经中法义。都作义门。一时解释。名为宗论。或名就一经一部。随文解释。名为释论。准龙树菩萨摩诃衍论中说。马鸣菩萨。约一百本了义大乘经。造此起信论。即知此论通释百本经中义也。此经亦是其数。但彼论立名小殊。若不凭菩萨开示之文。如何疑情决了。故须以论为释义之定量也。前后有广用诸论处。其意皆然。疏但论约等者。论意已知。经约悟净胜劣者。初净解超过劳虑。次见解为碍。此见又胜净解。次常觉不住。照亦寂灭。无住之智。又胜见觉。后障碍即觉。又胜灭。碍说觉相望于前。转为劣也。问既各约一义。义则不同。如何以论对释。故次答云。今用等也。谓染相转微。净相转着。染相都尽。即是本来清净。无染可尽。无障可除。故论结云。四相皆无自立。本来同一觉故。便是经中一切障碍即究竟觉也。只由外觉。无别障碍可除。故云即觉。是知四位分齐。相对深浅。一一皆同。以此时论对说。两义俱显。若所约义门一向同者却不应繁重用之。智者思之。

　　▲疏初信位下。八正释文也。

　　疏别境者。是心所有法。八识门中已释。金刚论者。彼经云。佛说我见人见等即非我见人见等。无著论释云。如外道说我。如来说为我见。故安置人无我。又为说有此我见。故安置法无我。释曰。此以我见等言。非行彼所执之我。(除病)又以即非之言。非行我见等也。(遣药)论中云。法无我者。我是能治。法是所治。法字即是我人见等。故知我见属法执也。无著意。以我见既是能执之心。心所之法。即当法执。疏亦可妄想等者。执我者。是第七识。此识中。有此四惑故。以配释经文四惑之义。亦在八识章释了。言下自有文者。净业菩萨章四相门中释也。其执我过患。又已在前二空门中释了。

　　疏因缘既备者。论中因说。真如自体。从无始来。常有本觉。熏习无明。令妄心起厌苦求乐等义。便自问曰。若如是义者。一切众生。悉有真如等皆熏习。云何有信无信无量前后差别。皆应一时自知有真如法。勤修方便。等入涅槃。答曰。真如本一。而有无量无边无明云云。(乃至)佛法有因有缘。因缘具足。乃得成办。(本觉内熏为因。善友及起用作意发心等为缘)乃至虽有正因熏习之力。(因也)若不遇诸佛菩萨善知识等以之为缘。能自断烦恼入涅槃者。则无是处。(是外缘也)若虽有外缘之力。而内净法未有熏习力者。(作用缘也)亦不能究竟厌生死求涅槃。疏如觉梦时者。此意虽易。不照心者难见。谓梦之有无反覆二说。一约虚妄之相言之。眠时无梦。(但见是觉故。故前云曾不自知念念生灭)觉时有梦。(方见一夜来正梦之心境故)二约真实之性相言之。即眠时有梦。(正作梦故)觉时无梦。(所观梦之心境一一空故)迷悟之见。一一对喻可知。今云发者。如觉时梦境现也。明者。知其是梦。知其皆空也。空不坏所观之相故。次云即知劳虑等。昔与下二句。如梦时与梦合故不见梦也。今冥下二句。如觉时一一知是梦也。良由迷时即起灭妄念是我故。念不自见念。如眼不自见眼。今既开悟。不以妄念为我故。以冥真之慧。照于起灭之念。起之与灭。念念皆知。如镜净明物不能隐也。疏隙尘者。渐宗。教生禅人。初学坐者。白师云。自从息念已来。想念纷然更多。不知是何恶业如此。师曰。如屋壁有孔隙。外有日出。一条光照屋内。其光中有无量轻尘。撩乱纷扰。然满屋总是此尘。但闇时不觉。遇日即见。汝藏识心念。数如尘沙。比迷不觉。今因息念坐禅。分有功用。故觉之。疏无实境何憎爱者。由前云不知念念生灭故起憎爱贪着五欲。今蹑前释此也。实境即五欲也。今既憎爱之境。从自心变。非外实有。即知是己心性。自相劳虑也。性是生灭自性。非谓真实觉性。

　　疏息妄随真中二。一别释此段也。绝求作者。不造诸业。虽随顺法性修助道法。而施心行。无求无作故。云不随等也。

　　▲疏前即知下。二总配论文也。经含顿悟者。息业约已成心行。顿悟约见解观察。其实一也。觉惑者。知自劳虑也。纵论中此位亦如是知。但是约于心行故云制令不起。此云断劳虑者。亦是不随之造业故。约门似异。分齐元同。

　　疏觉于念异者。即上所说。迷前违顺等法。更起贪瞋。人我爱见。执相计名。发动身口等也。故前引论文。依诸凡夫取着转深等也。念无异相者。心念未除。但觉此念无异相也。余如注解。粗分别等。即是异相。亦如注解。疏见前等者。住净解之念。亦是粗分别等。如论中说。能知名义。亦是无明。厌苦忻乐。是妄心也。正当此位者。即此觉异念之觉。是经中所住之见觉。此觉非真。故配为论中相似。疏佛顶者。是彼四善根中顶地之文。亦是地前行相。故可为证。如上已说。此经多约加行行相。以资粮位。修顺解脱分善。加行修顺决择分善。此经宗明观智故。是顺决择决择即智慧也。

　　疏唯识者。少物是空。此不住净解。亦由觉染净皆空。故不住也。有所得者。即此以见觉也。非实者。同论相似也。故次指之。悫云者。若未到本来真实凝寂之境。终不能融能见之智。真凝寂者。即登地中。照与照者寂灭也。拂解者净解也。超凡者过外凡信位也。仍拘者此位也。

　　疏即论中觉于念住者。经下文云。常觉不住。良由觉住。故不住也。疏障而不证等者。果海圆称法界。法界无断不断。无证不证。无障不障等。言即乖性。十地经者。疏虽寄对等者。寄托诸障碍等法。对翻以显果相。又得念失念等十对。皆是对待之法。托此对待。双泯双融。以显果证之相。即知克体言之不及。故云离言。

　　疏无分别智者。根本智也。无差别理者。二空所显真如也。境冥等者。释无分别无差别之行相也。唯识云。智与真如平等平等。(心境相称如智冥合。俱离二取。绝诸戏论故)俱离能取(无分别也)所取(无差别也)相故。又云虽有见分。而无分别。虽无相分。带如相起。不离如故。(此缘真之智。挟带真如之体相起。非带彼相分影像而起。故云不离)此义至下对经。当广分别。疏二能所无二者。生公云。夫真理自然。悟即冥符。真理无差。悟岂容异。此文在法华中。疏三能所俱泯中。二释。一互夺释。智即理等者。谓智即理时。全能即是他。理去不存少许。故云非智。若存己分智在。更是何总即理。可细详照之。理即智亦然。故互夺者。以相即之时同一刹那故。互夺俱无也。何者。若前念即智。后念即理。则不妨前念虽无理而智在。后念虽无智。复有理在。由非前后时节更互真。只在于一念互即故。相夺一时无也。

　　疏又直下。二克本体释也。非能所者。言其非所者。所谓非是所非。谓是非所。其非能亦然。言不住即离能所者。经次云照与照者同时寂灭。上句能所也。下句离也。疏以前三门等者。非唯说有前后证悟之时。亦有刹那间前后行相。谓名无来无。更如第三门。无能证智所证理。即与胧俗何殊。愚俗亦无智故。良由从信位贤位修习此观。熏炼心智。历然见真。即是所见即是能。又知真理即是自心。自心明显。即名为智。故理智无二。又觉非唯唯无二。亦非新得。理智俱是真实觉心。本来圆明。何能何所。觉此俱泯。方成前俱存。存泯同时。为此门也。由此说三门无碍方得三门义成。故云必因能证。方悟心体。本绝能所等也。断头之喻。经自显门。肇云者。是般若论中之文也。般若是智。真谛是理。彼既亦说理智。故引为例也。彼云用者。是此能所。(一二两门)智有能证理之用。理有能发智之用也。寂者。是此俱泯也。(第三门)即者。存泯无碍也。(第四门)即同而异者。第二能所无二。即第一能所历然也。即异而同者。第一即第二也。同故无心于彼此。第三俱泯门也。不失于照功者。即第三泯时。不碍第一第二俱存。为此第四门也。又言等者。等于次下句。云是以辨同者同于异。辨异者异于同(第一二门翻覆无碍)斯则不可得而异。不可得而同。(第三第四门也)疏五举一等者。若无此门。即将谓第四存泯无碍。便不许前四存泯各别。各别者开也。无碍者合也。都结前三开时。即第四合时。第四合时即开。故云开合宁殊。智造此境。方为真实证道。故经云常觉不住也。

　　△疏次证余者。余三法界也。谓事法界。理事无碍法界。事事无碍法界。义如法界观章中已释。诸教只说证理法界。悉无证此三重之义。言无障碍智及境者。具三重法界也。一智即一切智者。此说证一境名一智。证一切境名一切智。非谓局于萨婆若也。(此云一切种智。即唯佛果之智)疏注云百门义者。华严藏和尚。制百门义海。于一尘说百门义。前已列之。不坏相者。如佛知舍利弗有德之时。不名知调达有过。

　　疏二合能所者。境是自心之义。前已频明。心境重重。亦在法界章中已说。三摄开合者。合谓即境即心。开谓心境各别。非谓初别而末相即。后既相即已。则无其别故。此门摄之。令悟心境。各别之时元来相即。相即之时心境历然。故云准上。准上第五门也。疏寄在果位者。障碍即觉等。十对相即义也。以界位离于证相。故言寄也。此经顿宗偏重理性故。事理无凝等义。寄在果中。

　　经常觉不住等者。疏文有六。一略释。二广释。三结束为理智。四配前义门。五拣前重释。六结指本论。二中四。一引偈。二智无下。以偈释经。取彼长行。释偈义意。间而用之。以释经文。今具引彼文。照之自见经意。文云。若时菩萨。于所缘境。无分别智。都无所得。不取种种戏论相故。尔时乃名实住唯识真胜义性。即证真如。智与真如平等平等。俱离能取所取相故。能所取心。俱是分别。有所得心戏论现故。(此但偏遮有漏。然后得智。亦有戏论之相。今亦离彼相也)。

　　△疏此智下。三委释彼偈。委释智无所得时。见相二分。有之与无。都有三义。前二不正。今唯取最后正义也。初云二分俱无。偈云无二取故。次云。二分俱有。带彼(彼真如)相起。名所缘故。(偈云于所缘)若无彼相名缘彼者。应色等智名声等智。(意云若无真如相名缘真如者。缘色时无色相。亦应名缘真如声。上破无相分立有相分已。此下破无见立见也)若无见分。应不能缘。宁可说为缘真如智。(恐云即真如为能缘。无别能缘。故遮云)勿真如性亦名能缘。故应许此定有见分。最后正义。即疏此智见有相无等。说无所取下。五句。释偈中离二取相。以成有见无相义也。不取相者。不取真如相也。次说非能取下。云非取全无。(问既无相分。何名缘真如相论次答云)虽无相分。而可说彼带如相起不离如故。如自证分缘见分时。不变而缘。此亦应尔。变而缘者。便非亲证。如后得智。应有分别。故应许此有见无相。

　　△疏彼文下。四通妨难。难曰。此偈是初地入心见道位中之偈。今经此位者。通于十地。兼修习位。合为一位。如何偏以此偈释经。故答云。彼文虽局见道等也。前已频言。此经宗于观智。其每地之中。种种行相。此不备列。法尔自具。又地者喻智。不喻位中别行故。华严十地品。正说地体。有十二行。经唯论证智。余之行相。并名寄位说行。不名为地。故知地地皆证真如。证相无别。即明见道义通十地。文局初地。但所断之障。粗细不同。所证真如。随地义别。非证理时别有行相。故诸经皆无加行及见道位者。由每地皆有加行根本后得三种智也。今世亲菩萨。通取十地证理行相。就初地证遍行真如。断异生性障处。明之。以例余地证理行相。以此地创证创断义相显著故。故云证理之义十地无殊。余意在五位文中。已具述讫。

　　▲疏又常觉下。三束为理智。

　　▲四此当下。配前义门。

　　▲五亦可下。拣前重释。

　　▲六此则下。结指本论。

　　疏自断头者。此喻未证真时即无能证之义。若已证真。外复无别能证之智异于真也。若断障及遣前诸碍而说。则应云。若未断碍即无能断之义。碍若已除。复无能除智在。若存能除之智。即是有障碍而可除断。深乖性宗之见。故云尔也。

　　疏不住名真解者。即无说无示无闻无得。为真说听也。故王缙相公述。法华天长小疏序云。于文字不着。乃能解(古骇反)经。疏华严者。彼文具云。为欲救护众生。转更推求世出世间诸利益事。无疲厌故。即成就无疲厌心。成就无疲厌心已。于一切经论。心无怯弱。无怯弱故。即得成就一切经论智。获是智已。善能筹量应作不应作。于上中下一切众生。随应随力。如是而行。疏又天亲至教道证道者。

　　疏夫设言象等者。即周易。以忘筌蹄得鱼兔。以此忘言象而得意。已如序中具释。虽云忘也。必须假之。故云设也。然言是语言宣说。此即可知。象者何也。象者像也似也。谓取像似之法为象。令见真理。周易有大象小象。以显易道。即其事也。(六龙象于阳德变化无方等)佛说圆极之理。言之不及。多以喻况。皆此类也。若更深而论之。则名言所显之义。亦皆是象。不论譬喻。以理毕竟言不及故。谓闻教生解。义相生时。亦是变影起故。疏无言象而倒惑者。出取舍之过也。若众生。不遇善友。不闻圣教。旷劫长守倒见。终无自悟之期。故经云。譬如闇中宝。无灯不可见。佛法无人说。虽慧莫能了。执言象而迷真者。谓但守教不求旨归。是执言也。纵求义理。但随文生解。便为真实。不能以圣教为明镜照见自心。不能以自心为智为照经幽旨。是执象也。故经说云。不了自心。何知正道等。又十地论云。随声取义。有五过失。如览镜时。本图见面。便执见者为实。岂不转更成迷。故云执言象而迷真也。疏标月之指等者。标谓标帜(音志)标举。亦是指示之义。即标指天月之手指故。云标月之指。谓以手指标举。指示月轮矣。余文可知。证实忘标者。傍文照理。勿照于文。傍指看月。勿看于指。亦见举指。便勿看指。不是且看后始弃之。如正闻法时正看经时。便勿滞情于文字。不是先看后舍。此意隐密。讲听二士。细意审之。疏抑亦忘指者。前人举手指了。须臾便却下。手不可长举。愚者但于举处。注意者指不解。看天须臾间。指亦不见。今滞教者亦尔。听法但记语言。看览但记文字。而不探义意。及乎说了。或罢文卷。义既都无。兼亦记语言文字不得。如忘指也。注无阶位者。清凉大师华严疏云。行即顿修。位分因果。因有阶降。果德无差。故云无位。准此分齐。与论中开合稍殊。论以第十地满时。便是果位。经则第十地。悉在前位。此一向但说佛德。故小殊也满足方便者。是方便道。一念相应。是无间道。从此最后一念相应。更不间隔。便是佛果。从觉心下乃至细念故。即解脱道也。觉心初起心无初相者。根本无明。依觉故迷。动彼净心。令起微念。今乃觉知。离觉无别不觉。即动心本寂。如迷东为西。悟时即西是东。更无西相。故云无初相也。前三位中。虽各有所觉。以其动念未尽故。但言念无异相念无住相。今此究竟位中。动念都尽。唯一心在。故直言心无初相。上皆藏疏。今更评曰。此有二意。一者。觉是能觉之智。心初起。是所觉之业相。觉此业相本空。名无初相也。心字是本。通于真妄。即此心起。便是业相。即此心本无初起之相。便是心性。二者。两句都说始觉创满足之相。初者始也。此觉心证极。出梦初始。起时无觉。无初始之相。以即同本觉故。(如本心识。从睡觉时。似初起。然更无别心识新得。即是昨日前日本心识故)。

　　疏以远离细念者。业识动念。念中最微细也。即是生相。今由觉此永无故。上云心无初相。得见心性者。微细念尽故。真性显现也。前三位中。相不尽故。不云见性。心即常住者。前三位中。觉未至源。犹有业识起灭。不云常住。令生相梦尽。无明风息。心海浪歇。湛然常住。究竟觉者。前未至源。梦念未尽。求灭此动。望到彼岸。今觉本不流转。亦非始静。常自一心。平等平等。始不异本。名究竟觉。乃至四相等中间。引经证无念。及说不觉名等念已。次云若得无念者。则知心相生住异灭。以无念等故。而实无有始觉之异。以四相俱时等。(云云在疏)。

　　疏一明境中。文三。一总述文意。二配论文。三销经。初中。言返本归真者始觉同本。销迷者本末不觉。殄相者一念业相。对治遣者无别始觉之异。垢净融者泯前对染之净解及见觉之照等。融同果位。剪拔生源者。结除根本无明。粗细染心及一切境乃至诸业六道皆从此生故。论云。依不觉故。生三种相。乃至六粗。结云。当知无明能生一切染法。故云生源。

　　▲疏论云下。二配论也。对前三句可知。以见性常住是究竟故。经及论皆云究竟觉也。

　　▲文中下。三销经也。于中又二。初总标中。又四。一配总别。二直销文。三配论文。四广释义。初中。云每对中上句者。谓得念失念。成法破法。乃至一切烦恼。其失念破法愚痴外道无明淫怒等类。皆是染法。是粗障也。得念成法智慧善是真如戒定等类。皆是净法。若滞此相。是细障也。粗细虽殊。属于对待。皆障碍也。故前经云。觉碍为碍故。此以障碍言。总标十对中染净之相。疏即标下句者。谓无非解脱。皆名涅槃般若菩提梵行法性等也。以得失成破等皆同一觉性之体故。成解脱涅槃等。注云等者。等于余九。

　　△疏谓若下。二直销文也。

　　△三即是论中下。配论文。四相即障碍义。本来同一觉。即究竟觉也。经论文同者。论是结文。经是标文。文皆同也。

　　△疏然此下。四广释义。又二。初正释总标之文。言药病者。所断障碍是病。能断能证所证皆药。言障即觉故等。义皆可知。言但觉故者。障碍尚犹即觉。岂断证之智不即觉耶。且障以即觉故云病亡。智既即觉。药岂存耶。又障既即觉。则不假断。故无断智。障本是觉。更不待证。故无证智。疏然无障下。后蹑前。以释别列之文。即不是无者。觉即是真非无也。但以本真不假证之方真。故云无真可证。虽皆无二者。得失成破等。二同归解脱涅槃等。更不拣别故。云无二也。义唯等者。真妄是十对都名。真谓得念成法等。妄谓失念破法等。俱真者。解脱涅槃等。解脱涅槃等。还是偏同得念成法等义。无乖失破等义。故云俱真不俱妄等也。

　　▲疏后十对别释者。一中。云无念即得者。论中之意。离念即觉。念即不觉。不觉觉即智。故云正念是智也。念即不觉。不觉即名失念矣。故次引论成之。二中缘会者。唯说净缘起也。本觉内熏。教法外熏。成信解为因。发愿为缘等。总为缘会故。成就止观乃至菩提涅槃。缘离者。或离师。或无教。或心退。或邪信。异见忽起。失于信解。皆名缘离。缘离故。失定忘慧。破前功行矣。余皆可见。三中。宝积经。但云无差。不偏同一边。然据理而言。必同归佛性。故无差矣。四中可知。五中。涅槃又云。明与无明。凡夫为二。智者了达其性无二。无二之性即是实性。又古德云。迷则真如是妄想。悟则妄想是真如。故云无异境界也。六中可知。七中。云首楞者。具云。觉海性澄圆。圆澄觉元妙。(经中法性)元明照生所。所立照性亡。迷妄有虚空。依空立世界。想澄成国土。知觉乃众生。(今经亦云众生国土)八中。云非唯天狱者。天是天宫。狱是地狱。九中云三乘性者。此含定性不定性。俱属三乘。三乘之言。具四性也。并无性为五。五性皆成佛也。十中。虽是别释之数。便是都结。故无对待。但云一切烦恼即解脱。例同障碍即觉。云佛顶等者。

　　疏理量者。如理智如量智也。齐鉴者。理见即空。量见即假。空假同时。故云齐也。无倒者。有非定有。空非断无也。如空者。疏有二意。一由分别下。是所照相空。二又能照下。是能照慧空。同净名者。疏上来皆是等者。满足相应。故称法界。成法界慧。觉心初起。故照诸相。心无初相。故如虚空。

　　疏前由普示下。有二意。一就机释。谓通论。诸佛观诸众生。(傍断)发心趣向如来无上圆觉者。从凡至圣。任运有斯等级。随顺行相。遂与始终说之令知。不是令他。故作此解行。若此后段。即教示。令如此安心用意。不是傍说已历之事。故经云。但诸佛等也。意云。但依此用心。莫计前差等。此意极要。晓之可稍留心。疏前是下。二称法释也。随相者。约任运心行。不妨阶级。离相者。约故意加行心中。必须忘相。又空即假故随也。假即空故离也。亦如华严下。此行位之初。已具引说。亦是成就教理始终。圆满离过之意。

　　疏四节者。此是直下教示学人朝暮安心用心方便。若欲销经。遇经文自显。若欲更广显方便意度。势乃无穷。直在知真识妄。善巧之人。临时对机。种种显示。今不可预书得也。二中劳形等者。心本无念。动念即乖。将心止心。止亦是妄。以动念故。如避影之人走急影亦急。终不可抛却得。不如处阴影灭。亦如扬声呵叱谷中令勿作声响。呵声唯频。谷中转闹。不如自默谷则寂然。故论云。亦不得随心外念境界后以心除心。三中。云现量者。无分别之照也。迷者。分别所照之念。谓言别有故。次复云如镜照物。谓明镜自现诸像。一一自照其所现者。无别分量。但是自现之量。其所照者。无别所照。但是本明。常现物时。即名为照。镜都不言我今照物。若言我照。便如镜外有物。令镜比度知之。便成比量。自心如镜。心知是明。诸妄想境如像。了知如照。一一对前。其意可知。然云现量者。现是现在(约时不待他时)现前。(约处不在别处)量是决定之量。(如秤斗等)经说等者。佛顶云。自心取自心。非幻成幻法。起信云。是故三界虚伪唯心所作。离心则无六尘境界。此意云何。以一切法皆从心起妄念而生。一切分别即分别自心。心不见心。无相可得。次云但不生情下。生情即乖于镜。便成比量也。且心体下。如镜对物。岂添照了之用。然非不照。心对境时。不加觉知之智。然非不知。

　　疏亦同金刚者。文云。若复有人。得闻是经。不惊。不怖。不畏。当知是人甚为希有。世亲菩萨释曰。惊者。谓非处生惧。(将谓非处。其心必惊。如非道处行故)怖者。不能断疑心故。(于非道处。不能断疑)畏者。一向怖故。其心毕竟。堕惊怖故。(必谓非处。故畏。畏心起已。毕竟堕落。无复修行)此意。如人欲避恶害苦难行于道路。欲往亲厚知友快乐国土处所。其路是正。然中闻忽见。乍似阻隔山险深渊。不妨其中元来通彻。其人忽然疑起乍惊。更看之。犹疑转怖。周回观瞻。未觉通处。的为己错。不达前程。其心便畏。一向忧苦。不能前进。因此却被诸恶贼害之难趁。反身命不全。今闻经者。免同此类。故皆云不也。

　　疏曩者昔也。若但就下。即非悫公语也。已是积习者。据此三世推寻。都无别顿悟种性。皆因熏故。金刚亦云者。彼说。佛灭后有人。于此章句。能生信心。以此为实。当知是人不于一佛二佛三四五佛而种善根。已于无量千万佛所。种诸善根。

　　疏一切种智者。是佛果位之智也。同此安心者。此云不加了知不辨真实。皆是不生二解之义。同此种智者。但名言之异也。

　　圆觉经大疏释义钞卷第十一(之上)

　　圆觉经大疏释义钞卷第十一(之下)

　　终南山草堂寺沙门　宗密撰

　　三观行相章(威德菩萨问)。

　　疏次四问等。分二。一解释科段。二开章释文。初中二。一解本科。二解别科。初中又二。初观别。后障别。初云不必修此者。上上机也。如二祖六祖之迹。即当其人。志公傅生。作歌偈等。亦对此机。故牛头融大师。有绝观论。

　　△疏其所离下。障别也。非唯观行门户不同。其障观行之病。亦有差别。或三二一者。但有三者已除我相。但有二者已除我人。但有一者。唯有寿命一相未觉。次第的示。必不参差。以此四相。约智证。深浅重重。竖说不同金刚等说四无深浅也。定不兼余者。有作病者。必不肯止。止者不作。任者必不止不作。灭者必不任等。颙滞一中。心无两向故。故此两四下。亦对前说别也。

　　▲疏若约四分下。第二解别科也。前作两势。科一部经。唯依一义销文。故名本科。此但科判而不用销文。故云别也。四分者。信解行证。知如前具叙。今当行也。谓从弥勒等者。遮疑难也。恐疑云。普贤眼刚藏权微道理。(普贤刚藏)观察真妄理事。(普眼)许名为解。其弥勒断爱净慧安心。正觉行门。况位地中。信解行证。始终皆具。如何总判。以作解科。故此通云弥勒乃至方成真解也。故注引华严为例。彼亦同此四分科经。至第二门。有六会性。始自信心。终至妙觉。都名为解。解此始终位地。方堪进修故。彼十地中说。如商人入海采宝。先同导师。前程远近诸难一一知已。方可进趣。言成功者。三观中。一一有文。除障者。四相四病。

　　疏文中二下。开章释文。还依前门科段。分文以释经也。疏前说观行者。普眼章及弥勒断爱文也。请更投机者。合彼多人差别根性。不但为一类人矣。故云四门随方来者。非止一路。

　　疏证义如前者。前虽四位优劣有殊。皆明证相。非唯佛果方名证也。直从信位。皆是趣证行相。但心机胜劣。任运成差。

　　疏利钝等者。有人聪利烦恼贪瞋却厚。有人根钝贪等又薄。交络四句。复有贪不瞋等四句。对惛沉掉举。亦有句数。然大抵利根又贪求者。多掉举。钝根及瞋痴者。多惛沉。为有如是众多根性故。佛设教对之。便成其数无量矣。光遥和上云。莫怪医王多处方。只为病子无头数。引楞伽可见。

　　疏二正示观者。其脚注是取意。指性证成所至观。若也唯心冥等。是总示入观之相。经文甚显者。文云。即起诸幻。以除幻者。变化诸幻。而开幻众。余注皆显。疏已具悬谈者。第八修证阶差门也。此彼此异者。彼令总解诸家顿渐及诸经论所说禅宗义理。此直令依此三门便修便证。不必辨他诸余宗教。又前多说禅宗所显示真心法体。此但说起行趣入之门。疏展转殊途者。有二意。一佛教随机故已殊途。二由教多门故。习者展转差错。皆以之教人。又殊途。如今此界数十家禅。邪多正少。根本皆从达磨宗出故。智论云。诸宗外道。皆是古昔佛教之遗余也。邪正等者。诸经论所说。备有如是众多。今人间流行者。或错或是。亦不离诸教所说。但名言不同。难为通会。今且约诸教。已自有差别。若总摄之。不离邪定正定。正中。复有三界内凡夫禅定。复有出离趣入无漏之定。故名圣也。就出离中。复有小乘大乘。(外道凡夫小乘三乘类人。同修四禅八定。但用心不同。大乘即兼有诸门。不必唯八定)就大乘中。复有权教所说禅定实教所说禅定有慧之定无慧之定。就实教中。复有理定事定顿修之定渐修之定。共者。四禅八定。通于凡圣大小权实。不共者。用心门户。谓外道不共佛教等。又实教。悟理而修。不共二乘。今此下正明不共权小也。托法者。拣空习行门。圆者。拣于权小二教。顿者。正拣四禅八定。事理等者。复拣顿中局理者渐中局事者。故总结云俱无碍也。兴论中下。引例。证于约理及顿。其真如三昧。悬谈十因缘中已引。大同者。彼依真如。此令悟净圆觉。圆觉真如一也。小异如文。

　　疏如标本中二。一约所依法本。二约能修方便。初中注云通明观行者。普贤下。四章经文。膏明已下。皆双赞行解定慧功能。阙一不可。膏是灯中膏油之属。明是灯中火焰相续。膏喻行。明喻解也。目喻解。足喻行也。眼目见道路夷险坑平通塞。足则依之前进。若跛而有目。虽见难前。盲而有足。动落坑堑。故须相资。此金刚下。解也慧也。此牢强下。行也定也。金刚坚不可坏。能坏万物。故如解慧。脚足牢强。方越旷野。旷野谓前后过遥。俱无村店可说。必须疾行超越。迟则夜遭诸难。或粮尽不达。行者如是。生死无涯。犹如旷野。一一法合可知。下标本者。第二第三观首文也。

　　疏若约能修下。第二段也。天台止观者。是智者大师。自述小止观两卷序云。夫泥洹真法。入乃多途。论其急要。不过止观。乃至今但欲接引初学之流。岂可广论深妙。今明十意。以示初心。云云。(别卷具引)其十门者。今但列名而已。有要处难记。即侧注取意略记之。有文隐者。今却以本文显出。或因文以些些。以意助释。但不能一一标指也。其止观本文所引事缘。及诸偈等。乃至行用方法。皆如别卷。今但销文而已。疏持戒中。注云是定因者。欲修禅定。戒为其本。尸罗不清净。三昧不现前。遗教经云。依因此戒。得诸禅定及灭苦智慧。注百一等者。要须说净知量知是。若贪求积聚。则心乱妨道。注乞食者。能破四种邪命。依正命自活。能生圣道。名四圣种。四邪命者。一下口食。垦土种莳栽植等。二仰口食。仰观星象。占人吉凶等。三维口食。诵咒法术。说善恶事。四方口食。曲媚豪势。通使四方。邪命之相。如舍利弗为青木女说故。注云下仰维方四邪也。僧常食者。于僧中结净受请者僧欲也(此为下下品矣)无此衣贪等缘。则心不安。于道有妨。疏闲静者。有三处可修禅定。一深山绝人之处。二头陀兰若。离于聚落。游近三里。放火声绝。无诸愦闹。三如文。疏息缘务者。有四。一息生活缘务。不作经营事。二息人事缘务。不追寻活人亲友。断绝人事。三息工巧技术缘务。不作工匠医方禁咒卜相算数等事。四息学问缘务。读诵听学皆悉弃舍。若不息缘务。即行道事废。心乱难摄。

　　疏诃欲者。学坐禅定。必须诃责五欲。五欲常能诳惑凡愚。令生爱着。若深知过。悉即不亲近。广如智论。略如注喻。色者。如频婆罗王。以色欲故。身入歒国。独在淫女房中。及优填王。以色染故。截五百仙人手足。注如毒涂鼓者。经说。有毒药所涂之鼓。击之。闻者即死。香者。男女身香饮食等香。如弊龙气。闻之即病或死。味者。饮食肴膳美味。如热蜜刀。如一沙弥深着酪味。命终后为酪中虫。触者。男女身分。柔软细滑。寒时体温。热时凉等。如卧师子不可触之。独角仙人。因触欲故。遂失神通。为淫女骑顶。问如何呵耶。答哀哉众生。常为五欲所惑。受诸苦恼。五欲恣乐。起六根。生恶业。历劫受苦。觉悟无期。而犹求之不已。得之转剧。如火益薪。其焰转炽。无益如狗兴枯骨。招诤如鸟竞肉。烧人如逆风执炬。害人如践恶地。无实如梦所得。不久亦如假借。愚人惑着。至死不舍。为之后世受无量苦。此五欲与畜生同。众生常被五欲所使。名欲奴仆。着此弊欲。坠堕三涂。我今修禅复。为障蔽。此为大贼。当急远之。但以此文。对疏勘之。即分明也。等者等于注所不说者。

　　疏弃盖者。盖覆行人心神。今定慧不发。如日月被烟云尘雾蚀(有云修罗手障故)等五事覆翳。则不能明照。又此五盖具足三毒。(睡疑属痴毒。掉悔属等分)展转滋多。乃至八万四千尘劳门。(如上说)故须远离。疏贪等者。前说外尘五中生欲。此约内意根生欲。所谓坐禅心生欲。觉念相续。覆盖善心。令不生长。觉已弃之。注内发者。如术婆伽欲心内发。尚能烧身。况复心生欲火。而不烧诸善法耶。得怖等者。偈云。已舍于五欲。弃之而不顾。如何还欲得。如愚自食吐。诸欲求时苦。得时多怖畏。失时怀热恼。一切无乐处。疏瞋者。失善之根本。坠恶之因缘。是法乐怨家。禅心大贼。恶口之藏。行人坐时思惟。其人触恼我。毁辱伤损我亲。赞叹我怨。如是思惟。心生瞋根怨恼。如是瞋觉。覆心名盖。当急弃之。安隐等者。释提婆那。以偈问佛。何物杀安隐。何物杀无忧。何物毒之根。吞灭一切善。佛答云。杀瞋则安隐。杀瞋则无忧。瞋为毒之根。瞋灭一切善。(华严八万障门云云)如是觉已。当修善忍除之。令心清净。疏睡者睡眠。谓内心惛暗。五情暗蔽。放恣支节。能妨今乐后生天涅槃等乐。余盖可觉。睡如死人。无所觉识。抱尸偈者。具云。汝起勿抱臭尸卧。种种不净假名人。如得重病箭入体。(二事)诸苦悉集(种种苦事)安可睡。(若有此说。如何睡得)如人被缚将去杀。灾害垂至安可眠。结贼不灭害未除。(法合上喻。下又再喻)如共毒蛇同室宿。亦如临阵白刃间。当尔之时安可眠。眠为大暗无所见。诳欺日月夺人明。如是知已惊觉起当灭损睡眠。若当睡重。当用禅镇禅杖等却之。(例如悬头判般之类也)疏掉悔中。身口心掉者。身好游走杂戏。坐不暂安。口好吟咏无益戏论。诤闲事。竞是非。心情放荡。纵意攀缘。思惟文艺。诸恶觉观等朽心犹不定。何况掉散。如无钩醉象空鼻骆驼。悔者。若掉而无悔。则不成盖。掉时未在缘中故。后入定。悔前忧恼。覆心名盖。悔有二种。一因掉如上。二因作大恶。常怀忧悔。悔前入心。坚不可拔。偈云。不应作而作。应作而不作。悔恼火所烧。后世堕恶道。若人罪能悔。悔已莫复忧。如是心安乐。不应常念着。不以心悔故。不作而能作。诸恶事已作。不能令不作。(事已往不可追也。又世人云悔前莫悔后也)疏疑盖。疑者。种种疑。及障定三疑。并在前刚藏章初引释说。疏弃之等者。除此五盖。即是除一切不善法。如负债得脱。病者得差。饥饿人得至丰国。又云等者。如于恶贼中得自脱免。

　　疏调和者。如陶师欲造众器。先须调泥。强软得所。然后可就轮绳。行者亦尔。五事和遍。三昧易生。若不调和。多诸妨难。食者。本为资身进道。若过饱则气急身满。百脉不通。令心闭塞。饥则身羸心悬。意虑不固。又云等者。于若食秽浊物。令人心识增迷。若食利口不宜之物。则动宿病。四大违反。障于禅定。前明备拟资粮。此明兴时调节。故非重也。疏睡者前总说过患令厌不就睡缘。此明随力调节多少。亦重也。若抑之。都不睡眠。则心浮生恼。若恣之取足。则忘失功夫。心暗根沉。当悟无常调之。令神道清白念心明净。乃可栖心圣境。三昧现前。故遗教经云。初中后夜。亦勿有废。无以睡眠因缘令一生空过。当念无常之火烧诸世间早求自度。勿睡眠也。疏身者。然调身调息调心。此应合调。不得别说。但有初中后方法不同。入住出相有异。注动止等者。若在定外。行住进止举动运为。悉须详审。若所作粗穬。则气息随粗。以气粗故。则心散难录。粗复坐时烦恼愦心不恬怡。是故虽在定外。亦须用心逆作方便。注坐不低等者。欲入禅时。须善安身得所。初至绳床。即预前安坐处。每令恒久无妨宽解。衣带周正。不令坐时脱落。次当正脚。若半加坐。以左脚置右脚上。牵来近身。令左脚指与右䏶齐。以右脚指与左䏶齐。若欲念加。即上右脚路。置左脚上。次以左手掌。置右手上。累手相对。顿置右脚上。牵来近身。前当挺动其身并诸支节。作七八返。如自按摩法。勿令脚差异。次即正身端直。令脊骨相对。勿曲勿耸。以正头。头令鼻与脐相对。不偏不斜。不低不昂。平面正住。次口吐诃去胸中及膈上恶气。其呵吐之法。开口放气而出。想身分中百脉不通处患随气而出尽。闭口鼻中。纳取清气。如是至三。若身息调和。但一节即足。次当闭口唇齿才相拄着。拄上腭。次闭眼才令断外光而已。当端身止坐犹。如直石石。无得身盲四支切尔樒动。是为初入禅定调身法。举要而言。不宽不急。是身调相。疏息者。息有四。前三为不调。后一为调。风者。坐时鼻中出入有声。喘者。出入结滞不通。气者。出入粗猛。息者。不声不滞不粗。出入绵绵若存若亡。资神安隐。情抱悦豫。守风则散。守喘则结。守气则劳。守息则定。坐则若有若亡。当依三法调之。一下着心。二宽放身体。三想气遍身。毛孔出入。通同无障。其心审细。令息微微。但息调则众患不生。其心易定。举要而言。不涩不滑。是调息相。疏心者。调心有二义。一者调伏乱念。不令越逸。二者当令沉浮宽急得所。沉者。坐时心中惛暗。无所记录。头好低垂。是为沉相。尔时当系念鼻端。令心住在缘中。无分散意。此可治沉。浮者。坐时心好飘动。身亦不安。念外异缘。此是浮相。尔时宜安心向下系缘脐中。制诸乱念。心则定住。则心安静。举要言之。不沉不浮。是心调相。急者。由坐撮心用念望。因此入定。是故。气上向。胸臆急痛。宽放其心。想气皆流下。惑即除矣。宽者。觉心中游漫。身体逶迤。或口涎出。或时暗晦。尔时应当敛身急念。令心住缘中。身体相称。以此为治。是为初欲入定调身调息调心方法也。注然身等者。夫欲入定。本从粗入细。是以身即为粗。息居其中。心最为细。调粗就细。今安静。而乃合用者。只于调身。坐时调息调心也。诚可知矣。上皆初入定方便。然坐中及欲出定。亦有调身调心等三事。如别卷说。

　　疏方便中。欲者。离世间一切妄想颠倒贪欲。得清净智慧法门中乐欲。亦名为志。亦名为愿。亦名为乐。志愿好乐诸深法门。故云为欲。精进者。初中后夜。专精不废。譬如赞火未热终不休息。佛告阿难。诸佛。一心勤精进。故得阿耨菩提。何况余善道法。念者。世间为欺诳。可厌可贱。禅定发诸无漏一切神通道力。可尊可贵。巧慧者。筹量世乐禅乐得失轻重。谓世乐。乐少苦多。虚妄不实。是失是轻。禅定之乐。无为无漏。寂然闲旷。乃至永离生死。长与苦别。是得是重。一心者。念慧分明。明见世间可忍可恶。禅定智慧可尊可贵。应当一心决定修行止观。心如金刚。天魔外道。不能沮坏。设使空无所获。或病死等。终不退失。是若一心。如人欲行。先须知道路通塞之相。然后决定一心涉路而进。故说巧慧一心。非智不禅。非禅不智故。

　　疏觉魔事者。文二。初依本文。后参起信。初中具云魔罗。秦言杀者。夺行人功德之财。杀智慧之命。云何名魔事。如佛以功德智慧度脱众生入涅槃为事。魔则常以破坏众生善根。令流转生死为事。若能安心道高则魔盛故。须善识魔事。但魔有四种。一烦恼魔。二阴入界魔。三死魔。四鬼神魔。又有十军。皆如别卷。今但分别鬼神魔相。此事须知有三种。一精魅。二堆惕鬼。三魔罗。一精魅者。十二时兽。变化作种种形色。或作少男少女老宿之形及可畏身。其相非一。恼惑行者。此诸精魅。欲恼行人。各当其时而来。善须别识。若多于寅时来者。必是虎兕等。若多卯时来者。必是兔鹿等。辰时鼍龙等。巳时蟒蛇等。午时马驴。未时羊等。申时猿猴等。酉时鸡鸟等。戌时狗狼等。亥时猪㹠等。子时鼠等。丑时牛等。若行者占之时。则知恒用此时来者。是某精魅。说其名字呵责。即自谢灭。勿生畏惧。精魅者。是神也。二堆惕鬼者。亦作种种恼触行人。或如虫象人头面钻刺㿇㿇。或击攊人两腋下。或乍抱持于人。或复言说音声喧闹。及作诸兽之形。异相非一。来恼行人。应即觉知。一心闭眼。阴而骂之。作是言。我今识汝。汝是此阎浮提中。食火嗅香偷腊吉利支。邪见喜破戒种。我今持戒。终不畏汝。若出家人。应诵戒序三归五戒等。鬼神却行匍匐而去。如是。若种种留难。恼人相貌。及余断除之法。并如禅经中说。三魔罗者。如上所翻及释。即波旬之徒党也。此虽是总名。便当别名。此多化作三种五尘境界相来。破人善心。今且约色尘中说之。言违者违情也。或作虎狼师子罗刹之形种种可畏像。令人恐怖。顺者。或作父母兄弟妻子诸佛形像端正女男可爱之境。令人心着。平平者。非违顺也。但作平品之形。动乱人心。令失禅定。故名为杀者。余声等四尘。例此可知。谓作种种好恶音声。作种种香之气。作种种好恶之味。作种种苦乐境。来触人身。皆是魔事。其相众多。不可具说。举要言之。但令人失善法。起烦恼忧愁瞋恚睡眠等。皆是魔也。疏行者既觉等者。却之有二。一者修止却之。凡见一切外诸好恶魔境。为知虚诳。不爱不怖。亦不取舍分别。息心寂寞。彼当自灭。二者修观却之。若见如上所说种种魔境。用止不却。即当反观能见之心。不见处所。彼何所恼。如是观时。寻当谢灭。疏智论云者。证成应以止睹称实理而治之也。更有余义。如别卷说。

　　疏起信亦云者。第二段也。论云。或有众生。无善根力。则为诸魔外道鬼神之所惑乱。若于坐中。现形恐怖。或现端正男女等。当唯心。境界则灭。终不为恼(论文稍广今不具之。但销䟽中撮要之文)现佛等像者。天及菩萨也。施等法者。戒忍进禅慧也。无相等理者。平等空无相无愿无怨无亲无因无果毕竟空寂是真涅槃也。疏能令等者。又云。能令众生贪着世间名利之事。又能令人数瞋数喜进怠等者。或卒起精进。后便休废。多疑多虑。或舍本胜行。更修别业。疏定中得食者。文云。亦能使人得诸三昧少分相似。皆是外道所得。或令人一日二日三四五日乃至七日住于定中。得自然香美饮食。身心适悦。不饥不渴。令人爱着。疏颜色改者。文云。或亦令人食无分齐。乍多乍少。颜色改变。云等者。于上文此下事相尽也。疏常应等者。文云。以是义故。行者应当智慧观察。勿令此心堕于邪网。当勤正念。不取不着。则能遂离是诸业障。注若见善相等者。问如见佛菩萨像说甚深法。或是宿世善根所发。云何简别定其邪正。答此事实难。所以然者。若是魔所作。谓是善相而心取着。则堕邪网。若是善根所发之境。谓为魔事。心疑舍离。则退失善根。终无进趣。是故邪正实难取别。今且依古德相传略。以三法验之。一以定研磨。二依本修治。三智慧观察。如经言。欲知真金。三法试之。谓烧打磨。行人亦尔。难可别识。若欲别之。亦须三试。一则希与共事。共事不知。当与久处。久处不知。智慧观察。今借此意。以验邪正。谓如定中境相发时邪正难知者。当深入定心。于彼境中。不取不舍。但平等定住。若善根之所发者。定力逾深。善根弥发。若是魔所为。不久自坏。第二依本修治。且如本修不净观禅。今依本修不净观。若如是修。境界增明者。则为正也。若以本修治。渐渐减者。当知是邪也。第三智慧观察者。观所发相。推验根源。不见生处。深知空寂。心不住着。邪当自灭。正当自现。如烧真金益其光色。若是伪金。即自当燋坏。此中真伪。当知亦尔。定譬于磨。本治犹打。智慧观察。类之以烧。以此三验。邪正可得知也。

　　疏治病者。行人安心修道。或本有病因。今用心心息鼓击。发动本病。或时不能善调适身心息三事。内外有所违犯。故有病发。失坐禅之法。若能善用心者。则四百四病。自然除差。用心失所。则动四百四病。是故。若自行化他。应当善识病源。善知坐中内外心治病方法。若不知治病方法。一旦动病。非唯行道有障。则大命有虑。文中二。一说病。二说治。一中。云四大者。将注中每一字。相合次配地水火风之病体。谓若地大增。则肿结沉重。身体枯瘦。如是等百一患生。若水大增者。则疾癊胀满。饮食不消。腹痛下痢等。百一患生。若火大增者。则增寒壮热。支节皆痛。大小便不通利等。百一患生。若风大增者。则身体虚悬战掉疼痛烦闷胀急呕吐嗽逆气急。如是等百一病生。故经云。一大不调。百一病发。四大不调。四百四病一时俱发。四大病发。各有相貌。当于坐时及梦中察之。(梦见水火身飞身重即知何大之病)疏五藏者。各有注配也。心者从心生患也。(余四例知)谓多身体寒热及疼痛。口燥等。心主口故。肺中云支疼。四支颂痛也。鼻塞者。肺主鼻故。肝者。多忧愁不乐悲思瞋恚头痛眼暗等。肝主眼故。脾者。身体面上游风遍身㿇㿇痒闷疼痛。饮食失味等。脾主舌故。肾者。或咽喉噎塞。腹胀耳满。肾主耳故。五藏生患众多。各有其相。当于坐时及梦中察之。(梦火心病梦水肾病)疏增损者。四大五藏。若增加若损减。故成病也。上所注记。皆增损之相也。乖摄理者。增损之因也。谓心多忧愁喜怒等气脉。则邪乱等。或饮食乖宜等。如是四大五藏病患。因起非一。病相众多。不可具说。今但举一二。以例众多也。若次稍更要者。则在别卷。疏或业招鬼作者。二事也。兼乖摄理者。总有三种得病因缘。谓一乖于摄理。二宿世业报。三鬼神所作。如此等病。初得易治。久则难愈。疏今明下。治也。文二。初治乖摄。后治余二。初中二。一正明治。二决疑念。初者。既知病源起发。当作方便治之。然治病之法。不出止观。今初止也。言安心病处者。初有一师说也。以心是一期果报之主。譬如有王所至之处。即群贼退散。脐下者。次有师言。脐下一寸。名忧陀那。此云丹田。若能止心。守此不散。久即多有所治。足下者。次有师言。常止心足下。不问行住坐卧。即能治众病。所以者何。由心识上缘故。令四大不调。若安心足下。四大即自调通。众病除矣。或了法空等。次有师言。但知诸法空无所有。不取病相。寂然止住。多有所治。所以然者。由心忆想。鼓作四大。故有病生。息心和悦。众病即差。故净名经云。何谓病本。所谓攀缘。云何攀缘。谓缘三界。云何息攀缘。谓心无所得。如是种种说用心治病之相非一故。须知善修止法。能治众患。疏观者下。第二也。文四。一气。二息。三想。四观。初中。有师言。观心想用六种气治病。(疏中所引)皆于唇口之中。想心方便转侧而作。若有病时。吹次去寒等。亦如注记。然与千金方中及诸家气经稍异。如别卷和会。疏又十二者。二息也。次有师言。若能善用观想运心。作十二种息。能治众患。皆从观想心生。一上息。治沉重。二下息。治虚悬。三满息治枯瘦四燋息。治肿满。五长(去声)息治羸损。六坏息治增寒。七暖息治冷。八冷息治热。九冲息。(一本云［渐］息)治壅结不通。十持息治战动。十一和息。通治四大不和。十二补息。资补四大。(今疏中。每当行字。即是能治之息。分注即是所治之病。配对可知也)疏又假下。第三假想观也。谓有师云。善用假想。能治众病。如人患冷。想身中有火气而起。即能治冷。此如杂阿含治禅病秘法七十二法中广说。但今人神根既浅。作此观想。多不成就。故世不流传。疏又推下。四如实观也。次有师言。但用止观。捡心折身。四大病不可得。心中病不可得。众病即息。如是等种种说。用观治不同。善得其意。皆能治病。当知修止观治病。皆有义理。若能善得其意。则无病而不治也。疏然上所说下。第二决疑情也。问曰。用心坐中。治病必有效不。答曰。若具十法。无不有益。十法者。一信。二用。三勤等。(在疏中也)信者。信有此法必能治病。用者。随时常用。勤者。专精不息。恒者取得差为度。住者。住缘中也。细心念念依法而不异缘。别病者。别其因起者。如上说。方便者。吐纳运心缘想善巧成就不失其宜。久行者。用之虽则有益。不计日月。常习不废。取舍者。知取舍也。益则勤用。损则舍之。转心取治。将护者。善识异缘犯触。遮障者。识遮障也。谓得益不向外说。反损不生疑谤。又病未损亦不疑谤。注中损字两用也。若依此十法。所治必效也。

　　疏或禁咒下。第二治余二也。若是鬼病。当用鬼咒等加持以助治之。若是业病。必须助加修福忏悔。但得业除。患即自灭。此二种治病之法。若行人。善得一意。则可自行兼他。况复具足通达。若都不知。则病生无治。非唯废修正法。亦恐性命有虑。岂可自行教人。是故。欲修止观之法。必须善解内心治病之法。此法众多门户。岂可具传于文。欲修习晓者。必在临时委曲商议。仍看别卷。更访达者参详。若寻常讲。但且销文说义而已。

　　疏正修第八中。文二。初标此彼二门。后牒释彼法。彼谓天台也。初中谓前皆是定前预习之方便。此门正说修习禅定。彼修三止三观。与此三观。大同小异。下当更辨。今缘叙彼十门之次。遂且依次叙之。又对此顿修圆觉观门。彼正修亦成方便。对详可见。修有二种下。牒释彼法也。二中。初坐修者。又二。初对粗乱。后对余法。初中四威仪中。偏令坐者。行多掉举。卧多惛沉。住立多时又生疲倦。故唯坐胜。系心一处者。守境止也。或鼻端。或脐下。或随生一境。故经云。系心不放逸。亦如猴着锁。随起即制者。制心止也。所谓随心所起。即便制之不令驰散。故经云。此五根者心为其主。是故汝等当好制心。理者。即是体真止也。谓随心所念。诸法悉知从缘无性。则心不取着。妄念止息。故名为止。如经中偈。一切诸法中。因缘空无主。息心达本源。故号为沙门。且三界因果。一切诸法。唯一心作。今既知心无性。岂有诸法之实。故寂然无为。无为者诸法之源也。故经云。有心不知心。心者不知心。心起想则痴。无想故泥洹。疏止若不下。观也。对治助道者。对病而治之。次助于正道。如五停心观。以不净治贪淫。慈心治瞋恚。数息治觉观。界分别治着我。因缘治愚痴也。理者即是无生观。亦真空观。亦名诸法实相智慧。彼文释相。遍推诸法。重数甚多。以成空假之义。义意不出前法空章。故不叙也。疏又修止下。第二对余法也。以四对意。故修止观。浮沉者。浮行沉行。浮则修止。沉则修观。浮沉之相。不异前说。随便宜者。谓上虽为对心沉故修于观照。而心犹不明净。亦无法利。尔时当试修止止之。若于止时。即觉身心安净。当知宜止。即应修止安心。若虽为对浮动修止。而心不住。亦无法利。当试修观。若于观中。即觉心神明净寂静安隐。当知宜观。即应用观安心。是名随便宜止观也。修三方法。具如上说。对破定见细心者。从定发见名为定见。爱着此见名为细心。今修止观对破之也。谓粗乱心息。觉身空寂。受此快乐。或利使心发。若不知定见虚诳。以之为实。必生贪着。即属爱属见。此二不起。是名修止。若心犹惑着爱见。结业不息。应当修观。视于定见之中细心。无所从生。即不执着定见。由不执故。爱见不起。故云对破。均齐定慧者。谓若日前修止或修观而入禅定。观慧微少。不能发真慧断结使。应当修观。破折分别。令智慧开发。定慧均等。能断结使。证诸法门。若因修观。或因修止。而心豁然开解。智慧分别。而定心微少。故心则动散。如风中灯。照物不了。应当修止。修止故即得深禅定。得深禅定故。则知定心等。如密室中灯。则能破闇。照物分明。故云均齐定慧。故修止观也。疏二者历缘等者。文二。一历缘。二对境。初者。然端身当坐。为入道之胜要。然一日累之。身必涉事缘。若随缘对境。使且不修。修则有间。结业又起。定与佛不相应。若一切时处恒修。必能通达一切佛法。历缘者。缘有六种。一谓四仪及作作(上入声下子素反)言语也。皆作是念下。六缘意同。文亦多同。今略叙行时。以例余五。若于行时。应作是念。我今为何等事欲行。若为烦恼所使及不善无记事。即不应行。若非烦恼所使。为利益如法之事。即应行。云何行中修止。若于行时。即知因于行故则有一切烦恼善恶等法。了知行时心及行中一切法皆不可得。则妄心息。是名行中修止。云何行中修观。应作是念。由心动身。故有进趣。名之为行。因此行故。则有一切烦恼善恶等法。即当反观行心。不见相貌。当知行者及一切法毕竟空寂。是名行中修观。(余五中同者不叙。异者撮略叙之)住者。由心驻身故。坐时。由心作念累脚安身。卧时。若为放逸等事即不应卧。若为调和四大故卧。即如师子王卧。作者。由心运身。手造诸事。语时若随烦恼。次论说不善无记。则不应语等。然历上六处。及对下六境。一一同前五番修止观之意。彼文中。亦每节指同上文。疏对境者。第二也。知色等者。具叙眼对色时修止观。以例余五。干城等者。了此虚妄本空。虽有所见。而无定实。无定实故。若见顺情之色。不应贪着。违情之色不应恚恼。故名修止也。了无见相者。随有所见。即无见相。所以者何。于彼根境空明之中。各各无见。亦无分别。和合因缘出生眼识。眼识因缘即生意识。意识生时。即能分别种种诸色。因此则有一切烦恼善恶等法。即当反观念色之心。不见相貌。当知见者及一切法毕竟空寂。故名修观。疏声等例者。文势同者亦不叙之。但略叙异者。谓声如谷响。香如风等。味如梦中所得。且外六味。性无分别。内舌根性。亦无所知。触如影化。意如梦想。若就于行住坐卧见闻觉知等一切处中修止观者。真修摩诃衍道故。大品经中。佛告须菩提。若菩萨。行时知行。坐时知坐。乃至身眼僧伽梨。视眴一心出入禅定皆知。是名菩萨摩诃衍。以不可得可得故。

　　疏善根发等者。下通加行中方说。正释中。取静为行者。文三。一明修意。二问如何下正显示。三引论广释。二中。云既悟者指前也。至静下。诸轮中。每指此观。皆云至静。文文如此。道场加行中。亦云先取至静。(即疏中安心住此为取)不起思念。(即疏中不取于法)静极便觉。(即此后经云静慧发生)释曰。言至静极静。皆是拣二乘等行。谓凡夫取静。但无心于万物。万物未曾无故。亦得神静。二乘了达我空生空。故心不起。亦得住静。权教大乘。但悟心境皆空。顺此安心。亦得住静。(此以无故静。无诸法也。如但无彼即名为静)此宗悟净觉真心不生于法。方为至静。(此以有故静。有真心故。如见湿体。此体不被风动之。即詺此湿为静体)。

　　▲疏论云下。广释也。住云十遍处者。如智论说。谓青黄赤白地水火风空识等十。如作青观时。遍一切处尽是青色。更无余色。黄等亦尔。此是权渐之教。所修之行故。修真如三昧。悉不依之。今此经亦不依之也。疏乃至者。略中间。其次文云。一切诸想随念皆除。亦遣除想。以一切法本来无想。念念不生。念念不灭。亦不得随心外念境界后以心除心。心若驰散。即当摄来还住正念。正念者。当知唯心。云云(在疏)等者。又等后文。后文次云。念念不可得。若从坐起去来进止。有所施作。于一切时。常念方便。随顺观察。久习淳熟。其心得住。以心住故。猛利随顺。得入真如三昧。深伏烦恼。信心增长。速成不退。唯除疑惑不信诽谤罪业障我慢懈怠。如是等人。不能得入。

　　疏客非下。二句。释客尘义。客者非本性故。本性是主。妄念是客也。尘者。污染自体。如镜中尘。疏远离粗重等者。谓轻清明利而安隐也。离粗重名轻。身心调畅名安。此有二种。一无漏。除有漏粗重。粗重通三性。二有漏。除烦恼粗重。唯是善性。(今此文据分位令当有漏善。若以经宗漏法本无。不说二种也)此正对治惛沉。一法对法趣。除一切障。彼约通障。此约别障。以惛沉是无堪任性。轻安是堪任故。故唯除彼。用此伏除。(有作者伏。无作者除)能障定法。(或是爱教。但能障定。即是所断)令所依止转安适故。(又今说此。但是惛沉。令所依身转却粗重得安隐故)。

　　疏三感应中四。一直释。二引例。三会通两文。四别释现义。疏真净心者。凡圣同依清净本源心也。即法身者。现实而言。观成时。十方如来真净身心。皆悉交彻。但言心者。此本源心。是通相也。于中含于身心二法。清净无相。即真身也。灵知不昧。即真心也。故但标心。故论及胜鬘楞伽。皆但指一心。以摄一切。疏故论中等者。正证身心不二也。智性是心。色性是法身。今更委释。色性者空寂也。即智者空寂即知。智性者灵知也。即色者正是灵明。亲能现色。如镜中虽有净明之二德。亲现色者正是明也。然疏中取意用论。论中因显真如之用。说佛所现报应二身。色相庄严等事。唯依心现。不杂真如。又云法身无有色相。便有问曰。(此下具写)若诸佛法身离于色相。云何能现色相。答曰。即此法身。是色体故。能现于色。(总标以答也。以下即。别明身智相即为能现所以也)所谓。从本已来。色心不二。以色性即智故。色体无形。(如影即明故影体空)说名智身。(身体也。智之明体也)以智性即色故。说名法身(即此灵明心智。由能现色。为色所依故。目之为法身。身是体依义故)遍一切处。(由能现一切故。还遍自所现处)疏理实而言等者。古德偈云。黄昏成寂寞。身心总无物。恒沙诸佛入我身。我身常入恒沙佛。是斯意也。问既尔。何得经中但说佛现行人心中。故下潜答此意。今但约入观等也。

　　▲疏故论问下。二引例也。论中。有两重问答。因说菩萨位满成佛。自然有不思议业。能现十方。利益众生。遂有问曰。虚空世界众生心行。一一无边。佛如何遍知。答曰。一切境界。本来一心。离于想念。以众生妄见境界。心有分齐。佛离见相。无所不遍。心真实故。即是自体显照一切妄法。有大智用无量方便。随众所应得解。皆能开示种种法义。是故。得名一切种智。因此又再问曰。即是疏文。(上所引及疏中引皆撮略要文不备写也)多不能见者。次云。一切众生。若见其身。若睹神变。若闻其说。无不得益。云何世间多不能见。答文可解。

　　▲疏经云下。三会通两文。言身心一者。义如前科也。皆据能现者。遮疑情也。缘海东晓法师释彼论。此科法合。镜喻之意云。法身似质。化身似影。恐有曾见彼疏者。疑云。既云现于众生心中。即合是应化之身。云何言法身及真心耶。故此通云。据能现之本等也。

　　▲疏此约下。四别释现义。谓正当知佛心亦如此之时。佛心是所知。所知之境。的从自净心显现。如变影缘真如也。既真如非影。不妨变影缘如。即知佛心亦尔。

　　疏翻云止者。止者止于万缘。方得寂静。寂静是显相。止是释名。谓于染等者。双成止义及寂静义。问既此三法皆名观。何此门修止。答前标意中。此宗必具理事定慧。皆无障碍。故观观皆止。止于余观。非论。妄缘故。下云。若他观者名为邪视。止止皆观。念念无间。若一间断。即无明故。故前云恒作是念。然每观。为门不同。立意各别。此约止明门。而修止观也。由此义故。于涅槃起信及天台等所说三门。皆大同也。如下三观终处具说。疏若准涅槃下。引经广释。然彼经中。此一段文义。广辨三相。同此三观。具有标意列释总择别释。至下具引。以会此中三观。今且直配此观一门。然亦不具录其文。但别名而已。其释名之文。便各脚注而私记之。今为具引。对详可解。文云。奢摩他者名为能灭。能灭一切烦恼结故。(此前亦云身心客尘从此永灭)又奢摩他者名曰能调。能调诸根恶不善故。(此前云内发轻安。轻安是善法摄故)又奢摩他者名曰寂静。能令三业成寂静故。(此文全同)又奢摩他者名曰远离。能令众生离五欲故。又奢摩他者名曰能清。能清贪欲瞋恚愚痴三浊法故。以是义故。故名定相。

　　疏心性是识者。心是识自性也。非所依真性。(真性依士释。此则持业释)言能幻之者者。如普贤章备释。法喻各有五门。捡而示之。疏变化等者。文三。一约修治心行释。二约习学化行释。三与前相对释。初者。染净皆空。心变即有妄识。即已变起尘境。难可顿除。故今以悟解方便。变化引起一切情尘。以为所处之境。然后以种种对治幻智。一一翻之。如有经说。火与薪战。薪多火盛。今变起幻者。意在翻破也。故云变化。不单云变。单云变者。一向是妄识所变。今云化者。表是幻智自在之力。知是虚伪故。故变化。非障非蔽者。且如悭蔽惠施。恶蔽于戒。瞋蔽于忍等。于六度既云六蔽。八万四千例之。今观之即净。故皆非也。且约翻为六度者。如法句经说。疏又变下。学化行也。或坐时习此方便。或余时正观机说法。皆是学习化行之义。但以决定志愿大悲之力。念念如此。即是修习化行。故经次云。内发大悲轻安。疏又对上等者。与前对释也。前云即起诸幻以除幻者。今将彼二句。对此二句有其四番。一前起幻智除幻者。是自行。此变幻方便开示幻众。是化行。大乘行门必具此二故。菩萨以利他为自事故。前观门中。二利双志。故不言之。此既起幻女须具也。此于后二句两释之中。唯取第二释也。以第一释亦属自行故。二前云除幻。是除障也。如炼金出矿。此不坏幻相。万行纷然是起行也。如将金作器。所起之行自具二利。总用两释。三前一向除幻是止持义。止非法故。作即犯故。不应作而不作故。除其病故。此变起二利之行。是作持义。作称性善故。止即犯故。应作而作故。不除其法故。四前一向除者。约遍计所执故。如存有蛇鬼。必障绳杌故。此但云开者。悟染净法出自一心故。翻染分依他。成净分依他也。至后灵心观。称本觉性。即当一一符于圆成实性。

　　疏二功成中二。一略释。言根尘既销者。蹑上除幻之句。自他无二者。正观成就。内心发者。心行自然如此也即情发于中。而形于愿矣。同体悲者。由将幻智观察自他。自他皆同圆觉净性。自既已悟。身心喜乐。伤他未觉枉受苦恼。故悲愍之。如富贵权要之人。眼下见他人贫苦佣作或为奴仆。若谓他实是下舍贫贱或是奴仆。即心意平平。若闻道是三公贵族子孙家破贫苦。或因余事。没落为奴。即怆然哀伤。便拟救济惠。今菩萨了悟净觉。观行又成。观诸众生。贫穷无福惠。入生死险道。又观他皆同觉性。迷故枉受轮转。是以内发大悲心也。法喻对之可知。

　　▲疏又有数意下。二广释也。总有五意。一由起幻智。观诸众生。皆是幻化。幻化无心。谁亲谁怨。何憎何爱。故所发大悲。不堕爱见。成轻安也。二众生虽如幻化。不自了知是幻。但执为实。计我我所。枉受苦恼。故欲济救。三以执我相。自惜我身。我心希求充悦。恐劳形役神。四大不妄不乐。遂于勤苦化生。而生疲倦。今了无我。身心皆幻。与诸法无异。何偏爱惜此身。故于度脱群生。而无厌倦。四若怖生死。自贪出离。何暇度人。今观生死皆幻。谁忧谁怖。故能留惑润生。五比闻佛果胜妙。爱慕情深。勤修求证。谁能度他。即堕智增务断惑种早成佛果。大悲即劣。今了知真源。本来是佛。本无烦恼。烦恼如幻。何贪早断。报化如幻。何贪早证。故大悲增。疏轻安者。上释大悲。已含此意释讫。又于前观门中。释体用讫。今但略示此门行相也。

　　疏二利观门者。或宴坐静室。或于余威仪中。克志加行。专注观门。今得观行成就。方堪于一切时中修六度万行也。对境者。五欲中违顺之境也。即修自行。对机者。遇缘信向可度脱者。即起化行故。云起于二行也。乃至佛果者。略于中间。谓观成时。当十住初心。从此渐次增进。念念不退。自然历于二住十住十行十向十地等。烦恼习尽。行位圆满。即佛果也。

　　疏拣滥者。恐闻能治所治皆是幻化。谓言幻智亦同凡识。故初二句拣之。意云。观幻之智。故名幻智。智体非幻故。前云知幻即离。又恐闻能观非幻。便计有能观之相。故后二句。又拣此滥。谓若能正观幻时。便了所观无体可离。即为真理。能观无别能离。即是本智则自然观时。便不同凡迷幻境。若见所观是幻是可离法。我能观智。不同彼幻。不得离之。我能如此。诸迷者不能。若有如上等心。则兼此智亦为幻也。以取能观之相故。

　　疏五总结者。总结功成已来文也。于中。初句者。但依上了解梦喻。即永离幻相也。是诸等者。如是观行。功成拂迹。远离诸病。便是菩萨究竟圆妙之行。从今乃至佛果。念念如此用心。更无别意。设使修六度万行三十七品一切助道之法。乃至舍头目髓脑时。一一只依上来用心。即此差别诸行。皆成菩萨妙行。若失此意。设能舍身。亦不成无漏之因也。(如比丘自害佛种种诃责之例)喻中如种谷等者。等一切麦豆之类。觉心者。了悟圆觉之心也。即上所标。悟净圆觉以净觉心等是。谓以净觉等者。种依土以生苗。悟约幻而成智。智则亲从悟觉而起。不从幻法。苗亦亲从种子而生。不从水土。余意可见。

　　疏亦名等者。梵语虽异。所目无殊。余义如文。疏涅槃者。彼第二相也。遍见次第别相等者。即是今经云。起幻除幻。及开幻众。乃至一切菩萨。从此起行。(观幻等是解。依解起行故也)正见者。即此经。彼观幻者。非同幻故等也。泯能所之相。方名正观故。故结云。意亦同此。唯唐梵翻名有异。如下会通。上来释起幻观竟。

　　圆觉经大疏释义钞卷第十一(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第十二(之上)

　　终南山草堂寺沙门　宗密撰

　　绝待灵心观中。

　　疏即着我者。前云妄认四大缘虑等。静之者。第一观。自知欲起诸过患。过患成熟。令我苦乐。故静其心。令我解脱也。观之者。第二观也。我有无明。无明是能发幻业之者故。观察真妄。以幻智除之。原此二观。皆为见有身心矣。注文云者。是第二观文。若约义。即通指两观。就文。则幻观显彰。故略注起。然前云知觉心性根尘。即是今云了知身心也。前以为观此以为碍者。此是中道正观。绝能所也。故次解云。又身心等。疏无知觉明者。无知觉之明。依士释也。无知觉是遮诠。明是表诠。遮非知觉情识。表是灵明真性。疏异了身心者。此观所造者。异于前观。前观以了知身心为境故。无知者异于心。无觉者异于身。故次云身触心缘等。然身触者。含于鼻舌身等三根。以皆与根相合而了别故。根则属身故。心缘者。意在眼耳意等三识。以离中而了别故。由此分别者。总指诸识。障正知见者。由前云理障碍正知见。又云圆悟无上知见。后云当求正知见人。故此标正知见为所障。兼指其体。是无知觉之明也。又缘次云无知觉明。恐疑真知亦是粗浅总须泯之。故偏标矣。若云无知。知便为浅。既云无觉。觉应亦然。云何当部唯宗于觉。讲者至此。必请子细明示学徒。

　　疏明字正显等者。此法正是此观所宗。中道理体故。广显其相也。其文虽易。其法甚深。但在说时。分明显示。不可具以文字转转以释之可尽。但随文隐略指而已。文中四。一直指。二明无比。三辨说仪。四结示经意。二中文二。一就当体以明无比。二对诸法以明无比。初中上下可知。傍者四方。中者当处。无在处者显无中也。夫言中者。皆约当身正住处为中。以分东西上下。今既不取身心之相。故无中边上中也。

　　▲疏欲言下。二对诸法。明无比也。不从缘起者。彼法缘会即起。缘离即灭。灵心不然。故不从也。余皆易会其语。但恐不见其法。善思念之。

　　▲疏故诸经下。三辨说仪也。诃为邪小者。诸经皆说耽空滞寂是二乘行。华严说。二乘人堕无为坑。又有经云。乍可堕有如须弥。不可堕空如芥子。璎珞云。乐行寂静缘觉行。肇公不真空论中。破本无宗云。本无者。情尚于无。多触言而宾无故。非有有即无。非无无即无。寻夫立文之本旨。(寻经文本意也)直以非有非真有非无非真无。何必非有无此有。非无无彼无。此直好无之谈。岂曰顺通事实即物之情哉。疏于知见互泯互存者。或说知见。或说明觉。皆得也。但除病尔。不弃其法也。皆有其意。详之云云。

　　▲疏今此欲下。四结当经之意也。文显可知。疏殊对待者。如二乘超三界。便有三界内外为对。菩萨超二乘。便有大小为对。诸佛超菩萨。便有因果为对。乃至有漏无漏有为无为。悉皆如此。今冥合灵心。并不如是。谓不劣于佛。不胜于凡。不出世间。不属三界等。云云(众多之例)且如无漏圣人为无碍。有漏凡夫为碍。今既永超碍无碍境。岂同如上对待法耶。

　　疏碍者下。含三意。释碍无碍。一超初取静及次起幻两门。起幻缘境为碍。静无所缘为无碍。故上文云。不取幻化及诸静相故。二超烦恼涅槃。烦恼系缚为碍。涅槃解脱无碍。故下文云。烦恼涅槃不相留碍故。三者令超幻及烦恼为一义。合取静及涅槃为一义。以为一对。即上句中涉字。下句中同字。是其意也。合上句者。谓起幻智除幻者。又欲变诸幻开幻众。众多心数。一一作意运动。劳扰心虑。虽是观智。涉于烦恼。同是扰乱之行相故。此意即以起幻为烦恼之碍。不别说贪瞋等烦恼也。合下句者。谓一向取静。同于二乘。厌生死。爱涅槃。耽空滞寂。涅槃既是无碍之法。今取静行相。属于此科。故云同也。此意。即以取静为涅槃之相。不别说择灭无为灰身灭智等涅槃也。故此一对异前各说。以为第三意也。注金刚三昧等者。疏属己者。谓自己所有受用由缘。资具乃至屋宅田地园林台观。或为王官。所统部邑。皆为属己受用之具。此门观行成就。心合灵源之时。此等宛然仍旧。然都无取舍计度有无等分别之念。疏共居国邑者。瑜伽等论说。此三千世界。是众生共业所感。贵贱人畜种种有情。同共依之而住。名为依报。自身则各随己业。贵贱苦乐不同。飞走类别。名为别业正报。今意。在凡常人易见。故直云共居国邑。谓或一阎浮提。或一瞿耶尼。或一大唐。或一吐蕃等。或宽或狭。或通或局。同一水土所宜。风俗所为。山川所出。王法所化。皆得通名世界。不必事须三千大千。以修观行人心之境量不必遍于大千界故。疏还有见闻者。略举二识。以例余识。且举心王。以例心所。此等情虑。皆不异寻常。未修观时。但必无心计度耳。疏尘域者。比来情尘之疆域也。灵照者。心灵自体。有大智慧光明遍照法界义故。毗卢遮那。是法界身。此国翻云光明遍照。余不释者。皆可意求。

　　疏喻中二。初正释。后引异释。初中。云喻依者。喻所依物也。物非能喻。法非所喻。此二全殊故也。但物上有义与法上义相似。此二义。方是能喻所喻也。如将金刚喻般若者。若取二法。即无交涉。谓金刚有形相。般若无形相。般若是决择之慧。金刚何能择法。般若具万德乃至恒沙妙用。金刚悉无。今取为喻者。但说坚利义。金刚者。万物不能坏之。坚也。而能碎坏万物。利也。行深般若波罗蜜者。天魔外道烦恼无明一切障等。不能动转。坚也。能断烦恼照五蕴空。利也。但取二法之上各有坚利之义。即便成喻。喻者晓喻。以相似义。晓喻令解。今有欲遍看圣教。或讲义听义。参学禅慧。征论道理者。必须善解法喻比对之意。故经云。智者以譬喻得解。不言愚者。疏锽字不定者。推求训释。此字非声义故。又不全非。取意用之。亦可通故。但以义疑故。三释存焉。金等者。等于铜铁之属或玉石中有清远声者也。声相者。声之相貌。清浊高低像似之谓也。锽锽然者。但想取击钟磬声势。即可会也。巴南风俗。亦呼驴鸣。为锽锽之声。但彼重浊。不同钟磬清远。回润稍拙者。译经时。天竺僧宣梵文。解两方语者。翻出为唐言书出。名为笔受。以天竺语与此倒次。须回文。及彼语朴次须润文。今云拙者。以声是体锽锽是相。先合云声。疏即大钟者。引切韵中释也。亦与镛同训。问若尔。即鐄是物质。何不云如鐄中声。乃云器中鐄耶。故次答此意云。是诸器等也。谓诸器中。有一金器。(或铜铁等)名之为鐄。击此鐄时。声出于外。文甚顺故。云准此则顺本文等也。但笔受等者。良以黄皇二音全同。二字又皆从金。鐄锽二字又亦音同。故易错也。

　　疏笙簧者。其状如此四笙。有十三管。管置一簧。长短有异。吹之。乃中间扇动。而有其声。声若不品。扇上有微锡。如麸如糠许大。移之上下。取其声韵。名曰谓调清。疏管籥之属者。慈恩唯识疏云。以内有风起声等故。又老子道经云。天地之间。其犹橐籥乎。虚而不屈。动而逾出。(河上注云橐籥中空虚。故能出声气。无有屈竭时。摇动益出。王弼注云。橐籥守中。即无穷尽。弃己任物。物莫不理。若橐籥有意于为声。则不足以供吹者之求。彼说二事。今唯取籥。以是出声物故。橐是囊橐鞴袋之类。非出声物。此等管籥箫笛之类。皆与经中所喻之义相顺也)疏俱错者。以簧字。为锽字。以黄音。为横音。疏三虽异者。锽鐄簧也。皆通者。三物及身心。皆不能拘于所出。(声与灵明)令不离己中。己又不能乃之。故法喻皆相当矣。

　　▲疏悫下。二引异释也。钧者三十斤也。镛者大钟。星楼者邻星月之高楼。寰区者寰宇区分之国邑。都取声闻四远八方。不必遍于寰宇。自体者镛也。他者楼也。疏未免怀疑者标释。唯言声击镛。至却牒反释之处。又加于管。即知又疑镛不是锽。故罗之以管。又纵不知译经差互。据现经文。所释亦亏。谓经既云如器中锽声出于外。此即器不是锽。是器中之锽。锽不是声。是锽能出声。岂不居然三节各别。今释云万钧之镛。此是器也。便云声振寰区。岂不漏他锽字欠一节耶。不能决通等者。又不能的断译经训释参差。又不的云锽训何物。为当是镛。为当是管。又不言俱是二物。又不言俱是二物之声。为当偏是镛声。岂非媕(音巷)婀(音阿)邈略言之乎。媕婀者。媕含莽卤。含其大意之谓也。切韵释云。不决也。既无决断之文。若有人。据上来节目。一一征之。何词以对。答若遇讲彼疏者。请慈心为具分析。然悫疏主。禀性俊快。亦薄有僧家词理。直笔科判经文。实亦可赏。至于经论深义。殊不届怀。故所随文销释。处处脱略。门门疏阙。亦不寻究经文前之与后始终连带之意。就中。释此一科。犹校分明开示。余更阙略。但各三句两句都邈而已。余前后所引彼文。但拣理才通者。即引之。务在证同共为理性宗之党援。兼不欲遗人之片善。然未曾添得一义。此意神理可知焉。

　　疏意亦同前者。由前具指译经错误。自取意用之。然后观悫和上此文。却成相顺也。仍法合等者。因疏中为他配合法喻。故得如此。若据彼钞释及讲传者。亦无此言。

　　疏不取幻化等者。幻化虽空。不坏虚相。但不取着。本自无生起之自体。故云即寂。然但不作意执取。亦不妨任运目睹历然。故但云寂。不云灭。静者。本不是相。由心取之。为所缘境。便有静相。当情但虚心忘照。不取为所缘。此相即灭。不同幻相任运历然。灭者。但灭此所缘之相。非有静可灭。静是心息之义。非所缘境。故疏及此者。不取幻化。幻化即灭。(前云。幻身灭故幻心亦灭等。又云。灭影像故)不取静相。静相即寂。(心不起动曰静。但不取之。便是真寂之体。无别静相)亦可俱通者。幻之与静。但不取为所观。亦不执为定相。即本来常自寂灭。疏又但是下。克体释之。然真心之上。有尘沙道理。然皆是随缘相用。唯寂灭。是克体真实道理。故云实理。上说幻静二法寂灭。是遮诠中道。今说一心寂灭。是表诠中道。谓此真心当体。元来寂灭。非约动转无体名寂生已却无名灭。故前云圆觉普照寂灭无二。亦同楞伽一心也。疏故云下。结归经意。皆是无心于彼。彼自寂灭。不同上非故寂之灭之。故云内发。内发之言。功成自然之义。疏静与等者。以此二观行相相似。故此拣之。有二对别。谓约佛及二乘并禅定涅槃。谓凡夫动。二乘静。佛非动静故云寂灭。又静虑是禅。唯静是定。涅槃者。文云。生灭灭已寂灭为乐。故荷泽云。空寂是心。不云空静也。又清凉大师心要云。寂知知寂。不云静知。又经说。等觉照寂。妙觉寂照。皆应云寂。不合云静。数云者。入于如来大寂灭海。如来寂灭性。未曾有始终。欲游如来大寂灭海。若得如来寂灭随顺。仁王此忍者。彼有五忍。如上已说。此寂灭下忍是十地。寂灭上忍是等觉。等觉者。等于妙觉。是位满也。彼无生忍是七八九地。既劣于寂灭。即知证得诸法无生。犹未寂灭。寂灭诚为甚深矣。疏自他者。有两重。一以余人为他。以己之情识为自。二以情识为他。(假藉外缘方起故)觉悟为自。(但是本觉显发故也)唯独自等者。是法华文。彼说意根清净。此说观智成就。亦分位相当。疏但想所持者。如梦中身心。根识但是梦想所持。都无自体连续。法合可解。疏中意。在目都易见之像。故举空云之喻。若论事理亲切本末相当。不及梦喻。

　　疏三结名者。文二。一释此所结。二总判三门。初中。如前释者。四禅章中释也。非无记者。意显不是一向趣寂沉空无所鉴辨。故云非无记。不同三性中之无记也。定慧平等者。大小乘经论皆云。欲界慧多。四空定多。唯有四禅。定慧平等。禅如必兼定。定不必禅。故定有八。禅则唯四。疏直造心源者。非定非慧也。由双非故相即也。义甚明者。不取幻静。是绝待。超碍无碍是绝待。烦恼涅槃不相留碍。是绝待。名舍相者。彼云忧早叉者。名曰平等。(定慧平等也当此结名也)乃至(中间之文。如下具引)是名为舍。(当此不取幻化及诸静相)指。修行者。直令如此用心也。忘情者。都不作意言定言慧。即是双非。亦不言真假起止。即是绝待。约义结者。是佛印此悟净圆觉忘情之人。云如是方名定慧平等。故云禅那。非此人自云我定慧等。亦如金刚云。即非三十二相。是名三十二相。非具足色身。是名具足色身。皆即非。是心智契合。是名即义结也。乍看似即非与是名相违。达之乃全相合。此中亦如此也。

　　疏三观下。二总判三门。文四。一配前经。二会涅槃三相。三会天台三观。四解唯三所以。初中。言标悟者。若诸菩萨。悟净圆觉。以净觉心也。文殊中者。彼说。四大缘虑。如空华二月。无明如梦中人非实有体。生死轮回身心等相。非作故无。本性无故。能知觉此者。亦空华相。乃至常不动故。如来藏中。无起灭知见故。即知今还见有种种者。但是动念之过。故修静观。止缘澄念。令证彼也。疏修普贤等者。彼说。以幻修幻。幻尽觉满。众生幻心。还依幻灭。普眼前半。分析四大根识尘境。乃至幻身灭故。幻心幻尘幻灭亦灭。垢尽明现故。修幻观以除幻者。疏普眼后等者。彼说摩尼珠喻现色无。垢尽对除。即无对垢及说名者。灭影像故。无方清净。无边虚空。觉所显发。身心根尘四大三界。本净不动。乃至一切觉故。本成佛故。刚藏中种种差别。皆不预圆觉。乃至生死涅槃起灭觉照。离于华翳。皆明诸法断灭尽灵觉迥超对待故。当绝待灵心。各依此配。一一相当。故知此行修彼解也。但以顿悟渐修故。前通此别。上根者。直称所悟。故不别分。中下力离起心故。佛各随机。便开成三也。至下。除我等四相及憎爱等。方得入觉。即修。前弥勒中。断轮回根本也。依师除病。不作如是修习等念。方得从凡至圣。一一随顺觉性也。由离四病。方得不起妄念不灭妄心不了妄境不辨真实等。故知普觉中修。净慧中解矣。

　　疏然此三观下。二会通涅槃三相。文中又二。先标宗引经。即彼第三十一中文也。前三处结名中所引。但略取释三相名处。今此却从一段文初具取也。彼第三十中。因遮小乘执佛灭度之相云。若有说言身口意恶得善果者。无有是处。云云(数对先举例也。后云)如来住于拘尸那城。亦无是处。善男子。如来今于此拘尸那城。入大三昧深禅定窟。众不见故。名入涅槃。师子吼言。如来何故入禅定窟。善男子。为欲度脱诸众生故。云云。乃至如来常寂。犹尚乐定。况汝等辈烦恼未尽。而生放逸。为令众生尊重所问禅定法故。以是因缘。入禅定窟。师子吼言。无相定者名十涅槃。以何因缘。名为无相。善男子。无十相故。何等为十。所谓色相。声相。香相。味相。触相。生相。住相。坏相。男相。女相。无如是相。故名无相。(即疏中所引者也取意引之。故于十相后。结云名大涅槃也)疏若有比丘下。亦取意撮略引之。其文具云。若有比丘。数数修习三种相者。则断十相。数数修习三昧定相。数数修习智慧之相。数数修习舍相。是名三相。疏定名三昧下。亦撮略引。彼文云。师子吼言。世尊。云何名为定慧舍相。定名三昧者。一切众生皆有三昧。云何方言修习三昧。若心在一境。即名三昧。若更余缘。不名三昧。如其不定。非一切智。非一切智云何名定。乃至慧舍亦复如是。(至第三十一佛答云)善男子。如汝所言。缘于一境。得名三昧。其余诸缘不名三昧。是义不然。如是余缘亦一境故。又言众生先有三昧。是亦不然。言三昧者。名善三昧。一切众生真实未有。云何而言不须修集。以住如是善三中。观一切法。名善慧相。不见三昧智慧异相。(正同不取幻静二相之别)是名舍相。复次。善男子。若取色相。云云。(即是疏中所引也。直至是名舍。不能观色常无常者。现量而观心一境故。故名三昧。观色常无常者。拣择分别故。名慧也)注驾驷迟疾者。此文在后是释等义。今故于此文私记之。具云。如善御驾驷。(驷马车也)迟疾得中。故名舍相。(中者即同此中观故)注二乘定多下。亦取意引次后之文。释舍相也。连次法合文云。(合驾驷也)菩萨亦尔。若三昧多者。则修集慧。若慧多者。则修集三昧。三昧慧等。则名为舍。善男子。十住菩萨。智慧力多。三昧力少。是故。不得明见佛性。声闻缘觉。三昧力多。智慧力少。不见佛性。诸佛世尊定慧等故。明见佛性。了了无数碍。如观掌中庵摩勒果。见佛性者。多为舍相。奢摩他者。名为能灭云云。即前每观门结名处所引也。疏若菩萨善知下。所有注脚者。皆是撮略取后文以释之也。生大憍慢者。具云。菩萨因于爱乐。而生憍慢。(此四字句句有之)或因说法。或因解义善问答时。或因布施。或因世间善法功。或因贵人所敬。而生憍慢。当知尔时不宜修习智。宜应修定。是名菩萨知时非时。(有诸憍慢。若智慧增。憍慢转甚。故宜修定以伏之)经精勤等者。具云。若菩萨勤修精进。未得利益涅槃之乐。以不得故生于悔心。以钝根故。不能调伏五情诸根。诸垢烦恼势力上故。自疑戒律有羸损故。当知。尔时。不宜修定。宜应修智。是名菩萨知时非时。(怀疑及悔。不堪入定。烦恼力上。抑之心中转噪。故宜以智观察对治)注是定慧下。文云。若有菩萨。定慧二法不平等者。当知尔时不宜修舍。(舍是忘心长养二法。若心在不等。而便忘即展转偏也)二法若等。则宜修之。是名菩萨知时非时。若有菩萨。修集定慧。起烦恼者。当知尔时不宜修舍。宜应读诵书写解说十二部经念佛法僧。是名修舍。(托佛言教。以助智力。对治烦恼也)若有菩萨。修集如是三法相者。以是因缘。得无相涅槃。疏言小异下。后正会释也。皆含定慧者。三皆云内发轻安。皆有觉知了知之语。别说者。初观取静澄念定也。觉识烦动静慧发生慧也。须观起幻除幻慧也。佛智永离定也。后观等义显然。不待言也。注彼云但取者。无别分别也。次后文者。具云。若修集定。前得如是正知正见。以是义故。我经中说。若有比丘。修集定者。能见五阴生灭之相。善男子。若不修定。世间之事尚不能了。况于出世。故云同澄念等也。释义亦同。疏岂实教等者。梁摄论云。十波罗蜜通有二体。一不散乱为体。谓止也定也。二不颠倒为体。谓观也慧也。

　　疏又此三下。第三会天台三观也。此依璎珞经所立。文云。从假名入空。名二谛观。从空出假名。名中平等观。是二观为方便道。因是二空观。得入中道第一义观。双照二谛。心心寂灭。自然流入萨婆若海。是名中道第一义观。三观现前。即入初地。天台撮略云。一者从假入空观。二者从空出假观。三中道正观。此三行相。悬谈已释。疏约心成行者。缘前六章经文。已备显觉性。推破妄执。穷诸法性相。辨心境染净。乃至从凡入圣。障治通塞。断惑浅深。证智胜劣等讫。此但一向令忘情绝虑。泯相冥真。故不立所观境也。疏约义生解者。彼但以止观为宗。初劝忻求佛果厌离生死。便赞止观。是出离门。是入道门。显观行相。即是此三观也。推寻诸法真妄性相。以显空假等义。以开断证门户。故须立所观三谛。境智相对。义相方明。三谛如注。又加本业者。展转证同。疏三止者。如注所列。此三止三观。本是天台之师。南岳思大师所立。此师云。初破有入空观。而能观之心不生。冥证空理。名体真止。二从空入有观。谓既无所治之有。何存能治之空。而住有中。随缘利物。名方便随缘止。三中道观。前二虽作。犹待藉成。若住此二。还不称理。不坏空假之相。名中道正观。今空假分别不生。名息二边分别止。(此上三止。正对三观说也。天台复约修止之人机性不同。又说三止。一系缘止。二制心止。三体真止。具如彼说。略如前标本中说也)后文圆融三止三观。皆三即一。一即三。又即止即观。即观即止等。正同此下第二十五轮圆修三观行相。但文异矣。至文当会。注论亦先修等者。文云若修止者。住于静处。端坐正意。不依气息形色乃至见闻觉知。一切诸想。随念皆除。亦遣除想。乃至得入真如三昧。(类此澄神也)修习观者。当观一切世间。有为之法。无得久停。须臾变坏。(无常观。次有苦观无我观不净观大悲观大愿精进观。乃至复云)于一切时处所有众善。随己堪能。不舍修学。(类此起幻观也)后云。若行住卧起。皆应止观俱行。(类此双是之禅那也)言小异者。彼总标为止观门。但初且互修成即双现。故成三节。此即本是三门。各有始终。言大同者。如上注中所指也。又此下诸轮中。亦有一人次第修三门者。又彼别修时。亦各有修。谓止门。别说业障。辨魔拣伪。结十种益。观门。后结令于一切时处所有众善随己堪能不舍修学。皆是此彼同义。

　　疏然此彼下。第四释唯三所以也。又二。一正明。言数皆三者。不二不四等也。注云论及等者。论中修亦三节。本业经。亦二谛故。此亦合同于标起。次亦同于释相。标中具足应问云。涅槃经。圆觉经。本业经。璎珞经。起信论。及南岳天台所立宗教。征释诸法教示修行之门。何以皆唯数三耶。下便答云。由法性等也。疏三大者。论云。一者体大。谓一切法。真如平等。不增减故。(空也真谛也)二者相大。谓如来藏。具足无量性功德故。(中也第一义谛也。下云真如自体。本有真实识知大智慧光明遍照也)三者用大。能生一切世间出世间善因果故。(假也俗谛也)此经及华严经题目。大方广三字。亦如次是此三大。华严古今宗师。皆如此释。从三谛也下。疏中所有脚注。每门三法。或有似不依次者。以顺此经三观涅槃之三相及天台三止三观三谛等次第故。列诸三者。本为释此等故。意在讲者但记得三观名。余便一一依次配之。不劳苦心各各记诸配属之名数故。然恐未见仪式。今具配三中。初一令例余。二谓本迷体大起惑道。今依体大。显了因性。修澄神观。(此经)及体真止之空观。(天台)定相。(涅槃经)观真谛。(天台也)无谛。(本业经也)净律仪戒。灭惑道。回向实际。成一切智。具断德。得实相菩提。(证空之智)证性净涅槃。安住般若。(是观空慧故。当空观)秘密藏。次据幻观假观相应者。一一取注中第二字。谓迷用大。起业道。(失本用。颠倒造作。成恶用故也)今依用大。显因缘性。(万行)修起幻观。乃至安住解脱秘密藏。(约翻一切颠倒业。为化生业。处尘不染名为解脱。故不约涅槃)后据灵心观中道观相当者。一一取注中第三字也。谓相大。苦道正因。乃至实智菩提。(此宗以所向之菩提智德实智皆是本觉故。属中道门也)圆净涅槃。法身密藏。此所配者。多依天台述作及华严疏钞。缘华严是圆顿宗。以本有之净觉。为中道。配于法身。法身是光明遍照。即无上菩提。故与诸论似参差。亦与天台有少异处。(天台是渐中之圆故)幸无疑焉。

　　疏问若尔下。二问答也。一人具修者。以三大皆是所依故。三道总须翻破。三因总须显发。乃至三秘密总须安住。故有此问。疏故次文云者。即以次一唱经文云。此三法门。皆是圆觉。亲近随顺。(且随分顺向相应未为圆了)乃至若得圆证。(三观皆成也。即下第二十五轮是也)即成圆觉。悫公亦云。然论周理尽合圆修就习引人偏许一门之善。

　　疏十戒者。疏六通者。如序分中说八解脱也。取文相对便宜。故略一字。谓一内有色观。疏十缠者。俱舍云。缠八无惭愧。悭嫉并悔眠。掉举与惛沉。更加于忿覆也。疏闻慧等者。缘三慧。从凡入圣。必须具之。故此配也。

　　二十五轮章(辨音菩萨问)。

　　疏为复一人等者。据下经文。此等皆有。谓初三轮。三人名一。最后一轮。即一人具三。中间交络者。或前后。(文云先修中修后修等)或同时。(经云齐修等)亦有依次。(先修奢摩。中修钵提后修禅那。即是也)或超次。(先修奢摩次禅那等)。

　　疏义同前段者。三观文初也。此欲分观为轮故。却牒起也。轮者二义。一摧辗义。二动转义。更有圆满义无始终义及余义等。广在转法轮章。疏悫疏等者。然此观名。亦未能显发经意亦未能引人心入于观行。但缘文词美畅。多有爱者。故存之矣。除初三轮等者。彼疏唯略科判。初单修三轮大意。(下即引之)余二十二轮。但立名而已。此名及经文。非唯不释。亦都无一句判断。亦不科勒文句。疏今全用者。依之管经。兼解意者。解释观名。以将配合经意。

　　疏澄浑浊等者。此诸轮。皆先解观名。以判经意。然后循经文句。以辨先中后之行相。亦更无别义。每轮不出三观故。澄净浑者。约喻说也。谓水有尘泥。须澄令清。心有烦恼。攀缘垢浊亦尔。息用者。非唯不缘诸境。亦不起用观察幻与不幻等也。故悫疏云。且水性清润。溉灌呈功。投于外尘。汩(音骨)然将浊。弃之则亡其所用。留之则济饮不堪。在器安澄。滓流分异。去泥纯水。则永断无明。明相精纯。斯何不证。疏法空座者。经云诸法空为座。座是安踞之处。菩萨常居诸法空境。入寂灭者。无住究竟涅槃也。据寂灭理。合是中观。由此菩萨利根。心静功成。于法空处。便证中道。不待空病亦空。方至中道。以此菩萨入空本无住空之病故。据后文例。断烦恼入寂灭。皆是绝待观中行相故。须作此释也。

　　疏庖丁者。疏以佛力者。前后影略。显具悲智二也。又前是下化。此是上求。亦为对也。前后二观。皆约反照趣本故。不托佛加此备行。种种涉于世俗之境。故须凭圣力。故道场中。此观亦云。先当忆想十方如来等也。疏含逆顺者。逆如净名云。行于非道。通达佛道。又前云示现种种逆顺境界。言自他者。或自行。或化他行。唯顺行。谓十波罗蜜等。及至万行。经云。陀罗尼者。此云总持。上云种种乃备行。即是总持之义也。总明者。若逆若顺。念念即寂也。以寂然念为定者。寂却诸念。故为定也。如前云由澄诸念之意也。

　　疏取前等者。谓音是锽等之声。呈是远闻。碍是钟体。及楼。出是不能拘局。彼释者。悫公自释所立之观名也。器是钟等。质是质碍。融是通流。揵是揵槌。即杵击也。然不如云随扣应响。形拘已下。法合也。形拘是身碍。合于器质。性寂是观智离缘。合于音融。妙用无方。即前声出于外也。智德已下。彼便释经也。谓证圣者实相也。遗骸者灭幻。性光圆者。由不起心取作用故。垓气永寂者。烦恼断尽。释经之处。义未分明。故次自释。疏无边等者。有二意。一此幻境。是世俗人间古今差别利害之事。及三世因缘染净差别等事。广多无边。不可推穷。今悉会尽。营之无了期。受之无有定日。故不如绝念灭迹一切都休。二幻体是空。都无边底而可穷究。故达者绝心不预。名为灭也。作用等者。如前章起幻除幻变化而开幻众。及此前科种种作用等。今皆不取也。不可得者是前空义。无所观者证绝观义。绝观义者。不取前静境幻境也。能断空者。钝根者存能断之智。故不圆证。今云便证。由药病俱尽故。

　　疏寂灭是涅槃相者。观成相应。不同究竟实证。故且云相。是此行相故。涅槃与烦恼相违故是断义。生灭灭者。生灭既寂。烦恼何存。穷惑源者。一念无明是烦恼根。无明既依觉故迷。今照彻本觉灵心故。穷彼源矣。初观。但自静心。唯能伏之。亦非断义。又是定增。定唯伏惑。故不言断。次观。起诸行。度众生。亦非断惑行相。又初唯心解脱。次唯慧解脱。唯此观俱超故说断惑。初单修静观。一轮之中亦云断者。说观成之后承极静力故。故此一轮。云便入涅槃。显利根人从一门便入余门。不待别习。除此一轮。余皆无也。

　　疏次交络者。文四。一配结轮数。二然每观下。显示交络。亦是科文。三今每下。所用科文仪式。四又三下。正当科释。二中云两段二二共合者。如以空观为首。即第一初空后假。第二初空后中故。注云各兼其一。三行次第者。一初空次假后中。二初空次中后假故。注云次兼余。二先一后齐者。初空后齐假中故。注云齐兼余二。先齐后一者。一初齐空假后单中。二初齐空中后单假。今以空观为首。既知如此。余二为首。一一例之。

　　△疏今每下。科文仪式也。长科七者。若据上所科判。即合且每观分为四段。然后于一二四中。每段复各分二。今恐节级碎分展转惑于观照之意。故但长科七也。借天台三观名意。疏一一须牒者。缘观名各有四字。若二观为一轮。即有八字。三观为一轮。即有十二字。二十一轮相计。虚书二百余字。又文句重叠纷起。难寻次绪。故须略之。疏后云寂者。经中一一云寂灭也。寂是中道故。影法师中论序云。寂此诸边。名之为中。故寂与静异。前威德章此观疏钞已广分析。

　　疏修定者。即取至静也。缘对经云以静慧心。故直言定。律宗以戒为船筏。禅门以定为舟航矣。运舟者。运通二意。一自运故云出尘。二运他即是兼济。若无二意。何名为兼。如船师渡人。岂自住此岸耶。若住者。但名借船。不名渡人也。细详舟体。正是静观。故销文云。静慧心者舟也。照之欲化者。教化度脱也。余文易见。

　　疏澄空者。如海波浪不生湛然不动。(静观成也)空无云雾。廓尔清虚。海无边涯。连天一色。空彻海底。海含空相。故云澄空也。(修寂观也)故云波澜不动等者。大波曰澜。反生死流。如波不起。波不起故水即清明。如静观功成。灵心寂照。即是性也。故云显性。蹑静修寂者。如水因不动即清明。清明即可澄空也。余文可了。

　　疏摩醯首罗者。大自在天。三目。如涅槃经说。以喻涅槃三德。今喻三观。理亦照然。

　　▲疏三点者。亦是涅槃三德之喻。悫公等者。观名齐修。经云先后故。为假彼出其意耳。若约伊字三点∵如此。经云不纵不横。今此三观。有先中后。即是其纵。且约大纲。细详不切。若无损益。不能改也。

　　疏五品字。及六独足。皆全似也。七中云静定树等者。离念静心。为道之本如树。寂灭是极证之法。故如果。虽顿契证寂灭。随俗渐修自利利他。然亦不失寂念。故如果落还依树开华也。此亦且取大意。不得始终的切。

　　疏武王等者。尚书说。武王以顺天应人故。救天下生灵涂炭。不得已而伐纣。既克。遂归马于华山之阳。放牛于桃林之野。铸干戈为农器。表示天下不复再用。偃武修文。以理天下。以养兆人。故喻此先动用后息静也。

　　疏功成者。此门与前。虽法体别。先动后静之喻。亦无别意。尽此幻观为首已来。喻皆同一类例。亦皆是不得委细也。

　　疏龙树者。初在外道中。善于幻术。后入佛法。乃至证于初地。具彰诸论记传。

　　▲疏商那者。具如悬谈钞引付法藏经传备说。

　　疏大通如来者。法华经说。此佛受诸梵天王及十六王子请。即转十二因缘法轮。千万恒河沙那由他众生等。皆得解脱。王子等出家。诸根通利。大众请佛说法华经。众皆信解。佛说是经。于八千劫。未曾休废。说此经已。即入静室。住于禅定。八万四千劫。故云尔也。

　　疏宝明者。宝有光明。数数舒光。而却入空海。余文自显。

　　▲疏舜若呈神者。

　　▲疏饮光者。迦叶身光。吞饮日月之光。归定鸡足山也。

　　▲多宝塔者。说处大多。

　　疏法华菩萨六万者。经说。他方诸来菩萨。八万恒河沙数。白佛。愿于佛灭后。于此世界。弘是经典。佛止云。不须汝等护持此经。我娑婆世界。自有六万恒河沙菩萨。一一有六万恒河沙眷属。于我灭后。广说此经。说是语时。三千世界地皆震裂。此菩萨等。于中同时涌出。身皆金色。先在此世界下虚空中住故。喻先空后假也。

　　疏四总示修习中。注者是释此段科文也。不欲滥于解经。故脚注之。前后亦尔。

　　▲疏无能所修心冥此理即禅定者。缘此偈与长行文异意同。恐不解配合。故此释之。长行云。圆觉清净本无修习及修习者。即是无能所也。三观之初。又云。于诸修行实无有二。悉不言禅定。今偈中孤然云从禅定生。即知心冥无修之理。即是禅定。此乃长行标文。偈中显意。亦可长行举法。偈中释义。妙在此也。

　　▲疏加之绳索等者。即净名经中。优波离与二比丘如法忏罪。维摩诃云。云云。

　　除我入觉章(净业菩萨问)。

　　疏故同大科者。云次四问答别明观行。今乃于中。有二问答。是除我离病。似非观行。恐有不细详者生疑。故此云是观行中障也。约修证带我。不同全执我相者。故障别明观行。如前通明观行中。亦有弥勒一章断除贪爱。贪爱是六道根元。障通明观行故。疏如琉璃等者。内外明净透彻故。瓶喻一念。多芥子喻多劫万行。

　　疏何法染污者。初悟同佛。妄起还凡。故志公偈云。佛从魔境出。(烦恼中悟菩提。如淤泥中莲华)魔从佛境生。(悟解同佛。遇违顺境只于悟中。还起妄念故也)二头不相辨。浑杂国王城。(喻觉城也)注广释如上者。普眼章二空门中。

　　疏两论所说者。天亲论云。见五阴一一阴。是我相。见我命断灭复生六道。为人相。见我身相续不断。为众生相。(即盛衰苦乐众多变异也)计我一报命根不断而住。为寿者相。无著论云。取自体相续。为我想。所度为众生想。余二意同。但无著云想。天亲云相。今参而用之。我全无著。寿全天亲。余二展演其文。令人易解。肇注净名云。纵任自由谓之我。常存不变谓之寿。贵于万物。而始终不改。谓之人。众生大同。此皆情识所计。故云迷识境也。经说者。约证悟觉性。而带能所。从粗至细展转遣之。四相遣尽。方始无遣。故云迷智境也。法无我等者。真性及诸缘。皆谓之法。此则非无。但此中无我等也。离我垢者真性即我。俱不于五蕴中认之。故离垢也。前后际断者。离数趣余趣之相也。若有所趣。即后际不断。离众生垢者。缘起纷然。即众多生起之义。但不计各有自性。故离垢也。离生死者。由见有前世之死故。见今世之生。复计今生必死。故有一期住寿。既了本无生死。何有今世一期一报命根耶。疏心自取者。我相皆心为本。演若者。即佛顶经中迷头之事。前已引释。今云瞋头者。其失也。如人遭恶病即自嫌身者无是嫌病也。蠲除也。

　　疏一展转生妄中。文三。一科之。以释成科文展转相生之义也。反三道者。惑业既息。生死即绝。堕二乘者。耽无生理。沉空滞寂。

　　▲疏然此下。二以经文。配于四谛。于中。初配。后释。配中云二乘宗者。虽通大乘。以为虚妄本空之义。但宗无生等也。故般若心云。无苦集灭道。初六句等者。依句数次第配经。文相甚明。各须一一配释以示听徒。言生灭者已下。释四。四谛也。各如注释。亦甚分明。更略为显发。实审者。谛是实义审义。如悬谈中说。止观等者。等于六度十度三十七品之类。止观为正道。此等为助道矣。又云树叶者。疏华严一刹云云。疏解苦无苦者。疏苦有无量者。疏无作者。疏具世出世者。苦集世间颠倒因果。灭道是出离世间净妙因果。十二因缘。其文虽广。其义却局。但有苦集二谛义故。六波罗蜜。唯道谛故。通权实者。始从小乘。乃至华严圆教。皆通此义。今此文下。其意可知。

　　▲疏集谛中复有下。三正释本文也。由迷起惑者。却牒初细科。以销文矣。又二。一正释。所言由此者。经中自指前段执我等四相之迷也。二妄者。二释。谓即前虚妄体是一妄。重执者是一妄。即为二也。又爱憎两法即是二也。二引他。疏。一揆者。无所拣度。揆犹度也。可意者爱也。遇之即起业矣。不可意者憎也。由相驰故。增加恚恨。又造业也。此公不欲文重。故但云恚恨而已。若不言造业。如何销他经中二妄皆生业道乎。万境不出可意不可意。今迷者对之。左右皆业。且一生之业。岂算其数量耶。苦哉苦哉。疏一念贪等者。亦不离憎爱二也。片起者。才欲起心仍未全也。如瞥起之词矣。地狱是总。刀锋是别。皆冥途受苦之器具。前已释竟。地狱正翻为苦器。疏爱色等者。文在佛顶。

　　疏缠空者。滞于空境。如被缠缚。此乃被空缠。缠于境也。亦可空本无心。自是二乘来心缠化空寂。疏化城者法华。云云。

　　疏由认四相等者。释经中此字。疏由将无始等者。胜鬘说五住地。疏最初根本者。论中根本不觉也。本源者。性净真心也。论中。依本觉而有不觉故。经云者。佛名经也。

　　疏先法说者。文三。一正释。于中。云金錍及乳色者。疏身心皆无明者。论云。以依不觉故心动。动则有苦。(苦是生死之身)果(苦果)不离因(无明)又都结三细六粗云。一切染法。皆是不觉相故。

　　▲疏若冥契下。二反显。彼既觉圆明故。显心清净。乃至经终。一切皆觉。即知此由本起无明故。成前展转数重过患。乃至结终一切无明翻覆相类。义甚分明。

　　▲疏又前得下。三相对释。于中。云魔业者。兼影取菩提心也。华严说。忘失菩提心修行。皆被魔摄。疏后喻者。文四。一随相说不断。如人万万资财。一一悭惜。若遇丧命因缘。情愿总弃。以求活命。二又有我下。称性说亲断。由前但云不能自断。仍有可断之我。故云随相。今明执时尚不觉有所执之我。是其过患。凭何说断。纵欲断之。亦是妄想。想尽之时。但是真我。真我无患。凭何欲断。今但以觉无名断。故云亲断也。三如梦身下。梦喻二说。终不肯断。已上喻随相。必须已下喻称性觉来者。觉字去声呼。谓古效反。四又此喻下。兼喻后文可知。

　　疏种子现行者。义如前说。引宝积者。举爱例憎。堕恶趣者。非唯不成佛果。仍便堕于恶趣。此有二意。一如第三生怨之说。二既是存爱迷心。爱为六道之本。善恶反覆。苦乐循环。尽于未来。卒未脱免三涂等苦。以云忍不落恶趣。亦由忍可无我之理。及爱为苦本之义。随顺修之。故必不落。疏常者。如前说迷识境之四相也。初果除者。小乘见道位。证我空真如也。罗汉未晓者。此四相障于圆觉。罗汉若晓。即应悟净圆觉。故天台说。三界之外有尘沙无明。此执即是其数也。合云阿罗汉。今文中。且贪字数相对。简略而言。疏约事验我者。事是我所。我所者。我所有一切事境。通于有情无情事皆可见可知我即不能反见。故约事境。反验于我。乃觉他皆非我。便知我非他也。

　　疏但觉有心者。知一切事境非我也。即此名我也。燕居者。燕字去声呼。音宴也。依论语中燕居之字。

　　疏觉体者。空寂是体是涅槃。知是用是觉。即体之用。涅槃即觉。即用之体。觉即涅槃。既体用相即故。非别有可证之体也。即当前五门证道中第三能所俱泯矣。即是我相者。既妄见有涅槃所证。所证者即我也。我是自体义故。且实证真体。既是法身真我。今谬证妄体。即是无明妄我也。类例甚明。疏者字名人者。诸家疏论每出人字之体。或能证人。或能执之人。乃至说人。听人。若真妄。皆云者也。如梵语佛陀此云觉者。即指于人。若言菩提。此但言觉。即指于法。类例如此。博学者自当知矣。

　　疏无非不尽者。无有过非而泯之不尽。谓一切过非皆已尽也。彼空此智者。彼破能所取空。又即此能所取决定是空。诸取之过已尽。唯存空为唯识性。此是未了。故云少物。此则诸过皆尽。唯有智存。智及空虽殊。皆只余一境。故引之证矣。疏了迹迹生者。既展转相生。迹迹不尽。即是众多生起不断绝。亦是众生义也。缘次下疏文。自释云。众生者。不定执一之谓也。故此云亦是等也。问前人相中。已云不取能所。如何至此。却云展转皆成能所耶。答皆成能所者。是此人所了之过非。非此人认之为是。前人相中。觉我相是能所之过者。但觉一重能所。不知此智。又复名能。今此转深故。觉展转无穷皆是能所。岂不甚超于前。故经云悟所不及。(及即皆所故)科云了迹生。释云了此无定故离前非。又云不定执一。皆甚明矣。

　　疏举喻征释中。末云于自于彼不计我人。其次两句皆云非彼我。乍看似牒起上文。故以后云字隔之。然犹恐难辨。更为分析。谓上句非彼我者。结成所释经中标云非我非彼之句。谓俱非此彼二也。下句云非彼我者。自牒释经文最后一句。谓但说非彼人之我。我字亦属彼也。并不说此。此乃上句彼我。是相违释。下句彼我。是持业释。不妨义至浅近而文且幽隐。亦须在意分析。

　　疏即心之照者。心是自己本心。前三门中。由别能证能悟能了等相。故不言心。今诸迹已尽。故言心也。如论中异相住相之文。但云觉于念异念无异相觉于念住念无住相。至最初生相已尽细念亦无。直言觉心初起心无初相。意全同此。此中甚妙。宜审思之。清净者。亦由离前证悟了等三相直是心自照故。言自觉者。自心能觉。非谓觉自。然经云照。今乃云觉者。且顺常途疏论。多云自觉他也。证悟等者。等于了字。谓我相名证。人相名悟。众生云了。此中总尽故彻真源。更无别能证等也。拟将此智者。此照智也。业用者。上约所修得名。此约能起用得名。但觉下。出此业智之体。体即论中业智业相。但缘不觉。认此之智。细念潜续。故名寿命相也。亦名等觉照寂。是十地满足之智。但缘犹有能照之相。微细未尽。故名罗縠之障也。此即难知如寿命。元来又是功能智。所言世间自然业智者。即彼二碍之中。无明所碍之智也。弥勒章二障门中已释。不思议业相者。即本觉随染所生二种相中之一相也。具如彼说。是能作一切功用之智故。指之为体。除妄者前三也。不自除者。以此为是。故成潜认。而不断绝。如命根矣。此一门。除久修观行用心细者。虽此再三显示。亦无由了之。

　　疏总指前三相者。觉是心心所之总名。若别说三名。即一证。二悟。三了。若统言之。即但云觉也。心未忘故者。正释心照名尘垢之义。即知若心忘此彼。(彼三也此照也)即心照便是自然业智。(如上所注)疏我智俱尽者。我等四相及智慧俱尽也。我智者。是我及智。非谓是我之智。照体独立者。是生公语。清凉大师心要亦云。一念不生前后际断。照体独立。物我皆如。将此四句。对详前文。始终相当。故略取一句。若据文字初后敌对。即合云。水冻成冰。冰销水在。心迷成我。我尽心存。今缘心水二字皆是通名湿。况照体独立之语。约如相当故。法合。湿性独存云照体独立也。问彼云照体独立。是离念无相之妙慧。经云。心照是寿命相之细病。如何用彼以当此耶。答但动于湿即名波浪。波浪尽而湿性元真。但起于照。即名寿者。寿者尽而照体本妙。起于照者。见一切觉也。况所引之文。但证本末法喻。非直以之释经。经中本无水湿之言。亦无真心之语。喻中。但云冰汤。法中但云照一切觉。冰汤必依于水。水之湿性必无变灭。即知照觉必依真心。心之照体亦无变灭。

　　圆觉经大疏释义钞卷第十二(之上)

　　圆觉经大疏释义钞卷第十二(之下)

　　终南山草堂寺沙门　宗密撰

　　自下大文第三。存我失道。文二。一总标失道。后展转广释今初。疏多劫六度者。悬谈具引。可捡示之。

　　疏知贼者。涅槃云。如人觉知是贼。贼无能为。损败者。损即渐渐损耗。败即忽然破败。藏识者。含藏一切染净种子。即阿赖耶识也。此识自体。即如来藏。如来藏则唯含无量无边恒沙胜妙功德。皆如前辨。然此二名义别者。权实之教不同故。密严经云。如来清净藏。世间阿赖耶。如金与指环。展转无差别。又说。恶慧不知如来藏即赖耶识。贫穷等者。法华云。贫穷无福慧。入生死险道。今取意势用之。

　　疏纵使认我者。意云。涅槃是万法之真性。即我体性。亦是涅槃。纵认我证。亦何所乖。亦何妨道。

　　疏还是本所爱者。所爱之境即别。谓五欲及涅槃。能爱之心不异。谓即昔时爱五欲之心。如今复将爱涅槃故。憎亦例知。本习者。无始劫来薰习成熟故。爱是生死根者。弥勒章已说。苗者。造业爱报也。不知爱等者。具云。不知爱者真生死故。别憎生死。名不解脱。

　　疏法不解脱者。由前征释我不解脱。云由谬证涅槃故。故今又征。云何知所证涅槃之法是谬是爱是生死根。而云不解脱耶。疏谓实证者。疏中顺明也。今则逆推。以明非实。谓既验出瞋喜。即知有我。有我即知未证。未证言证。即知非实。验处在文。

　　疏我执犹坚者。唯识说此第八识云。执受根身。为自内我。微细不可知。外变器界亦不可知。潜藏者。与杂染法。互为能所藏也。相续者标释经中曾不断也。慧军举者。止观为将。助道万行为兵。即前曾闻普眼观及三观。利根者已入。钝根者亦有闻思二慧。被四相障之。修慧未发。故此段经上文又云。虽经多劫勤苦修道。故注中略记之。魔众频摧者。伏得粗浅惑。止得诸恶业。故有闻思之慧。余如注说。阿赖耶者。此云执藏。皆已如前本章中释讫。城者。根身种子器界为境也。即是相分。主宰者我相也。即见分难攻者。行相微细。不可知故。三乘圣者。至无学位。断此识中烦恼粗重。究竟尽时。不复执藏赖耶为我。方能永失阿赖耶名。非舍识体。如国强臣不宾皇化。自僭称王。后天兵频讨。多时方降。舍却王号。皇帝许雪。存其命。还委之国权。圆觉帝王。亦复如是。配合可知。(此上皆是释文中。坚固执持潜伏藏识也)注偈云觉城等者。文云爱憎生于心。乃至不能入觉城。谓赖耶与觉。亦非二城。但约迷悟之心。义分染净二界。故云义当翻此城也。义当者。经文于此即无城字。但疏家。以喻立之。对偈中城也。若据体非二城为喻。即如朱泚所据长安。当时天下人臣。皆呼为贼城。及乎兴元贞元已来。即尽呼为帝城。城非异也。约主统人。以目之。主统者。即般若及无明也。故云迷悟分二。故下次觉城之偈。便云。若能归悟刹岂不显哉。问曰。上自举喻云。僭称王者。归降之后。存其性命。今又云如朱泚。朱泚即是斩显。岂不相违。答前者以王喻识体。王既命存。今者以城喻识体。城亦不坏。各有所用。何忽将前识体无二之喻。责此迷悟凌夺翻覆之义耶。末那常侍者。亦可云内侍。一向内缘。恒执第八见分为我。依彼生起。常缘于彼。故言常侍。具我痴爱见慢等四种功用。故云防护。防护我也。牢强者。灭尽定。(有学位中亦得)及出世道。(初果)虽暂伏灭。而未永断。直至三乘无学果位。方永断灭故。故成唯识说。此染污意相应烦恼。是俱生故。非见所断。意识者第六也。能执一切法。能造三界业。故云谋臣。遍缘内外及三世三性五十一心所。故云经营。又遍五识之中。五识卒尔才起。此意即同缘。故云傍监。五将兼于自位。故云六相。贼主者。六贼之主也。我是主故。由有六根门户故。能通而游戏也。(此释游戏诸根)偷号者。即次前但言为法。瞋彼。度此。不知此心元是我相。即知被他偷于为法之号。余如注释。云贪号等。贪爱城郭统众王。(去声)化贵贱道俗。归凑恭敬供养。自谓为慈悲愍念众生说法度脱。不知都是贪爱潜流改变名号相貌。或内心瞋彼。因以凶恶之言。种种诃叱。或打捧。或驱出。自谓为法降魔惩恶劝善。不知又是瞋恚嫉恨憎嫌等念潜改号换面也。故志公云。二头不相辨。混杂国王城。如此种种变号。故令我说法化主不觉是贼。认为功能。浑未解脱越于苦海。而乃安然不惊不惧。仍以自缚。欲解他缚。故云惑我法王也。侵疆者。若论法身疆界。遍法界。尽十方。乃至情界。器界。皆同真净之境。尽是无漏之界。染净元无二体。今但以迷色等六境。为心外定有六尘。即无明我主之界。悟六尘等色即是空。色不异空。但自心变起。尽是全空之色。余声香等亦复如是。便是色等三昧。名六妙境。即般若法身之界。今我以悟此境。属我。不觉妄起。潜执为有。潜生爱着。还成尘界。故云往往侵也。由此观之难明。住之难定。故云扰我观境也。观即观智(解也慧也)观行。(行也定也)境即不出六境及真如境。随所观时。即为其境。外怯者。以有悟心常欲觉察故。妄念似劣。不敢故意生情贪瞋造业专伺候。观照明显。如昼日时即潜伏。故令推察身心道理者。但见自己。是悟解分明人。不受名利人。为法为师人。都无过失人。故云昼伏。及乎亲对违顺之境。乖于情念。极不称意之时。迷习覆翳。对面不觉之时。昏黑如暗夜之时。即恣行计校。种种生情。或拟退屈。或拟违背人法。或拟别为调致。或思量道理。拟雪身归过于前人。种种生起不可觉非。故云夜行。而内挟等者。挟字之意。如史记中说。曹操未登九五时。号曹公。挟天子。以令诸候。今借此一字。为语势。无明等者。谓六识之境如上。或觉或妄。或伏或行。若藏识中三细。及五。末那。俱生我相等种。即与无始住地根本。常不舍离。纵使行人觉察观照之时。此亦潜续。故云昼夜不断。此正释经曾不间断之句也。故唯识云。此识无始时来。一类相续。常无间断。是界趣生施设本故。性坚持种。令不失故。乃至与内习气外触等法。恒相随转。然此中所用。具足八识之义。已具本章。故此不释。

　　疏故推征云者。然经文于毁者反明。于说法顺明。若疏中则各皆反顺具明。若经文亦各反顺具明者。应云。若知我空。无毁我者。有毁我者。我末空故。若知我空。无我说法。有我说法。我未断故。余文可解。

　　疏各唯增益者。水土资于甘草。甘味增益。资于黄檗。苦味增长。故知由种不由水土。以喻万行资于我相即是魔业。资于觉智即是佛因。故知由心不由万行。此意极要。可明示之。

　　疏数他宝者。具云。譬如贫穷人终日数他宝。自无半钱分。懈怠者亦然。疏抑高者。谓言佛解处行处。只似伊心行境界。故云就下。骋者。驰骋自己。谓言已证菩提。已得涅槃。成佛已讫。

　　疏得者是理。即涅槃也。智者证也。证理故。直云身。身者体也。即智自体。便名为证。如诸识中自证分也。根本戒者。比丘四重。尼有八重。大妄语者。僧尼皆同。谓自言我得过人法。乃至而言我知我见。虚诳妄语。除增上慢。此是彼之所除。故云非此文意。彼犯重。此无犯。此累悟解。彼无所累。

　　疏或即证悟者。纵得他己无二随喜他胜他善。尚自不定。或是证悟之力。或妄不关证悟。如北郁单越。心行无我。岂是证耶。上界岂有现行嫉姤等耶。故知自验心迹。顺于道行。仍未约定。若验心迹。有嫉姤瞋恨等事。即定知非道。除大菩萨逆行之迹。然约心之本迹。以对顺道乖道。有四句。一唯顺。菩萨随喜他善及行施等。二唯乖。凡愚嫉姤及行杀等。三亦顺亦乖。菩萨杀等。心顺迹乖。凡愚施等。心乖迹顺。四不乖不顺。谓佛。(染净无碍。都无心故)及罗汉。(阙大悲智愿。故不顺。惑业苦尽。故不乖也)若但约心顺违定不定四句者。一定顺道。二定乖道。如前中初二句。三乖顺俱定。谓菩萨自知。四乖顺俱不定。谓初心施等。自不能辨。及观他善亦然。

　　疏毕竟不能入清净觉者。从前数节。一一结云不入觉者。大而言之。皆为我爱斯为根本。然若具明入觉。须得其门。华严玄义章十五门(亦藏和上所述)第十明入道方便门。有三。一拣心。二拣境。三造修胜行。别卷具引。

　　疏故经说声闻等者。有云是涅槃经。未暇捡之。其意可知。先须悟心者。认得不生灭真心也。设使或偏或执。且有所托。不妨遍求师友而参会之。或习经论而圆了之。若都无所认。心意忙忙。乱闻何益。如生盲人闻他争于色相。各执一言欲何所信。唯宗名数者。且据法相宗中人也。以经云唯益多闻。意顺此故。若破相宗中之人。即唯宗道理。虽亦不尚名数。皆不务自照己心。此类人名为慧学。非多闻之相。故略不言之。解唯增我者。纵使实得广解名数。问即皆知。或善于立破。破诸言论。亦转增我相。欺慢余人。故有人云。经论。众生出世因解来。翻更长贪瞋。若约任运我慢贡高。即破相法相两宗人同。若据分别心中定认凡夫。未除我执者。即偏是法相宗人。增长我见。破相宗人。无故意定断。以不立法故。问解法轻人。许云我相增长。其所执之见已定。何言增长。答亦有增义。谓不习教人。但任运执。若闻解者。言有言无。或言同佛异佛。皆不定信不信。若习法相之人。定不信凡夫无我。故知执见转坚。故云增也。疏不能了自心者。次云。云何知正道。彼由颠倒慧。增长一切恶。一切恶者。我见亦在其中。既增恶。由不了心。即正同增我。由不求悟。即知求悟。是令了心。故引为证。又既由不了心。成颠倒慧即知定须先了心也。据此所证文义。四句总要。缘前已频引。闻者必熟。故标一句。等取后三句也。又智论者。彼有三偈。故此云等。余者今取意说。谓有慧无闻。如暗中有目。亦不知实相。(此如南宗禅学。实了心者。未达诸法性相。又不学之)无闻无慧。如人中牛。灼然不知。唯具二种。方知实相。即前悟净圆觉。以净觉心等也。

　　疏先断惑中。二一且指配经文。二然断惑下。正明断义。于中三。如疏所列也。疏有者下。文三。一略指二论。二唯识下。总以标数。于中。言根本等者。百法标云根本。唯识颂。但云烦恼。长行释云根本。如疏所引。谓贪等六。是随烦恼之根本故。后虽亦得名随烦恼。而根本摄。非唯等流性。得烦恼名。不名随烦恼。杂集第七说。诸烦恼皆随烦恼有随烦恼而非烦恼。由此即根本烦恼亦得名随。亦随他生故。忿等但名随。不名烦恼。非根本故。注虽对等者。通伏难。难云。论文明言根本烦恼。何得前判为末耶。故此通也。迷真者。即前引起信根本初觉也。

　　疏八识章下。三用论释经文六。一释根本。二释随惑。三辨数具阙。四惑数增减。五展于前数。六释经重意。初文二。一辨爱字。谓经虽有四。准论唯三。彼论六烦恼中。不言爱故。即知摄在贪中也。故弥勒文中。数云贪爱。不分二别。若细辨异者。爱挍沉细。贪稍粗猛故。上以爱为本。又爱贪欲等三。及顺情之境。展转相望。有内及外。谓初就内心。多言爱。就妙境。多言贪。次内心言贪。妙境言欲。故处处说色等为五欲。后又欲是贪欲之心。亦属于内。妙境是所欲之境。方属外也。故舍利弗云。世间妙境非真欲。真欲为入分别贪。是以弥勒文中。及诸经教。或云贪爱。或云贪欲。贪字多通二处。疏贪者下。二释余三也。贪中。云于有者。谓后有。即唯异熟三有果也。有具者。即中有。并烦恼业。及器世间等。是三有具故。或无无漏法。论下文说无漏贪是善法欲。今大乘说。爱佛贪灭皆染污。故与见俱生。疏于有下。二出体业也。于有漏迷故。无漏法。能资长有。亦名有具。若顺资长无漏即非也。疏谓由下。逐难而释。谓若发业。若润生。皆令取蕴生故。非谓唯润惑。上二界中。由爱静虑等故。诸烦恼因此增长。亦取蕴生。大论第八。亦同此说。五十五五十八。显扬。五蕴。对法。皆广说也。疏于苦者。即三苦皆依于瞋增。唯苦受具。乐受乖离。瞋亦依之生故。苦具者。一切有漏法无漏法。但能生苦者。皆是苦具。依之瞋生。问有漏顺苦法。可名为苦具。无漏不顺苦。如何名苦具。答随顺苦具无漏即非。缘生于苦。无漏亦是。故邪见等。谤无无漏。皆招恶趣。余如别卷。疏谓瞋等者。瞋必起业。不名善性摄。发恶业者必不善故。不安者不安静也。对法云。心怀憎恚。多住苦故。此瞋与恶行不安为所依。

　　疏障不慢者。彼论前文云不慢者信一分摄。谓若信彼不慢彼故。或舍一分摄。心平等者不憍慢故。或惭一分摄。若崇重彼不慢彼故。(对法解慢不敬生苦为业。此第三义胜。以惭崇敬师长等故)疏谓若有下。论但云于德有德。今便约彼。疏云于胜德法及有德者。务图便见义也。由此下。显令厌舍勿复轮回。然对法中。但由有我故心高举。疏中谓恃己我见相应。及等流生。或远从根本说。疏此慢差别下。虽有七有九。然不过于五法上生。谓上中下三品。及我并胜德。且七慢者。五蕴说。谓于下品起第一慢。谓于劣计己胜。于等计己等。于中品起过慢。谓于等计己胜。于胜计己等。于上品起慢过慢。谓于胜计己胜。于我蕴起我慢。谓自恃高举。于未详胜德。起增上慢。虽所得少分。谓己得多。于上品起卑慢。于他多分胜己。计己少分不及他。于己无得。谓己有得。起邪慢。邪慢者。全无谓有。其增上慢。己得少。谓多殊胜功德。故二别也。然于三品起四慢。于我起一慢。于德起二慢。于五处起七慢也。九者。于前慢过慢卑慢等三。交络相配。成九也。即七宽九狭。可但将我有无三个字。各配胜等劣三品。便成九也。然此九慢。大乘中。不见其文。显扬论第一。但云如经说三慢类。我胜。我等。我劣慢类。婆沙一百九十九。及俱舍十九。发智论二十。说有九慢。如疏所引也。即过慢慢卑慢如次为初三。卑慢慢过慢如次为中三。慢过慢卑慢如次为后三。注各三为九者。然此三慢。各成三者。所对别故。谓单慢三者。对我等有等者。于中品起。(于等计等)对无等者。于下品起。(于劣计胜)过慢三者。对我胜有劣无等。皆于中品起。(于等计胜)卑慢三者。对我劣有胜无劣。皆于上品起。(于胜计己劣)此九慢名义。唯识疏中。引婆沙所说。文甚少略。故今更作两重配属。即分位显然矣。

　　▲疏谄曲等者。第二释随惑也。小随者。随烦恼二十中。有三类。初十小随。次二中随。后八大随。已如八识章释。余义又如别卷。但是等者。唯识云。谓是贪等根本粗行分位差别等流性故。名随烦恼。今略却二句也。余义如八识章及别卷释。疏为网他等者。然此谄嫉等。八识章皆引论释说。今以对经文。更委释之。险者不实。曲者不直。谓谄曲者。为网帽他。曲顺时宜。娇设方便。为取他意。或藏己失。不任师友正教诲故。显扬论云。谓欺彼故。或陵网于他。或掩拓之名。谓事虽不合曲。顺时之所宜。笼网矫诈。设其方便。入其所宜。故作网罗之字。此为取他意。望他者好。或顺己所求。或为此方便。欲覆藏己失。为覆罪之因。故不堪任师友教也。疏贪痴一分为体者。离此二。无别谄相用故。贪名教。谄无知。故谄也。五蕴论云。谓覆藏自过方便所摄故。谄后生覆。以果显因。恐他说己之恶。故行于谄。望他说好覆之因也。不尔覆谄俱覆罪故。二相何别。疏殉自等者。谓嫉妒者。闻见他荣。深怀忧戚。不安隐故。(上亦论文)殉者求也。他荣者。谓世间荣即富贵安乐。出世荣即是证说胜品功德。通有为无为。显扬云。谓于他所有功德名誉恭敬利养。心妒为嫉。能障不嫉者。显扬论第一云。能障慈愍为业。第二云。喜是不嫉善根为本。瞋一分者。瑜伽云。瞋之等疏一分故。不嫉者。即是无瞋。非别有体。注既随等者。如谄是贪分。但断贪。即谄自断。故随惑中。不别说伏断之位。

　　▲疏然根本下。三辨数具阙也。据上列之即阙。细寻前后。即具也。言根本六惑。总举都数。次二句标阙也。痴者。于诸理事。迷暗为性。能障无痴。一切杂染所依为业。谓由无明。起邪定贪等烦恼及随业。能招后生杂染故。疑者。于诸谛理。犹豫为性。能障不疑善品为业。善不生故。恶见者。于诸谛理。颠倒推度。染慧为性。能障善见。招苦为业。疏痴在偈下。却明具也。三番征释。即上存我失道中。展转征释。相计六段。是也。然但征释我义以是障入觉之本故。据此宗中。但悟入净觉。则诸理皆不犹豫也。疏身见等者。皆已如前八识章中释。疏余见自除者。唯识论。释身见云。一切见趣所依为业故。注云皆依身起故。余见者四也。如注列。边邪者。边见邪见二。取者。见取戒禁取。并如前释。疏又重言彼我下。六辨经重言。文二。初正辨。谓上已云贪瞋爱慢。今又重言恩爱故。此释云爱与我相等也。注云除我者。大科云。除我入觉故。我正障觉。别明于己等者。此偏明于有情处生爱也。故云。彼我恩爱。如爱恋亲属。不得解脱等。又男爱女。女爱男故。佛顶云。汝爱我心。我怜汝色等。生死等者。如弥勒章说。下二遮执。谓既惑数增灭诸数不同。

　　▲疏又诸经经下。四辨惑数增减。以遮定执。云云。

　　▲疏且依下。五展于前数也。

　　▲疏然未断下。六总释经文。无间道者。地地断惑。皆有无间解脱二道。今皆通矣。若约行布教中。俱生烦恼种子。即当地满等觉二道。

　　▲疏此等下。七别明断义也。在文可了。然云非真等者。经云降伏烦恼。又云未断令断。故此双遮非真。以显真也。

　　疏故就此门者。断惑成因科也。悫云者。此亦更无别义。所引者假其助劝发也。畜病者。四相及无令求悟。唯益多闻。增长我见之意。枉叙者。讥其广叙种种名数。虚自疲劳。以不捡自心。不免沉沦坠堕。余文可知。

　　疏如次颂前者。便用长行四门大科。以科之故。但云初中二中等也。

　　疏今以不入觉城者。即入前所叙阿赖耶城。赖耶与觉。亦非各有自体。但约迷悟之心所住之境。翻覆言之耳。疏若了心下。法合三义了心。众惑不入。防外敌也。见功德万行圆养众人也。道通者开门也。引摄名同。自他者。二利周备。心造觉境。则一切法门悉通。自然进趣佛果。得佛引摄。以知之一字是众妙之门故。圆觉是总持门故。流出一切法。教授菩萨故。上皆自也。自己无缚。又通一切法门。即能引摄一切群品。故云他也。便能契下。结成摩诃般若解脱法身等三德为涅槃城矣。其文甚显。疏悟刹者。正显刹无定体。约迷悟以分疆也。前云分疆。用此意矣。如入唐下喻明。故知下法合。乃至释法爱及我身。文皆显著。又爱彼下。重彰憎爱必依我身。彼彼者。一切违情顺情之境。不必唯说彼人。疏长无偈有者。长行但无其文。义亦含有。谓频云不能入觉。既有出入之义。即是此彼世界疆城。亦当悟刹意矣。又云。若知我空无毁我者等。即是我身本不有等也。今云无者。但无其文。

　　依师离病章(普觉菩萨问)。

　　疏科段亦同者。此五段经。各有标结。若将答问。便依今次。每以一科。答一问。义亦相当。故云同也。有少参差者。待到本文。疏自标指。若便悬说。初学难显。宜显经意者。经意功在承事真正善友除去用心细病。故前四段至再说此二事。谓初示师。二指病。三却说事师心。却说除病行。然据标结之文。复亦与答问相当。当待对文指出。注如论中说者。清净慧章。初钞文少。已具引也。

　　疏最初因缘者。其次文云。是故于此勿生疲厌。善财白言。云何学菩萨等。乃至善哉汝已发阿耨菩提心。复能求菩萨行。善男子。若有众生。能发阿耨菩提心者。是事为难。能发心已求菩萨行。倍更为难。善男子。若欲成就一切智智。应决定求善知识。勿生疲懈。见善知识勿生厌足。所有教诲皆应随顺。于善知识善巧方便。勿见过失。(亦同此中意也)疏光赞者。光赞般若经也。疏法句经者。从初至甚深要句。同此当求正知见人。又云已下。次上文云。尔时宝明菩萨。白佛言。世尊。云何是善知识。佛言。善知识者。即接疏中所引也。直至无业无报。皆真如不变义也。如同此心不住相。从毕竟之中下真如随缘意也。同此现尘劳赞梵行。疏华手经四法者。善知教化修道。上二各兼过。乃成四也。疏心不住相者。经云。若心取相。即为着我人众生寿者。若取法相。即着我人众生寿者。(此两行疏。密用金刚经教处。但直销疏意说。然后指配其文也)若有少法者。经云。乃至无有少法可得。是名阿耨菩提。故此反势云若有少法等也。恐又闻道不住法即得菩提。便伏心忘相圆得菩提。不知希望之心还是住相。故次云乃至菩提涅槃尚不取着。即是经云无有定法如来得阿耨菩提。及于燃灯佛所。实无有法得阿耨菩提。何况世间梦幻境界者。即经末偈云。一切有为法。如梦幻等。不应住色等者。经云。是故须菩提。菩萨应离一切相发阿耨菩提心。不应住色云云。乃至应生无所住心。若心有住。即为非住。又前云。诸菩萨摩诃萨。应如是住清净心。不应住色生心。不应住声香云云。如疏引也。得无住心者。荷泽大师深意也。不可以言宣。大师于曹溪言下。师资相契。亦由此也。疏净名云行于非道等者。维摩诘言。若菩萨行于非道。是为通达佛道。若菩萨行五无间。而无恼恚。至于地狱。无诸罪垢。至于畜生。无有无明憍慢等过。至于饿鬼。而具足功德。行色无色界道。不以为胜。示行贪欲。离诸染着。示行瞋恚。于诸众生无有恚碍。示行愚痴。而以智慧调伏其心。示行悭贪。而舍内外所有不惜身命。示行毁禁。而安住持戒。乃至小罪犹怀大惧。示行瞋恚。而常慈忍。示行懈怠。而劝修功德。示行乱意。而常念定。示行愚痴。而通达世间出世间。示行谄伪。而善方便随诸经义。示行憍慢。而于众生犹如桥梁。示诸烦恼。而心常清净。疏染心勤苦者。夫得道人。因乐果乐故。寻常魔法及赞德人。皆云乐道。所云菩萨苦行者。行则行于苦迹。心则味道常乐。若是迷夫所运之心。全体是染。但为怕罪忻福。又爱佛果。劳苦身心。此都是尘染之劳。非悟道称性。不认妄身妄念。精进波罗蜜之勤劳。故云尘劳。疏梵行等者。疏同事摄者。四摄之一也。已如弥勒章中说。心既相亲者。如法华中。长者后园。种种方便。慰喻穷子。亦如杜顺和上初食肉后食臭尸。又如志公。食鱼鲙讫。吐之水盆。鱼皆跳跃。疏示欲之过等者。经云。示有妻子。常修梵行。示有眷属。常乐远离。乃至入诸淫舍。示欲之过。入诸酒肆。能立其志等。疏亦同华严者。疏服食非仪等者。疏设非梵行者。今时此事甚多。宜审详之。坏见人者。忘却此论题目。待捡示之。

　　疏即雪山舍身者。涅槃经。香城敲骨者。大品般若。疏儒典尚令者。论语云。事父母能竭其力。事君能致其身。疏四法经云者。悫疏云。然因法出尘。法为舟筏。由师悟法。师是船师。无师船且不行。无船渡无凭托。船依师运。敬法须以敬师。故观音庆己超闻。劝凡同仰。是以。全身报法。卖髓酬恩。割肉闻经。焚身谢德。嗟乎末学盗法非师。情希凤鹤之姿。岂觉镜枭之丑。此乃将兴益灭。求悟翻迷。破法伤师。报如形影。

　　疏遮疑慢。此中文二。初正释。在文易见。但要善巧显示学人。疏如萨陀波仑者。亦大品经。

　　▲疏然为从下。二别释师资也。然准此。尽心事师。实亦难得。如此弟子。及如此求道之人。设令有此人。复不易得。如此真正师友。以当之故。中论偈云。真法(所传宗旨)及说者。(真善知识)听者(弟子及诸志求道人)难得故。(通指上三种)是故说生死。非有边(以难得三种故。生死非有边畔尽时)无边。(非无边也。非字通二处读之。谓所言难得。非的定永不得。得即生死必尽。亦非长无边际。故云非无边也)此偈因长行有。问此生死法。为有边际。为无边际。故偈答之云尔。然此为从等言。借论语文势。彼云。如知为君之难。为臣不易。故今云尔。勿因此诫等者。先劝弟子也。世有非法之人。假为菩萨之行。诳惑愚夫。还说空无相之言。不拘斋戒。以粗行为大乘。以真修为小教。愚人不晓此深意。却敬彼人。不知弟子有择师之分。故今劝示。且须听受他法。自觉心中的有觉悟。仍须勘以圣教。令与所禀宗中相应经教相合佛言。若与合者。名为正观。若不合者。名为邪观。又须与师同处。日久咨参。遍问真俗。觉他心在佛道。大悲利生。即既识得此师心源。即须忘情绝虑。没命归依。纵见他接物化缘种种方便。如前所说。不得生疑。疏又此药下。劝师也。佛语种种。各有对治。如诫俗徒云。剃头着袈裟。持戒及毁戒。天人常供养。当令无所乏。如是供养彼。名为供养我。(我即佛自称也)又云。破戒恶行诸比丘。犹胜精进诸外道。及乎诫僧又云。破戒之人。五千大鬼常遮其前。扫其脚迹。破戒人。不得于国王地上行。不得饮国王水。又云。宁以铁槌碎身如尘。热铁缠身。种种极苦。不得以破戒身口等受信心檀越衣服饮食卧具种种物。俗人合服前药。僧即合服此药。不宜互差必受其殃。今劝为师之人。必须自量心行道力。莫等闲认他上人。此药本治弟子。不为师主。师主服之。即重增病苦。已至于死。方药各有对治。不得错服。疏服之增病无药可治者。夫求方药。不离一藏经律。然律中之言。大底有二。一说。解则空而无过。行则逆顺皆通。二说。解则因果历然。行则上恶修善。服此药人。若遇后教。即云。彼诫迷人初心人小乘人。我是悟人久学人。大乘人。作此意度。后药无施也。若遇前教。又增恶习。纵任情意。自陷陷他。故言无药可治也。以缚等者。即净名云。若自有缚。能解他缚。无有是处。若自无缚。能解他缚。斯有是处。又云。自疾不能救。焉能救诸疾人。斯之谓矣。

　　疏抟食等者。译者朴拙。准经意势。的说财食也。四种者。一思食。二触食。三识食。四段食。

　　疏憍慢若起等者。夫人心。若爱敬于他。见他所作皆是。若轻慢于彼。则见彼所作皆非。世俗传云。憎人嫌丑。待人嫌久。又云爱忘其恶等也。又史书中。有宠臣人。献奇果于君。初功后过之义也。然慢念恶念。亦互通先后。或因起恶念。即慢他。或因慢他。即恶念起。言恶念者。非谓拟行损害。意中。以他菩萨慈悲利物之行。呼为求名求利。或疑里私染净不分等。便为恶念也。覆自心者。既疑他意。虽见恳切劝化。唯疑他有所求。进退皆疑。言教何入。疏似答除病等者。问既尔何不直科为答除病之问耶。答曰。复又有一段文。令怨亲平等用心以去无始自他种子。结云即除诸病。若将答所依法。更不相当。文亦不次。又问曰。若尔如何判决问答相应之科段。答曰问虽次第列名。佛答亦通亦别。此有深意。后当更说。经彼善知识等者。此文不明。似令师友离病。又似令学者离病。至结四病处。疏文自辨。

　　疏绳墨者。契经有五义。此当一也。谓楷定正邪。疏意言者。意中言也。时俗人语。因责人之非。岂不亦云汝意里道什么语。又云。我意直道汝如是如是。亦即意言分别也。

　　疏辨相者。此四病文。每至第二辨相中。疏皆有二。一正辨行相。二明病所起因。今初。云思惟揣(初罪人)度(入声)等者。此诸行相。是多种人之心意。不定主一。人或如此。或如彼。不可一一着尔许多或字。故但列之。由是行多相反。如宴坐施为止山游世等也。须善自分折。

　　疏随执其一者。但说同一类行。于一类中。不妨亦有作两𤳖三𤳖者。如修造供养是一类。或僧俗讲。或经咒。或宴坐止山。及观空有等。于诸类中。复有别类。亦有一人总修者。或有相违必不俱者。如讲者不妨持念及游世界劝衣食等。持念者不妨止山。相违者。止山游世也。劝衣食故饥寒也。端坐施为也。施为通修造供养讲说等爱身厌身也。

　　▲疏此病下。二病所起因也。起用起行者。文云。即起诸幻。以除幻者。又云。变化世界种种作用。又云。照诸幻者。便于是中。起菩萨行。又云。复现幻力种种变化。度诸众生。又云。复起菩萨清净妙行。度诸众生。又云。复起作用。变化境界。

　　疏失彼文意者。不知彼皆以净觉心于观行中作如是等行。今乃但见度生等言。便务僧讲俗讲。但闻起行之言。便欲修造供养持经咒等。但闻起作用之言。便欲种种施为游世界等。闻照幻之言。便欲深山宴坐观空有等。闻除幻言。便欲厌身故受饥寒等也。但凭此行。欲契圆觉。故云成病。疏积土聚沙者。即法华方便品偈。会权归实。万善悉趣菩提之意也。文云。声闻若菩萨。闻我所说法。乃至于一偈。皆成佛无疑。云云(皆取意引)若以小乘化。我即堕悭贪。此事为不可。我本立誓愿。欲令一切众如我等无异。化无量众生。令入于佛道。若于旷野中。积土成佛庙。乃至童子戏。聚沙为佛塔。如是诸人等。皆已成佛道。或有人礼拜。或复但合掌。乃至举一手。或复小低头。乃至供像称佛皆成佛道。歇即菩提。是佛顶文。具云狂性自歇。歇即菩提胜妙净明。不从外得。其本末缘起。前已引说。

　　疏无起灭念者。以不厌故无灭生死之念。以不忻故无起涅槃之念。热湿等者。举喻以明类例也。意如庄子逍遥篇齐物等。各随他性。各得其志。何用故张伤他。自然差别性者。明非实性。爱僧者僧。爱俗者俗。乐动者动。乐止者止。斋与不斋。乃至禅律讲说。一切如此。作亦得。不作亦得等也。疏此病下。病起因也。疏本无修习等者。次疏所引。便云尔时便有二十五轮。三观之初。又云。如城四门。随方来者。非止一路。又云。于诸修行。实无有二。言失彼文意者。不知迷彼无修之言。是以净觉心之意。意令悟此天真本具无修之净觉。以对自己。心行不称觉者。对治令称。又常见觉体。无妄而妄。故须无修而修。妄既即妄无妄。修亦即无修而修。既迷此意。乃自谓无妄。何用更修。不觉无身心中现见身心。无憎爱中现行憎爱。但自云。我本不出觉城。何用从门而入等。故成此任病也。疏无记性者。不记别为善为恶。亦是染分之法。七贤者。疏四皓者。

　　疏生心恐非者。故不作种种行。随情虑失者。故不纵任自在。但波息水即清明。尘尽镜即朗照。未磨未澄。照之何益。今妄念既未止息。何用推察真性功用。故云何须别照。息念等者。相从念起。息念故相不当情。觉此无诸起灭空静之性。故云得也。非即觉性者。一则阙于灵照。二是色灭之空故。疏此从静观等者。仿前。辨其迷错之意。即可知也。疏破中三。初觉本下。破其无观。谓例其无止而止不能无观而观。于中。初四句。以例立理。夫无而见有。有而见无。皆是颠倒。今且见念是无照是有。今既迷也。背二理故。总为乖失。后四句。正例破也。破其偏。治无而见有。不治有而见无。有而见无者。是隐义也。疏真本下。二破其存止。四句例破。既起止皆违。何存止而去起。次故言下。结归文。正拂存止也。若将对前意者。拂偏止也。所以者何。以止若即观止即非止。今既一向是止。即知阙观。今拂一向之止。故云非也。后故前下。引证不应存止。疏悫云下。三引例通破。夫用心若才似形于起灭。即如空华。起者念义。灭者止义。此正破存止也。本如者无念无止。智冥真者。观而无观。然起灭之无。是全无故。似华空。观智无者。但无别起之体。非断灭无。故冥真寂。纵依下。但除其病。不除其行。证心源者。虽修对治之行。心心须契圆觉。不言浮用者。止时不言我止故。金刚三昧经中。解脱菩萨难云。止即是生。何谓无生。佛言。止则是生止已。无止亦不住于无止。亦不住于无住。云何是生。

　　疏此即观破等者。问经无观照等文。何须今云观破等也。答即文云。作如是言。乃至空无所有。何况虚妄等。是也。作如是见。即为观察。岂得任运心能见其身心等空耶。疏释以身空者。文具身心根尘。已频标示故。但举一以例之。又身等者。亦等于烦恼身心根尘也。疏此从下。二病因也。皆云等者。此文甚多。此寂观中。轮轮如此。看经即见。不待引也。迷文意者。此是绝待灵心之观。寂灭断惑等言。是灵心中之绝待故。经云无知觉明不依诸碍。今但空诸法。绝于身心等相。坚持空寂。岂得意也。故下破云。非寂相故。非寂者。不言不寂。但以阙于照故。若见寂即照。故非寂。照即寂故非照。非照非寂。寂照双彰。即契圆觉。余意亦同上三迷前之意也。疏言似者。寂灭之言。断烦恼之悟。全同前观也。理疏者。如上说。

　　疏三结真伪中。文四。一总标征起。二别释行相。三正释文。四问答通疑。别释中复有三意。(如疏)观慧者。有二。一称体观照。即起信中真如三昧。及前三观中。悟净圆觉以净觉心是也。今四病中全无此也。二观诸法空有等义。今四病中。唯灭病。云身心毕竟空无所有。乍看似法空义。然亦非观慧。但是作此解数。非是达空。以不言了知等故。任病中云。于生死涅槃。无起灭念。亦是说此人心无此意念。不言达之。举要而言。四病皆云作如是言。正是起计之词。起计之心名为执见。不名观慧。既一一是生心作意。而为非病。二何三观。何曾有作如是言之文。诸经劝赞。亦何曾有此文。故知只由修时都无观慧。故皆成病。如荷泽大师教人。妄起即觉。妄灭觉灭。岂不迥然异于四病耶。

　　▲疏二者。又二。初明局故皆非。后若能四皆下。明通故皆是。于中。云作种种行者。初病中法也。任运清闲者。二中也。习起息灭者。三四也。常冥等者。有称体观慧也。不得取四者。一一遣却作如是言之计也。休作等者。通明难病也。

　　▲疏文中下。三释文也。中间云惧落四中等者。有人惧落初病。不敢兴起一切利益行。惧落二病。不敢泯绝无寄修无住法。惧落三病。不敢止息缘务修无念宗。惧落四病。不敢观空断惑。由此迟疑之故。不敢决定发愿克志誓心修菩提道。既无决志大愿。即一切不成。斯为大大之病也。

　　▲疏问为说下。四问答通疑。详之可解。后云若纵志别求者。有人遇着良师。审知有道。如前所拣真正。又离四病。然或因接引乖疏。或因其中别有情恨之人。不愿同住。或自然性不相入。便不能师承修习之。方为纵志。更有余事。故纵志别求。如何别求。如所引菩萨戒文也。

　　疏三辨事师者。文二。初辨科段。言但令亲近等者。疏文云下后正释文。言涅槃说者。疏法句经者。文云。善知识者是汝父母。养育汝等菩提身故。善知识者是汝眼目。示导汝等菩提路故。(初六字后一字。喻喻全同。故今略之。可但具读之)脚足。荷负汝等。离生死。梯橙。扶助汝等至彼岸。饮食。能使汝等长法身。宝衣。盖覆汝等功德身。桥梁。运载汝等渡有海。财宝。救摄汝等离贫苦。日月。照曜汝等离黑闇。身命。护惜汝善无有时。(已上疏文。略列十喻。具引说。后有十喻。今取意略示)铠杖降魔。絙绳挽拔离地狱。妙药医治烦恼病。利刀割断诸爱网。时雨润渍菩提芽。明灯破五盖闇。善标示正道。薪火熟涅槃食。利箭射烦恼贼。勇将破生死军。如来破烦恼至涅槃。(恐难记诵。但令取意说也。疏从此后。亦取意行用结叹之文。今具录之也)善男子。善知识者有如是无量功德。故我今教汝亲近。(此经但令亲近供事。不说所以。故引彼经说亲近所以。以释之)于是。宝明菩萨。与诸大众。闻佛说此妙法及善知识甚深法要。举声号哭。泪下如雨。悲啼惶恼。不能自裁。自念我身。从旷劫来。为善知识之所守护。是故今日值于如来。得闻深法。如是遇者善知识力。非我力能。自念我等从本已来。未曾报恩。无心亲近。说是语已。重复举声。疏相亲相近者。亲之与近。有四句。一亲而不近。同心意者各住一方。二近而不亲。或工商同行。或官司同仕。互相憎嫉。争权争利等。三亦亲亦近。仁慈父母。孝顺男女。恩爱夫妇。道合师资。无离别之缘等。四不亲不近。即陌路人等。疏百万障。疏随三途者。

　　疏论语云者。疏如虚空者。虚空与法。同喻甚多。余处多以喻法无生灭周遍含摄。或喻佛无心等。今但喻心无改易。不喻无心。谓常须恭敬供养。承顺颜色。记受言教。岂得无心乎。萨埵者。此云有情。即是众生也。结云方入圆觉者。反明。若不如是尽命事师。即不得入圆觉也。疏不定局者。不妨除病依法参而说之。深细病者。诸烦恼中。爱为根本。通于上界。因爱有憎故。憎爱深细也。况是种子。又既不局定一问。则此亦是四病之因由也。根寻前四种人。带病修行之。由憎爱故。

　　疏七品慈者。瑜伽论说。习学慈心之者。不可顿成。须作方便。渐引凡心。令慈行成就。方得怨亲平等。既慈能与乐。与乐亦须平等。言七品者。上中下亲。不怨不亲。下中上怨等也。谓遇于上亲。令与上乐灼然称可其心。谓竭力供事父母甘脆。或与妻子兄弟上妙之物。其心皆能。中亲下亲。如次降杀(师介反)所奉之物。不怨不亲。任运不能与物。次中亲与上乐。虽校一等。亦可就之。即下亲中乐。非怨亲下乐。得此心熟。又令下亲与上乐。乃至下怨与下乐。更一转。即不怨亲与上乐。如次下怨中乐。中怨上乐。如此渐渐。引至上怨与上乐。即能为之。便成怨亲无二同佛慈也。

　　疏等心观法者。前标妙法。结以正观。似答所依之法。其中。又离四病。此中标不解脱。结以除病。似答除去何病。其中。又令观法故。云不妨除病。依法参而说之矣。疏异于前段者。前等心观人也。疏答第五者。前四皆前后挟带。参而答之。令义势相涉意思连续。唯此一向答发心也。

　　经作如是言。言亦意也。因地皆愿者。华严一部。多明此相。就中。初发心功德品始末。唯显此发心行相。一一校量功德。略如文殊章初菩提心体相功德处引说。若无心愿等者。夫愿是誓心克志。情中愿乐。的欲作如是如是之事。情发于中。方形于言表。见今时浅识之流。但心言词及纸上文字。而为发愿。都不反验自意如何。故特言心愿也。䇿引者。䇿劝。引导。天台令忆本初发心者。是愿力也。行不成者。夫愿者生心。行者是迹。所依之行。若无宗趣。名为卒尔之心无记之性。宁契菩提。况无愿力。则心勇即进。心倦即退。何能始终不易。克获胜果乎。如车等者。行愿相资。如二轮二翼也。疏同金刚者。如次下所引。若约天亲所判。是答云何住问。令住四心也。若约无著所判。十八住中。即当第一初发心住。今此还当发心之文。弥勒颂者。本因无著菩萨入日光定。上升兜率。请问弥勒菩萨金刚经义。弥勒为说八十行颂。以释一卷经文。无著传于天亲。天亲造长行三卷。以释此颂。故疏引本颂半偈。列四心矣。后半云。利益深心住。此乘功德满利益心。是普度证果义。深心是称理。无度无证。无始终义。住字正答所问。故前大科。潜用此意。云显发心深广。广是普益。深字又同。四中。一广大心者。三界普度故。二第一心者。令得最上极果故。三常心者。众生本寂。常住不变。无始终故。四不颠倒心者。无能度我相。无所度众生相故。若有我人等相。即非菩萨。

　　疏四生者。若卵生也。已如弥勒章释。九类者。四上更加五也。若有色(五也即是四禅)若无色(六也即是四空)若有想(七也除无想天及无所有处。余皆有想)若无想(八也功德施论云。就四空中有想是空识二处。无想是无所有处)若非有想非无想。(九也则有顶天)无余涅槃者。此非四涅槃中之第三。彼同二乘故。乃是无住大般涅槃也。不余二乘菩萨变易生死及诸细障。故云无余。故法华云。若得作佛时。具三十二相。尔时乃可谓永尽灭无余。涅槃者。秦译为灭度。故次经云而灭度之。若以新翻。即云圆寂。广如前涅槃章说。疏横竖者。竖谓过去无始。(不见已度故)未来无终。(无休故也)现在无住。(无能度故)无时限之分齐故。无著论中说。卵湿二生及无想有顶二处非可度者。亦待他报尽转生无难之处。即度之。当知是无休息之意也。论云。卵湿(畜生难也)无想有须也。(长寿天难也。理应总列入难。文无者略)则不能云何普入。(论自假问也下自答云)有三因缘。一难处生者。待时故。二非难处生未成熟者。成熟之故。三已成熟者。解脱之故。故知横竖皆遍。故华严云。尽未来际一切劫数无有休息。又云。念念相续无有间断。横谓十方近远之分齐。故华严云。广大如法界。究竟如虚空。疏强软者。一切众生。有刚强难化者。有柔软易度者。今发愿度脱。无有二心。今时难得真正善友良师者。其在于此。何以知之。余每至处遇传禅传教之流。未见有自觉。此心违菩提之愿者。非论得遇相应者。皆见异余如怨。他徒似隙。岂非嫌他难度。应不归心便隔之耶。苟能随分益之。何限方便耶。余难未免。必能知之。终不拟存之。亦已曾随分行之。愿真发心者。详悉同为此志。勿似禁门私传授。唯识论之流。相承至今。举持以为胜事。不觉其丑。展转自传。不解灭迹。以掩宗师之失。且因有人用金入厅。犹贿门吏。况更能忘躯设计。为不请之友耶。乃至昔更将身作僮仆。而方便化之耶。疏故云广大者。承释经义势。便结释料文所用弥勒第一心之名。以属此一段经也。疏皆令觉于等者。上觉字是始觉。觉于本者。意明初心顿悟。入于下。意明究竟极证。故涅槃云发心毕竟二不别。如是二心先心难。今发心普度。理合开蒙。不可怕难。偏论根熟。经但云入。以后该前。意趣中求。勿迷佛意。缘经云究竟。是论中文。遂因用论始本之言。从首至末。圆其行相。又显得度生之愿始终分明。唯托言以同声。鉴斯要妙矣。又须觉经中究竟圆觉之言。双彻经论中义。以成极果之相。当知圣智任运潜通。菩萨如来。定非二道。十方佛土。实唯一乘。疏故第一者。承消经文义势。结释仿前。可知。究竟佛果。诚为第一。然金刚中。越于二乘故。第一此则兼超权渐之见。故云第一。又彼是破相之宗。以累尽。为究竟。以遮诠为至理。故云涅槃。然亦具于无上菩提。以问中本问发阿耨菩提心者故。此是显性之宗。以本具为究竟。以表诠为了义。故云圆觉。亦合涅槃故。故偈中具云。证觉般涅槃。然虚空众生下。通显发心行相。故华严十种行愿。一一结云。虚空界尽。众生界尽。众生业尽。众生烦恼尽。我礼乃尽。(彼第一是礼佛行愿也。余称赞供养。乃至第十回向。一一同此也)以虚空界乃至烦恼无尽故。我此礼敬无有穷尽。念念相续无有间断。身语意业无有疲厌。故此云虚空众生无有边际等。众生之言。含于业烦恼也。悲愿亦复如然者。正同彼云我此等也。疏由发此愿等者。若以即时之心。犹是宿习之性。岂昔忘己济他。但心心策发。以此愿境。而为观智。熏习日久。自然成性。乃至得证菩提。无心而化。其化大焉。

　　疏我入觉者。必不别有觉为可入也。如前四相章初所说。亦如前汤销冰喻。我既如此。众生亦然。故天亲论。具云。菩萨取一切众。犹如我身。自身灭度。无异众生灭度。如是取众生。如我身。常不舍离。是名常心利益。据此即知。自他平等。方是常心。常心者。无始已来。本无我及众生等相。但是圆觉。无增减。无始终。无生可度。无真可证。本来如此。方名为常。若见众生等者谓若见我度众生。众生因我度脱。皆得入觉。我是已入。众生后入。入了无我有觉。未入时。即无觉有我。终觉始同于有为。岂名为常。故云即非常也。然无众生可度者。准大云疏释金刚。实无众生得灭度义。有其五种。一性空故。二同体故。谓菩萨想本智。离我见。无自想。后得智。得同体大悲。离自身外。无别众生。即无他想故。无众生得灭度矣。引天亲论。同上所引也。结释云。是教地前学地上。同体大悲观也。云本寂故。引经云。一切众生。从本已来常寂灭相。不复更灭。四无念故。以顺法性。本无念故。若心起念即违法性。五法界故。弥勒偈云。平等真法界。佛不度众生。疏除彼等者。然自及他。约虚妄之想。皆各具我人众生寿者等四。今就文势语便。且以我为能度。以众生配当所度。不妨所度众生亦因有我。能度之我亦有众生。详之可见矣。疏故天亲等者。远离是智。依止已下。是所离障。于中。依止是总。余则是别。谓身见是我相。即能度也。众生是他。即所度也。故结云等相。无著云者。已断我见等。是离我想。以信解下。是离众生想。疏总是彼经下。指配彼此文同。其不颠倒心。彼经反明。此经顺显。详文可知。

　　疏长行达己同凡者。文云。了知身心毕竟平等与诸众生同体无异。如是修行。方入圆觉。敬师如佛者。前约达理。此约起行。又达己同凡。丧其我慢。仰师如佛。增其恭敬。敌体相对。以成至行。若普观众生。一切恭敬。及一切普化。自他相对。应有四句。一约理观他是佛。约情观己是凡。以成恭敬之行。二约情计观他。是凡愚苦身。约悟解知我。同佛智可救。以成大悲之行。三俱约事相。观佛胜我。以增自利之行。观众生劣我。以增利他之行。四俱约理性。以成无我平等究竟解行。疏但颂能治者。长行即先叙所治。由有无始憎爱种子。故未解脱也。犯律因者。前弥勒中。叙恶业云。境背爱心。而生憎嫉。造种种业。生于鬼狱。故四相文初。亦从憎爱展转。乃至妄业妄流转故。频以憎爱而起果。由不能繁引。违戒德者。戒是波罗提木叉。此云引解脱。故遗教经云。戒是正顺解脱故。能治所治敌体相反。故成治义。疏次颂四心者。初二可见。三中我人即取觉者。四中常依智慧即不颠倒。三中虽文同第四。除彼我人等言。然义通也。亦可三四两句通于三四两心。金刚常心云实无众生。不倒心云若有即非菩萨。虽反明顺明有异。皆是无我等相。故此不妨通颂。上来释四病章竟。

　　圆觉经大疏释义钞卷第十二(之下)
卍新纂续藏经第 09 册 No. 0245 圆觉经大疏释义钞


　　圆觉经大疏释义钞卷第十三(之上)

　　终南山草堂寺沙门　宗密撰

　　道场加行章。此章文三。初释科文。次指别科。三开章正释。得道之处名道场者。此含理事。事者。如佛于摩竭提国界大树之下。坐草而得菩提。便名菩提场。其树亦号菩提树。理如净名经说。万行皆是道场。谓直心等。又华严赞佛云。身恒遍坐一切道场。言一切者。谓智身遍坐法性道场。法身非坐。而坐道场。色相报身安坐万行道场。化身安坐水月道场。疏障重者释加行也。心浮者释道场也。

　　▲疏若约四分下。二指别科也。如前具叙。有证相者。至文当见。

　　疏文四下。三开章释也。可引前文者。前问法诸菩萨名。皆不令再释。此特令再示者。正宗经终。结归宗本。最须常要知故。因此总叙一经血脉连带故。此菩萨名是经题故。前文即序分中疏云。然此正宗中。诸菩萨等与佛。问答本意。欲显圆觉。但缘节节过患未尽。义意未圆。收机未普。故表法菩萨。未标圆觉之名。今有三意。得名圆觉。一前虽病尽理圆。仍恐下根难入。此又曲开方便三期道场。即上中下机。普归圆觉。二由前节级行解已圆。至此名为证极。证极之境。更无别体。唯是圆觉。三最初标圆觉为陀罗尼者。从本起末。今显义已周。还至圆觉者。摄末归本。表此三意。故圆觉菩萨当此门问。

　　疏蹑庆前者叙大智。明所为者叙大悲。如世慈父得乐即思其子。菩萨心行。悲智常行。

　　疏正法像法者。年数前已叙之。此二俱从佛灭后。方说住世年载。若佛在日。即是法主。更不在言之缘。文中但言末法故。以佛灭后。当其正像矣。疏永拣余性者。彼说五皆定性。皆是本有。本有二乘。外道性者。则永拣之。唯收大乘性者。故叙五位之初。文云。谓具大乘二种性者。略于五位。渐次悟入。一本性住种性。谓无始来依附本识。法尔所得无漏法因。二习所成种性。谓闻法界等流法。已闻所成等熏习所成。要具大乘此二种性。方能渐次悟入唯识。彼五性宗。有本不具大乘性者。故云要具。慈恩释云。但言大乘者。拣彼定性二乘及无种性。即知余二乘无性。及不定中一半。是不具者。永无具义。据此即如今学唯识论人。五性之中。未必皆是具者。应合有多分人枉功修学必无解行悟入之义故。若此宗中尽合习之。未曾熏习。无种之者。熏成种故。来生乃至几生再遇缘。必发生故。然今克志道场。且被已有种者。故云具大乘性。以未有宿种者。终不肯入道场故。疏闻慧初开者。当三重因中第一重也。疏菩提心发者。第二重因义也。随分思察。及道场加行。即第三重修菩萨行也。三重因义。在文殊章初本起因地文中也。

　　疏法华中官事者。文云。譬如有人至亲友家醉酒而卧。是时亲友官事当行。以无价宝珠。系其衣里。与之而去等。菩萨以度生。为公家之事。以自利行。为私己之事。如世上国家贤良大臣。以利济苍生为公事。以自己家产为私事也。疏王贼命者。三种皆有难字。谓王难贼难命难。三者总名梵行难也。水火等缘亦属命也。不同律中一一别开。或国王不信佛教。禁断法缘。或贼徒草扰。难为安住。或种种障碍。涉于忧性命之缘。皆为他事。他者总自不由己之义也。故知虽有此等碍缘。尚须随分思察。若无此等。便合加行全功。今有人都无此等障碍。又无度生之缘。尚未能思察。况更道场加行耶。仍安然不惊。悠悠而过。甚为可愍。量克三期。无别义者。有人胸臆说三期日数之义。大是僻局。必不得尔。天台曾立志加功。百日誓求证悟。便得旋陀罗尼。及乎习法华礼忏。道场唯制三七。般舟道场。复制百日。方等经中。道场法式。又云。当以七日为期。多则无妨。少不可减。诸教之中。说道场之文甚多。不可备引。皆日数不同。仪式亦异。岂可一一别有义耶。疏长期下根者。障重难尽故。中中如中上。如次可知。反于此者。长期上根。谓能精进。堪任勤苦。多时不退故。下期下根。谓性懈怠。不能久受艰劳。易即能行。难即便退。闻道日久。即不肯修。故佛俯就接引。八十日亦许。中期中根。进怠处中。量力而制也。若约利钝而配。即两势俱通。且就利根者谓聪利。懈怠者下期。怠故不肯久。利故障易尽。利而精进者上期。进堪久故。障有粗细。未成佛时。本末尽故。就钝根者。钝而精进者上期。钝而怠者下期。义意例上可知。其中期者。一切皆取处中性也。佛意多含。且就大纲而制。然众生根性欲乐种种不同。临时制宜。不可判定。但量自他之力或上中下。疏事理称可者。有人但言心净即得。何必严净外相道场。心不攀缘即得。何必局居一处。犹如囚系。此乃但约道理而言。不细察自心难净易净难安易安。且染心生起必假染缘。如何净心成就不假净缘耶。问其中忽有上上利根。一悟之后。常与道俱。易净易安。何妨他有此言耶。答若是上上利根人。必悲智具足。能护众生心行。方便劝制。的不作此言。作此言者。终非此类。问何妨他还遇上上根人作此言耶。答此则属前通别观行。谁抑他入此道场耶。然亦须安处徒众宴坐静室。若通若局。终须令缘起心行与所悟理相应。故云事理称可。谓内外俱净。身心总安矣。

　　疏于中三节者。谓初佛在行相。次佛灭行相。后感应获益。初中云当知等者。此两句全是论文。彼标云正念者当知唯心等。正思正念义同故。以彼释此。又唯心之义。与此意同。为佛灭后。设像而观。即是带境。佛在世时。根缘俱胜。不假外境。直观心佛。故言唯心。言根缘胜者。论云。如来在世(时胜)众生利根(根胜)能说之人。色心业胜。(缘胜)圆音一演(显缘胜相)异类等解。(显根胜相)。

　　疏若佛下。二明若灭后行相中。又二。初备资缘。后正明行相。初中又二。先备正缘。言不睹真仪等。且佛在日。暂因升忉利天。为母摩耶三月说法。优填王。忆恋情切。犹使刻旃檀木为世尊像。礼拜供养。况佛灭后。不睹金容。而不能施设形像而观瞻耶。岂道心不如丁兰之孝心耶。况假之引心入法乎。引心者。因见丹青形像。便想得世尊。化现生身之像。眼目精灵。身手动转。慈颜喜色。言语静默。处大众中巍巍堂堂。犹如目前。虽目睹丹青。而心注佛相。次因见此相。的知化现。如镜中像。像者必依于净明。佛相者必依于寂照。喻中既目睹影像。心全见于净明。法中目睹化相。心全见于法报。法报既尔。我心亦然。心同佛心。融心为佛。从此修于三观。是何魔等敢惑乱耶。何空华之烦恼。能障蔽于心耶。故次云相即无相即见如来。金刚结示其在兹矣。亦可下。重释还同如来二句也。前释者。以心注化现。生身之相。昭昭如在目前。为同在世之日。此则以在日一期之化。为常住也。今解者。则直以世尊理智真身。为常住也。故云亦可。就中。意在报身。报身眼耳等。一一廓周法界。有身可说不灭故。可仰慕故。

　　▲疏悬幡下。二明助缘也。本意敬佛设像。因此庄严道场。誓期日数也。严饰坛场者。如下事忏中略引方等经。疏去其久近无别所表者。此意如上三期之说。

　　疏稽首诸佛。正明用心行相。疏文有四。一总明具阙。二备述八种。三明生起次第。四结备述之意。初中又二。初阙后具。阙者。注云。善戒经者。智论者。十住婆沙者。阇王说者。起信亦同者。同五事也。彼是修行信心分中。初说信心。后说修行。修行谓施等六度。于精进中。有除障门之文。若人先世。多有重罪业障。为邪魔所恼云云。乃至应当勇猛。云云(如疏)彼文既在精进。亦是加行之义。亦与此经意同也。

　　▲疏其最下。后具也。先通列八法。后别销其文。云礼佛法经者。说礼佛方法也。经题既标礼佛。礼佛即是所宗。余七皆是礼佛由缘。谓供赞是礼佛流类。忏劝喜是礼佛之意。由欲忏等故。礼敬以申恳志。七是都回礼等功德。向于三处。八申陈意所希望。彼既题以礼佛。余是方法。今经次云稽盲十方诸佛名字。即正举所宗。忏者总举所申礼敬之意。理合具诸方法矣。此经宗旨。在于文略。故略举三。谓礼忏赞。文云名字。即当赞矣。

　　△后别销文者。注中俱能远离等者。但专精一事。皆具余益。故前引诸教。数有少多。皆获大益。余皆同类因。感等流果也。详义对说。其益昭然。一中寻常文云。严持香华如法供养等。其益可知。二中即寻常梵音文也。是胜鬘夫人叹佛之文。又上座别赞云。佛真法身犹若虚空等。三中则七佛。十方佛。二十五佛。五十三佛。贤劫千佛。乃至佛名经。随意广略。一一有经。赞其功能。四五已下皆如寻常。依时礼忏所唱。亦或广或略。唯晨朝礼最备。四中云。十方无量佛所知无不尽等。注云除三四障者。文在次下。依正具者。本所不具。是业所招。今洗忏罪业令尽故。依正皆具矣。五中云十方诸如来现身成道者等。注除谤者。此由谤之不令说听。今翻昔过。劝请长说。既请说法。必得自闻故。多闻增智慧矣。六中云。昔嫉他不招感徒众归凑。即今罪毕为人受孤单报。今翻之随喜。故得眷属。七中云。我所作福业。一切皆和合等。自贪局功德。不回于他。故狭劣。今回之向彼。故广大。如回声入角则远闻也。八中云。愿诸众生等。速发菩提心等。除退持行者。如前说。若无心愿䇿引。行亦不成等。即是其义。

　　疏供养者下。二备述八种也。今当第一。复有其三。(在疏)初云内外者。外财则钱帛金宝衣食等。如须达长者之类。内财则头目身命等。如萨埵王子之类。故言事皆可知者二意。一者寻常处处俗讲皆说。道俗无不知故。二者既是事相之法。不假辩明义理。举之即知为之。即是何假苦言耶。疏其法供者。一一正明。言十法行者。诸家言教。皆通而言之。皆是受持大乘教法也。华严藏和尚。明受持大乘经须知。五法如下流通分中所明。于教法者。且拣理果及行也。书写者。剥皮为纸等。转施者。见他发于受持无力可办。遂转施己有。为他胜缘。听闻者。自己听他讲解。或听讽诵。披读者。寻览其文。受持者。摄为心要。然常人皆以读诵便为受持。此乃大失本意。不知受持异于转读。亦异讽诵故。此披读讽诵受持。为三种法行。若不尔者。应唯二种。又无著菩萨释金刚经受持读诵文云。赞诵者。此说受持因故。为欲受故读。为欲持故诵。天亲释云。受持修行。依总持法故。读诵修行。依闻慧广故。至流通分中。当具解释。开示者讲说。思惟者观智推察。修习者。或依之以为禅境。(无著释金刚经。修行之言。云三摩钵底相应时)或依之以起万行。故为十也。

　　▲疏又新华严下。二校量财法胜劣。诸供养者。谓内财外财。各有种种不同也。法供养最者。财施有限。法施无穷。财施施多则尽。法施施多转增。财施世报。法施出世报。注云七行者。文中略列四种。等取余三也。不文具云。所谓如说修行供养。利益众生供养。摄受众生供养。代众生苦供养。勤修善根供养。不舍菩萨业供养。不离菩提心供养。等字含中间三种也。然此七行。含于二意。一为如法修行故。舍财食等供养。即名最胜。余六例之。二如法修行。即是供养。不待财等方。名为供养。余六亦例之。

　　▲疏然称法下。三明财法无别。故菩萨戒广本文云。财法二施。等无差别。净名云。于法等者。于食亦等。言称法施财者。有二意。一为法故施财。亦名称法。二不计有能施之我所施之物及受施人。三轮皆空。(轮者摧辗义。执有则摧无漏功德。达空则摧无明障惑)称于真法及梦幻缘起之法。疏如善德者。即净名经中。佛命长者善德问疾。善德白佛。我不堪任。便自说。往于父舍。设大施会。供养一切沙门婆罗门外道贫穷下贱孤独乞人。期满七日。彼维摩。入会云。夫大施会。不如仁者所施。当为法施之会。何用是财施会为。法施会者。无前无后。一时供养一切众生。是名法施之会。此中义意。如别卷释。疏喜见烧身者。即法华经第十药王本事品说。过去日月净明德佛。为一切众生喜见菩萨。说法华经。喜见乐习苦行。得现一切色身三昧。欢喜自念。是闻经力。入三昧。从空雨种种香华。供养已。起定念言。不如以身供养。即服诸香。饮香油。满千二百岁。香油涂身。于佛前。天宝衣缠身。灌诸香油。以神通力。而自燃身。光明遍照八十亿恒河沙世界。其中诸佛。同时赞言。善哉善哉。是名真法供养如来。若以香华璎珞等物。乃至亦所不及。释曰。善德外财。喜见内财。以称法故。即名法供养也。疏皆称真理者。然三轮本空。真理本有。此执三轮为有。故迷真理谓无。今既远三空。须称真理。真理即二空所显之真如。例如人法二空不必真如。二空所显。方是真如。诸教但言三轮体空。且约破执。今直云真理。方是显性。况云称之。即三轮不待破灭。全体廓周法界。与真理不异。函盖相当。故名称也。如此方成观行之供也。故行相功用。迥异前二。等虚空者。显示能称所称之方剂也。全法之身者。是初一轮也。称真之物第二轮也。供养于佛第三轮也。等者。次文云。是故菩萨。不虚行于所修。常值诸佛。恒不失时。一切供具。常称理而成就。何以故。法施于佛称真理故。释曰。准此云一香一华等。又云常称理成就。即知经中所列。皆以称理。即一之多等也。故修行者。但安心观行。物物自多。皆遍佛也。疏彼经云者。即是普贤行愿中。第三广修供养之文。我以普贤行愿力故。法力也。彼经前文。云起深信解。自力也。自力因缘备具故。供等无量。疏如须弥山者。取人间睹高大无过。又四宝所成。而具十德。表供具一一具德相妙用也。如海水者深广也。称理故深。称事故广。香华云者。华严每列供具等。一一云云。云喻缘起。谓此供具。色相显然。智鉴无性。从法性空。无生法起。能现(观行)所现。(供具)迥无所依。应现而来。来无所从。用谢而去。去无所至。而能含悲。润注法雨。益济万物。重重无尽。有云像焉。

　　疏情发于中等者。借毛诗序中文势也。彼歌咏之不足。故不知手舞足蹈之。此则赞咏之不足。恳祷礼拜之也。诸经赞词者。如龙女赞云。深达罪福相等。胜鬘夫人赞云。如来妙色身等。宝积云。目净修广如青莲等。世尊因地。翘足赞底沙佛云。天地此界多闻室等。乃至自在炽盛等。如来甚奇妙等。天上天下无如等。华严部末云。刹尘心念可数知。大海之水可饮尽。虚空可量风可系。无能说尽佛功德。

　　疏勒那三藏者。华严纂灵记云。三藏是天竺人。既至此土。华音又通。讲华严经。道俗云集。讲次忽有一人执笏。形如大官。云天帝令请和尚讲华严经。都讲维那梵呗。法事所须。咸须备具。讲席众僧悉同见。言讫便隐。三藏及都讲维那。当时奄然。卒于法座。疏优劣有七者。然于中兼含是非。非中有二。即第一第二也。此一向劣。仍是过患。余五则前前劣后后优也。然此七中脚注者。皆非三藏之文。当行者虽是本文亦有少。则神意在文略也。疏我慢者。文有三节。谓礼佛礼僧及喻。初二句。依时礼佛。谓或图名利供养。恐失德望。故随众倍行。或众首点捡。不得已故陪行。心无敬者。或本信心不全。苟避徭役。或图供养。假托披缁者。或大底即不敢不敬诸佛。但轻于假设形像。或懈怠下能念念运恭敬心。但率尔随众。心中无记者。皆是此也。次二句。余时礼僧。谓见上座阿阇梨。或传法主。或有德及诸善知识。乃至在家菩萨中。或耆年宿德之类。虑失自己大体德望。或虑以理责辱不能不礼。然以我慢之故。对傍畔之人。自现贡高尊重之相。偃蹇而礼。表我胜伊。非臣伏。但存体礼之也。纵知他有德有能。或恃高门贵姓。或恃势力。耻于屈伏归心问法故。不能卑恭敬礼。故云耻于下问。后一句。总以喻显相。可知也。故志公云。行道犹如推硙。礼拜恰似客舂。今时之人。不得此意。一向毁于礼佛。而令后五种入理之礼亦同推硙之喻矣。岂不愚哉。疏徒肃形仪者。稍胜于前。前则贡高我慢。此则恭肃形仪。然以心不称身。故云徒也。无净想者。内畜慢心。外现故相是。隐避诈伪之垢也。此以纯真为净也。高声作相。激动人心以招供养。或改转声音。移易文本。以就俗情。故云高声喧杂词句浑乱。问既知非仪。何必叙列。同作观门。答举过以诃。说非令止以就观行也。疏敬从心发运于身口者。如前赞佛处。疏云情发于中等。及钞中结云。赞咏之不足。故恳到而礼拜之也。运身礼拜。运口称名。五轮者。手足及头。注断道等者。经中令一一发愿。具云。我今五轮。于佛作礼。为断五道离五盖。令众生常安住五通具足五眼。愿我右膝着地之时。令诸众生得正觉道。(右是顺义。故成正觉)愿我左膝着地之时。令诸众生于外道法不起邪见。(左是违逆义故表邪见)愿我右手着地之时。犹如世尊坐金刚座。右手指地。震动现瑞。证大菩提。愿我左手着地之时。于诸外道。以四摄法。而摄取之。令入正道。(左右表邪正如上)愿我头顶着地之时。令诸众生离憍慢心。悉得成就无见顶相(皆发等流愿也)疏无相礼者。自此已下。皆述身口恭敬礼时作此观智。非谓身口都不敬礼。但将无相等。以当礼佛。善须思之。若以观智。便名礼佛。不须身礼。即第三中。亦应但以恭敬便为礼拜。不合运于身口。义例如此。岂不误焉。问大乘宗于意地意起名犯。即名破戒。何妨例此心礼即成功德。答彼起意作念。的拟运身口行杀盗等。心念成就。竟无悔意故。今但的拟运身业礼口业赞等。心志决定。竟无犹预。纵未遂严净。道场作礼之间。灼然已生功德。若无意拟运身口。元无功德。如本无意拟杀等亦无罪也。然观智既成。观境常现。行住坐卧。礼不间断。但观心不退。自然流注。如受恶律仪之人。(屠猎劫贼等业之类)杀等之心。念念流注。不必正杀正盗也。

　　疏发智清净及净心皆能礼也。佛境界者。所礼也。深入下二句。能所俱寂也。细而论之。有两重能。初谓发智者能净也。身心者所净。后谓清净身心能礼也。佛境界所礼也。荡荡无碍。是离能所。合法性之相也。疏起用礼者。问能所皆如影像。如何得礼敬义成。答谓先观己身心。是无明势分。从染缘起。今以正智观之。无性即是一真法界。然后观此法界。不守自性。常能随缘而起。遂礼拜恭敬。一心归投。托诸佛净缘。引起身心。随此净缘而起。名净缘起。如影从镜现。不妨运行历位渐渐增进。而行行位位皆然。无有一法不依法界托缘而起。故皆如影。既身心无性。合于法界。法界无所不遍。故我身心随所依法界。亦无所不遍。无所不礼也。故云遍礼一切。疏身内佛者。如尘中大千经卷。如弊布囊真金。如焦模中佛像。如乐器中之锽音等。不缘他佛者。不取相也。若外有可观者。以色见我也。邪人行迳者。是人行邪道。不能见如来也。返照者。正是内观也。注云显实宗者。此教中有二义。一即于诸法中。约空有互夺双融。便为法性。天台大师宗此义也。二直显真性。迥出空有。方为中道佛性。前起用礼。约此初义中。即空之有故。如影也。即有之空故。不离法界。疏见佛可礼者。双遮外境佛及身内佛。身内佛者。同中论说如来在五阴中。破云。如来应小。五阴应大。故偈云。此彼不相在。亦是邪见者。中论宗正。破二乘邪也。亦可即金刚是人行邪道。此双遮内外佛故。观身下二句。净名经也。安心寂灭者。前绝待灵心观文中。一一皆云寂灭。名平等礼者。结归所标实相也。文殊云者。入佛境界经中文也。问古德集此。名无相礼。何不于第四门引之。答古德。但拣取着事相。通名无相。无相之言。通此四门。或古人。唯知有法相无相二宗。不开此等权实。今既开之。则此偈义当此门。以无相正是所观之理。不别得名无所观。等者等余九偈一一皆云敬礼无所观也。疏大悲礼者。随一一礼。普代众生也。谓前虽观智圆明。未显大悲利益。岂名菩提萨埵之礼乎。故此明以同体大悲物我无二。我既礼也。即众生礼我。离慢也。众生皆离。总摄者摄前六门。(不摄初二以非义故)以为一观。帝网者。若佛若礼。重重无尽。如天帝殿网。百千之珠。交相涉入。重重无尽。如注引经。即其类也。顺其宗者。华严所说法门。一一以十为数。注行愿经者。乍观此所引经。若以一一佛前皆现多身。即似身多佛少。若以一一身遍礼多佛。即似身少佛多。称实而言。身佛应等。经文缘欲明一多无碍故。于身佛互举一多。若令相对义备。应有四句。一一身礼多佛。二一佛对多身。即所引二句经文。是也。三一身礼一佛。不坏相故。事法界也。四多多之身。礼多多之佛。如帝网也。据华严宗。一一身前。本有多佛。佛前本有多身。但以执境迷心。致令都不见也。故出现品说。佛入善觉三昧。于一身。现一切众数等身。(证身佛数等)即果门入也。又云。众生心中。念念有佛成正觉。及此所引经。以普贤观行而见之。即因门入也。因果虽异。所入之境无殊故。因果交彻。尽虚空者。引文略也已。具如普觉章末答发心处具引说。

　　疏忏悔中。文五。一释忏悔名。二明忏障三明所起之由。四正明忏法。五翻罪为福。初中。此云悔过。此释则翻忏为悔。但是一义也。别说者。即忏悔两字各是一义。忏名陈露者。翻忏字。如佛名经云。忏是忏谢之名。悔以悔责为义。西塔律疏云。兴善伐恶为忏。追变往愆为悔。意亦大同。余如别卷。

　　疏灭除三障下。二明忏障也。成净戒善者。有二意。若约偏忏。恶业即成有漏善。若就过患俱忏三障四障。则成顺理称性无漏善也。佛名经者。是先德于一切经。录出佛菩萨罗汉等名及忏悔之文。集为一处。秦中俗号马头罗刹佛名经。有十六卷。蜀中但号佛名经。有十五卷。具一万五千三宝之名。其文具云。然其罪相。虽复无量。大而为语。不出其三。一者烦恼。二者是业。三是果报。此三种法。能障圣道及以人天胜妙好事。是故。经中目为三障。所以诸佛菩萨教作忏悔。又云。此三障者。更相由藉。由烦恼故。以起恶业。恶业因缘。故得苦果。(六道皆苦行苦遍三界故。故论中通云业系苦相)是故。今日先忏烦恼。诸佛菩萨入理圣人。种种诃责。名此烦恼。以为怨家。何以故。能断众生慧命根故。(故注云怨断慧命。是撮略注记)亦名此烦恼。以为怨贼。能劫众生诸善法故。(故注贼劫善法)亦名此烦恼。以为暴河。能漂众生入生死海故。亦名此烦恼。以为羁锁。能系众生于生死狱故。(故注云暴河羁锁)所以六道牵连。四生不绝。当知皆是烦恼过患。疏二业中。注文有四。一释所忏之业。云巧作六道者。六道形相各各不同。尘沙种类皆。是业力。故华严云。心如工画师。能画诸世间。五蕴悉从生。无法而不造。又云。若人欲了知三世一切佛。当观法界性。一切唯心造。亦能画佛也。且如但就人道中。唯取南阎浮提一洲之人。早已有尔许多面孔。千千万万个个不同。非但横睹现在不同。亦乃竖想。过去未来。人面各别。且如一人中。曾祖不同。高祖阿翁又殊。曾门文有异。祖身又异。父子又异身。孙复殊子。定知未生之孙。出来必是各别。一人既尔。尽世界皆然。一一是业力。知此巧能分布。令各各别。实难思议。故有经云。业巧能生种种形。阎浮人中。一色尚已难言。况东西北州。又形相面孔更别。都说人道已然。况天道鬼畜地狱人别。就畜中。或飞走。或多足无足。乃至微细虫豸。何可言之。皆是业能巧布。故云巧作六道令各不同也。画师之巧。实不可比。寻常见壁画。三百五百人。施主或社家。大都欲令肥瘦大小黑白之殊。然不免多皆相似。故志公呵张僧徭云。毗婆尸佛早学画。亘到如今。犹未妙。虽是变家随俗撰作。然乃暗与理符。

　　△注忏之有三下。二正明忏业之相也。一伏者。伏业忏也。所谓自揆道力劣弱。宿业或今业。深厚积多。不敢希望直灭而不受。遂且悔责身心。永不相续。其已作负命等怨债。且愿以止观及诸善力伏之。不起现行。得定慧力。增堪忍。诸趣即将身偿他。如才学广博者未达闻。贫贱之时负债。若今偿他。苦恼之甚。废求荣达之路。遂气延至荣达之时。百倍偿之。亦不难矣。如杯渡禅师。远就梁武帝之死。二祖可大师。故往邺都。受仲伦之毙也。佛示现受金枪马麦之类。盖亦表此义矣。虽云示现。不妨远远劫来曾有此因。但似镜影故。云示现。又以于受与不受皆得自在。但是故意。非业所牵。故云示现。且如一人之业。从无始来。有何边畔。但以发菩提心后。念念熏修者。便不润之。则悉不受之。便至证真成佛。即知过。云曾作之事何限。然断障既尽业则已无。不妨依宿世所作事而受即名示现也。二转者。转重罪而轻受。谓自知未发心前。所有过罪。道力既小。不敢望其直灭。恐命终后坠三恶道。障于修道。遂颠转向今生。便令偿却。便偿即轻。待来生即重。故十住婆沙论云。于三恶道中。若应受业报。愿于今身偿。不入恶道受。经云。设有恶道报。头痛即得除。金刚亦云。受持读诵此经。则为人轻贱。是人先世罪业。应堕恶道。以今世人轻贱故。先世罪业则为消灭。当得阿耨菩提。涅槃经说。智者造罪。重造轻受。亦是此意也。三灭者。悟理精深。发心猛利。念念观诸法性。心心顺性修行。罪体既空。倒心又正。染心复止。本末念念俱忏。理事了了彻源。如是之人。岂有业累更余在耶。故经云。烦恼如空。无所住。志公云。烦恼何处安脚。故云灭也。若虽发心猛盛。不达罪源。或虽悟理。不能息业。云欲忏悔。竟何益欤。

　　△注然小乘下。三明大小乘深浅之相。言时定报不定者。以遇忏心猛利善力强盛。应受而排敌之。以时定故。已过其时。则一差永差。以报不定故。容可忏灭而不受。然此时报相对。义有四句。及三报义。并在弥勒章中广述说。可更捡而叙之。大乘一切皆灭者。如下所明。

　　△注又善心下。四料简对治品类。总有三种对治。一忏治罪。二智断障。三善防恶。忏中。云上下品类敌对者。罪若深重。还须发猛利胜上心。忏之方灭。中下随类可知。智断烦恼者。上品粗障易遣。故初心下品之智。即能治之。下品细障难除。故须利根久修。上智方能除也。如罗縠之障。非十地等觉之智。何能断之。防罪亦尔。谓四重罪。重而易防。初发善心。及劣善心即免。余篇转轻小。转难防项故。南山钞主。未免吉罗。优波鞠多。尚翻油钵。故须上品善心。方便可防制。疏三果报者。注中之文。亦是佛名经中之偈。谓有四梵志。知得五通。忽闻空中有声云。汝等十日。皆的命终此四人。倚恃神通。拟不伏死。俱来辞佛避死。意骋神通。一人入海底。一人在空中。一人入深山岩谷非人所到之处。一人常在千千万万人聚集闹处。日满俱死。佛说偈言。非空非海中。非入山石间。无有地方所脱之而不受报。唯有忏悔力。乃能得除灭。故释提桓因。五衰相现。恐惧切心。归诚三宝。五衰即灭。得延天年。又如尊胜经说。善住天子。亦五相现。以陀罗尼忏悔力故。亦延天寿。彼经别相忏报障中。先忏阿鼻。乃至三恶。次第而忏。此三能障等。是彼经中。先标三障之文。具云。此三灭者。则六根十恶乃至八万四千尘劳。皆悉清净。疏加一见障者。此是华严随好品中忏悔之文。列所忏悔障云。业障烦恼障报障见障。故云加一。注云见及烦恼利钝者。贪瞋痴慢疑。是五钝使。直云烦恼。余身见边见邪见见取戒禁取。是五利使。即名见障。若通而论之。总名烦恼。或亦所知障。是见障也。

　　疏然欲忏下。三明所起之由也。不觉者。根本迷也。故佛名经云。独头无明。为烦恼种。今虽已觉。倒习犹行。亦长须悔恨。起贪瞋痴者。然烦恼虽有其十。猛利发业。是此三毒故。故注偏指之。云是业因也。发身口意者。能发是身业。所发是身具所造。是善恶不动业也。皆思为体者。论云。大乘三业皆思为体。谓动身之思。发语之思。及思当体。自是三业也。造业具者。此异熟无记之身口。及深污意根。此是造业之具度。如工巧之业而锥刀器不是业也。开之成六者。彼经云。身身业。语语业。意意业。即是六也。经文自释。身浑浊臭恶虫聚等。身业即行住坐卧屈申等。语即风息吐纳高低等。语业即起居问讯赞说毁说等。意即觉观思惟等。意业即忧喜等。评曰。经中约相见可见闻等。而显之不克体。说思为业。可以意趣中求矣。注善恶不动及顺现生后等。皆在弥勒章中。已具释说。三三者。身等三具。善等三种业。现等三种报也。合九种者。前后不相离。从三烦恼生者。即贪瞋痴也。此是根本。

　　疏然忏有二下。四正明忏法也。于中又二。一总。二别。总中。云责心者。悔恨无始已来不早亲近善友发菩提心。而乃执认身心我等相。纵恣贪瞋嫉妒分别见慢。造种种业。如蚕作茧自缠自缚。苦苦。坏苦。行苦。无有出期。

　　▲疏若就下。二别也。善恶不动三种业中。唯别忏恶业也。谓善及不动。但以迷心。取相求有。故成过患。若离其病。不除其法。故此不忏。若恶业。背理招苦。一向须断。故此忏令灭也。二种者。遮则佛之遮制。违制成罪。性则法尔。犯之有罪。十恶是也。准小乘宗。四重八重不通忏悔。僧残已下四篇方许。余如别卷。作法者。小乘忏要。请大比丘为证。对大僧。具五法。一袒右肩。二右膝着地。三合掌。四说罪各种。(罪名谓僧残波逸提。种是种类。如于僧残中自弄媒嫁等十三)五礼足。若对小夏。阙无礼足。但行四法。若僧残罪。须请二十清净僧。令六夜行摩那埵。供给承事。七日满。僧为羯磨。除罪还成。令戒净如本所受。尼则集当众四十清净大德。若轻罪。则一日承事。不必集也。大乘亦有作法。次下引方等经中是。

　　疏复须等者。于作法忏中。兼复起行也。事理者。此中文四。一事。二理。三双明。四总结。初中。如方等者。注中撮略说之。今更广之。谓彼经。令先严净道场。香泥涂地。及室内作圆坛。彩画悬五色幡。烧海岸香。然灯。敷高座。请二十四尊像。多亦无妨。设肴膳。尽心力。新净衣服鞋履。无新洗故。出入着脱。令无参杂。七日长斋。日三时洗浴。初日供养僧。起意多少。别请一明了内外律者为师。受二十四戒及陀罗尼。对师说罪。要月八日十五日。当以七日为期。此不可减。若能更进。随意堪任。十人已还。不得出此。俗人亦得。须辨单缝三衣。备佛法式。旋绕一百二十匝。却坐思惟等。广如经说。疏佛名经者。方等多明作法。兼起行。佛名多明起行。少说作法。又兼理也。注云归三宝者。具云。夫欲忏悔。必须先敬三宝。所以然者。三宝即是众生良友福田。若能归敬。灭无量罪。长无量福。能令行者离生死苦。得解脱乐。先当兴七种心。以为方便。一者惭愧。云云。(如注列)后结云。生如是七种心已。缘想十方诸佛贤圣。擎拳合掌。披陈至到。惭愧改革。云云。

　　△疏理如净名下。二理忏也。文二。一正明。即优波离为二犯律比丘忏悔。维摩诘呵云。无重增此二比丘罪。当直除灭。勿扰其心。所以者何。彼罪性。不在内。不在外。不在中间。如佛所说。心垢故众生垢。心净故众生净。心亦不在内。云云。如其心然。罪垢亦然。诸法亦然。不出于如如。优波离。以心相得解脱时。宁有垢不。我言不也。维摩诘言。一切众生心相无垢亦复如是。唯优波离。妄想是垢。无妄想是净。(颠倒取我例知)诸法皆妄见。如梦如焰。如水中月。如镜中像。以妄想生。其知此者。是名奉律。乃至时二比丘。疑悔即除。发阿耨菩提心。余如别卷具引释。疏难曰下。二通妨也。罪违等者。真性本离一切过患。本具过恒沙福德智慧等故。设有漏福。亦是性之起用故。论释用大云。能生世出世间善因果。但是计执之心乖性。福善之相无违性。罪即必违真性故。一切教中。未曾说有无漏恶及无漏罪也。是能治者。如明与暗定不俱生也。是能生者。如镜净明影像无尽。所以华严关键中。明性起缘起。不同缘起法界通于善恶染净。性起唯善唯净。具如别卷所释引。金刚者。人多诵得意亦易知不能具载。

　　△疏普贤观下三双明理事也。初双标二经各具二忏也。初观经者。初令昼夜六时对十方佛普贤菩萨。遍忏六根。故云事也。观心下可知。若欲忏悔下。具云。一切业障海。皆从妄想生。若欲忏悔者。端坐念实相。众罪如霜露。慧日能销除。是故应至心勤忏六根罪。(此是重颂)。

　　疏随好品者。具足文云。以尽法界众生数等身。以尽法界众生数等头。以尽法界众生数等舌。以尽法界众生数等身业语业意业。悔除所有诸障过恶。既运三业而忏。即当事也。然是全理之事。以皆云尽法界等故。彼经忏悔因由。在别卷中。疏观诸业性至理忏者。则连次经云。时诸天子。心大欢喜。而问之言。云何悔除一切过恶。(先已教忏而后问者。意明理忏为用心也)天鼓告言。菩萨知诸业不从东方来。(不从十方来。正显空义)但从颠倒生。无有住处。(释空所以)菩萨如是。不从南西北方四维上下来。而共积集。止住于心。(非先有体)决定明见。无有疑惑。(上皆别观业空也。业为报障亲因故)后有经文。对业观报云。诸天子。如有颇梨镜。名为能照。清净鉴彻。与十世界。其量正等。诸国土中一切山川一切众生所有影像。皆于中现。彼诸影像。可得说言来入镜中从镜去否。答言不也。诸天子。一切诸业亦复如是。虽能出生诸业果报。无来无去。(喻虽有而无也。谓像依镜现像非去来。报从业生何来何生)。

　　△疏事忏除下。四总结事理也。因迷理而起惑业故。理忏为根源也。然双除之。妙固不在言。若难具者。必须先访善友。令解理忏。何者。根拔枝存。容渐枯朽。若枝尽而根在。千回斫而还生。智者详焉。疏二顺逆中。初双标。次别释。文三。先顺。后逆。今初。顺有十。一者自从无始来。颠倒昏迷。妄计人我故。起于身见。二者内具烦恼。外值恶友。劝惑。我心倍加增盛。三内外恶缘既具。能内灭善心。外灭善事。故于他善。都无随喜。四既不喜善。则乐恶也。五如好猎者。于万般禽兽。总带杀心。悭贪者。举世资财无一不要。事未必遂。而心常然。六前横此竖。七才修一善。则表白再三。积岁过非。未曾上纸。八言虏扈者。不尊敬貌。九十可知。从无始下结云。若自及他无皆尔。是为十种。顺生死流。昏倒造恶。如厕虫乐厕。不觉不知。生死浩然。而无际畔。二次起下。显能治逆生死十心也。彼云。今欲忏悔。应当逆此罪流。用十种心。翻除恶法。一者先须信因果决定。孱然业种。虽久不能败。经云终无自作他人受果。转识善恶。不生疑惑。是为深信。翻破一阐提心。二者天见我屏罪。是故惭天。人见我显罪。是故愧人。以此翻破无惭愧心。三者人命无常。一息不还。千载长往。幽途绵邈。无有资粮。苦海波深。船筏安寄。圣贤可呵。无所恃怙。年事稍去。风刀不赊。岂可安然坐待酸痛。又佛名经云。若不忏悔者。大命将尽。地狱恶相皆现在前。当尔之时。悔惧交至。不预修善。悔何及乎。当尔之时。欲求一体一忏。岂可更得。众等莫自恃盛年财宝势力放逸自恣。死苦一至。不令人知。盛年壮色无得免者。怖心起时。如履汤火。六尘五欲。不暇贪染。如阿输柯王弟。闻旃陀罗振铃。一日已尽六日当死。虽有五欲。无心爱念。行者怖畏。苦到忏悔。不惜身命。如彼怖王。以此翻破不畏恶道。四者根露条枯。源干流竭。若覆藏罪。是不良人。迦叶头陀。令大众中发露。其余行法。但以实心。向佛像改革。如隐处有痈。覆讳不治。则致于死。以此翻破覆藏罪心也。五者若忏已更作者。如王法初犯得恕若更作则重。初入道场。罪则易灭。更作难除。已能吐了。云何更啖。以此翻破恶心相续。六者昔日自安危人。遍恼一切境。今广起兼济。遍虚空界。利益于他。以此翻破一切处起恶心也。七者昔三业造罪。不计昼夜。今善身口意。䇿励不休。匪移山岳。安填江海。以此翻破纵恣三业。八者即昔自灭善。亦灭他善。不自随喜。亦不喜他。今守护诸善。方便增广不令断绝。以此翻破无随喜心。九者昔亲押恶友。信受其言故。今念十方佛念无等慈。作不请友。念无等智。作大导师。以此翻破顺恶友心。十者如前理忏。若不善解此十心。全不识是非。云何忏悔。设入道场。徒为苦行。涅槃经云。若言勤修苦行是大涅槃因缘者。无有是处。即斯意也。

　　疏然上理事下。五翻罪为福也。注中指行愿经者。证恶业无边。婆沙论。证忏悔福。亦无边也。行愿经云。菩萨自念。无始已来。由贪瞋痴。发身口意。造诸恶业无量无边。若此恶业有体相者。尽虚空界不能容受。注婆沙论者。彼说忏悔功德云。此一念善及形色者。三千大千世界所不容受。以非色故。所能容受。(彼论但指一地之境故。且以大千为量。量虽通局。意不殊此也)故知一念忏悔功德。便与无量劫所造之业。分量齐等。如室中一须臾灯光之明所遍分量。与此室千年之暗。分量齐等。

　　劝请中拣云。凡小者。凡夫小乘也。请转法轮注中偈云云者。即婆沙偈云。十方诸如来。现身成道者。我请转法轮。安乐诸众生。然请义有二。一随相请。二称性请。随相可知。称性者如疏说也。谓须恒悟一切声如空谷响。缘起无性。非断非常。一一全真。无非法界。既闻无所闻。则终日闻法。心观如此。是请法轮故。云知声如响等也。此是大经出现品转法轮门中之文也。其文具云。知声如响。而请转法轮。了于诸法真实性故。于一音中。出一切音。而转法轮。毕竟无生故。又云。菩萨欲知如来所转法轮。应知如来法轮所出生处。佛子。如来随一切众生心行欲乐无量。出若干音声。而转法轮。释曰。既随众生之心。即知愿请转法轮。须令自心称法。心若不称请。亦不闻故。即常请下二句。是藏和尚缘起章第六。请转法轮门中文也。具云。由一切诸佛唯智唯德。菩萨即以穷法界之智。而请佛说法。是故。一切诸佛。无不雨大法雨。然菩萨。唯愿唯行。诸佛即以甚深愿力。而加所请。是故。菩萨无不获于大益。当知菩萨常请。诸佛常说。未曾失时也。疏请佛住世中。注偈云云者。彼偈云。十方一切佛。若欲舍寿命。我今头面礼。劝请令久住。唯行愿经者。文云。所有尽法界虚空界。一切诸佛。将欲示现般涅槃者。及诸菩萨声闻缘觉有学无学。乃至一切诸善知识。我悉劝请。莫入涅槃。经于一切佛刹微尘数劫。为欲乐利益众生。称性请者。谓众生心净。见佛常住。众生业重心垢。见佛舍命。佛无生灭。随机见故。故知心净观佛。佛则常住。为真请也。众生心垢等者。设有心开解发。曾得见佛。而情识习气忽起。还不现前。故今劝请者。但依智离识。常作佛观。心清智明。即常见佛不曾涅槃。若瞥尔起心。尘劳相续。观智间断。即不见佛。名为佛灭度也。故出现品。涅槃章中云。如来常住清净法身。随众生心。示现涅槃。佛子。譬如日出普照世间。于一切净水器中。影无不现。佛子。于汝意云何。彼影不现。为日咎不。答言不也。但由器坏。非日有咎。佛子。如来智日。亦复如是。普现法界。无前无后。一切众生净心器中。佛无不现。心器常净。常见佛身。若心浊器破。则不得见。释云。法身无像故。无器而不形。圣智无心故。无感而不应。像非我有。自彼器之亏盈。心非我生。岂普现之前后。持戒器破。定水无依。菩提器破。智水宁止。无信清珠故。心水浑浊。何由见佛。又缘起章中。明佛出世间门中云。非是佛身潜隐而不出现。但有智见之。则言佛出。无智者不见之。则云不出世。当知未曾有世间而佛不现者。此现与不现。由有智与无智。非佛行藏而有出没。但常照一法界。则一切诸佛常现在前。故知请佛当净其心也。疏此义如下者。彼以佛出世涅槃相对。作二重。一约真实释。二重约对机释。对机释中一半。已如上引说。由常作观。常见佛故。行愿经结请佛文云。虚空界尽。众生界尽。我此劝请无有穷尽。念念无间。无度厌也。

　　疏随喜者。翻多生嫉妒障也。故云由昔不喜他等。准行愿等者。文云。十方三世诸佛如来。从初发心。为一切智(拣二乘及凡夫心也)勤修福聚。云云。(具列因果之行)乃至般涅槃。分布舍利。所有善根。我皆随喜。及彼十方一切世界六趣四生所有功德。乃至一尘。我皆随喜。一切声闻辟支佛有学无学所有功德。我皆随喜。一切菩萨所修苦行。志求无上菩提广大功德。我皆随喜。(今有学大乘教或顿禅之人。多讥毁人天小乘之行。悉成罪过。除为发激回心)疏法华则唯等者。缘彼有随喜功德品。说随喜展转。直至第五十人。犹过于以七宝等施与四百万亿阿僧祇世界六趣众生百千万分之一。道俗多读诵此经故。因辨彼所以。随喜功德至多者。由随喜如来权实功德也。是功德多之所以。权实者。经云。此法华经。开方便门(权也)示真实相。(实也)如来智慧甚深无量。(实也)其智慧门。难解难入。(权也)世尊法久后。要当说真实。(实也)佛以方便力。示以三乘教。(权也)于一佛乘。分别说三。(从实开权)十方佛土中。唯有一乘法。无二亦无三。除佛方便说。(会权归实)故二十八品三周之文。但如来权实知见。生公云。此华不有则已。有则华实双含。此经不说则已。说则权实双辨。既终穷极唱。难信难解。今能随喜。故德难量。

　　疏向于三处者。向实际中有二。一回事向理。二回行布向圆融。向菩提中。有四。一回因向果。二回劣向胜。三回比向证。四回世间向出世。众生中有三。一回自向他。二回少向少。三回自因行向他因行。然此三处。不出随相离相二义。众生菩提随相。实际离相。又众生随相。菩提离相。实际非离非随。若阙随相。即堕二乘。若阙离相。即同凡夫。疏所以要此下。释三所以。所以有三。具悲智离相故。谓大悲下化者回向众生也。大智上求者向菩提也。而离下向实际也。又此三下。二互相资故。言一即具三者。谓为证实际。须向众生。离色证空。非真实际故。须向菩提。速证菩提。成一切智。断于二障。乃穷实故。又为救众生。须证实际。于惑自在。方能化故。若自有缚。不能解他缚故。须向菩提。有智方能广利故。又为回向菩提。须向众生。不为众生。终不证大果。故须向实际。不证实际。非菩提故。

　　疏四弘者。如常可知。为对四谛故。亦如发菩提心义门中释。然今更略言。观苦谛故愿度众生。观集谛故断烦恼。观道谛故学无过法门。观灭谛故愿成菩提。证真寂灭也。五愿者。亦如前述。即不取断烦恼。而加如来无边誓愿本。福智无过誓愿集。

　　疏然上八重下。大文第三生起次第也。供养(一也先须发心供养)口赞。(二也。西天之礼。见即发言赞叹。情发于中。不觉形言故)身礼(三也。随言即礼。不必且强然住立)次洗涤法器。(四忏悔也。忏净身心。为求法故)欣求法雨。(五劝请也。请转法轮)摄他同己。(六随喜也)回向三处。(七也。诸行皆是方回此行。向三处矣)愿皆成佛。(八也。自他事圆)十种者。一礼敬佛。二称赞。三供养。四忏业。五随喜。六请转法轮。七请佛住世。(此于劝请中。开为二分。合为一)八常随佛学。(回向菩提也)九恒顺众生。(向众生也)十普皆回向(义当实际。上三于回向中开。今合为一)开别义者。各如侧注。说彼阙行愿者。以十门都是普贤行愿矣。

　　疏若不下。第四结意。感应中三。初略销文。或见等者。所见无准。或佛摩顶。或种种华光说法等。故言或也。见者。或于定中。心忘身处之相。而忽见之。或于观中。见真性随缘成如此相。据义理虽成。一切不唯此相。然且当时与此相相应。或眠梦中。见如是等。总明遇善境也。不作圣心者。佛顶经中。说诸胜相。皆结云。不作圣心。名善境界。若作圣解。即受群邪。今用此语也。轻安义如前释。此中但显当时身心行相矣。

　　▲疏论中说下。二引例以证。

　　▲三天台止观下。别释诸禅。第九门中善根发相者。八门已如前说。故此当其第九。或重者。如物镇压。或轻者。身如欲飞。余皆可解。但文略也。广如别卷。

　　疏然论与经下。二会通也。除惑等者。惑业在心。如尘泥在水。今忏除之。如水去泥滓。摄动者。谓虽除惑业。不贮心中掉举浮散。任运流动。或种种思虑。修习何成。如四病云。作如是言。岂是贪瞋。岂使结业。又前云。虚妄浮心。多诸巧见。皆同此说。故须摄念澄心。如水清而澄渟也。空者。由除惑业故。寂者。由摄驰散故。方能等者。如水现像。

　　疏自终期限等者。疑也。疏毗尼经者。今取意。撮略引之。但证二戒不同。非证道场之事。彼经云。声闻乘人。虽净持戒。于菩萨乘。不名净戒。菩萨乘人虽净持戒。于声闻人不名净戒。优波离。声闻人。不应乃至起于一念欲更受身。则名净戒。于菩萨乘最大破戒。菩萨乘人。于无量劫堪忍受身。不生厌患。名清净戒。于声闻乘最大破戒。又菩萨不尽护戒。声闻尽护。菩萨持开通戒。声闻持不开通戒。更有要文。别卷具引。疏六和者。梵语僧伽。正翻云众。义兼和合。若但言众。何异廛肆多人聚集。或军营群吏皆集同一处。互相侵谋。争名竞利。若唯云和合。何妨二人同心或共谋恶。或夫妻之类。故须具云众和合也。和合有六。谓身口意戒见利。

　　疏陈词句中三。初正销文。怖魔者。初出家时。魔宫震动。比丘是能怖。魔是所怖。非谓怕他魔也。谓令魔惊怖。名怖魔。如云惊军动众。乃是军众惊动也。乞士者上从善知识。乞法以炼神。下从檀越。乞衣食以资身。净戒者。有表而受。无表而持。缘具心真。故名净也。有人加净命破恶。以为五义。今以乞士是乞食。正命离邪。如法而活。即是净命也。净戒不犯。即破恶也。故不别列。优婆此云近事。塞夷则是男及女。夷尼皆是女声。四分律。又云。婆私皆梵音小异耳。寂灭行者。理实而言。既修三观。即有至静起幻寂灭等三行。今通言寂灭者。正是中道圆觉。迥异二乘。兼含拣权教菩萨故。疏八识等者。本章已释。四智者。菩提章中已释。其销经义意。详之可见。但逐难略指。五识取尘等者。卒尔眼识。同时意识等也。

　　△疏然小大下。二料拣大小也。八对皆上小下大。务其文略。不能一一指之。然所对小乘之行。皆约结大界内众和合。若依法之行。其中。或有难缘。或别事故。独居者。或二三人居者。此不对之。以事稀故。非佛教本意故。是别行法故。疏所依者。若据严净道场。亦是所依。缘经云以大圆觉为我伽蓝。故取圆觉也。又道场日满。夏日未满。不妨东西。故不取道场。又修观之时。忘于身及处所之相故也。文中。示现安居。及实相住持。自称名字等。皆是经文。示现者。陈词句。及标心也。其中。小乘定实。事相对首。如常可悉。然心不起念。念起背本。不间断觉无上菩提等。设不安居。道场观门。本亦如此。今取以为安居相者。有二意。一明言示现安居。二因说安居。便形对小乘说故。

　　△问大小下。三对辩宽狭也。

　　疏诫取邪者。文二。初定所证境。是加行中之所证也。故云总标等。谓加行克修三观。虽在后段说之。此是道场中修证仪式故。总标举诫。修三观之人。若证现境界。非先所闻。不得取着。

　　▲疏非彼下。二正解。释然斯文甚要。余处所无。至于天台辨禅门修证最备。亦无此诫。若得此意。天台觉魔事一门。及邪禅善根发相一段。都无所用也。若失此意。则纵全用彼二处之文。亦说邪魔之相。殊未尽也。别异境相。有何穷尽。故唯除实相。余皆魔事。故有证有得。皆名邪故。愿诸学者。谛思念之。始终不异者。谓信若不信圆觉。余信皆邪。如三圣圆融观说。由此义故。经云。发心毕竟二不别文。及初发心时。即成阿耨菩提。又云。因该果海。古今传云。初发心时。与佛齐功。皆斯意也。若不解此义。如何会如上等文。文中易见随难释之。

　　疏幻观中。云前威德段中圆说者。具二利也。愿广心真者。心实欲行佛菩萨种种门。修行方始。外发大愿。故云真也。亦如前云情发于中等也。

　　圆觉经大疏释义钞卷第十三(之上)

　　圆觉经大疏释义钞卷第十三(之下)

　　终南山草堂寺沙门　宗密撰

　　疏先取数门中。文三。一标经意。二释修息。三配属经文。初中。云治觉观者。据五停心观。对治之中。药病如此。不治余四者。悟净觉人。全无愚痴。亦不着我。贪瞋粗重。已能觉之。伏之故。不作余四观。唯思觉微细。非所执法。任运而起。最难制止。正障禅观。故此先取数门以治之也。入妙境者。寂灭中道。是此观中。所观境故。

　　疏然修下。二释修息也。修出入息者。非唯系心不散。抑亦易悟无常。以喘息出入是寿命生死之所依故。又万物皆因此息而有。今觉此气息。都无根源。虽云气海。何有深广之实。由此观之。易悟诸法空故。文中二。一标举列名。但依出入息道。有六门方便修之。此是内行根源。三乘要道故。瑞应经说。世尊。初诣道树。加趺坐草。欲习佛法。内思安那般那。(梵语也。此云出息入息也)一数。二随。乃至六净。万行开发。降魔成道。佛为物轨。示迹若斯。三乘正士。岂不遵禀。又提婆(去声也)菩萨。破外道已。亦劝修此门。如别卷记说。

　　△据天台下。二修之仪式。然天台总列十门。今唯取五门。谓一次第相生。二随便宜。三随对治。四随旋转。五观心不取余五者。如别卷具列而详之。

　　▲疏次第者下。三正明修证。五门各二。一修。二证。今初门者。正是入道之楷模也。修者。文显可知。大底而言。由心专数故。即忘得诸境。心无二缘故。故佛言。制心一处。无事不辨。然有处云。掉举多者。数于入息。昏沉多者。数于出息。证中云任运者。任运从一至十。不假功力。抑心束意。自然住于出入息数缘中也。舍数修随者。谓觉息虚微。心相渐细。患息为粗。意不欲数。应当放息修随。注下皆等者。虽文义皆异。其意皆同故。不能一一举之。疏随中修者。谓舍前数法。一心依随息之出入。想心缘息。知息出入心住息缘。不思别境。故云无分散意。证者。心既微细。安静不乱。故觉息长短等也。长是沉慢。短是急促。言任运相依。亦是不抑伏也。此道经云。绵绵若存。用之不勤息。既绵绵心即疑静。行者尔时既证随门。又觉以为粗。心厌欲舍。如人疲极欲眠。不乐众事。应当舍随修止。疏止中修者。不数不随。诸缘亦息。故云疑寂。证中云泯然者。定法持心。任运不动也。行者尔时即作是念。今此三昧。虽寂静安乐。而无慧方便。不能破坏生死。此定属诸因缘和合而有。虚诳不实。不见不觉。应须照了即起观也。疏观中修者。即于定中观也。息想者。息如空中风也。身不实者。三十六物。内外不实。如芭蕉也。心不实者。识心无常。刹那不住。定何所依者。无我无人。身受心法皆无自性。证中。遍毛孔者。遍身流注。不唯口鼻。胸臆脐轮也。心眼者。非肉眼也。彻见者。昭昭无隔。如目睹也。三十六物者。内外不净。刹那变易。四念处者。观身不净等。破四颠倒者。身净受乐心常法我。皆如前四念章中广释。行者尔时观相既发。心缘观境。非真非实。应舍观修还。疏还中修者。既知观从心生。若随之折境。即不会本源故。反观观也。言无所从者。为从观心生。为从非观生。若从观生。是无常法。未观之时。本无此观故。若从非观心生。未观之时。则已有观。其实不尔。所以者何。初修数随止等三法中。未有观故。当知。此心本自不生。不生故不灭。不灭故即空。空故即无观心。无观心故。岂有观境。故云境智双亡也。此是至道之源故名还矣。证云不加等者。自然见心境总空。又不断灭。是为本源也。行者尔时当知。若离境智。归无境智。亦不离缚。以堕二边故。若住境智。尤为系缚。故舍还门安心净道。疏净中修云五蕴净者。知色净故。不起妄想分别。受想行识亦复如是。息妄想垢。是名修净。息分别垢。息取我垢。皆名修净。举要言之。若能知心本净。方名真实修净也。证云豁然者。心忽相应。无碍方便。任运开发等也。或证等者。然此证净有二。一相似证。五方便似无漏慧发。二真实证。苦法忍乃至第九无碍道等(三十四心也)真无漏慧。三界垢尽。故名证净。

　　△疏随便宜者。第二门也。欲得深禅定智慧。初学安心。必须善巧。当于六门悉知悉学。调试其心。随所便宜。即久长用。所以者何。心若不便。强修无益故。遍学六以自试也。随便而用者。不拣次第也。种种禅定者。得持身及粗住细住。欲界未到地初禅等。

　　△疏对治者。第三门也。然所治六病。皆说诸习定时。于坐中而起者也。文二。初正释此门。缘诸境者。其心浮动明利。(难忘诸境)心散纵横。难可制录。故须修数息观以制之。由心专数故忘却境界。故佛云。觉观多者。故教令数息。昏散者。昏则无记。心闇睡眠。散则心浮起逸越。逸者。恍恍无所之也。亦是思觉攀缘。皆坐中不安之相。故调心随息。明照入出。照入出者。治无记昏睡。心依息者。治觉观攀缘。气粗者。因用心太急。或因事境而短未定。心神躁闷。气则粗也。此属身也。心散流动而属心也。故用止门。宽身放息。息心凝寂止诸境。应以为治也。贪瞋者。坐中忽念可爱之事。或名利。或色欲。或忆得怨家。曾如是如是。侵犯我等。贪瞋便起。此粗障重。不易止息。须观自身他身不净种种过患。以治贪。作慈悲观想。哀愍一切。恕他昏患等。以治瞋故。云即观也。痴邪障起即还者。痴非如牛羊之徒。是不信因缘业报。或如种种异见。故又云。邪当须反照。十二因缘从。生死逆观展转相因。乃至无明。横从空起。即还本源。故云还也。故诸疏论。皆以顺观为流转门。逆观为还灭门。即还本源。灭诸妄想也。恶念等者。谓于坐中。忽然恶念思惟。愿造一切恶业之事。或有种种诸恶境界而现。乃至逼切身心。当知悉是过去恶业障发。当用净门。念法身本净不生不灭本性清净。以对诸染。及破恶境。皆空而为治也。疏然上等者。二料拣前后。又二。一前。二后。前中又二。一正拣。二会经。今初。云通者。约所修六门。若次第。若便宜。若对治之行相也。别者。各有见解宗旨。各有趣求。略如注配。今当更释。且约数门说之。求乐者。谓诸凡夫。以根钝故。但信师教。当数息时。唯知从一至十。令心安定。欲望此禅。受诸快乐。此是数息而起魔业。以贪生死故。或如此方道教中人。亦调息养生意。求长寿之乐。虽无记数之教。心想亦与随息无别。故注云求乐也。有见者。谓诸利根外道。见心猛盛。当数息时。从一至十。欲求禅定。亦能分别现在有息无息等四句。如别卷说。随心所见计以为实。起诸邪行。断灭善心。乃至转为人说。故云有见。求涅槃者。谓二乘人。欲出三界。自求涅槃故。数息调心。于数息时。不离四谛十二因缘等。唯明菩萨者。其文亦显。详之可知。数息既尔。余随止观还净等五亦然。疏今经下。二会经也。是此意者。拣凡夫外道二乘。为修圆觉大因缘。故前文已频显。发心行想。不出上求下化也。疏此后下拣后也。唯一乘者。于中复有顿渐。旋转门者。即天台所得旋陀罗尼门。于一法中。解一切法。一一皆尔。旋转无碍。此是渐修功成而得。是法华宗。名为渐门。故彼云。前诸门。从假入空。得慧眼。是二乘菩萨共行之法。今从空入假。是法眼。谓从空入假。旋转出一切法诸行功德。即知先同二乘从假入空。空观成已。然后不住此空慧。以之入假。方能旋转诸法。岂非渐修功成圆证耶。观心门。则直从本心源。而了诸法故。当顿门故。彼云。悬照诸法之源。源则众生心也。发趣仪式。虽顿渐少殊。皆是一乘实教之宗旨也。

　　△疏旋转者。第四门也。大意已如上释。上所言从空入假者。当数息时。发大誓愿。怜愍众生。虽知众生空国土空。而欲成就众生。净佛国土。尽未来世。作是愿已。即当了达所数之息不生灭其性空寂。即息是空。非息灭空。息性自空。便能如此。了息空者。由先已入空观故也。空即息者。即今从空入假也。非真非假者。托中道法性。方能旋转诸法也。非世出世者。此息无世出世性故。成就世出世也。如梦幻者。虽无实可得。亦分别所作事。了息亦尔。虽无息性可得。亦成就息念。从一至十。了了分明知。此息相成就等者。入此门者。于一法中。通达成就一切法也。故息是万物之本。执之则成就一切世间法。达之则成就一切出世法。是中应一一广旋转。诸法门行相。如别卷中说。不可尽等者。谓略说于数息门中。修旋陀罗尼。菩萨所行无碍。方是菩萨。若入此门。直说数息调心。穷劫不尽。况复于随止观还等五门。种种诸禅。智慧神通。四辨力无畏。诸地行愿。一切种智。无尽一切功德。旋转而可尽乎。故云一一如是。

　　△疏观心者。第五门也。为上根者。是顿机初心人也。若久熏习。方能了心。不名上根。故前云从空入假。此云不由次第悬照法源。即知顿渐有异矣。源者心者。彼文云。诸法之源。所谓众生心也。约修习之力。即功行成就。达诸法空。心念皆不可得。方名本净。苦但就法体而言。众生本有。此净心不待空一切妄染故。彼小止观文云。则于心性。通达中道。若于自心。见中道二谛。则见一切诸法中道二谛。又引般舟三昧经云。诸佛从心得解脱。心者清净名无垢。五道鲜洁不受色。有学此者。成大道。论中。指大乘法体云。所言法者谓众生心。是心能摄一切世间出世间法。依于此心。显示摩诃衍义。今亦依于此心。显示修习数等六妙门也。观心无相等者。谓一切法。由心而起。若能反观心源。心性不可得。即知万法皆无根本故。于诸法无不通达。心即数门者。数一切法。皆悉约心故。心即是随门者。谓一切数量之法。悉随心王。若无心王。则无心数。(数即心数)心王动故。心数亦动。如是观时。即知心是随门。心寂即止者。当观心时。知心性常寂。则诸法亦寂。寂故不念动。不念动故名止也。当知心即止门也。觉心者。当观心时。觉了心性。犹如虚空。开无明藏。见真实性。得无著慧故。心即观门。无能所者。当观心时。既不得所观之心。亦不得能观之智。能所俱不可得。即是本为还门也。惑不能染者。当观心时。虽分别一切法。不着分一切法。以自性清净从本已来不为无明惑倒之所染故。经云心不染烦恼。烦恼不染心。行者通达自性清净心故。入于垢法。不为垢法所染。故知心是净门。直观等者。文皆可知。

　　疏今此经者下。第三配属经也。用心在此第五者。观心门也。言用心者。悟解道理。运心创意。念念令与净心相应。又不妨碍染净等法。随相等行。即长在观心门中。若对治宿习。调摄妄念。令合理知。即假藉数息等方便。以资止观故。此先指用心。次引证。言前云者。根本三观文初。皆有此也。具云。悟净圆觉。即是顿悟。以净觉心即是用心。以者用也。前说观心本净。正是此也。心中了知。亦证所知生住灭念。心数等法。不于心外知之。一一只在自己心中了之。故云尔也。即知心非生住异。能了生住异灭如前。心非数等。数等不离一心。故以为证。疏修在初门者。托以外缘方便。随相修数息等。以调妄心。而成此寂灭中道禅那之观。引证云先取数者。即知已依次第而修。及渐进者。即后段云渐次增进乃至得知等。即知依数随等渐渐次第。转转增益。进趣后位。故知是次第门也。二三中证云。先取数者。谓有问曰。第二随便。第三对治。皆不依次第。今且经云先取数门。数门第一即是依次第。如何云或亦二三。答举一例诸也。例者不妨或云先取随门或止门等。谓数门便宜。即先取数。或多思觉。亦先取数。或随门便宜。即取随门。或乍昏散。亦取随门。余四皆尔。经但举一以例余者。何局于文哉。又问据二三门。随修其一。或便或治。不妨即得禅定。以余门非便故。无所治之病故。既不妨唯一。何得云先。云先。岂非相续更合有中后等耶。答此对本经寂灭中观云先。以于此观之前。先且修数随等故。非六妙门中自相形对说先后。疏成在第四者。彼宗说。三乘行人。同修习数等或次或便或治。得觉观攀缘等诸障尽时。成就空观。从空入假。旋转诸法无碍自在。今经亦于数等。或依次修六。或随一二行。粗障既尽。了知心念数量。乃至知百千界事。文中虽具举雨滴。意例一切法也。不尔如何旋转无量法门。一一能知处故。故云成在第四也。疏或始终等者。经文本无息字。但云数门。其所知法数。亦不言息数长短出入等。但言生住灭念。彼第五门。既亦不说用息。于六妙门中。一一云心即不妨。此经意。本说观心数中法门。不必说息。故云尔也。谓息道从一至十。亦为数。心中生住灭念。亦名为数。何必事须息数。方名数门故。云不必。问既此经与第五观心门全同。何不唯用此销经文。乃烦引诸门之义。答圣意多含。非局一面。根有利顿利渐。佛意潜皆被之。各随乐欲得入故。古德皆云。修多罗意趣中求。何必局执一途。故流通分中文云。此经是顿教大乘。亦摄渐修一切群品。如修罗蚊虻饮海皆满。上来多义不同。总是释经先取数门一句了。

　　疏心中了知下。文三。初正释。二证同。三拣异。从由前至心净者。释经先取数门一句。蹑前因息数。而入心数但入心数者。起后生住灭念文也。此蹑前者。皆约依次随便对治等三门。修息也。或不由下二句。约唯用第五门修心六妙也。故了知下。总含两般之意。但修成皆能知也。问经云心中了知。何得此云了知心中。岂不倒耶。答二义皆具。谓只是我自己心中了知。非别有能知之慧。又还只了知我心中生灭等念。非了知心外实有定法。故应如此释之。岂是倒邪。粗细者。约论中。生住异灭。开为三细五粗。(除业果故唯五)以辨粗细。如次下疏中自配。粗者五粗。细者三细。又粗中之粗。异灭二相。细中之细。唯是生相。细中之粗。住相中前二。粗中之细。住相中之后二。妄念者总指也。本者三细。末者五粗。又住等三相皆末。生相为本。又生等四相皆末。根本无明为本。分齐者生。相及住相中前二。在本识中。余皆在事识中。又前粗细。各有本末。各有部分限齐。故论云。生灭相有二种。一者粗与心相应故。(心所与心王相应。或境与心相应)二者细与心不相应故。(以无心王心所之相而可相应)又粗中之粗。凡夫境界。粗中之细。细中之粗。菩萨境界。细中之细。是佛境界。界即分齐之义也。头绪数量者。总结上也。谓四相犹如首领。一一相中。各有众多生灭等法。展转因依生起。皆有纶绪。不相杂乱。乃至八万四千。不离四相故。云显绪数量。一一分明者。生中一者。业相也。灭中一者。起业相也。住四者转相现相智相相续相。异二者。执取相计名字相。皆如前文频有引释讫。且顺三世者。刹那前中后念为三世也。灭是过去。住是现在。生是未来。(净名等皆云过去已灭等)或生已而住。则生为过去。住为现在。住已则灭。灭为未来。故诸大小乘经论。或具说四相。或略说三相。以住异二相同是现在。故合为一。(唯识云。异表此法非凝然。住表此法曾有用。此暂有者不凝然也。故合为一也)故弥勒偈。释金刚经身相即非身相云。三相异体故。天亲长行释之。又成四相。文云。相是有为生住异灭。佛体异此。故非身相。诸教或三或四。甚多不可繁引。

　　▲疏论云下。二证同也。文二。一正指同。言乃至者。次云以无念等故。而实无有始觉之异。以四相具时而有皆无自立本来平等同一觉故。前文已引。故此略之。

　　△疏问文无下。二通妨难。应具问云。此观文首。便云先取数门都无无念之言。何得云正当此门。应具答云。人难解经。良有于此。且三观体用。法义分剂。在威德菩萨所问章中。至二十五轮再问说者。犹且明修三种时。或单或复。或具不具之相。兼定慧修之分齐。谓至静动用寂灭等各别。今此门中。直明趣入方便。且令数门调心。息于攀缘觉观诸念。自寂即入妙境。但是修习彼之三观。元无两种三观。故辨音问云。此诸方便。有几修习。此段菩萨问云。三种净观。以何为首。皆举前法。以问修之仪式。今云论中无念同此者。此观根本文云。不取幻化及诸静相等三重。绝于对待之念。结成寂灭之行。至诸轮中。一一皆云寂灭。具如彼中已释。夫寂灭者。生灭灭已方名寂灭。故科云绝待灵心观。绝待者无念也。灵心者一觉也。以此云同。何所疑耶。今云寂观。但取文少异。非谓舍于前名。故次云正当。(绝待灵心)意在此矣。纵就数门而论。亦本为对思觉等念。念已止息。方见生住等念。故前云。由证诸念。觉识烦动。夫有念者必不见无念之理。前已频有征释。善思念之。然疏中云文在前章者。有二意。一若约法义体用。即唯前威德一章。若兼诸轮。一一标显至静寂灭等。各有分齐。即总指二章也。今此但明已下。皆已释了。

　　▲疏然论约下。三拣异也。位满方尽者。十信觉灭相。三贤觉异相。前九地觉住相。十地位满觉生相。文云。远离微细念故。得见心性。心即常住。名究竟觉。故云极证。今据等者。然观行成时。圆同佛果。故许俱时知也。故大经说。若与如是观行相应。初心即成正觉。天台六即。有观行即。况圆顿宗。因果无定。分位后证中当更说之。上来多义不同总是释经心中了知等三句竟。

　　疏净心是圆等者。净者心本空寂为净。故是体也。心本能知为觉。即当用也。心通二言也。万物皆然者。若云不知万物。是何因缘。偏知雨滴一色。邪定不如此。但此经宗。贵文句简略。故但举一。前释云者。六妙中之文也。问从前既云众生本具圆觉净心。如何不得知一切耶。故次答云凡夫之类等也。

　　疏诫邪证。文二。一结例本文。二然此下。广明证相。于中二。初正明三观证相。后别明证有浅深。初中二。一约当经略标。言各证者。后当引文。圆修方证者。反显不圆即不证也。故前云。此三皆是圆觉。亲近若得圆证。即成圆觉。方证者。证有浅深。次下即说。如前文者。诸轮末文云。若诸菩萨。以圆觉慧。圆合一切于诸性相。无离觉性。名为圆修三种自性。自性者。称体本来具也。

　　▲疏天台下。二约天台广释。文中又二。初略指同。由此空假。逦迤直至中观方证。不同此经一念同时。故云具修。不云圆也。

　　▲疏谓了知下。二正显证相。文三。一明初心证相。言从假入空者。空观成就。名慧眼。成一切智。若住此观。即堕二乘。故法华叙声闻云。我等若闻净佛国土。教化众生。都无欣乐。所以者何。一切诸法皆悉空寂。无生无灭。无大无小。无漏无为。如是思惟。不生喜乐。既入正位者。即见道位。初果已去是也。从空入假者。谓谛观心性。虽空。缘对之时。能出生诸法故。能于空中。修种种行。假观成就。名法眼及道种智。若住此观。智慧力多。虽见佛性。而不明了。自然流入者。一念中具一切者。正是证相。佛眼双观空假。中道第一义谛。具一切种智。了了见性者。定慧力等也。故涅槃云。声闻定力多故。不见佛性。菩萨智慧力多。虽见佛性而不明了。唯有如来定慧力等。了了见于佛性。安住大乘等者。即法华经喻说。一乘如白牛等也。行如来行等者。亦是彼云。行如来行。入如来室。着如来衣。坐如来座。天台用此等文。显证相云。若能了了见佛性。即是安住大乘。行步平正。其疾如风。若行疾如风。即是自然流入萨婆若海。流入萨婆若海。即是行如来行。若行如来行。即是入如来室。若入如来室。即是着如来衣。若着如来衣。即是坐如来座。若坐如来座。即是以如来庄严而自庄严。自庄严即是获六根清净。六根清净即入佛境界。展转相蹑。乃至即是庄严兜率天。示现降胎。八相皆尔。乃至结云。即是初发心住菩萨。疏如华严者。文云。初发心时便成正觉。(晋译经本)等者。等于涅槃大品法华也。涅槃云。发心毕竟二不别。如是二心先心难。大品经云。须菩提。有菩萨摩诃萨。从初发心。即坐道场。转正法轮。当知菩萨为如佛也。法华中。龙女所献心珠为证。如是等经。皆明初心具一切佛法。即是大品经中阿字门。即是法华令众生开佛知见。即是涅槃见佛性故。住大涅槃。是则略说初心菩萨因修止观证果之相。(上皆天台之文)。

　　△疏后心下。二明究竟证相。不可知者。自智不及。推教下。约佛语而解。止观果者。谓法华开佛知见。即是约观门以明果。涅槃中百句解脱。以释涅槃。即是约止门以明果。止即摄观故。涅槃三德中。有摩诃般若观。亦摄止故。法华云。乃至究竟涅槃。常寂灭相。终归于空。因中止观相。即果位菩提涅槃无碍。

　　△疏今经下。三结释。此经下当更说。

　　疏又彼说下。第二别明证有浅深也。文二。初正明深浅。言无碍巧慧者。不离心念境界。而不由心念所计。依智不依识。圆通识悟真法界也。妙慧者。无漏无相也。朗然开发者。开是惑障空无义。发是真性显出义。即同此经前云觉所显发。明照法界者。照体无边。即是法界。无别所照。通达无碍者。能所无二。理事融通也。相似者。似究竟证也。如法华六根者。即法师功德品说。说法华经功德。庄严六根故。父母所生肉眼。悉见三千界一切所有色。耳闻三千界一切所有声。虽未得天眼天耳。父母所生眼耳如是。鼻嗅一切香。悉知其所在。舌尝一切好丑美不美及诸苦涩物。在其舌根。皆变成上味。如天甘露。无不美者。若以舌根。众中说法。能入其心。得清净身如净琉璃。众生喜见。三千界众生。生时死时。生善恶处。悉于中现。乃至一切亦皆于中现。清净意根。乃至闻一句。通无量义。能演一句于一月四月。乃至一岁。随其义趣。皆与实相不相违背。若说俗间经书治世语言资生业等。皆顺正法。三千界众生心所行道。皆悉知之。虽未得无漏六根。而父母所生六根如是。疏初证者。入阿字门。开如来藏者。如来藏经。萎华喻云。一切众生。具足贪瞋诸烦恼中。有如来。三十二相。结加趺坐。乃至展转。别说九喻故。今阂出成前所说此位菩萨八相成道也。显法身者。胜鬘中说。在缠名如来藏。出缠名大法身。亦名为佛者。法身是真佛。八相是化身也。中间诸位者。四十二位中。除初及后。中间四十位也。亦阿茶中间四十字也。谓三十九贤。十地等觉。故华严十住。每住皆有不由他悟之言。皆是成佛之相。若准占察经。即四位成佛。一信满佛。二解满佛。三证满佛。四功德满足。分齐同此经及论四位也。后证者。菩萨入荼字门也。一念者。论中最初业相。业相尽故。全体相应。如冰尽时全与水相应也。论云。觉心初起。心无初相。即是此也。生公云。一念不生。前后际断。照体独立。亦当此也。余文可见。

　　△疏今经下。后配释此经。彼知三千界者。眼见耳闻。乃至意知皆尽。三千界所有一切种种。今此经说下至众生一念心世界一滴雨。以例一切。一一皆知事与彼同故。当此证。静极觉遍者。静观文云。不起思念。静极便觉。越三千故者。如是初静。从于一身。至一世界。觉亦如是。若觉遍满一世界者。一世界中。有一众生。起一念者。皆悉能知。百千世界。亦复如是。又云百千世界一滴之雨。故云越也。以六根清净。知见三千界内事。名相似证。三千界者。但是一佛刹土。今此既知百千刹土。计当超越十万位之量。即知不唯是相似证。故当实证之初也。虽云百千意遍法界。且方便以多数。引人心识。令渐宽广。苦住云普适人心。即漭荡无的。现十方佛者。是威德章净观中文。如来出现。是后改经文。皆与初发心时即成正觉相当。故备指以明此位因。果交彻者。此宗因是全性之圆因。果是全性之满果。因该果海。果彻因源。故云交也。如前频说。问今经为当定是相似证。为的是初住菩萨。故次答云圆顿等也。谓一一位中。皆圆证也。故华严历别因果。后便以平等因果融之。此经四位顺觉之后。便有忘心入觉以泯之文。或说六即之义。或道渐四相之文。皆无定也。

　　疏遍修三观中二。初略销文。后广释义。初中二释。初约所感胜缘佛出释。言万行已圆者。说修行文云。方便随顺。其数无量。圆摄所归。当有三种。据此即三观。便摄万行故。就此观成之人。便是亲见如来应身也。以见佛之益亦只是意在行圆故。

　　△疏又即下。后约自心本觉佛出释。言离念者。静观成。离粗重攀缘之念。幻观成。离耽空滞寂及执。着定相之念。中观成。离对待分别之念。唯除本觉真佛。更无余念而可隐翳故。云出现于世。

　　▲疏然前离四病下。后广释义也。于中。初指经总标。言般涅槃者。般者入也。涅槃者寂灭也。(翻文释义已在本章)。

　　△疏实义有三下。释义也。言实义者。成佛及入涅槃。各有实义。成佛者。大经云。应知。如来成等正觉。于一切义。无所观察。又云。譬如虚空一切世界若成若坏常无增减。诸佛菩提。亦复如是。若成正觉。不成正觉。亦无增减。涅槃者。大经又云。欲知如来大涅槃者。当须了知根本自性如真如涅槃。如来涅槃亦如是。(实际法界虚空。一一例真如说)又云。如来不为菩萨说诸佛如来究竟涅槃。亦不为彼示现其事。何以故。欲令见一切如来常住其前。于一念中。见过去未来一切诸佛色相圆满。皆如现在。亦不起二不二想。释真俗二谛。皆以缘起之言。而标指者。为拣权教中一向凝寂空无之真。一向生灭动作之俗也。谓此真是法性缘起无性之真。此俗是法性举体缘起之俗也。言大经者。华严也。前后皆然。无有少许处空无佛身者。非唯诸法中。下至极微尘。皆全有佛。而十方虚空。一一可容一尘之处。亦皆全有圆满具足之身相也。即生即灭者。楞伽云。初生即有灭。不为愚者说。四相同时。即是论文。前已引释。疏常住世常涅槃者。此与前异。前云念念是刹那生灭义。但以相续不断故。云常有佛成正觉涅槃。今是凝然常住。永离生灭相。故全异也。言住世者。此常住觉照。不离生灭法中也。常涅槃者。不同诸法生灭也。疏恋慕故示现涅槃者。文云。譬如日出普照世间。于一切净水器中。影无不现。普遍众处而无来往。或一器破便不现影。如前引释。疏对今经意者。三观成就。离三种粗细之念。故见佛现。如水离浑浊波腾等相故见日现。

　　疏三令随便等者。有四句。一藉假入空。二藉空入假。三藉空假以成中。四藉中以成空假。此有二对。其中义意。扶持相成。言直见心源者。中也。空观前对云诸法即性故空。后对云无别所现故空。既无别法。所现方知即性。既云即性。当知无别故扶成也。假观前对云不坏相故假。后对云但从性现故假。此亦相成可知。

　　疏偈中云摄念等者。即前令过三七日一向摄念。摄念非谓沉心。必正思惟妙理境界。疏总别相计四者。一总二别。故为四也。总者。在答道场之末。别者。在答加行之中。今乃合之一处重颂。余可知。

　　疏通分(贤善首菩萨问)。

　　疏事须持教者。故律中。世尊说。过去六代如来中。有四佛结集经教故。佛法久住于世。二佛不结集经教故。佛法速灭。贯穿者。以经教贯穿法义。义则不遗。已如悬谈引佛地论具释讫。先须识名者。如论语云。名不正则言不顺。言不顺则事不成。事不成则礼乐不兴。礼乐不兴则刑罚不中。十法行者。已在道场礼忏门中法供养处释讫。今此疏列文略义具。谓写是书写施是转施等也。(余谓听闻受持披读讽诵思惟修习。其说释即是前云开示)此十法行。皆是流布之相。故结云如是分布等也。

　　疏一说即是多说者。如说华严时具十种缘。谓一依时。从无始际。尽未来际。念念常说。无间断故。二依处。遍法界中所有世界。彼无量世界。一一尘中。皆有毗卢遮那。说华严故。三依主。如前十方一一世界。一切诸佛。皆同说故。故彼诸会每说已。皆结通十方一切世界故。十方佛来证皆云。我等诸佛亦如是说。余七缘不能具述。然虽一一遍一切时一切处佛佛同说皆遍法界。为门不同。亦无杂乱。广如别卷。疏诸佛获持者。只如诸部般若。多是帝释守护。法华是菩萨守护。华严及此经。是诸佛自护。良由根本法是佛师故。诸教焕然者。诸教所说。一切染净诸法。皆是圆觉妙心之中。派流生起。故达此法。则诸法皆通。若不了下。即取意用大经之文。文云。不能了自心。云何知正道也。故云眼目者。都结上义。以归经文。

　　疏非器不闻者。非拣之不示。自是彼坚执不悟。不悟即但闻声音语言。不闻法也。如日月不隔于盲人。雷霆不隔于聋者等也。极证之处者。如悬谈初泯绝果相成圆门中广说此义。随缘起妄者。既是在缠。净隐染显。故唯云妄也。空不空等。亦如前说。此但列之。以释经中差别之言耳。悫疏总判五名云。初圆照总持。二契经宗决。三三昧根本。四寂灭常境。(佛常以寂灭。为所依境界)五真妄合分。疏依此名义而持者。如云大方广。便须心冥体性。普观德相。善巧起用。余例此知。又华严祖师藏和尚所制。受持大乘经教仪式。有五门。每门五义。在别卷中。若以义求等者。观彼处。疏文即明。

　　疏前云等者。皆是难词。谓既亦是众生觉地。何唯佛境。无明等法。岂是佛境界耶。今云下。牒起难词也。次下释此意云。虽说无明众生等法。一一皆空。空故彻其觉地。不同法相宗教说为定有。有则与佛永殊故。此名为显如来境也。疏华严信位等者。即是第二会。十信法门中问明品。说所信之境。有十门甚深。第一缘起甚深。问答心性是一云何见有种种差别等。乃至第十佛境甚深。问答佛境界智佛境界知等十义。谓智是诸佛智用。知即众生心体。故此云智与知殊。皆佛境界。前已具释。既于信位明之。即知缘起等十门之法。本来甚深。皆是佛之境界。况此经所说染净之法。皆依圆觉现起。岂非唯显如来境界耶。

　　疏含十法行者。谓修行之言。通于总别。别者。是十中修习一行也。总者。书写讲读。总是修行故。此云含也。必至佛地者。至所显之处也。

　　疏宗是顿者。始终依圆觉故。具渐门者。二执二空。五道五性。四位三观。四相四病。三期三七日。礼忏安居等也。迟速皆益者。次文即是谓已悟未悟等也。顿机者。一闻已悟。渐机者。乍闻未悟。悟者即文而见法。文字性离故。未者约其文而观其义。依其义。方见其法。若离文。无所依故。如是任持。不失不忘。是答奉持之问也。所言文字性离等者。用净名之文。彼云。文字性离是即解脱。无离文字说解脱也。彼四句但是一意。今则分为两意用之。详可知矣。分上中下者。上谓通明观行。中则别明三观诸轮。下则道场加行。故云顿渐俱收。

　　疏渐教乖顿者。就彼宗中。若云初心即是佛者。以为惊异。初十信人尚不得。错呼为十住。况云佛耶。诸皆类此。故云乖也。顿门必具渐者。虽云轮回等非作故无。本性无无。而乃说贪爱是转回根本。备述过患。劝令除断。虽云众生本来成佛。而乃广说发心发愿勤修观行等。故云必具。大经亦云。初发心时便成正觉。然后具说十住十行次第修习乃至妙觉。

　　疏答功德中。闻经配福。度人配智者。各如注释。后段注文有二。初释当文。后又闻者下。重释两段前福后智之义也。后宿因中。双明福智者。经自明言种诸福慧。慧即智也。

　　疏如金刚者。彼云。若人满三千大千世界七宝以用布施。乃至若复有人。于此经中。受持乃至四句偈等。为他人说。其福胜彼。然文例虽同。优劣又异。彼须受持方胜。此便闻名己胜。又彼四句方胜。此一句己胜。又彼兼为人说方胜。此自信己胜。问约彼经初较量之文。即如此所说。然彼句后。复以多恒河中沙。以计三千世界。满尔许世界七宝布施。尚不及持说。又以河沙身命布施。亦不如持说。岂不超过此一世界七宝所较量耶。答彼经次第断二十七疑故。义理境界转转增胜。上所引难之文。是已断至第七重受得报身有取之疑。已悟报身。无取故。功德超过多界七宝及身命之施。今此但较量闻名及一句义。都未较量证悟深妙之境。以深妙境无有世法可较量故。故知所问全非类也。疏盈刹者。满世界也。为漏果之资者。与有漏六道报应之果。而作资缘。致令三界生死不绝。仍招第三生之重苦。故云尔也。悫本文云。能招漏果之资。文意不切。谓世珍是能招。漏果是所招。句已圆矣。今更云之资。乃成资是所招。义势浑倒。今谓资是资缘资助。资助贪爱施心。招漏果。即知资是能招故。改云能为漏果之资。义意极相顺也。

　　疏积德者。且如劝得一人断酒肉。或持五戒。福德尚多。况八戒十戒。乃至出家受具足戒。其功已难可说。况一百个恒河。一一河中。所有沙沙。细如面。以一沙计一人。令尔许人皆得阿罗汉。此之功德。唯佛能算。谁测边际。故云可知。可知至极之多。非谓知真数量。

　　疏空体不空者。灵鉴不昧。此则以空如来藏。为半偈。二种皆具为全偈也。或无常真常者。悟一切法。皆悉苦空无常。为半偈。于空无常处。见常住真乐本觉法身。方为全也。故涅槃经。罗刹说半偈云。诸行无常是生灭法。后更说云。生灭灭已寂灭为乐。方为全也。又能观身不净等四念处为半。法身常乐我净为全。若约当经。则幻身灭故幻心亦灭。幻心灭故幻尘亦灭。幻尘灭故幻灭亦灭。总为半偈也。幻灭灭故。非幻不灭。譬如磨镜垢尽明现。为全偈也。问若尔则此云分别半偈。同于小乘。或同大乘中权教。如何功德如是难量。答由先标圆觉为宗已破无明。为梦中人。于此性净圆觉之中。方说无常等法故。先悟如来圆觉无垢。然后说无明种种幻化。皆生如来圆觉妙心。显性之宗。例皆如此。论中亦云。依觉故迷。故虽半偈。已迥超诸教之全偈。由斯功德。难可算计。

　　疏亦如金刚文势者。彼经云。如来灭后。后五百岁。有持戒修福者。于此章句。能生信心。以此为实。当知是人。不于一佛二佛三四五佛而种善根。(反显)以于无量百千万佛所。种诸善根。(顺明)亦非聊尔人耳。

　　疏故经说者。净名经也。乐生死者。耽着富乐。自恃强盛。常乐胜他。是生死业也。着诸见者。是邪智也。故引为证。注是非胜负者。璎珞经云。乐行胜负天魔行。乐见是非外道行。

　　疏为请主者。如悬谈初门引法华说。

　　疏一由旬者。旧译云四十里。新译云十六里。

　　疏自惟下。大文第四。庆赞回向也。中三。一庆。二赞。三回向。初中二。一伤昔。二庆今。初中。言迷者。无明也。心海者。心是法。海是喻。对下句中生死波中。生死是法。波是喻。谓风吹海而成波。无明迷心而成生死。故论云。如大海水因风波动。水相风相不相舍离。而水非动性。若风止灭。动相则灭。湿性不坏。如是众生自性清净心。因无明风动。心与无明。俱无形相。不相舍离。而心非动性。若无明灭。相续则灭。智性不坏故。若约楞伽经。即以风喻境界。文云。藏识海常住。境界风所动。洪波鼓溟壑。无有断绝期。论云无明。约因也。经云境界。约缘也。因缘具足。故令净心起动。成生死波浪也。漂沉者。人天为漂。三途为沉。如人堕落漩涡水中。一没至底。暂时漂至水面。而出水不得。又却沉下。一一配合可知。疏尘沙诸佛出者。从无始来。诸佛慈悲。伤愍众生迷倒堕落。出现人间。相计其数。如抹世界为微尘之数。亦如恒河中所有沙。有如是等恒河。一一恒河所有细沙之数。恨我与佛无缘。佛出此世界。我生彼世界。佛出诸世界。我则生此世界。或佛出时。我在三途。或北洲等一切难处。我暂得人身。则佛及教法已灭。设法未灭。亦不闻不信。不能发心。犹如盲龟堕在海中。求出不得。海有浮木。木中有孔。可容龟身。龟若得入其中。漂至海岸。即得出海。然百千个盲龟浮木。无由相遇。我如盲龟。佛如浮木孔。以不相遇。于今凡夫。法华涅槃皆有此喻。所言佛出人中者。病重之处。则偏忧也。六道之报。多从阎浮人身造得。发心修习三乘无漏之业。亦在人身。由人中分别强盛多思议故。六天苦少。八难缘隔。堪受化者唯是人中。

　　疏何幸下。二庆今也。若据所逢了教。华严及诸圆顿显性经论数部。然今且正庆此经也。千重疑者。余先于大小乘法相教中。发心习学数年。无量疑情求决不得。后遇南宗禅门真善知识。于始终根本迷悟升沉之道。已绝其疑。至于诸差别门。心境本末。修证行位。无量义门。及权实教。犹未通决。每因思惟观照。或因披寻诸经律论。至相违之文屈曲之意迷疑之处。智则结滞。如水流之吹风冻结冰。则不能通流。心情郁快。亦如此也。自习此教。一一泮释。如冰在日中。亦如汤沃霜雪。故云类冰消也。寻思等者。反验宿因。若非累世遇诸善知识闻了义教熏习藏识。岂得如今睹此妙典。便能悟解耶。岂一生二生三四五生。闻信便能悟入。如此性相无碍。真妄融通。凡圣交彻。本末自在。无杂无乱。千门万义。一一成就。无疑滞耶。当知。已于累世。积集闻熏。已于多生。遇善知识。方能通达如此甚深至教文乖意通等义门也。实曾频频。寻思此意。或静夜通宵。或宴居终日。或独行尽于一程。想像于怀。感荷多生诸善知识开诱劝示。而至于此。又委细想得数生已前。初遇善友之时。必难信向。种种坚执。作种种非理之语。骋能骋辨。务在抵拒。赖善友慈念觉悟。恐涉毁教。恐转坠堕。乃尽心竭力。方便救济。如此数生。方肯信受。虽能信顺。又未悟解。复烦善友种种方便譬喻教令通会。又经数生如此。然虽随言即解。过后依前因循而已。仍未解生难遭之想念念求学。常只是费善友心力。长时劝策。方能渐进。又经数生。空好习学言教道理。不能对境捡心。不觉察妄想折伏情念。每闻善友说甚深义。即欢喜听受。亦闻指着用心乖道处。即不欢喜。反疑善友。或不怜念。或信任人言。或有余意。如此种种障道门户。从初发心乃至今世。委曲思惟。想其流类种数。千千万万之事。须一一蒙善友悲怜不舍。百计千校。渐渐诱引。方得今生能超过尔许多障道关节。数曾闲暇之时。幽静之处。因反思多生之事。泪流至项。心咽至胸。往往微声啼泣。恨不便见多生知识。一一记得。恳到礼谢。种种报效。因此便念念发愿。愿来生一一却得相逢。兼得宿命智。一一醒得。一一竭尽身心。供养报恩。恳情如此。不知所为。因略书示同流。令知我前车已翻。诸人后车当改辙耳。

　　疏上士慈悲下。二赞也。哀末世者。十二菩萨。一一问中。皆云愿为菩萨及末世众生也。始终次第者。始谓文殊问本起因地。终谓圆觉菩萨。问三观修证。若对一类上根。初一周说。则净慧章。说凡圣因果之人。随顺觉性之相。便为终也。次第者。谓于了教发心。直趣大乘之人。且合问。最初依何法发心。以何为本因。故文殊依此而问。故佛为说圆觉净心。本有总持。染净诸法。是一切法之源。由无明故。妄认此身心为我。故有轮转。又无明本无。亦无达悟之者。归如来藏。究竟圆满。次既悟此境。法尔合知依悟处修行之理。然净觉本具。无增无减。无明本无。无可除断。即不合修。若不修行常居幻化。修不修义。言反意合。固宜了之。故普贤依此而问。佛说身心及修行智。虽皆如幻。不妨如幻智修幻身心。身心尽时幻智亦灭。觉性圆满无生无灭。次既悟此理。法尔须知修之方便。如何创意。如何运心。而得观行成就。故普眼承此而问。佛说以正念离幻。为前方便。止息诸缘。(奢摩他此云止)坚持禁戒。安处徒众。宴坐静室。恒常思惟。一一推折四大根识尘境。于中。我执法执。皆无所有。即达二空所显真性。又泯修悟之相。影像亦灭。觉心清净。一切皆然。无自无他。平等不动。遍满法界。于诸二境。无爱无憎。乃至众生。本成佛道。次闻此说。己根稍劣者。法尔合疑本来成道何得现与佛殊优劣天隔。故金刚藏知机。依此而问。佛说良由众生轮回之心。而观圆觉。似有流转。其实觉元不动。如舟行故见两岸移。其实岸本不移。既通此疑。方知由轮回之心故。见圆觉流转。法尔合断此心。然此轮回心。及轮回相。任运流注。盖不由己。不知何法是轮回根本。得如是不断不绝。故弥勒依此而问。佛说贪变为本故。造业受报。相续无穷。设使依三乘教熏。若不除根本无明。终难入觉。次既知断除贪爱。起增上心。发清净愿。住佛圆觉。求善知识。即不随邪见。则修真止妄。理意周圆。法尔要知。依此而修。既从初心至于佛果。常依圆觉。所作所为。常须相应。随顺圆觉。既无别异凡圣。复有阶差。如何差别位地。皆顺无差之觉。故净慧依此而问。佛说十信三贤十地佛果。随顺觉性。各有行相。是则一期法义。终始周圆。但众生根性。种种不同。或上中下。或起动止息。或宜任运而合道。或宜拘系专注而证理。如一城四门随方各入。如何方便。遍被诸机。故威德菩萨。依此而问。佛说于诸修行。实无有二。随顺方便。其数无量。圆摄所归。循性差别。当有三种。谓奢摩等也。次既闻三观。是别对根宜。趣入之门。法尔要知。为一人总修三种。或三人各修一般或二或三或单或复。故辨音起问。佛为说二十五轮。一切皆许。次既知所修观行门户。法尔有人自觉。依法修之。心念不息。观行不成。自疑觉性本净。此由迷倒故。不相应。今已顿悟。又依趣入门户修之。如何不能证入。故净业起问。佛说由无始我人众生寿命等执习气相续。故不入觉。非觉违拒诸能入者。次既知我相潜伏。难辨难除。须依善友。积习妙门。发心勤断。法尔要知。何等人是真正善友。堪可依止。又法尔合有一类人。以发心勤修勤断故。或便种种造作。务图早证。或怕生心为失。一向任运。或但止息妄念。或欲灭除根境。故普觉菩萨知之起向。佛说依于明师除微细病之方法也。次中根之类。法门已周。更有一类。至下根人。复有大志。决欲求证之者。须有事法拘制。方能克志成功。故圆觉菩萨依此意问。佛说三期道场。加功用行之法。及于三观。或别修。或遍修。或更互试修。修之不得。又教礼忏等也。次正宗三类。一切圆足。法尔须知。护持修习此言教之方法。令此教流通不绝。故贤善首起问。佛答经名及说经护经之佛。较量持教功德。乃至诸天神护卫大众奉行。故云次第也。疏咨询者。即佛赞文殊云。乃能为诸菩萨。咨询如来因地法行等也。能仁者。梵语释迦。此云能仁也。应感者。诸菩萨众请问是能感。佛是所感。佛是能应。诸菩萨是所应。称心源者。圆觉妙心。是诸法之源也。心即是源。名为心源。亦可心是能断所断染净之心。源即觉性真心。此则是心之源。名为心源。前持业释。后依主释。二意皆通。此经从首至末。所说一切种种差别法义。一一依于圆觉净心而辨。故云称也。本末无遮者。诸大乘。或唯一向。说空寂之理。真如寂灭。无修无证。无能无所。不可智知识识。言语道断。心行处灭。是唯说本而遮末也。或一向说。一切众生。无始已来。皆依八识。展转熏习。变起染净一切诸法。有情无情。无明故起惑造业。受报无穷。若不遇佛。定是凡夫。无由成等正觉。若遇佛及教。发心生信。修六度万行。或二乘行。展转趣入。各依自乘。经三生六十劫等。或三祇劫。方始成佛。此唯说末而遮本也。今经具定明了。显示本末。无上法王。有大圆觉。又无明本无。又知无者。亦如空华。如来藏中。无起灭知见。乃至妙圆觉心。本无菩提及与涅槃。亦无成佛及不成佛。无妄轮回及非轮回。如是类例。不可具陈。皆是本也。又种种迷倒行相。种种修行行相。位地阶级。观行差别。道场法则。如是类例。亦难具引。皆是末也。所说末皆是即本之末。未曾遮本。说本皆是即末之本。未曾遮末。故云本末无遮。无遮之言。是金刚藏请云。唯愿不舍无遮大慈。为诸菩萨。开秘密藏。如设大斋。远近僧尼来即供养。更无遮障。乃至行者童子贫病之人。一切不障。名无遮斋。今经亦尔。诸大菩萨。地上地前。乃至未世。或初心门户。或修之意旨深浅皆被。如大海水不让小流。修罗蚊虻饮皆充满。故曰无遮也。顿者是化仪之顿也。谓若且说泯迹离相。亦不名顿。故法鼓经云。一切空经是有余说。理未尽故。中论云。空是大乘之初门故。若且说事相行位亦非为顿。未穷真源故。今经本末俱说。相即无碍。故云顿演说也。

　　疏已采下。三回向也。群诠者。诸经律。诸论疏。诸杂要妙秘诀等也。扣真寂者。反自观心照理。依于悟处见处。而述此疏。此中有二意。一以采群诠故。不同一类禅宗但约心迷理不勘契圣教为定量。二以扣寂故。不同一类听学文疏文人。但博附旧语抄集疏论。改头易尾。便称我制造章疏。今乃以圣教为明镜。照见自心。以自心为智灯。照经幽旨。故云采诠扣寂等。扣寂之言。即子书云。扣寂寞以求意也。随应圣旨者。虽遍览群教。而不尽用。亦不拣自己熟处即用。但与圣人说此经时意旨相应即用。故云随应圣旨也。斯文者。此经也。回功德向众生者。然所回向处。具有其三。谓众生菩提实际。今以经意。门门皆在末世众生。故顺经标众生也。又修大乘人。有大悲增者。有大智增者。余以情性钝弱。多愍下流。故回功德向众生。同入光藏。光藏即实际也。唯阙菩提之言。含在入字中。能入是智故。当菩提矣。

　　圆觉经大疏释义钞卷第十三(之下)(终)

　　写本云。

　　两浙平江府常熟县杨澳里居住。崇信弟子刘华。与家眷等。谨命工。开兹秘诰。上祝
明良。下资动殖。庶乎听受者。忘生灭心行。讲演者。无圣解凡情。文文流清净真如。字字入圆觉性海。开群生慧日。悟诸佛妙心。识破智明。识忘智显。然后横生竖抱。心识封情。俱出妄源。咸登真济。

　　旹绍兴九年十一月十四日谨愿

　　建长四年夏之比。以梅尾之本。托他人书写毕。此书者新渡也。当寺一本书也。能能可崇重矣。

　　同年十月之比。以写本一校了。

　　沙门释心海(生年三十二戒[萉-巴+(日/(句-口+匕))]十六)
