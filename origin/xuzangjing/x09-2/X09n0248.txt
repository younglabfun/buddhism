卍新纂续藏经第 09 册 No. 0248 圆觉经略疏钞


　　No. 248-A 大方广圆觉经略钞序

　　吴门传教临坛赐紫明义大师思齐述

　　修身者何戒律而已矣融心者何圆觉而已矣始严戒律终显圆觉并是二者予猥受于
先净慧大师(其讳善政)门焉姑以所闻从事兼讲指归途于晚岁乐圆觉为要说其祖演章句即
圭峰定慧禅师略疏二卷略钞六卷疏以通经钞以通疏探𧷤而索隐辞简而义博则备之。

　　裴相国序道固师是流至于今今之驾说者莫不以兹钞为司南乎思齐懵昧幸敷斯教当惧圣言纷于水鹤切虑传者驳于鲁鱼因与武林法师仲希咨度众本访对舆典循尊古卑今之致窃及史阙文之旨约定元钞将事刊勒门人子章力模方板僶俯挥振庸讵是非非也不削则削是也乃本其本后将斯文而觉世者无以不继志而罪我乎如志我者则庶几乎。

　　如来圆觉耀无穷矣圭峰章句导无极矣。

　　时
皇宋康定二年辛巳岁杓建鹑咮月望日谨序

　　No. 248

　　大方广圆觉经略钞卷第一

　　圭峰兰若沙门宗密于大钞略出

　　将释略疏二卷文二初题目二一标总题二显述者二本文三一总叙大纲三一显理二一示觉之心体二一辨其要二一约果德标指心源二一举类。

　　疏元亨等者且举周易乾卦之德而为类也然此国之俗所宗者群典极于周易万物极于乾道(世之万物莫过于天地就中统于地天尊地卑乾道是天故取为类也)取则在于儒流故举儒学所知之道以类至觉之理令其晓矣既移儒士之风自偃群庶之草余喻𤨏碎难类真法首标乾德其在兹焉然元亨利贞既是干之四德今欲显四德且先显乾道乾者卦之名即周易最初之卦也<PIC>X09082101.gif</PIC>(乾卦如此万物皆始于干故为首也故系辞云干知太始坤作成物)谓之卦者易纬云卦者挂也言悬挂物以示于人故谓之卦但二画之体虽象阴阳之气未成万物之象不得成卦必三画以象三才写天地雷风水火山泽之象方谓之卦故系辞云八卦成列象在其中是也但初有三画于万物变通未尽故更重之而有六画备万物之形象穷天地之能事故六画成卦此干之卦本以象天天乃积诸阳气而成故此卦六爻皆是阳画(一长为阳画二短相对为阴画)此既象天不谓之天而谓之乾者天是定体之名干是体用之称(即体之用)故说卦云乾者健也言天之体以健为用圣人作易本以教人欲使人法天之用不法天之体故名干不名天也天以健为用者运行不息应化无穷此天之自然之理故圣人当法此自然而施人事亦当应物成务云为不已终日乾乾无时懈倦是以因天象以教人事故大象曰(天以纯刚故有健用今画纯阳之卦以比拟之故谓之象)天行健(行者运动之称健者强壮之名天之自然象也万物壮健皆有衰怠唯天日行一度谓天体之行昼夜不息周而复始无时亏退刘表云然则天是体名干是用名健是其训)君子以自强不息(用卦象自勉励不可止息故云健也)文言云(夫子作文言以释周易正经也此下释干字云)乾始能以美利利天下不言所利大矣哉又云大哉干乎刚健中正纯粹精也(以其居尊故在诸卦之首为易理之初矣释干字竟)元亨利贞者(文在卦辞)干之功能运用虽多统唯四德故取之也子夏传云元始亨通利和贞正也言此卦之德有纯阳之性自然能以阳气始生万物而得亨通能使物性和谐各有其利又能使物坚固贞正故谓之四德言圣人亦当法此卦而行善道以长万物而为元也又当以嘉美之事会合万物令使开通而为亨也又当以义协和万物使各得其理而为利也文当贞固干事使物各得其正而为贞也是以圣人法干而行此四德故曰元亨利贞也文言曰(此下论干之四德但干之为体是天之用天地运化自然而尔因无而生有也天本无心岂故造元亨利贞之名但圣人以事托之谓此自然之功为天之四德垂教于下使后世人君法天之所为故立四德以设教也)元者善之长也(庄子云天之元德始生万物善之大者莫大施生如父母之恩最重良由能生此身故故辜其恩不报者五刑之属三千而罪莫大于不孝若报者孝顺之福亦世最大故古来至孝皆得感天动地即知能生人命世之上上善故佛教云造千个佛图不如活一人命然万物虽各有所生之处展转推穷至于最初是干阳为始生之本故干于此得名为元即知元者善之长也)亨者嘉之会也(天能通畅万物使之会聚故云尔也)利者义之和也(天能利益庶品各得其宜而和同也)贞者事之干也(天能以中正之气成就万物各得干济庄氏之意以是四句明天之德元是物始于时配春亨是通畅于时配夏利为和义于时配秋秋既物成各合其宜贞为干济于时配冬物成收藏事皆干了于五行之气唯少于土土则分王四气四气运行非土不载故也四气即四时矣自此已下明人之法天行此四德)君子体仁(仁故春)足以长人(体包仁道泛爱施生足以尊长于人此法天之元德)嘉会足以合礼利物足以和义(皆可准知)贞固足以干事(贞正坚固令物得成使事皆干济)君子行此四德者(元仁亨礼利义贞信为四德不论智者行此四事并须智故又干凿度云水土二行皆兼信智)故曰乾元亨利贞(结文王作易云乾元等之言也欲使君子法之然行四德则与天同功非圣人不可而云君子者使诸侯公卿等皆悉行之但圣人行之能建至极余各量力而为多少各有其分但乾卦象天故以此四德皆为天德但阴阳合会二象相成皆能有德非独干之一卦是以诸卦之中亦有四德但余卦四德皆劣于干故其中各有余辞如坤卦云坤元亨利牝马之贞乾卦直云四德更无所言欲见干之四德无所不包矣)然今以干喻佛者干既是动用不息之义是阳气之精粹不同阴体凝静亦如佛是觉者是菩提之智不同涅槃凝寂之体以元亨利贞喻常乐我净者然干阳功用虽广多无畔利天下万物而实体之德唯此四故具五常故(五常者仁义礼智信也元者是仁亨者是礼利者是义贞者是信四德总名为智如上所配既具五常则摄尽儒宗)具五行故(元木亨火利金贞水也土王四时故总合四德既具五行则摄尽阴阳术数休咎等)具四时故(摄一周天也亦如上配)佛德亦尔虽无量无边实体之德亦唯有四由此四故迥超凡夫外道二乘境界广如下释又干是总名元等是别别德之外无别干体佛与四德例此亦然。

　　疏始于一气者推究此乾道之德所从之始始于一气一气者道之所宗阴阳天地之根本也谓天道未分阴阳未泮未有天地人物已前但是淳元之一气故易钩命诀云天地未分之前谓之一气(未分阴阳之二故云一也净名楷疏序云一气瞑蒙玄黄未辨天后华严序云造化权舆之首天道未分)于中转有五运(运谓运数谓时改易取易义也)谓太易太初太始太素太极气象未分谓之太易(此是一气正取最初根本也)元气始萌谓之太初气形之端谓之太始形变有质谓之太素质形已具谓之太极转变五故故名五运(从太易转变成四兼本故云五运也)黄庭经云殊途一会归要终梁丘子注云同归一气是以儒道至教皆宗于一黄庭又云五行相推大归一又云一之为物叵卒见庄子云通于一而万事毕又云一之所起有一而未形(郭象注云一者有之初至妙者也至妙故未有物理之形耳夫一之所起起于至一非起于无非无者玄妙之一气也)系辞云天下之动贞夫一者也此等所言一者皆谓气也(但幽玄无相故云一也故孔释一阴一阳云虚无不可分别故云一)故老子云冲气以为和(河上公云万物中皆有元气得以和柔)肇公云元气含于大象大象隐于圆形为识物之灵灵中有神神中有身等乾卦象曰潜龙勿用阳在下也彼疏释云此一爻之象专明天之自然气也又文言云潜龙勿用阳气潜藏此释初九亦唯指气为本故云始于一气也(结释疏文)。

　　疏常乐下二正明然佛德无量今特指此四者谓其五意一者是佛实体之德故二者对拣凡夫妄执常等四倒翻破二乘无常等四倒故三者是四念处观究竟果故四者诸佛虽说无量法门究竟为显此故五者如来二月在娑罗树四双八只中间而般涅槃只为表此理故初言实体之德者起信论云真如自体相者一切凡夫声闻缘觉菩萨诸佛无有增减从本已来性自满足一切功德所谓自体有大智慧光明义故乃至常乐我净义故名为如来藏亦名如来法身。

　　△二对拣凡夫二乘者由凡夫迷自己如来藏法身真如本来常乐我净故妄计五蕴常乐我净是故佛于种种经中令修不净观苦观无常观无我观以将对治所执生死五蕴常乐我净(此上破凡夫常等四倒讫)然犹未显所迷法身常乐我净故声闻等禀此修行虽各证果尚迷法身常等四德是以佛于诸了义大乘经中广破此见故涅槃经第二云众生亦尔为诸烦恼无明所覆生颠倒心我计无我常计无常净计不净乐计为苦以为烦恼之所覆故虽生此想不达其义如彼醉人于非转处而生转想(此上正破二乘无常等四倒)我者即是佛义常者是法身义乐者是涅槃义净者是法义(正显真实四德)汝等比丘云何言有我想流转生死汝等若言我亦修习无常苦无我等想是三种修无有实义(略于不净但言三者就胜说故)我今当说胜三修法苦者计乐乐者计苦是颠倒法无常计常常计无常是颠倒法无我计我我计无我是颠倒法不净计净净计不净是颠倒法有如是等四颠倒法是人不知正修诸法(此上双结凡夫二乘四种倒也)世间亦有常乐我净出世亦有常乐我净世间法者有字无义出世法者有字有义何以故世间之法有颠倒故不知义何等为义无我者名为生死我者名为如来无常者声闻缘觉常者如来法身苦者一切外道乐者即是涅槃不净者即有为法净者诸佛菩萨所有正法是名不颠倒以不颠倒故知字知义若欲远离四颠倒者应知如是常乐我净(云云)汝等当知先所修习无常第想非是真实譬如春时有诸人等在大池浴失琉璃宝悉共入水求觅是宝竞捉瓦石草木沙砾各各自谓得琉璃宝欢喜持出乃知非真是时宝珠犹在水中有一智人以方便力安徐入水即便得珠汝等比丘不应如是修习无常苦无我不净想等以为实义汝等应当善学方便在在处处常修我想常乐净想复应当知先所修习四法想者悉是颠倒欲得真实修诸想者如彼智人巧出宝珠所谓我想常乐净想(此上约法约喻对二乘四倒重显四德此下声闻难佛先说无我法佛以旧医用乳新医断乳后复用乳以况外道说我如来破我复说我等也后法合云)汝等当知如来亦尔出世降伏邪医外道唱言无我人众生寿者者外道言我者如虫食木偶成字耳故佛唱言无我为调生故为知时故说有我者如彼良医善知于乳非如凡夫所计吾我或言如大拇指或如芥子或如微尘如来说我悉不如是是故说言诸法无我实非无我何者是我若法是实是真是常是主是依性不变者是名为我汝当修习第五卷亦云又解脱者名为不空如水酒酥蜜等瓶虽无水等犹名水酒等瓶解脱亦尔不可说空及以不空空者无二十五有及诸烦恼一切有为加瓶无水则名为空不空者谓真实善色常乐我净不动不变犹如彼瓶色香味触第七卷如来性品亦云佛告迦叶谓四倒者于非苦中生于苦想非苦者名为如来生苦想者谓于如来无常变异舍此苦身入于涅槃(云云余三例云世间说我无有佛性佛法有我即是佛性云云如来非杂食烦恼肉身)迦叶言我从今日始得正见自是之前我等悉名邪见之人(据迦叶之言即无我为邪见有我为正见)后又云先教众生修无我者为除世间诸妄见故计我虚妄非真实故如女人苦味涂乳令子不饮(子病服药忌乳故也)后洗乳令饮子疑不饮等(云云)我今亦说如来藏(云云)第三十七卷又云师子吼者说一切法悉无常苦无我不净唯说如来常乐我净(据上所引重叠数番即知常乐我净是诸佛究竟实德就涅槃一部首末广辨此四文相极广诸实教大乘亦然据涅槃是终穷极教会权归实故偏引之)上来已释第二意翻对两重四倒竟。

　　△三是四念处究竟果者四谓观身不净观受是苦观心无常观法无我(此四行相在下普眼章三十七道品文中所释有心力者检而略说)对治计净等四倒(此通大小乘修)又诸法无行经云观身毕竟空观受内外空观心无所有观法但有名(智论亦同此说)对治计不净等四倒(此唯大乘人修)两重四倒既遣即显自体具真实常乐我净故名为如来法身(如前引起信之文也)故云究竟果矣天台云深观念处即坐道场更不须余机宜不同故说余品(余品者四正勤等)据四念处既是对治四倒与前段四观义亦不殊但缘四念是三十七品之首修行要门一切众生从凡至圣通大小乘无不修习故天台别有四卷念处之文所以佛临灭度遗嘱弟子唯令依此而修(遗嘱之事广在下序分中说)是以别标为一门之意。

　　△四诸佛虽说无量法门究竟为显此者唯识论五位中第五究竟位颂曰此即无漏界不思议(总标)善(净也)常(常也)安乐(乐也)解脱(亦是净也)身大牟尼名法(我也)。

　　△五如来二月在娑罗树间等者涅槃第三十卷云善男子以是因缘故我于此娑罗双树间大师子吼师子吼者名大涅槃善男子东方双者破于无常获得于常乃至北方双者破于不净而得于净善男子此中众生为双树故护娑罗林不令外人取其枝叶斫截破坏我亦如是为四法故令诸弟子护持佛法何等为四常乐我净此四双树四王典掌我为四王护持我法是故于中而般涅槃善男子娑罗双树华果常茂常能利益无量众生我亦如是常能利益声闻缘觉华者喻我果者喻乐以是义故我于此间娑罗双树入大涅槃师子吼言世尊如来何故二月涅槃善男子二月是春阳之月万物生长华果敷荣江河盈满是时众生多生常想为破众生如是心故说一切法俱是无常唯说如来常住不变善男子孟冬枯悴众不爱乐阳春和液人所贪爱为破众生世间乐故演说常乐(结上已说之者此下例说我净云)我净亦尔如来为破世我世净故说如来真实我净言二月者喻于如来二种法身冬不乐者智者不乐如来无常入于涅槃二月乐者喻于智者爱乐如来常乐我净(据此即知佛二月灭度为表常乐我净)然两重四倒总有八倒其四念处观既有性相两重治于八倒即成八行终至成佛即名八德谓法身常等四德是实德示现色身无常等四德是权德(纳耶输等现不净也受金枪等现苦也隐八自在现无我也下生入灭现无常也)故天台云娑罗双树四枯四荣正表于此(枯荣之言是天台所立文在别译经本中)谓法性之色(约大品经说)实非是净凡夫计净是名颠倒实非不净小乘计不净亦名颠倒今观色种即空空中无净云何染着则凡夫净倒破枯念处成色种即假假智常净云何滞空而取灰断言色不净是名二乘不净倒破荣念处成观色本际非空非假非净不净乃名中道佛表此理故于中间而般涅槃余三类此(观受心法苦无常无我等例之)故云常等然此真实四德既具如上诸门义理不同故疏备举云佛之德也。

　　▲疏本乎一心者上所引起信论中真如四德之文是立义分中论主总立一心为本于中有心真如心生灭二门心真如具常等四德心生灭中始本不二为究竟觉亦是四德胜鬘等意皆然故知倒正常等并不离一心佛无边德亦无非一心广如华严经夜摩偈赞品及此疏下释普贤章初种种幻化皆生如来圆觉妙心文中所说可检叙之。

　　疏专一下二明修心成其果德二一举类乾道四德既始于一气故道门修炼专于一气道经云专气致柔意云元气是自然大道性本静默柔弱故能生于动(老子云静为躁君)能生刚强(又云柔胜刚弱胜强)庶人不能安静默守柔弱故乖于道不能保寿命不能成万事不能为人君主和于天下(故老子云强梁者不得其死又云富贵而骄自遗其咎又云飘风不终朝又云驰骋田猎令人心发狂等)故达道之人专注其志至于静至柔一元之气(夫子云志于道)合于自然大道勤而行之保雌守弱绵绵不已(故老子令人为而不恃长而不宰挫锐解纷知白守黑勿矜勿伐若拙若讷抱一为天下式如水处众人之所恶如婴儿之未孩此上皆撮略道经中文也儒道二教大意皆然不繁具引)功用既着而致于柔名为成道也(修成之时还成本道故道经云夫物芸芸各归其根归根曰静静曰复命复命曰常又云复归于无极此如佛教中反本还源为究竟果)道成则能保寿命成万事子育万物既合于乾道则各正性命保合大和乃利贞也故老子云天下之至柔驰骋天下之至坚又说当其无有其用外其身而身存终不为大故能成其大周易谦卦中说谦如水而能下故百川归之而成大海西升经云柔弱莫过于气气之柔弱莫过于道道所以柔弱者包裹天地贯穿万物夫柔之生刚弱之生强而天下莫能知其根本所从生者乎(根本者柔弱也)据上诸文皆云道至柔弱故今云专一气而致柔也(专一气是修行而致柔为成道故下正明云修一心而成道以对此也但文异耳)所言一者若论根本即是元气以未分清浊故云一也若约修炼即是和气谓胎息法绵绵若存不纵不抑绝诸造作不运心机合本元气离太急太迟太粗太沉等名为和气阴气阳气和通不二故云一也故道经云冲气以为和(得气和柔如骨中有髓等)又云谷(谷养也)神不死是谓玄牝玄牝之门是谓天地根绵绵若存用之不勤又云抱一能无离乎(一者道始生太和之精气也)专气致柔(河上公注云专精气使不乱则形体应物而柔顺也)能如婴儿乎又云使心气曰疆(心当专一则神气实内是曰柔弱役心使气则和气去中是曰强梁钞释曰上柔下强可以得失相对说之如上说乖道而强梁合道而柔弱是也)是谓深根固蒂(人以气为根以精为蒂)又云天得一以清等(地宁神灵谷盈万物生王侯正)是以圣人抱一为天下式庄子云一其性(饰则二也)养其气(不以心使之)合其德(不以物离性)黄庭内景云殊途一会(同归一气)归要终一志不久升虚无(学道专一与虚空同体则神仙可致)又云正一含华乃充盈(存正守一神气荣华)肇公云守真拘一不染外物清虚太一其何有失系辞云夫干其静也专其动也直(直则正也)释曰上所引文皆是儒道修炼之门专气而为要妙之义也(脚注者皆各是本注谓河上公注老子郭象注庄子韩康伯注系辞梁丘子注黄庭经)。

　　疏修一下二正明佛果之德既本乎一心若不修一心而乃别修者岂成佛道如磨砖不成明镜炼铁不得真金等故清凉大师所说万行并不离心但能觉了自心现量毕竟清净即一念之中万行备足心不起止也知不起观也不缘万境舍也止妄不生戒也安心谛理忍也心无间断进也心体离念法也心之本觉佛也体相无违僧也六度三宝并一心故华严经云菩萨修诸佛法净诸佛刹积集妙行调伏众生乃至得大菩提悉不离心是故应以善法扶助自心应以精进坚固自心应以忍辱坦荡自心应以智证系白自心应以智慧明利自心应以佛自在开发自心应以佛平等广大自心应以佛十力照察自心又云菩萨应知自心念念常有佛成正觉何以故诸佛如来不离此心成正觉如自心一切众生心亦复如是据上等文故知欲成佛道必须修一心也而言一者论云心真如者即是一法界大总相法门体所谓心性不生不灭等此总相心通于凡圣因果不分染净故云一也。

　　疏心也下二正显示八一标举心者如来藏自性清净心也泛言心者总有四种梵语各异翻译亦殊一纥利陀谓肉团心二缘虑名心谓八种识俱能缘虑自分境故三质多此云集起心即第八识集诸种子起现行故四干栗驮谓坚实心今辨此也。

　　疏冲虚下二直显冲者深玄也华严序云汪洋冲融又云包纳冲邃疏云冲深包博故老子云道冲而用之或不盈虚者非质故妙者染而不染故如莲华虽在淤泥不为所染故喻妙法也天台解妙有其十义天长疏解妙云非粗非妙方名至妙故下文云种种幻化生于如来圆觉妙心粹者精纯也炳焕者俱是至明之相炳着焕烂也故华严疏序述十玄门中微细相容安立门云炳然齐现犹彼芥瓶意取历历分明不错乱之状矣论语云焕乎其有文章注云焕明也灵明者若但云明未拣日月之类故云灵也意云心之明者在无法不知而无分别无法不现而无差别幽灵神圣寂然洞然故曰灵明即此灵明而炳着焕烂。

　　疏无去下三竖通无去无来者谓此心不迁向前际去不从后际来亦不于现在住现在住者是诸有为法也故成唯识论云住表此法暂有用今不同彼以此真心无相无能所故不可见之于现在净名云但以数故说有三世非谓菩提有去来今良由菩提亦无自性即同真心故非三世若就菩提当相则有始无终岂免初际冥通三际者由不属三际故俱通也且如今日眼识不能见昨日色者以随所见色皆落谢过去也今以真心不随诸法迁向过去故于今时向真心中能现前际诸法影像历历亦能预现未来之法历然然虽通于三际三际求之皆不可得与所知所现三际之境而不可分故言冥也华严经云法性遍在一切处一切众生及国土三世悉在无有余亦无形相而可得前三句通三际后一句冥合。

　　疏非中下四横遍言非中外者有二意一不在身中及中间亦非身外若在身中中间则有处所若在身外则非我心根尘识三皆不可得何有内外中间者焉二谓此心非有无二边故非外二边既遣中道亦亡故非中非中非边是绝待灵心也此言非中所谓非是中非谓是非中言非外者所谓非是外非谓是非外洞彻十方者心有所在则有所不在以无所在故无所不在故洞彻十方也洞彻二字通论义亦不殊若对冥通之言则二文文势稍异谓洞然透彻无所不遍意显决定举体全遍非莽齿随宜而说然冥与洞各于句中互相影略二皆备矣不妨亦云冥通十方洞彻三际等。

　　疏不灭下五真常不灭不生者真心不变故不生灭起信云所谓心性不生不灭然不生灭三性不同谓遍计无体可生可灭依他起性即生不生即灭不灭圆成实性自体本有不待新生尽未来际究竟常住永不断灭今即当此自性不生不灭不同前二若三性相对各据自相说者即遍计之法妄生妄灭圆成真心不生不灭依他有二谓相同遍计似生似灭性同圆成不生不灭华严云一切法无生一切法无灭等以依他无别自性故全同圆成也一切大乘经说一切诸法不生不灭寂灭常住等皆此义也岂四山之可害者涅槃二十九云如我昔告波斯匿王大王有亲信人从四方来各作是言大王有四大山从四方来欲害人民王若闻者当设何计王言世尊设有此来无逃避处唯当专心持戒布施我即赞言善哉大王我说四山即是众生生老病死生老病死常来切人云何大王不修施戒今云害者以经云欲害人民也若就经文法合云生老病死常来切人者今即应云岂四相之可切亦通。

　　疏离性下六绝迹离性离相者诸法无性皆空即性也谓色即空等缘生诸法即相也谓空即色等今以真心虽空无一物而体非空故离性虽随缘成一切色等诸法而体非色故离相离相离性故名中道真性也奚五色之能盲者奚何也五色能盲即道经云五色令人目盲(贪淫好色则伤精失明也)五音令人耳聋(好听五音则和气去心不能听无声之声也)五色者青黄赤白黑五音者宫商角徵羽文中举此五方正色正音余可例知今疏意云夫色能盲者只能盲对色之识今真心离相不与色对彼岂能盲若对色色即空即谁能盲道教中以虚无寂寞为道忘情绝智为修故观色聆音即盲聋失道今真心离性不滞空无故见色闻声声色不能盲之昧之也如镜明现色色何翳明。

　　疏处生下七不变四句两对中皆上句以法标之下句以喻显之无始生死漂溺有情故如流无边无底故如海涅槃是第一义天高超彼岸之义故有岸天之言骊珠者骊龙颔下有明月宝珠光明洞彻虽在海中光明不灭不同灯烛入水则灭然不能遍照海中所有一切故云独耀众生虽处生死之中此心灵鉴不昧然且迷之不觉不觉故不能通达一切但照体独立如珠独耀故梁武帝制达磨大师碑文标意云沧海之内有骊龙珠白毫色天莫见人莫识我大师得之矣沧者是水深广幽远之貌如天苍苍是高远之貌踞涅槃岸者涅槃此云圆寂一切诸法皆空心本无念融为一真体性无别生死喧动故真心圆满皆寂静也踞者安然而居之谓也故时人皆呼憍慢贡高为踞傲法华云遥见其父踞师子床宝机承足悫云若非莲藏化主孰踞其源桂轮者月也月中有桂故目之为桂轮碧天者晴秋之夜无云雾故唯见碧色其犹第一义天无诸惑业云雾故喻碧天既诸法皆空寂则心之本觉大智慧光明遍照法界离诸分别故云孤朗然月在青天无所不照是以心圆寂时如天之月不同海珠又前云独者约就迷时但能自照不能普照一切今云孤者约晴霄秋天唯月普照天下星等灯烛皆不可类如即体之智非对待始觉之智可比。

　　疏大矣下八随缘大矣哉者仰叹之辞周易文势也或在所叹之上即大哉乾元万物资始又云大哉干乎刚健中正纯粹精等是也或在所叹之下即乾始能以美利利天下不言所利大矣哉又云随时之义大矣哉又系辞云盛德大业至矣哉等是也今兼两势谓略述此心竖穷三世横遍十方于诸法中无不通彻述之不可穷尽故结叹云大矣哉兼欲述下能生起万法性相无碍深远广博之德故标叹云大矣哉也万法资始者正明此心不守自性随缘生起世间一切染净诸法也今且先明迷此真心成有漏染法后方约次下疏文显此心离倒本具河沙功德妙用性相无碍元是无漏之法且初染者谓诸众生虽本有此清净心由无始已来迷之不觉(论中根本不觉也即独头无明迷真之义论云谓不如实知真如法一故等)故妄认四大缘虑为己身心(下文云妄认四大等)故展转生起枝末枝末自在三重一由前根本无明故起种种烦恼二由烦恼故造种种业三由业成故受六道种种生死苦报佛名经云独头无明为烦恼种又云此三障者更相由藉由烦恼故以起恶业恶业因缘故得苦果一从无明起烦恼者略说烦恼粗相唯贪瞋痴谓既妄认四大五蕴为自身心自然便贪一切荣乐之事欲以润之便瞋一切违情之境恐损害之愚痴之情种种计校如上烦恼皆由迷真执妄而起也二从烦恼起业者既贪瞋猛盛即造十恶等业或贪来生富乐之报造诸善业或厌下苦粗障欣上净妙离修四禅八定不动业由迷第一义故善恶不动俱是有漏染业也三从业受报者然声响形影之报纤毫不差由前恶业成则有地狱饿鬼畜生等种种苦报由前善业成则有四洲及六欲天等种种乐报由前不动业成则有色界四禅无色四空等种种差别之报所受苦乐之身是别业正报所居胜劣器界是共业依报然万法展转有所亲依唯初不觉亲依清净心性即知万法就最初始起必藉真心故云资始不言资生如干云资始坤云资生地亲生故后明此心具河沙德用者如次疏说。

　　疏万法下二示心之觉相三一会妄显真以标指上云万法通于染净此云万法且约染相会染皆空方显净相净相与性即无碍也释此一段之文作四重分别一具释二配禅宗三配五教四辨所用之文字且初具释所言虚伪者虚妄诈伪也谓但有其妄相而无实体曰虚隐其虚相诈现实状曰伪故论云三界虚伪疏缘会而生者应先问云何得知万法虚伪答必待众缘相会方能生故故云缘会而生缘有其四谓因缘等无间缘所缘缘增上缘且就因缘解者有其内外外者如谷子水土人时而芽得生泥团轮绳陶师而器得成内谓过去已熟之业为因此世父母为缘而此身得生未有一物不假内因外缘而得生者故中论云未曾有一法不从因缘生也此上犹对小乘宗说若穷究缘生之义从本起末说者清净心性为因根本无明为缘生三细业识为因境界为缘生六粗广如起信论说疏生法本无者既属众缘自无其体当知一切生法不待灭而本无故云生法本无故中论次前句云是故一切法无不是空者又云因缘所生法我说即是空又云诸法不自生亦不从他生不共不无因是故知无生肇论云一切诸法缘会而生缘会而生则未生无有缘离则灭如其真有有则无灭以此而推虽今现有有而性常自空乃至实相自无非推之使无故名本无又解生法即二执也生空法空故云本无。

　　疏一切唯识者问既一切本无何以现见诸法答唯是自己妄想心识所变现故故云一切唯识(以意识想尘或时想无为有想有为无即知心识所想无定以喻五识缘五尘亦然)故成唯识云彼我法相(我有种种相法有种种相此我法二种摄尽一切世间诸法也)皆依内识(识体)所变见相(二分)而起假说(随缘相而立假名也)非依离识实有我法又云变谓识体(自证分也)转似二分(见分相分也然有漏识自体生时皆似所缘及能缘相似所缘相名为相分似能缘相名为见分此有二释一云识体是有二分是无无而似有故云似也二云二分亦有是依他起所言似者似遍计实有之二分也)相见俱依自证起故依斯二分施设我法彼二离此无所依故二十唯识偈云唯识无境界以无尘妄见如人目有翳见毛月等事起信论云一切诸法唯依妄念而有差别若离心念则无一切境界之相又云心生则种种法生心灭则种种法灭问若无外尘但妄见者应一切时一切处皆见有色或皆不见何故于有色时处眼则见色余无色时处则不见邪答如人梦中所见境界诸物虽一切是无从想心起然亦不妨见有物处见无物处或先见后不见或初不见后见非处处皆见亦非一期长见心识变起诸法无而见有亦然又问若尔何故多人同处同时皆同于有处见有无处见无有时见有无时见无邪答如百千饿鬼同依业力皆于无脓血猛火等处同时而见岂清流河水实有猛火等邪故知一切俱是心识。

　　疏识如幻梦者先问曰既是心识变起诸境诸境虽无心识还有何以前云生法本无有为心识岂非缘生法邪故此答云识如幻梦亦即是无然唯识论亦有此喻而所用之义不同彼云我法分别熏习力故诸识生时变似我法如幻梦者幻梦力故心似种种外境相现缘此执为实有外境彼释意云幻梦所见之物虽无其幻梦则不是无故有力变起妄境今就无相及法性宗中所释意即不然二喻之中且约梦说谓梦想与梦境俱是无法若言一有一无者则梦想与所见物应异异则梦不是物物不是梦觉来梦灭其物应在如庄周睡时梦见身为胡蝶在华园中蝶若非梦梦又非蝶则寤来梦灭胡蝶应在以二物真妄别故又蝶若非梦应是真蝶梦若非蝶以何为相以此而推梦想与胡蝶虽似能见所见之殊其实一体所言梦者但是庄周睡时本有心识由昧略故忽然妄现倒想及胡蝶华园等相即呼此相及想而为梦也于此虚妄一梦之上似有内外身心殊内心即蝶想身即蝶相外即华园之相理实而言想即蝶蝶即想蝶相既全空无蝶想岂独是有又所执蝶相分明似有岂便有邪又若能执之想寤来虽无不妨未寤之时且是有者所执蝶相寤来虽无未寤之时亦应是有若尔即是心境俱有何言唯识今穷本末以法合喻谓所言唯识者但是迷人(合睡)本有性净真心(合庄周睡时本心故次句疏云但是一心)由不自了悟故(合于昧时)遂有三细六粗等现(合于蝶相)即呼此等云唯识也(合梦)于此一类妄识之上似有内外之殊(内合蝶想外合蝶相)其实境是识境识是境识(合蝶即想想即蝶也)故傅大士云未有无心境曾无无境心一一对喻昭然可明智者审思矣佛于权教说唯识理者良由未显出性净真心且含在第八识中故以泯境存心至终教了义经中显出真心本觉方言心境俱空也成唯识亦云为遣执心心所外实有境故说唯有识若执唯识真实有者如执外境亦是法执若约病患之喻说者如人本有净眼被风热等翳(根本无明也无眼之人必不患翳无佛性物必无妄想也)即见空华种种相貌(六尘境也)成唯识论释意云空华虽无其见华之翳眼非无今意即云离于本眼无别见华之眼(如离真净心性无别八识之殊)翳是热气热气复云何能见故能见所见皆是虚妄但以翳故本净之眼虚妄见华即知境识皆空但以迷故真净心中虚妄见境但言识无不言不迷但言本眼外无别翳眼不言不翳余诸风热昏狂等患皆例此知亦于本心之外无别狂心等也。

　　疏但是一心者问据上所说既心境皆无谁是说无之者且如真理本无见有之者故见有为妄今若亦无见无之者见无亦应是迷又虽梦想梦蝶不实且不妨有庄周身心今既心境俱无依何妄现根识尘境故答云但是一心谓梦想兼胡蝶二相但是庄周一人无别二相妄识兼妄境二法亦但是真实如来藏一心无别二法故根身器界及心心所一切皆空无非一真心也诸大乘经论皆说万法唯心是此义矣然唯心之义浅深有异若法相宗言唯心者但是有为心识缘虑积集了别辨境为相即是此上来云一切唯识是也若法性宗云唯心者真是真如之心无为无相离诸缘虑分别缘虑分别亦唯一心故起信论云心真如者即是一法界大总相法门体(云云)乃在离言说相离名字相离心缘相毕竟平等无有变异不可破坏唯是一心故名真如此中云缘虑分别等唯一真心例如彼法相宗中说诸外境唯八识也问若尔则诸佛菩萨岂但见无相真心更无有境界等邪答理实如此故经云离一切相即名诸佛等但得妄想根识尘境之执都尽则成融通自在身智国土染净无碍如下觉相中说。

　　疏心寂而知者先问真心既非色声香味等相复无分别缘虑爱恶等相未审何者是此真心真心自体有何胜能云何表显的有真心凡欲释诸法门皆须释名出体不可但言一心不出体相故此答云寂而能知也寂者是实体坚固常定不喧动不变异之义经云一切空寂法是法寂不空若无真心之体说何物寂何物不动不变邪知者谓体自知觉昭昭不昧弃之不得取之不得是当体表显义非分别比量义上言不喧不变动等者只说此知寂而不变等也寂是知寂知是寂知寂是知之自性体知是寂之自性用故清凉大师答顺宗皇师心要云灵知不昧性相寂然又云以知寂不二之一心契空有双融之中道此经云圆觉普照(知也)寂灭无二(寂也)璎珞经说等觉照寂妙觉寂照金光明经摄大乘论说佛果无别色声功德唯如如(寂也)及如如智(知也)独存荷泽云即体之用自知即知而体自寂名说虽差体用一致诚谓用而常寂寂而常用知之一字众妙之门恒沙佛法因此成立华严问明品说佛境界智佛境界知二相各别偈答知云非识所能识亦非心境界其性本清净开示诸群生彼疏释云知即心体通于染净然此真心有二种用一自性用二随缘用今言知者即自性用不待对缘本自知故随缘用者即一切分别种种心识差别智慧及一切所作所为成办一切事业以必待对缘方能发现及能成办故如大摩尼宝能现一切色像亦能随意出生一切所要之物名随缘应用也若无意愿即不出生又于不对缘之时亦不能现故其珠之光明即表里透彻常自照耀对物不对物坚实明净常无增减其中影像不妨或有或无种种变易坚净喻心之寂体也明照喻心之智用也坚净者即明而坚净也青黄种种差别者即对境能青黄等也。

　　疏目之圆觉者结成此经所诠法也若于寂知之境但见身心外尘生死变动之相及顽碍念念之相即不名觉故论云一切众生不名为觉等设于身心空有等中觉有能知之心不属诸物常自能知虽似觉相亦不名圆以空有等法不即觉故觉心之外仍有空有等故故非圆也今此良由从万法展转推逐悉无一法体存但是一真之心竖穷横遍心外无别一法尽是觉心故名圆也故下文云证得诸幻灭影像故尔时便得无方清净无边虚空觉所显发觉圆明故显心清净乃至一切觉故首楞严云若有一人发真归源十方虚空一时消殒又云寂照含虚空却来观世间犹如梦中事是以观推万法虚幻如梦本空显出心体即名圆觉矣上来具释竟。

　　二配禅宗者从万法虚伪乃至识知幻梦五句是空义兼此寂知正是荷泽所传空寂是心知是用之宗旨也。

　　三配五教者然此一段于五教中具足其四以此经但分同华严故不配圆教谓初二句小乘教次二句大乘法相教次识如幻梦一句意显心境全空即大乘破相教此二合之为始教也后三句顿教兼次上三句与此相合以为一义即是终教又此后三句中初句含终次句正顿后句含圆。

　　四显所用文字者然此段文句皆有所凭唯目之圆觉一句是自结成矣谓论云三界虚伪唯是一心今以蹑前万法之言故但改三界字为万法字耳缘会而生及本无之言即是肇论宗本义中标云本无实相法性性空缘会一义耳释云一切诸法缘会而生缘会而生则未生无有(云云如上所引)乃至有而性常自空故谓之性空性空故故曰实相实相自无非推之使无故曰本无又生法二言法相宗经论章疏之常谈也一切唯识识如幻梦者成唯识论文但是一心者起信论文则改唯字为但字矣。

　　疏弥满下二即体之相以圆收二初离过上推心境俱空显出圆明知觉既无一尘一念之相即廓周法界弥然畟。(音测)满无有边涯是一味之觉无不清净故下文云尔时便得无方清净乃至一身多身一世界多世界尽于虚空圆里三世一切清净于真觉境中无别一尘有体之法何以故色乖空故如火乖水水不容火故云中不容他此即法界观中真空绝相观也于中正当泯绝无寄观矣彼亦云良由会色归空空中必无色又此中亦无于空何以故觉非空故故佛顶经云若有一人发真归源十方虚空一时消殒是知空色俱绝故云不容他也故泯绝无寄观中又云不可言即色不即色即空不即空等又云生心动念即乖法体失正念故皆是不容他之义也亦应云以容他物即乖法体又亦是理事无碍观中以理夺事门彼文云事既揽理遂令事相皆尽唯一真理平等显现以离真理外无片事可得故据此即上推万法虚伪乃至寂知即当事能显理门也然中不容他之言此是佛顶经文势彼云云何是中更容他物。

　　疏故德下二具德二初法二初总标具德谓根尘识等一切诸法若是实有即乖觉性故华严云未曾有一法得入于法性今以一切清净不存一微尘之自体故无边清净觉中所有一切诸法莫不一一尽是性之德相性之业用如金之器器器皆金如镜之像像像皆镜故云皆同一性此是会事归理也言德用者德即相大用即用大皆同一性即体大然此德用尽收色心境智时处教义行位一切诸法不同论中翻对妄染本空但显自性之德言无边者有二义一事法数多过于河沙无有限量二谓此诸法等无自体故无有分限名无边矣。

　　疏性起下二释成性相无碍理事交彻事不异理理不异事互相融故谓觉性离前执计之过故能全体起为一切诸法如金出矿方为诸器如镜垢尽方显万像性外无别一法为能所起起唯性起故晋译华严经有性起品华严关键中有性起门纵说诸缘互相资发就此门中缘起亦成性起然法相宗所说真如一向凝然不变其缘起法自是有为色心若此法性宗所说真性洞鉴灵明全体即用故举体常为万法举体常自寂然寂然是全万法之寂然故不同虚空断空顽凝而已万法是全寂然之万法故不同遍计倒见定相之物拥隔阻碍境智历然者一切诸法虽其数无量不出色心收尽但倒执之时色等诸法是五根六尘心心所法是情识缘虑等念今无能所之执故成无边妙境无量智慧此二句即当依理成事门及理如事理门相得性融身心廓尔者即事如理遍门谓诸事相既全性起起不异性故随所依性廓周法界故下文云身心寂灭平等本际圆满十方不二随顺又云觉性遍满圆无际故当知六根遍满法界乃至六尘四大陀罗尼门等遍满法界。

　　疏方之下二喻贤首品十种三昧门中第一圆明海印三昧门也谓大香海澄渟万象历然齐现犹如印文影像如诸相海水如圆觉故文云或现童男童女形天龙及与阿修罗乃至摩睺罗伽等随其所乐皆令见众生形相各不同行业音声亦无量如是一切皆能现海印三昧威神力又大集经云阎浮提一切众生身及与外色大海中皆有印象故名海印菩提亦尔是名菩萨海印三昧清凉以十义释之具在大钞越彼大虚者有二义故越一若以目观此虚空此空尚以色为边际故二若以智观此空此空是识所变但是觉性之中一分义故又真觉融色故弥遍十方此太虚不能融色故不遍(既不融即相碍)故佛顶云空生大觉中如海一沤发悫云首楞叹虚空之小圆觉嗟法性之宽比之常谈海形牛迹故云越也。

　　疏恢恢下三结叹觉体超名相恢恢者广大旷远之状老子云天网恢恢疏而不漏(天所罗网恢恢甚大虽自疏远伺察人善恶无所失也)庄子云恢恢焉犹有余地晃晃者晃炽盛照曜辉赫之貌也恢恢体也寂也圆也晃晃用也知也觉也迥出思议之表者不可思议也何名不思议心言不及故谓理圆言偏言生理丧法无相想思则乱生故金刚三昧云千思万虑不益道理徒为动乱失本心王故知心王言语道断(名是言语道路)心行处灭(相是心之行处)故古德云口欲辩而辞丧心将缘而虑息则迥出于言象之表矣云心言不及者谓法无名故言不及法无相故心不及于所缘境非定名定相故于心口不可思议何法不思议即圆觉性相无碍也何故不思议即染而净(凡圣通局之类一一例之又非性相故)何用不思议(假名引导尚恐难入今泯绝踪迹于生何益)显法超情令亡言故谓法体实离思议之境若令住思议求不能入今说离言超情众生即忘言绝虑不住言象而求之也自然入也故六七祖师皆有善恶不思量等言矣。

　　圆觉经略疏之钞卷第一
卍新纂续藏经第 09 册 No. 0248 圆觉经略疏钞


　　圆觉经略疏之钞卷第二

　　疏我佛下二明教二一总叙教起因缘二一明佛悲念我佛证此者此谓前不思议融通法也佛证此法得无上安乐(无上菩提觉法乐无上涅槃寂灭乐)愍一切众生皆有此安乐之法而乃迷之横受虚妄之苦故贤首云真乐本有失而不知妄苦本空得而不觉故十地论云佛成道七日未说法者显示自乐大法乐故复舍如是妙乐悲愍众生为说故知诸佛证唯证此说唯说此故法华云佛自住大乘如其所得法定慧力庄严以此度众生自证无上道大乘平等法若以小乘化乃至于一人我即堕悭贪此事为不可疏再叹奇哉者即华严出现品云佛子无一众生而不具有如来智慧但以妄想颠倒执着而不证得(凡夫妄想权小执着颠倒通二)若离妄想一切智自然智无碍智则得现前便举一尘含大千经卷之喻后合云如来智慧亦复如是具足在于众生身中但诸凡愚不知不觉不得利益尔时如来普观一切众生而作是言奇哉奇哉(故云再也)此诸众生云何具有如来智慧迷惑不见我当教以圣道令其永离妄想自于身中得见如来广大智慧与佛无异疏三思大事者三思之言有其二意一者十地经是佛初成道第二七日说故论判云时胜谓成道第二七日说故(问若尔初表胜初七何故不说论次答曰)初七思惟因行(能说之智)缘(所化之机)行故(欲将所得妙法以逗物机故思惟行)释曰十地论但云思惟今云三思者外有文而内有义有义者夫思惟忖度审谛必翻覆再三以为后轨如三请三礼之类也外有文者即论语云季文子三思而后行子闻之曰再斯可矣(注云文子忠而有贤行其举事寡过不必乃三思也)今借此语以对上再叹之言也二者法华经云我始坐道场观树亦经行于三七日中思惟如是事(今云三思者三即三七日思即思惟如是事)我所得智慧微妙最第一(即大事也后当具引本文即此是十地论中思惟因行也)众生诸根钝着乐痴所盲如斯之等类云何而可度(此十地论中思惟缘行也故下云悟有易难今此但是难者正由着乐痴所盲故难悟也)疏言大事者经云诸佛世尊唯为一大事因缘所谓欲令众生开佛知见使得清净故出现于世等义如下释。

　　疏既全下二叙佛化仪三一明利济心等既者已也是蹑前证此之言也谓前云证此又云三思等已是摧魔军全十力讫今为欲显演教度人仪式故却牒起成道之相故云摧魔等也全者简菩萨十力智度论说菩萨亦有十力故今云全十力即佛智也诸论皆云十力华严梵行品文乃名智也然如来唯一诸法实相智力此力有十种用故说为十名力者能摧怨敌故不可屈伏故其十种别义在下佛答普眼文中有十力章广释疏能摧等者本行经说悉达太子向菩提树下心念欲度波旬放光照三千界波旬自然闻偈声说太子欲证大明空汝境界魔领无量徒众诣菩提树变现种种可怖畏相太子唯思念法心不扰乱(云云)乃至魔退诸天赞喜即于其夜成阿耨菩提言树下者菩提树下也今却以十力在降魔前者但取文便非谓成道在降魔之前疏爰起四心者爰是发语之辞尔雅云爰曰也起谓发起四心者谓慈悲喜舍四无量心也菩萨从初乃至成道常运此四种心教化众生谓慈能与乐悲能拔苦喜谓庆彼得乐舍谓怨亲平等此四种心各具三缘(一者生缘缘一切众生相二者法缘缘五蕴差别之相三者无缘不住上二相也)皆广大无量故云四无量心疏宝藏者涅槃第七因说常乐我净迦叶菩萨问云世尊二十五有有我不也佛言善男子我者即是如来藏义一切众生悉有佛性即是我义如是我义从本已来常为无量烦恼所覆是故众生不能得见善男子如贫女人舍内多有真金之藏家人大小无有知者时有异人善知方便语贫女人曰(云云)乃至是人即于其家掘得真金之藏女人见已心生欢喜生奇特想宗仰是人善男子众生佛性亦复如是一切众生不能得见如彼宝藏贫人不知善男子我今普示一切众生所有佛性为诸烦恼之所覆蔽如彼贫人有真金藏不能得见如来今日普示一切众生诸觉宝藏所谓佛性而诸众生见是事已心生欢喜归仰如来第十八又云善男子大涅槃经悉是一切诸佛秘藏何以故诸佛虽有十一部经不说佛性不说如来常乐我净诸佛世尊不毕竟涅槃是故此经名为如来秘密之藏十一部经所不说故故名为藏如人七宝不出外用名之为藏又如来藏经有九种喻喻如来智慧隐在众生身名如来藏今疏引者第五喻也经云譬如贫家有珍宝藏宝不能言我在于此既不自知又无语者不能开发此珍宝藏一切众生亦复如是如来知见大法宝藏在其身内不闻不知耽着五欲轮转生死受苦无量是故诸佛出兴于世为开身内如来法藏九喻之中义意并余八喻文义并如下文殊章广释然彼经末总校量功德云供养过去恒沙佛乃至造恒沙七宝台高十由旬日日如是乃至五十恒沙七宝台供养恒沙如来不如有人(云云)百分不及其一(云云)乃至譬喻所不能及(凡夫身中佛难信故信者功德倍多)。

　　疏然迷下二明随器顿渐迷头舍父二喻皆喻众生迷失本性谓为本无故轮回生死此是佛所化之机也于中复有二类故举两喻言迷头者佛顶经第四云富楼那言敢问如来一切众生何因有妄自蔽妙明受此沦溺佛告富楼那汝虽除疑余惑未尽吾以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走于意云何此人何因无故狂走富楼那言是人心狂更无他故佛言妙觉明圆本觉明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得何藉劬劳肯紧修证言舍父者法华信解品须菩提等四人闻方便品及譬喻品未曾有法以喻领解(今取意撮略叙之)大意云如人年小舍父逃逝久住他国至五十岁年既长大加复穷困驰骋四方以求衣食渐渐游行遇向本国其父先来求子不得中止一城其家大富财宝无量穷子佣赁展转遇到父舍住立门侧遥见其父踞师子床宝机承足诸婆罗门刹利居士恭敬围绕以真珠璎珞价直千万庄严其身吏民僮仆手执白拂侍卫左右穷子恐怖悔来在此窃作是念疑是国王大臣恐逼驱使疾走而去长者遥识心喜念言财有所付遣人往捉穷子称怨自念无罪而被囚执父知彼下劣方便遣憔悴人徐语言此有作处倍与汝直雇汝除粪父着粗弊衣执除粪器语言勤作勿复余去我如汝父如所生子呼之为儿穷子虽喜犹谓作人故二十年中常令除粪后相体信出入无难然其所止犹在本处父疾临终命子集会亲属王臣付与财宝后法合云世尊大富长者即是如来我等皆是佛子(云云)我等于生死中受诸热恼迷惑无知乐着小法今日世尊令我思惟蠲除诸法戏论之粪得至涅槃一日之价心喜为足便谓弘多佛便纵舍不为分别汝等当有如来知见宝藏之分世尊以方便说如来智慧我等从佛得小涅槃以为大得于此大乘无有至求又因如来智慧为诸菩萨开演大乘而自于此无有志愿所以者何佛知我等心乐小法以方便力随我等说而我等不知真是佛子今我方知世尊于佛智慧无所吝惜若我乐大佛则为我说大乘法于此经中唯说一乘是故我等说本无心有所希求今法王大宝自然而至疏悟有易难者迷头者如狂心歇歇即菩提此为易也舍父者二十年中除粪犹在本处不肯蚤信是长者子故为难也。

　　疏故仙苑等者由前根有易悟难悟之殊故佛说顿教渐教之异也仙苑鹿野苑也是古昔仙人所住处故普曜经云佛成道讫第六七日于波罗柰国仙人鹿苑度阿若憍陈如佛唱善来苾刍便发戒品付法藏经云佛住波罗柰鹿野苑中古仙住处为五比丘初转法轮觉场者菩提场也梵语菩提唐言觉今取唐言故云觉场场者证觉之处即天地之中摩竭提国王舍城西二百里菩提树下金刚座上若约法则万行皆是道场理智相会之处故为表所说如证故不移其处而说顿教顿教最初即华严也经云如是我闻一时佛在摩竭提国阿兰若法菩提场中始成正觉乃至有十佛世界微尘数菩萨摩诃萨所共围绕疏教兴顿渐者对上易悟之机即菩提场初成正觉不移其处便兴顿教顿教之首便是华严自后乃至灭度中间每遇上根即顿说真性时处不同皆名顿教有数十部又对上难悟之机故三七日后往波罗柰仙人住处而兴渐教渐教之首即是五比丘所闻四谛法轮中间三时五时渐次而说处所各别终至法华涅槃皆名渐教三乘权实部类尤多今但指二处者各论根源最初起者。

　　疏渐设下三明顿渐之相五时异者佛初成道三七日思惟已便往仙苑及诸住处十二年之间说诸有为法缘生无我然犹未说法无我理名初时有教即阿含等一藏小乘经是第二时中依遍计所执说诸法空然于依他圆成犹未说有名为空教即诸部般若经是第三时中说法相大乘境空心有名中道教即深密等经是第四时中开示一切众生如来知见会三乘为一乘会权入实名同归教即法华经是第五时中临入涅槃说一切众生乃至阐提皆有佛性凡是有心定当作佛常乐我净名常住教即大般涅槃经是从始至终成就一类之机故总名为渐教疏空有迭彰者迭递也谓约我法心境真俗或先后或同时递互相对彰显诸法空有之义也且初心境有两对空有谓第一时教心境俱有第二时教心境俱空(上二先后递互)第三时教境空心有(同时递互)约真俗者自有四句谓第二时教俗有真空四五时教俗空(破世间常乐我净故)真有(显出世常等故故经云空者生死不空者涅槃也)第三时教四重二谛前后相望互为空有若二三时教相望第二时真俗俱空第三时真俗俱有约我法者亦有四句谓第一时教初人天乘我法俱有中间大乘我法俱空次初小乘我空法有最后涅槃我有法空(彼经破小乘无我显说真我故)上来总有十对空有皆约法约时递互隐显故云迭彰(此下虽更说空有相对无心力者亦不用叙之)若约诸教说空说有判深浅者如说诸外境取第一第二时教相望一有二空空深有浅若说依他缘起心心所法自有两对谓二三时教相望二空三有空浅有深三与四五相望初有后空空深有浅若说我者初后相望初空后有空浅有深余之空有深浅皆例此知由此诸教或破有赞空或毁空赞有不得此意难解圣言疏顿无二谛等者显中道第一义谛第一义谛有二释一双融明中即真俗相即而不二便为第一义也故仁王云于谛常自二(真俗)于解常自一(真即俗俗即真)通达此无二真入第一义故昔人云二谛并非双恒乖未曾各二双泯显中谓非真非俗但是心灵(故天台云双照双遮)即下句幽灵绝待是也然非真非俗复有二意一互夺故谓俗即真故俗泯真即俗故真亡故华严经云无中无有二无二亦复无三世一切空是则诸佛法二显体故谓言其非真者所谓非是真非谓是非真非俗亦尔既非彼二但是灵明自体幽微玄妙不可思议故云幽灵绝待若要广说即检悬谈第三门辨法性对破相宗五义差别中镜影等喻及绝待灵心观中义理叙之又双泯者但泯对俗之真不泯真体亦得名为非二谛而绝待故古人云一双孤雁掠地高飞两个鸳鸯池边独立。

　　疏今此下二别叙此经旨趣三一标宗然一藏经既不出顿渐二教今应各指其类渐者始自鹿苑终于鹤林三时五时从初至终渐引一类学者于中法华涅槃会权归实是大乘渐教中终极之教也顿者有二一化仪顿谓华严经初成佛时称性一时顿说理事本末始终因果穷理尽性故二逐机顿谓对上根具足凡夫顿指绝待中道真性不同法华涅槃之类有三可破有权可会但显一真觉性即胜鬘密严金刚三昧如来藏普光明藏圆觉等四十余部文中皆少说事缘直诠真性理智良由无三车除粪化城等由缘可会也故指此经是顿之流类也此是逐机显体之顿非化仪之顿矣既非渐次之教故不属三时五时。

　　疏故如来下二正叙三一叙序分言寂光土者天台大师立四土一凡圣同居土(亦变化土也)二方便有余土三实报无障碍土(自他受用)四常寂光土(法性土也)方便一土法相所无天台依智度论及法华经立彼论九十五云阿罗汉先世因缘所受身必应当灭住于何处成就佛道答有净佛土出三界外乃无烦恼之名于是国土佛所闻法具足佛道如法华经说我于余国等今经云入于神通大光明藏三昧正受乃至不二随顺故是寂光土也疏凡圣一源者文云一切如来光严住持(佛佛同此故当法性土亦即自受用土以此宗理智不分故)又云是诸众生清净觉地疏现受用身者他受用也经云于不二境现诸净土疏主伴同会者经文列菩萨众已结云与诸眷属皆入三昧同住如来平等法会(义皆在疏下之文也)。

　　疏曼殊下二叙正宗二一信解真正曼殊者即文殊之正梵语也其名德之义如下疏释疏大士者是法身之大士故疏创问本起之因者创是最初之义此有二创一诸菩萨未问文殊先问此前未有人问故云创二所问之事是佛法地位中最初要解之法也此法之前更无佛法因果之义可为初起之要故疏本起者本因所起最初之心也余义检下疏引起信了二觉发三心修五行及华严善财大集法行等处而说疏薄伽者佛地经云如是我闻一时薄伽梵论曰薄伽梵者谓薄伽声依六义转一自在义二炽盛义三端严义四名称义五吉祥义六尊贵义如有颂曰自在炽盛与端严名称吉祥及尊贵如是六种义差别应知总名薄伽梵如是一切如来具有于一切种智皆不相离是故如来名薄伽梵其义云何谓诸如来永不系属诸烦恼故具自在义炎猛智火所烧炼故具炽盛义妙三十二大相等所庄饰故具端严义一切殊胜功德圆满无不知故具名称义一切世间亲近供养咸称赞故具吉祥义具一切功德常起方便利益安药一切有情无懈废故具尊贵义疏至尊者至极之尊也且兆人臣于国王国王臣于上帝上帝即天帝也诸天奉佛三乘贤圣亦事于佛佛是众圣之尊如众星月为最众流海为最众圣佛为最故云至尊也疏首提者初举也究竟果者经正答中初标举云善男子无上法王有大陀罗尼门名为圆觉流出一切清净真如菩提涅槃及波罗密教授菩萨此所标圆觉者大位在果体通染净故此约无上法王有之下云无始幻无明皆从中建立若论中一心即大位在因亦通染净故标云众生心释之具觉不觉二义所言究竟者即论中始觉合本觉始本不二名究竟也疏照斯真体者经云一切如来本起因地(牒前问曰)皆依圆照(能照智也)清净觉相(所照真体)永断无明方成佛道(兼标下灭梦形之义以成本因)疏灭彼梦形者经云云何无明善男子一切众生从无始来(云云)乃至此无明者非实有体如梦中人梦时非无及至于醒了无所得(梦形者喻无明也今约喻以显灭于梦明合前照真成本起因也)疏知无我人谁受轮转者经云修圆觉者知是空华即无轮转亦无身心受彼生死非作故无(非作观破之方无也)本性无故(生死自性本来无故)。

　　疏种种下二依解修证三一通明观行上根修证三一观成同佛种种幻化等者答普贤所征以成修于观行用心之本也谓普贤问云修大乘者闻此圆觉云何修行(约当根征起)若彼众生知如幻者身心亦幻云何以幻还修于幻(幻幻何修问)若诸幻性一切尽灭则无有心谁为修行(断灭谁修问上皆解行相违也)若本不修行令妄想心云何解脱(遮不修失)佛答云一切众生种种幻化皆生如来圆觉妙心犹如空华从空而有(标为义本)疏幻尽觉圆者此含两重之意初即普贤章用心义理后即普眼章触境长时用心正成观行且初意者经云幻华虽灭空性不坏众生幻心还依幻灭诸幻尽灭觉心不动作幻说觉亦名为幻若说有觉犹未离幻说无觉者亦复如是乃至知幻即离不作方便离幻即觉亦无渐次(如此展转不滞方名幻尽也)后约正修中释者普眼章中佛说新学菩萨及末世众生欲求如来净圆觉心应当正念远离诸幻先依如来奢摩他行坚持禁戒安处徒众宴坐静室恒念此身四大假合各离根尘缘相假名为心毕竟无有幻身幻心幻尘乃至幻灭亦灭此是疏中幻尽二字也幻灭灭故非幻不灭譬如磨镜垢尽明现又如摩尼等此是疏中觉圆也疏心通法遍者经云此菩萨及末世众生证得诸幻灭影像故尔时便得无方清净无边虚空觉所显发觉圆明故显心清净心清净故见尘清净(云云)乃至一身多身一界多界一切清净皆是心通也(然此亦有法通之义疏句窄故含而不显也)言法遍者经云善男子虚空如是平等不动当知觉性平等不动(“云云乃至八万四千”)善男子觉性遍满清净不动圆无际故当知六根遍满法界(云云展转)乃至陀罗尼门遍满法界(云云)乃至始知众生本来成佛此是法遍二字也(心通义即含法遍法遍义即不含心通以心即觉心无可遍故但以诸法现时依心所现心壅故诸法似有自体分限心通故即无分限为遍也)然众生成佛文是此门疏今乃取意于后通难门中述之便当牒起问目也详之可见。

　　疏心本下二征释迷源且初二句者前云众生成佛今牒而举之以答金刚之难难云若诸众生本来成佛何故复有一切无明若诸无明众生本有何因缘故如来复说本来成佛十方异生本成佛道后起无明一切如来何时复生一切烦恼故今叙佛答大意云心本是佛等也谓真心之体本来是佛然无始来妄念相续自不知是佛故论云一切众生不名为觉以从无始时来念念相续未曾离念故说无始无明佛顶云烦恼菩提二俱无始是知众生无始已来元来是佛元来未悟非先来成佛后起无明等故无所难之过失也但以念念本空故心心本佛故论云所言觉义者谓心体离念离念相者等虚空界即是如来平等法身此说念相本离为离念矣故云由念起而漂沈也漂者暂出人天沈者沉沦三恶道然真心体即法身身心互言皆得故论标云心体离念结云即是法身然但身非形相心非念虑故本是佛若妄认形相念虑即身心俱隐如肇公云隐在形壳等也故佛答云始终生灭聚散起止念念相续循环往复种种取舍皆是轮回未出轮回而辨圆觉彼圆觉性亦同流转譬如动目能摇湛水又如定眼犹回转火云驶月运舟行岸移等善男子诸旋未息彼物先住尚不可得何况轮转生死垢心曾未清净观佛圆觉而不旋复是故汝等便生三惑(云云义如下疏)此等正同论中无始念念相续等也疏岸实不移等者密翻经云舟行岸移以显心实是佛但迷似众生岸实是停但舟行似转故云骛骤骛者驰也骤者马疾行也驰骤皆是急走之相即此喻相答意已明况有空华金矿之喻疏顿除妄宰空不生华者经云譬如幻翳妄见空华幻翳若除不可说言此翳已灭何时更起诸翳何以故翳华二法非相待故亦如空华灭于空时不可说言何时更起空华何以故空本无华非起灭故此喻喻顿悟心体是佛即自觉本无念虑故序合意云顿除妄宰也言顿除者达之本无也疏渐竭等者此喻即渐修也经云善男子如销金矿金非销有既已成金不重为矿经无穷时金性不坏偈云金非销故有等合云一切如来妙圆觉心本无菩提涅槃成佛轮回但声闻所得犹不至彼亲证何况以思惟心测圆觉境如取萤火烧须弥山乃至复结空果等然法合炼矿之文正是弥勒章中断轮回根本是也此但说道理之喻其除断之法即是后文疏今撮略前后而叙之云渐竭爱源也后文者一切众生从无始际由有种种恩爱贪欲故有轮回乃至造恶鬼狱造善人天皆不成圣翻二种障显出五性皆是轮回(此上皆爱源也此下即是渐断云)若诸众生于大圆觉起增上心当发大愿依愿修行渐断诸障障尽愿满便登解脱清净法殿证大圆觉妙庄严域。

　　疏理绝下三略辨地位二一依位渐证此初一句者经云圆觉自性非性性有循诸性起无取无证于实相中实无菩萨及诸众生何以故菩萨众生皆是幻化幻化灭故无取证者譬如眼根不自见眼性自平等无平等者疏智似阶差者众生迷倒未能除灭一切幻化于灭未灭妄功用中便显差别疏觉前前非名后后位者经云若遇善友教令开悟净圆觉性发明起灭即知此生性自劳虑若复有人劳虑永断得法界净即彼净解为自障碍故于圆觉而不自在(十信位)见解为碍虽断解碍由住见觉觉碍为碍而不自在(贤位)有照有觉俱名障碍是故菩萨常觉不住照与照者同时寂灭如自断头以碍灭碍碍已断灭无灭碍者(圣位)一切障碍即究竟觉得念失念无非解脱成破等乃至法界海慧照了诸相犹如虚空(果位)。

　　△疏况妄下二妄心顿证经云一切菩萨及末世众生居一切时不起妄念于诸妄心亦不息灭住妄想境不加了知于无了知不辨真实闻此法门信解受持不惊不怖是则名为随顺觉性(不局地位故不标人)疏德等圆明者同佛也(菩萨圆二乘明众生否佛具)经云当知众生已曾供养百千万亿恒河沙诸佛菩萨佛说是人名为成就一切种智(果智圆明也)。

　　疏然出下二别明观行中根修证二初结前上根生后中下之意也谓良善之马厩中牵出才见鞭影即驰骤长衢不假频更鞭挞如上根人才闻前段法门即生解起行乃至证入不假三观诸轮等也鞭影之言即是中论云如駃马见鞭影而行也天台大师亦用此喻涅槃经中亦有此意而文不同彼云如御马者凡有四种一触毛(二皮三肉四骨)随其所触称御者意如来亦尔以四种法调伏众生一为说众生令受佛语如触其毛随御者意(余老病死配皮肉骨文皆例此也)御者调马无有决定佛调众生决定不虚故号我为调御丈夫两处文皆况举一隅而示之可以三隅反也疏埋尘大宝须设治方者论中因说发心修行便有问曰上说法界一相佛体无二何故不唯念真如复假求学诸善之行答曰譬如大摩尼宝体性明净而有矿秽之垢若人虽念宝性不以方便种种磨治终无得净如是众生真如之法体性空净而有无量烦恼垢染若人唯念真如不以种种熏修亦无得净以垢无量遍一切法故修一切善行以为对治若人修行一切善法自然归顺真如法故(以善法外违妄染中顺真如故)。

　　疏故三下二正叙中根法门澄即止也明即观也威德问云大城四门随方各入(云云)愿说一切方便并修行人总有几种佛答无上妙觉周遍十方于诸修行实无有二方便随顺其数无量(归源性无二方便有多门又如前论云修一切善行等也)圆摄所归循性差别当有三种疏真假俱入者释上三观入圆觉也真假俱三字一字是一观谓真入假入俱入也真谓泯相澄神观(奢摩他也)假谓起幻销尘观(三摩钵提也)俱谓非真非假亦真亦假即绝待灵心观(禅那也可检经叙之)疏诸轮绮互者谓二十五轮有开有合或先后或同时互相交络犹如锦绮故云绮互单复圆修者单修复修圆修也谓二十五中初三单后一圆中间复者三观互举为首各成七观三七成二十一要具说者即检下经文疏文叙之其圆修者经文云若诸菩萨以圆觉慧圆合一切于诸性相无离觉性(余者不能具引)疏四相潜神非觉违拒者净业问云若此觉心本净因何染污使众生不入佛言众生从无始来妄想执有我人众生寿命认四颠倒为实我体(云云)由此不能入清净觉非觉违拒诸能入者有诸能入非觉入故是故动念息念皆归迷闷又云如人不自断命又云众生生无慧目故又云不了四相多劫勤苦终不成圣果(云云)赞喜谤瞋则知我相坚固执持潜伏藏识游戏诸根曾不间断其四相之义在下教起因缘门中略释至本文广释若要具说捡而叙之。

　　△疏四病出体者普觉问求何等人修何法行何行除何病佛答云当求一切正知见人(云云)心不住相不着二乘乃至心恒清净(不着凡夫也)四病者一作病若有人言我于本心作种种行欲求圆觉乃至圆觉非作得故二任病不断生死不求涅槃无起灭念任彼一切三止病我今自心永息诸念四灭病我今永灭一切烦恼身心毕竟空无所有疏心华发明者若善男子于彼善友不起恶念即能究竟成就正觉心华发明照十方刹。

　　疏复令下三道场加行下根修证文云(撮略取意而引)若佛灭后信圆觉心欲修行者若在伽蓝安处徒众有缘事故随分思察如我已说若无他事因缘即建道场当立斯限(长百二十中一百下八十)安置净居疏克念摄念而加行者谓令施设形像(云云)悬诸幡华经三七日稽首十方佛名求哀忏悔遇善境界得心轻安(此下皆克念也)过三七日一向摄念(云云)非彼所闻一切境界终不可取(此上皆摄念也)疏别遍互习者谓别习遍习互习也别习者若修奢摩他先取至静不起思念静极便觉若修三摩钵提先当忆想十方如来菩萨依种种门渐次修行等若修禅那先取数门心中了知生住灭念分齐头数如是周遍四威仪中分别念数无不了知渐次增进乃至知百千世界一滴之雨如目睹所受用物是名三观初首方便疏遍习者文云若诸众生遍修三观勤行精进即名如来出现于世疏互习者文云若末世钝根不得成就由昔业障当勤忏悔先断憎爱嫉妒谓下根之人于上三种净观中随学一事此观不得复习彼观心不放舍渐次求证诸障若消灭佛境便现前疏业障惑障而消亡者文在互习中也可配之疏成就慧身是华严之文与此义同故用之也谓一切法即心自性全体是慧故云身也一切即心自性是静极全慧即觉遍静极觉遍是别习奢摩他之文如上所引百千世界是别习禅那之文亦如上引佛境现前即彼偈文诸障若消灭佛境便现前亦如上引。

　　疏是以下三叙流通分五名者文云是经名大方广圆觉陀罗尼亦名修多罗了义亦名秘密王三昧亦名如来决定境界亦名如来藏自性差别汝当奉持超刹宝施福者文云假使有人纯以七宝积满三千大千世界以用布施不如有人闻此经名及一句义。

　　疏说半偈义胜河沙小乘者文云假使有人教百恒河沙众生得阿罗汉果不如有人宣说此经分别半偈上来第二正叙竟。

　　疏实由下三结胜无法不持者是一切法总皆持也经云有大陀罗尼门陀罗尼是梵语此云总持故也无机不被即上所叙上中下根皆令证入。

　　疏噫巴下三叙疏六一标意噫者陆韵云恨声也孔安国云心不平之声也疏巴歌和众似量腾于猿心者巴歌则巴峡歌辞如唱竹枝之类随发一声无有不解齐和之者今以之况浅近权小之教举之闻之易信易顺似量者去圣时遥源流益别国土隔远教理浇讹或造论或注经或疏钞或开禅其中失圣意者千万得意者无一二习俗生常滥似于真无由辨得故云似也复云量者即因明论本偈云能立与能破及似唯悟他现量与比量及似唯自悟此中真现量真比量似现量(非证似证)似比量(非义似义)真立破似立破今意云开禅者不亲自契悟心源都无观慧之力但积习他要妙之语记持而说此非真现量似现量也讲说者不亲自于心识中推斥比度勘会大小乘性相法喻但随一家本领即依文熟记而扬于人是名非真比量似比量也故都云似量也腾于猿心者凡夫之人贪着其事多是意在文字语言以为立身事业少有照理照心以求出离被名相腾掷如猿猴之心也雪曲者即阳春白雪歌曲调高难和设有一人发声者千万人中难得应和应知者或三二一故云稀也今了义之宗虽有其教在经藏之中章疏之家多不弘演即法界起信宝性佛性菩提资粮等论如来藏密严法句不增不减庵提之类数十部经及诸大部经中了义之句亦无数也皆是人少弘之故义理隐匿。

　　疏宗密下二述疏因缘五一双迷道德髫者陆韵云小儿发也髫龀之年谓十岁之间矣鲁诰即儒教也教主姓孔名丘字仲尼鲁国人也为鲁大夫故呼为夫子今目其国故云鲁也诰即典诰谓鲁孔丘所传述先王典诰也故尚书有大诰康诰酒诰洛诰仲虺之诰梓材之诰等篇名疏冠讨竺坟者冠(去声)谓束发戴冠(平声)即年二十当冠(去声)带之岁也今但云冠者即取束发戴冠(平声)以为装冠也不取带者带名绅绅者是古人之大带也在腋下系之竺坟者释教也竺者天竺国也坟者亦是典坟谓三皇五帝之书谓之典坟说大道常道也今借此方之语以目佛教中经论也所言髫冠但泛指初习之间岁数若实而言之即七岁乃至十六七为儒学士十八九二十一二之间素服庄居听习经论兼覆疏讲二十三又却全功专于儒学乃至二十五岁方遇良缘而出家矣疏俱溺筌蹄唯味糟粕者意言但专文言不得其意且儒教宗意在道德仁义礼智信不在于驰骋名利使令扬名后代者以道德孝行为名不以官名才艺为名也释教意在通达自心修习定慧具于悲智灼然不在立身事业当时虽习之而迷之故云尔也筌者南人捕鱼之器蹄者兔迹亦作罤字即取兔之器罝网之类也筌喻言诠蹄喻名教周易略例云言生于象(言从象生)故可寻言以观象象生于意(象从意生)故可寻象以观意意以象尽象以言着故得象忘言得意忘象犹蹄者所以在兔得兔而忘蹄筌者所以在鱼得鱼而忘筌然则言者象之蹄也象者意之筌也存言者非得象得象者非得意象生于意而存象焉则所存者乃非其象也言生于象而存言焉则所存者乃非其言也解曰以蹄喻言以筌喻象筌入水不可见蹄在陆而可观详之可知矣又象通能所故兔筌二事总喻于象望能望所其义异故又略例次前又云然则忘象者乃得意也忘言者乃得象也(此力劣者不须寻此下文但说此上即已)得意在忘象得象在忘言故立象以尽意而象可忘也(夫易道幽玄至理难晓设筌蹄而为喻立言象以求意言诠有分限难尽其理意无分限故可造理故不忘意唯忘言诠也)重画以尽情而画可忘也(圣人观三才设象重之以为六十四卦触类成象广合变通应物为征随其事义画卦之广本欲尽情立象之源亦随通意意通情尽象画俱忘也)是故触类可为其象合义可为其征义苟在健何必马乎类苟在顺何必牛乎爻苟合顺何必坤乃为牛义苟应健何必干乃为马(象之为用随义而生不独滞于一方事乃通乎万变干虽为马不专以马为刚坤虽为牛不独以牛为顺何必要在马牛惑者为谈滞于卦执之也)而惑者定马于干按文责卦有马无干则伪说滋漫难可纪矣(此言惑者必定以马为干以牛为坤按文责卦而取其象若有马无干有牛无坤即为非理此乃纰缪何甚谬径实深难可纪也)互体不定遂及卦变变又不足推致五行一失其源巧愈弥甚(违理乖宗于通变约互体之取象依卦变之求义巧推六位曲配五行此实丧失本源巧伪滋甚)纵复或值而义无所取盖存象忘意之由也(若依互体取象推致五行求义纵使值遇而义亦无取盖是弃本逐末之由也)忘象以求其意义斯见矣(存本以求意舍末而忘象义此见矣)疏唯味糟粕者酒糟麻粕也庄子外篇云(但取意说轮人之事不用具引)世之所贵道者书也书不过语语有贵也语之所贵者意也意有所随意之所随者不可以言传也而世因贵言传书世虽贵之或犹不足贵也为其贵非其贵也(所贵恒在言义之表)故视而可见者形与色也听而可闻者名与声也悲夫世人以形名声色为足以得彼之情夫形色名声果不足以得彼之情(得彼情唯忘意)则知者不言言者不知而世岂识之哉(此绝学去尚之意也)桓公读书于堂上轮扁斫轮于堂下释推凿而上问桓公曰敢问公之所读者何言也公曰圣人之言也曰圣人在乎公曰已死矣曰然则君之所读者古人之糟粕矣夫桓公曰寡人读书轮人安得议乎有说则可无说则死轮扁曰臣也以臣之事观之斫轮徐则甘而不固疾则苦而不入不徐不疾得之于手而应于心口不能言也有数存焉于其间臣不能以喻臣之子臣之子亦不能受之于臣是以行年七十而老斫轮(此言物各有性教学之无益也)古之人与其不可传也死矣然君之所读者古人之糟粕已矣(［当］古之事以灭于古矣虽或传之岂能使古在今哉古不在今今事已变故绝学任性与时变化而后至焉)。

　　疏幸于下二顿悟教理涪是东川江名山剑之南巴蜀之水皆名江也如北地皆名河也山南梁洋是汉江果䦘州嘉陵江东川涪江西川导江亦云陀江锦江遂州在涪江西岸(宗密)家贯果州因遂州有义学院大阐儒宗遂投诣进业经二年后和尚从西川游化至此州遂得相遇问法契心如针芥相投也经说佛问迦叶从兜率天辊一芥子于阎浮提竖一针锋使芥子投于针锋此事难易迦叶答言甚为难也佛言正因正缘得相值遇更难于此今得相遇故言投也疏禅遇南宗者和尚所得之法是岭南曹溪能和尚宗旨也疏教逢斯典者(宗密)为沙弥时于彼州因赴斋请到府吏任灌家行经之次受得此圆觉经读之两纸已来不觉身心喜跃无可比喻自此耽玩乃至如今不知前世曾习不知有何因缘但觉耽乐彻于心髓访寻章疏及诸讲说匠伯数年不倦前后遇上都报国寺惟悫法师疏一卷先天寺悟实禅师疏两卷荐福寺坚志法师疏四卷北都藏海寺道诠法师疏三卷皆反覆研味虽互有得失皆未备经宗虽逢讲者数人亦无异说萤烧妙高矣(下经云以思惟心测度如来圆觉境界如取萤火烧须弥山终不能着)良由此经具法性法相破相三宗经论南北顿渐两宗禅门又分同华严圆教具足悟修门户难得其人也(宗密)遂研精覃思竟弗疲厌后因攻华严大部清凉广疏穷本究末又通阅藏经凡所听习咨询讨论披读一一对详圆觉比拟本末以求旨趣至元和十一年正月中方在终南山智炬寺出科文科之以为纲领因转藏经兼对诸疏搜采其义抄略相当纂为两卷后却入京都每私检之以评经文亦未敢修疏纶绪因为同徒评量数遍渐觉通彻不见疑滞之处后觉化缘劳虑至长庆元年正月又退居终南山草堂寺绝迹息缘养炼性智至二年春遂取先所制科文及两卷纂要兼集数十部经论数部诸家章疏课虚扣寂率愚为疏至三年夏中方遂功毕余如下说疏一言之下心地开通者目所悟心犹如地也见道证真已去名十地者义亦同此本业经云地名为持持百万僧祇功德亦名生成生成一切因果十地论云生成佛智住持故唯识云与所修行为胜依持疏一轴之中义天朗曜者于此一经达一切义华严序云空空绝迹义天之星象璨然。

　　疏顷以下三双结迷悟初二句蹑前迷意也意明顷者溺言象之时由所悟之道不是真常不变之体故所运之心所行之行所计诸法皆是生灭无常如以金所为之器器器皆金以土所为之器器器皆瓦也此义如前释本起因中所释后释文殊问中当更广明然道非常道之语出道经也(下虽具引讲时但标初两句即得也)彼云道可道(经术正教之道)非常道(非自然长生之道常道当如无为养神无事安已含光藏晖灭迹匿端方可称道也)名可名(富贵尊荣高世之名)非常名(非自然常在之名常名如婴儿之未孩鸡子之未分美玉处石间明珠在蚌中内虽昭昭外若顽愚)然诸行无常之言即涅槃十四罗刹所说之偈也具云诸行无常是生灭法生灭灭已寂灭为乐彼经义诀云十力世雄所说空义者五阴诸行从因缘生缘离即灭此偈上两句诸行等是流转门夫生必灭灭已更生灭生无灭无灭无生即寂灭乐下两句生灭灭已寂灭为乐者是大涅槃还灭门也又上半偈破昔常倒即除常见后二句破昔无常倒即除断见又前半生灭举体皆空后说涅槃相无性有情无理有疏今知心是佛心定当作佛者由所悟心不生不灭名为本觉全是诸佛之心以此为本修行决定成佛然自心是佛之言据其文甚多谓华严出现品云应知自心念念常有佛成正觉等也涅槃中佛赞纯陀心同佛心其定当作佛亦全句是涅槃文云凡是有心定当作佛故此云尔。

　　疏然佛下四渐修解行于中初二句立渐修之理称种智者佛果位中梵云萨婆若唐言一切种智也然据大品等经具有三智谓一切智道种智一切种智初是声闻次是菩萨后是如来今云种智意取一切种智也如来虽兼前二且简异二乘菩萨而标最胜修假多闻者既一切皆达具一切种智方名为佛故修因必须假藉多闻况华严第三地经文正以多闻为菩萨行之初门展转五重推寻度生之行始自多闻故也彼文云菩萨如是厌离一切有为愍念一切众生知一切智智有胜利益欲依如来智慧救度众生作是思惟此诸众生堕在烦恼大苦之中以何方便而能拔济令住究竟涅槃之乐便作是念欲度众生令住涅槃不离无障碍解脱智(离二障权实自在是究竟摄生方便)无障碍解脱智不离一切法如实觉(觉一切法皆如实也如实即法性由此故方便能断惑起用也)一切法如实觉不离无行无生行慧光(慧以无行无生为行相也)无行无生行慧光不离禅善巧决定智(出入自在不被禅缚)禅善巧决定智不离善巧(不取闻相故)多闻(闻慧也由此发前思修等慧故若顺而言之则由多闻故发禅智由禅智故发无生慧由无生慧故以觉法性由觉法性故任运增进寂照双流名为佛智堪任度脱一切众生也)菩萨如是观察了知已倍于正法勤求修习日夜惟愿闻法喜法乐法依法随法解法顺法到法住法行法菩萨如是勤求佛法所有珍财皆无吝惜不见有物难得可重但于能说法人生难遭想故内外财无不能舍无有恭敬而不能行无有憍慢而不能舍无有承事而不能作无有勤苦而不能受若闻一句未闻之法心生欢喜胜得三千大千世界满中七宝(及轮王位帝释位梵王位若有人言我有一句未闻法能净菩萨行若入七仞火坑云云)如是求法如其所闻观察修行乃至于空闲处作是思惟如说修行乃得佛法非但口言而可清净(此后说得四禅八定云云)婆沙论亦云多闻能知法多闻能离罪多闻舍无义多闻得涅槃智论说多闻无慧有慧无闻皆不知实相有慧多闻方知实相无闻无慧是人中牛上说心地开通是顿悟门即有慧也故今云修假多闻明渐修之门也又相传路逢罗刹之事亦是多闻之益华严问明品云非但以多闻能入如来法者此明不断烦恼之失非毁多闻言非但者意使随闻而修也。

　　疏故复行诣下正明渐修也言故复者前已云心地开通义天朗耀然由成佛之因假多闻故复须行诣等也行诣百城者是巡国邑参善知识求学法门也行诣之言是净名经中佛遣使问疾之语一一云汝行诣维摩诘问疾今务在用经典正文兼图对下坐探之言故云行诣也百城者即华严经善财童子展转南行求善知识经一百一十城今但言大数矣言坐探群籍者问道求法即行披览典教是坐亦意在以行坐为对也(宗密)比所遇释门中典籍未有不探讨披览且终南山智炬寺誓不下山遍转藏经三年愿毕方下云居草堂丰德等寺又经三年半皆是寻讨圣教余随处随时不可具记自年十七八乃至今日未曾断绝故云探群籍。

　　疏讲虽下五宗师印可讲滥泰者古来相传有蒲州不听泰淄州半遍沼彼是聪慧上德不听而讲余是愚末之流宿生有少缘种披寻华严章疏薄见端倪未见疏主师承之时在襄州东都先以辄讲两遍事迹似于古德而贤愚不齐故云滥也而云虽者明有禀承复非不听而已故次云学且师安也谓元和五年于襄州初讲一遍六年于东都讲(事迹具在下疏主状中所述可依叙之也)然后入上都亲事疏主数年请益初二年间昼夜不离前后虽于诸寺讲传有疑则往来咨问不绝言师安者即道安法师当代天下所宗自后时人皆云学不师安义不中难疏叨沐犹吾之纳者东都日因讲次有门人泰恭断臂庆法留守申上中书取裁缘文状中云华严门下虑宰相寻问疏主虚实疏主既未委识恐不招承遂修状具述所领解二十卷疏中关节大部经文品会血脉七八纸来差小师玄圭智辉申上疏主以明讲非孟浪疏主连笺批示云得书领大教旨趣说传赞诚感凄然心纳矣吾自传扬或面言心受(亲听)或展转分照(于门下诸座主处听得者也)盈乎异域(新罗勃海二国皆有此䟽流行)然仲尼倾盖伯牙绝弦(皆古之贤人两心相见知音之故事也此意在后故以然字隔之也)亦藉形声矣(意云虽玄通道合亦藉形声汝未见吾形未闻吾说法之声便领吾意超于古也)不面而传得旨系表(意云得大教深旨出于系象之外也)意犹吾心(犹者似也汝见解不异吾)未之有也(即此是明超古之辞)释曰今言叨沐等者此是书中语意以书中云意犹吾心及凄然心纳故今云尔叨沐之言是自叙下情叨滥蒙此印许尔疏谬当真子之印者即疏主书次前云非凭圣力必藉宿因当自慰尔转轮真子可以喻也释曰谬当者亦是自叙浅劣非其分也虚谬当斯语矣转轮真子即大经举喻说十地菩萨受位如转轮圣王有千子其中取嫡夫人生年最大者一人方受灌顶绍轮王位疏主今用此事言转论者约喻即转轮王之位约法即绍继转法轮之位如禅宗祖代相传一人继嫡矣言真子者即如嫡夫人所生也印者即书末云傥得一面印所悬解复何加焉如忽缘阻但当心契玄极岂山河形声所能隔哉。

　　疏再逢下三释造疏之意三一发心弘法再逢亲友者用法华经五百弟子授记品系珠喻领解得记之事以申今意也彼经云譬如有人至亲友家醉酒而卧是时亲友官事当行以无价宝珠系其衣里与之而去其人醉卧都不觉知起已游行至于他国为衣食故勤力求索甚大艰难若少有所得便以为足于后亲友见之而作是言咄哉丈夫何为衣食乃至如是我昔欲令汝等五欲自恣于某年月日以无价宝珠系汝衣里今故现在而汝不知勤苦忧恼以求自活甚为痴也汝今可以此宝贸易所须常可如意无所乏少下法合可知释曰系珠有二说一约结缘释则圆解为珠与说为系烦恼心中闻熏为醉酒五道求乐为勤力艰难证小涅槃不求大果为得少为足后闻说法华为遇亲友示以知见为得珠以因易果所乐皆得二约天真本性释然昔时有系珠则本有昔时妄想心闻之未悟即云都不觉知已成坚种如系未得契合本体如在衣中曾闻法故愿求善福为衣食调伏故艰难今再遇本缘为亲友余大同前释然此人蒙系珠之时已是初遇亲友故于后亲友见之而作是言等是再逢也余亦如是以今现事验于昔因定知宿世曾闻疏主言教所以今生闻之即解故云再逢矣疏弥感佛恩者弥者是甚深之义谓未讲华严已前或因转读或因听闻每见经文说佛恩深又自庆闻法已感佛恩今因再逢善友亲讲华严宗部深见诸佛菩萨多劫苦行弘护大法哀愍众生之迹又悟大教义味无边若非释迦降迹出现演说此门而我何由得至此地故所感恩弥深弥厚疏久慨孤贫将陈法施下皆是报佛之事故智论云假使顶戴经尘劫身为床座遍三千若不传法化众生毕竟无能报恩者慨者是无声之叹孤贫者华严三地经云菩萨见如来智慧有大利益有为过患即于众生起十哀愍心所谓见诸众生孤独无依生哀愍心(世谓少而无父为孤老而无子曰独今众生上远诸佛慈尊故孤下不利生既无弟子故独更何所依也)见诸众生贫穷困乏生哀愍心(无福慧故贫穷已得无厌故困乏又不能少欲而乃更求故困得不知足故乏)又五地云此菩萨作是念此诸众生受如是苦孤穷困迫无救无依(又一事不得即一切即为孤一中不得含一切为穷)疏将陈法施者将犹欲也陈者陈设之谓也法施者运清净心无希名利之垢以法施他故名法施菩萨戒序云财法二施等无差别又大法炬陀罗尼经云譬如商家以财求利岁月渐增库藏充实拯济多人若不商贩财利不增后值饥荒丧失家业彼说法者亦复如是应常宣说不得休懈若常说法法则增长利益人天若不宣说法则衰殄(然财法二施有三不同一财施施多则尽法施施多唯增二财施世间果报法施出世功德三财施成就色身法施成就法身)。

　　疏采集下二明且造诸疏为此疏之资缘也即是明法施之事谓著述名教以训后来令佛种不断采集般若者由见般若破相是诸佛母祖师深赞遂以元和十四年于兴福寺采集无著天亲二论大云等疏肇公等注纂其要妙以释金刚般若经也勒成疏一卷钞一卷疏纶贯华严者由见华严称性之法恢廓宏远实可宗承以文富义博学者难见涯畔但攻章钞迷于经意致令后辈轻于大经云讲华严涅槃者但是转经之流或云卷经之辈故长庆二年于南山丰德寺以疏中关节纶次贯于一部经文令讲者克意记持经文以将释于此疏勒成五卷题云华严纶贯疏提挈毗尼者因遍讨大毗尼藏五部律等听四分新章见律文繁广事数重叠或是天竺风俗之事不关此方传者骋于重重句数致令修持者不知克实要用之处遂以长庆三年夏于丰德寺因听次采集律文疏文取修行人要行用者提举纂出接引道流勒成三卷疏发明唯识者然唯识宗旨释教之纲诸论浩瀚诸师差别致使学者但于部帙句偈熟习唯识之名言不就自心寻伺诸法唯是我心识之行相遂以元和十四年冬至十五年春于上都兴福寺保寿寺采掇大论大疏精纯正义以释三十本颂勒成两卷显发彰明唯识宗趣令人易见诸法唯是自心之义理故云发明唯识。

　　疏然医下三正述本意本意在圆觉也于中二初举喻如人有病诣大医家但应求治自病之方买药调合不可见他千卷万卷方书且贪从头寻读辨别若如此者读未遍而病增身死又如人入海采无价珠而大海之中珍宝无量若见之即取闻名即寻则终身皓首死于海中何日得归阎浮济于贫乏但应求摩尼珠得即持归自然千珍万宝要即充足所以者何摩尼梵语此云如意意中所要财宝衣服饮食种种之物此珠即能出之如意而得故云如意。

　　△疏观夫下二法合将欲弘阐法门拣其要妙圆通了义莫尚华严西域此方古今三藏大德皆判为最具如彼疏悬谈所叙然且部帙浩瀚义理纵横初心之流造次难入如大海中一切珍宝不可总求不如此经一道顿入会相归性泯念全真影像亦空觉所显发觉圆明故烦恼冰销妙用神功一生可获故前云海中先求如意也文富者八十卷文义博者五周因果五教十玄诚者实也让者推让杂华者涅槃等经指华严为杂华经谓万行感果如天地所生一切诸华万德严身如金玉缯彩一切诸华故云杂也意言若约文义富博诚知不及华严若取指示觉心之体以投顿悟初机即不如圆觉故苦留心偏愿弘此是其本意矣。

　　疏故参下四正制此经疏也根本始自元和十一年春于南山智炬寺以笔科判及搜捡四家疏义集为两卷私记捡之以评经文被于禅学之辈中间至长庆二年于草堂寺再修为疏及开数十段章门至三年秋冬方得终毕言诸论者起信唯识宝性佛性中观智度瑜伽摄大乘等也百家者诸家章疏及诸观门箴论赞颂诸所述作建宗立义等文卷当途要者无不遍寻言参详及反复者集之对此详彼翻覆再三研味宗趣审度得失如南容三复白圭之例也白圭者毛诗云白圭之玷尚可磨也斯言之玷不可为也南容读诗至此章句再三反复指示其心使慎言也以利其器者论语云工欲善其事必先利其器此明欲造圆觉疏故十数年来先习诸教以利其智以广其学方制其疏也。

　　疏冥心下五明疏之宗趣分齐也初二句标意冥心圣旨者全忘己情以求佛意也极思研精者极其智思研磨精炼遂得文无重叠义无繁杂广而不剩略而不阙也然其文势即礼记月令序云臣等虔奉纶旨极思研精愧无演畅之能谬承讨论之寄次二句云义备性相禅兼顿渐者正明义之分齐性相者两宗经论中义门也顿渐者南宗及天台止观妙旨也疏中所立章门二十三科多历五教故云备性相也顿渐者疏中释经初四章及清净慧章洞彻南宗顿门理性其三观诸轮道场加行周备南北禅门及天台观门修定渐次出入门之行相也然南宗及天台虽亦自具顿悟渐修之意然南宗顿显渐密天台顿理又便属经论中义故今但指顿门为南宗也故云禅兼顿渐。

　　疏勒成下六结前生后谓结成大疏生起略疏之意文二一结成大疏其三卷之文约二百一十余纸已传强学者疏成已经三年习学者约有其百覆讲者亦有七八皆是曾习禅理及讲经律论者今各现传持不辍故云强学强学之意即根性明利志气精强勇猛坚固与其进不与其退之谓也其文即礼记云强学而待问今用此语也今意云如此强学之流方能传得大疏复恐有虽志愿传习根性稍劣力不任者复应删略简要以被之然此意虽在次下之文今结前中已含生起之意故云结前生后也。

　　疏然上下二叙略疏三初且叙所被之机学者根性既殊须有广略之教被之方足机器胜者为上品平平者为中下品今且约一类可学者言之故俱标三品若委细具收复应有上上上中乃至下下九品也。

　　疏根欲性殊者上句是竖明胜劣下句是横说差殊根者一向发起圣道之根欲者乐欲性者种性三义各别故云横也是十力中三种力所知之境初即诸根胜劣力谓信进念定慧五根有上中下故云胜劣次即种种解智力亦名胜解即乐欲也谓若从他起信以为其先成下中上爱乐种种胜解亦名欲欲谓喜欲好乐如或贪财利或好名闻好定好慧种种不同后即种种界智力界即性也谓或一三四五乘性等或贪瞋痴等分行等乃至八万四千行名种种性性即种子乐欲即是现行此上皆依瑜伽等诸论所释。

　　疏今将下二正叙能被之疏初二句叙意法者则也效也彼者彼周易系辞中所说天地之化委曲成就万物而不遗漏今取彼为则而仿效之故以大疏小疏屈曲随于机宜皆令悟解成就佛道故云法彼曲成也故彼系辞云易与天地准故能弥纶天地之道(如仰观天文俯察地理等云云)乃至范围天地之化而不过曲成万物而不遗(韩康伯注云范围者拟范天地而周备其理曲成者乘变以应物不系一方者也则物宜得矣)今释曰此意是明圣人则天法地以济万物故得各随其类普皆成益故云曲成从其易简者正明撮略之意意在简略易解故云从其易简易简之文亦是系辞彼意说天地之道甚易甚简无为而化顺物之情成其功业彼文云(其文却在曲成之前今兼注引之理令自解)干知太始坤作成物干以易知坤以简能(天地之道不为而善始不劳而善成故曰易简也)易则易知简则易从易知则有亲易从则有功(顺万物之情故曰有亲通天下之志故曰有功)有亲则可久有功则可大(有易简之德则能成可久可大之功)可久则贤人之德可大则贤人之业(天地易简万物各载其形圣人不为群方各遂其业德业既成则入于形器故以贤人目其德业)易简而天下之理得矣(天下之理莫不由于易简而各得顺其分位也)释曰既合天道而化则易简也故道经云大道甚易行而天下莫能行又云大道甚夷(夷平)而人好径故知但一向寻求经意顺理直释不须广叙诸家繁述名相则易简矣问甚深法义难解难入云何言易答顺佛善功方便于难解法中令得易解方名善说岂可以著述演说令人皆不解会却名妙耶所以优波鞠多说法闻者百千万亿之数皆得悟入马鸣菩萨亦然佛会中亦然今有矜夸难解以为深妙者是障道之流也即知法有深妙而易解有粗浅而难解有浅而易有深而难由说之差当述之巧拙也且如高僧传中慧休听大乘经论一遍入神听律三十遍未解岂可云律部深于经论邪问既知如此今何不但作略疏直释经文而乃先为广疏邪答上句岂不云根欲性殊邪良由名相渐次之疏论已遍人间彼一类人固执先闻拒而不信故为开章一一会释令归一极有不执者即令从此要略直入是为法彼曲成而无遗也疏更搜精要直注本经者直叙本宗经意以消其文各随科注于本文之下令览者易见免别看经本疏本寻求科段矣文前虽有略叙义门比大疏十中删八故云更搜精要。

　　疏庶即下三结成其益诸佛说教本是诠心良由心有无量义门故展转辨明便成多种事数学者寻文寻义迷本所诠之心故今节节指归于心令学者每寻事义二见心如律部千章万句皆在行门故今著述讲说钞者但广列句数广生义解令学者贪寻句义而迷戒行故南山钞主删繁补阙令学者即事即行今意亦同彼故云即事即心也然律制身口但明其行今修定慧意在契心故彼云即事即行此翻于彼云即事即心也日益日损者老子经云为学日益为道日损今借彼语意以日损为断惑日益为成智日损为断恶日益为修善皆是损为离过益为成德矣。

　　圆觉经略疏之钞卷第二
卍新纂续藏经第 09 册 No. 0248 圆觉经略疏钞


　　圆觉经略疏之钞卷第三

　　圭峰兰若沙门宗密于大钞略出

　　疏将解下二开章注解二初标列章名十门分别者前八义门后二正释以经题目即属本文故然此十门生起有绪初因缘者夫圣人言不虚发动必有由岂同凡愚无端率尔欲明圣典先知因由故受之以教起因缘二者因缘既彰有所起教教虽无量不出二藏三藏大小诸乘十二部分须知此经何藏何乘何分所摄故受之以藏乘分摄三者然其藏乘部分皆通权教实教须知此典为实为权判权实者须有凭据况西域此方末代诸德造论制疏宗尚不同故受之以权实对辨四者既辨此经是实教摄未知此经所诠之义分齐深浅如何故受之以分齐幽深五者已知经义甚深未审是何根器堪受此法故次明所被机宜六者虽知深义正被顿机未知能诠之经以何为体故次明能诠体性七者能所文义已知深妙未审其中所宗所尚有何旨趣故次明宗趣通别八者上之七门悬谈文义已知纲领虽能所诠异终属教宗然因诠得意得意须忘诠忘诠修心不无顿渐顿渐证入方便如何故次辨修证阶差九者宗意以陈将释文义先明题目包尽难思故受之以通释名题十者通意虽知在文难晓欲使差别义门彰乎翰墨宗通理味现乎经文故受之以别解文义也。

　　疏初有下二随章注解十　一教起因缘然因缘之言有其通别通者因是因由缘是由缘皆是所以之义其意不异如云因何作如是事或云缘何作如是事二言总得语势同矣别者缘是资缘助缘此则因亲缘疏今此疏云因缘者是前通意不分亲疏之异也若约前说酬因是因酬请是缘亦得然疏本意但通辨如来有何因由由缘说诸教矣文二初通二一正显因缘者佛在因地修行发愿愿得成佛说法度人今转法轮酬因地之行愿故华严云毗卢遮那佛愿力周法界一切国土中恒转无上轮疏酬请者佛初道成梵王帝释等请转法轮故法华云尔时诸梵王及诸天帝释护世四天王及大自在天合掌恭敬礼请我转法轮佛酬其请故始于鹿苑终至鹤林四十九年说诸经教度脱众生疏显理度生者说二乘教显四谛十二缘等生空之理度凡夫外道说大乘教显二空理度二乘人及上中根凡夫外道说一乘教显三谛三德法界法性究竟之理度二乘人及权教菩萨并上上根一类凡夫故云显理度生也疏皆由是矣者是此也佛一代时教皆由此酬因等意而得兴起于世流布也。

　　△疏若原下二克就佛意谓若据机感则具多缘缘会即应机请即说所说之教亦三乘深浅不同若直就佛本意而言唯为开示众生如来知见更不为余事故法华云诸佛唯为一大事因缘故出现于世诸佛世尊欲令众生开佛知见使得清净故出现于世欲示众生佛之知见乃至入佛知见道故出现于世诸佛如来但教化菩萨诸有所作常为一事唯以佛之知见示悟众生舍利弗如来但以一佛乘故为众生说法无有余乘若二若三一切十方诸佛法亦如是故知佛意唯为一乘二别者唯说圆觉一经所起因缘不说余经故云别也文十一显因行有本者因行即是诸波罗蜜三十七品助道之法言有本者此等因行皆由了悟圆觉方成实行方曰正因故文殊请说如来因地清净法行世尊标指觉心为诸行本云从圆觉流出波罗蜜等又云一切如来本起因地皆依圆照清净觉相又说一切众生妄认四大及缘虑为自身心等又说无明本空能了之智亦不可得等此一章意令了悟自心本来圆觉本无无明烦恼生死等法以为起行之本为欲显此行本故说此经。

　　疏二泯绝果相等者谓泯绝菩提涅槃唯是清净觉性方为无始无终不增不减究竟之果故经云一切如来妙圆觉心本无菩提及与涅槃亦无成佛及不成佛又云生死与涅槃凡夫及诸佛同为空华相又云生死涅槃犹如昨梦上所引文皆是泯绝菩提涅槃二果相也注云本无菩提等者释泯果相也故无始终下皆释成圆也谓菩提无始烦恼无终不同法相宗菩提有始烦恼有终故摄论云世间不破出世间不尽无增减者起信论云一切凡夫声闻缘觉菩萨诸佛无有增减非前际生非后际灭毕竟常恒从本已来性自满足一切功德所谓自体有大智慧光明等乃至亦名如来法身(故知性本具者方为实果)究竟之果者了生死涅槃烦恼菩提俱不可得不取二相彻到空寂灵觉之心即此觉心本来空寂本来知觉元是菩提涅槃故云究竟果也故经云三事圆证故名究竟涅槃(涅槃究竟也)又云一切障碍即究竟觉(菩提究竟也)又云若事理障已永断灭即入如来微妙圆觉(即是上说所彻到之者)满足菩提及大涅槃(二皆究竟)又云流出菩提涅槃(此等诸门皆是究竟二果也以称觉体故皆究竟也)。

　　疏三决择等者决谓决断择是拣择所谓决定判断必须圆顿悟理称理修行(此义在下本起因地疏也)拣择偏见之人或一向但说本自圆真不假修行之者或一向但说断障证真灭凡成圣之者故云决择悟修等注文二一正明悟修云普贤问者由前佛答文殊云众生身心如空华众幻能知之智亦然偈云众幻灭无处成道亦无得本性圆满故故普贤乘此发问云一切众生修大乘者闻此圆觉清净境界云何修行(即是注云觉性本圆)世尊若彼众生知如幻者身心亦幻云何以幻还修于幻(注云一切如幻)若诸幻性一切尽灭则无有心谁为修行云何复说修行如幻(注云幻空无体谁曰修行)若诸众生本不修行于生死中常居幻化曾不了知如幻境界令妄想心云何解脱(注云如其不修何因证觉)言佛说者文云一切众生种种幻化皆生如来圆觉妙心犹如空华从空而有幻华虽灭空性不坏众生幻心还依幻灭诸幻尽灭觉心不动又云应当远离一切幻化虚妄境界乃至离远离幻亦复远离如钻火等偈云幻从诸觉生幻灭觉圆满普眼章云幻身幻心幻尘灭故幻灭亦灭幻灭灭故非幻不灭譬如磨镜垢尽明现又云证得诸幻灭影像故尔时便得无方清净无边虚空觉所显发觉圆明故显心清净等言应当远离者即是起幻智也虚妄境界者即是所除之幻也幻身幻心幻尘灭者即是幻尽之言也远离亦复远离及幻灭亦灭等皆是智泯之言也言觉圆满及非幻不灭垢尽明现觉所显发觉圆明等皆是觉心圆明之言也注然今下二印定其要二一彰要所以唯说等者拣圆悟之人于中道第一义谛真性之体知真性随缘成如幻之法缘无自性故一切空此说即不溺无修今有但说空幻者不知体是灵性及性随缘者即乖修也何者以虚空无可除断无可添补增益故空不可修其幻法等及翳所见华亦无体可断终无结果之义故幻亦不可修南宗谈禅失意者多有此类若经论学者即西域清辩门下此方习三论不得意者亦有此类又华严疏钞引智论说方广道人立空幻宗西域推为附佛法外道注修习下谓不先求了达自心不知性具一切功德不悟缘起如幻本空但凭佛语发心运意而修既不寻佛意迷四悉檀但执佛语故系缚在于有所得也北宗禅门下多有此类若经论学者即多是大小乘法相宗人及不参问善友不听经论但以善心修行之者故三圣观云有信无解增长无明既不知性德本圆诸法空幻即心有所得但结三界因果注良由下二结以印定于中先且辨迷所以言似反者既顿悟性德本具烦恼本无即不应更修既假修之积渐断惑成德即不名顿悟故似反也言符者顿见九层之台渐渐而登顿生孩子六根具足渐渐成长顿认得身是良人渐学仁义礼乐顿见本性渐渐修行亦复如是故二义相符契合不乖反也注故最下正是印定也上句结下句印定言最难者若一向说顿一向说渐或说顿渐各别皆是易明唯说二不相乖故难也。

　　疏四穷尽等者人皆难到此境(注中具出难到之相)故曰甚深今彻底决了故云穷尽注文二一正明三一举疑念云菩萨者即金刚藏也由前云始知众生本成佛道故生难也其文具云若诸众生本来成佛何故复有一切无明若诸无明众生本有何因缘故如来复说本来成佛十方异生本成佛道后起无明一切如来何时复生一切烦恼释曰此有三句一谓先真后妄二谓说妄为真三牒而纵之责无穷过注佛答下二斥疑念文云种种取舍皆是轮回未出轮回而辨圆觉彼圆觉性即同流转释曰种种取舍之言通摄一切分别即已该刚藏三句疑难也故疏叙意云即此分别便是无明矣余文易见注如云驶下文云譬如动目能摇湛水又如定眼犹回转火云驶月运舟行岸移亦复如是善男子诸旋未息彼物先住尚不可得何况轮转生死垢心曾未清净观佛圆觉而不旋复是故汝等便生三惑释曰四喻中初由目数动湛水如波摇次眼识迟钝旋火成轮相余二可见诸旋者眼目云舟彼物者水火月岸注但一下三断疑念清凉大师答顺宗皇帝心要之言也次云照体独立物我皆如注如翳差华亡者文云譬如幻翳妄见空华幻翳若除华于空灭注等者等者二意一者等于余文文不具取故二者等于后喻谓佛通此难有其二喻空华喻顿悟本无烦恼金矿喻渐断惑习若但用前喻即拨迷悟因果之相便成邪见若但用此喻即似众生觉性本来不净失真常理亦成邪见故说二喻疏但举一故等取二也金矿文云善男子如销金矿金非销有既已成金不重为矿经无穷时金性不坏不应说言本非成就如来圆觉亦复如是注众生下二显要二一辨要所以有四重展转难得其人谓难知难信难解难了后后难于前前也通论难者凡圣相违故说有多门故别释相者初谓不遇人说旷劫无由自知既善友难逢故知之不易次谓宿有缘种闻之方信且千万亿之数无一有宿缘宿种故虽闻之难生信也故金刚经赞信者云不于一佛二佛等三谓设但有缘无种或但有闻种无信种者今生虽闻而信亦难解悟不论根性利钝要须宿世闻信所熏今再闻方解故须拣择所闻之法不得杂熏杂熏累于至道矣然缘则属人种则属法由此缘种应成四句谓有缘无种等于人有缘则易信于法有种则易解余句可知四谓才闻一门之义一重之法即便信解领受未经纵夺推征或宿种本非深广者则虽解亦不觉此刚藏所难三句之境故云难了也此意言尚不解生疑匪唯不解通决罕者稀也寡鲜皆少也臻至也注今经下二结成其要于中上二句结众生与佛若各随相说是生灭门中染净缘起皆是枝派之义良由泯相归真同一心源二门不异故得相即当知相即即是穷源也下二句正显要也言群疑自释者然求大乘之人于一切法数一切教门未能通达故有多疑今穷一切诸法唯是一心一切教义唯有二门(心真如门心生灭门)一心是二门所依之法体二门是一心中之义相今既以空华金矿之喻穷究决了生佛之义彻一心源心通一切法通故群疑自然泮释如坚冰遇阳暖之气而销释也故华严云不能了自心云何知正道即能了一心是知正道正道既知何所疑矣。

　　疏五除断等者无明贪爱即是轮回根本也故文殊章云由此妄有轮转生死故名无明弥勒章云由有种种贪爱故有轮回注文三一显所除过患其发润之义下当具释此通诸教故十二缘生生起有绪且约大乘一重因果者最初是无明无明发业业是行也发已成种即识等五支次爱取能润润已名有有故受生即后二支注若不下二明应除所以言贼能为者涅槃经云觉知是贼贼无能为今反此意若不识无明无明即能为也能为者能发业也注不可断者中论云定有着常常故不可断也如真如体由此必须先显其相后显本空具如下文可捡而说之故智度论云佛有二种说法先分别诸法后说毕竟空即此意也注故答下三指能除之文各于本章检而略叙然显示无明已不即说断贪爱者由断贪爱是修行之心心行难顿相应不同悟解之慧故须假普贤已下三章之理观照圆通方能穷达微细染习根本。

　　疏六搜索者委曲寻求也菩提隐障者但障菩提不起惑造业故举菩提以目其障菩提之隐障依主释也故文云彼修道者不除我相是故不能入清净觉所言障者是覆蔽妨碍之义隐者疏中自释注文三一正指隐障注虽名下二释隐所以然此四种统唯我相是主宰义但由展转约义故有四名四名复有二相一迷识境谓取自体为我相计我过去从无始来种种生死为众生相计我现在一报命根不断而住为寿命相计我未来展转趣于余趣为人相诸教亦说我等行相皆是此也故云名同二迷智境即此经所明约以智证理能所难忘微细展转成此四相文云以己微证为自清净由未能尽我相根本四相者一认证名我二悟我成人三了迹迹生四潜续如命故云深密等也亦须检文略叙注故净下三指能除文。

　　疏七少文等如注所列具顿渐空有悟修性相也且如大般若六百卷文唯无相一宗之义即少义多文今此二十八纸便具所列众多之义故云少摄多也云顿及性正是一部所宗顿者流通文云是经名为顿教大乘顿机众生从此开悟性者文中遍泯染净一切诸法唯显觉性如云非幻不灭觉性圆满喻云磨镜垢尽明现位位皆云随顺觉性等也渐者二十五轮三期道场及忏业等是也故流通文云亦摄渐修一切群品譬如大海不让小流修罗蚊虻饮之皆饱等言空者文殊章云此无明者非实有体乃至亦无身心受彼生死等又普眼章中显根尘识界一一清净如大般若文势准智论释清净即是空义也有及相字即当法相宗亦含小乘小乘是有教故也法相者弥勒章中五性差别清净慧章位地阶降含小乘者普眼章中分析身心根尘内外即当界分别观观察四大皮肤血肉髓脑垢色唾涕脓血津液涎沫淡泪精气大小便利等即当不净观也悟修者文中一一法门皆令悟觉托法而修故观门之首一一云悟净圆觉以净觉心方说所修之行故云取静为行等不同权渐教或但劝䇿发三心四愿修施等六度不先显本有圆觉本成佛道据此即是唯修不言悟也或但显理泯迹而已更无劝䇿愿行之文即是唯悟不言修也余备寻大藏经文大部小部例如此者偏多其文于一经中便委细说悟说修者甚少若具备如上所列者转更复少其华严等数部大经虽首末备足文又广博浩瀚难究今如来特开无遮大慈为欲被其(此下是起信论文)心乐总持少文而摄多义能取解者故说此经叙之为第七因缘也。

　　疏八一法等者据诸经义或以了义胜法被于利根或以不了义劣法唯被钝根上中下品各随阶降以其三法而被三根三根所得胜劣殊品三车之喻三乘之法是也今以一法巧为方便以被三根三根胜劣虽殊皆令入于胜法故云尔也注中指文文相甚显可检略叙。

　　疏九令修等者然诸教所说修禅唯论五停心总别相念及四禅八定之类唯起信论直修真如三昧(论云若修止者住于静处端坐正意不依气息形色不依于空地水火风见闻觉知乃至谓一切诸佛法身与众生身平等无二即名一行三昧当知真如是三昧根本若人修行渐渐能生无量三昧)此经便入圆觉观门虽三根顿渐之殊所入无非圆觉故注指云皆以悟净圆觉为本。

　　疏十劝事等者然诸随相之教所说修行有轨可则有迹可依以此未必长随诸善友师僧和尚缘此经说本无惑业障恼复云勤断说本来成佛复曰勤修故注云佛本是而勤修等也一切仪式类皆如此末世后学难可依从故注云必须离相明师触向晓喻故令亲近等也经文甚显可检叙之其文在普觉章中也。

　　○第二藏乘分摄门　文三一藏摄三藏者一修多罗此土义翻云契经契谓契理契机(或有人说法唯契真理而不契合人心不令人悟入或复有人但说顺世道理令人欢喜悦乐而不称真理此二俱不名转法轮必须契理合机方名经也)经谓贯穿摄化(佛地论云能贯能摄故名为经谓贯穿所说之义如线贯华华则不失以文持义义则不遗摄化者摄持所化之机令息恶归善息妄归真反本还源也)若约正翻云线也线能贯华经能持纬此方不贵线名故古德见此方儒墨皆称为经遂存于经字又借义助名更加契字故云契经甚为允当若据杂心论即有五义一涌泉(注而无竭)二出生(展转滋多)三显示(示事理等)四绳墨(楷定正邪)五结鬘(如线贯华结成鬘故)二毗奈耶此云调伏谓调炼三业制伏过非调炼通于止作制伏唯明止恶就所诠之行彰名调伏之藏亦名毗尼(东塔律疏为毗尼毗奈耶传译讹略也)此翻为灭灭有三义一灭业非(论第一云灭恶故名曰毗尼也)二灭烦恼(律云世尊为调伏贪瞋痴令尽故制增上戒学)三得灭果(戒经云戒净有智慧便得第一道也)三阿毗达磨此云对法法有二种一胜义法谓即涅槃是善是常故二法相法通四圣谛(相者性也状也)对亦二义一者对向向前涅槃二者对观观前四谛其能对者皆无漏慧(出对法体也故俱舍云净慧随行者即是净慧相应心心所等若总说之无漏五蕴名为对法)言对法者法之对故故对法藏特名慧论(释名也若据所依之法应名法论今以慧为其主故名慧论故所诠中诠于慧学也)世亲摄论说有四义谓对故(通目诸论也义如上说)数故(数者数量去声呼之谓于一一法数数宣说训释言辞等如瑜伽论俱舍之类言数数者频多之义此即人声呼之)伏故(能胜伏于他也此约宾主谈论如中百门等三论也)通故(此能通释契经义故如无著天亲论释金刚经智度论释大品经之类也)亦名优波提舍此云论义然此三种皆云藏者皆能含藏所诠法义故略而言之即经律论是三藏也经诠于定律诠于戒论诠于慧诸佛菩萨本意欲令人学戒学定学慧故以经律论三藏三教而诠示之故云三学非为欲令学于文字言教而已故大小乘诸教中皆云增上戒学增上心学(心即定也)增上慧学不言增上经学律学等疏修多罗摄者谓唯契经摄此圆觉之教非余二藏所能摄也若约此经摄彼藏者即亦兼于律论谓二空观前先令持戒三期修中说安居故刚藏菩萨征难佛故疏二藏者一声闻藏二菩萨藏即由前三藏诠示声闻理行果故名声闻藏诠示菩萨理行果故名菩萨藏(庄严论云此三藏由上下乘差别故复为声闻藏菩萨藏)疏菩萨藏摄者小乘三藏教中并无圆觉中之法义故非彼摄但是大乘菩萨藏中实教所摄若此摄彼即亦兼之深必该浅故。

　　疏诸乘下二乘摄据诸经论乘有开合合者统唯一乘谓十方佛土中无二无三也(设为三者亦但于一中分别为三也)开者或立三乘准法华云为求声闻者说四谛为求缘觉说十二因缘为求菩萨说六波罗蜜或立五乘加人乘天乘若准梁摄论成立正法即具四乘(［彼论云如来成立正法有三种一立小乘二立三乘三立一乘于此三中第三最胜一即为四也］)梁朝光宅法师约法华经亦立四乘谓临门三车即是权教三乘四衢等赐大白牛车即是实教大乘以临门牛车亦同羊鹿俱不得故(羊鹿是虚指出门不上车牛车亦不上故知亦虚指)并无体故(出门既三车皆不得即明三皆无体)诸子皆索故(法华云诸子各白父言父先所许羊鹿牛车愿时赐与)然大乘与一乘异者法相宗中学人多不信之故华严藏和尚制五教义分齐文中料简大乘一乘有十义差别都引二十余部经论证之故知学识寡浅者难免谤法一乘所摄者此是四乘中之一乘(约权实相对而料简故也)非通相但一之一乘(通相即一代之教皆同是一无复料简故云诸乘之中)。

　　疏十二下三分摄十二分者如注所列旧云十二部经近来诸德恐滥于部帙故改云分教一契经者大意如上然有总别总者涅槃经云始从如是我闻终至欢喜奉行皆修多罗别者杂集论云谓长行缀缉略说所应说义(就前总中出十一分十一分中不收者还摄在修多罗名为别相即缀缉等是也言略说等者且如色中复有青黄等然此别相亦名直说成实论中直说语亦名法本谓经为论本初为后本略为广本也)二应颂者或与长行相应之颂由长行说义未尽故重颂之或为后来应更颂故三授记者佛记弟子生死因果及记菩萨当成佛事四讽颂者谓孤起偈非颂长行或为易诵持或为乐偈者故五因缘者或因请或因事方说故六自说者不因请故七本事者说佛及弟子往昔事故八本生者说佛及余人昔受身故九方广者方正广博平等称性广利乐故十未曾有者德业殊异法体希奇故十一譬喻者为深信者说似令见真故或为浅识就彼取类诱令信故十二论义者以理深奥直说不了故须论也疏二分所摄者修多罗中就总相必摄诸经故就别相中此经直说法门即广若展转分析差别之义即略故修多罗摄就方广中正是其宗故题云大方广也平等称性昭然可知若将此经摄彼十二分者即摄九分谓正宗中一一重颂故摄于应颂记安人心成就佛智故摄于授记因请说故摄于因缘说佛因地法行故摄于本事六度非因(六度对菩提涅槃即名因今此经既指觉性为本起因也从此方修六度故六度望本起因不名因也)菩提涅槃非果(前云泯绝果相成圆故等可检叙之)摄于希有二十七喻故摄于譬喻普贤有征刚藏有难故摄论义余二分如上唯不摄伽陀自说本生等三也。

　　○第三权实对辨门　文二一总标或一味不分者成上合字也如西域龙树之释大品无著之解金刚等东夏僧肇之解净名僧睿之释思益等疏或开宗料简者如西域智光戒贤各分三时东夏生公之立四轮智者之分四教等诸德见开有失则合见合有失则开矣。

　　疏今将下二别辨二一列章如文疏不分下二正辨二初明不分二一立理殊途同归者周易云天下殊途而同归百虑而一致谓如道路千迳万途所入王城不二九流百氏大道宁差今疏借用乃通三义一约教始随机异故殊途终归显实故一致二约机则异就理常一三体外无权权即是实故殊途同致疏一音普应一雨普滋者一音即是净名云佛以一音演说法众生随类各得解等一雨即法华药草喻品谓三草二木不同同承一雨之润五性三乘不一法雨一味无差故彼经云如来知是一相一味之法所谓解脱相离相灭相究竟涅槃常寂灭相终归于空等疏三原佛本意为一事故者亦是法华中意故彼经云过去诸佛以无量无数方便种种因缘譬喻言辞而为众生演说诸法是法皆为一佛乘故等疏四随一一文众解不同者此通明诸经如经说一无常或有解者以生灭代谢故云无常或云无彼真常故名为无常或云不生不灭名为无常或即无法可常或云真如一法随染净缘转变不常故名无常或云无常者对常以说无常非常非无常以为中道等明知随人解不同也又苦集灭道四谛其名则同随机解殊乃有四种谓生灭四谛无生四谛无量四谛无作四谛等也又涅槃说十二因缘之法亦无多种但观察者智有浅深谓下智观者得声闻菩提中智观者得缘觉菩提上智观者得菩萨菩提上上智观者得佛菩提又如中论偈云因缘所生法我说即是空亦为是假名亦是中道义即有四宗人解之不同如大钞中说既随一一文由人异解何须定判不同疏多种说法成枝流故者华严法界品云法欲灭时有千部异千种说法等何不寻条以得根乃欲派本而为末混淳源之一味成浇薄之枝流疏故不可分者总结也夫子云攻乎异端斯害也已何得执异迷同是非竞作。

　　▲疏即后下二正明即元魏菩提流支云如来一音同时报万大小并陈什公云佛一圆音平等无二无私普应机闻自殊非为言音本陈大小故维摩云佛以一音演说法众生各各随所解此上二师初则佛音具异后则异自在机各得圆音一义耳(互斥则俱失会之则是一义耳)。

　　疏其分下二明分教二一标意二一立理注云后三别说者显过于前疏理虽一味等者谓今欲分教非欲分理迷于权实宁契佛心二中一音但是教本非即是教教方在机不同今分彼教即净名云众生各各随所解今分随所解耳一雨亦就佛说三草即就机殊今分三草教殊非析一雨令异故经云虽一地所生一雨所润而诸草木各有差别以一音一雨义相不异故但说一音三中本意未申者如佛本为一事出现于世四十余年未显真实今分一代时教何妨判有浅深言随他意语者佛有三语一随自意语说自所证一实等故二随他意语一向方便引众生故三随自他意语亦称自证亦随机故既有三种故须分析也四中言有通别者如前所引此通随闻异解有不通者就此分之就显者如大般若明空理则文显明觉性则文隐等五中有二义故虽分权实不成枝派一善会佛意故谓所说权教乃是随宜所说实者称理究竟二有开显故谓说彼权教是方便门说于实教是真实相不说方便为真实则方便门开知实理之普周则真实相显故法华经云此经开方便门示真实相今能开显故不滞枝流约佛施设故须分权实。

　　△疏六王之密语下此下更有三意显开教之理过前不分此初一也涅槃第九说先陀婆一名四实一者盐二者器三者水四者马彼文云如是四法皆同此名有智之臣善知此名若王洗时索先陀婆即便奉水若王食时索先陀婆即便奉盐若王食已将欲饮浆索先陀婆即便奉器若王欲游索先陀婆即便奉马如是智臣善解大王四种密语是大乘经亦复如是有四无常大乘智臣应当善知若佛出世为众生说如来涅槃智臣当知此是如来为计常者说无常相欲令比丘修无常想或复说言正法当灭智臣应知此是如来为计乐者说于苦相欲令比丘多修苦想又复说言我今病苦众僧破坏智臣当知此是如来为计我者说无我相欲令比丘修无我想或复说言所谓空者是正解脱智臣当知此是如来说正解脱无二十五有欲令比丘修学空想以是义故是正解脱则名为空或复说言一切众生有如来性智臣当知此是如来说于常法欲令比丘修正常法是诸比丘若能如是随顺学者当知是人真我弟子然引此文意令随所言须善得意岂可混然不分权实。

　　△疏七不识佛意以深为浅等者第二意也如经言初发心时便成正觉而浅见者谓言是如来方便说故云以深为浅也既以为浅不能正修高推圣境即不能速证无上菩提故云失于大利离世间品云修此法者少作功力疾得菩提等言以浅为深虚其功者犹如世尊为止乱想权令数息观心为厌苦者令出三界众生不了耽味为真勤苦不已多用功力所获至微不得涅槃一日之价故云虚其功故谓虚废功力也。

　　△疏八诸佛下第三意也亦自分者如解深密立三时不同解节金光明立三轮之异涅槃自分半满又约五味之差皆佛分也若无著之扶五性及与三时龙树之判四门共与不共皆拣权实有取有舍即菩萨亦分也又亦意在庄严圣教令深广谓分析权实空有偏圆迟速方知佛法微妙深玄无不包摄譬如不泛大海岂识边涯不辨权实安知真实故智论释法施云依随经论广作义理为立名字皆名法施又若不分权实则谓三教大同今明大乘尚有权实何况小乘小乘比大犹若萤光方于日照故小乘是佛教尚被所诃况于儒道比之佛法则天地悬隔矣以此重重拣之方知佛法深奥。

　　▲疏以斯下二双结离合而舍合从离。

　　疏然就下二正开二一略标互阙言诸德不同者谓昙无谶三藏泽州远法师皆判一代佛经总为二种谓小乘半字教大乘满字教(皆不辨析大乘教中自有了不了也)唐初印公判一切经亦有二种一释迦屈曲教(随机说故即涅槃法华已下皆是)二舍那平道教(称性说故即华严是)此于屈曲教中又不分析权实了不了又齐梁晋宋之间南中诸师同判一藏经文为三种教一佛初成道便说华严一时顿诠理事性相因果一切诸法名为顿教二始自鹿苑终于鹤林三时(一小乘有教二大乘空教三不空不有中道之教也)五时(加第四时中法华同归教第五时涅槃常住教)自浅之深渐次而说名为渐教三者佛于一代之中随遇上根即顿诠一真觉性常住之理(成佛六年便说央掘经及说如来藏经皆明大乘深理胜鬘金光明圆觉皆此类也)遇中下根说对染之净或说二乘之法(故临涅槃度须跋陀罗却成小乘罗汉也)遇何机缘即称之而说不定初后时节不属三时五时所摄者名不定教又西域戒贤智光二大论师各立三时教又天台大师立藏通别圆四教上来诸德判教皆互有阙略或有违妨故未可全依。

　　疏今依下二广明周备二初总判诸教二初列章此师是华严宗主即康藏和尚也姓康名法藏为帝师敕谥号贤首大师当今天下所传华严新旧二疏皆出大师门下皆宗承大师义门制造华严广略文义及诸经论章疏约三五十本数百余卷判一大藏经总为五种教阶降不同以显顿渐偏圆大小权实一一教中所诠法义断证悟修一切法数各有行相言五种者如疏所列。

　　疏初者下二判教五一小乘教三一明立教意言以随机故等者且明佛设此教之意以凡夫外道邪正不分真妄混滥佛若说了义云一切皆真即此等因何改心悔过故说诸法染净定别善恶云泥令知善净可欣恶染可厌知彼贤圣胜妙自觉凡夫过患发心立志修因证果故云随机等也随他语者义如前说。

　　▲疏然其下二辨所诠言七十五法者束之总唯五类一者色法有其十一(五根五境及无表色)二者心法唯有一意识也三心所有法有四十六(复分为六一者遍大地法有十种谓受想思触欲慧念及作意胜解三摩地也此遍一切心故名遍地二者大善地有十谓信勤行舍惭愧及无贪无瞋不害轻安不放逸三者大烦恼有六谓痴放逸懈怠不信惛沉掉举此六恒为染也四者大不善有二谓无惭无愧五者小烦恼有十谓忿覆悭嫉恼害恨谄诳憍六者不定有八谓悔眠寻伺贪瞋慢疑也)四者不相应法有十四(一得二非得三众同分四无想异熟五无想定六灭尽定七命根八生九住十异十一灭十二名十三句十四文也)五者无为法有三(一择灭二非择灭三虚空)总计七十五也比于大乘欠二十五疏唯依等者明所依根本小乘计现在色心为所熏三毒为能熏故造业受报生死不绝若以善法熏心修道即得解脱故名染净根本虽云六识但是一意识于六根中应用故名六也。

　　▲疏未尽下三总结不了只由所诠事理未尽故于彼当宗自有二十部诤论宗计不同就佛意即通就言教即隐故宗习之者随言执理随相执体(如痴孩之徒闻说干城水月之类便执实有其体)。

　　疏二始教中三一明能诠以深密等者谓解深密经中判三时教第二第三时教中皆说众生有五种性其中定性二乘无性众生以无佛性故毕竟不成佛果此是佛引中下之机初入大乘法门故总合之为始教也疏此既下释始教分教之名也。

　　▲疏广说下二明所诠以说相多性少故言法相宗也削繁录数者百法论题云本事分中略录名数言一百者对前显胜言少说法性对后彰劣百者谓色有十一心法有八心所有五十一不相应行有二十四无为法有六故成百数于前七十五中加二十五谓心法加七小乘唯一意识故心所加五不相应行加十无为加三并如彼说疏法性即法相数者说真如法性乃是百中六无为数。

　　▲疏决择下三总结判又类胜前前云未尽法源故多诤论多诤论者二十部异今云少诤者成立唯识之论但十师之殊唯有十部故对前为少然对后无诤论此又是劣。

　　疏三终教中三一正立言终者终于始故谓以空义相义初诱导之后以中道实理终竟成之故云终教以始教中无实果故复言实者疏文自释。

　　▲疏少说下二所诠言小说等者然大小乘法相所诠义于源则略枝派则广如说染法俱舍于起业相及业系苦果三界六道依正之相甚广唯识说六识中二执二障亦甚广第八识三细乃至所依根本则略其本始觉三大及真如门乃至一真心源之义混不分析行相若起信则于此等开章广辨其六粗障执之义则唯略说其起业受果但列之而已都不解释故知法性宗所说本广而末略小乘末广而本略大事法相本末俱略而中间广余皆例知学者遍寻三类本末俱通方解教理疏相亦归性者如说五蕴五蕴即空空即法性又云三世五蕴法说名为世间彼灭非世间如是但假名等又云有诤说生死无诤说涅槃生死及涅槃二俱不可得又如说心心即离念法界一相等说诸净土亦复皆空等又华严云华藏世界海法界无差别等其文非一故此宗中非不有相但意显性以为玄妙令物达此速证菩提故疏无诤论者起信智度宝性等三论皆无诸师诤竞之异。

　　▲疏上二下三结会始终两教文二初且略结始终束之为渐以对第四顿教之殊疏然大下二复开始终两教自有三宗以摄尽一期渐教也文三初且标列三宗谓若不许容有二宗之外别有法性宗者未审以何教为法性邪不可以第二时密意方便破相不了之教而为法性故始终穷究除圆顿称性教外自有三宗兼小乘为四总是渐教故藏和尚起信疏佛法中宗计总有其五下立宗中当叙又尘外法师金刚经疏悬谈义门亦立大乘三宗(名亦同此)注各立互破者戒贤立法相宗破无相宗心境俱空之义云迷佛密意方便破执之教以为实理智光破法相宗境空识有之义云迷佛方便接引劣机说识变等便以依他为有广如大疏所叙注皆认等者然法性宗有顿有渐故后注云通于顿渐等而渐宗所依经者是法华涅槃等第四五时中所说法性实理是结会始教之终极故名终教顿宗所依经者是华严圆觉之类不属三时五时顿诠真性常住之理其破相宗所依之经自是第二时空教般若等其法相宗所凭之经自是第三时中四十年前解深密等今后辈传习或云唯识依华严等六经所造或引涅槃等皆有佛性等理证成空宗之义故云尔也。

　　疏今将下二两重相对料拣谓以法性对二宗也文二初总标如文疏初中下二别对二一对法相二初辨异言有多差别者所宗既别所说一切义旨皆殊十对中皆上句相下句性一中三乘者意云教具三乘为圆了若言唯小乘或唯一乘是不了义由一切众生具五种性须有三乘被机方足深密云云者彼经云普为发趣一切乘者说(一切即三乘也)一乘者法性宗意云教唯一乘为圆了若言唯小或言具三是不了义由一切众生皆同唯有一佛性故法华云十方佛土中唯有一乘法无二亦无三除佛方便说(则知云有三乘但是方便之言)又云未来诸世尊虽说百千亿无数诸法门其实为一乘复言等者等涅槃之类涅槃云一切众生皆同一乘一解脱一因一果同一甘露一切当得常乐我净是名一味。

　　二五性中楞伽经中佛告大慧有五种性一声闻性二辟支佛性三如来性四不定性五者无性无性之人无种性故虽复勒行精进终不能证无上菩提(据理亦应云终不能得声闻缘觉也)但以人天善根而成熟之(从无性之人已下兼是善戒经文)云等者般若深密等经庄严瑜伽等论皆同此说。

　　△一性者注中有二初且标立于中言法华等者法华经云诸佛两足尊知法常无性(谓色心等法从本已来空无自性唯是真如一体一性此诸法等本来即无非推之使无故云常无故起信云是故一切法从本已来离名字相离心缘相毕竟平等唯是一心故名真如也)佛种从缘起是故说一乘楞伽者谓入楞伽(十卷者)第二第四第七皆同说二乘无实涅槃但是三昧力故后必当得无上菩提(既无实二乘涅槃即唯同一大乘性)涅槃者彼经云佛性者名为一乘师子吼者名决定说决定说言一切众生皆有佛性又云无佛性者所谓无情故总标云法华楞伽涅槃皆唯一性也。

　　△后趣寂下破于三五释成其一文有五句句末皆故字初一唯破定性次一通破二种次一唯破无性后二破三乘五句皆即破彼便成此也初句云趣寂等者即法华经化城喻品结喻世尊所化弟子云尔时所化无量恒河沙众生者汝等诸比丘及我灭度后未来世中声闻弟子是也我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻是经唯以佛乘而得灭度等释曰言余国者即天台依智论所立四种国土中方便有余土也故智度论第九十五云阿罗汉先世因缘所受身必应当灭住在何处而具足佛道若得阿罗汉更不生三界别有净土出三界外乃无烦恼之名于是国土佛所闻法华经具足佛道如法华经说有阿罗汉我于余国等(云云全同上所引经)释曰智论之文昭然与法华符会即知声闻虽出三界自有国土于彼决定回心成佛非永寂灭次云菩萨与记等者即法华经中说常不轻菩萨于衢路中普礼四众语言我不轻汝等汝等皆行菩萨道皆当作佛是时增上慢比丘比丘尼士女打骂云我不受此虚妄之记法华论释云此诸增上慢声闻根未熟故如来不自与记菩萨与授菩萨记者方便令发心故(据此即无定性)言我不轻汝等汝等皆当作佛者诸众生皆有佛性故(据此即无无性人)释曰论家所释甚显不应更疑引此一段文者通破定性无性也次云阐提有佛性故者涅槃第九广破阐提断善不能发心当文即云彼一阐提虽有佛性而为无量罪垢所缠不能得出如蚕处茧以是业缘不能生于菩提妙用流转生死释云既言虽有则显不无故如蚕处茧茧喻罪垢罪垢是能缠蚕喻佛性佛性是所缠故胜鬘经说在缠名如来藏如来藏即佛性也据佛正当诃毁阐提之处尚不云无佛性不知彼宗何以苦执五性不同若尔楞伽经何以说有五性答彼宗所引不晓经意自迷其文彼经具云五者无性谓一阐提此有二种一者焚烧一切善根即谤菩萨藏二者怜愍一切众生界即是菩萨若有众生不入涅槃我亦不入大慧白言此二何者常不入涅槃佛言菩萨常不入涅槃非焚烧一切善根者以知诸法本来涅槃不舍一切众生故此意则明菩萨入而不入既云菩萨常不入非阐提者则明阐提后必入矣后二句破三乘中初云摄论者彼本论第八云佛说正法善成立彼释论自解云诸佛共说理不相违故名正法如来成立正法有三种一立小乘二立三乘三立一乘(此三次第与智光论师准妙智经所立三时教大意同也)于此三中第三最胜故名善成立释曰据彼论以一乘居后判云最胜故知深密所立三乘是不了也后云法华破三多嫉怨者由四十年中深密等教立有三乘法华涅槃在后所说乃破三乘三乘习已性成故被破而生怨嫉故法华经法师品云佛告药王我所说经典无量百千亿已说(般若深密之类)当说(涅槃等经)今说(无量义经也同法华之会故云今也)而于其中此法华经最为难信难解药王此经是诸经秘要之藏(云云乃至)从昔已来未曾显说如此经者如来现在犹多怨嫉况灭度后(由是会三之始归一之初故偏难信昔经虽妙犹滞三乘故未招怨嫉涅槃虽明一极由法华已破三讫故一闻便受法华如先锋涅槃如大军以先锋已破故大军用力不多故唯法华难也今果有保执五性三乘不信唯一经文验矣今注中但取意略标指耳)三唯心中妄者法相宗所释诸大乘经万法唯心之义但云唯有为八识生灭之心也谓此心识后惑业生一期报尽便归坏灭以其识种引起从识(以现在第八名异熟识由过去烦恼及业熏习成种招此识果酬引业故因果相续展转无穷故唯识偈云由诸业习气二取习气俱前异熟已尽复生余异熟也)依生灭识种建立生死(依识生死如上已明)及涅槃因(转识成智智证涅槃故云因也)真者谓性宗诸大乘经万法唯心之义具云八识之心通如来藏如来藏是自性清净本觉真心谓此净心为因根本不觉为缘生三细三细即是阿赖耶识从此识等方转起一切境界故反推其源唯真心也具如起信说然彼宗唯妄即不通真今性宗云真即兼妄故注云八识通如来藏也。

　　四真如中凝然者相宗所说一切有为染净等法既但是生灭妄识为本不关真如故真如一向凝然不变无随缘义随缘者性宗所说八识既通如来藏性藏性即是在缠真如故真如有不变随缘二义楞伽经云如来藏为无始恶习所熏名为识藏皆明随缘成一切法也起信亦云自性清净心因无明风动成其染心等而疏云但是者蹑上而起谓上生灭但是真如随缘成也由对上始教但说凝然故云随缘非谓此宗无不变义由不变故始能随缘由随缘故方能不变何者谓若无不变自体将何随缘如水失湿性将何随风而成波浪即由此义经中说言真如随缘若不能随缘体则不遍缘中缘中既无何成不变是以二义返覆相成故胜鬘经不染而染染而不染难可了知此经二对上对即不变随缘下对即随缘不变不失自性也楞伽亦云不思议变是现识因藏和尚释云变即不变名不思议等。

　　五三性空有中(三性者一遍计所［执］二依他起性三圆成实性如大疏所释也)离者相宗说三性空有如注所配空者自空不得言有有者自有不得言空故云离也即者遍计如镜中骨肉之面依他如镜中影像圆成如镜之圆明由骨肉之面但是孩稚痴情所执(如迷人颠倒之想也)都无一毫自实体性智者达之(如初悟人)但是影像如遍计无性即依他也又深智之者推穷影像不从外入不从内出都无一毫自性举体但是圆明之镜如依他无性即是圆成也故中论云因缘所生法我说即是空(遍计故也)亦为是假名(依他释也)亦是中道义(圆成也皆云亦者明即是空者假假者中中者空一体三名故云亦也注云无性者遍计依他二俱无自性也此与破相宗中无性即圆成义意稍异如下料简之)六生佛不增减中(此不增减者二宗文同而义别)谓佛教诸大乘中说云生界不减佛界不增两宗解释不同相宗但就定性二乘无性阐提等三类众生所说以三类定无佛性永不成佛故无增减不约定有佛性及不定性二类所说若性宗解则云一切众生悉无差别自性但是真性一理齐平无成不成故无增减故华严出现品云佛子如来成正觉时于其身中普见一切众生成正觉乃至普见一切众生入涅槃皆同一性所谓无性无何等性所谓无相性无尽性无生性无灭性无我性无非我性无众生性无非众生性无菩提性无法界性无虚空性亦复无有成正觉性知一切法皆无性故得一切智大悲相续救度众生佛子譬如虚空一切世界若成若坏常无增减何以故虚空无生故诸佛菩提亦复如是若成正觉不成正觉亦无增减何以故菩提无相无非相无一无种种故佛子假使有人能化作恒河沙等心一一心复化作恒河沙等佛皆无色无形无相如是尽恒河沙等劫无有休息佛子于汝意云何彼人化心化作如来凡有几何如来性起妙德菩萨言如我解于仁所说义化与不化等无有别云何问言凡有几何普贤菩萨言善哉善哉佛子如汝所说设一切众生于一念中悉成正觉与不成正觉等无有异何以故菩提无相故若有相则有增有减。

　　七二谛空有离者相宗真谛俗谛条然不同故云离也说遍计是俗此俗即空依他是俗此俗假有圆成是真一向实有既真不得俗俗又非真空不得有有不得空故皆离也(四种二谛总成八谛一一不同如大疏说)即者谓真妄俱空非独妄有真空妄空真有故云第一义空该通真妄此是即妙有之真空非无物为空故言第一义矣故仁王经二谛品云于谛常自二(二义二名)于解常自一(智者解了元是一体)通达此无二真入第一义(即是注中第一义空也)涅槃经佛告文殊云世谛者即第一义谛文殊云若尔则无二谛佛言有善方便随顺众生说有二谛(云云如大疏具引而释)梁摄论云智障甚盲瞑谓真俗别执然性宗二谛不即不离非但即也以敌对相宗条然故但云即也又性宗本末细寻具有三谛如下所明。

　　八四相中前后者唯识论云本无今有有位名生生位暂停即说为住住别前后复立异名暂有还无无时名灭前三有故同在现在后一是无故在过去(既现在过去之殊即是前后也)同时者以性灭为灭故得同时故楞伽云一切法不生我说刹那义初生即有灭不为愚者说净名云汝今即时亦生亦老亦灭故又过去已灭未来未至现在无住三世皆空故体即灭乃会相归性也故起信论云若得无念者则知心相生住异灭以无念等故而实无有始觉之异以四相同时而有皆无自立本来平等同一觉故。

　　九能所断证中(能断所断能证所证皆有离即)根本智缘真断迷理事二种随眠后得智达俗唯断迷事随眠即是根后缘境断惑相离也又智证理之时智是有为(以转识而得有始无终故属有为)理是无为(真如之理在障出障体无增减但是显得不是修生故属无为)故不相即即者以心真如本来知觉元无烦恼故惑智及理皆相即也智论云菩提(智也)菩提断(惑也)俱名为菩提(即也)故云惑即菩提华严云无有智外如为智所证亦无如外智能证于如故云见即真如(见即是见道之智也)十佛身中有为者四智菩提是佛报身(四智者转第八识成大圆镜智转第七识成平等性智转第六识成妙观察智转前五识成成所作智下文殊章中当具释之)此智既依生灭识种(从阿赖耶识中无漏种子而生起也)四相所迁故是有为无为者既上明世出世智依如来藏始觉同本则非有为非一非异(疏但云无为者且敌对上也)故云化身即常等也故涅槃经云吾今此身即是常身法身恐人谓言但是不断常非凝然常凝然常者即是法身今云即是常身法身明化身即法身凝然常也不堕诸数者即净名经弟子品云佛身无为不堕诸数以诃阿难谓化身有小疾故上举二经明化身常下况报体安得不常。

　　疏若知下第二会通二宗令不相违也然此会者恐后学宗计是非以生过患故复会通虽复会通权实不失于中先总标后谓就机下正会言约法一者非佛化法化法亦有权说三乘故今言法者佛之知见一乘可轨之法耳疏新熏则五本有无二者然准法相立新熏者亦说有五立本有者亦说有五今但会经文五性之意不约彼执为众生遇缘熏三乘种性及不定无性故有五耳何者谓唯习近声闻成声闻定性习近缘觉成缘觉定性(故法华安乐行品中不许亲近小乘三藏学者恐被熏习成其性故)若唯近菩萨则成菩萨性若俱习近三乘则成不定性若俱不习近则成无性亦如今人偏习禅戒等即成定性若三学俱习成不定性不定偏执故若都不习则成无性卒难教化故知熏习成五种性依其长时故说各别言本有无二者本有佛性理不容差故说有心定当成佛非是本性有五种性也然若人理双拂则三一俱亡谓真理寂寥不属诸数借一以遣三一亡而一遣言穷虑绝何实何权体本寂寥孰三孰一故法句云森罗及万象一法之所印(以一遣多)一亦不为一谓欲破诸数浅智着诸法计一以为一(以非一遣一也)故须三一两亡若别约佛化仪则能三能一谓随物机宜则说三乘陶炼已久则便说一故经云或有国土说一乘或二或三或四五如是乃至无有量况三一邪。

　　圆觉经略疏之钞卷第三
卍新纂续藏经第 09 册 No. 0248 圆觉经略疏钞


　　圆觉经略疏之钞卷第四

　　疏二对破相中文二初辨异二初且辨其五别文中四对皆上明破相义下明法性义唯三性义中两宗皆含空有而义不同一中(所证理也)无性者破相宗以诸法空即名真理如幻华无体即是大虚第二月无性即是本月故门论云大分深义所谓空也假名及中道但约空说(如前不分教五义中所辨)凭公虽云存世之所亡意亦但以空为所亡本性者性宗以自性清净常住真心为所证理真心者不待会色归空不因断惑成净自心本净故云自性无始时来乃至尽未来际有佛无佛常不灭坏故云常住心也故宝性论云清净有二种一自性清净谓性净解脱以自性清净心远离烦恼故二离垢清净谓障尽解脱真如者前但了诸法无性即名实理此乃诸法皆空无性方始显出自心本性方为实理如天上云散月如出镜中垢尽明现非但无云便名月也晦夜无云不名月故二中(能证)真智者谓了一切皆无所有即此了智亦不可得即名真智若存一法即非真智也故法句云一亦不为一肇云般若无知又云惑智知无真智无知百论以无相智为宗者是此意也真知者一心真实本自能知也谓起信论明真如自体相云从本已来性自满足一切功德所谓自体有大智慧光明义故真实识知义故荷泽亦云无住体上自有本智能知等言通于理智乃至引华严者显真知异前智也彼品觉首等九菩萨问文殊云云何佛境界智(彼疏科云能证之智此下注释者皆是彼疏也)文殊偈答曰诸佛智自在三世无所碍(权智横无不知故云自在竖远三际故无所碍)如是慧境界平等如虚空(实智也故云慧境平等如空如空者无若干也故净名云但以数故说有三世非谓菩提有去来今权实无碍为佛境智)诸菩萨又问云何佛境界知(彼疏科云明心体相)文殊偈答云非识所能识亦非心境界其性本清净开示诸群生彼疏释云(此下粗书是彼疏注书是彼钞)知即心体(彼钞云此句标示也谓前对所证之法明能证之智今则直语灵知之心异乎木石通于能所证又前唯佛果权实智慧不通于凡故云佛智自在此等通凡圣故云性净开示群生等然上两重料简即当宝性论二种清净解脱也前云佛智自在即离垢清净解脱后云性净开示群生即自性清净解脱又云通能所证通凡圣者即是此疏通理智彻染净之义也)了别则非真知故非识所识(分别名识今有了别之识故非真知唯无念方见也)瞥起亦非真知(起心亦是妄想故非真知真知必忘心遗照言思断矣故胜天王般若经云远离思量过觉观境)心体离念无念非有念可离可无故云性本清净众生等有惑翳不知故佛开示皆令悟入诸菩萨以即体之用故问之以知文殊以即用之体故答之以性净(即当五重中第一第二理智义也)知之一字众妙之门若虚己而会便契佛境(释经中佛境之言也故彼疏云十信圆观便造佛境)肇公云知有有坏知无无败真知之知有无不计三中二谛者以缘生即空为真谛不待灭坏即俗谛如空华之虚相故影公云俗谛故有真谛故无三谛者注释自显若本业经即云有谛无谛中道谛然注中但以镜明喻第一义谛即知以明所现影像喻俗谛影像全空无体喻真谛也四中三性空有者空宗有谓等者但所见有法即非真实乃至菩提涅槃皆如梦幻言依计者依他遍计也此依计皆虚妄虚妄之中说此二名者如空华依他病眼而有亦如第二月依他捏目及本月而有故名依他迷者情计谓为实有即是遍计二义虽别所目之法不别此等诸法皆无所有方名圆成然此圆成但约依他遍计空理而说亦无其体故说三皆无性性宗即遍计等者遍计之法如绳上见蛇杌木上见鬼情中定有道理定无相有性无者如水中月如金中器相则似有体性全无也情无理有者为约迷者见有蛇鬼之时情中都无绳杌故曰情无绳杌是实故云理有相无性有者如摩尼珠在黑色中虽全现黑相其性常明明性是有黑相是无五佛德中空宗云佛身者所谓无身故云虽也故金刚云如来所说身相即非身相乃至即是非相是名三十二相等五求不得者即中论观如来品偈云非阴不离阴彼此不相在如来不有阴何处有如来释曰由计我我所为如来计有五故即离彼此相在及有是为五求若如来即五阴五阴既无常如来亦无常若五阴即如来如来既是常五阴亦应常也而今五阴既不常如来非无常何得相即邪故云非阴若离五阴有如来以何相知又若如来离五阴如来即先有先有即为常五阴离如来五阴即本无本无即为断既不断不常故云不离阴若如来中有五阴如器中有物如来即大五阴即小若言五阴中有如来如状上有人五阴即大如来即小必无此理故云彼此不相在又若相在亦皆有别异过若如来有五阴者如人有马马与人异如来与五阴不尔故云如来不有阴问此与离阴何异答相离未必相有相有必知相离所以为异也然五句中初即为一后四皆异若总合之但是一异过耳故法品破我但云若我是五阴我即为生灭若我异五阴则非五阴相今细推寻故有五求皆不可得既知不有当知不无谓佛有者常见为惑谓佛无者邪见深厚非有非无真如来也故彼论偈云邪见深厚者则说无如来如来寂灭相分别有亦非如是性空中思惟亦不可然计有者过轻计无者过重故云邪见深厚得即虚妄者如金刚云凡所有相皆是虚妄若以色见声求是人行邪道无得乃真者般若心经说无蕴处界缘谛无智亦无得以无所得故乃至得阿耨菩提等离一切相名佛功德者金刚云若见诸相非相即见如来离一切相即名诸佛无有高下是名阿耨菩提如是等文诸部般若中百门论首末皆是今但略引常所闻者意在易晓以为类例耳性宗有者诸佛皆具常乐我净称体之实德也此四广如疏序中所释身智等者谓十身十智十通及常光身光智光等一一无尽皆称法界非如空宗有相即妄故云真实功德也性自本有者论云性上本有过河沙数无漏功德等不待机缘者拣权教应化佛也。

　　疏略辨下二例明所余约前性相十对义目为例说之且初破相中一者众生性空何有五一之定二者教如筏喻应舍何有一三之乘意以非乘而为了义三者一切境界唯是妄念念自本无何唯境界四者迷则妄想妄见变易悟妄皆空空则不变五者已如上说六生佛皆空故不增减七者亦如上说八者时无别体约法以明法既本无时复何有九者与下性宗文同意异如云照体无本者空宗但无而已性宗云无本者自无本故但以无住为本无住体上自有本智能知此为能断智之本体照体无自者空宗了一切法智当体无自故经云无智性宗以清净心性为自即性之照不可将照还能自照如眼不自见眼等斯乃体即自照故照不见有自体也亦同智都无所得非无智也且约以五蕴等法为自都无此自名无自体十者有为无为俱空一异皆不可得故掌珍论云无为无有实不起似空华后法性十义者不异前说但对法相及对破相意势小异思之可知。

　　疏然得下二会通文中略会两对余三例之先会初对者谓空宗所言无性是诸法缘起之无性今明诸法皆本是真性缘起故推之无性便是真心本性故无性本性但是一也次会第二对者谓真智是始觉真如是本觉始本不异故智知一也疏余谛性等者例余三门乃至非性一性非乘一乘非心真心等也但约三谛中镜影之喻即一切皆通谓空宗中说影空为真影相为俗性宗但加于明为第一义今会通者影即空空即明明中无物即为真不妨现影即为俗始末覆蹑即三即一即一即三故皆无异。

　　疏然此下三会通前后此门者终教前者始教后者顿教(问顿教未释何以先会答因会始终二教所诠归一此一即是顿教所诠真性故乘便会之令易也)但教有殊者佛化仪也谓对上根直显寂知是真心性即为顿教(如为聪明孩子说铜明是镜也)对中下根且言修施戒断惑业习定慧后始证悟真理(相宗)或云见烦恼本无即名真理(空宗也上二皆始教)待彼执情渐破空慧渐发方与破三显一会权归实开示如来知见性相见真菩提涅槃一切众生本有常住佛性皆同常乐我净(终教)如是说者统名渐教(如为闇钝孩子说云汝且习学时事会解好恶待见此圆铜中总无青黄长短杂色等物方见明镜方断痴执)故云始终渐顿之殊也法非深浅之异者即顿中所显寂知是渐教终极所显菩提涅槃菩提涅槃即是寂知无别新生果法故云非异或约顿开但悟至此便入圆教圆教是一道称性之谈非对机屈曲之说于中皆具顿渐等义如海具百川之味如下所明。

　　疏四顿教文二一正立教不生即佛者谓心本是佛妄起故为众生一念妄心不生何为不得即佛故达磨碑云心有也旷劫而滞凡夫心无也刹那而登正觉华严经云法性本空寂无取亦无见性空即是佛不可得思量疏不依地位下释名先正释复注引二经思益文显易了楞伽经语略而未周谓彼第四先长行云大慧于第一义无次第相续说无所有妄想寂灭法后有偈云十地则为初初则为八地第九则为七七亦复为八第二为第三第四为第五第三为第六无所有何次解曰有何次者颂上经文于第一义无次第相续等疏总不下二辨所诠唯辨等者但诸经中一向辨真性处即属顿教疏一切所有唯是妄想者心欲缘而虑息心行处灭也故论云心生则种种法生心灭则种种法灭故又云一切诸法唯依妄念而有差别若离心念则无一切境界之相是故一切法从本已来离言说相离名字相离心缘相毕竟平等无有变异唯是一心故名真如以一切言说假名无实但随妄念不可得故疏一切法界唯是绝言者口欲谈而辞丧言语道断也拂名言之迹显离言真如故论次前文即云言真如者亦无有相谓言说之极因言遣言此真如体无有可遣以一切法悉皆真故亦无可立以一切法皆同如故当知一切法不可说不可念故名真如故疏云皆是绝言也言一切法界者界即性义以一切法性皆离言故疏五法至都遣者即楞伽明五法谓名相妄想正智如如然五皆空寂何者为迷如以成名相妄想是生悟名相之本如妄便称智则无名相妄想唯如如智矣智因如立智体亦空如假智明无所如矣故并空也况八识约事皆托缘生缘生性空亦何定体又因有我法说二无我我尚不可得无我宁存故中论云诸佛或说我或说于无我诸法实相中无我无非我故双遣也诃教者谓以心传心不立文字故劝离者乃有二义一令离教成上诃教之辞二令离法法虽无量不出色心离心心如离色色如故今皆离则契心体离念矣毁相约境凡所有相皆是虚妄泯心约智了境相空假称为智相既不有智岂有真心境两亡即皆泯绝心无心相即是安心故说生心即妄不生即佛言生心者非但生于余心纵生菩提涅槃观心见性亦曰生心并为妄想想念都寂方曰不生既一念不生则前后际断照体独立物我皆如斯乃寂照现前岂非真佛故华严经云一切法无生一切法无灭若能如是解诸佛常现前言如是解者如不生之解而无解相非空解于不生耳疏泯之迹绝方显真性者然初云总不说法相标泯迹也唯辨真性标显真也一切所有下皆释泯迹也不生即佛释成显真也佛谓本觉故论云离念相者等虚空界即是如来平等法身依此法身说名本觉今此两句者上句结泯迹下句结显真谓诸心不生足迹斯绝绝迹之处本性了然方为真矣是知上来所泯意在所显佛对一类离念机故顿诠言绝之理为顿教难曰(云云)若无此门逗机不足达磨宗旨以心传心不立文字亦顺斯意虽云不立文字若不指一言以直说即心是佛心要何由可传故寄无言之言直诠言绝之理也。

　　疏五圆教文二一正立教言一位即一切等者一切诸法一一称性事事无碍故十信摄五位者因是即性之因故该于果果是即性之果故彻于因故华严梵行品云初发心时得阿耨菩提等五位是住行向地及等觉也成正觉即妙觉果位果位是总五位是别。

　　疏所说下二辨所诠略如释序中性起为相相得性融之文中所说广如普眼章法界观门中说然五教中第三既会合性相相对料简便成六句谓一小乘唯相二顿教唯性三法相宗相多性少四终教相少性多五空宗中非相非性六圆教中全相全性。

　　▲疏已知下二配摄此经二初蹑前征起可知疏今显下二正明相摄初门中判圆教全摄此经者如海含百川十德不言可知判此经分摄彼圆教者缘此经不明显备说诸佛身相国土自在无碍尘沙大用及一切诸法法尔互相即互相入重重融摄等义故不得全名圆教所言分者但约直显一真法界之体及观行门中一多无碍等义即同华严也第二门中判此经分摄初二教者以文中说断我(净业章也)除爱(弥勒章也)修二空观(普眼章也)亦云诸法本如空华(文殊章也)又云亦摄渐修一切群品(流通文也)故摄小乘及始教中相宗空宗之义然不委明有漏因果界地行相及识变为境种现歧路本末又不同般若等一一遍破诸法备说十八空十一空等故云分也判彼二教不摄此者此经首末所说染净等法修证行相皆约圆明觉心假设方便显示修习始终无体但是觉明虽说空义亦但是圆觉中离相义故非彼等所摄也第三门中判终顿二教互相摄者流通文中佛自判云是顿教大乘也如云知幻即离不作方便离幻即觉亦无渐次等文首末意多如此摄终教者五名中第五名如来藏自性差别又明显息诸惑障勤修观行阶位胜劣皆全是起信等宗也。

　　○第四分齐门　文三初标举言染法本末者然染净法皆有本末今以净法是返本还源之意故唯约染法显从本起末五重轮次之行相也将此五重为秤斗度量诸经宗教分齐若不约所诠法之本末无以验能诠教之浅深此乃能量却是所诠所量却是能诠也五重者如一树木本末五重最初是根二是树身三枝干四华叶五果实说得果实如最浅教故展转乃至辨得树根如最深教也。

　　疏论中下二正显二初明能量之法一心者论云所言法者谓众生心是心则摄一切世间出世间法依于此心显示摩诃衍义疏开二门者论云依一心法有二种门云何为二一者心真如门二者心生灭门(谓一如来藏心含于二义一约体绝相义即真如门谓非染非净非生非灭不动不转平等一味性无差别众生即涅槃不待灭也凡夫弥勒同一际也二随缘起灭义即生灭门谓随熏转动成于染净染净虽成性恒不动正由不动能成染净是故不动亦在动门耳)是二种门皆各总摄一切法(以真如门是染净通相通相之外无别染净故得总摄一切诸法生灭门者别显染净染净之法无所不该故亦总摄一切诸法也)疏一者心真等者论云心真如者即是一法界大总相法门体所谓心性不生不灭一切诸法唯依妄念而有差别若离心念则无一切境界之相乃至唯是一心故名真如疏二心生等者论云依如来藏故有生灭心所谓不生不灭与生灭和合非一非异名为阿梨耶识疏三依此识下第三重也由真如门但是一心不变之体非生起义故唯取梨耶识展转开也言觉者于中有本觉始觉也论云所言觉义者谓心体离念离念相者等虚空界无所不遍法界一相即是如来平等法身依此法身说名本觉乃至依本觉故而有不觉依不觉故说有始觉疏不觉者论云所言不觉义者谓不如实知真如法一故不觉心起而有其念念无自相不离本觉犹如迷人依方故迷若离于方则无有迷众生亦尔依觉故迷若离觉性则无不觉疏四依后义者由觉义是反本合体亦非起末今此但论染法故唯依后义也论云复次依不觉故生三种相与彼不觉相应不离云何为三一者无明业相以依不觉故心动说名为业(业有二义一动作义即此是也)觉则不动(反释)动则有苦(二为因义由此招苦故也)果不离因故二者能见相以依动故能见(依于一念之动转成能见之相)不动则无见(反释由动故能见也见谓取境)三者境界相以依能见故境界妄现离见则无境界(反释)疏五依下论云以有境界缘故复生六种相一种智相依于境界心起分别爱与不爱故(于前所现相上不了自心所现故创起慧数分别染净执有定性也)二者相续相依于智故生其苦乐觉心起念相应不断故(谓依前分别爱境起乐受觉不爱境起苦受觉数数起念相续现前此明自相续也)三者执取相依于相续缘念境界住持苦乐(上皆是前相续相也)心起着故(是此执取相也谓于前苦乐等境不了虚无深起取着故下文云即此相续识依诸凡夫取着转深计我我所等也)四者计名字相依于妄执分别假名言相故(依前颠倒所执相上更立假名是分别故楞伽云相名常相随而生诸妄想故云依于妄执等也上来起惑自下造业受报)五者起业相依于名字寻名取着造种种业故(谓执相计名依此粗惑发动身口造一切业即苦因也)六者业系苦相以依业受报不自在故(业因已成招果必然循环诸道生死长缚)当知无明能生一切染法(三细六粗总摄一切染法皆因根本无明不了真如而起)以一切染法皆是不觉相故(问染法多种差别不同如何根本唯一无明答染法虽多皆是无明之业气悉是不觉之差别相故不异不觉也)。

　　疏言诸下二明所量之教即正显分齐也始从诠枝末之教展转渐深乃至诠于根源之教也诠法渐渐近本教则渐渐幽深故言分齐疏唯业报者六粗最后之二也人天之教但说造恶堕三涂修善生人道天道劝修持戒都不明起业之本故云齐此疏小乘唯后四粗者初二粗是法执小乘犹迷故唯齐此此教犹未破之故所诠唯齐我执疏法相极于三细者此三是赖耶三分彼宗但以此识为无始根本是一切法所依故所诠法唯齐于此所说无明但在六七识中都不明赖耶更有根本故不到前之三重若对树木五重之喻此唯知华叶尚未识枝干何况树根问第二重是真如及梨耶识岂非彼教所说邪答彼真如一向凝然无知觉随缘之义与赖耶全别彼赖耶又但是生灭迁变对此与如来藏和合具本觉之梨耶不同故唯齐此三细三细即此论生灭因缘中一向起染之识也。

　　△疏终顿通诠本末下正明此经所诠分齐幽深终教法华涅槃之类顿教华严胜鬘之类各数十部经所诠之义皆同于此但文有隐显故标终顿而摄此经疏即此下配属经文言圆觉妙心者普贤章经云善男子种种幻化皆生如来圆觉妙心犹如空华从空而有幻华虽灭空性不坏众生幻心还依幻灭诸幻尽灭觉心不动偈颂云无始幻无明皆从诸如来圆觉心建立(既云众生无明幻心皆从觉心生起即知正是论中最初之一心也)疏经标圆觉为宗本者正宗经文最初云无上法王有大陀罗尼门名为圆觉疏说染净等者次前文云流出一切清净真如菩提涅槃及波罗蜜教授菩萨即净法现起前云幻化无明从觉心生即染法现起现起之言虽通染净若从别义配者染法云起净法云现。

　　△疏文殊章末即真如门者文云知是空华即无轮转亦无身心受彼生死非作故无本性无故彼知觉者犹如虚空乃至虚空性故常不动故如来藏中无起灭故无知见故如法界性究竟圆满遍十方故疏如来藏差别者流通文内经有五名第五名如来藏自性差别差别即生灭之义。

　　△疏普眼一章即始本觉者文中分折身心根识尘境二空观及法界观成便得无边虚空觉所显发等即始觉也后云修习此心得成就者于此无修亦无成就圆觉普照寂灭无二乃至诸佛世界空华生死涅槃如梦众生本来成佛等即是本觉也疏征释无明即是不觉者文云云何无明善男子一切众生从无始来种种颠倒犹如迷人四方易处妄认四大乃至此无明者非实有体如梦中人等(若离睡身即无别梦身正同论云若离本觉即无别不觉)。

　　△疏净业一章三细者此章说我人等相甚深微细如前教起因缘中辨(前云菩提隐障是也)故文中云动念息念皆归迷闷何以故由有无始本起无明为己主宰又云则知我相坚固执持潜伏藏识游戏诸根曾不间断(潜藏识者三细三细是藏识三分故也游戏诸根即属六粗中后意识论云分别六尘故也)疏二粗者然此一章中虽标列我等相意乃通破二执二障故文云厌流转者(道谛)妄见涅槃(灭［识］)由此不能入清净觉(无上菩提)乃至动念(凡夫)息念(二乘)皆归迷闷(第一义愚)又云本起无明等释曰既证二乘之理亦是迷妄即知不唯我执及烦恼障又云障清净觉尤显是所知障障大菩提文中别说四相了更有数番每说过患了皆结云是故不能入清净觉问既是通破障执何得偏标我相答渐教中为初对凡夫外道偏说我执后待渐渐根熟复与单说法执今顿教中对上根凡夫根性虽利本来未闻无我之教由此便通破二执二障也就中耽着生死义边我相烦恼过重故偏标名我成就种智义边法执所知障重故偏结云由此不能入清净觉等始终寻究义意昭然故知修多罗教诚宜意趣中求也。

　　△疏弥勒章至四粗者文云一切众生从无始际由有种种恩爱贪欲故有轮回乃至由有诸欲助发爱性是故能令生死相续欲因爱生命因欲有众生爱命还依欲本爱欲为因爱命为果(通明执取相计名字相也前明根本无明二乘亦不能了即知不障出世今此虽偏标恩受贪欲然非唯润业亦是亲发业之宿惑经文通含者意同上通诠二执之说也)由于欲境起诸违顺境背爱心而生憎嫉(蹑上执取等二粗之因也若取意配者上是执取相此是计名字相也)造种种业(第五起业相也)是故复生地狱饿鬼(第六业系苦相)次说修善生人天修舍(舍即禅定)便现有为增上善果(上二界)皆例此配故云即后四粗。

　　疏是知下三结成幽深言极尽五重者一一如注所配诸教分齐深浅历然浅不至深深必该浅故具摄也然虽摄五而偏显第二第三重也首末备明觉不觉义而皆拂迹谓觉于不觉归心真如故正当终顿二教。

　　○第五所被门者谓此经所诠境界既说如上未委何等根机而能信解修证法既幽深应非我分恐迟疑于此故辨此门。

　　文二初开章疏初谓下二正辨二一明料简二一拣非器言乐着等者经云迷于一实随名相名相执故我尘生今照我尘无自性回向无住涅槃城且圆觉非相故不可思又非名故不可议是故著名相者不能入也故下文云何况能以有思惟心测度如来圆觉境界如取萤火烧须弥山终不能着疏以文为解者清凉云乖实非器谓如言取文超情至理法不入心故十地论云随声取义有五过失一不正信二退勇猛三诳他四谤佛五轻法疏滞行位者清凉云守权非器谓三乘共教诸菩萨等随宗所修行布行位不信圆融具德之法故出现品云设有菩萨无量亿那由他劫行六波罗蜜不闻此经或时闻已不信不解不顺不入不得名为真实菩萨良以有作之修多劫终成败坏无心体极一念便契佛家又云积行菩萨曝鳃鳞于龙门疏高推圣境者清凉云夫机差教别圣旨深玄且以浅为深有符理之得以深为浅有谤法之愆以远为近则有益于行人以近为远则疑法非我分诸佛设教贵在俯就物机后辈学人苦欲高推圣境傥失大利岂不伤哉况才生王宫贵极臣佐宁同拨乱之主备历艰辛者哉初心契于觉海岂有边涯犹微滴入于天池齐无终始故经云发心毕竟二不别如是二心先心难。

　　△疏情尚下肇论不真空品中破三家异论于中破本无宗云本无者情尚于无多触言以宾无故非有有即无非无无即无释曰上皆是先叙所计也宾客也客皆向主今立本无之人言皆趣向于无尔雅云宾服也情中宾服于无也故说非有之义亦但云是无说非无之义亦云是无意云无亦无名非无故知触言宾无也论次破云寻夫立文之本旨者直以非有非真有非无非真无耳何必非有无此有非无无彼无此直好无之谈岂曰顺通事实即物之情哉释曰不言非有无却此有非无无却彼无也今此疏云空者尚轻于无轻过尚拣况于重乎良由此经宗于净觉觉非空有故情尚空者非器上句云情尚者心之所尚下句云触言者语之所尚心口皆乖圆觉故云非器疏自恃天真等者天真是自然之义意云我自然是佛何用更求佛烦恼自然元无更何所断即此经中任病也文云我等今者不断生死不求涅槃涅槃生死无起灭念任彼一切随诸法性欲求圆觉(意云本无生死元是涅槃故一切任彼但逢饭即䬸遇衣即着诸好恶事一切不知任运而行信缘而活睡来即卧兴来即行东西南北要处即去)彼圆觉性非任有故说名为病(释曰佛破此念也谓设令善恶不拘但名无记之性七贤岂是大道四皓宁为圣人尚昧欲天焉冥觉体悫云行人至此溺水沉舟宜自警怀勿沾斯病故起信问云上说法界一相佛体无二何故不唯念真如复假求学诸善之行答曰譬如大摩尼宝体性明净而有矿秽之垢若人虽念宝性不以方便种种磨治终无得净如是众生真如之法体性空净而有无量烦恼垢染若人虽念真如不以方便种种熏修亦无得净今云天真者即真如也进习者即求学诸善行也彼意云性天然是真是佛何假更修故非器也轻者轻他人进习厌者自厌倦进习也)。

　　疏固执先闻者且四弘誓云法门无边誓愿学者意恐得少为足欲令求法不懈善财遍谒是此意也况佛教权实多门若先闻权后闻实便执先权说不信后实说失大利也如人先担麻后遇金藏力不能总担又惜前功不能弃却便不取金也是故经云所未闻法闻之不疑是为希有华严十地品说第三地菩萨行相云若闻一句未曾闻法闻之生大欢喜胜得转轮圣王位若得一偈未曾闻法能净菩萨行胜得帝释梵王位住无量百千劫若有人言我有一句佛所说法能净菩萨行汝今若能入大火坑受极大苦当以相与菩萨尔时作如是念我以一句佛所说法净菩萨行故假使三千大千世界大火满中尚欲从于梵天之上投身而下亲自受取况小火坑而之能入然我今者为求佛法应受一切地狱况人中诸小苦恼菩萨如是发勤精进求于佛法如其所闻观察修行此菩萨得闻法已摄心安住于空闲处作是思惟如说修行乃得佛法非但口言而可清净疏如上者总结上五类人也。

　　疏反上下二明是器谓虽寻文而本性离睹相而常照心(反于著名相也)因该果海果彻因源(反于滞行位也)虽空不断中道了然(反于情尚空也)顿悟渐修(反于轻厌进习)求法不懈(反于弃金)次第反前即是堪习此经器矣。

　　疏后普下二明普收二一通明皆益文显疏谓宿下二益有浅深故清凉大师说五所为一正为二兼为三引为(说行布十地引权教中菩萨也)四权为(权示现为五百声闻在座不见不闻彰小乘非器令发大心也)五远为今此但有三种(阙引为权为余三如下配属)谓悟入者正为也悟谓悟解入谓证入华严中即善财之类此经即观行成就之文信解者同彼兼为也拣悟解也随言而解随解而信曰信解矣又信拣邪见解拣无明也熏成等者同彼远为也此即新熏五性义中第五无性人也谓凡夫外道阐提悉有佛性今虽不信后必当入故出现品云如来智慧大药王树唯除二处不能为作生长利益所谓二乘堕无为坑及坏善根非器众生溺大邪见贪爱之水然亦于彼曾无厌舍今普收者即佛无厌舍之意也疏金刚喻者华严第五十二云佛子譬如丈夫食少金刚终竟不销要穿其身出在于外何以故金刚不与肉身杂秽而同止故于如来所种少善根亦复如是要穿一切有为诸行烦恼身过到于无为究竟智处何以故此少善根不与有为诸行烦恼而共住故又云设有不生信乐亦种善根无空过者乃至究竟入于涅槃此明谤虽堕恶由闻历耳终醒悟故又云如日亦与生盲作利益故。

　　○第六能诠体性门　疏能诠体者通明诸佛教法乃至此经以何为体而能诠得无量事理等义文四一中疏声名句文者声是教主言音名句文是声上屈曲诠表然大小乘宗各有三说一唯以声为体二唯名句文三通取四法今用通取也言音者谓佛唱辞评论语音(宫商等)语路(语所行处)语业(语用)语表(令他生解)是也名者次第行列也诠一切法自性(如云碗未诠金碗银碗等别也)句者次第安布也诠法差别文者次第联合也与名句为所依故疏体用假实相资者声音是体声上名句文屈曲诠表是用又声是色法中收是为实法(就世俗言实也)名句文是不相应行中收非色非心但约色心分位假立是为假法由前第一家说云唯声为体其名句文但显佛教作用非佛教体(小乘中文)离声无别名等摄假实故(大乘中文)第二家云声是所依非正教体但展转因故谓语起名等名等方能显义(小乘中文也言展转者如世上人父但生子子方生孙声如父名如子所显义如孙故偏取亲依为教体)此三离声虽无别体而假实异亦不即声今以体从用故取名等(大乘中文也谓假虽依实而不即实即知是假名等能诠非实声能诠也)由上二义互有得失故今取第三通收之义故云相资相资者若无其体约何发用若无其用如何诠表是非得失若摄假从实但取声者如人泛然发声或吟或叫不吐辞句何所表显说得何事若无声者名等何依故云相资也疏十地经云经云如空中彩画如空中风相彼论释云风喻言音画喻文字(即名句文)此中喻意不单取虚空以无画处空不为喻故不单取风画以树上风壁上画不将喻故正取空中风画也(今引用者兼显实教中声等无自性生起下唯识归性之义也)。

　　△疏通摄所诠者瑜伽云诸契经体略有二种一文二义文是所依义是能依如是二种总名一切所知境界疏若不诠义文非教者释通摄所以且如经教中文字与人间书史文字都无差别若不以说义理胜妙凭何生起真正信解起行证果外教亦尔但杂乱写出文字不排列安布连合诠显事义道理亦何名典教如玉篇切韵之徒岂属诗书礼乐故须通摄所诠也故华严云文随于义义随于文二中疏前二者前随相门二种也一即声名句文二即通摄所诠矣不离识者染净万法皆唯是识所变也故经教亦然此义前后频有解释疏本影异者有其四句一唯本无影谓即小乘教不知教法唯识现故二亦本亦影即大乘始教谓以佛自宣说若文若义皆是妙观察智相应净识之所显现名本质教若闻者识上所现文义名影像教三唯影无本即大乘实教离众生心佛果无别色声功德唯有如如及如如智独存但以大悲大智为增上缘令彼所化根熟众生心中现佛色声说法是故佛教但是众生心中影像(华严云诸佛无有法佛于何有说但随其自心为说如是法)四非本非影即顿教也非唯心外无佛色声众生心中影像亦空以性本离故忘言绝虑即无教之教耳(佛言我从得道来不说一字汝亦不闻)。

　　三中疏归性者前则摄所变之万境归于能变之八识今又摄所现之八识归于能现之一心一心即是真性故云归性故起信云是故一切法从本已来离言说相离心缘相乃至唯是一心故名真如展转推寻经教真实之体极至于此禅门先祖有言心即是经者良由晓会此展转之义今有后辈弃却经教不说但指于云心是经教实为带累禅宗矣。

　　四中疏无碍者谓于前三门本末无碍方是圆了识于教体说即前后法乃同时疏心境理事交彻相摄者正显无碍之相也心者唯识门也境及事者随相门也理者归性门也交彻者谓正名句时必带所诠之义正唯识时即能诠所诠故交彻无碍也疏以一心二门者释交彻所以即论中所说依一心法有真如生灭二门广如前辨今以一心若无二门即失前心境理事(事及心境皆生灭门理则真如)二门若非一心即不交彻故由一心二门方得无碍。

　　○第七宗趣门　文二初通注当部所崇者崇是崇重尊重好尚之义约典教法所言者即云当部所崇所尚就人言之即云心之所尚就宾主谈论时言之即云语之所尚如前好尚无者触言而宾无今判典教故云当部疏趣者意趣趣向即心意所归趣之处谓凡是一切每偏宗一事必有意之所趣故注云宗之所归疏因缘为宗者谓古来诸德皆判儒宗五常道宗自然释宗因缘因缘有二一内二外外谓谷子水土人时而茅得生泥团轮绳陶师而器得成内谓十二因缘然外由内变本末相收为一缘起故佛教从浅至深说一切法不出因缘二字然有四重一因缘故生死成坏涅槃云我观诸行生灭无常云何知邪以因缘故二因缘故即空谓不自他共生等故无生也三因缘故即假如镜像水月之流缘会不得不现四因缘故即中若言不从因缘即是定有定无断常二过故中论云因缘所生法我说即是空亦为是假名亦是中道义(四句如次配前四重)涅槃亦说声闻等四品菩提皆由观之而得故佛教之宗因缘收尽。

　　△注于中有下谓约佛灭度后贤圣弟子相承传习通大小乘宗途有五一随相法执宗即小乘诸师依阿含等经所立以造诸部小乘等论二真空无相宗即龙树提婆依般若等经所立以造中观等论三唯识法相宗即无著天亲依解深密等经所立以造唯识等论四如来藏缘起宗即马鸣坚慧依楞伽等经所立以造起信等论五圆融具德宗即华严经也天亲菩萨造论立六相圆融义注今则法性者配属此经也。

　　疏别明下二别二一总二一达理成行言心境空寂者此有二意一约唯识释境唯心变心外无境故空既不执境即心无攀缘故寂空是空无义寂者但是心识离喧动过患不是无也故唯识颂云此诸法胜义亦即是真如常如其性故即唯识实性今注中略而明之二约三性释即今注也谓约遍计即心境俱空故如绳上之蛇杌木之鬼但倒情妄见故文云知是空华即无轮转亦无身心受彼生死非作故无本性无故若约依他即心境俱寂举体即是圆成如镜中影不从外入不从内出见时不是新生不见亦非灭去故云寂也故法华云诸法从本来常自寂灭相又云世间相常住此皆非空无之义也故经云一切空寂法是法寂不空注引当经可知疏觉性圆满者正是圆成真实性也心境既皆空寂无喧变全体便是圆成觉性故注云由空寂故疏凡圣等者如注引文文中说根识尘大世间诸法力无畏等出世诸法皆云清净不动遍满法界故云平等平等者良由觉性圆满故云觉圆明故显心清净等又云觉性清净圆无际故当知六根遍满法界等皆注所引中间之文故注云乃至此乃由心境空故寂寂故觉圆圆故平等也故以此为宗疏令修行下明趣也谓修行人但悟心境空寂自然丧己忘情情忘即等佛心等佛为真观行所言丧己者文云亦无身心受彼生死又云幻身灭故幻心亦灭等言忘情者由悟空寂平等故也如注所引八不之文八不者具云觉成就故当知菩萨不与法缚不求法脱不厌生死不爱涅槃不敬持戒不憎毁禁不重久习不轻初学何以故一切觉故余如注释。

　　▲疏又以下二依行证果钩锁相蹑谓以忘情等佛观行速成为宗令惑业销灭等为趣也应先问修观行成意何所趣答意令惑业乃至安乐自在惑业销灭者文云身心客尘从此永灭永绝轮回者知彼如空华即能免流转等起大神用者初静一身至一世界觉亦如是等安乐者便能内发寂灭轻安(禅定乐也)又云三事圆证故名究竟涅槃(经说涅槃是安乐义)自在者永得超过碍无碍境烦恼涅槃不相留碍上所引者皆是观成功用等文故指为修观行意之所趣也每云等者引文不尽故等取已次之文若能备引即检经文。

　　疏别者下二别由五双之法各有相对不同之义对前总意故标云别若据展转钩锁乃至起大神用但是竖穷一段始终之意亦不异前也则是展前令法义广疏教义者问若宗此经一部令他劳苦学之有何意趣答本图晓会经中所说觉心染净迷悟本末同异义理意旨不为文字事业是其趣也论中亦云毕竟不可说相而有言说者当知如来善巧方便假以言说引导众生其旨趣者皆为离念归于真如疏事理者舍前言教但约所诠之义论之所诠复有事理也问修心息妄不在事缘经中所说义理何必苦分张门户说本说末云妄云真有悟有修五性四位三观诸轮四相四病等邪答虽约种种意在显理谓所说错谬过患者意令知而离之离过则合理中下根性犹难顿知顿离故本末相对迷悟相翻遂成种种论其旨趣但为显理也疏境行者境即所观真理对能观之智故云境也谓于前对中又舍事不论但论观理自有能观所观也问真理一味无增无减无益无损何必宗之答夫心无定相对境随缘若观差别之境即成分别之心若观一味真理即成无分别智无分别智方名观行故今观于理者意在观行成就不在所观之理也疏行寂者问胜天王般若云一行三昧者远离思量过觉观境净名云不观是菩提离诸缘故且生心动念即乖法体何必起行况真理即是自心何乃将心更观真理故此答云宗观行者意在绝观何者且多为染习触境生心若不修观行则情计纷然爱憎交起如何远离思量如何离诸缘等纵令强抑妄心直得念想不起亦是增长无明岂得定慧平等故须观一切法如梦如幻本来空寂方悟能观亦空自然能所两亡心境俱泯泯然无寄行起解绝疏寂用对者问既能观亦泯即一切皆绝利益有何胜矣岂不以虚设功夫都无所获邪答起大神用是胜益也问何以都泯功能却得神用自在答如尘尽镜明镜无心而无像不现离幻即觉觉无心而无所不应理例昭然法尔如是疏此五下相由之意易知可详而说之。

　　○第八修证门　文二一正明本义四一蹑前标后初二句蹑前七门七门皆论佛之言教教诠于义约教解义但是闻慧之境设依义观察思惟亦唯思慧之境皆未是忘缘寂照若上上根智即言忘言即相忘相此不复论今为中下之流须开忘机寂志之方便发慧契证之玄门故自古西域东夏承上已来有斯宗也下二句标后言忘诠等者意如上释诠量拣择之谓也诠即能诠之教忘者即周易略例中将言显象得象忘言以象显意得意忘象如以筌蹄取鱼兔等(序中已释)复有其门者不必事须攀缘经论自有默传心印之门也。

　　疏故以下二正叙修证三一叙宗师以心传心者是达磨大师之言也因可和尚咨问此法有何文字教典习学大师答云我法以心传心不立文字谓虽因师说而不以文句为道须忘诠得意得意即是传心历代不绝者乃至今日也此上二句由且是以法标举疏自佛嘱下从此始是正叙也付法藏经中说佛化缘将毕垂当灭度告大弟子摩诃迦叶汝今当知我于无量阿僧祇劫为众生故勤修苦行一心专求无上胜法如我昔愿今已满足今者将般涅槃以此深法用嘱累汝汝当于后敬顺我意广宣流布无令断绝迦叶白言善哉受教我当如是奉持正法使未来世等蒙饶益惟愿世尊不以为虑是故如来灭度之后摩诃迦叶次宣正教结集法藏化诸众生其所度脱永不退转(云云)即迦叶当第一故云佛嘱迦叶也(然禅经序又云此是阿难曲承音诏遇非其人则幽关莫辟罕窥其庭若能得意忘言则途中授与据此则佛嘱阿难又智论说阿泥楼豆语阿难言世尊首付汝法汝今愁闷失所付事又佛般涅槃时迦叶不在亦合是阿难今此经及传记述法眼相付皆以迦叶为初祖者应是先受佛密付嘱然往山中后佛临涅槃再嘱阿难令遇迦叶当佛法主及令阿难同结集法藏故或云迦叶或云阿难矣)疏展传于今者从迦叶已下西域二十八祖此方七祖相承传法不绝谓迦叶临欲入鸡足山以最胜法付嘱阿难为第二阿难临灭付商那和修为第三优波鞠多第四(度人无量石室筹蒲时号无相好佛自此已前所传之法皆具禅教律三藏自此已后律教别行横分五部传法之者唯传禅门及经论乃至二十三代师子尊者)提多迦第五弥遮迦第六(多闻博达有大辩才)佛陀难提第七伏陀蜜多第八(德力甚深智慧广大国王信邪躬持赤幡请诸论主论义论主皆屈王自论亦屈遂改邪心)胁尊者第九(胎中六十年生即发白厌世出家勤苦修道未曾以胁至席而卧善说法化生)富那耶奢第十(智慧深邃多闻博达化度无量说诸法空马鸣慢心誓断舌以难耶奢耶奢立二谛义鸣即归投)马鸣菩萨第十一(作妙伎乐降诸伎人于乐音中演说诸法苦空无我贵贱出家时遇外国兵围索九亿金钱王以马鸣与之方退化度无量造甘蔗论十万偈又造起信等论善能开诱)毗罗尊者第十二(造无我论足一百偈此论至处无不摧魔)龙树菩萨第十三(豪贵家生通四围陀天地图谶因与三友作妖术败出家诵尽阎浮经论自谓为一切智人大龙愍之接入海宫悟已还出化国王婆罗门外道无数造论数十部入室闭户经日弟子破户看之已禅蜕而去也)迦那提婆第十四(智摧异学博识辩才坛名天下出左眼与神誓求发言得人信受化邪见王及邪党皆令出家以免斩头之誓外道弟子由恨后破其腹而终)罗睺罗第十五僧伽难提第十六(付法讫至一树下手攀树枝而灭诸罗汉欲移尸不得以诸象力挽之不动遂就树下焚之身尽树更蓊郁)僧伽耶舍第十七鸠摩罗驮第十八阇夜多第十九婆修盘陀第二十(通达一切修多罗义分别宣说广化众生今疑此是天亲未敢为定)摩拏罗第二十一鹤勒那夜遮第二十二师子尊者第二十三(游化至罽宾国国王邪见坏寺杀僧尊者付法已告众令散后王问空义斩头无血香乳流出自此已后传法者唯传心地应缘恶王之难矣)舍那婆斯多第二十四优波掘第二十五婆须蜜第二十六僧伽罗叉第二十七菩提达磨第二十八(是南天国王第三子少小出家依师下悟如来禅三乘三藏无不晓达然志在妙理冥心虚寂于南天大作佛事观此土有大乘种又作是念东震旦国佛记后五百岁般若智灯运光于彼遂嘱弟子［般］若蜜多罗住天竺传法不绝自身遂来汉国也)达磨至此方当第一(初至梁朝机缘未合过至魏朝遇慧可断臂授法并一领袈裟以充印信定其宗旨语可曰汉地得入圣位者与金刚楞伽相应又曰我法至六代后命如悬丝大师门下又傍出道育及尼总持)慧可第二(博学经史高节至道邺都化导三十余年遭难非命年一百七)僧璨第三(付法了佯狂托疾后于［岘］山齐场树下立而终焉)道信第四(长坐胁不着席敕追不入傍出牛头一宗乃至径山)弘忍第五(少小事师后居冯墓山广开教法学徒千万时号东山法门于中久在左右见解明利者即荆州神秀潞州法如襄州通资州智诜越州义方华州慧藏蕲州显扬州觉嵩山老安等十人大师记云各堪为一方师后有岭南卢行者年二十二来大师门下令为众舂米八个月因呈偈了性遂付衣钵令归岭南传法自此便有南北二宗也)慧能第六(归岭南十七年后方始出家印宗法师请开禅法神龙元年敕请不入)神会第七(顶异凡相骨气殊众聦辩难测先事北宗秀三年因秀奉敕追入遂往曹溪门下答无住为本见即是性杖试诸难夜唤审问两心既契师资道合后又北游广其闻见上都受戒景龙年中却归曹溪曹溪知其纯熟遂密授语缘达磨悬记六代后命如悬丝遂不令法衣出山和尚行门增上苦行供养密添众瓶斫冰济众负薪担水神转巨石然灯殿光诵经神卫律穷五部禅感紫云因洛阳诘北宗传衣之由乃滑台演两宗真伪便有难起开法不得然能大师灭后二十年中曹溪顿旨沉废于荆吴嵩岳渐门炽盛于秦洛普寂禅师谬称七祖二京法主三帝门师朝臣归崇敕使监卫雄雄若是谁敢当冲岭南宗途甘从毁灭法信衣服数被潜谋传受碑文两遭磨换荷泽亲承付嘱讵敢因循直入东都面抗北祖龙麟虎尾殉命亡躯侠客县官三度几死商旅缞服百种艰难达磨悬丝之记验于此矣因淮上祈瑞感炭上生芝草士庶咸睹遂令建立无退屈心又因南阳答王赵二公三车义名渐闻于名贤天宝四载兵部侍郎宋鼎请入东都然正道易申谬理难固于是曹溪了义大播于洛阳荷泽顿门派流于天下然北宗门下势力连天天宝十二载被谮聚众敕黜弋阳又移武当郡至十三载恩命量移襄州至七日又移荆州开元寺皆北宗所致也然彼宗主必无此心盖是门下凡愚竞于彼我也至乾元元年四月后频告门人令数问法再三深叹无为一法五月十三日中夜示灭年七十有五二年迁厝于东京龙门置塔宝应二年敕于塔所置宝应寺大历五年敕赐祖堂额号真宗般若传法之堂七年敕赐塔额号般若大师之塔贞元十二年敕皇太子集诸禅德楷定禅门宗旨遂立神会禅师为第七祖内神龙寺敕赐碑记现在又御制七祖赞文现行于世缘第七代是中兴之主故具叙之)从第七代后不局一人法宗既立普令沾洽初且局者顺世规矩世谛之法多止于七经教亦然如此方七代先亡或令持念一七二七乃至多七请僧之数亡人斋数每事皆七乃至祖有七佛国有七庙之类也仪式既成故各令流布疏灯灯者维摩诘言我法名无尽灯譬如一灯然百千灯瞑者皆明明终不尽且如第七祖门下传法二十二人且叙一枝者磁洲法观寺智如和尚俗姓王磁洲门下成都府圣寿寺唯忠和尚俗姓张亦号南印圣寿门下遂洲大云寺道圆和尚俗姓程长庆二年成都道俗迎归圣寿寺绍继先师大昌法化如今现在当代法主两归心。

　　疏然所下二叙法要谓已列能传之人今正叙所传之法也文二初总标如文疏无定下二别释二初释定慧一对然定慧正是所悟修之道顿渐是修之仪式所修之道有正有助定慧是正道余万行皆是助道助定慧故故华严云譬如有力王率土咸戴仰定慧亦如是菩萨所依赖诸教非一悟修是解行顿渐通于悟修无定已下明互阙之失谓无定之慧慧是狂慧如风中灯如摇动水无慧之定定是愚定如闷绝无心如枯杌无识又偏修定增长无明偏修慧增长邪见故涅槃云声闻定力多故不见佛性菩萨慧力多故见不了了此二双运下等学之益亦如涅槃说也两足尊者福智圆满定是福体慧为智本故也止观者天台有大止观十卷小止观二卷二卷者序云止乃伏结之初门观是断惑之正要止是长养心识之善资观是照察神解之妙术止是禅定之胜因(由止万缘故心定也)观是智慧之由籍(由观察诸法故慧力成就)。

　　▲疏其顿下二释余两对初一句标然悟与修皆通顿渐又悟有解悟证悟修有随相离相谓初因解悟依悟修行行满功圆即得证悟此为真正若各随根悟及诸师友方便施设先后无定疏有八对下当配之。

　　疏顿悟渐修为解悟者初对也如慧日顿出霜露之惑渐销又如孩子初生六根四肢百节顿具(喻性上恒沙功德也)乳哺饮食养育渐渐成长出身入仕(喻万行资庄报化圆满也)此悟在初故属解悟悟后之修即具随相离相理事双修(若未悟而修即著相)故功行圆满必有证悟即属后对疏渐修顿悟下后三对证悟也初言渐修顿悟者此有二意一者即前悟解之渐修修极故证二则从初便渐修如诸声闻等因四十年前渐修三乘教行故灵山会中闻法华经疑网顿断心安如海授记成佛如人伐木千斧万斧渐斫倒即一树顿倒又如从边远之境入于京都数月步步渐行入大城门之日一时顿到故天台大师数年修炼百日加功用行忽然证得法华三昧旋陀罗尼门于一切法悉皆通达即其事也北宗渐教意见如此然多入二乘之境难得圆证故疏顿修渐悟者虽闻圆教信证圆法根性迟钝不得顿悟虽不顿悟而乐欲情殷深崇顿理顿发大心顿绝诸缘顿伏烦恼由此加行渐渐得悟悟即是证不唯会解如人磨镜一时遍磨一面终不从一分一寸致功然尘埃则渐渐而去(渐净)明相则渐渐而显(渐照)又如学射初把弓矢便注意在的(喻发无上菩提心也)不故作亲疏远近节级(不先发十信次十住等也)然不免经千百日射亿万箭方渐渐亲近乃至百发百中疏渐修渐悟者谓信本性圆满而犹计有业惑障覆故勤拂磨镜尘渐悟心性如注所引喻也足履喻修行所鉴喻证悟也(若对下顿断烦恼斩丝之喻此如斩竹节节不同也)疏并为证悟者总结上三对也疏若顿悟顿修下三对悟修皆顿但以或互先后或同时故成解证之异初标顿悟顿修以斩染綟丝为喻者斩如顿悟烦恼本无即名为断如一綟之丝不胜一剑而顿断故(此是荷泽所举之喻)染如顿修顿称性上恒沙功德念念无间而修如染一綟之丝千条万条一时成色故清凉大师心要云心心作佛无一心而非佛心处处道成无一尘而非佛国又行愿疏云行即顿修位分因果皆是顿修之义疏谓先悟后修等者初对也如注所释谓由顿了身心尘境皆空故不着诸相不证心性心性本不动故又由顿了恒沙功德皆备故念念与之相应名为合道由悟于先故当解也疏先修后悟等者次对也谓由顿绝诸缘等(云云如上所引)故得心地豁开以根欲胜故不同前顿修渐悟也注以修如服药者一服顿吃良药也悟如病除者忽然得汗四肢百节一时轻凉也不取渐渐平复之意以悟在后故当于证然此证解亦无二相疏修悟一时通解证者后对也谓以无相为修分明为悟悟即慧也用也修即定也体也荷泽云即体而用自知等注中取意引心要也具云无心于忘照则万累都捐任运以寂知则众行爰起今但各取上句故一悟一修心要又云一念不生前后际断(即顿修也)照体独立物我皆如(即顿悟也)荷泽云一切善恶都不思量言下自绝念想(修也)正无念想心已自知(悟也)疏即通解证者此有二意一者如上释云证解亦无二相故二皆通谓即证即解即解即证二者或是证或是解谓顿了顿息即为解悟顿尽顿觉即为证悟如大梦觉觉名顿觉梦必顿尽故(如佛地论说下当具释也)疏若本具下第八一对也结云通解证也亦含二意如次上说初义可知后义应释约解释者但取无漏本觉为悟不加觉了之心但取性上功德为行不待息心为行注中饮字得字皆喻与之相应约证释者即始觉合本之时无别始觉之异故华严宗说新成旧佛旧佛新成成时但是本本之真不见新新之相悟修皆尔故华严说成佛时必与一切众生同体俱成又云成与不成无差别者正由不取新成之虚相也。

　　疏此圆下三会此经也文有标释释中但检教起因缘门中及下销文处取相应之义叙之今亦不能重述然此中言证但取观行相应之时现量所见即名为证不必圣果。

　　疏此等下三通妨难谓有难云前权实对辨已广明顿渐等教何得今又重说故为此通也。

　　疏苟得下四结劝修言皆成定慧者谓定慧有有作无作自性三种不同故顿与渐皆相当也故荷泽说三种三学有作三者约诸恶不作等(云云)无作三者妄心不起是戒无贪瞋恼嫉等也本无妄心是定(无思觉等)知心无念是慧(不落无记空也)自性三者谓空寂照(如次配之空是离四相绝百非之义故配戒也余二可知)言妄想者无定之慧也言无记者无慧之定也此但是冥冥无所拣择而为无记不唯拣于善恶说无记也言审而修之者此门意在于行不图知解而已故劝云修之不云学之此第八门多依清凉大师奉敕所制华严疏悬谈十门中修证浅深门及诸宗禅门诸经禅要而叙之。

　　圆觉经略疏之钞卷第四
卍新纂续藏经第 09 册 No. 0248 圆觉经略疏钞


　　圆觉经略疏之钞卷第五

　　圭峰兰若沙门宗密于大钞略出

　　○九通释名题　疏二初正释经题言通释者以题目包含一部之文故云通也文三疏上五下一配属法义言法义者凡欲解了经论先须明识法义依法解义义即分明以义照法法即显著今时听学之人但求文义不寻法体亦不原此义是何法上之义若禅学者但欲认取一法认得即休更不推斥诸佛本末之说菩萨性相之释故今具与配之故论中欲显大乘深隐性相道理先开此二论云摩诃衍者总有二种一者法二者义法指一心义开三大正同此也(论云所言法者谓众生心此是如来藏心也即圆觉在缠之名)然诸佛菩萨所说大乘一切差别义理皆约本心说之不曾有本心外别说一法故论云依于此心显示摩诃衍义(心即众生心也圣人既依此心显之我等即依于此心求之不应文字语言中求也)今经题十一字中有两重法义如文配之疏圆觉是法者正宗之初佛自标本唯立圆觉(文云无上法王有大陀罗尼门名为圆觉流出一切等)中间处处牒前起后标结指陈一一只言圆觉更不言大方广也(文云如来因地修圆觉者又云闻此圆觉云何修行又云种种幻化皆生如来圆觉妙心如此文例有三五十节)疏云大方广是义者是起信中体相用三大也如下所释疏下六字下配能诠中法义也于六字中上五字缘是比对诸经叹此经殊胜结为题目故总属能诠句摄属于义用意言此圆觉一部经是修多罗藏中了义之经也经之一字正目此一部名句文字故配于法即教法也。

　　疏经有下二标广存略言五名者标广也流通分中文云此经名大方广圆觉亦名修多罗了义亦名秘密王三昧亦名如来决定境界亦名如来藏自性差别义如下释疏首题唯二者存略也宗本即圆觉是法体用即大方广是义故云法义之宏(宏者大也)纲(纲者网之所依尚书云若网在纲有条而不紊紊者乱也)诠是修多罗即言也旨及功德是了义即象也了义之言拣胜余经故皎是至明义镜者可辨妍媸好恶喻此经能楷定邪正大小权实疏事周下双结广略之意。

　　疏大等下三随文解释二一释所诠五字三初三字二字对二一释三大二初总标谓大是圆觉体性方是圆觉德相广是圆觉业用故言三大。

　　△疏大者下二牒释三一释大字疏拣小之大者百法论题云大乘百法明门论彼疏云大以拣小为义乘以运载得名故今云尔疏先于诸法者儒道二教所说人畜草木万物以天地为先天地又以混沌一气最为其先故立元始之号又老子云有物混成先天地生意云天地人畜万物皆从混沌而有今正教所明则天地人畜是别业所感所感能感皆从自己妄识之所变起则以妄识为先妄识由迷圆觉真心故有则以圆觉为先故下经云种种幻化皆生圆觉妙心至于虚空亦从识变当知唯有圆觉是最先之义故云先于诸法也若约本末无碍真妄融通则无先无后今就迷真起妄依本起末之义故云先于诸法也是义势之先后非时候之先后也由是最先故称大也如人最长以生在先故称为大不约身量说大小也疏涅槃经云者引经证常义是大义也常者即竖穷初际也即彼经第三名字功德品佛告迦叶是经名为大般涅槃上语亦善(云云)乃至所言大者名之为常如八大河悉归大海(云云)今但取其大字约体不变故名为常以性自有非造成故故生公疏云若寻其趣乃是我始会之非照今有照不在今即是莫先为大既云大矣所以称常疏横者此约分量以说大也。

　　疏涅槃又云者即彼经第五如来性品云佛告迦叶所言大者其性广博犹如虚空复是别义谓第二十三又云譬如虚空者喻真解脱真解脱者即是涅槃。

　　△疏方者下二释方字文显。

　　△疏广者下三释广字言本有过尘沙等者即论云从本已来性自满足一切功德所谓自体有大智慧光明义故(云云)乃至具有过恒沙等妄染之义对此义故心性无动则有过恒沙等诸净功德相义示现(一一翻对故染净皆过恒沙)释曰今改云尘沙者一则避于国讳二则展数更多谓抹世界为尘一尘为一德用故云多也沙则恒河中所有沙数疏云潜兴密应者以凡夫位中此妙用亦非断无但凡夫日用而不知故云潜密故论云能生一切世间出世间善因果故(不善违真是所治故非其用也问若尔应离于真答以迷真故不得离真以违真故非用也)既亦生世善则凡非无也故华严说菩萨及一切众生心中念念常有佛成正觉疏无有休息穷尽者通论用无穷尽不拣凡圣但取性上本有此德若就圣位如涅槃经说大般涅槃能建大义芥纳须弥乃至结云善男子菩萨摩诃萨住大涅槃则能示现种种无量神通变化是故名曰大般涅槃问华严题亦云大方广与此同异答配属三大则同释义随宗则异华严疏释大云一切相用皆同真性而常遍故持则双持性相具十玄门轨则一切诸法一一皆能生解故藏和尚于一尘中说百门义述成两卷广则能包能遍相即相入重重无尽一一对此同异可知。

　　疏圆觉者下二释法体六初标定于中初一句正标次若不下为显指体则知向来只说圆觉广大轨持等也疏圆者下二正释具如前释序中弥满清净等文也疏故论下三引证证觉照无诸分别之义疏释曰下四显位显离念之言不待圣位疏故知下五释成如文疏下文下六证成其义不异序中所说然此圆觉于诸经中随宗名别涅槃经但约凡夫身中本有此性悟之修之决定成佛故名佛性法华经约称赞唯此一法运载众生至于宝所余乘不能余法皆劣故名一乘妙法净名但约住此性者神变难量非口可议非心可思故名不可思议解脱金刚但约此性显发能破烦恼故名般若余类可知皆圆觉门中差别之义良由未决定的显无明本无众生本佛故虽神用繁广胜德无边不得标题直名圆觉禅门离念无念亦是此中拂迹遮过之意然以心传心密意指授非今简牍所论且约形言对此辨矣。

　　疏或唯下二四字一字对二初总标法义言唯觉是法者且如世虚空亦能圆满唯有灵觉世无与比故唯此是法故经中或但云觉遍十方界又云依幻说觉亦名为幻若说有觉犹未离幻说无觉者亦复如是又云一切觉故又云皆是觉随顺又云非觉违拒诸能入者有诸能入非觉入故又云证觉般涅槃又云是则名为净觉随顺又三观皆云以净觉心如是等文非一不定言圆唯觉一字不改故知是法况圆字是义下释昭然疏意言下二举法释义初四字举法余皆释义也文中作三重相对释此四字文三一间隔对谓广大者一与三对方圆者二与四对故云间隔间隔释者为取体用为一对义理为一对也理是楷定之宗源宜云方正义是说释之所以宜云圆满故便取为对也疏亦可下二相次对谓束四字但为体用一对也疏又上下三总别对言三字别者是体相用三大义也意明已下挟法义以彰总别意云觉是能具三大是所具三大备足是为圆矣疏是则下三总叹而结可知。

　　疏后能下二释能诠六字三一配属云总指诸经者即三藏中一修多罗藏也意云此圆觉是修多罗藏中了义之经非于二藏中而叹也引文云眼目者释成题中了义也眼目是开决显照分明之义故疏修多下二正释三初释三字此义具在前第二藏摄门中解释竟要更重说即捡叙之。

　　△疏了义下二释二字二初直销文决择等者顺释非覆等者反释谓决择说故非覆相说(若但说生灭因缘是覆真空实相但说无我是覆真我之相但说一切皆空即名至道是覆灵觉本智之相及性上恒沙德相故非决了反此故名了义也)究竟说故非密意说(佛说无我本意密显真我说诸因缘生法密显恒沙性德说一切皆空密显真如本觉为恐随言生着且泯息其念故非究竟也)显了说故非含隐说(佛所说权教一一皆含真实究竟之法但未显言故云隐也今显圆满清净觉性故云显了也)。

　　疏然诸下二释行相二一征起如文疏清凉下二正释二一约师释二一指教就理俱为了义(佛意及圆器皆称理故俱了也)顺宗者在东宫时敕使苏明俊至清凉山问和尚诸经了义和尚制述以笺引而答之约十余纸今撮机要而引用矣疏本为一事者则法华经意为开示悟入故出现于世如悬谈教起因缘中说。

　　▲疏今约下二对机开教有了不了于中二初标定谓净名等四依中之一也余三依者谓依义不依语依智不依识依法不依人。

　　△疏不了下二判教二初约大小判疏大乘下二约权实判皆如悬谈权实对辨中广说(正在西域两种三时教中及前性相十别中)一极者会三时归之一也玄是法炉是喻智是法海是喻群象万流皆含法喻谓玄妙之理镕融森罗万象染净事法而为一味之法如以炎炉铸冶千万金之器像而为一味之金又总摄无量流类差别之智但是一实相智如摄百川万流为一大海余皆可见。

　　疏又大宝下二约教释据所引经文中初佛且征起后自牒释牒释中了不了相对明之有其四对然每对中不了行相多与大小乘法相宗中相应了义即与法性宗终教及顿教相应今且指出此经符合佛判了义之语证成题目兼对拣不了义教可审详而说之第一对中言世俗者即小乘一藏唯说俗谛虽云四真谛望于真如还成世俗法相一宗经论亦多说世俗少说胜义即明是不了义也言说胜义者据唯识疏四重二谛总有八谛初一谛唯俗不真最后一谛唯真不俗所谓胜义胜义即是圆觉下文云圆觉流出一切清净真如涅槃故所流出者亦是安立真如对此还成世俗第二对中说业烦恼者此等亦是相教广明相教中说真性处百分无一从多而说属不了义云说烦恼业尽者亦与此经相应此经云永断无明又云此无明者非实有体又云知是空华即无轮转亦无身心受彼生死是烦恼业尽之义第三对中云说厌离等者正是二乘宗也法相宗中于断障证真转识成智亦是此流类也言生涅无二此经说涅槃及种种幻化皆生觉心即二法同源正是无二义也又云生死涅槃如梦及不厌生死不爱涅槃等皆同此矣第四对中言种种文句差别者即法相宗漏无漏为无为一切定别是也云甚深难见难觉者由差别即无差别故难见也此经云有思惟心测度圆觉如取萤火烧须弥山终不能着即是难见难觉之义故疏结判云皆圆觉相当也是佛自拣故不应疑。

　　疏经者下三释经字言如上释者藏摄中释也。

　　疏问修下三通妨二一正通问意可知答云对总叹别者总者指一修多罗藏别即经经各殊今别叹此一部是修多罗藏中了义之经如叹胜人云是人中人或赞佛云天中天等也疏亦如下二举例可知。

　　二别明翻译中疏云觉救者此三藏以悲智为名也觉谓觉悟救谓救迷又觉者觉法救者救世(起信归敬偈谓佛云救世者)谓觉悟真法救世群迷故名觉救疏北印度者天竺国有五印度四方及中此是北也印度罽宾皆未详唐语白马寺后汉明帝时梵僧摩腾竺法兰等将白马驼经到洛都帝令造寺报白马恩此则天下寺之祖祢也在旧洛城东去今洛城二十里余亦曾到腾兰白马梵经初到元由广如别卷疏一部者目录云二十八纸或一卷或两卷不载年月者目录云此经近出不委何年且弘道为怀务甄诈妄但真诠不谬岂假具知年月邪(上皆本文)评曰余谓但云不载年月即得何必加此数言故疏中云不载年月疏龙集者有释云高宗大帝当其年飞龙以王天下此说恐谬曾见有处说长寿年是则天之代然今亦未委其指的也待更寻检疏具如别录者不知是何图录悉待寻勘有释云证义大德是京兆皇甫氏范氏沙门复礼怀素又指度语笔授等何得半在此传半在彼图乍可不知不得妄生异说坚志法师疏说译主年月并与藏海疏同唯云天竺三藏羯湿弥罗为异耳余又于丰德寺杂经中见一本圆觉经年多虫食多已破烂经末后两三纸才可识辨后云贞观二十年岁次丁未七月乙酉朔十五日己亥在潭洲宝云道场译了翻语沙门罗睺昙揵执笔弟子姜遁恪证义大德智晞法𥿭慧全宝证道义然未详虚实或恐前已曾译但缘不得奏闻故滞于南方不入北中藏内不然者即是诈谬也。

　　○十别解文义中疏二一此下下科判二初总科一经然三分之义不异常谈疏序中下二牒释序分二初合明二序然诸经中多具二序谓证信序(亦云通序诸经通故)发起序(亦云别序诸经各别故)如净名宝盖法华毫光之类今此经文合而不分故云便是也谓佛入下显具二序行相。

　　△疏然证下二别明证信言阿难请问者智论第二云佛涅槃时于拘夷那竭国娑罗双树林中北首而卧一心欲入涅槃阿难亲爱未除未离欲故心没忧海不能自出尔时长老阿泥楼豆语阿难言汝是守佛法藏人不应如凡人自没忧海一切有为法是无常相汝莫愁闷又佛首付汝法汝今愁闷失所付事故当问佛佛涅槃后我等依何修道以谁为师恶口车匿云何共住一切经首当安何语如是种种未来之事应当问佛阿难闻是事已心闷少醒得念道力以是问佛佛告阿难(取意撮略说之)我灭度后汝等当依四念处住(观身不净观受是苦观心无常观法无我)以戒为师默摈恶性比丘结集经教最初皆云如是我闻一时佛在某国城山林与若干众等故云佛令置之若要广释即检大钞疏亦为断疑下明佛置立此言之意也意有三焉一断疑者谓结集时阿难升座欲宣法藏忽然相好如佛众起三疑一疑佛重起说法二疑他方佛来三疑阿难转身成佛才唱如是我闻等言三疑顿断既云从佛闻即自非佛明矣(真谛三藏引律云尔此通如是我闻也)二息诤故智论云若不推从佛闻言自制作即诤论起故今废我从闻闻从佛来故经传历代妙轨不辍(此局我闻)三异邪故外道经初皆立阿忧为吉(此局如是)。

　　▲疏然虽下二销文谓前释二序义通诸经今云销文者唯释当经三分之中今初序分文二初叙意分科言今随文便等者据六成就合为六段缘初四成就经文太少不成全句不可分为四唱故均融广略总分为三故云文便也云成就者以六缘不具教则不兴必须具六方得教起故云成就。

　　二正释经信闻时主中疏四一释如是二一且兼下连下合释二初直销文谓标指此圆觉道理是我亲从佛闻。

　　△疏佛地下二引论释义三初引论疏释曰下二略释疏又纂下三引纂灵记结成(然集法传云阿难有三一阿难此云欢喜持声闻藏二阿难跋陀此云喜贤持独觉藏三阿难伽罗此云喜海持菩萨藏但是一人随德名别)。

　　▲疏离释下二离释本文初句牒科余文二一约信顺合释二字引智论者彼论具云佛法大海信为能入智为能度如是者即是信也若人心中有信清净是人能入佛法若无信是人不入佛法不信者言是事不如是是不信相故信者言是事如是是信相也疏故肇公者此下肇公但用智论意非是别理是以疏言肇公云也疏信则所下复于肇上加云信为入法之初基智为究竟之玄术信则所言之理顺顺则师资之道成由信故所说之法皆可顺从由顺故说听二途师资建立者此亦后人傍智论肇公后加也言则虽多亦非异理。

　　△疏又圣下二约法体离释二字二一通约诸经释二一自狭之宽三一但约理此一最局但约理释唯取如故则刘虬注无量义经云尔疏又真下二兼理事若取敌对阿忧应如此释今当广之外道谓阿之言无忧之言有万法虽众不出有无此则断常之计今如即真空是即妙有既无俗外之真故空而非断(破阿)无真外之俗故有而非常(破忧)即对破邪宗以彰中道一代时教不出于斯故云如是言敌对阿忧者百论外道立阿忧为吉智论说梵王昔有七十二字以训于世教化众生后时众生转薄梵王因兹吞啖在口两角各有一字是其阿忧亦云阿呕但梵语轻重耳疏又如下三通教义以义中又含于事理故转宽也理者道理非唯真如故是通也即生公释法华经云尔远公亦云说理如理说事如事说因如因说果如果如法之言是当道理故曰如是良以乖法之言名为非故如法之言得称为是此则能诠之教称于理事也其言虽多但当理言耳不异生公疏又有下二合于宽狭释此约所诠理事无二。

　　△疏若唯下二唯就当经释谓不异是相似义故名如也方离过非下则反显于是义故名是也此虽约当经然亦大同有无不二为如如非有无为是矣于中言唯此因果者还源观云非真流之行无以契真何有饰真之行不从真起故不异圆觉方是离过之因也果例此知应随教门差别已显如是不同如大钞说。

　　二解我闻疏初句牒章余文三一通大小乘法相释二一正释二一释我四一约假名直指谓净土所说之经故结集兼于菩萨疏云何下二以妨难征起意云一切佛教诠于无我阿难是入理圣人那同凡夫而言我闻疏我有下三总列邪正于中凡夫外道等如下所辨三通大小贤圣四唯明菩萨又若约本而言阿难亦通法身我也亦如下说疏今是下四以正拣邪谓法虽无我随世流布假说故无我法中有真我真我即法身故(如涅槃经说)疏闻谓下二释闻然大小乘各有三说或云唯耳根闻或云唯耳识闻或云根识和合方有所闻广如大钞所说根识俱取是其正义故今云耳根发识也然具四缘八缘亦如大钞广释。

　　△疏虽因下二通妨谓有问言既是耳闻何言我闻故为此通明我为总该眼耳等诸根故即佛地论文非邪慢者智论云世间语言有三根本一邪二慢三名字凡夫具三见道学人具于后二圣人唯一谓随世间但是名字故云非慢心也。

　　▲疏若无下二约空宗等释等于三教谓始教顿教实教故云等也虽含三教无相宗义强故偏标也谓若但云我既无我闻亦无闻即空宗意若云能所双寂无闻不闻无我不我离念而显即顿教意其从缘空故文含两势一释成上二句无我所以二者连下不坏假名即不闻闻耳为实教意谓事理无碍故闻与不闻无二义故故智论云非耳根能闻亦非耳识非意识是闻声事从多因缘和合得闻不得言一法能闻声何以故耳根无觉故不应闻声识亦无色无对无处故亦不应闻声声无觉亦无根故不能知声释曰此上皆明离此众缘不能闻也下云尔时耳根不坏等和合能闻今明和合而闻闻即无闻皆实教意若刘公注法华云阴入非主为我听受非情曰闻深照缘起悟解法空若斯人也顾命之所因然后传而无执物我同致释曰此初亦始教意从深照缘起下即实教意然皆属无相宗摄又言不闻闻者即涅槃第十九说也。

　　▲疏若约下三唯约实教释亦含圆教中意言以我无我等者含两经意一者净名云于我无我而不二是无我义二者涅槃云无我法中有真我是故敬礼无上尊正当今意则口顺世间心造真境是自在我疏根境非一异者以根与境共为缘起因根说境因境说根互相融即故曰非异两相历然故曰非一斯为妙耳何所不闻问阿难是佛得道夜生年满二十方始出家年至三十如来方命为侍者自二十年前如来所说阿难不闻何以经初皆言我闻答报恩经说佛初命阿难为侍者阿难请如来重说金华经又云阿难得深三昧自通涅槃经亦云阿难多闻士若在不在自然能解了常与无常义法华亦云世尊甚希有令我念过去无量诸佛法如今日所闻若推本而言即阿难是大权菩萨何所不了如不思议境界经说况同文殊结集何滞迹而疑焉。

　　三辨一时疏初句牒章余文二一随相释三一正释言师资合会者生公云机教一时谓上言如是言虽当理若不会时亦为虚唱今明物机感圣圣能垂应凡圣道交不失良机故云一时肇公云即法王启运嘉会之时者意亦可知谓开大运演说真乘即嘉善之会也疏说听究竟者先应难云一会说有多多字句句字有多多刹那如何言一佛地论云此就刹那相续不断说听究竟总言一时此中不定约刹那亦不定约四时十二时亦不约成道已后年数时节名为一时但是听者根熟感佛为说说者慈悲应机为演说听事讫总言一时由能说者得陀罗尼说一字义一切皆了或能听者得净耳意闻一字义一切皆解或说者时少听者时多或说者时多听者时少故不定说一念多劫之时节也由于一会听者之机有利有钝如来神力或延短念为长劫或促多劫为短念亦不定故但约说听究竟名为一时更无异义(上所释者多约佛地论也)。

　　△疏时者下二出体时无定体约色心分位以明故云假也疏如涅槃者具云我于一时在迦尼国我于一时在恒河岸我于一时在尸首林等。

　　△疏又诸下三通妨又字是连前释一时义之文势也诸方下正是通妨谓有难云何不别说四时六时十二时定是何时但云一邪故为此释言诸方者竖谓上下横谓四方言延促者人间五十年四天王一昼夜等言不定者有二意一即指上延促云不定也二谓四洲昼夜不同故云不定谓北洲夜半南洲日午东洲日没西洲日出等如来说经被于上界诸方流通若说四时等即诸方不遍故不别说。

　　▲疏若约下二据实释然此二法皆从缘无性但是一心故须融泯然心境通于遍计故须泯之理智唯悟悟即不坏能所故但融之融之即自他不异故云凡圣如也本即本觉始即始觉始觉合本无别始本之异名究竟觉故云会也佛说之时心心若此而机感相契亦然故云一也净名揩疏亦作随相就实二释随相大同于前就实释云说听虽别原其本性真体不殊一味如如故名为一即就此一以辨其时故云一时此乃以说听不二而为一也。

　　四明说主疏初句牒章余文三初正释此文二初约涅槃经翻释断德者佛有三德法身断德(由断烦恼方显出故)报身智德(转识成智乃名正觉故)化身恩德(多劫化生利他行满方能现化所化缘熟方感佛身故)言法报不分者诸处以遮那为法身以舍那为报身若华严宗祖相承古德翻译即遮那舍那但梵音小异此翻为光明遍照或为广大生息是理智不分之真身也此经是净土说故化主是真身是以经云婆伽婆也。

　　△疏故佛下二引佛地经例证谓彼经亦净土说故彼论所说化主亦云次显说佛异余大师(异余经所说佛)故说世尊殊胜功德云薄伽梵释曰婆伽婆但梵音之小异具足六义已在序中释了最清净等四句是真身殊胜功德尽虚空者横也穷未来者竖也。

　　▲疏若约诸下二会余经二初标举翻译释中言心体离念等者通释觉者之义此是起信论文谓由心离念方能觉了性相觉了生相之者是为觉者凡夫虽有心体只缘妄念不得名觉者故彼论又云一切众生不名为觉以从无始已来念念相续未曾离念故疏觉具三义下别释觉者之义若以常途所释但云自觉拣异凡夫觉他异二乘觉满异菩萨更不委明行相今释云自觉者觉知自心本无生灭(是以异于二乘及权教菩萨)觉他者觉一切法无不是如觉一切众生皆同是佛觉满者觉自他无异理事无碍心境交彻一一遍满法界如下文云一切障碍即究竟觉等。

　　△疏若约下二广显行相二初约论显即彼论第一云谓具一切智(根本)一切种智(后得)离烦恼障及所知障于一切法(真谛)一切种相(俗谛)能自开觉亦能开觉一切有情如睡梦觉如莲华开故名为佛释曰十义者能断二智所断二障所觉二谛所得二利结二觉相是为十也配文可知若各就当类说者谓以一切智断烦恼障证真谛名自觉如梦觉也以种智断所知障达俗谛能觉他如莲华开也疏若依下二约经显十佛者离世间品列也成正觉佛者果位妄尽智显故愿佛者愿力周法界转法轮度众生故业报佛者万行功圆相好福德具足故住持佛者自受用身安住自受用土尽未来际而不失故涅槃佛者生死永寂故法界佛者若心若境若性若相无非佛故心佛者万法虽众不出一心唯心智觉故三昧佛者虽心境皆佛妄想取着即乖正觉唯平等持心方相应故本性佛者将心息妄亦乖本性性本自寂性本自知方名真佛故随乐佛者如理观察随心所见无非是佛故(初五及十局于果位余该凡圣于中八拣散心九拣虚妄六七俱摄也)。

　　▲疏若出下三总出体若心若境若圣若凡摄归圆觉故总为诸门佛义之体也。

　　经说处依真疏二说下初句牒章余文二初通疑难二初总标宗意以释科文华严亦云普贤身相如虚空依真而住非国土。

　　△疏然诸下二引经论显净土说经行相大疏于此先通疑难今但潜通伏难而无难辞大疏难曰外道言教首建阿忧孔老篇章不标处所佛经异此故必以序分为初彰说处则山城有依明说人则主伴无杂六种成就千代楷模邪正区分实由斯矣今云入光明藏三昧正受现诸净土与诸菩萨同入等者但是真智所造之境非化身形相之依既不言佛在何山城国邑则说经主处文不显彰幸为释通冀无所惑答曰夫三身一体四土一性圣言三四者立教有权实对机有隐显(劣机隐净说秽胜机隐秽说净)若拣邪教定释宗则唯标变化身土(说大小乘法相大乘破相及显性等经)若除细惑彰妙境则直显受用自他(圆觉密严之类十有余本)然此了教委穷识智之体备搜性相之源深究无明之根圆彰无漏之界经宗既诠实境教主须明真佛故受用身居受用土为诸大士说圆觉经余文大同今疏文二初具列十本净土经以为类例意恐愚者疑此经云此经既无人间说处经从何来凭何传持故引同例通之谓若以不标人间之处便疑则此下所引之经总应疑也以皆无人间说处故同是净土说故文云初且总列九经名题今随所列便指其文深密解脱经序品第一(总五卷)如是我闻一时婆伽婆住法界殿如来境界处众宝赫炎一切庄严第一之处遍至无量诸世界处放大光明普照之处(即大光明藏也)又有重译之本题云解深密经序品第一(亦五卷)如是我闻一时薄伽梵(此是同本重译即知薄伽婆伽义无二也)住最胜光曜七宝庄严放大光明普照一切无边世界无量方所妙饰间列周圆无际其量难测超过三界所行之处法集经(八卷)如是我闻一时婆伽婆在虚空界法界无差别住处(不二随顺)普皆严洁清净无垢诸佛如来福智庄严(一切如来光严住持)如意所化超于三界有为数行过一切譬喻不可思议乃至与菩萨摩诃萨众皆悉清净得无常三昧境界(与诸菩萨平等法会)称赞大乘功德经(一卷)如是我闻一时薄伽梵住法界藏诸佛所行大功德殿大乘密严经会品第一(三卷)如是我闻一时佛住出过欲色无色无想一切法自在无碍神足力通密严之国(神通大光明藏)非诸外道二乘行处与诸邻极修观行者十亿佛土微尘数菩萨摩诃萨俱皆超三界心识意境智意生身转于所依成就如幻首楞严法云三昧处(皆入三昧)乃至尔时如来应正等觉从证自智境现法乐住神通辨才现众色像三昧而起出虹电光妙庄严殿与诸菩萨入于无垢月藏殿中升密严道场师子之座诸菩萨众亦皆随坐(云云即是于不二境现诸净土)此密严中诸佛菩萨并余国土来此会者皆如涅槃虚空及非择灭(同如如来平等法会)乃至去来今佛一切悉等为一切法身一切诸佛行皆平等(一切如来光严住持)神通之力无所挂碍慧体究竟无相法度无极游于法界无有二行(不二随顺)诸菩萨等犹如尘数一切悉是一生补处各各在于异佛世界志愿无极奉诸慧行各各入于无所破坏平等法界(平等法会)乃至众菩萨身无所动摇(皆入三昧)大毗卢遮那成佛神变加持经第一如是我闻一时薄伽梵住如来加持广大金刚法界宫殿信力入印法门经卷第一如是我闻一时婆伽婆住如来住持境界之处去寂灭道场不远普光法殿福德善根所成之处平等普遍无可嫌处(云云)金刚坚固所成之处不可坏地安固之处婆伽婆善清净智慧得成究竟无二之成(不二随顺)得至诸法无相彼岸(云云一纸半)皆是智境方等王经虚空藏所问第一(十卷)如是我闻一时婆伽婆游于如来行处乃至入无碍智行处二引佛地经显净土相(偏引此一经者后有论释之)彼经云如是我闻一时薄伽梵住最胜光曜七宝庄严放大光明普照一切无边世界无量方所妙饰间列周圆无际渺然难测超过三界所行之处胜出世间善根所起最极自在净识为相如来所睹诸大菩萨众所云集大钞中更列四本在净土说经兼圆觉都十五本今但列十者取其大数又有经在净居天说或有欲色二界中说故知说处各随见闻不应局执。

　　疏彼论下二约佛地论征释正破疑情大疏先标云然净土说经(如上所列)仪式稍异(不标人间山城国邑等故广叹佛法报德故)学识浅者(只如承上释云说主处者异邪教者故不同外道经书不标处所等故前已标说也)或谤或疑(粗心者谤细意者疑)故佛地论中具有通释但晓此论自反三隅(目十经支)故载其文(大疏次第录此一段论文今疏取意略引)以遮(未有的疑谤者但是预遮)愚(谤者)惑(疑者意云但遮愚者惑者不遮智者信者也)圣言定量不假余辞(自有大菩萨论释不假疏家自释也)文二初且直明正义三初立宗因论中于此文前假为问曰受用变化二佛土中今此净土何土所摄说此经佛(说佛地经之佛)为是何身(论次此自答有其三段一不正义二正义三如实和会今文但取后二也初不正义云)有义此土变化土摄说此经佛是变化身(恐外难云既尔何故经云住最胜超过三界之处岂是秽土如此邪为遮此难故论次云)佛为地前等令其欣乐修因故暂化作净土妙身神力加众令暂得见(意云佛摄神力则皆不见)有义(此下正当今疏也但文阙少故钞备之可对疏详之)此土受用土摄(佛受用也即是报身)说此经佛是受用身(立义宗也次说所因云)此净土量无边际故(如本经说也此正是今疏所引也次难破初义云)若暂加众令见应如余经分明显说(如法华三变净土净名足指按地经文皆云佛神力等故云分明显说)经不说故(经不云佛力云何言暂化作)是受用身土(结成也此下假为前难在今疏中也难云)。

　　△疏若尔下二假为前难(亦全论文缘在疏中故钞不引意云地前乃至二乘凡夫悉不见净土报身何得人间有此经本邪)。

　　△疏论自下三释成正义(初二句疏助意标引本文云传法菩萨为示现一切智者及所居处超过世界如是示现文有五句初句标结集人次句报佛也次句净土次句超化身秽土后句正结说法言示现者谓显示也皆由文隐故疏取意标引令五句成两句又易会矣论次此下更有文云)为生广大胜解有情(顿机众生)及诸菩萨(渐机成熟者即三贤之末)胜欢喜故(称根宜也)结集流布故受用身居受用土为初地上菩萨说(此上皆疏中略论中具也)令传法者结集流通(在疏中也此后二句文易故疏依本结集者是菩萨也义如前释)。

　　疏又云下二会通权实(前宗虽正且义理未尽故此了之矣)论中先假设外难云若尔何故不但说彼所说法邪(何不且以化身标山城等处然后但就经内赞说真身净土胜妙等法如无量寿观经等邪下又反出不标说处之过云)若不说处及能说者(若不说有形相名字化身如释迦在祗园等也)不知此法何处(在何处说)谁说(是何人说)一切生疑(由无主处阙六成就故也)故须具说(结也后穷尽道理和会释云)如实义者释迦牟尼佛(不妨还是释迦也已上疏略却已下疏中具有)说此经时地前大众(云云乃至)净土为其说法(故有双标净秽者如等目菩萨所问三昧经云闻如是一时世尊游于摩竭境界法静道场释曰是不坏境界随识所见故但云游不云住也次云初始得佛光炜明耀宣真谛藏演如来慧畅三世要布无挂碍道宝之定佛时以此普智无极确然正受其定恬怕忽无形像亦无中外静无见闻所居正受乃大旷荡汪洋无极难遇难闻亿世之过时此佛定无量无不炳彻释曰上皆随所见净土相也正同佛地论说地前见秽地上见净也此下疏文亦不全足但依次第录论［今］相对连合疏文也)虽俱欢喜信受奉行(各信所见身土所闻之法)解有浅深所行各异(各随所见所解而修其行)而传法者为令众生闻胜希愿勤修彼因当生净土证佛功德故就胜者所见结集言婆伽梵住最胜等(出结集菩萨隐化身秽土位号名相但彰真身净土境界之意也余诸经教例亦如然由随机益故但各就本经意趣隐真身净土显化身秽土等也故前云对机有隐显)大疏次此下印定论文所释及转问答妨难并总结等(初印论云)论释分明不假别议验前经等类例昭然然前所列之经(十经兼圆觉)皆诠殊胜之事境深细之理趣至于领受结集瓶注不遗者非登地菩萨则不堪任故净土宣扬唯大士亲受展转流布则群类普沾(此下转问答通妨难)问华严大经宗趣圆博佛土是华藏世界佛身是毗卢遮那尚标秽境之中人天七处(“初会摩竭国二”及七八“普光殿”三忉利天四夜摩五兜率六他化九祇园并不离欲界故)佛地经等何不然邪答大圣设教权实多门总一切经不出三意谓诸余经等欲令随识者趣入故唯举化身秽土佛地经等欲令随智者领受故偏举真身净土华严则识智融通净秽交彻法界圆摄称性而谈(不逐机宜屈曲)故即释迦全是毗卢不坏娑婆而见华藏是以标举给孤(九会)摩竭(初会)同于浊世(四处在欲天皆是五浊境矣)阎浮(三处在天竺也)释相则金地(经说摩竭云其地坚固金刚所成也)莲台(经云见佛坐莲华藏师子之座十佛刹微尘数菩萨围绕一一尘中亦复如是也)一一普周法界(佛身一一肢节一一毛端佛土一一微尘皆遍法界)三类各有宗趣何执一而难乎(次下总结云)然佛化仪隐显殊迹一身异应一音异闻故教海无边权实叵测且天竺小乘宗人尚有总不信大乘经典况时浇(佛灭度后百年鞠多持律不如佛在六群乳味不如佛在水味况今向二千年邪)处异(震旦国与天竺隔远)讵免疑流今以圣言分明显示庶袪其惑直入真乘上来总是通疑难竟。

　　疏文中下二正释文二初开章(如疏所科)二正释经智用中疏二一藏即下释入于等文三一且释藏法界藏者宝性论(此下但无名者即钞也)佛性论胜鬘经皆有诸藏或四种或五种其文小异其义不殊今就五种言之一如来藏在缠含果法故二自性清净藏在缠不染故三法身藏果位为功德所依故四出世间上上藏出缠超过二乘菩萨故初二就凡位说次二就圣位说次五法界藏谓通因果外持一切染净有为故名法界内含一切恒沙性德故名为藏此义宽通今此大光明藏既圣凡同体故当此也故华严经叹普贤等海会菩萨亦云入法界藏智无差别彼疏判之亦同此也至下如来藏章更当广释疏起信心真如者彼论虽于一心说二门然心真如是总相门非别相门然亦该收别尽故论云心真如者即是一法界(即无二真心为一法界此非算数之一谓如理虚融平等不二故称为一依生圣法故云法界此下经云不二随顺亦是一义)大总相法门体所谓心性不生不灭释曰既是总相法门即尘沙无漏因果德用之本上引二论皆是出大光明藏之体疏诸佛众生本源者后段经文即说疏法性土者即唯识说四土之一也余三者谓自他受用及变化土次下净土章当广分别疏常寂光土者即天台约智论所说四土之一也余者凡圣同居土方便有余土实报无碍土也已如悬谈第三门中广释要具说者即再捡之。

　　△疏息诸下二释入字。

　　△疏然诸下三释通光言常光者此复有二一如诸教说项佩圆光长一寻二即光明遍照法界疏放光者此即群机有见不见对机而说有放不放如法华经从眉间白毫相中放光照东方万八千世界靡不周遍然通与光数皆无量华严经不思议品云一切诸佛有无边际无碍解脱示现无量大神通力又如来现相品云世尊知诸菩萨心之所念即于面门众齿之间放佛刹微尘数光(列十名云云)一一复有佛刹微尘数光明以为眷属如是等文遍于一部若取类收束通即或六(通大小乘)或十(唯华严一乘)光则身光智光。

　　▲疏唐梵下二释定相此云正思等者海东元晓法师造论释金刚三昧经初释题目中云三昧此云正思谓在定时于所缘境审正思察故名正思如瑜伽言三摩地者谓于所缘审正观察心一境性故问定应是静静住一境云何乃言审正思察思察之用应是寻伺云何说定为思察邪答若守一境即为定者惛沉住境应即是定若正思察名寻伺者邪慧推求应非寻伺当知思察有其二种若通邪正意言分别名思察者即是寻伺直是分别若唯审正明了缘境名正思察是名定用而非寻伺定通分别及无分别故以审正拣彼寻伺又住一境亦有二种若住一境惛迷暗昧不能审察即是惛沉若住一境不沉不浮审正思察是名为定故以思察别彼惛沉是故当知不以住移拣别定散差别之相何以故捷疾之辩虽速移转而有定故迟钝之念虽久住境而是散故金刚三昧名为正思察者无正不正亡思非思但为别于分别邪念又不同于虚空无思所以强号无正思耳三昧之名略释如是。

　　经同体中疏二初二明下疏总释言无漏无明等者无漏则一切称性清净也谓出世三乘因果等若人若法此属圣也无明则一切颠倒染法谓三界六道惑业苦等属凡也论既云皆同真如性相即知凡圣同体故引论释也然迷悟染净等法本末分析有同有异今即同也至下文中广令远离虚幻境界及灭影像坚持禁戒住定修慧随顺觉心修习三观乃至三期道场礼忏等即约异也故论具云复次觉与不觉有二种相云何为二一者同相二者异相同相者(牒名也染净二法同以真如为性真如以此二法为相)譬如种种瓦器(喻染净法)皆同微尘性相(器以尘为性尘以器为相)如是无漏(始本二觉)无明(本末二不觉也)种种业幻(此二皆有业用显现而非实有故云幻此等合种种器也)皆同真如性相(以动真如门作此生灭门中染净二法更无别体故云性也真如亦以此二法为相净相可知其染相者下文云但以无明而熏习故即有染相)是故修多罗中依于此义说一切众生本来常住入于涅槃(依此同相门如上本末二不觉本来即真如故说一切众生自性涅槃不更灭度故净名经云一切众生即涅槃相不复更灭)菩提之法(依此同相门如上始本二觉即真如故诸佛菩提非修等也又前约不觉即如故众生旧来入涅槃今约觉智即真故诸佛菩提无新得也)非可修相(望前涅槃非是了因所显)非可作相(望前菩提非是生因所作)毕竟无得(此之二果性净本有疑云若众生已入涅槃更无新灭者即已同诸佛何故不能现报化等色身故下释云)亦无色相可见(法性自体本无色相可见如何使现色等邪又疑云若以法性非是色相可见法故不现色者诸佛何故现报化等种种色邪故下释云)而有见色相者唯是随染业幻所作非是智色不空之性(彼见诸佛种种色等者并是随众生染幻心中变异显现属后异相门非此同相门中本觉智内有此色等不空之性也又亦可本觉不空恒沙德中亦无此色故也问何以得知彼法体中无色相邪下答云)以智相无可见故(以本觉智非是可见之法故也)异相者(牒名)如种种瓦器各不同(喻也下合云)如是无漏无明(总指)随染幻差别(别明无漏法也)性染幻差别故(是无明法也以彼无明迷平等性是故其性自是差别故下文云但是无明自性差别故也诸无漏法顺平等性直论其性则无差别但随染法差别相故说无漏法有差别耳如下文中对业识等差别染法故说本觉恒沙性德又由对治彼染法差别故成始觉万德差别也如是染净皆是真如随缘显现似有而无体故通名幻也)疏华严亦云心佛等者此是夜摩偈赞品觉林菩萨所说之偈此但标下半也其上半云如心佛亦尔如佛众生然便接此所引明具(具真妄识)分(唯生灭识)唯识也此是晋译之文若取唐译即下半云应知佛与心体性皆无尽(上半同也)今略示之谓次前偈云心(总相心也)如工画师(总相喻也下别明染性云)能画诸世间五蕴悉从生无法而不造便次此偈彼疏释云以心例佛也谓如世五蕴从心而造诸佛五蕴亦然如佛五蕴余一切众生亦然皆从心造然心是总相悟之名佛成净缘起迷作众生成染缘起缘起虽有染净心体不殊佛果契心同真无尽妄法有极故不言之若依旧译云心佛与众生是三无差别(此疏引晋译经者要证佛与众生皆同一心无别也)此则三皆无尽无尽即是无别之相应云心佛与众生体性皆无尽以妄体本真故亦无尽是以如来不断性恶亦犹阐提不断性善又上三各有二义总心二者一染二净佛二义者一应机随染二平等违染众生二者一随流背佛二机熟感佛各以初义成顺流无差各以后义为反流无差则无差之言含尽无尽又二中二义各全体相收此三无差别成一缘起上约横论若约一人心即总相佛即本觉众生即不觉不觉乃本觉随缘而成此二为生灭门二体性无尽即真如门随缘不失自性故次后一偈云若人知心行普造诸世间是人则见佛了佛真实性(谓妄取诸法则不知心行若知心行普造世间则无虚妄便了真实也)故月上经云我亦当知十方佛皆共同体觉一法真如体性无有二无量众生同实际。

　　二经别释文二初明圣同中疏言本觉名如等者依藏和尚论疏约理智释也若广释者复有五义一就理显谓法性名如出障名来二唯就行瑜伽云言无虚妄故名如来涅槃第三十亦同此说(即树提长者父之知识赞佛云如来世尊于一切法知见无碍故名为佛发言无二故名如来断烦恼故名阿罗诃世尊所说终无有二)三理智合说转法轮论云第一义谛名如正觉名来正觉第一义谛故名如来此与成实大同(彼论云乘如实道来成正觉以如实道亦通万行故言大同即非全同也)四离相说般若云如来者无所从来亦无所去故名如来五融摄说谓一如无二如若理(第一解)若智(当第二义)若开若合(合即第三义开即四义各说)无不皆如故名为如如外无法来亦即如如是来者是真如来。

　　▲二明凡同中疏本觉心地者本觉之心地也如疏序中科云觉之心体心之觉相觉相即本觉也心体即心地也心有生成住持之义故喻地也故禅宗云心地法门然地合法有三一无明住地二佛菩萨住地三平等心地心地是总余二是染净之别若会相归性则三皆平等故前引华严云是三无差别疏妄不能染者即胜鬘经说自性清净心不染而染染而不染等文也疏论云一切等者即前总释中钞已具引彼论中同相之文以释此凡圣同义讫若不记得即再检之疏凡不知同者即但住梦染之境云何住持光明藏中然圣智见他皆同此体故指此体是诸等也如梦者觉者在一堂中半睡半觉睡者梦在诸处觉者见但堂中不妨见堂亦是睡者之堂也法合可知。

　　经称体中疏二一凡圣下且销文言凡圣身心者以第二段中与凡圣同体故此总收二类身心皆寂灭也以圆觉为本际者流出真如菩提涅槃等故种种幻化皆从其中生故随体圆满者下云觉性遍满圆无际故当知六根遍满法界故悫云首楞叹虚空之小圆觉嗟法性之宽比之常谈海形牛迹疏西域语倒者钟打饭吃酒饮经读之类也皆先举所依法体后始明义用故此先举所随顺不二然后举能顺之心故译经者先翻出梵语后回文令顺此方如云打钟吃饭等故应云随顺不二也言不尽者下文频有此例华严等经亦频有之若总不回文即一部经一一倒也下同此者皆仿此说疏生死涅槃等者准净名经不二法门品皆约二法说不二也。

　　▲疏又依下二别释义如文可知若更广之谓于一切法体则有无不二于义则常无常不二于行则苦乐不二于教则世出世不二于谛则真俗不二于道则邪正不二于位则权实不二然大疏次此别释平等云然凡圣平等复有多义谓众生及佛悉皆平等且依佛说佛佛平等法身智身无增减故若依众生生生平等烦恼业苦有支皆等若生佛相望者凡夫现在等佛过去进修得果等佛现在成佛究竟等佛常住此约三世互望若约烦恼佛则本有今无众生则本无今有菩提则众生本有今无诸佛则本无今有约迷悟异则说今本涅槃之性非三世摄故知三世有法无有是处若以性净而说则佛与众生现今平等不妨迷悟之殊是故三乘亦有差别亦无差别众生寂灭即是法理身身随缘即是众生故寂灭非无之众生恒不异真而成立随缘非有之法身恒不异事而显现是故染净三世一切诸法无不平等况称性互收如是解者名为善住平等心地。

　　经现土中疏三一佛无下释文言净土者离染皎洁曰净凡圣可居曰土璎珞经云土名贤圣所居之处故一切众生一切贤圣各有自居果报之土若凡夫住五阴中为正报土山林大地为依报土初地圣人亦有二土一实智二变化余文可知。

　　▲疏然土下二释义大疏于此开为四门一释义相(略如今疏二三土等)二出体性(小乘八微权教唯心实教融摄也)三严之方便(皆由佛应［结］之故若就行则唯净净有二世出世故出世复二谓二乘菩萨菩萨又二真极未极故)四身土一异(文二一权二实实中又二法身十种二亦随身显五重)大疏有四纸大钞八纸今且略用初门若要备知须更听大疏今文有二初列多种言不出其三者依三身故报有自他故为四身四身还依四土言法性土者佛地论云唯以清净法界而为法身亦以法性而为其土性虽一味随身土相而分二别唯识亦云谓自性身依法性土虽此身土体无差别而属佛(身也)法(土也)性相异故(“慈恩释云”法性属佛为法性身法性属法为法性土“性随相异”故云尔也“此公意云属佛是相属法是性”清凉大师据实教宗释云佛有觉义名为佛土无觉义但持自性故名为法亦如智论云在有情中名佛性在非情中名法性也言性相异者身土约相则有二别约所依性则无差别今以无差别之性随差别之相故云性随相异也前引佛地论正同此也论次云)此佛身土俱非色摄虽不可说形量大小然随事相其量无边(“三身三土事既无边相之与性岂有边邪”)譬如虚空遍一切处(既如虚空则遍至色非色处也)亦同华严云普贤身相如虚空依真而住非国土也疏二受用土者此受用身土复有二一自受用身还依自受用土成唯识云谓圆镜智相应净识由昔所修自利无漏钝净佛土因缘成就从初成佛尽未来际相续变为纯净佛土周圆无际众宝庄严自受用身常依而住如净土量身量亦尔诸根相好一一无边无限善根所引生故功德智慧既非色法虽不可说形量大小而依所证及所依身亦可说言遍一切处他受用身亦依自土谓平等智大慈悲力由昔所修利他无漏纯净佛土因缘成就随住十地菩萨所宜(十地经说十地各有分量大小广如彼说初地唯见百叶华相见三千大千世界也)变为净土或小或大或劣或胜前后改转他受用身依之而住能依身量亦无定限若变化身依变化土谓成事智大慈悲力由昔所修利他无漏净秽佛土因缘成就(以化土中有净有秽非他受用土故言净秽他受用法乐增故同自受用化土虽复说法神通增故立变化名此如佛地论广说也)随未登地有情所宜化为佛土或净或秽或大或小前后改转佛变化身依之而住能依身量亦无定限疏若开等者开三为四义如上疏大钞统唯二者又束四为二也诸经论中皆有于两种之二先摄上四为净秽者乃有多义一前三皆净四中有净有秽则三类半为净半类为秽二前三为净以他受用分断二障分证真如故得名净变化土皆秽设有七珍秽众生住故亦非净土三后二皆秽仁王经云三贤十圣住果报唯佛一人居净土而生公说有形皆秽无形为净则唯法性为净若尔自受用土岂称秽邪此以冥同真性不可说其形量大小则同净摄二摄前四为性相者略有二门一法性为性余三皆相二自受用土冥同真性亦可名性余二唯相大疏次此云融而为一有异余宗者则净秽性相二土三土四土无不融摄即华严等及此经意故云异余宗也。

　　△疏然此下二融上多种不一不异也因上开合无定故为此融(上引大疏云融而为一即一也前列多种即异也今即不一不异)然东安庄公本有三句无有质不成句清凉加此句以成二对谓净秽域纯不可言一理唯一味不可言异冥同性空不可言有随缘成立不可言无然一为遣异无为遣有然其释中一亦约理实则一义有其二种一约理一二约事一如自受用十方如来同有净土不可言无而得称一故疏形夺下然上略举四句一向遮过实则即异即同即有即无若互相形夺则一异两亡有无双寂若圆融无碍则即一即多即无即有有是无有无是有无多是即一之多一是即多之一有无即事理无碍一多兼事事无碍由此重重故大经华藏刹海一一尘中皆见法界。

　　△疏前凡下三连合前后如文易解经同体法众中初总标云菩萨者具云菩提萨埵此翻菩提云觉萨埵云有情此有三释一约境释即悲智所缘之境也谓修智求菩提运悲化众生也二约心释言有了悟之觉者谓初心有顿悟地前有比观登地有现观虽云了悟之觉非依主释以了悟即是觉故而言之者为拣佛果故下云之情亦然余缘虑者地前虽悟解而未证故登地出观散心是情虑故八地已上三细未除习气流注故三约能所释然上约所求所化皆是所对非己当体故云境今约自能所释谓大菩提是所求自己心是能求疏大法等者法华云必说大法又云演大法义下文云未世众生将发大心求善知识等修大行者二利行故证大道者真如觉性也若约位说者信即十信解即十住发即十回向大愿之心证即见道行即修道趣即八地已上无功用自然流入萨婆若海。

　　经别列中疏夫圣人无名为物立称者庄子云至人无已神人无功圣人无名今约利生无名而强立名耳多依行德者多是不唯之义谓亦有因性如慈氏等亦有因所求神如世亲等亦有因父母如声闻中鹙子等然依行德立名者偏多矣问既依行德而诸菩萨行德皆具何以成别故次云随宜别标也机宜不同所表各异故云千差等也如观其音声皆得解脱名观世音悲愍众生名为常惨手中雨华便名华手等又如经偈无厌大悲未曾舍即金刚爱菩萨见行小善便称美即金刚善哉菩萨无住檀施等虚空即金刚宝菩萨之类是也此十二大士是十万中标领表十二段法如次各于一门而为请问之主良以初心识昧未解咨求故菩萨慈悲腾疑为请(此明解而复问之意)。

　　△疏今各以所诠下显别释之义言穿凿者孔安国注论语云孔子在陈思归欲去故曰吾党(乡党)之小子狂者进取于大道妄作穿凿以成文章不知所以裁制我当归以裁之耳疏妙首等者然文殊师利梵语讹正云曼殊室利此云妙首等也准华严宗此菩萨表三法门谓一名妙首表能信之心故华严十信会中十菩萨皆同名首谓觉首等故文殊即妙首也观察诸法三昧经云普首阿目佉经云濡首无量门微密经云敬首皆有首字者信是万行万德之头首也二名妙吉祥者佛地经云一切世间亲近供养咸称赞故名妙吉祥真谛云以恒寂静于怨亲中平等利益不为损恼名妙吉祥(上生经疏引也)三圣观说表能起行愿之解次下即释三名妙德表能证真理之大智诸经多云法王子者如王太子无等双故今经文略义广但一处说文殊已含三义故故言表信解智及证智等如三圣观说文殊表能起行愿之解故今云妙吉祥吉祥是即解之行三圣观文次下即释。

　　△疏文中说本起下会通此经表法之义也然首楞严经说文殊是过去龙种上尊王佛央掘经说是现在北方常喜世界欢喜藏摩尼宝积佛慈恩上生疏引经云未来成佛名为普现大经云常为无量百千万亿那由他诸佛之母放钵经云是释迦师大经又云尔时一切处文殊而说偈言况能礼妙慧劝善财答光明于涅槃印无言于不二至德若此故云妙德广释如大疏大钞疏是为三圣者即清凉大师所制华严三圣圆融观中先明二圣三对表法后融而不二便是遮那初三对表法者一普贤即所信如来藏(理趣般若云一切众生皆如来藏普贤菩萨自体遍故初会即入如来藏身三昧故也)文殊即能信之心(佛名经说一切诸佛皆因文殊而发心故善财始见发大心故)二普贤表所起万行(上下经文皆云普贤行故)文殊表能起之解(慈氏云汝先得见诸善知识闻菩萨行入解脱门皆文殊力也)三普贤表所证出缠法界(经云身相如虚空故善财入其身故善财见之即得智彼罗蜜者依体起用故也)文殊表能证大智(本所事佛名不动智故常为诸佛母故再见文殊方见普贤者显其有智方证理故故古德名后文殊为智照无二相也)然此二圣各相融摄谓依体起行行能显理故三普贤而是一体信若无解信是无明解若无信解是邪见信解真正方了本源成其极智极智返照不异初心故三文殊亦是一体又二圣亦互相融二而不二没同果海即是毗卢遮那是为三圣故此二菩萨常为一对故前说究真妄以成正解当于文殊今此征幻法而明正行当于普贤良由此经亦是称性真身说圆满觉性故人法仪式悬符华严疏慈是其姓者过去遇大慈如来愿得此号由此得慈心三昧又由母怀时便有慈心故以慈为氏族疏过患未尽者明须说四相也义意未圆者明须说四病也收机未普者明须说道场加行也此十二中余不释者但寻前后经文疏钞自见各以法门为名各各昭著经总叹者夫大士必崇德广业虚心外身崇德故进齐佛果广业故行弥法界虚心故智周万行而不为外身故功流来际而非己今此但叹主伴入定同佛会之德者发扬正宗融摄一切为圆满觉之由致也诸经叹德皆亦各随所宜疏自他融摄者华严宗也若约诸教即如法华或领大众或十或五乃至三二一或单己者为母等者具云智度菩萨母方便以为父善心诚实男慈悲心为女法喜以为妻等疏得住佛境者不同前之诸佛但云住持不云入定疏法性会者一一皆是法界缘起之众也释序分中疏文竟。

　　圆觉经略疏之钞卷第五
卍新纂续藏经第 09 册 No. 0248 圆觉经略疏钞


　　圆觉经略疏之钞卷第六

　　第二正宗分　疏二一自下下总科束之为二者顿悟渐修也夫欲运心修行先须言解真正以为其本解若不正所修一切皆邪纵使精勤徒为劳苦权宗多云先且渐修功成后自顿悟若华严此经教相仪式先须顿同佛解方能修证故彼经十信位满便成正觉然说三贤十圣历位修行(通妨云云)故此文殊段中顿彰信解之境后普贤等十菩萨节级显示总别观行(普贤最初问云闻此圆觉境界云何修行等)。

　　▲疏初者下二别释经信解真正中疏四初释科文方名真正信解者华严三圣观云有信无解增长无明有解无信增长邪见信解圆通方为行本真者拣妄则不同迷倒凡夫但将妄念修行正者拣邪则不同执见异宗及诸外道三圣观又云信若不信法界信则是邪疏不认妄念者离爱(钝使)不执异见者离见(利使)一切烦恼不出爱见故涅槃说爱见令人破戒如罗刹乞浮囊疏最初下如下销文处广释。

　　△疏然顿下二释义类然此经说因地其意甚深其文甚略若不会通诸教显其义类以为例证则管窥之者信解难生(异于权渐之教故难信也)今于文前悬为开示根寻本末总有三重(如疏所列)初谓四大非我五蕴皆空空病亦空了然自觉圣凡相异异则不真生佛体同同岂增减依此悟解终始无殊然堪发心学菩萨行见闻影响何实何虚虽应形声谁主谁宰不依此悟作所非真自谓修行元是结业疏若不下引二文证谓华严云不能了自心云何知正道彼由颠倒慧增长一切恶故须先了悟也又云设有菩萨无量百千亿那由他劫具行六波罗蜜修习种种菩提分法若未闻此不思议大德法门或时闻已不信不顺不悟不入不得名为真实菩萨若闻此法信解悟入当知此人生如来家具菩萨法离世间法深入如来境界疏次不发下第二重也既了圆觉则堪发大心为万行本故华严二千行法最初以菩提心为所依(普贤说二千行法第一句云以菩提心为依恒不忘失故)然有心体心相心德言心体者大悲大智大愿三种心是大愿是总悲智是别愿者乐欲乐欲何事唯发心愿乐通达诸法救度众生故成悲智是故论云信成就发心者略说三种一者直心正念真如法故(即是大智无所执着)一者深心乐修一切诸善行故(即是大愿谓四弘等)三者大悲心救护一切苦众生故心相者所发之心要无分齐谓约悲愿则尽度众生尽修诸行约念真如则上无菩提可求下无众生可度中无万行可修故无分齐心德者若依上发心一念之德过于虚空故华严以一百大喻校量菩提心功德不及少分是以弥勒二百二十二喻广显功能恳劝善财再亲妙德此上二门正是本起因也至文当配疏故善财下两句当第三重修菩萨行也然其文势是证二三两重别也谓既已发心应修诸行故善财所见诸善知识一一云我已先发阿耨菩提心而未知云何学菩萨行修菩萨道既云先已发菩提心而未知菩萨行等是明发心与修行别也菩萨行者广有万行(六度十度等也)统之三学(十波罗蜜中施忍助戒进助定后四皆助慧也)要唯定慧(又略戒者防非制业若但定慧等修何有内非外业故持护之迹绝称性真修便是助道之行助定慧故)车轮鸟翼互阙无能以是菩萨所依赖故天台宗于止观意在斯焉此第三门即普眼章已下皆是疏论中亦下引起信论证有三重之因也二觉者始觉本觉也论先总标示云所言觉义者谓心体离念等次下寄对反流生住异灭四位广说始觉后约智相及不思议业相并四镜喻广说本觉其次后兼说根本不觉枝末不觉者翻妄显真以成觉义故疏但云二觉疏三心者如上所引一者直心等疏五行者于六度中合定慧二度通为止观一门故但五。

　　△疏今本下三出其体谓了觉发心即是本起因地至文者销经文疏文也然诸权教多只说六度等便为其因少说初二故今时传习人及学修道者全迷初二设知有发心为先亦不先务参问求了自心但谓言将凡心于法座下胡跪随师口唱四弘愿便是发菩提心不知欲发心人必须先顿悟自己心性了了分明的不错认然始誓发心止息一切唯修本性唯欲度生方名发心故此经顿穷修断本源彻至初二名本起因也。

　　△疏文中下四开章释文二一开章二释文。

　　经进问中疏次下者次从在大众中已下直至而白佛言也疏皆咨等者通释此一科已竟也文下又别有疏释者别以表法之义重释也疏一体三宝者谓性本知觉为佛性本寂灭为法性上本有河沙功德妙用与性一一相应和合无异为僧疏三身等者下三观门后疏中具释可捡而用之。

　　经问本起中疏三一咨求下且随文销释云偏举大悲者疏中已释正是本意然更有一意谓增一阿含经说六种力谓小儿以啼为力女人以瞋为力沙门婆罗门以忍辱为力国王以憍慠为力阿罗汉以精进为力诸佛以大悲为力疏六波罗蜜等者上来但释偏举大悲之所以犹未释何名大悲故此引经正释言重担者二障也此是毁责之辞谓有四义故如重担一者如金刚难可断故二者担此难越生死海故三压溺有情处四生故四坠堕有情没三界故住法性者超生死涅槃等诸对待法于一切都无所住方住法住正当此经中所说此二义皆明悲之大也。

　　疏第十号者谓一切佛皆有十号即是如来应供正遍等乃至佛世尊也疏大集经者取意略引今依本经具之经云尔时世尊观四众已告憍陈如比丘言一切大众甚乐闻法无量世界无量众生悉为法故来集于此咸皆欲知法行方便成大智慧远离贪欲一切烦恼时憍陈如白佛言善哉世尊诚如圣教世尊四方世界无量菩萨悉持四佛所与欲来并欲启受虚空目法行今正是时唯垂怜愍为众生故而宣说之世尊所言法行法行比丘云何名为法行比丘惟愿世尊分别演说佛言憍陈如至心谛听当为汝说若有比丘读诵如来十二部经是名乐读不名法行复有比丘读诵如来十二部经乐为四众敷扬广说是名乐说不名法行复有比丘读诵如来十二部经能广宣说思惟其义是名思惟不名法行复有比丘受持读诵如来十二部经演说思惟观察义理是名乐观不名法行憍陈如若有比丘能观身心心不贪着外一切相谦虚下意不生憍慢不以爱水溉灌业田亦不于中植诸种子灭觉观心境界都息永离烦恼其心寂静如是比丘我则说之名为法行如是比丘若愿获声闻菩提缘觉菩提如来菩提即能得之憍陈如如工陶师埏埴调泥置之轮上随意成器法行比丘亦复如是评曰彼经之意令修练身心即名法行拣于筌蹄及事相造作之行非顿指圆通觉性今所引者但用拣事之文不取所行之行。

　　▲疏然菩萨下二明请说之意文显可解。

　　▲疏下文下三指佛答处疏前下结指前文前云至文当示即是此也经问离病中疏直心正念者三心菩提中即大智也此经宗于会相归性回显真觉故偏举大智为本以摄大悲大愿疏既为所摄者为犹被也疏中间者先曾发也彼者魔也疏不发一切心者潜引大品经也彼云不发一切心名真发心。

　　经远被中疏金刚三昧者具云解脱菩萨白佛言尊者若佛灭后正法去世于末劫中五浊众生多诸恶业轮回三界无有出时愿佛慈悲为后众生宣说一味决定真实令彼众生等同一味引此经者以证顿为末世凡夫便说究竟深法不同渐教事须先小次权后方说实故诸宗多云凡夫不合便悟佛地之法良由执渐迷顿不知顿宗皆令凡夫便悟佛境故彼经前段又云可化众生(顿机)皆说一味(本觉真性)海东释云说一味者令入一觉味故即是一乘欲明一切众生本来一觉但由无明随梦流转皆从如来一味之说无不终归一心之源疏恣心五欲等者先拣不求大乘之人不足论也故云置之言外疏纵有下于此类中尚须闻此法门信解随顺若不闻亦堕邪见(亦者以不求大乘之者本末皆是邪见发心求之离于凡小即合免堕良由未闻此法未了自心故亦同不求大乘之者堕邪故云亦也)疏离本下彰邪见行相故三圣观云不信自心是如来藏非菩萨故即为邪见也不必六师故华严说一切凡夫皆堕邪见经展虔诚中疏正语而礼非仪者明待语已方礼也疏不唯拜手者孔安国注尚书云拜手谓首自手稽首谓首至地今明至地也。

　　疏礼烦即乱者礼记文也疏佛虽下通妨难也难云心真不真佛自照知何必彰此三请之相故此通云为后学之轨范也。

　　经赞许中疏久默斯要者语是法华而文同义异谓法华以四十年前未说为久默此经既是净土所说之经不必拘于一代化仪年月但以未说之时为久不以要须经四十年也疏嘉会者平等法会也疏起予者予我也起谓发起此叙佛意云我意欲说假人请问发起汝今所请实是发起我教门也此又用论语中事彼中子夏问曰巧笑倩兮(笑貌)美目盻兮(动目之貌)素以为绚兮(文美貌此上皆是毛诗文)何谓也(子夏不晓故问孔子)子曰绘事后素(郑玄注云绘画文也凡绘画先布众色然后以素分布其间以成其文喻女虽有倩盻美质亦须礼以成之)曰(子夏对也)礼后乎(孔安国注云孔子言绘事后素子夏闻而解之知以素喻礼故曰礼后乎)子曰起予者商也(子夏姓卜名商字子夏)始可与言诗已矣(包氏云予我也孔子言子夏能发明我意可与共言诗也)今以子夏喻文殊孔子喻世尊故云实谓起予。

　　经伫听中疏愿乐欲闻者金刚文也既虔心三请必是乐闻十地经说乐闻之喻如渴思冷水(求闻慧也闻即受持如水但饮不嚼)如饥思美食(求思慧也嚼所闻法助成智力如得食咀嚼以资身力也)如病思良药(求修慧也修慧去惑如药去病)如众蜂依蜜(求证智也即上闻思修三慧之果)我等亦如是愿闻甘露法(法合能求一向是法其所求中犹通法喻以一甘露总合四喻甘露有四能故一除渴二除饥三愈病四安乐)疏皆同此释者意明下十一段更不重释也。

　　经正说中疏二一四正下开章二正释。

　　经示本体中疏四一佛也下释初四字二一正释疏然虽下二通妨云尘经者尘中经卷之喻也序中已释宝藏者涅槃经如来藏经及诸经等皆说亦如序释宛受贫苦者大富长者之穷子也如法华经说。

　　▲疏当体下二释陀罗尼四一直释疏然总下二辨类出体谓拣去前二但指无字是此之体无字即无边际故云大也(释经大字)言多字者谓一切真言随求大佛顶之类是秘密藏含无边威德神用又诸修多罗能持无尽之义亦名总持一字者如唵字等即一字真言也[口*部]啉是助声故但是一字或如字母之类也疏故大下三引经证言摄诸善巧即总持义言无有少法所得皆归于空即无字义疏若据下四引例释成。

　　▲疏出入下三释门字四一正释三一通相释次文云者证出净法即次后段经文也下说等者证出染法即普贤章云种种幻化皆生如来圆觉妙心偈云无始幻无明皆从诸如来圆觉心建立(生及建立皆是出义)疏又从下二约本末释疏又迷下三约迷悟释疏此中下二拣滥显体谓拣门庭门户之门显是根本之门矣文二一直显而拣疏故宝下二引证本门证有根本之门异门户之门也连前次者前引宝积之文也连之应云此是诸菩萨等入陀罗尼门(前文末也次今文初云)由是门故出生广大等云无门者拣也之门者显也又云形相门者拣也所言门者下皆显既言一切依于虚空岂非根本疏又荷下三引例今劝学禅之流欲见祖师心印但依上所释而解了之即悟此两句是总持之门若不尔者岂可知之一字却是浅近门户从此方入众妙深奥堂室乎请修止观者细而详之疏皆说下四总结。

　　▲疏上但下四释圆觉如文。

　　经彰德用中疏六一非别下释流出清净言诸门功德者虽染净诸法皆从圆觉流出然此云流出但说出诸净法故云功德也故论云若心有动者论中次前文云以一切法本来唯心实无于念(举所迷理)而有妄心不觉起念见诸境界故说无明(依真起妄谓细粗染心本末不觉也将欲释净先举其染对以显之下诸句例然云何显者下云)心性不起即是大智慧光明义故(既起念即是不觉无明故不起即是本觉智明)若心起见则有不见之相(妄见不周)心性离见即是遍照法界义故(真照圆明)若心有动非真识知(反之即显真如无动)无有自性(明妄染无体反之即显自性净心)非常非乐非我非净(明妄四倒反之即显真如四德)热恼(诸惑烧心是极热恼故说真如是清凉也)衰变(妄染迁改反显真如不衰变也)则不自在(业果系缚故则显真如自在上云清凉不变自在义故)乃至具有过恒沙等妄染之义对此义故心性无动则有过恒沙等诸净功德相义示现(一一对翻故染净皆过恒沙)若心有起更见前法可念者则有所少(妄心外念求之不足)如是净法无量功德即是一心更无所念是故满足(净德性满无假外求)名为法身如来之藏释曰既心动则河沙妄染不动则恒沙功德又云如是功德即是一心故知非别有法流出于外疏有漏者诸论皆云烦恼现行令心连注流散不绝名之为漏如漏器漏舍深可厌恶损污处广毁责过失立以漏名然有三种谓欲漏(欲界烦恼)有漏(上二界烦恼更无所缘故取本名也)无明漏(不以余法彰自行体名无明漏)若法性宗则根本不觉及三细六粗是有漏法不分三界之异及种现之殊以迷则全染悟之全净无体性故然经云一切清净者净法之数过于恒沙今且略举真如等四例于余也谓真如是总相根本余三是别于中菩提涅槃是果波罗蜜是因摄于净法无所遗也故唯举此大疏于此四法别开章门每法皆四谓一释名二出体三种类四业用今略不开然亦含之但数或减耳。

　　疏圆觉下二释真如三一释名二一略释言圆觉等者即以经意直指言真谓等者复以唯识文释文在彼论第九卷中本颂云此诸法胜义亦即是真如常如其性故即唯识实性长行具释今但略引长行七句初二句拣有漏(亦云遍计)虚妄是有漏法故次二句拣有为(亦云依他)变易(生住异灭)是有为法故后三句释彼颂中第四句也言于一切位者有漏有为四相三世等也常如性不变也故者结也彼论具云常如其性故曰真如(今从简略但有一故字耳)。

　　△疏又真下二细释言伪是下且释不真不如(下云今皆离此等反之即是真如也)鍮如等者鍮有其体不是虚妄但以非金故名伪也影应质相不是诈伪缘无实体故名妄也横说各殊者谓色尘殊声香等色蕴殊受想等贪等殊信等地狱鬼畜殊人天等娑婆殊于极乐等声闻心境殊菩萨心境等乃至如大般若八十余科皆约同时而异也竖云变易者如云镜里今年老如去年等如九相观(云云)夏异于春等得新忘旧等因若果乐等疏今皆下无如上四过释成真如义也谓此实体者真实心体(前约唯识但言谓此真实但是不虚妄之辞仍未出体今指此体真实故科云细释也意云心体是有法定真实是宗法若但云真实即无前陈若云真如是有法为前陈者即但是重言以真如亦但是不变不妄义与真实之言何殊又分此横竖各有二义一一各别理无穷义无尽故云细也)于未来等者今日虚空如昨日虚空也于色中等者厨里虚空如厅里虚空也真实相如非为妄似者正结真如之名也谓如者是相似义相同义意云此彼相如者唯有此心性也谓善人佛性的似恶人佛性如今佛性的不殊无始来佛性乃至凡夫佛性的同二乘佛性人天菩萨皆类此说唯此可得真实相如分毫不殊故此真实得名为如也此外更无可相似相如法也设有人亲兄弟相似然子细论之还不得的似会有分毫之长短大小殊也若不然者岂可自己妻子而错认乎乃至世间物色一一类之皆不免有微尘分毫之轻重大小好恶终无有全似故知皆是妄似妄如不得真如也古来相承解如字但言是湛寂不动之义不曾指的释名如字是此国之字未审说文尔雅玉篇切韵之属何处训如字为湛寂不动等邪故知只缘灵觉心性于凡中全如圣中于因中全如果中横竖皆然即是湛然不动之义非的训也问荷泽大师云诸人皆以两物相似为如我则以无物相似为如今以的似以释真如岂不违此说邪答正与此同故上云此外更无相似相如之法既云无物相似即知唯鬼狱等佛性与人畜等佛性真实相如也大师拣诸人云两物相似曰如者亦同上说亲兄弟相似者终不得分毫全似也智者细详之上来释名竟。

　　▲疏论云下二出体若约法数即是百法中六无为今依起信以一心为体此一段论悬谈第四门已释于中乃至已下略中间谓次文云一切诸法唯依妄念而有差别若离心念则无一切境界之相是故一切法从本已来离言说相离名字相离心缘相毕竟平等无有变异不可破坏(疏云竟无变坏撮得此上三句也)唯是一心故名真如。

　　▲疏又云下三辨业用然大疏此前复有辨种类一门(文云或唯一)今恐繁多又不益观智故略之也然于诸类中今但是一心其余种类但约别法说此一故若以法别便列多种真如者法有河沙之数真如亦应有河沙数邪何必更立七种十种故知诸余法门皆以义别故随义收束立多少名今真如义亦无二不应别说今言又云者亦是起信文文相次故不更标之然文相稍易今但总而释曰依真如故发智断惑证体起用若不依之则取我我所相无由修证故知万德万行皆是真如用也。

　　疏此翻下三释菩提三一释名可见。

　　▲疏二三下二出体便当种类以觉智之义多种不同故知诸种类皆是体若克实而言据此经及起信即始本不二究竟觉也如上释名中即是其体今言二三等者二谓法相中多约根本后得空宗中多约二断谓了烦恼所知二障本空即名二断断即菩提无别菩提故经云烦恼即菩提不变异故摄论二智二断为菩提体者双取相宗空宗也智论云菩提菩提断俱名为菩提者合取上二宗也法性宗如理如量智疏三者约三乘人各有其智又起信本觉始觉及究竟觉疏四者涅槃经说下中上及上上四品智慧观十二因缘如次得声闻缘觉菩萨佛等菩提及大圆等四智菩提(四智如净土章中已释)疏及发心等者智度论第五十八云一发心菩提于无量生死中发阿耨多罗三藐三菩提心故名为菩提因中说果二伏心菩提断诸烦恼降伏其心行诸波罗蜜三明心菩提观三世诸佛法本末总别相分别诸法实相谓般若波罗蜜四出到菩提般若中得方便力故不着般若见一切十方佛得无生法忍出三界到萨婆若五无上菩提坐道场断习气得阿耨多罗三藐三菩提若准华严即具十种如第五十一及五十九卷中说恐繁不叙疏皆此摄者总结种类以为体也。

　　▲疏因圆下三明业用言无边者能断二障证二空印群机(华严出现品说普遍诸心如尘中经卷又云菩提普印诸心行是故正觉名无量)现万像(能现能生身土智影等)该动寂通因果等。

　　疏此方下四释涅槃四一释名云寂灭者彼论云(涅槃论也肇公作)秦言无为亦名灭度无为者取乎虚无寂寞妙绝于有为灭度者言其大患永灭超度四流斯盖是镜像之所归绝称谓之幽宅也今云寂灭者寂即唐三藏灭即罗什三藏故肇公云泥洹尽谛者岂直结尽而已则生死永寂灭故谓之尽矣法华金刚中皆云灭度生肇远公皆正翻为灭又四谛中目为灭谛故今略取灭也疏多名者亦生远等释或云不生或云不作或不起或无相或不残或寂静疏总翻圆寂者唐三藏翻也在义周圆故云总矣。

　　▲疏谓觉下释上周圆之义便当第二出体也谓克实乃觉性即寂是体总收即三德为体三德为圆觉性为寂故云圆寂三德者摩诃般若解脱法身谓即寂之照为般若即照之寂为解脱寂照之体为法身此三不纵不横不并不别如梵伊字为大涅槃广如彼经说(涅槃经也)所以三者由翻三杂染得名也翻烦恼为般若(烦恼即菩提故)翻结业为解脱翻苦依身即是法身(心体离念本法身故)故三杂染即性净三德但迷悟似异故说相翻若约法相六无为中真如(即下性净)择灭(择谓拣择灭谓断染谓无漏智起断诸障染所显真理名择灭也即下方便净也)。

　　▲疏二三下三辨种类二者性净(性本净故)方便净(从方便修之所显故)三者一自性涅槃(通染净也即上性净)二真涅槃(即上方便净也方便修成证本性净是为真也)三应涅槃(证真已后随机利物示现入灭即应此乃证真应物皆是方便净也)四者一自性清净(真如自性也通一切凡圣)二有余依(即真如出烦恼障)三无余依(即真如出生死若上二通三乘)四无住处(真如出所知障悲智辅翼不住生死涅槃故云无住处唯佛自具之故唯识云一切有情皆有初一二乘无学容有前三唯佛世尊可言具四)疏亦皆此摄结也。

　　▲疏故彼下四明业用二初指涅槃通明言故者证成前皆摄之言蹑势便明用也巧令文势血脉连故。

　　△疏又华下二引华严别辨疏今取意略引文有二用分二一显真涅槃实益之用其文具云佛子如来不为菩萨说诸如来究竟涅槃(不为说永灭为二乘也)亦不为彼示现其事(迹尽双林为凡小此名拣［灰］断也)何以故为欲令见一切如来常住其前(令称实见自受用身同法身常住其前也)于一念中见过去未来一切诸佛色身圆满皆如现在(令见三际应用亦即是常故如现在)评曰以见常住涅槃故见如来常住圆满此即是涅槃之实用也疏但为下二显应涅槃权益之用然华严说涅槃有十门上所引者即第二德用圆备门今即第三出入常湛门具云佛子诸佛如来为令众生生欣乐故出现于世欲令众生生恋慕故示现涅槃而实如来无有出世亦无涅槃何以故如来常住清净法界随众生心示现涅槃释曰明涅槃无为无不为也无不为故能建大事不碍出现显迹为生息迹为灭以无为故体常湛然显迹即有息余迹即无余故余无余乃应物之假号岂以见闻滞殊应之迹疏佛日下即义引彼第四亏盈不迁门也彼经具云佛子譬如日出普照世间于一切净水器中影无不现普遍众处而无来往或一器破便不现影佛子于汝意云何彼影不现为日咎不答言不也但由器坏非日有咎佛子如来智日亦复如是普现法界无前无后一切众生净心器中佛无不现心器常净常见佛身若心浊器破则不得见释曰像非我有自彼器之亏盈心非我生岂普现之前后持戒器破定水何依菩提器破智水宁止无戒定智何由见佛。

　　疏此云下五释波罗蜜疏但有通别释名别释名中便含余体用种类等三门也文二一通释名二一正释其文易了疏然一下二通伏难难云准了义大乘教据实理说众生即寂灭元是涅槃不复更灭今何得言离此到彼岂不同小乘有欣厌之过邪故今会之约迷悟故说到彼岸。

　　▲疏且约下二别释名别有六度五度十度八万四千度此之多数不同皆为种类也余体用即各随文释分四初六度二一以慧为末言六蔽六种者文皆在疏即是起信之文但取意略引耳具云于真如法中深解现前(解也)所修离相(行也)以知法性体无悭贪故(解也)随顺修行檀波罗蜜(行也下五皆尔)以知法性无染离五欲过故随顺修行尸罗波罗蜜以知法性无苦离瞋恼故随顺修行羼提波罗蜜以知法性无身心相离懈怠故随顺修行毗梨耶波罗蜜以知法性常定体无乱故随顺修行禅波罗蜜以知法性体明离无明故随顺修行般若波罗蜜然此六种疏但列名今一一释谓辍己惠人名施防非止恶为戒堪受诸法未能忘怀为忍炼心于法为精精心务达为进心虑寂静为禅推来拣择为慧余体用二门者谓既言性无悭贪等为施等即性为体由顺性故修六皆成到彼岸即顺性为用疏菩提下二以慧为初菩萨诸佛母者偏赞慧也(净名云智度菩萨母般若论等皆云佛母)是觉初资粮者觉是菩提六度是菩提资粮般若为初也此五者施等也之余者十度中后四也方便愿力智皆由智度等者由智慧故十皆波罗蜜摄故彼论长行释云何以故般若为初以最胜故如诸身根中眼根最胜诸身分中头为最胜诸波罗蜜中般若波罗蜜为最胜故亦复如是以般若波罗蜜最胜故为初资粮(云云)又是诸波罗蜜三轮净因体(不念自身不念受者不念施果皆由慧故)故乃至不与二乘共故于上更无所应知故此智到一切彼岸故(云云)其文甚广不可具引含余门者由慧成五即慧是用五皆助慧即慧是体。

　　△疏起信下二五度但合定慧为一止观门余如上辨可知。

　　△疏唯识下三十度但于六后加四谓第七方便(方法便宜)八愿(希求乐欲)九力(不可屈伏)十智(如实决断)疏十障十如者如常所释后亦有之此十波罗蜜通者以大菩提心而为其体助治障助证如即为其用别者如法相宗释各有体用文繁不叙。

　　△疏若总下四八万四千度迷为八万四千尘劳悟为八万四千波罗蜜矣相翻之义如上引起信释流出一切清净等中说体用者总以觉悟为体各以能翻染法为用疏义如下者普眼章中也。

　　疏显上下六释总显业用言诸佛师法者涅槃经云诸佛所师所谓法也以法常故诸佛亦常上来总释圆觉所流四门净法竟余诸无漏等法皆例此知谓圆觉本无系缚即名解脱本无三毒即三善根本无疑浊即净信等乃至本无八万尘劳即八万波罗蜜也故下文云乃至八万四千陀罗尼门一切清净。

　　经悟则成佛中疏二一后明下显意二正释二一释圆照净觉三一牒其下约能所释。

　　△疏亦可下二直就法体释言圆照清净者圆照即清净也不同上以圆照照于清净故云非关能所。

　　△疏此正下三引例释相字初见文殊即福城东古佛塔庙在第六十一卷中后不见文殊即第七十九卷中经说善财依弥勒教求见文殊文殊遥伸右手过一百一十城摩善财顶示教利喜(不见其身但闻法也)古德判云智照无二相(无能所之二也)。

　　▲疏本觉下二释断障成道以此为因者谓如是依圆照本净了无明本空是为成佛正因也必若心存妄念带此妄念修行多劫虚事劬劳毕竟不成佛果如前所引积行菩萨。

　　经推妄宰中疏二一第二下科分述意二依科随释经征中疏二一征释下释文。

　　▲疏二谓下二显意二初明其过其八万尘劳十二因缘至下当释疏非想等者佛名经说佛语舍利弗言汝师郁头蓝弗得非想定八万四千劫满命终之后不免还作飞狸之身(缘修此定时林间被鸦鸟喧噪近水被鱼等声乱心生瞋恚愿入水飞空啖之定力既尽便受此报待捡经文委细示之)疏无为坑中者即华严出现品云如雪山顶有药王树名无尽根(云云)若生根时令阎浮提一切树根生(茎枝叶华果皆尔也)唯于二处不能为作生长利益所谓地狱深坑及水轮中然亦于彼初无厌舍如来智慧大药王树亦复如是(云云)其根生时令一切菩萨生不舍众生大慈悲根(深心茎波罗蜜枝净戒头陀叶相好庄严华佛灌顶忍果)唯于二处不能为作生长利益所谓二乘堕于无为广大深坑及坏善根非器众生溺大邪见贪爱之水然亦于彼曾无厌舍释曰疏家用此无为坑之文也显二乘虽诸漏已尽而未断此根本无明疏病行者即涅槃经。

　　▲疏今欲下二正显意文易可知。

　　经释中疏二一二释下释义三一释得名二一释本名此依法性宗释也若法相宗即云明是择法(慧也)无彼明故名为无明彼宗以无明众生为无始根本故须修习得择法之慧方始为明故指为彼(明乃非己是于彼故却取众生为自己)今云无他智明者他亦彼也然所对不同由此宗必须先顿悟觉性为本是即真我迷此性故即曰无明悟此性故方名智明智明是始始非于本故亦云他(前对众生自己故以慧为彼今对本觉自己故以始觉为他故云所对不同)所言虽者兼通伏难应云一切众生皆有本觉本觉即明云何言无明故此答云无始觉照了也意云如镜体虽本明且尘埃染时名为不明磨尘显出方名明镜又禅家返照者即是以他始觉照我本觉故云返也此义极显智者详之始本二觉前后频释故此不解。

　　△疏论名下二释别名(如前喻尘埃之镜名曰不明也)不者是无觉即是明故云但文异耳疏亦名迷及颠倒者散在诸大乘经释禅家即多云迷。

　　▲疏论云下二显体相引论亦略故有等字等于下文也具云不如实知真如法一(一真如即是自己真我也)故不觉心起而有其念念无自相不离本觉犹如迷人依方故迷(迷东为西)若离于方则无有迷(离真实之正东则无虚妄之邪西)众生亦尔依觉(真东)故迷(迷之为西)若离觉性则无不觉(合喻可知)疏妄认等者至文当释互举(云迷自认他即迷真执妄)自他者如前引论举迷自者据迷方之喻已具认他之义谓迷东(“东即是真”)为西(“西即妄也此是执妄妄即是他”)也(从此已下初讲者不须用之)上来但依本宗显无明体相了若约大小乘法相宗说与此稍殊俱舍颂曰明所治无明(明有实体谓此无明不了四谛明所对治故名无明与明相违方是无明非是离明之外皆是无明亦非明无之处名无明也)如非亲实等长行意云如诸怨敌名非亲友非异亲友外皆名非亲友谛语名实谓虚妄之语名为非实非异于实语亦非实语无便名非实也等者等于非法非义(云云)云何知然说行缘故(云云)然无明体是不了知三宝四谛善恶业果即是了知所治别法法救师云此无明体是诸有情恃我类性唯识中说覆蔽真实迷于理事覆真实者意取第七识中恒行无明也彼论第七心所中云我痴者谓无明愚于我相迷无我理故名我痴迷理事者意取第六识中根本六烦恼中痴也彼文云云何为痴于诸理事迷闇为性彼疏释云谓独头无明迷理相应等亦迷事也若取发业即行蕴中迷理起者有支本故故慈恩释无明支云以行蕴中无明为体不取余法又引诸论云正发业者唯是无明余者是助故不取也此等出体比起信论未彻其源何者起信依无明为因方生阿赖耶识此等所说乃是六七心所(彼说第八无覆第六七识方有无明)况迷自认他之行相似有本空之根元既无的示之文岂尽无明体性(阙迷自者彼云迷无我理及云迷于理事但是所迷之境不言自有法身真我迷之故妄执无我为邪慢之我阙即空者瑜伽第五十五明烦恼假实之中言五见是假无明为实故又五十六及缘起经皆广问答拣诸余法故名无明也)。

　　▲疏其业下三明业用二一引二文言能生三细者悬谈第四门及前后频释言由此等者至文当释疏然一下二通一切言无不是此者此无明也。

　　疏文中下二释文三一分科疏今初下二显意按定其非者谓此但标众生云皆颠倒未显颠倒之相如泛指某甲云是罪人未出罪名所作何事故言按定其非三正释经按定中疏除了圆觉下谓除上机遇圆顿教者渐机登地者方免此倒矣言余悉该者凡夫外道(可知)二乘圣人(有无我等四种倒也)执权菩萨(以染净相为有以真性为空也)悉不免也如华严说上德声闻积行菩萨悉不能入八难凡夫有宿种者即入。

　　经释相中疏二初二正下叙意言正释其相者颠倒相也如述某甲云有如是过作如是事今则迷自(云云在疏)。

　　▲二正释经法中疏二初认为下释本文二一释迷身疏此有下二释迷心二初贴文释二初释文。

　　疏故唯下二引证佛顶经云者彼经说阿难先被佛推征心性在内在外皆成过失最后乃云世尊今征我心我能推求者是为心不咄哉阿难此非汝心此是前尘分别相想惑汝真性乃至若分别心离尘无体斯则前尘分别影事尘非常住若变灭时此心则同龟毛兔角其谁修证无生法忍释曰既离尘无体即知是前尘分别影事也既是前尘之影尘变灭时心即变灭灭时既无心如龟毛等谁修法忍据此众多过失是明阿难所认未是真心矣故今引之以证妄认缘虑心也。

　　△疏二者下二回文释余同前解者如引佛顶唯识证分别心想空无之义皆同用也。

　　▲疏前标下二释前文二一约诸教我法各有种种相转者我谓主宰如国之主有自在故及如宰辅能割断故主是我体宰是我用主是俱生无分别故宰是分别有割断故于中复有世间圣教二我世我谓有情者意生乃至作受知见者圣教谓预流等法者轨持亦有二法世间法者谓所执根身尘境定性之法圣教法谓蕴处界缘谛乘等如是多类不同放云各有种种相也转者生起义(并如下二空观初引唯识论具释)疏及凡夫下已如疏序之初引涅槃经释常乐我净文中广释讫。

　　△疏若克下二约本经文理甚显然须是智眼开者方见之昭然若眼盲者更释亦无益矣疏一三我执者迷身心也二四法执者迷有无也。

　　经直喻中疏二一翳眼下且显喻相疏空华下二以之合法二一通二一顺合迷顺喻文势故应云法身实无四大真心实心实无缘虑迷者妄执疏若悟下二返合悟二一正返合返者与喻文势相翻故疏故首下二引经证闻复者返闻闻自性也。

　　▲疏亦可下二别二一合身心二一正合疏然月下二补阙疏又为下二合见相二一正合疏世亲下二通妨难云魏朝译金刚经末偈云一切有为法如星翳灯幻露泡梦电云应作如是观论标释云星喻见分翳喻相分灯喻识体今以翳喻见分岂不违彼论文故此通云据释处等也谓论牒释云如目有翳则见毛轮等色观有为法亦尔以颠倒见故大云释云此喻执若在意见实我法此翳配在第七识以恒得故评曰既在第七即知是见分毛轮喻我法我法即第七家相分是第八也毛轮即此空华故知取所见之华也又义净三藏颂此喻云但由翳眼力遂便见空华即知华喻相分翳喻见分。

　　经倒见中疏三一牒前下释喻言非谓真实之华者闇斥谬释谓有人释云实华者谓树上之华此释实可悲哉疏若具下二法合疏此乃下三显意经出过中疏既由此者此妄执身心也尘劫等者此妄执所起之过患也疏地狱鬼畜者三途也八苦人中也谓生老病死爱别怨憎求不得及五盛阴五衰者欲天也谓华萎汗出身光灭眷属离及不乐本座。

　　经标定中疏三一言无下正释疏故论下二引证既离本觉无自相即是空无也疏了斯下三例释余义二一略显大乘涅槃涅槃经夜叉为雪山童子所说之偈也疏是知下二备显诸乘涅槃谓逆顺观十二支灭处即缘觉涅槃也故肇公云缘觉觉缘离以即真声闻涅槃是灭谛灭谛亦同十二支灭尽之义故此科云诸乘。

　　经喻释中疏二一前说下正释二一释正喻疏意云下二释转喻疏故首下二引证。

　　经断疑中疏二一后断下先叙疑疏无明下二正释经。

　　经释成因地中疏二一第三下叙意标文二正释。

　　经依真中疏教金刚下引经证一切众生本无所有亦是通妨难云既无轮转之法又无受轮转之人诸佛菩萨何故出世出世教化谁人为谁说生故此引经通云化无所化晓公论释云初句牒能化最后一句叹化大中间二句明正观相无生于化者初修观时破诸有相于幻化相灭其生心故不生无化者复遣于空于无化空亦不生心故如金刚四生九类皆令涅槃实无众生得灭度者亦如净名观众生如第六阴等为一切众生说如斯法名为真实慈也。

　　经拂迹中疏拂有四重者一中经云彼者指前文也谓彼前段所知无轮转之智亦如空无有四中既不言有无即无念矣疏罗什云者即什公所制悟玄序也首云天嘉运难可再逢(云云乃至)夫玄道不可以设功得圣智不可以有心知真谛不可以存我会至功不可以营事为唯忘功者可以道合虚怀者可以理通冥心者可以真一遗智者可以圣同虽云道合无心于合合者合焉虽云圣同不求于同同者同焉疏聚沙等者即法华经会权归实明一切行无非佛道谓过去无数佛皆说一乘法(云云)更以异方便助显第一义若有众生法类值诸过去佛若闻法布施或持戒忍辱精进禅智等如是诸人等皆已成佛道(云皆已者引昔例也云云已成乃至)若于旷野中积土成佛庙乃至童子戏聚沙为佛塔(云云)或以指爪甲画地作佛像(云云)或有人礼拜或复但合掌乃至举一手或复小低头(云云乃至)皆已成佛道(云云乃至)未来诸世尊其数无有量是诸如来等亦方便说法(云云)度脱诸众生入佛无漏智(云云乃至)无数诸法门其实为一乘释曰详之是三世佛虽种种说法皆为一乘毕竟皆合成佛之意也。

　　经征拂中疏二初身心下释其征疏次释下二释其释二初标意疏一切下二释文二初释前二句明诸法以空义不生灭义释上句以寂义无去来义释下句随其义类各相应故疏云相因诸相者谓前展转拂迹能所之相也非谓青黄等色相疏非己等下引中论三时门中所释也净名梵行亦有斯文疏法句云者取意略引也具云诸法从本来无是亦无非是非性寂灭本来无所动一切诸众生实无有生灭生灭即涅槃本来无所动一切诸法性从缘无起作起作性相如本来无所动一切诸文字无实无所依俱同一寂灭本来无所动此四偈中初及第四皆末云寂灭本来无所动今疏所引但除本来二字缘上句已云本来意图文字简略也但用两句之文摄取八偈之义此前更有四偈亦皆说诸法本来无所动故。

　　疏法华亦云者具云是故舍利弗我为设方便说诸尽苦道示之以涅槃我虽说涅槃是亦非真灭诸法从本来常自寂灭相然上约不生灭不去来释二句者亦同华严说大自在天王得知一切法不生不灭(同此上句)不来不去(同此下句)无功用(同上非作故无等也)解脱门(同此净觉随顺净觉是解脱随顺是门也)。

　　疏上二下二释后六句显一心二一释如来藏二一结前由前但随经文注释不用科段故此须对后结示疏此下下二正释六一出体初句总指六句经也显一心者六句皆如来藏心故论指下约教而示一心显真如生灭二门前已具释楞伽文显圆觉者至本文释佛性者义亦甚彰此等皆约有情门中说也。

　　▲疏今此下二科经。

　　▲疏通云下三释名三一总标疏一隐下二别释三初释隐覆二一直释疏故理下二教证三一引理趣般若言理趣等者次云普贤菩萨自体遍故谓华严说普贤是毗卢遮那藏身藏身既遍一切众生中而隐覆不现故众生即是如来藏也藏有如来故名如来藏(有财释也)非谓藏即如来如柜中有金名曰金柜非柜即金柜乃是本如藏是众生。

　　△疏胜鬘下二引胜鬘义全同上其文即殊此是两段文初云生死等者经文具云世尊生死者依如来藏故说本际不可知世尊有如来藏故说生死是名善说世尊生死者诸受根没次第诸受根起是名生死世尊生死者此二法是如来藏世间言说故有死有生死者诸根坏生者新诸根起非如来藏有生有死如来藏离有为相常住不变是故名如来藏是依是持(云云次文如下所引然此文中云生死是如来藏又云非如来藏有生死者乍看似相违细详之乃是相成意云以生死即空无故是如来藏如来藏空无生死故云非也)疏如来法身下此却是向前之文赞无作四圣谛之次也具云世尊非坏法故名为苦灭所言苦灭者名无始无作无起无尽离尽常住自性清净离一切烦恼藏世尊过于恒沙不离不脱不异不思议佛法成就如来法身世尊是如来法身不离烦恼藏名如来藏又佛性论云一切众生为如来藏能藏如来不得显现。

　　△疏如来下三引如来藏此经唯一卷佛成道十年时便说此是表诠真实宗中之根本不同五时教中十年犹说小乘有教十二年方说大乘空教文二一通显言一切众生至如我无异者经初发起序云尔时世尊于旃檀重阁正坐三昧而现神变(云云下取意引)有无量莲华未开华内皆有化佛升空弥覆世界一一莲华放光同时舒荣须臾萎变华内化佛趺坐放光众怪而疑佛言恣问金刚慧菩萨问何故诸佛变现如是次正宗初佛答云如佛所化无数莲华(云云如上也此下全引)我以佛眼观一切众生贪欲恚痴诸烦恼中有如来身如来身结加趺坐俨然不动善男子一切众生虽在诸趣烦恼身中有如来藏常无染污德相备足如我无异(今疏所引是在后文文又阙略故此备之勘则见也)。

　　疏便以下二别显宝性论释云(佛性亦释此经今参而用之)自此已下依无始世来烦恼藏所缠说无始世来自性清净心具足法身以九种譬喻华蜂等诸喻明众生身中无始世界来有诸烦恼垢佛蜜等诸喻明众生身中无始来具足自性无垢体又复略说此如来藏修多罗中明众生界从无始世界来客尘烦恼染心从无始世界净妙法身如来藏不相舍离是故经言依自虚始染心众生染依自性清净心众生净云何自心染依自心染有九种喻谓萎华等(如疏所配)后生起云于真如佛性客尘何等以为九种烦恼经中萎华等九种喻皆喻烦恼而不别标名论欲各以烦恼各合之故征起也下例九名如次合上九喻但一一对而详之即见如第一贪使合第一萎华余八仿此佛性论以九烦恼一一合喻义则全同名则小异两论皆不能一一别叙恐文繁难见今通二论取意详之谓初三如次是三毒种子四是三毒现行(上皆凡夫)五无学所摄(罗汉)六见道所断(初地)七修道所断(二至地满)八不净地所摄(就修道前七地)九净地所摄(八九十地上所注配皆是能摄者不说已断者)次论中合佛身等九喻者一佛身喻法身体二蜜喻说一味法三粳米喻说种种法(上三通名真法界身)四真金喻真如不变五宝藏喻法身佛性六内实喻报化身佛性七金像喻法身八轮王喻报身九铸像喻化身今且配列义随文释论总标指云其佛身淳蜜乃至铸像总喻三种体偈云法身(初三)及真如(次一)如来性(后五)实体(总指也皆是性功德故［佛］等三种真金一种宝藏等五种是能示法身真如如来性是所示前三就染位通相后五净位通相中一克体不垢不净然皆众生具有下当委释)上来且配属能藏所藏法喻大意了次下正释其文经及论文皆广今并撮略引用。

　　疏一萎华(贪使)佛身(法身体)者经云如天眼人观未敷华内有佛身趺坐除华即现佛见众生有如来藏为说经法灭除烦恼显现佛性诸佛出世若不出世一切众生如来藏常住不变但烦恼覆故佛为说法(释曰上配萎华喻贪者论偈曰)如华初荣(初时)悴(后萎变也)有爱(爱初荣也)有不爱(不爱萎悴)贪烦恼亦尔初乐(如华荣也)后不乐(如华悴也文意甚显佛性论云如莲初开人甚爱乐后时萎悴人厌恶之贪使亦尔上配初三喻喻佛法界身者如次喻体相用三大也故论偈曰)法身有二种清净真法界(一也)及依彼习气以深浅义说(二种也配在二三两喻)长行释初一云一者寂静法界身以无分别智境故如是诸佛法身唯自内身能证故言清净真法界经云佛出不出此常住不变正当体大义也余二在下。

　　疏二岩蜂(瞋使)淳蜜(说一味法)者经云譬如淳蜜在岩树中无数群蜂围绕守护时有一人巧智方便先除彼蜂乃取其蜜随意食用惠及远近如是善男子一切众生有如来藏如彼淳蜜在于岩树为诸烦恼之所覆蔽亦如彼蜜群蜂守护我以佛眼如实观之以善方便随宜说法灭除烦恼开佛知见普为世间施作佛事蜂喻瞋者评曰蜂护蜜故瞋虿一切人畜等也如诸众生迷如来藏为我护我故瞋矣即第七识中恒行我痴是也论偈云瞋恚心起时生种种苦恼者如执我故起惑造业受六道生死苦恼然此偈前半云群蜂为成蜜瞋心啮诸华者译人误也以蜂啮华但为成蜜岂是为瞋瞋者但为护蜜故虿人耳(故佛性论云如蜂若为他所触放毒虿人不为啮华)如迷护我故瞋矣蜜喻说一味法者论前偈云及依彼(彼法身即第一中身)习气以深(一味也是此门)浅(种种也即后门)义说长行云依真如法身有彼说法名为习气彼说法者复二一细(一味)二粗(种种)细者所谓诸菩萨摩诃萨演说甚深秘密法藏以依第一义谛说故(此明真法界身本有常说称性之德广如华严经说故以淳蜜喻之蜜唯淳甜一味无种种也种种是粗在后门配)。

　　疏三糠𥢶(痴使)粳米(说种种法)者经云譬如粳米未离皮𥢶贫愚轻贱谓为可弃除荡既精常为御用如是善男子我以佛眼观诸众生烦恼糠𥢶覆蔽如来无量知见故以方便如应说法令除烦恼净一切智糠喻痴者偈云稻等内坚实外为皮糠覆如是痴心缠不见内坚实(此以糠𥢶不同华之荣萎可贪可厌痴于心境无变改之相唯能障覆尔)论前段总释上三云世间贪等众生身中所摄烦恼能作不动地业行缘成就色无色界果报出世间智能断名为贪瞋痴使烦恼米喻说种种法者论次前云粗者所谓种种修多罗(例祗夜等此下须再详略之)名字章句种种差别以依世谛说故故偈又云如美蜜一味微细法亦尔(却指前门)修多罗等说如种种异味(此以粳米可作种种般数饮食兼假诸味资助有生有熟初则香美停则臭烂或增病除病或益身损身虽资益根大而速饥速饱非长久坚实不同淳蜜和补药丸固济形命延年等故有一味种种味之言也然权教无别体性亦但是众生心真如之用大故前偈说但是法身习气深浅之说亦即华严众生本来八相成道之意)。

　　疏四粪秽(增上贪等)真金(真如不变)者经云譬如真金堕不净处(论云粪秽义亦同矣)隐没不现经历年载真金不坏而莫能知有天眼者语众生言此不净中有真金宝汝等出之随意受用如是善男子不净处者无量烦恼是真金宝者如来藏是有天眼者诸如来是是故如来广为说法令诸众生除灭烦恼悉成正觉论云粪秽喻增上贪等者论释云又增上贪瞋痴众生身中所摄烦恼能作福业罪业行缘但能成就欲界果报唯有不净观智能断名为增上(对详佛性论者上三种子今明粗显现行发身口意造一切业故云增上亦同起信中取着转深增长见爱等言不净观者不净是所观之身故如粪秽不言观智是不净矣佛性论云净洁金宝为粪所涂违逆人心离欲人亦尔为上心烦恼违逆其意)故偈云犹如臭秽粪智观贪亦尔起欲心诸相结使如秽粪真金喻真如者偈云以性不改变(即指上法身及说法之性在染在净常不变也)体本来清净如真金不变故说真金喻长行云明彼真如如来藏之性乃至邪聚众生身中自性清净心无异无别光明照了以离客尘诸烦恼故后时说言如来法身如是以真金喻故经云如来以依自身根本清净智故知诸众生有(佛性中引地论云宅下宝亦云譬如彼地种种珍宝藏也)清净身与如来无二无差别(故经偈云善逝眼如是也)。

　　疏五贫家(根本无明)宝藏(法身佛性)者经云譬如贫家有珍宝藏宝不能言我在于此既不自知又无语者不能开发此珍宝藏一切众生亦复如是如来知见力无所畏大法宝藏在其身中不闻不知耽惑五欲轮转生死受苦无量是故诸佛出兴于世为开身内如来法藏彼即信受净一切智普为众生开如来藏无碍辨才为大施主如是善男子我以佛眼观诸众生有如来藏故为诸菩萨而说此法贫家喻根本无明者论释云又阿罗汉身中所摄烦恼能作无漏诸业行缘能生无垢意生身果报(凡夫亦同但粗重所逼此相不显故就罗汉显之云贫家者二乘之人但免粗重热恼等而都未得诸佛菩萨无量福智功德宝藏如世人清贫无事为乐不得名为国王大臣长者然虽未得宝藏宝藏已有不离身中故云尔也然克体辨能藏宝藏者乃是地也故论上下之文但皆云地藏不云贫家然根本无明三细之惑无覆无记未有能所爱恶之相故如地也不同华蜂之类有爱憎等故以此喻配无住地无明矣)此下五喻喻法身佛性等者论于次同一科预释以义势联绵故今留待第九喻都释已具见经论之文说则易解故。

　　疏六庵罗(见惑)内实(二身佛性)者经云譬如庵罗果内实不毁坏种之于地成大树王如是善男子我以佛眼观诸众生如来宝藏在无明㲉犹如果种在于核内善男子彼如来藏清凉无热大智慧聚妙寂常恒名为如来应供觉善男子如来如是观众生已为菩萨摩诃萨净佛智故显此义庵罗喻见惑者论云凡夫身中所摄烦恼初出世间法智能断名为见道所断烦恼故偈云如子离皮𥢶次第生芽等见道断烦恼次第生诸地(此喻意者见道革凡成圣圣智生成住持一切功德如庵罗皮谢实生芽茎枝叶华果故)内实喻二身佛性者已如上说余亦皆尔。

　　疏七弊物(修惑)金像(法身)者经云譬如有人持真金像行诣他国经游险路惧遭劫夺裹以弊物令无识者此人于道忽便命终于是金像弃捐旷野行人践踏咸谓不净得天眼者见弊物中有真金像即为出之一切礼敬如是善男子我见众生种种烦恼长夜流转生死无量如来妙藏在其身内俨然清净如我无异是故佛为众生说法断除烦恼净如来智转复化导一切众生弊物喻修惑者复云圣人身中所摄烦恼如出世间法修道智能断故故偈云以害身见等摄取妙圣道修道断烦恼故说弊坏衣。

　　疏八贫女(不净地垢)轮王(报身)者经云譬如女人贫贱丑陋众人所恶而怀贵子当为圣王王四天下此人不知经历时节常作下贱子想如是善男子如来观察一切众生轮转生死受诸苦毒其身皆有如来宝藏如彼女人而不觉知是故如来普为说法言善男子莫自轻鄙汝等自身皆有佛性若勤精进灭众过恶则受菩萨及佛尊号化导济度无量众生贫女喻不净地垢者论云从初地至七地所摄烦恼也八地已上住地中修道智能断偈云七地中诸垢犹如胎所缠远离胎藏智无分别淳熟。

　　疏九焦模(净地诸垢)铸像(化身)者经云譬如铸师铸真金像既铸成已列置于地外现焦黑内像不变开模出像金色晃耀如是善男子如来观察一切众生佛藏在身众相具足如是观已广为显说彼诸众生得息清凉以金刚慧摧破烦恼开净佛身焦模喻净地垢者复云八地已上菩萨身中所摄烦恼金刚三昧智能断故偈云三地中诸垢如泥模所泥大智诸菩萨金刚定智断此后五喻上来但以法合贫家等未合宝藏等今当合之论偈云佛性有二种一者如地藏(即此第五喻也)二者如树果(第六)无始世界(在前)来自性清净心修行无上道(通明万行本具即论中本觉内熏之义)依二种佛性(五六之所喻也)得出三种身(七八九之所喻)依初譬喻故(宝藏)知有初法身(万德所依如宝藏是衣食身名家产万事之所依也)依第二譬喻(庵罗)知有二佛身(果生熟渐次等也如下说)真佛法身净犹如真金像(第七喻出缠法身也即五喻能成因性此喻所成果相故如金已成之像也)以性不改变摄功德实体(释上)证大法王位如转轮圣王(第八喻报身也即六喻能成二身因性八九喻所成报化身相也)依止铸像体有化佛像现(即第九法喻也)长行云余五喻示现生彼三佛法身以依自体性如来之性诸众生藏是故说一切众生有如来藏以诸佛如来有三种身得名义故此五种喻能作三种佛法身因以是义故说如来性因此中明性义以为因义以是义故经中偈言无始世来性(云云下略引此一段文以具释)。

　　疏二含下二释含摄二一体含用谓体性含于相用然此含者谓即体之用依于即用之体即用之体持于即体之用非如柜等盛贮余物此乃如金含器之喻谓纯一之金含于万器缘会即显亦如华严金师子章中之意亦如明镜含于万像故唯识说大圆镜智相应心品能现能生身土智影等。

　　△疏又亦下二圣含凡此是佛性论如来藏品中文也具云所言藏者一切众生悉在如来智内故名为藏以如如智称如如境故一切众生决定无有出如如境者普为如来之所摄持故名所藏众生为如来藏复有一义(兼疏中成三义)谓因含果谓因地已摄果地一切功德故佛性论云藏者一切过恒沙数功德住如来应得性时摄之已尽故若至果时方言得性者此性便是无常何以故非所得故故知本有是故言常。

　　疏三出下三释出生了达证入即能出生者诸教皆约登地证契法身方能修成种种报化功德妙用疏十地论者彼论释地义云能生能持又释十地会主金刚藏云藏即名坚其犹树藏谓如树心坚密能生长枝叶华实也地智亦尔能生无漏(云云)。

　　疏此三下三配属于中云克体者谓法身本无烦恼无能隐覆本具德用不待出生故云克体(已上三段皆释名竟)。

　　疏然约下四明行相二一总疏然真下二别三一真妄开合谓真与妄各有开合具如起信论疏疏初真下二唯性经论各有其二释义亦在起信疏中疏后生下三唯相于中初开一为二次开二为四也无为在生灭开者准论生灭门中亦有真如犹如湿中不必波动波动中则必有湿故知不动亦在动中然无为法唯是无漏不善之法唯是有漏善及有为通漏无漏又无为不善一向相非善及有为互通是非。

　　疏此等下五明业用二一标疏初真下二释二一不变疏后生下二随缘二一别二一染起疏二能下二净缘起疏由后下二总二一以论引经即阿毗达摩经也疏长行下二以经(胜鬘)释经(阿毗达摩)云性者如来藏者具云所言性者如胜鬘经言世尊如来说如来藏者是法界出世间法身藏出世间上上藏自性清净法身藏自性清净如来藏故疏是依下彼论具引云世尊是故如来藏是依是持是建立世尊不离不离智不断不脱不异无为不思议佛法世尊亦有断脱异外离离智有为法亦依亦持亦建立依如来藏故。

　　疏诸道者生死六道也证涅槃者三乘道也各依疏中引经配也经文具云依如来藏故有生死依如来藏故证涅槃世尊若无如来藏者不得厌苦乐求涅槃不欲涅槃不愿涅槃故此明何义明如来藏究竟如来法身不差别真如体相毕竟空佛性体于一切时一切众生身处中皆无余尽应知此云何知依法相知是故经言善男子此法性法体性自性常住如来出世若不出自性清净本来常住一切众生有如来藏此明何义依法性依法体依法相应依法方便为如是为不如是不可思议一切处依法依法量依法信得心定彼不可分别为实为不实唯依如来信故偈言唯依如来信信于第一义如无眼目者不得见日轮。

　　疏既诸下六劝信六一明应信言先须信解者宝性论中问曰真如佛性如来藏义住无障碍究竟地菩萨第一圣人亦非境界以是一切智者境界故何故乃为愚痴颠倒凡夫人说答曰以是义故略说四偈云处处经中说内外一切空有为法如云及如梦幻等此中何故说一切诸众生皆有如来性而不说空寂(释曰此上犹是假立助成问意也下方正答云)以有怯弱心轻慢诸众生执着虚妄法谤真如佛性计身有我人为令如是等远离五种过故说有佛性此四偈以十一偈略释(略引八偈)以众生不闻不发菩提心或有怯弱者欺自身诸过未发菩提心生起欺慢意见发菩提心我胜彼菩萨如是憍慢人不起正智心是虚妄分别不知如实法妄取众生过不知客染心实无彼诸过自性净功德以取虚妄过不知实功德是故不得生自他平等慈闻彼真如性起大勇猛力及恭敬世尊智慧及大悲生增长五法不退转平等无一切诸过唯有诸功德取一切众生如我身无异速疾得成就无上佛菩提疏离此者三圣观中说也。

　　▲疏故密下二证不信之损。

　　▲疏故胜下三证信顺之益此同净名观身实相观佛亦然也据此文意反明若于在缠疑惑则于出缠诸佛法身功德亦疑惑也。

　　▲疏华严下四证诸行之本然华严九会初会是总是本余会是别是末故此三昧是法根本以三昧体是如来藏故彼经云尔时普贤菩萨摩诃萨于如来前(常对佛故)坐莲华藏师子之座(表所入定自性无染含果法故)承佛神力入于三昧(心境冥故)名一切诸佛毗卢遮那如来藏身(光明遍照即能观大智如来藏身即所观深理凡虽等有佛智方照又大智亦通本有本有真实识知遍照法界义故显于依正离如来藏无别自体故入此也复有释言广大生息谓慈悲无边为广智慧无上为大生相已尽为生息万德含摄是谓藏身即出缠法身也约本性者凡圣俱成藏识包含种子建立趣生为广本觉理量等佛名大新新起故名生染净不能动为息在缠法身名藏此下明体相用有其六对也)普入一切佛平等性(即是如来藏故入藏身即是已入佛平等性也)。

　　▲疏然虽下五明难信之所以如闻皇后怀帝王之胎即无所疑闻说贫丑女子怀转轮王之孕(即前九喻中第八喻)则不肯信又如愚痴孩稚见不对杂秽色相之摩尼即信净明见现此等影像之时即不肯信。

　　▲疏愿诸下六正劝令信谓劝诸初心(上根人也若下根即劝从小入大如法华穷子等喻待根熟方劝也)应舍难舍之妄心(难舍者即五欲境此对凡夫上根也若渐机即二乘涅槃为难舍也)求见难见之妙理(自心中一切功德妙义妙用等也故胜鬘云有二法难可了知谓自性清净心彼心为烦恼所染释曰自心及烦恼为二也此二皆难矣)上来释如来藏义已竟然此经中标举意者约藏自性离有为相常住不变以释拂迹之由即二种行相中真如门也言如来藏总标次二句空藏后三句不空藏也此下随难消释。

　　疏释上下二释余句二一释空藏释上彼知觉者对上所知生死此名能知之智能执者计有生死也能知者达无生死也疏不可智知兼上无起灭等正同华严偈云能见(此云无知见也及上云彼知觉者犹如虚空也)及所见(此云无起灭故上云知是空华)见者(上云知虚空者)悉除遣(总结上文)不坏于真法是名真见者(同下如法界性等三句也)疏识智俱如下情尽理现也俱如即无念无念自体本来自知不同分别故云真实也识者白净真识非赖耶等光明者知体显现离于痴暗也照者即此知见无边际无处所故遍也从自体下皆是起信正文疏家蹑上两句释空义次便指不空之体生起下三句之义势故云为下不空等也。

　　▲疏法界下二释不空藏佛性法性者彼论云在有情数中名为佛性在非情数中名为法性佛性即如来藏故引此证疏如云能造等者楞伽起信宝性等说如来藏义皆有此文大同小异疏二义者如来藏法界性也别如疏释也一体之同者经云如法界性也如即同义疏岂须等者灭旧灭惑结拂所知生死空也添新生智结上拂能知等也。

　　经标举中疏三一然偈下翻梵文疏或为下二释重余意此通诸经今经虽无钝根而流传末世不妨有也意令总览长行偈颂方解义理然后随力而唯诵偈讽之文自记得长行之义疏增明前说者文相自显若通论诸经更有六义兼上成八复有四义十义皆如大疏所说疏然凡下三长偈相对。

　　经正陈中疏文叙意节经如文可解。

　　圆觉经略疏之钞卷第六
卍新纂续藏经第 09 册 No. 0248 圆觉经略疏钞


　　圆觉经略疏之钞卷第七

　　圭峰兰若沙门宗密于大钞略出

　　大文第二令依解修证疏三一自下下标大意创因者初闻前章顿指心地也法镜照心者法谓教法镜即是喻如人有眼耳无由亲自见之若以镜照之即见众生自性亦尔无由自见因闻圣教依教反照方见矣故清凉云以圣教为明镜照见自心以自心为智灯照经幽旨荷泽亦云尔障者正取业及烦恼兼于报障(道场中礼忏等除报障故)根利钝者即前所明障之深浅也习气者此论凡夫习气不是断二障种现后所余微细习气也凡夫习气者如论中染净相资熏习处说及唯识诸业二取等习气中说下文当释依违者依教违教也如华严问明品如贫数他宝等。

　　△疏故须下正明经意处处等言用法华文势彼云众生处处着引之令得出。

　　▲疏然其下二释科文三一正释疏前则下二总判疏故华下三引例云亦唯此四者信解行证也信者初会六品十一卷举依正二果劝大众信乐也解者二修因契果生其智解谓第二会十信三会十住四会十行五会十回向六会十地七会等妙二觉行者托前信解之法进修令成正行也即第八会证者第九会初佛入师子频申三昧海会顿证法界善财遍亲善友历位渐证也此乃文虽广(八十卷)略(一卷)妙轨攸同纶绪始终唯斯二典疏文中下三销文二一开章述意二牒释经文。

　　经征释中疏二一今初下会科段二正释经进问中。

　　疏不离此者此普贤行体也经就当根中云修大乘闻圆觉者拣所为机不修大乘者灼然非领受行门之器设有修行大乘者若未闻圆觉亦非器也如前引华严多劫修行六度非菩萨等故今标举具此二类之者疏达天真者前章说觉性天然本净生死等非作故无。

　　经幻幻问中疏二一行也下总释一科此问等者前云空华即是虚幻又偈云众幻灭无处故。

　　▲疏幻者下二别释幻义二一举大意云难晓者此方无故疏今依下二开数释谓法性如巾真心如师分别识如术法有种种差别幻师是一分别识亦种种差别而真心唯一喻中既但马是无不妨有幻师作法法合中亦但我法是无不妨真心为识分别种种然迷执实马者是傍人非幻师自执法合中执我法者是六七心所当起信中智相相续相非本净心及梨耶三细唯识之说赖耶无覆无记若欲取真妄同一心无别外执者或如幻师久习幻法幻法既熟等闲即作作法已成之次忽然心狂迷惑自谓所幻之物为真虽忽心狂由幻法熟故任运持之而所幻之物未灭(如狗吠井中影乃至投井而死)。

　　经断灭问中疏二一此问下正释疏金刚下二引证。

　　经遮不修中疏不观力用者但念性净也。

　　经请修中疏论云下正是上不观力用之意也论云如是众生真如之法体性空净而有无量烦恼垢染若人虽念真如乃至以垢无量遍一切法故修一切善行以为对治若人修行一切善法自然归顺真如法故疏八风者利衰毁誉称讥苦乐穷子者如疏序舍父文中已释电光者智论说初心闻法乍解如闇夜电光乍见山川人物顷尔还闇然亦因此已辨得前境思想之而行也(不记其文但取意引)别处亦说有电光定。

　　疏应添等者应云愿为末世一切众生分别演说作何方便渐次修习意即显矣等者或云开示分别或云分别宣说皆得。

　　经赞许中疏非受者影空无可受故非拒者对镜之时影不在镜外全体冥合故正受者是翻三昧之唐言。

　　经长行中疏三一正说下总分经文疏今初下二别释科意故论云自性等者此是随染本觉中文具云智净相者谓依法力熏习如实修行满足方便故破和合识相(由前方便能破和合识内生灭之相显不生灭之性此根本无明尽故心无所合即显法身本觉义也)灭相续心相显现法身智淳净故(即于此时能灭染心之中业相等相续之相不灭相续心体故令随染本觉之心遂即还源成淳净圆智成于应身始觉义也然此始觉无别始起即是本觉随染作也今染缘既息始还同本故云淳净)此义云何(问意云如上所说动彼静心成于起灭今既尽于生灭应灭静心)以一切心识之相皆是无明(意云业等染心名诸识相此等皆是不觉之相非约心体说转难云既言识相皆是无明故说灭者皆应别有体性离于真如即真妄别体难也故下答云)无明之相不离觉性(如此诸识不觉之相不离随染本觉之性)非可坏非不可坏(此无明之相与彼本觉之性非一非异非异故非可坏非一故非不可坏若依非异非可坏义说无明即明故涅槃经云明与无明其性无二无二之性即是实性若就非一非不可坏义说无明有可灭故涅槃云因灭无明得菩提灯无明灭觉性不坏灭惑之义准此知之)如大海水因风波动水相风相不相舍离而水非动性若风止灭动相则灭湿性不坏如是众生自性清净心因无明风动心与无明俱无形相不相舍离而心非动性若无明灭相续则灭智性不坏故三随文销释。

　　经标幻中疏二一有漏下销经文蕴处界义至普眼章当释等者等于三界九地十二因缘二十五有一切有漏法数引下偈者证成有漏也中实者中是最当中义藏和尚般若心经疏作所诠义释心字意云般若之心是万法之体故云心也亦作能诠教释意云此半纸经是六百卷之中也今取前义实者坚实今言中实者其犹树木其心当中最坚实故能生长枝叶华果如十地论释神解者海东起信疏中释也然泛论心者有其四种一华严钞云梵语纥利陀耶谓肉团心即五藏中心藏也二缘虑名心谓八识俱能缘虑自分境故二质多谓集起心即第八识集诸种子起现行故四楞伽经注翻干栗䭾此云坚实心坚实心者即此所辨今详此三梵语纥利字质字干栗字声势全别应是肉团集起坚实等义别也云陀多䭾三字声势甚似应是五天梵语称殊或前后译人小有讹误理应同是心字智者详之胜鬘云自性清净心不染而染染而不染亦此心也故此云不同缘虑集起之义(肉团粗浅不必拣之故疏不言)。

　　疏言皆下二广释义二一用当宗经论释义三一正释二一用论释言心体为因者论中本觉心即是此经圆觉妙心也论中不觉即此偈云无始幻无明也据论中说依本觉故而有不觉(文云依觉故迷若离觉性即无有迷以合依方故迷之喻即是此依圆觉妙心而有无始幻无明)依不觉故生三种相(即是此种种幻化也)今配云因缘者谓由无明风力动彼静心至此最微名为生相乃至转现此三之体是本净心亲故云因(故经云法身流转五道等)但由无明动之无明疏故云缘如水为波水是波体但由风从外入而动之即是其缘若别约一义说者据三细六粗总是无明之相真心毕竟清净不增减不变异但是无明托之而现生灭染相即无明却似因净心却似缘如诸业虽因烦恼而起约果报说却以业为因烦恼为缘等亦如洪波彻天水性不动但是风托水而现动相动相是风相非水相矣约此说者亦有其义但今据本末为亲疏故且依前义耳疏业识为因等者根本无明与真心合名为业识此识有动作及为因之义故云业也此识对自所现境界便生智相相续等六粗也如梦心自现境界境界对心之时便生执着谓为真实执著者还是梦心然但因梦境对之方生执着故云缘也论中但云以有境界缘故复生六种相不言业识为因者且约九相如次相生此中文少若具说之各有二因二因正是此所立两重因缘缘亦通名因也。

　　△疏故楞下二约经释谓无明是能熏(通上缘也如风是能吹)真如是所熏熏故即变(是上因也如水是所吹吹即动)为三细也经中举粗显细举着显微故且言现识然实具三细不思议熏者谓无明能熏真如不可熏处而熏故名不思议熏又熏即不熏不熏之熏名不思议熏不思议变者谓真如心受无明熏不可变异而变异故云不思议变又变即不变不变之变名不思议变胜鬘说不染而染等即此熏变也难可了知即此不思议也(不思议是难了之义)取种种尘者(是上境界为缘)即此现识所现种种境界还能熏动心海起诸事识之浪(即六粗也)及无始妄想熏(是上业识之因)即彼和合(真妄)心海之中妄念习气无始已来熏习不断以未曾离念(谓六粗三细皆展转有相因之始唯此业识无始)此尘及念熏动心海种种识生心妄念及尘粗而且显故所起分别事识行相粗显然经中欲明现识依不思议熏故得生依不思议变故得住事识依境界故得生依心海故得住若论中则但辨生缘不论依住是故于细中唯说无明熏粗中唯说境界缘也然成唯识论且约法相权教说熏习义未尽其源故遮真如不变不熏(下明染净熏习中更当料拣)今约楞伽胜鬘起信等法性实教故有不思议熏变等义方契斯经矣。

　　▲疏是知下二重显幻义配前五法者觉心即巾无明业识即幻师术法种种境界是马次云犹如空华是马有即无分别事识如痴执实相上引诸教述染法生起行相以释经文幻从觉生之义讫然此经但云从觉生不释生起行相处却是文殊章中云由此无明故轮转生死是标根本至弥勒章中具说枝末云欲因爱生命因欲有乃至展转起诸违顺造种种业生地狱鬼畜人天上界增上善果等是也。

　　▲疏问既下三通妨结成此问从前心体为因生三细等文而来难意云真心既生三细即应是三细之根源便是无明之体何故前文殊章中云此无明者非实有体等答文甚显意云妄托真心而起之时但是妄起真元不起不起故岂是妄之根源故更以本月二月之喻通之理无不尽矣然云现且迷真者意云若就妄说则见妄之时更无别真说何为源若就真说即元来无妄与谁为源如梦蝴蝶之时但见蝶身无别庄周之身若就庄周说即元无蝶身与谁为源故云现且迷真也意云迷真之时现且无真若见有真即不成迷言且者且就迷情说也不言真无疏故经说下正是结指经文以成真不生妄之义此义是佛法中妨难大节复礼法师有偈问天下学士亦是此义偈云真法性本净妄念何由起(意云本净如空即［妄］根本何当起也)从真有妄生此妄安可止(若真能生妄即除真方得妄除真既不可除妄何可断)无初即无末有终应有始(立此理者拟将难法相宗烦恼有终无始)无始而有终(正述法相宗所说)长怀懵兹理(结成疑念)愿为开秘密祈之出生死利涉大法师答云真法性本净妄复何当起妄不从真生无妄何可止既许无初末宁容责终始无始亦无终谁当懵兹理胡不趣无生乃云祈之出生死(此答都不识问意复礼岂不知真性本无生灭邪意问缘生染法从何而起起既无始断何有终)怀晖禅师答云法性非垢净真妄非如理(但问妄之所生谁问如理)去妄欲求真兹妄安可止无物本自无强无无不已无始见有终见终非无始(此却是助成难意不成答难)诸法无自性无性无生死(此亦全不识问目)清凉大师答之方释所问也答曰迷真妄念生悟真妄则止能迷非所迷安得全相以(不一不异故如论中海水风波之喻)由来未曾悟故说妄无始知妄本自真方是恒常理分别心未亡何由出生死(意以一念不生前后际断不应以念而起于念念无穷也)。

　　疏然诸下二会通他宗经论之文六一总标大意万法一心者意说法性宗染净诸法唯真心现如起信等说三界唯识即性相二宗皆有此义性宗亦有妄识变境之义(性兼真妄之心相宗即唯妄识)宗途者宗旨途辙也就佛则权实有异就人则情尚有异罕者希也随学一宗则谓为了更不知余闻所未闻翻疑彼错既闻所说违于己解则拒而不受理须会通备述诸宗义意令其圆悟若不尔者何能穷究旨归。

　　▲疏今约下二别明诸教愚法者不了法空也即是法执假说者谓不了唯识计有外境但云由心造别业故感得自身由心造共业故感外山河器界一切善恶悉由心成故云假说疏异熟赖耶者第八识也此是诸识本故异熟是善恶业果从无始来至于等觉因位最宽故取之也赖耶是执藏义过患最重故亦取之并如下说疏遮无境者正出彼一心义也谓若一分是境一分是心即不成一今以境唯心变亦但是心故唯一也问虽皆是心心有八种及诸心所相分见分各各不同云何言一答但心外更无别法即是一义如一株松虽根干各别枝叶众多但皆是松即名一株松也于中曲有三义一相见俱存此通八识及诸心所并所变相分(难陀二分陈那三分护法四分皆同此也如大钞说)二摄相归见但通王所谓所变相无别种生但是识生带彼影起(安慧一分义也)如虚空中本无华种但眼翳时带彼相起翳则不妨名有(如心见分)华则全无(如相分也)三摄所归王(但通八心王也)以心所亦无自体但依心王所变故庄严论云(无著菩萨造)能取及所取(能贪妄心所贪财色瞋等例知能信善心所信三宝进等例知)此二唯心光(上贪等信等是心所法唯是心王之光影无别心所)贪光(举一例瞋痴慢疑不正见及随烦恼)及信光(例余十为善十一)二光无二法(正结成无心所)疏理无二故者谓如来藏举体随缘成办诸事而其自性本不生灭是故一心二门皆无障碍谓性净随染举体成俗即生灭门染性常净即真如门二门唯是一心故也良由心相虽似种种而相皆虚妄故但是心心方实故故唯一也如多影是镜相一明是镜性多影皆虚故唯一明也此后三门皆得真成一心之义。

　　疏泯绝染净者谓清净本心元无染净对妄想垢假说名净妄既本空净亦相尽唯本觉心清净显现为破诸数假言一也故此文云种种生于圆觉妙心楞伽亦云不坏相有八识无相亦无相其文非一破诸数者通伏难也难意云一是数法数是有为今绝染净离于名数何复言一答表非二三乃至百千之数故云一也法句经云一亦不为一为欲破诸数疏总该万有即是一心者谓未知心绝诸相令悟相尽唯心然见触事皆心方了究竟心性如华严说良由皆即真心故成三义一融事相入义谓一切事法既全是真心而现故全心之一事随心遍一切中全心之一切随心入一事中随心回转相入无碍二融事相即义谓以一事即真心故心即一切时此一事随心亦一即一切一切即一亦然三重重无尽义谓一切全是心故能含一切所含一切亦唯心故复含一切无尽无尽也皆一一全具真心随心无碍故前即泯之相尽但是性之一心今则一一诸相当体便是一心不须更泯以本是心不应泯故故云即是不云摄归由此具前无碍三义也然此亦一心与上第三四门异者三是摄事归理会末同本四则泯事泯末唯理唯本今全事即理即末全本故云理事本末无别异也。

　　▲疏此上下三总结诸教。

　　▲疏然皆下四释执宗所以应先问云据上所说唯顿教圆教是如实了义何得诸经诸论复有如前异说故此释云盖以经随机说也随机者如下逆顺中约能诠文逆法从一至四展转等疏文钞文之意可取意对此说之问经文既是佛当时逐差别之机权说者何故佛灭度后诸菩萨造论建立宗旨或释经文亦有差别故次云论逐经通谓非唯佛在时有差别之机佛涅槃后乃至如今亦如此故菩萨造论亦随经宗旨通释佛意造宗论各符一类经各应一类机造释论各释一经亦随何经宗各随顺其旨且如天亲菩萨造小乘论即顺阿含等染净定别造摄论等即相数确然注百论释金刚明空荡相造佛性等论则说众生是法身如来藏造华严十地论则六相圆融故知各随经宗何有执定之滞人随论执等者过归后辈传习之者良由孤陋寡闻不能博学随遇一教便谓圆通闻说者违于己解即拒而不受却言差错故云固守浅权浅权者前前浅于后后也今具料拣其在兹焉。

　　▲疏今本下五顺逆会通二一举意疏初约下二正会三一逆诠顺法逆次者逆前五门次第也顺法者顺诸众生迷真起妄从本起末心数次第也如一树木从根有树树上生枝枝上生华叶从四(顿教)至一(声闻教)者缘第五是本末融通故且说前四也一法界心者顿教也如来藏下实教也复由下权教也执取下声闻教也疏二约下二顺诠逆法顺文者文是能诠教如前所列从末至本逆法者法是众生心法相生次第从本起末文二一正显言乃至者备如上说疏皆由下二结意如文疏三能下三皆无障碍即圆教者本末无碍亦如上说。

　　▲疏唯心下六都结得失如人面向墙立即于百万种差别物色都无所见临镜即物物无遗余文可解。

　　经幻尽中疏三一对前释义三一此下下指经双标其染缘起如上诸门其净缘者即顿教中泯绝染净是其源也今云幻尽者正是泯绝染净之义觉满者有二意一者既诸法俱泯则唯一觉心等虚空界故名满也二者此觉体中既无垢染即现一切净妙诸法与此觉体非一非异融摄无碍如普眼章中六根遍满等名满也前是顿教中意此是圆教中意然一真觉心体非染净迷则一切皆染悟则一切皆净但净顺觉体故名觉满染违于觉是埋覆义不名觉满迷起染义如前段说悟起净义如正宗说三重因及所成果是也问然上三细六粗之染三因及果之净有何所以如此展转反覆生起生起行相如何答如下所引论释。

　　△疏故论下二以论双标谓染净之法只由此四法反覆熏习故不断也(四法者论具云一者净法名为真如二者一切染因名为无明三者妄心名为业识四者妄境界所谓六尘释曰后三皆是染法由此染法自性差别仗托因缘故具说三种其真如净法对染虽成熏义然其体性竟未曾别故但明一种又染法违理差别性多净法顺真唯一味也)言熏习者论次文云熏习义者如世间衣服实无于香若人以香而熏习故则有香气(泛论熏习各二种一习熏谓心体成染净等二资熏谓现行心境及请惑相资等)此亦如是真如净法实无于染但以无明而熏习故则有染相(故经说如来藏为恶习所熏)无明染法实无净业但以真如而熏习故则有净用(此是生灭门中本觉真如故有熏义由本觉内熏不觉令成厌求故经云由有如来藏故能厌生死苦乐求涅槃前迷现染是故云相今此顺真故云用良以一识含二义故更相熏遍)疏染净起不绝者由此染净相资故得起不断绝。

　　△疏染法下三依论别释二一染二一释今文取意引之论具云云何熏习起染法不断所谓以依真如法故有于无明(举能熏所熏之法体也亦可此中但举能熏无明然必依真故约本举)以有无明染法因故即熏真如(根本无明熏习义也)以熏习故则有妄心(依无明熏动真如有业识心也然妄心亦通事识今据其本故云业识)以有妄心即熏习无明不了真如法故不觉念起现妄境界(以此妄心还资熏无明增其不了令其转成转识及现识)以有妄境界染法缘故即熏妄心令其念着造种种业受于一切身心等苦(以此境界还熏动心海起诸识浪缘念彼境即起事识也上六粗中初二名念中二名著后二名同此也谓依惑造业依业受报然妄境妄心无明等三种熏习之义复各有二种广如论说)疏故胜下二引证引于三经皆如文可见云画师等者次云能画诸世间五蕴悉从生无法而不造疏净缘下二净亦取意引论文具云云何熏习起净法不断所谓以有真如法故能熏习无明以熏习因缘力故则令妄心厌生死苦乐求涅槃以此妄心有厌求因缘故即熏习真如(先明真如内熏无明令成净业后即此净用反熏真如增其势力前即本熏后即新熏也)自信己性(十信位中信也下即三贤位中修)知心妄动无前境界(解也)修远离法(依解成行谓寻伺等观唯识无尘等行也)以如实知无前境界故(初地见道证唯识理异前比观故云如实也下明十地修道位中广修万行以显真如云)种种方便起随顺行不取(所取无相)不念(能念不生)乃至久远熏习力故(三祇熏故)无明则灭(根本)以无明灭故心无有起(妄心尽也)以无起故境界随灭(妄境灭也此上皆灭惑也即翻前三种染下明证理成德云)以因(无明)缘(妄境界)俱灭故心相(染心)皆尽名得涅槃(此并灭故心体转依名得涅槃)成自然业(起不思议之业用也)故法华云佛种从缘起华严云若人欲了知三世一切佛应观法界性一切唯心造(唯心者唯清净心也所以知者次云如心佛亦尔如佛众生然心佛及众生是三无差别)然众生虽等有真如等皆熏习而有信无信不能等修方便入涅槃者以诸佛法有因有缘因缘具足乃得成办众生虽有正因熏习之力若不遇诸佛菩萨善知识等以之为缘能自断烦恼入涅槃者则无是处若虽有外缘之力而内净法未有熏习力者亦不能究竟厌生死苦乐求涅槃(谓无明厚重之流虽本觉内熏然未有力故虽遇善友外缘之力亦不能令其得道)若因缘具足者所谓自有熏习之力又为诸佛菩萨等慈悲愿护故(具因缘也下明熏益云)能起厌苦之心信有涅槃修习善根(自分也下明胜进云)以修善根成熟力故则值诸佛菩萨示(示义)教(教行)利喜(得义利具解行故成喜也)乃能进趣向涅槃道然据法相宗所说真如一向凝然不变则无熏习之义故成唯识论云依何等义立熏习名能熏所熏各具四义令种生长故名熏习广如大钞引彼论说。

　　▲疏然净下二摄成此门摄释染净成此幻尽觉满也亦是释成论中净法不断之义谓由迷倒妄染故有佛教依教悟修故得净法对待从缘故无自性言俱融者迷真起妄悟真翻妄离自真性无别染净故染与净即体同真故云合法界性故论云无别始觉之异也起唯性起者即华严宗中性起门谓法界性法尔全体起为一切诸法也法相宗说真如一向凝然不变故无性起义此宗所说真性洞照灵明全体即用故法尔常为万法法尔常自寂然寂然是全万法之寂然故不同虚空顽凝而已万法是全寂然之万法故不同遍计倒见定相之物拥隔质碍既世出世间一切诸法全是性起则性外更无别法故彼经说诸佛与众生交彻净土与秽土融通法法皆彼此该收尘尘悉包含世界相即相入无碍圆融具十玄门重重无尽良由全是性起也此但释幻妄尽时觉性圆满不断不尽之理以答普贤断灭之问其正说悟修之相文在前后悟相在前文殊章修行始终方便行相在后普眼章分析四大观察身心乃至垢尽明现及后诸章等。

　　▲疏文中下三依文销释二初分科言该释者正喻幻尽觉满兼该前种种幻化生于觉心故云该也二正释经法合中科唯识者但合后幻华虽灭空性不坏不合华从空有故云唯也以华从空有即是前幻生于觉心之文故不重合此是经家巧令文略(略者但以一喻该得前后)。

　　经兼拂中疏此意者作俱无之见也势极三重者初一重拂对待后两重拂有无则自然绝起念之门也但上智者从此便契觉心中下之流纵不契合亦但茫然不知终始惶悚失其所守(从茫然下皆是见非见俱非之义文是佛顶经也因佛推征诸物大众茫然云云此所引文是也)无迹可执故云极三重矣。

　　经令离幻中疏二一三令下会通前后二正释经文经展转离幻中疏离诸幻境者一切幻化之法若心若境尽名幻境(不唯外境)皆是所觉故故下重释中初句但云离妄疏拣非幻心者经既云如幻者亦复远离即明非幻之者不可离也故清凉云弃之而不离下经云幻灭灭故非幻不灭问既拣非幻之心未审何者是此所离之幻心此幻心与初句何别上释初句云若心若境尽名幻境何故此复别举幻心答前说无始已来内外情尘皆是幻化故下云身心幻垢此句即是幻智是能离能修之心也故下重释次句云离觉又上云不妨以幻修幻疏三遣等者初句只能离于幻妄次句但能离于幻智俱未离于能离之离故此离之经云远离为幻者(为犹是也)非唯幻妄幻智两种是幻即此能离两种幻者亦是幻也故云亦复远离故下重释第三句云遣离疏四遣等者前二句但遣所离第三句方遣能离虽能所俱泯终属拂泯之科未得存泯无迹故此都结表无遣离之迹以绝生心动念(法界观云不可亦不可此语亦不受迥绝无寄非解所到是为行境以生心动念即乖法体失正念故)以遮无穷之失经云离远离幻者意云能离远离之离亦是幻也疏亦可下重释四句此但是文简义显亦不异前但缘前文要须委曲周细分析行相故文句似涉重叠各随当句虽皆可解若四句一时历观即难见节级之殊故此复撮略指之令总观显现矣疏皆言远下通释远离也言止离等者约止观显远离之相引知幻即离者偏证观离也略而言之(又释止观行相)不系之为止(不将心系带之即休心息意也)不计之为观(不将心计度分别起见也)俱以止观离之则定慧平等经密显真觉乃至偈终疏皆易解故不假释。

　　经广明行相疏二一自下下开章言通明观行者大乘学人尽须闻此观行故云通明然得益则有深浅故修证者唯指上根上根者但约能入之人非配法门局定不同三乘之法于三根各被一也谓但是一法巧被三根耳如法华第一周说闻则普闻悟唯鹙子疏一开示等者若约大疏又更以四分科之谓从征释用心兼此四段总当其解虽有观成断爱修证之相但为成其圆解正同华严修因契果生解分也。

　　▲二正释经举法请中疏二一标请下释标请云恒作是念等者谓普观身心根境一一推穷既见尘净智圆即见众生皆佛尽此一章总名观行成就菩萨发起意在兹焉故悫疏云大士张教绮互相承若一人请周余当杜述。

　　△疏此下下二释别列此同法华等者以例释也谓华严中有一解脱门名开悟一切众生智彼疏亦指同法华今云开悟故亦指也诸佛唯为此一大事出世更不为余故开示悟入四字之义具如大疏今此但略配属嘉祥疏意矣初二句配摄以四句虽殊不出能化所化故此二字便摄彼四后二句正配能所全是彼之疏文谓大开之与曲示始悟之与终入(此二句亦是彼疏)意云但说有性名为大开言此是正因性此是缘因性此是了因性(善戒亦云菩萨有本性客性本性是法性自尔客性是六波罗蜜也)此是因性果性凡性圣性此是体是用是理是行即名曲示豁然明了名性修行契证为入若约法华论释即开者无上义谓除一切智(知也根本)智(见也后得)更无余事(无余故云无上)即双开菩提(知见相也)涅槃(知见性也)众生本有障翳不见佛为开除即本智显现故示者同义(别示性成涅槃)三乘同法身故悟者不知义(别示相成菩提)不知唯一事实今令知报身菩提故入者令证不退转地故即是因义大钞备依性相二宗广释要则检之。

　　经返显请中疏如幻三昧者普眼恐末世众生闻前知幻即离等言迷闷不能悟入圆觉故请开性之方便迷则不悟闷则不入。

　　经结牒请中疏修习方便者大品经修诸行门皆以无所得而为方便华严十回向品遍修一切时(施有六十段文余诸行一一皆各有众多)一一以离相为方便金刚经以无住为方便禅门以无念为方便此经以正念离幻为方便(至文自释)意皆不别。

　　经起行方便中疏四一指前下释离幻疏正念下二释正念疏然正下三明上二互资疏由此下四结成方便。

　　经戒定中疏二一奢摩下释前四句止是定义者修时曰止成就曰定由止息诸缘故得心定标如来者修虽凡修定是佛定也一向绝缘者誓心如草系鹅珠梵网经菩萨心地法门品云若佛子持佛禁戒者作是愿言宁以此身投炽然猛火大坑刀山终不毁犯三世诸佛经律与一切女人作不净行复作是愿宁以热铁罗网千重周匝缠身终不以破戒之身受信心檀越一切衣服复作是愿宁以此口吞热铁丸及大流猛火经百千劫终不以破戒之口食信心檀越百味饮食复作是愿宁以此身卧大猛火热铁地上终不以破戒之身受信心檀越百种床座复作是愿宁以此身受三百矛刺身经百千劫终不以破戒之身受信心檀越百味医药复作是愿宁以此身投热铁镬经百千劫终不以破戒之身受信心檀越千种房舍屋宅园林田地复作是愿宁以铁捶打碎此身从头至足令如微尘终不以破戒之身受信心檀越恭敬礼拜复作是愿宁以百千热铁刀矛挑其两目终不以破戒之心视他好色复作是愿宁以百千铁锥劖刺耳根经一劫二劫终不以破戒之心听好音声复作是愿宁以百千刃刀割去其鼻终不以破戒之心贪嗅诸香复作是愿宁以百千刃刀割断其舌终不以破戒之心食人百味净食复作是愿宁以利斧斩破其身终不以破戒之心贪着好触复作是愿愿一切众生悉得成佛而菩萨若不发是愿者犯轻垢罪疏根门者眼等六种善念恶念造罪修福出入之门根义如后文说诫约身口者然大乘须制意地何以但言身口答经上句云先依奢摩他行即是制意也又上云一向坚持皆是制意地义又戒是防禁外非之义身口义相粗显故且略言耳其实必三业清净摄律仪等者然三聚戒具止作二持自他二利初一是止持后二是作持初二是自利后一是利他今意说律仪者坚持之言制止义胜又为观行之前导故为止恶息缘之意义通余二者次文安处徒众是进业(摄善法也)摄徒(摄众生也)之意也十无尽者菩萨十重也一乃至有命者不得故杀二乃至鬼神有主劫贼物一针一草不得故盗三一切女人乃至畜生诸天鬼神女及非道不得故淫四不妄语五不沽酒六不说在家出家菩萨罪过七不自赞毁他八不悭九不瞋十不谤三宝(一一有因缘法业四句又一一制自及教人也)然此十戒亦兼摄善摄生一云是菩萨应起慈悲救护众生等二应助一切人生福生乐等三应净法与人等四常生正语等五应生一切众生明达之慧等六常应教化是恶人辈等七应代一切受加毁辱等八见一切贫穷人来乞应随所须一切给与等九应生一切众生善根无诤之事等十见外道恶人一言谤佛如三百矛刺心等(上十如次是前十戒中文皆云等者或等取文前或等取文后具如戒本)疏取要唯四重者杀盗淫妄也虽十戒皆是业道就障圣道此四偏增故出家戒偏制之也今欲修无漏观智以戒定为前导故疏重指出四戒然据小乘四中制三为分限谓唯制杀人盗满五钱妄言证圣今则全制也枝叶不生者声闻戒中余四篇六聚皆为防护此四故深远止之今但如上说一向绝心誓志的不拟犯此四者举心运意所作所为自然一切清净故云尔也故佛顶经第六云(取意用之)佛告阿难汝常闻我毗奈耶中宣说修行三决定义所谓摄心为戒因戒生定因定发慧(云云)若诸众生其心不淫则不随其生死相续汝修三昧本出尘劳淫心不除尘不可出纵有多智禅定现前如不断淫必落魔道(杀堕神道偷堕邪道)彼等诸魔(杀云鬼神偷云群邪)亦有徒众各各自谓成无上道我灭度后末法之中多此魔民(杀云鬼神偷云妖邪)炽盛世间广行贪淫(杀云食肉)为善知识令诸众生落爱见坑失菩提路汝教世人修三摩地先断淫心是名如来第一(杀云第二偷云第三妄云第四)决定清净明诲若不断淫修禅定者如蒸沙石欲成其饭经百千劫只名热沙(杀云如自塞其耳高声大叫求人不闻欲隐弥露偷云如水灌漏卮大妄语云如刻人粪为旃檀形欲求香气无有是处)汝以淫身求佛妙果纵得妙悟皆是淫根根本成淫轮转三涂必不能出(杀云相食未已云何是人得出三界)如来涅槃何路修证(杀云服其身分皆为彼缘如食地中百谷足不离地)必使淫机身心俱断断性亦无于佛菩提斯可希冀(杀云身心二途不服不食我是说人真解脱者)如我此说名为佛说不如此说即波旬说释曰四戒文相多同故例记之而已有不同处已侧注讫疏同行同见者或同学同业或弟子徒属故宝积下引例以显处徒众中互相迭共之行相也平等法者染净诸法皆空故皆称真性皆即真性故正同文殊章中本无生死觉智亦泯如法界性究竟圆满遍十方也闻已应发等者同此章应当正念远离等也依城邑等者不同二乘事须避境故文殊师利说三十二难中云坐禅观行不为难对境不动是为难具四部处正同此安处徒众更互已下证疏中互相雕琢迭共商量等也解一切法无有自性者正同下二空观成身心空寂等也烦恼渐除是彼观益彼观益之文劣于此矣。

　　▲疏宴默下释后一句三初消此句经文文易可知。

　　△疏静室下二对前句通难问答可见于中引净名者即净名诃舍利弗林间宴坐之文也云不必者意令心不起不必行住卧等闻思修者三慧备也论语云学而不思则罔(如有闻慧无思慧也)思而不学则殆(如强自思惟推斥不肯听学)岂但申申夭夭者拣异孔子宴坐也论语云子之燕居申申如也夭夭如也(彼注云申申夭夭和舒之貌)今意云须分明观照洞达理事岂同孔子但和悦舒畅而已既不同彼即须处众征论增智慧也。

　　△疏此依下三指答处戒定静坐处众是住持相也。

　　经观慧中疏二一二观下分科二随释经二空观疏二一初二下标大意讲时且分明显生起钩锁次第之意令人会解然后消二障等文二障体义下八识章中当释今且消疏云众生旷劫漂沉者是烦恼障之过患此障涅槃或堕邪小者堕小乘不成种智是所知障之过患此障菩提故云不成种智二执者我法也我谓主宰如国之主有自在故及如宰辅能割断故主是我体宰是我用又主是俱生宰是分别所谓有情者意生者摩纳缚迦者数取趣者命者生者士夫者作受知见者依蕴计此名为我执于中有即蕴(通论一切异生)离蕴(三宗外道)非即非离(小乘中犊子部)等别广如大钞法谓轨持即诸凡夫外道小乘所执离心有定实法谓一切三世十方染净心境一一皆是然云我法者有云人法慈恩云人不该余趣故改云生法余谓滥于无情无情亦生故又滥于法法亦生故故今只言我法唯识钞云我滥于法迷执者亦计诸法有我故今谓不然我是主宰有割断义计法云我但计诸法各有自性岂计诸法皆能造业受报等邪故我法二相各殊不相滥也唯识演秘破云法亦有我我字宽通不应云我今谓不然我是主宰有宰割义其所计法我但是计有诸法胜性岂有能造业受报等邪不应言宽通大钞中广救慈恩所破人法却反破彼生法又例破演秘亦有宽通之失兼圆收我法人法生法随言皆得各有其意然我字最亲故今云我法要广解者即检大疏大钞疏二空者情执为有智照为空空即彼无无别体也智缘空起为所游门(言我空者但依识所变故实我不可得故即蕴离蕴非即非离实有我者皆非理故并如大疏大钞一一备释)显二真如名二空理体虽是有相即是空非性是空说为二空从能显说梵云瞬若多此云空性即是二空所显实性空者从胜能说二空之性名二空性依士释也言真如空未尽理故疏执亡下有二意一同诸宗历诸位地因圆果满十障已尽证十真如名圣性现前烦恼已尽习亦除时成等正觉梵释龙神咸恭敬应用尘沙名为佛也二约此宗观行成就顿同佛境执亡性现即二空观成所显真如应用下即法界观成名之为佛。

　　▲疏文中下二开章释二一开章言破执者我法也显理者真如也能破能显即二空智品然据破执显真两对能所合有四法缘能破能显皆是其智故但三法若约迷悟一一对之应云昔是能执所执今是能破所破昔是能迷所迷今是能显所显二随释经观身中疏二一夫计下开其总别若约身为总下回互为总别也谓以通伏难难曰夫言身者已具五蕴如何身外复说观心故此通之此有两对总别前对纵后对夺既互为总别皆有通理不应责也。

　　△疏今初下二牒释经文三一叙意身为诸爱根本者义在弥勒章深究轮回之因令断贪爱等处所释净名下引四处教文证身之过患矣净名经方便品说(取意引明)维摩居士方便现身有疾故王臣长者居士婆罗门王子官属无数千人皆往问疾其往者维摩诘因以身疾广为说法诸仁者(此下正说无常苦空无我等四观故疏引之)是身无常无力无坚速朽之法不可信也(此即第一无常观)为苦为恼众病所集诸仁者如此身明智者所不怙(第二苦观)是身如聚沫不可撮摩如𦦨从渴爱生如幻从颠倒起如梦为虚妄见(第三空观)次说身如四大无主(地)无我(火)无寿(风)无人(水)又云无知如草木瓦砾(上皆第四无我观)乃至结云诸仁者此可患厌当乐佛身(净名文了)涅槃文广待检叙之背恩者金光明经云我从久来持此身臭秽脓流不可爱供给敷具并衣食象马车乘及珍财变坏之法体无常恒求难满难保守虽常供养怀怨害终归弃我不知恩智论云审谛观此身必归于死处难御无返复背恩如小儿涅槃亦云(疏外添此成背恩之义)不修身者不能观身及观色相于非身中而生身相贪着我身乃至而常是怨如所事火如所养蛇遇缘灭坏都不忆念往日供给衣食之恩。

　　△疏文中下二分科。

　　△三随释经寻伺观中疏歌罗逻者此云薄酪谓初在胎时受父母精血七日已前如薄酪也疏庵提遮经言不自得者性空无所得也疏四我者且约四大云四我若据一地大骨之一分已应有三百六十个我筋肉一一皆然正法念经说一一支节筋脉间各各有风名字水火亦例知各各不相是若一一皆我我乃无量。

　　经如实观中疏夜见一鬼等者可检论文叙之又只缘等者意云即自己身本亦是他由执计为我故谓之有自既计为自即以余身及余诸法为他既计自他便成前文之难矣。

　　经观心中疏二一后观下叙意狂性自歇等者如序中引二正释。

　　经寻伺观中云因缘者如前引庵提经也疏四大和合者前引宝积经释竟成于一色等者俱舍偈云最初羯刺蓝(即前歌罗逻也梵语前后异故此云薄酪亦云凝苏言最初者谓七日满)次生頞部昙(此云疱也)从此生闭尸(此云耎肉)闭尸生健南(此云坚肉)次钵罗奢佉(此云肢节)后发毛爪等及色根形相渐次而转增(余教云六七六情开即是此也)疏六根为外者以四大是当体体质故云内根是窍穴门户故云外以对当体四大质故若对六尘即六根为内六识为中间今缘经云六根四大中外合成合成身也故为此释金刚三昧经云令彼众生皆离心我一切心我本来空寂今此说心为我义与彼同。

　　经法空中疏非色灭空者净名文也然法空义是大乘初门有数宗义谓唯识所变故空情有理无故空于理无中析色以明空体色以明空空中无色故空因缘无性故空外道小乘所执非实故空儒道二教所计虚谬故空并如大钞一一引据解释。

　　经显理疏二一大文下总叙言非谓无云下乃至见真理矣破谬解也有以我法二空便是真如无别真如之体故前引唯识疏已辨空及理不同谓梵云舜若此云空(空无之空)梵云舜若多此云空性即是空所显性(性即此宗觉性故次疏云对前妄尽故释云真如等)法界观中此科甚要可明示之(要意甚多谓不执我法一毫之相方堪修法界等云云又法相宗以此二空观为宗极今乃以之为前方便即深浅可知也故前云权教之中无实果且法界观尚无说处况有佛果邪)。

　　经法界观疏二一自下下科分二随释经标中疏我空法寂者依蕴即离所计之我一向是无但倒情横计故直云空蕴界处及余一切诸法虽无其执不坏其相故但云寂故法华云诸法从本来常自寂灭相寂灭相故一切融通根识尘大清净遍满矣。

　　经喻中疏三一谓摩下略标喻相摩尼此云如意得此珠者如意中所欲无不遂故青黄等者五方正色故经云随方各现。

　　▲疏然此下二以之合法二一标疏言印下二释二一释印前二一直释言五色喻五道者此有二释一直依本配之黑喻地狱由黑业故青喻饿鬼鬼多面青故饿瘦带青色故赤喻畜生天台止观云血涂之道故黄喻人道黄是中方之色(易云黄裳取其中也)人道不在天上之乐不在三涂之苦处其中故白是天道纯善白业所感故二约正法念经于白色中开出白白以配六道彼经云心如画师手出五彩黑青赤黄白及白白清凉大师如次配地狱鬼畜修罗人天三涂同前余黄配修罗修罗非天非人处中间故白配于人多善业故白白配天因果俱善故(华严三地中亦说)故华严下证于见色迷珠之喻但以经合之意即显矣谓经初句中诸法合青黄凡夫见合愚人次两句合但见全是青黄后句合则不见珠体疏若以下二配三性言前所显者二空所显真如也前幻者文云幻灭亦灭等前尘垢者文云垢尽明现又云当知身心皆为幻垢垢相永灭十方清净身心等相者从我今此身四大和合已来尽二空观矣。

　　△疏言显下二释显后于中初且结印前之意以起后圆净之义势次但无计下正明此门之义然此印前显后一段之意结撮至此美而复妙文势亦甚易见可在意以前后经文乃至一切清净遍满等而发扬之。

　　▲疏然前下三拣二喻别相对说之亦甚易甚妙必须再三分明显此深意此经宗要文相于是乎大彰。

　　经法中疏论云一切等者是本觉体相之文同显觉性圆净之义故以彼证此言不能染者以性净故虽现染法染法所不能污非直现染染不能污亦乃由现染故反显本净如镜现秽物反显镜净岂污镜也正同此疏云显圆觉虽现非其定实故也智体不动者以本无染今无始净是故本觉之智未曾移动又虽现染不被所染即不动之义具足无漏等者此本觉中恒沙性德无所少也又与众生作内熏之因令起厌求等故经拂迹中科云拂迹入玄者为欲入生佛平等称性圆净究竟之法故宣拂前垢净迷悟始终分限之迹也此一段疏文甚深甚妙甚显甚易可发扬其美。

　　▲疏二一此上下释文但一一以疏属当经文文自显矣然其迹下疏中各随经文间而释之今先总显所拂之迹相蹑起灭之相令昭然在怀方始说释即有味也谓本以众生妄执幻化故说云幻众生依教离垢故复说名菩萨幻垢既如珠中之色当知本无故云垢尽所离之垢既无对离之智何立故云对除既无对治之智何有起智之人故云即无对垢者深浅之执本无何有说教之者故云即无说名者详之见其意已即就经及疏依此意势说之疏言对垢者者字贯于此也故疏皆云者。

　　△疏然上下二配对言各三者人是三能法是三所言三对者一众生是能执垢是所执二菩萨是能离垢是所离三佛是能说执离垢净人法等名数皆是所说六只单数可知并是经文非别建立。

　　圆觉经略疏之钞卷第七
卍新纂续藏经第 09 册 No. 0248 圆觉经略疏钞


　　圆觉经略疏之钞卷第八

　　经圆彰法界疏二一第三下分科叙意然此迥异诸宗非二三八谛五法三性所能配属然强以三谛配者一真是中道第一义谛未明理事空有者真俗二谛(境界难齐故云强也谓此一真融下三重法界归于此一岂此一外更有三重三重尚不出一真岂况更有直俗二谛与此相对而说乎故云迥异诸宗也问天台说一境三谛空假皆中岂异此邪答三谛融摄方成下三重中第二理事无碍观也事事无碍重重无尽尚未显著问此云未明理事岂总摄邪答正由合为此一而未开显故云尔)。

　　二举经释经一真中疏二一标告下释初七句外见东西者肇公宝藏论云夫约天地为上下约日月为东西约身为彼此约心为是非今取意随便用之谓若不约身以对日月日月何准彼举四事故得相对今单取身对方以释无我即无方故宜云尔。

　　▲疏然虚下二释后二句二一破空二初直断可知问今现见虚空遍一切处无生灭变异又诸经亦说有虚空如何破之答唯识中说虚空略有二种一依识变假施设有谓曾闻说虚空等名随分别者有虚空相(闻佛菩萨说名随分别心有虚空相以为缘力)数习力故心等生时似虚空现此所现相前后相似无有变易假说为常(所显空相前后相似无有变易唯有一类豁虚之相故假说之为常及无为等如极微等定无本质唯心所变)二依法性假施设有谓空无我所显真如有无俱非心言路绝与一切法非一非异等(此上总显法性之体)是法真理故名法性(上皆显所依［说］)离诸障碍故名虚空(此显能依也即此真如离诸障碍故名虚空)。

　　△疏故首下二引证据文似但证无空若以义求亦证识现言发真者真发也谓真性开发正同此觉所显发皈源者始觉合本觉也然佛有觉照二义上觉此照矣殒者灭也虚空既从心识分别熏习相现今破和合识相显发真净觉智故所变空相殒灭矣即起信中心灭种种法灭之义也问若一人还源十方空灭今何皆见空相邪答上岂不云自识变邪何不自觉分别之念却嫌空相在邪。

　　▲疏谓迷下二显觉三一破计执之空觉显觉处见空者如人有摩尼宝珠置于琉璃幢上当其所坐之前焚香启愿珠出万般珍宝遍于一堂保惜之甚自守护之忽然睡眠梦见珠及所现宝等并己堂屋库藏及城郭一切空无所有梦中意云曾经失火焚烧千万人家故四面瞻顾坦然露地无一碍物荡荡虚豁唯一段空(识现之空正同梦所现也)心生苦恼叹忆宝等及乎寤来此空都无但见幢上如意宝珠堂屋城郭千家万家连檐接宇法合可知故有人云鱼不见水人不见风迷不见性悟不见空显谓下二句上句慧解脱下句心解脱故觉现心开非重言也问经说所泯之空无边邪为说所显之觉无边邪故疏答翻覆俱无边矣谓无边之空既亡无边之觉即显疏首楞下二含依他相空故觉显(上云灭影像故)其文即文殊奉佛敕判二十五贤圣各陈证入二十四人皆不圆通唯观音从耳门中反闻于性而不循声故得圆通其文稍繁今略撮引云闻非自然生因声有名字旋闻与声脱能脱欲谁名一根既返源六根成解脱(一旋闻［普］脱此虽非所引要之生起文意)见闻如幻翳三界若空华闻复翳根除(云云次五句兼此一句即疏中是也次下云)摩登伽在梦谁能留汝形(二了喻超尘此下亦非所引本义以其文要因便书之)如世巧幻师幻作诸男女虽见诸根动要以一机抽息机皈寂然诸幻成无性六根亦如是元依一精明分成六和合一处成休复六用皆不成尘垢应念消成圆明净妙(三比幻圆消此复顿显圆通亦非所要)释曰今疏所引六句正释空消觉显取前文闻非自然生等及后元依一精明分成六和合等文兼证破能变空相之识亦皆空也心境皆空方显真实圆明觉性非空非有绝待中也缘经文繁广义势连环故但引中间意在牵连前后岂非稳便。

　　▲疏是知下三克体指觉便是结上绝待之文。

　　经三重法界疏二一后三下释科文言三重者即四法界中之三也初即理法界后即事事无碍法界二则名同其事法界即经中根识尘大世出世间一切法数乃至八万四千是也经依此等说三重义理名三法界也(事如前陈有法三重如后说宗法谓眼根等是有法定皆清净绝相是宗法等)疏全同华严等者题云修(止观熏习造诣)大方广佛华严(所依经也)法界(经所诠法也是华严所说之法界非余经所说之法界也)观(泯情照彼法界也是华严法界之观非数息等观也)门(门即教也是所制述七八纸已来文书名句文也故法华亦指教云其智慧门)有三重(如上列)京终南山释杜顺作(姓杜名法顺是华严宗源之师即文殊化身也瑞德甚多具在传记其所居处今见置华严寺寺有和尚塔庙)今此一段经意正令诸菩萨及末世众生修习此观故与彼同但文句之异耳今但取意撮略而用不引本文。

　　疏今初下二牒经释三初略示观门言真空者即灵妙心源但约不虚妄故言真非色相故言空上二等者谓此二中复各有四段文皆初三拣情后一显解初会色皈空中拣情三者一拣断空谓色不即是断空举体即是真空故(下句虽亦显理而意皆在拣情他皆仿此)二拣实色谓青等非是真空之理无体莫不皆空故三拣影像谓空中必无色故会色必无体故(三中各有二句之文是大疏撮略观文令少而易见)后一显解云凡是色法必不异真空以必无性故(谓一切法本无自性元是真空但以情执于实故前拣云即不即等今拣情既尽即非灭色离色不即不离故色即空也)如色空既尔一切法皆然(根识尘大三世十方染净诸法乃至八万四千)次明空即色中拣情三者一拣断空云断空不即色真空即色故二拣实色云空理非青等非青等之真空必不异青等故(上二敌体翻前更无别义)三拣影像云空是所依不即色必作所依即色故此门文异于前前云空中必无色若敌对翻之应云色中必无空今不云尔者不应理故谓空中无色有理(真空绝相故水中现火相时水中必无故)有文(经云是故空中无色无受想行识无眼界等)色中无空文理俱绝(未曾见有此经文故真空体遍法界不应有一法中无真空故)故不翻前而乃约能依所依拣也谓真空随缘现色时色依于空故空名所依所依非能依故不即色又非别有色自体来向空中而现但是真空全体而现故即色详之可见故观门云是所依故不即色是所依故即色因同而宗异此义实为玄也照之有味然此文亦兼反显不应翻对云色中无空之意谓真空随缘现色时全体不变故前云空中必无色以若有色即是此空变为色故岂名不变如水现火时水中必无火以现火时水全不变故必无火据此后意则虽文势非翻对之例而亦当拣影像之义矣可去情思之后一显解云空即是色以是法无我理非断灭故(非断灭者二意一以色非自体之色但是真空之色故不断灭二以真空不守自性故虽不变故能即色云非断灭也)疏三空色无碍观者谓色举体全是尽色之空故(无分毫是有也)则色尽而空现(三界十方更无一物荡荡无边非心色境)空举体不异全尽空之色故则空即色而空不隐当知看色无不见空观空莫非见色无障无碍为一味法也解终趣行者谓前二门各四前三拣情第四显解即正解已成也若存此解无由成行行无念故故此不存解相意令入行矣四泯绝无寄观者谓此所观真空不可言即色不即色即空不即空一切法皆不可不可亦不可此语亦不受迥绝无寄非言所及非解所到是为行境何以故以生心动念即乖法体失正念故行起解绝者解若不绝长滞解了之心即行不起也是故行由解成行起解绝。

　　疏今经下二对释经义皆言清净下谓二空观乃至垢尽明现摩尼清净为远方便拂迹文云垢尽对除即无对垢及说名者灭影文云证得诸幻灭影像故此等为近方便故同观门解绝也虚空觉所显发者行起也故云泯绝无寄故智论云下此中意言人乍闻空畏其断灭故余处说云清净如大般若一切皆云清净(即难信解品云善现色清净故般若波罗蜜多清净般若波罗蜜多清净故一切智智清净若色清净若般若波罗蜜多一切智智清净无二无二分无别无断故如是历受想行识十二处十八界乃至无上正等菩提八十余科世出世间一切诸法悉同此例也)大品即直云空(但改清净云空其所历诸法即无差别也)空与清净皆绝相义故此所科七段之经云空净矣(双收也拣非断灭之空又非有为无漏差别净相也)若就心说等者谓若心颠倒妄想即七段所历根识尘大一切诸法皆是定有有则不净但心无妄计则此诸法皆无所有故清净也故论云心生则种种法生心灭则种种法灭谓由我幻垢已尽能观之智又亡既合觉心皆清净矣故智度云菩萨于色等法中观行断故得如是清净故名色清净能破一切法中戏论等。

　　三正释经根识中疏二一蹑前下释初句通明清净因清净因者总属七段七段清净皆以觉圆明故。

　　▲疏比迷下二释后文正显清净三一通释清净唯此清净二字义通体别义通者心及下根识等法皆由觉圆明故得净净也体别者唯此云心清净异余根识等法根识等法以空无体性故名清净如镜中青黄等色若实有体即污于镜污于镜故此青黄等即名不净之物今以青等但是影像都无分毫之体故一一清净如前引智论及大般若大品等说今云心清净异于此者如镜明体于中若有尘垢非唯尘垢不净即此明镜自体亦名不净(故疏云比迷觉心心中执法)若无尘垢但是影像非唯影净即此明镜之体亦自得名清净(故疏云今见法性法即皆空等)是知镜净是有体说此体清净影是无体无体方名清净岂不异乎七段等者例下也但例义通不例体别善自详而说之。

　　△疏然展下二说释仪式谓且置展转之势先释所历之法是仪式也言今且下标其所释七段之名数非谓唯此初章。

　　疏心者下三别释此章此章谓根识矣谓以通名牒起经文含总别故总即本心别即赖耶文二一随文释根识三一含第七八二识二一含第八以释心字五一约染时出体言总相者染净和合故约带染说即当第八约净体说即上镜明之喻。

　　△疏成唯下二就通相指名四种名者彼文具云然第八识虽诸有情皆悉成就而随义别立种种名(于有情有成就此名有不成就此名故也)谓或名心由种种法熏习种子所积集故(梵云质多此名心也摄论云由种种法积集种子等积集义是心能集生多种子故或能熏习于此识中既积集诸法故说此识名为心义心意识中之心也何以得知心是此识摄论等云心体第三离阿赖耶识不可得故对法第二亦有心义与此不同彼摄法异据一边说也)或名阿陀那(梵语)执持(唐言)种子及诸色根令不坏故(此通凡圣摄论云为取所依唯在凡夫一染义说非通诸圣然此亦能持根依今但云根据胜说也)或名所知依能与染净所知诸法为依止故(所知者即三性与彼为依名所知依即摄论第一所知依品是此所知阿赖耶之别名也故中边云虚妄分别有于此二都无此中唯有空于彼亦有此是故三性法皆依此识有)或名种子识能遍任持世出世间诸种子故(即与诸法为种子义前第一名心是积集种子在其中义今此取能生诸法义故二差别摄论无此一名杂集瑜伽皆有此名)此等诸名通一切位(此通有漏无漏若凡若圣名一切位就三位中即是相续执持位也)上所引释已销疏竟然彼论次云或名阿赖耶识摄藏一切杂染品法令不失故我见爱等执藏以为自内我故此名唯在异生有学非无学位不退菩萨有杂染法执藏义故(义如次下说)或名异熟识能引生死善不善业异熟果故(此意是显引果义故有漏无记名为异熟与因异故从异熟因所生起故无漏是善非名异熟非与因异及异熟因生故)此名唯在异生二乘(有学无学)诸菩萨位(第十地已还问金刚心菩萨如何有此名答若已舍何不名佛)非如来地犹有异熟是无记故(纯无漏善)。

　　△疏迷时下三释转名所以由执藏等者成唯识云初能变识大小乘教名阿赖耶(此云藏也)此识具有能藏所藏执藏义故(摄论云谓与染法互为缘故为染末那所缘义故)谓与杂染互为缘故有情执为自内我故(能持染种名所藏此识是能藏是杂染法所熏所依处故染法名能藏此识为所藏摄论云为染第七等之所执藏以为内我名执藏识即此与杂染互为缘者解能所藏也诸有漏法皆名杂染法有情等者解执藏义唯烦恼障义非所知障义不尔无学应有此名此不别执为其我所及与他我名自内我此即正解阿赖耶义义虽具三正以执藏为名不尔二乘无学八地菩萨应有此名三阙即不得此名若尔七地以前二乘有学入无漏心我爱不执应舍此名如彼后文所辨)此即显示初能变识所有自相(自体相也但言藏识即持业释问言与杂染互为缘者说为能藏即是因义亦为所藏即是果义因果之外岂更别有自体相邪故答云)摄持因果为自相故(自相是总因果是别摄持别相为自体故摄是包含义持是依持义问若尔自相应是假有答不然谓若条然因果两相合之为自相相相可成假既离自相无别因果相因果相即自体之上别说故非假也问前说此识有三位何故于三能变中举异熟于此释中反举藏之名邪故次云)疏今观智下若据法相宗即大小二乘阿罗汉位方舍此名(大乘八地是阿罗汉位小乘可知)若约终教初发心住即舍若约圆宗本无此名但虚妄颠倒故今此顿宗不立地位但观行成就即全同佛故但是觉智相应心品不云赖耶故云没赖耶名也没名者明非没其体也唯识亦云然阿罗汉断此识中烦恼粗重究竟尽故不复执藏阿赖耶识为自内我由是永失阿赖耶名说之为舍非舍一切第八识体释曰彼以烦恼究竟尽故故云永尽今但取观成在观不执故但云没名不云永也。

　　△疏心既下四结同佛位谓有漏名赖耶通名为心无漏名无垢识也故彼论次云或名无垢识最极清净诸无漏法所依止故(唯无漏依体性无垢故)此名唯在如来地有菩萨二乘及异生位持有漏种可受熏习未得善净第八识故如契经说如来无垢识是净无漏界解脱一切障圆镜智相应(此即如来功德华严经颂)。

　　△疏故此下五指下文证亦是通难难云无垢识是佛位如何同之故引证通云此顿宗中观行成就时全同佛也故下科云顿同佛境彼有六门成佛之义皆有教据至文当见又若约自性清净名无垢者亦通凡圣故密严经云心有八识或复有九又下卷云如来清净藏亦名无垢智常住无始终离四句言说又决定藏论九识品云第九阿摩罗识真谛三藏释云(亦是此三藏译也)此有二种一者所缘即是真如二者本觉即真如智能缘即不空藏所缘即空藏(二皆如来藏)楞伽中真识即无垢识如下引释又古师亦立第九识慈恩破云非也兼会释云然楞伽有九种识彼说真如为第九名无垢识今更会之设是真如亦不乖古师所立由真如是生灭门中本觉又论以一心为真如又云真如自体有真实识知义故(余如下引真谛所释正是真如)良由慈恩不了生灭门中真如故偏以一家之义而破叱。

　　▲疏下门下二含第七释见尘五一例指余五疏谓由下二正辨若约唯识中说第七一向内缘则不执我所以彼说八识各别出体今据起信前七但第八差别功能(如普贤章八门唯心中已说)故此经无正第七但带第八第六而说也起信说第六云分别六尘名为意识经约分离义故取见闻等名也今云我心计执者(能执之体)见一切色相者我所也(连带所执而论)即见等是尘正出体也疏不单下三遮局不局之义甚显寻经可知疏寻此下四以体释名还是我执之心者含我我所别立名者见尘也据立名意即约我所疏又亦下五收别为总如五蕴等者引例释成(蕴中之我通于假者及凡夫所执也)余义至下更释。

　　疏但牒下二正释六根六皆名根下释名六者眼耳等广如大钞引瑜伽释皆名根者如疏文显所依能发皆是根义前五下出体言从自种者眼从自眼种子生现行眼根乃至身从自身种子生现行身根也四大等者谓能造之四大(地等)所造之四尘(色香味触)合此二种总有八法为五根体言净色者有对不可见也拣浮根四尘亦有论云眼如蒲桃朵耳如卷桦皮鼻如双爪甲(经云双垂爪)舌如偃月刀身如珠宝光(佛顶经云身如［要日］鼓颡意如幽室见)未详是否意根下后一也言由此者正释根义准前楞伽起信等意即于末那缘内义边是第七识(意即识故)攀外境时名第六识(意之识故)。

　　疏下余下三正释六识初句标例余文二一随末二一总对根境初云随六等者是总标六识随根随境而立名也次所依根及所缘境各有六别名种类异识随彼异故非多少亦非定别又明此识既随根境有六数定明得名时非唯据一即于根境二处得名大论亦说随根名识随境名识乃至名青等(基释云尔)。

　　△疏由具下二唯依于根应先问云既辨识得名实通根境何为诸论依根得名谓名眼识乃至意识故此答云由具等也胜于境故偏从根称言五义者论但例云五谓依发属助如根而无解释今据对法论释之谓依于根根之所发属于彼根助于彼根如于根故(根字贯于五也)对法第二卷说若了别色故名为识何故但名眼等识不名色等识邪以于眼等五种解释非色等有此五种此中第一依根之识彼有二义且如眼识眼中之识故名眼识依眼处所识得有故(此第七转)及由有眼识得有故(此第三转)且如意识如何意中随七无色处所而意亦依彼同无色所依在无色所依中也又由有第七故得有意识非是境色得色住中不由有色识定生故且据粗相以盲冥者不能见故虽知有色识不必生第二根所发者彼云眼所发之识故名眼识由眼变异识必变异如迦末罗病损眼故所见青色皆以为黄非色坏时而识亦坏第七如何谓由有此第七识故第六相缚不得解脱即其事也复由七若无漏六必无漏故(然七无漏时必由第六断惑引起)第三属于根者彼云属眼之识故名眼识由识种子随逐于根而得生故此谓生依非染污依及根本依引发依也由此故知七于六有势力谓六种子随七种子七种子生现行时六方得起与彼力故不尔必不生非色种子识种随之此如何等问此色有时必识所变如有识时必根所生何得识种不随色起答色是外法根是内法根恒相续色即不然不可为例第四助于根者彼云助眼之识故名眼识由根合识有所领受令根损益非于境界故谓由根含识令根有损益非由色合识令色有损益离识之色识虽无损益色有损益故如第六识俱无漏故第七损有漏成无漏故第五如于根者彼云如眼之识故名眼识眼识二法俱有情数非彼色法定是有情六七亦尔唯内摄故随根五义从胜多说依根得名。

　　疏若依下二就本二一指论标举六识依意而起即彼之识虽意不即是识然是意家所发之识故皆名意识。

　　▲疏故彼下二约七八释六识虽带七八而释本意唯释前六五意者论中标即云意牒释即一一言识显意与识非别体由此故异相宗有不觉义故者五意起之因也今取下牒释之名一一注之谓不觉而起(业识)能见(转识)转识(现识)能取境界(智识)起念相续(相续识)此五前三合八后二合六(是六之体故)故知此意离八及六无别体也(体不孤生故)即此相续识者此生起识粗细虽殊同是一识更无别体故即指于第五识也计我我所者非直心外计境为尘亦复于身计我于尘计所种种妄执者计我之相即蕴离蕴等也分别六尘者即此一识以分别六尘故诸家名为六识也名为意识者结上所标也分离识者依于六根别别取六尘故故经云一根既返源六根成解脱(此文是判观音菩萨反闻于性余即皆通故得圆通如上所引)闻复翳根除尘消觉圆净(云云)如世巧幻师幻作男女虽见诸根动要以一机抽(即论中一识应六根也)息机归寂然诸幻成无性六根亦如是元依一精明分成六和合一处成休复六用皆不成尘垢应念消成圆明净妙据上等文皆是一体成多用故云分离识也分别事识者又能分别过现未来种种事相故经云识清净故乃至身意亦复如是者经以闻尘耳根耳识各例于余四以同上见尘眼根眼识清净等故云亦是也若疏家即攒就上一处一时释义故此云上皆释竟。

　　疏然八下二通妨释第七谓更委细重显见闻等尘合当第七识之义也然前消文已略含释缘义意未尽故此委论今据前后具释此义总有其五于中一门合外以出体已在前销文中释了今余四者文四一合本以出体先举疑而指体也义当下出体以七下合本故瑜伽下引证由二必相应故举八已自含七是以此中无别七也。

　　△疏又七下二合末以出体三一正释谓六是七之末故言必内依末那等者末那梵云讫利瑟吒耶末那此云染污意谓与四惑俱名为染污(我痴我见我慢我爱)恒审思量名之为意(思虑第八度量为我法也八恒非审六审非恒前五俱非故唯第七佛出末那名假施设也)疏故上下二出经意疏故论下三引例谓起信亦于说梨耶次便说意识无别第七矣论中说黎耶三细已便云以有境界缘故复生六种相一者智相依于境界心起分别爱与不爱等(余五云云)分别爱不爱等非末那之行相又云以依心意意识转故等(相是六尘也如上所引五意)楞伽者彼经略说有三种识谓真识(约不与妄合如来藏心为真识也即自性清净心)现识(第八也故彼经云如镜现物现识亦复如是即三细中第三也举粗显细俱摄三分)分别事识(余前七也据此亦无别第七之体上皆清凉所释若藏和尚即云分别事识不克体局第七清凉约别义含于七故故此二释意亦不违“故前云合转相为见尘”合六含七为见尘正缘义势含隐之故不指的别配又彼经自释云攀外境界名为事识不言起事识然后攀外即知事识不是末那前但约能攀能起义边以释见闻等尘同清凉也今但说所起事识非末那同藏和尚也良由六七非即非离故前后说相望小差耳)。

　　疏皆由下三总结内外问圆觉楞伽及起信论何意皆不别出末那故疏答云皆由第七等也此是藏和尚起信疏释尔计外我所者起信云意识者(标前六也)即此相续识(五末那中之第五也即者非别体也)依诸凡夫取着转深乃至随事攀缘分别六尘名为意识(即此一识约相续不断但名为意约分别六尘即名意识也)广如前已引释讫(法相宗但云内缘者唯取合八一义)然此亦不乖法相宗中以思量为第七行相也以合内合外皆亦是思量之义故由上等义不别说第七之体然复有二意故不说一者前既说梨耶即末那必执相应故不别说(如前引瑜伽必二识相应)又如前云由第六缘外时必内依第七为染污根故又说六粗必内依七故二者以义不便故谓无明动真心成梨耶外境牵心起执染净第七俱无此义故不别说疏若不下四显经文势谓成唯识但排头各各分析八个心识行相故别出第七今此经论等本不是欲解释谓但欲显观行成时觉既圆明心即清净展转相蹑显心皆清净之义故须连前带后而蹑起也。

　　经六尘中疏二一六皆下释名于中初通名通名尘名境如疏可知又名六衰(衰善法也)及六无义(无善义也)此亦约凡夫说疏言色等下释别名眼所取者应谓眼所取名色耳所取名声乃至意所取名法也故名色等六尘也对根明境名色等故疏中但有一故字者意在略矣。

　　▲疏色有下二辨种类通则五根六尘总名为色如百法论中所列别唯眼所取方是六尘之色尘也有见等者色之粗细又有其三一有见有对色即眼所见也二无见有对色五根四尘(［声］香味触皆不可见然有对碍)三无见无对色唯法处所摄色也此三色中唯眼所见最显余二粗细如次可知就此唯眼所取粗显色中复有三种谓显色(青黄赤白光影明暗等)形色(方圆粗细高下正不正等)表色等(行住坐卧屈伸取舍等)疏声等者等于香味触也可知者例眼所取色等也然声复有因执受(因赖耶执受内四大种所发之声)因不执受(外大种即风铃铎等)因俱执受不执受(即内外两具四大所发之声即击鼓吹贝等)可意(情所乐欲)不可意(反上)俱相违(反二)邪(外道立言教)正教(成立教理引发)圣言量(见言见等)非圣言量等(反上)香有好恶平等俱生(沉等与质俱生)和合(众成)变易等(熟了始香)味有苦醋甘辛咸淡俱生(甘草等)和合(饮食等)变易(瓜果等)可意不可意等触有四大(依此有下冷等)冷暖涩滑及饥饱等疏唯意所取乃至法处所摄色者谓意知境皆名法处且如一百法中除十色八识余八十二皆是法处今又除八十一唯取法处所摄色也余之名体易见又非尘境之义故不取也此法处色中复有极略(总析众色至极少处即为此体)极迥(离碍方立故即明暗光影析至极微)受所引(因教因师领受引发律仪非律仪等)遍计所起(三性意识能遍计度境从此生名彼所起)及定所生(色从彼起故)若出体六尘各自为体(色为色体故)如前释六根之例(眼即是体等)此义易见故疏不言耳。

　　经四大中疏二初即于下出体不取等者谓不取发识故不名根但名内四大不取牵心故不名尘境但名外四大故云直取四大体也。

　　▲疏宝积下二释相经说四大各二者取意撮略引用之本文具云大王(佛为净饭王说之)地界有二种有内有外何者内地界谓身内有得(受也)有取(执也执受四大以为自体同安危故)坚者强者(强者意取碍义地以坚碍为性故)所谓发毛爪齿皮肉筋骨(云云)是等为身内地界谓诸身外所有不得不取(不执受也)坚者是名身外地界(余三大文势一一例此今但云坚者略也诸教皆云坚湿暖动是四大之相)言身外体等者具云风体风名速疾体速疾名此是外风界余皆易见。

　　经世间法中疏三一六根下释处生门义者生义即上句云是生识处门义者是心识起灭出入之门也。

　　▲疏一根下二释界三一正释界义各有分界等者眼根与识为界识与色为界等因义者识因六根而发因六境牵生根境又因识所变起也种族者如山中虎鹿诸兽种数各殊海中鱼鳖之流族类各别此十八种法亦尔故云种族。

　　△疏前为下二对说三科前为六二每一门中根尘相入也以迷界义故识与之混合不分故但成二矣二十唯识论中亦云六二法也解者息业者悟解此法根尘各殊心法又别意识明了不与相入无我无主即不起业便得解脱治我执者五停心观各治一病于中文云为着我众生说界分别观也但悟根尘识界分别各殊都无主宰即无我可执矣五蕴者变碍为色领纳为受取像为想迁流为行了别为识积聚为蕴义。

　　△疏前说下三通伏难难云世间诸法合有三科何得此经唯列于二故为此通。

　　▲疏四洲下三释诸有二初直释四趣者三涂修罗余者皆在弥勒章备释此皆是有下释有字义也。

　　△疏然梵下二通难难云上列四禅已收无想天净居天大梵天何得重例故疏牒起难辞云然梵王等也梵王有见者计劫初时都无众生唯有我天后见欲界已下渐有众生便计云是我能生于彼故有见也外道无想者六欲四禅皆有想心唯此无想故别列之第四禅中第四天分为二路一凡二圣圣则五净居也多是阿那含人居亦有诸圣后言异余天故者正是结成别举之理。

　　经出世法中疏二一然如下随文释二一诸佛果法四一释十力三一通释可知然十力名诸经诸论名小不同次第亦异今若一一和会繁碎难知若要广解即捡大钞缘不和会不能全依一家恐所习异者见名次不同即成惑乱故疏但直下出其行相更不标名再牒见其体相自然解名也今钞者且依华严梵行品各为出名令讲者有所标指。

　　▲疏一知下二别释此处非处智处是建立义是依义然建立果(善恶报也)与果为依能起果法故云处也智度云(然此所释依智度论不能一一标名)是处不是处如实知一力也释曰处者因果相当如杀等随地狱戒等生人天非处者反上谓杀等生天戒堕地狱等若如此者无有是处故言非也总知下论云此力是总余九是别故一切诸法等者正是总摄义也诸法不出因缘果报故处非处成就正见破于倒见无不具也故论释是处非处不必定言因果然亦不出因果故论云女身作轮王无是处二轮王出世无是处恶行生天无是处乃至佛有过失诸贤圣求外道为师诸贤圣自言是佛诸贤圣堕恶道皆无是处故知总论一切矣降伏下力之业用破非处也即无因恶因为非处知之故能破之知人等者论云既遍知已可度者度之不可者为作得度因缘如医知病可治不可。

　　△疏二知下即过现未来业报智论云佛知是众生业烦恼因缘故缚(指此门)净禅定三昧解脱因缘故解(指第三门)是一切众生三世三种诸业诸烦恼轻重深浅粗细佛悉遍知故名是力(却指此门)又云知众生过去未来现在诸业知造诸业处知因缘知果报二力也据论所释诸业与报相对有单有复论云业报智力者据论所说三性心中互受三性业报论云复次善心中受善不善无记业报不善心无记心亦如是(应云不善心中受善不善无记报无记心中受善不善无记报)及顺现等者论云现报业因缘故受现报生报业因缘故受生报后报业因缘故受后报不净业因缘故受苦恼报净业因缘故受无恼报杂业因缘故受杂业报然报与时互有定不定受其文甚广如大钞具有引释知所度下业用下皆例此可知至文更不指也问此与前力何别答前知所造此知能造又前是总相此是别相。

　　△疏三知下诸禅解脱三昧智也即前总中开此净业(对第二所知且总名净)论云禅名四禅佛知是禅佐助道法名相义分次第熏修有漏学无漏学净垢三昧深浅分别等八解脱如禅中分别相说禅摄一切色界定诸解脱摄一切禅定波罗蜜即是诸解脱禅定解脱三昧皆名为定定名为止不散乱也垢名爱见慢等诸烦恼净名真禅定而离爱见慢等烦恼如真金分别名诸定中有一心行不一心行常行不常行难入易入难出易出别取相总取相转治不转治如淫欲中慈心瞋人不净观愚痴人思惟边无边掉戏心中用智慧分别诸法散心中欲摄一心若不尔者名不转治及知等者生色界无色界果及出世三乘圣果(前知能修此知依所修现神通)。

　　△疏四知下诸根胜劣智也谓信进念定慧此五通生出世间法故名根也由前修念处正勤神足等三位故不可拔故前三至此总得名根于此五中复各有上中下品佛用此智知是根今世但能得初果不能得余但能得初禅乃至能得声闻中第一辟支中第一或是具足六度能得阿耨菩提如是知已或为略说或广说或善软语或苦切语各随宜得度故云知信等也(云云大钞广引缘起具释)。

　　△疏五知下即种种解智解即欲也论云欲名信喜好乐佛知众生二种欲作上下根因缘二种欲善恶种种别异谓好五欲如孙陀罗难陀等好名闻如提婆达多等好世间财利如须那刹多罗等好出家如耶舍等好头陀如迦叶等好多闻如阿难等(云云诸弟子)如是佛弟子各各有所好凡夫人亦各各有所好或喜淫欲瞋恚令舍不净增净者既知好乐有染净不同理宜令舍染增净也前云根者知宿惑多少此知好乐不同又前唯信等入道利钝之根此兼染净之好。

　　△疏六知下种种界智界即性也谓知诸众生宿有一乘根性或三乘出世性或五乘世出世种性(上皆习佛教成性也)多贪多瞋多痴等分性乃至八万四千(上皆烦恼相续随无明遇因缘成种种性)论云性名积习问此与前欲乐何异答性则种子欲则现行从性生欲习欲成性问若习欲成性与前第四力智五根何异答性通善恶根唯信等入道之根也知即时等者论云知众生如是性如是欲从是处来可度不可度必不必行何行生何处在何地(云云)今世可度后世可度即时可度异时可度异时可度之人佛能度是人声闻能度是人必可度(一一云是人)必不可度略说可度(一一云可度)广说赞叹折伏将迎弃舍细法粗法苦切软语(云云)。

　　△疏七知下一切至处道智也今言一切道者善恶不动等三行及无漏行也至处者五道是有漏行所至处涅槃是无漏行所至处故论云一切善道一切恶道一切圣道各各知诸道至处佛悉遍知名第七力。

　　△疏八知下即彼第九宿命无碍智今宿住者过去本生本事住宿世故名为宿住经名宿命者谓宿一期住寿本生本事也论云宿命有三有通有明有力凡夫人但有通声门人亦通亦明佛亦通亦明亦力所以者何凡夫人(得五通者)但知宿命所经不知业因缘相续是故凡夫人但有通无明声闻人知集谛故了了知业因缘相续生以是故声闻人亦有通亦有明若佛弟子先凡夫人时得宿命智入见谛道中知集因缘第八无漏心得断见故通变为明所以者何明名见根本若佛弟子先得圣道后宿命智生亦知集因缘力故通变为明佛用是明知己身及众生无量无边世中宿命因缘所更种种悉遍知为力问此与前至处智何异答前知前际随念趣因此知前际名姓苦乐等事。

　　△疏九知下即彼经第八天眼无碍智佛眼净过诸天眼见众生死此生彼时端正丑陋若大若小若堕善道若堕恶道如是业因缘受报皆能正知故名此力依天眼发是故此智名天眼智(十中独此从所依得名余皆从所知)此智能知生死名生死智(此约所知境也)论云佛用天眼见众生生死处凡夫人用是天眼极多见四天下声闻人极多傍见小千世界上下亦遍见问曰大梵王亦能见千世界有何异答大梵王自于千世界中立则遍见若在边立则不见余处声闻人则不尔在所住处常见千世界辟支佛见百千世界诸佛见无量无边诸世界凡夫人天眼智是通而非明亦如是但见所有事不能见随业因缘受生如宿命中说复次声闻人用所住三昧心中入余三昧天眼则灭佛则不尔心虽入余三昧天眼不灭。

　　△疏十知下永断习气智也佛以世智知自知他漏尽解脱知自者论云诸漏尽故无漏心及智慧解脱现在法中自识知我已尽等知他者论云声闻但知自尽漏诸佛亦尽他人漏(上来别释竟)。

　　▲疏然佛下三总相料拣论云问曰佛有无量力何以故但说十力答度人因缘故但说十力足辨其事谓以是处不是处智力分别筹量众生是可度是不可度以业报智力分别筹量是人业障报障是无障(此下撮略引之)三知禅味着不味着四知根胜劣五知所乐六知所趣七筹量解脱门八知先所从来九知生处好丑十知漏尽涅槃佛用十力度脱众生审谛不错皆得具足论又云初力为总总摄九力为度众生故于中分别有九力(云云大钞一一列释)。

　　疏一正下二释无所畏经云四无所畏者成实论云一切智一切漏尽能说障道及尽苦道若有人来如法问难我无所畏初一是前九智力第二是漏尽智力后二令他具足疏一正知下此第一正是萨婆若(此云一切种智)即无上菩提(二则涅槃四则利他)由知一切法故名一切智佛心岂有他正觉觉世间谓佛下论中先显其相后方结云一无畏等论初便云佛作诚言我是一切正智人若有沙门婆罗门(云云)下当具引若论文则每一无畏之初皆有此言(讲者便应一一悬引或任就疏总结处备之亦得)问佛何以一切人天之类不可坏得无畏答成实论云佛说二谛故不可坏凡夫无智亦不与诤又佛不与世间诤世间谓有佛亦说有世间谓无佛亦说无以其无诤故不可坏又真实论故不可坏不但随语皆自心知故不可坏释曰论指五义故言无畏五者一不住真俗故若住着即可破二善巧随机应之言无违诤故不可坏三不与世诤等者世间言有佛以即真之俗而应之世间谓无佛以即俗之真而应之然离真之俗是妄心所执故推征其理必亏于即真之俗故所说不可破也四但据实理非胜负心只由心无所得故发言不失五世人言论皆是强作道理佛所说者如人见青黄说青黄见长短说长短故定不谬如何可坏论结云故佛告比丘汝等莫但信我语当自知见自身证行又言汝求诸无诏曲者若我晨说夕得夕说晨得疏二尽一切漏及习者论云佛作诚言一切漏尽若有沙门等三说一切下文势准上成实论云不善及有漏善障解脱故然障圣道有其二种谓若执相不求真理则善与不善俱障若于教理信解真正依解修行之人则一切善法悉为助道恶不善法方为障道若就小乘圣道即唯欲为障说欲障道方为无畏四说出苦下论云诚哉我所说圣道能出世间随是行能尽诸苦若有沙门(云云)佛作诚言下四段皆云佛作诚言我是一切正智人若有(注释此者皆依论文)沙门(出家人)婆罗门(在家有智人)若天(地天空天)若魔(六欲)若梵(梵王及一切色界)若复余众(除此所余)如实言(若以现事若以因缘难)是法不知(与佛论何等法有人言不说外道经书有言论须弥斤两等有人言佛但涅槃一种道因缘是异法种种因缘佛或不知此后说者多是小乘外道有此疑者)乃至不见是微畏相(相名因缘我不见小小因缘如法能来破我者以不见故诸天外道有此疑者)以是故我得安隐得无所畏安住圣主处如牛王在大众中师子吼转妙梵轮诸沙门婆罗门若天若魔若梵若复余众实不能转一无畏等(备引一无畏以例三也故云我是一切智及是法不知余三中此二句则别名如本文余皆同矣)说此下二句是疏家撮略大意而结也问何故说四无畏答有人言若一切众生共知一切事尚难况佛一人而有一切智(此疑初无畏也余三例此各随义说疑情)欲断此疑难故佛自说无畏问何名无畏答得无所疑无所忌难智慧不却不没衣毛不竖在在法中如法即作是无畏相此四中初二显自功德后二利益众生又一三说智二四说断又如初示药草二示病灭三知禁忌四示应食问此是智何异十力答广(十力)略(无畏)说故又能有所作(力)无所疑难(无畏)自有智慧(力)无能破坏故(无畏)皆上句十力下句无畏故成实论云或性怯弱难知不善说等故说无畏(详有智是力能说是辨合之以为无畏也)。

　　疏智缘下三释无碍智二一依智度论虽全依论而初二与华严及诸论各有先后论则先义后法华严则先法后义今引经列名依十地论及清凉疏释相论云义无碍智法无碍智辞无碍智乐说无碍智义无碍智者用名字言语所说事各各诸法相所谓地坚相此中地坚相是义地名字是法以言语说地是辞于三种智中乐说自在是乐说于此四事中通达无滞是名无碍智湿相水热相火动相风心相思五阴无常相五受阴无常苦空相一切法无我相以是等总相别相分别诸法亦如是是名义无碍智法无碍智者知是义名字坚相名为地如是等一切名字分别中无滞是名法无碍智所以者何离名字义不可得知义必由于名以是故次义有法问曰义之与名为合邪为离邪若合召火时应烧口若离说火时应得水答曰亦不合亦不离古人假为立名以名诸法后人因是名字识是事如是各各有名字是为法是名字及义云何令众生得解当以言辞分别庄严能令人解通达无滞是名辞无碍智说有道理开演无尽亦于禅定中得自在无滞是名乐说无碍智释曰论以义为体相以法为名字故先义后法今疏意顺诸论及华严经名是标举义是显示夫解义先须释名名如前陈义当后说故法先义后余义则全依论。

　　▲疏若约下二约华严经即第九地经其文有十种四无碍今略用五(侧注者皆是释义)五中一者自相约总别以分法义经具云此菩萨以法无碍智知诸法自相(色变碍为自相等)义无碍智知诸法别相(如色有十一种相等)。

　　△又一知下二同相约性相以分法义经云以法无碍智知诸法自性(理同也同归于性)义无碍智知诸法生灭相(事同也同生灭故此下不具引经文但直释疏中取意用者)。

　　△又一法下三行相经云法无碍智知现在差别以义无碍智知过去未来法差别约三世以明法义是则当世而知名法智即法无碍也逆见过未能知现在名比智(比量智也)即是义无碍也。

　　△又一知一相下四无我慢相约真俗以分法义经云法无碍智知诸法一相不坏(第一义谛无我故云一相言不坏者不坏无我故若言我知无我我证无我则坏无我以有能所故也)义无碍智知蕴处界谛缘起善巧(世谛见我故)。

　　△又知一乘下五一乘诸乘相约权实以分法义经云法无碍智知一乘平等性(观不异也唯此一事实故)义无碍智知诸乘差别性(就彼根性有三乘五乘故)今且略举十相中五(一二三六七)以为例也观其文相皆法智知法体义智知义用故与智论名次不同后二则同者此四无碍虽皆智所缘境然初法义全是所知之境境义增胜由境差别众多故十中皆别后辞无碍但是以言辞说前二说二时乐说不滞无别义体以目何行相故经文虽一一各列四智之别后二义相皆同故今疏云辞则说于等也又亦辞则当法无碍乐说乃当义无碍也法有名数不可改强宣名数者则当辞句义义是义理义意由人巧说无定名句故智慧善巧妙辩机变之徒好乐说之随意而无碍也智论问力无所畏无碍皆智慧内有力外无所畏即具足何以复说无碍答力无畏已分别有人虽无所畏在大众中说法而有可碍以是故说四无碍智得是无碍智庄严四无所畏四无所畏庄严十力。

　　疏力等下四释不共法二一正释言力等者释不共之义智论问曰是三十六法皆是佛法何故独以十八为不共答谓二乘分有十力四无畏故(如舍利弗演法无碍佛赞善法性又那律天眼又佛说弟子中能师子吼等)一二等应言一诸佛身无失二诸佛口无失(多劫戒定慧大悲成就故拔诸罪因缘及习故)三诸佛念无失(四念处心长夜修故心无得失故)今意在文略都以无失结三业也四者佛于众生无贵贱敬慢怨亲等异故常观谁可度故观彼本来清净故五者定名一心不乱乱心中不能得见实事如水波荡不得见面如风中灯不得好照佛心如澄淳水如无风灯故无不定心问佛若常定云何游行说法答佛于诸法实相中定不退失故欲界有定入定可说法故六者众生钝根多觉苦受乐受于舍受中不觉不知而有舍心是为愚使所使佛于不苦不乐受中知生住灭时故念念心中粗细深浅无不悉知知已而舍或舍众入禅有人疑佛佛言我种种因缘知而故舍七者从此已下至第十二一一皆有无减字今疏略之最后都云无减者贯通前也初欲无减者欲谓乐欲佛知善法恩常欲集诸善法故修习心无厌足故故涅槃云一切善法欲为其本论中又说老比丘目暗自缝僧伽黎针衽脱语诸人言谁欲福德为我衽针佛现其前我欲福德无厌足人汝持针来比丘识是佛声白佛言佛无量功德海尽其边底云何无厌足佛言无有如我知恩分者我本以欲无厌故成佛是故今犹不息八者如欲中说欲为初行增长名进欲唯意业进通三业又欲如人渴得饮精进如因缘方便求饮欲为内精进为外又佛说法背痛小息令阿难说法至精进觉支佛惊起坐三问阿难汝赞精进义邪阿难言赞如是至三佛言善哉善哉善修精进乃至得阿耨菩提何况余道又佛种种度生遇诸恶缘不生懈怠九者于三世诸佛一切智慧相应故论问曰先说念无失今复说念无减与此何别答失名错误减名不及故异于前十者三世一切智慧力无畏无碍成就故慧无减如酥油丰饶灯炷清净光明亦盛佛亦如是禅定如油念如灯炷故慧光无减又世世闻法读诵思修问难故十一者无漏智慧相应故有为解脱一切烦恼习尽故无为解脱十二者于解脱中智慧无量无边清净故言知见者论问曰但言知何复言见答言知言见事将坚固如世有知非见有见非知故具言即无碍譬如绳二合一则牢无减者此二字贯通上六如前已说论问曰佛一切法中无减何故但六事中无减答一切自利利他中四事能具足欲求一切善法之根本精进能行念能守护如守门人善者听入恶者遮止慧照一切烦恼用是四法事得成办是四法果报有二种一者解脱二者解脱知见解脱义如先说解脱知见者用是解脱知见知是二种解脱相有为无为解脱知诸解脱相所谓时解脱不时解脱慧解脱俱解脱坏解脱不坏解脱八解脱不可思议解脱无碍解脱等十三四五者应云十三佛身业随智慧行十四佛口业十五佛意业亦如是论云佛一切身口意业先知后随智慧行佛三业无不利益众生故如经说诸佛乃至出入息利益众生何况三业诸怨恶众生闻佛出入息气香皆得信心清净爱乐于佛诸天闻香亦舍五欲修善故言随智慧行二乘无此事如憍梵波头得罗汉自食吐而更食又如波头摩波澌吒跳上梁抨毕陵伽骂河神等皆身口不随智慧问佛曾入外道众中说法都无信受者又曾在众中现胸腹及曾现舌相马阴藏相又骂诸弟子汝狂愚人汝死人食唾人又结戒不许比丘畜八种钵唯听畜瓦钵铁钵而自用石钵有时外道难问而不答又处处说有我又说无我说诸法有又说无如是等似身口不随智慧行身口不离意业意业亦应尔答曰不然于是诸事皆先有智慧谓入外道以种后世大因缘故止外道谤言佛自高慢故现腹者萨遮尼揵自言无人敌得我难而不流汗者来至佛所佛质问之皆不能答流汗淹地佛告尼揵汝试观我流汗不佛脱郁多罗示其身因是外道大得信向有人疑佛舌相故不得道故佛出舌覆面还入口中见者断疑得道有人疑佛马阴藏相不现佛化作马示之言阴藏不现正如是也见者断疑能集善根发菩提心如是等因缘故非戏论非无羞义佛骂比丘者有人宜以苦切语有宜软语皆得道故如駃马见鞭影即去钝驴得痛手乃行亦如有疮濡药唾涂即差有破出恶肉涂恶药乃愈又佛言狂愚人是软语实语所以者何三毒发即是狂愚故问前说三业无失与此何异答前不说因缘今广说因缘故谓由先以智慧起身口意故得成前三业无失(前果此因)又佛成就三种净业三寂静业三不护业有人疑佛何因缘成就如是故佛言我以智慧然后三业随智慧故(此上犹撮略引若要始终具见即览大钞)十六七八等者由此知三世故得三业随智慧行(以此释前段也)问过未无体现在不住云何能知三世答若无过未但有现在一念顷者佛亦不得成就无量功德又一心中亦不得有十力智等难曰若三世皆有者何等是无常等相无常名生灭败坏故若三世皆有便堕常见何以故是法未来中定有转来现在从现在转入过去如人从一房入一房不名失人如是即无罪福无生死有无量过咎答三世各各有相非过未有现在相又若无过未亦无出家律仪亦无五逆诸罪无死入地狱未来无业故无报是为邪见又我不说过未如现在相我说过去虽灭可生忆想能生心心数法如昨日明日火今日可生忆想现在心虽无作住相续生故能知诸法。

　　▲疏问无下二通妨顶相等者等于足下柔软如是甚多皆非智慧法不应在十八不共中又如佛身力如十万白香象力及神通力等皆不说(释曰说智慧者称性合体有理有义灭惑生解泯情入证其自然果报法但可欣乐而已不如其智故不说也)上从力等下指所用文言全依者谓不杂余论(于中用华严一科及或引余教皆自有科段指之若不言者即皆智论)非论次第备写名曰全依于中或全写三五行或一纸半纸余多阙略其文但取要者或但意用之义虽全是文或前却上来诸佛果法竟。

　　疏助谓下二三乘因法二一释助道二一总释疏三十下二别释三一牒经列数可知。

　　▲疏然但下二类摄出体言各八者精进中四勤为四更添进根进力精进觉支正精进故为八也定中四神足及根力觉支正道各有一定为八慧中四念处(此慧体邻此名名)及根等各一慧为八言念四者根等各一念也戒三者正业语命也信二者根力各一也轻安下各不言可知。

　　▲疏初四下三牒文别释七一释念处四念处者谓身受心法等四是念慧所观之处亦名念住佛令明记此身等四有不净等四之过念于此住名四念住又由此四得念慧住释之文二一通大小乘言种子者有漏业因及父母精血住处者生藏下熟藏上自相者九孔常流自性者三十六物究竟者䏺胀烂坏三受皆苦者为众生不了此身不净贪着生爱计之为乐观其三苦谓苦受苦苦乐受坏苦舍受行苦心无常者谓受乐故须观心念念生灭何暇受乐法无我者即五蕴皆不自在何有我乎治凡夫四倒者疏序已释疏又观下二唯大乘观是诸法无行经文其义破相又可详解治小乘者亦如前说。

　　△疏四正下二释正勤四念处下明来意也精进下蹑出体之势便释名也异外下释正字虽是下释四行相诸未生之恶誓令永不复生已生之恶皆不忍受断灭除遣未生之善发起猛利希愿获得已生之善不失不退数更修习成满究竟。

　　△疏四神下三释神足初列别名次牒释之乐欲者纯生乐欲于不善因缘对治于善因缘功德出离皆正审思察住一境念由此多修习故触一境性能害现行故名欲定无间者䇿励以断二恶修二善无休息故心谓等者由专心守护故得心一境性故名定也观名慧者由先闻正法故于定时内自拣择故名慧也以勤过下已识别名方明来意勤过者四勤也智火者念处也神即下释总名譬如有足者能往还能得能证出世胜法名神以世间胜法喻出世胜法故名为神将彼到此故名足(彼谓欲等此谓神通)然神足自体即是等持欲等四法皆是助伴。

　　△疏五根下四释五根言五根者根所缘境即四圣谛信者忍可谛理而为上首能起余四进者于前所信信理䇿勤而行(四勤)念者明记谛理不忘(四念)定者于谛理系缘一境(四足)慧者于谛理拣择是非此五下释根义由前下通难难云始入佛法即有信心云何至此方明信邪答初虽有信未有定慧不得名根故云由前三科此(此五)不可拔又进等前未成熟亦未名根故云前三至此等。

　　△疏五力下五释五力即前等者力有二义一不为他动即上句也二能伏于他即下句也障即是他内则损障外则伏魔梵等。

　　△疏七觉下六释觉支七者一念二择法三精进四喜五轻安六定七舍文二一正释疏文随列便释依杂集论五支释之言所依支者余六皆依明记之念而得起故自体支者择法是觉义故出离者由勤无间得出离故利益者由心喜得身安乐故不染污者皆离过义故次下四句如次释轻安定舍粗重散乱贪忧皆是染污义故粗重谓欲尘粗障转依谓心在定则转与通神等为所依故行舍者拣舍受也此行舍是善十一中之一矣疏虽一下二通妨谓此觉支成就在于见道见道迅速故刹那俱起恐疑云既一念起何得说七故此通云虽一刹等意云功能不同不可言一如七味香捣筛和合梵如麻子七香齐发所言功能不同者谓念除妄念择法除不正知余如次除懈怠惛沉粗重散乱掉举。

　　△疏八正下七释正道八正道者离于八邪开通涅槃故(此在修道位)文二一正释此文。

　　疏中列而便释言分别支者此能辨明余七是非取舍等也诲示者发语示教利喜故令他信者若语不契实或身无戒行不称所说非法贪求经营活命岂可令他信受行用今由此三皆正故云是令他信支言见清净者现量亲证或比量亲解非传他语而为说也戒净者上明解此明行也行解二法先须明信命者有漏之身理须资给但依教随日乞食随破乞帛等不为衣食故生心经营求得而守护系于身心即名净命清净活命故具说净命之相即次下依圣种等也圣种有四一常行乞食二着粪扫衣三石窟冢间树下随便而住四有病以腐烂药而治之亦名四依依此修行得成圣道故复名圣种五邪者一为利养诈现异相奇特二为利养自说功德三占相吉凶四高声现威令人畏敬五者称说所得利养以动人心将此五种以求活命故名邪命又有四邪一下口食合药种树二仰口食观视星宿三方口食曲媚权豪四杂口食咒术卜算皆如大小乘诸律论备说问离身语二业无别正命如何建立三种答婆沙云瞋痴所起身业语业名邪业邪语贪心所起二业即名邪命疏净烦恼者义同精进觉支中说正止举相者一掉举二惛沉故下句云不容受沉掉若失正念即掉即沉沉掉是随烦恼今正念能净之最胜等者此胜功德等由心攀缘散动故障之不发今以正定止之故云能净若能如上分别(见也)诲示(思惟)等(等于余也)即是道支之果疏上之下二总明次第有法喻对释详之可解婆沙智论皆有此文并以树况道品故名道树。

　　疏超越下二解余文三身等者身谓法报化智谓大圆镜等如文殊章说眼谓肉眼天眼慧眼法眼佛眼通谓如意天眼天耳他心宿住漏尽地谓十地度谓十度六度果向谓须陀洹等各四缘谓十二缘谛谓四谛处即十遍处定即八定九次第定等者等于余所不说一切无漏功德疏尘劳有八万四千者释所治也古来释云众生烦恼根本有十然一惑力复各有十即为百计应分为九品但上品重故开为三品中下轻故各为一品合为五百复于内外境起谓自五尘为内以他五尘为外一一各五百即为五千别迷四谛则成二万并本一千则有二万一千依三毒等分成八万四千(更有二说不能繁叙)一一对翻下释成所治谓本由迷真净故成妄染今悟染本净故无加减故清凉云遇三毒而三德圆入一尘而一心净又有云六贼翻作六神通等余如疏引起信论证。

　　疏问世下二总料拣三一问答料拣二一问可知疏答前下二答二一结前标后疏谓若下二以义正释五一法说疏如有下二喻明疏观智下三法合疏故下下四指文疏秪缘下五以理结定文并可知。

　　▲疏然上下二明染净相由二一指配科段疏五段下二正彰染净由不觉者对上觉圆明故名赖耶者对上显心清净乃至处界诸有一一翻对本经言对治此等者正判此经称性真实翻染行相。

　　▲疏然无下三通伏难难云经中先说诸佛力无畏等后说道品因等文岂非倒故答云若约人等也据法本末者据真实法理本来是佛(此是常住之果故名本也果也)然多劫迷之故成垢染须修习万行翻于漏染(渐修故云末也因也)疏亦如下引证言根本等者论云若因灭(论以根本无明为因故生业相转相境界相)则缘灭(缘则境界相与后六粗为生起之缘故彼疏云无明为因生三细境界为缘生六粗今言因灭则缘灭者彼疏释云得对治无明灭时无明所起现识境界亦随灭)因灭故不相应心(三细也细故无心心所相应粗显之相)灭(亲依无明因生故无明灭时亦随灭)缘灭故相应心(六粗前四也其相粗显是心心所相应也)灭(以四粗亲依境界缘生故境界灭时亦随灭也)今引此以证果先因后者以根本无明灭时佛果则显今既先由无明灭方得境界等枝末不觉展转而灭则果先因后对治展转枝末是万行因法故经自他正报云一切实相者既历法已尽故但通相蹑之义如疏释思之可见疏二一然凡下正释义疏此乃下二通妨难难意云若修观行者一身觉性净故得十方众生觉性净者应可一人修道多人成佛故疏通云此乃一人悟性知一切众生本性等。

　　经依报中疏二一国土下别释此文皆由自心者净名云随其心净则佛土净众生劫烧等者法华经云众生见劫尽大火所烧时(火灾坏器时也事在贤劫章中)我此土安隐天人常充满螺髻等者净名经中螺髻梵王云我见释迦牟尼佛土清净譬如自在天宫(随天业识所见)舍利弗言(即鹙子)我见此土丘陵坑坎荆棘沙砾土石诸山秽恶充满(随人业识所见)于是佛以足指按地即时三千世界若干百千珍宝严饰譬如宝庄严土一切大众叹未曾有而皆自见坐宝莲华况乃下道理转谛的也且如上说心随染净之缘尚能于染见净况心冥真性染净俱清净邪身土依真者如前引华严云普贤身相如虚空依真而住非国土上来正释此段经文讫。

　　▲疏然上下二总明相蹑翻对未觉之时妄法生起次第释成觉了还相蹑为次第矣。

　　经空色同如中疏二一第二下叙科意此当泯绝等者即真空观中有四句前七段即诸法即空净不待除却诸法故当第三句空色无碍观今空色俱如同于觉性称性不动故当第四泯绝无寄观。

　　▲疏蹑前下二正销文二一释前四句三一正释于中有法说喻明疏故法下二引证并如文详之疏然诸下三释疑疑云诸法即事觉性即理今既二法平等便当理事无碍何得科判在真空观中故此牒疑辞便释云夫理事等也。

　　△疏还如下二释后诸句还如前七段等者释结例之文也。

　　圆觉经略疏之钞卷第八
卍新纂续藏经第 09 册 No. 0248 圆觉经略疏钞


　　圆觉经略疏之钞卷第九

　　圭峰兰若沙门宗密于大钞略出

　　经理事无碍观疏二一据法下略示观门然观门须亲从口决听受难可以文字释之释之即甚繁广难为节略故但与连续本文而已下亦准之一理遍事者观文具释云谓能遍之理性无分限所遍之事分位差别一一事中理皆全遍非是分遍何以故以彼真理不可分故是故一一纤尘皆摄无边真理无不圆足二事遍理者谓能遍之事是有分限所遍之理要无分限此有分限之事于无分限之理全同非分同何以故以事无体还如理故是故一尘不坏而遍法界也如一尘既尔一切法亦然思之此全遍门超情离见非世喻能况(此下又以喻释之)如全一大海在一波中而海非小如一小波匝于大海而波非大同时全遍于诸波而海非异俱时各匝于大海而波非一又大海全遍一波时不妨举体全遍于诸波一波全匝大海时诸波亦各全匝互不相碍思之释曰上以海喻理以波喻事显其遍义如全一大海在一波中况无边真理全在一尘中如一小波匝于大海况一微尘遍无边真理其非小大明各不坏相又同时全遍诸波海非异者喻真理全遍诸法中而理非多俱时各匝于大海波非一者况事遍理而事非一故法喻相对道理极明况观门中此后更有两重问答亦是蹑此海喻而起可以文详说不能引之或但用前喻足销疏矣三依理成事者文云谓事无别体要因真理而得成立以诸缘起皆无自性立故由无性理事方成故四事能显理者谓由事揽理故则事虚而理实以事虚故全事中之理挺然露现五以理夺事者谓事既揽理成遂令事相皆尽唯一真理平等显现以离真理外无片事可得故六事能隐理者谓真理随缘成诸事法然此事法既违于理遂令事显理不现也经云法身流转五道名曰众生故令众生现时法身不现七真理即事者谓凡是真理必非事外以是法无我理故事必依理虚无体故是故此理举体皆事方为真理八事法即理者谓缘起事法必无自性无自性故举体即真故说众生即如不待灭也九真理非事者谓即事之理而非是事以真妄异故实非虚故所依非能依故十事法非理者谓全理之事事恒非理性相异故能依非所依故是故举体全理而事相宛然(下亦观文)此上十门同一缘起(前前必具后后后后亦具前前方成无碍义矣)约理望事有成(三依理成事门)有坏(五理夺事门)有即(七理即事门)有离(九理非事门)事望于理有隐(六事隐理门)有显(四事显理门)有一(八事即理门)有异(十事非理门)逆顺自在无碍同时深思令观明现。

　　▲疏今言下二配释经义但约观门义而详之即见文二一配观门疏言觉下二释经义经周遍含容观疏二一第三下略释观名准法界观此亦有十门疏既不叙亦不能繁引但略释观门名其辨事法无碍重重如要广文即检大疏大钞言举一尘遍一切法中者释周遍义含一切法在自尘中者释含容义一尘既尔下例明诸法故云周遍等结指观名然虽略释理犹未明今更以喻显譬如虚空有其二义一周遍义谓此虚空普遍一切色非色处故二含容义谓十方法界情器等诸法不出虚空中故如空既有此二义尘等诸界亦然以诸事法皆同真性而容遍故(释其所以次下即明)有云须弥元不有芥子本来空将空纳不有何处不相容此释乃都不晓此理须弥既不有芥子又空二事总无将何容纳将空纳空无此理也智者详之。

　　▲疏举所下二正释经义二一释法疏如一下二释喻三一正释喻相疏室中下二配法释义疏所以下三释其所以问有何所以得令诸法如是融通无碍故疏答云唯是真心等也然法相宗唯心之义但唯有为生灭八识此宗究实唯是真如之心如起信备说此亦前后频明就中普贤章约五教说唯心最广今此意者诸事与真理既但是一真心源(即此一心毕竟无生灭变异离一切相即名真理即此一心如明珠能现诸相即名为事故论开一心二门)真理周遍含容时事岂独不遍不容邪疏皆如幻梦者犹如幻师能幻一物以为种种幻种种物以为一物等华严云或现须臾作百年等一切诸法业幻所作故一异无碍言如梦现者如梦中所见广大未移枕上历时久远未经斯须故论云处梦谓经年觉乃须臾顷故时虽无量摄在一刹那如影像者一切万法略有二义一皆如明镜含明了性一心所成故二分别所现如影像故由初义故为能现由后义故为所现故一切法互为镜像如镜互照而不坏本相华严又云远物近物虽皆影现影不随物而有远近疏与所依性非一异者如大疏第二第三门释然亦是法性融通之义谓事与理若但非一便成理外之事即互相碍不可相遍相容若但非异便成唯理又无事法可说说何遍与不遍理唯一味亦无可遍可容今则理事融通故得具斯无碍今且偏约不异义言之(其中常含不一义)谓不异理之一事具摄理性时令彼不异理之多事随所依理皆于一中现(此是与理不一之一也)若一中摄理不尽则真理有分限失若一中摄理尽多事不随现则事在理外失今既一事之中全摄理多事岂不于中现故华严序云理随事变一多缘起之无边事得理融千差涉入而无碍故此次云故得遍多等也然准华严疏述事事融通所因具有十义一唯心所现故二法无定相故三缘起相由故四法性融通故五如幻梦故六如影像故七因无限故八佛证穷故九深定用故十神通解脱故十中随举一义即见诸法融通无碍十中前六通约性为德相因法尔如是七约修因八约果德九十通于因果今用四门即第一第四及五六也。

　　经顿同佛境疏二一大文下科分二随释。

　　经法中疏总指圆彰等者经文从证得诸幻灭影像故已来终于无坏无杂皆觉成之相也疏三念境者诸大乘说佛于三种人边心无有三一恶心以刀割佛左膊二敬心以香涂于右肩三无敬无恶不割不涂佛于割者不以为恨涂者不以为恩不涂不割者亦无分别今观行成就之人只于观行中时用心全同佛也佛说三境今说八境但文广略无别义类若约能对之心行人即出观时未除分别佛则究竟如然经云不与者不许可也故孔子数云吾不与也意是不许矣余不求不厌等皆可知疏举八境下乃至引证皆释成此科的是用心同佛之义意未说境恐见八境谓是通论故拣之也次所引文即其次两唱经文便是。

　　经喻中疏无别分析者意明眼识但有自性分别无计度等分别杂集论云分别有三一自性分别二随念分别三计度分别今八识中第八识及前五识皆为现量现量所得(自然于境显也)即自性分别也任运自然分别不待起心筹量比度故如法华等者前二十五有文中已说梵王计众生为子众生计梵王为父诸经论皆判为邪见西域一切众生从古来相传有此妄计佛于法华经中乃自云譬如梵王是众生父岂佛亦邪见邪但且随俗易信易领之处而为喻也今举目瞳为能见之眼光非佛不解但随俗可见之边喻之令解问此经净土所说何有凡俗答经文每段皆云为末世众生岂只为诸菩萨邪若只为诸菩萨菩萨皆是极位岂不解此中诸法而要佛说邪故知但以被于群情故说经也况下流通分中即八部等皆具。

　　经见境同中疏二一近结下释行成见境言尚见持毁者前但云不敬持戒不憎毁禁不言亦不分别是持是毁若见持毁等八境差别岂同佛见故先泯之云无修无成等也疏冥一如下二句是华严序文谓冥契本源而无能契于事于理无分别心亦非无记但不计有与不有空与不空故千万纷动之法自然不动不动即无二相故云寂灭无二。

　　疏即于下二释见境无差二一释依报平等二一释前诸句二一正释法喻华严十大数者彼经僧祇品说也言十者下应云一阿僧祇二无量乃至十不可说不可说等疏恐文繁故不列一二三等字疏亦如善财等者善财南方游历诸善友总五十五人古德摄为五相第一有四十一人寄位修行相(初见文殊一人寄十信余四十人如次寄三贤十地)二见摩耶夫人等十一人会缘入实相三见弥勒摄德成因相四再见文殊智照无二相五见普贤显因广大相今则第二相也摩耶是佛母能生化身之佛表此等觉之位会前差别地位事相因缘入于一实同于妙觉诸佛故名等觉等觉之智亲生妙觉法报真佛故以佛母寄于此位也得愿智幻等者经云摩耶告善财言我以成就菩萨大愿(愿为一切佛母故)智(权实二智也权智能起大愿能成幻事实智即般若生佛真身)幻(幻有二义一愿智体虚当相名幻二即智所作生佛等事皆是幻也)解脱门是故常为诸菩萨母(托胎生时未名佛也)如我净饭王家右胁而生悉达太子现不思议神变乃至尽此世界海所有毗卢遮那如来皆入我身示现诞生见一切世界等者此位有十一善友今是最后德生童子有德童女得菩萨幻住解脱故见一切世界皆如幻住幻境自性(即所入之实也)不可思议(上皆经文)评曰既于此位中始终皆幻由观诸法如幻故得入于一实等于诸佛名等觉位正与此一科经同今科此云同佛同即等也佛即觉也今经云诸佛世界如空华者幻与空华义无异也疏染污众生等者彼经云有世界海微尘数劫转变差别所谓法如是故世界海无量成坏劫转变(世界海下皆例有)染污众生住故成染污(法界品云大王未出时泉池皆枯涸等)大福众生住故成染净(人天福命多染少净故先云染法界品又云大王今出世粳米自然生等)信解菩萨住故成净染(地前未断障故非纯净净多染少故先云净也)等者等余七句(经有十句疏中用三)谓众生发菩提心住故世界纯净乃至十也三成坏相者然世界成住坏空皆二十增减住满二十劫即到坏也劫欲坏时十九劫中坏有情类唯一劫中坏器世间坏有情者初阿鼻狱等次鬼畜四洲六欲皆怖火灾不造欲界善恶等业皆习二禅死即上生更不生鬼狱人天等十九劫中有情已尽次坏器界初日光四倍热次生三日乃至四五后七日并现火洞然起气冲初禅亦上生去世界既空又经二十劫复又劫成初大风持界从二禅天云布三千界雨如车轴风遏不流结冰作金轮次水轮先成梵王下界次渐成风鼓清水成须弥七金等山随成有情住滓浊为四洲乃至地狱咸海外围方名器界立二禅福尽下生阎浮初有身光及餐地饼林藤自然粳米后因渐恶光及地饼等灭即有日月及耕种等以渐恶故生三涂等怖罪修善生三洲六欲乃至梵世乃名成劫疏增减者人寿上从八万岁百年减一年乃至十岁又却寿增每生男女寿即倍父如是渐增还至八万故名增减也缤纷者撩乱之状也。

　　▲疏问然下二通妨引证其两重并如文可见疏明此下二释后二句如文。

　　疏始知下二释正报平等二一总销经文疏然说下二别释生佛三一叙意标门疏一者下二依门别释二一略辨前五有部者萨婆多宗也经部即不为此计唯悉达者余诸有情皆无佛性终无成佛之分三无数等者此教意明从初发意六度修行三无数劫五位伏断十地满足四智圆明于色究竟天受佛智职名成正觉相尽性显者谓此教说一切众生本觉真心本来离念不如实知忽然念起生住异灭念无自相不离本觉内外熏力始断灭相终至生相一念相应得见心性心即常住名成正觉华严说十信等者经文云若与如是观行相应于诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由他悟故彼疏释云佛智何深精迷谓远情忘智现则一体非遥既言一切法即心自性今理现自心即心之性已备无边之德矣觉心则理现理现则智圆若镜净明生非前非后非新非故不由他悟是自觉知一切法是觉他成就慧身为觉满见夫心性岂有自他寂而能知名为正觉一念悟时名为佛者谓无始迷倒妄认众生一念悟时全体是佛如梦身相梦时非无悟即自身岂待长养故论云亦无始觉之异华严云若离妄想一切自然无碍等智即得现前如尘破经出又广博严净经云有三男子诣佛礼足作如是言世尊我等今于此法能信解不生疑惑第一男子白佛言若作是说我是如来此言便是正说所以者何我于此法不生疑惑(第二男子云是世尊第三云佛其辞皆同)尔时会中百千众生心皆扰动不安本座皆作是念无有二佛并出世间今此男子何故发如是言阿难腾大众意问佛佛说偈印许偈云能知过去如亦知未来如见一切法如是故名如来不畏于生死正住生死中化度诸众生是故名世尊觉无明无知其性无所有已得于明智是故名为佛菩萨处胎经云或有众生朝发道心即得成佛诸大乘经其文非一达磨禅宗即心即佛是斯意也。

　　△疏六者下二具释第六二一正释本来成佛者论云四相俱时皆无自立本来平等同一觉故涅槃论解微密义云身外有佛亦不密身内有佛亦非密非有非无亦非密众生是佛故微密。

　　△疏故华下二引证文有两节可如理详之彼疏问云此中之成为理为事若是事成云何皆同一性无性若是理成云何八相疏自答云此是华严大节若不对诸宗难以取解今约五乘五教而辨然诸众生若于人天教中观之具足人法二我若于小乘教中观之但是五蕴实法本来无我若大乘始教法相宗即说唯识所现无相宗即说幻有即空人法俱遣若大乘终教唯如来藏具恒沙性德故众生即在缠法身法身众生义一名异(犹据理说)若大乘顿教则相本自尽性本自现不可说言成佛不成佛等若依此宗(华严宗也)旧来成竟亦涅槃竟非约同体此成即是彼成难曰若尔何以现有众生非即佛邪答若就众生位看尚不见唯心即空安见圆教中事如迷东谓西正执西故若诸情顿破则法界圆现无不已成犹彼悟人西处全东也若尔诸佛何以更化答众生不如是知所以须化如是化者是究竟化如是化者无不化时然上六门初门众生无成佛义次门五分中唯许一分半众生定待三祇功满成佛后四门一切众生皆许成佛于中三四妄尽觉显是为成佛五顿悟无妄即名为佛六本无迷悟元来是佛又中间四门次次相望前延后促又前二事成次二事同理成五唯理成六皆无碍。

　　▲疏今经下三指经对示如文。

　　经称实同中疏二一蹑前下释前二句言能依之梦者喻取相之心见生死涅槃可厌可求释经生涅如梦之言必有所依之人者喻圆觉妙心也即此所称之实平等不坏之性故科云称实同也神游者汉武帝故事中说武帝欲验占梦者真虚乃召之假为问曰朕梦见殿上二瓦化为一双鸳鸯飞去是何祥也占者对曰主宫中有暴死者语讫监司奏宫人相杀帝惊异谓占者曰朕之戏言何以成验对曰梦是人之神游陛下欲言即是梦也亦见闻气分者智论说有五梦一热气多二冷气多三风气多四见闻多五天神与广如彼说今说第四耳谓昼未睡时见闻事境多种故睡时虽六识昧略无所分辨而见闻气分任运所缘由带睡故虚妄颠倒名为梦也但了梦体等者然余喻皆带自他唯梦喻克体故大璎珞经说过去有佛欲说法时令大众眠梦中说法令增善根觉得道果亦表万法皆梦大梦之中必有大觉之明矣疏当知下二释后四科四段经文如疏所列。

　　经偈讽中疏略于第一起行者释长行四段偈颂唯三之义也上来释普眼章已竟。

　　经庆所悟中疏一切行位根本者万行皆依信解真正故经云如来圆觉已下皆所依也渐次方便者能依也举所依以贯能依拣无解之行显是顿悟中之渐修故普贤用心之门犹通万行况圆信顿解邪疏后必蹑前者大科云前前不假后后后后必蹑前前经难所疑中疏蹑前段者由前普眼章云众生本成佛道约文叙起疑之所以疑有三句一谓先真后妄二谓说妄为真三牒而纵之责无穷过三句并如注配疏此上三难下释成难意言成佛义等者天真成佛无所不成非除却妄染尘劳添益真净功德不增不减故众生本来成佛亦然故云等也故前云如来藏中无起灭故无知见故究竟圆满遍十方故生否应齐者谓生与不生也疏文务简故只着一否字众生及如来俱无生故皆应不生烦恼若云无中不妨生者皆应生也因违现事者因位凡夫之流现见贪瞋炽盛惑病昭然如何言无故云违也进退下二句显刚藏所述疑情也进者凡同佛退者佛同凡皆有上失故不可也有斯云者正指问目然佛顶经富楼那亦有斯难彼云若此妙觉本妙觉明(此云本成佛道)与如来心不增不减无状忽生山河大地诸有为相(此云后起无明)如来今得妙空明觉(此云一切如来)山河大地有为习漏何当复生(此云何时复生一切烦恼)将彼对此昭然可解。

　　经结请中流二一据此下通释前文诸典无文者但指古今所疏传当代之经论宗教众皆传习者悉无此文非谓都无佛顶经中亦有此问故如小提堰中水少碾硙停废亦名无水非全无水故疏序云了义匿于龙藏是以佛说权教云众生无佛智慧亦据隐匿云无覆相者谓佛说法或随自意或随他意权实难测此义广如悬谈中辨疏开密藏者涅槃说具缚凡夫能知如来秘密之藏疏由此标目者指经题也只由决了此疑故名了义经矣。

　　▲疏通论下二别解疑悔二一释疑言疑者是根本也文二一叙四一通释于诸下二句出体相能障下二句辨业用能障信心者信清疑浊故障善品者一切福利巧德善法品类犹如宝山人若无手即取宝不得到即空回信如有手疑如无手故不能取功德善法之宝是为障也皆是唯识论文疏别显下二别释天台依智论说矣五盖者一贪欲二瞋恚三睡眠惛沈四掉举恶作五疑也疑自者我是凡夫根钝障重如何入得圣道疑师者彼人三业四仪如是岂能利我或疑云虽悟解精通岂能尽心教我疑法者依此而修岂定得解脱一切苦恼邪疏如有下三喻释医喻师药喻法疏今三下四会此经云已起者现疑也已现于心识故未起者谓钝根人乍闻但随语领解信受不解生疑已后遇人难之或自思惟觉理似乖又不解通决便生疑心圣人预防此事种种屈曲预为举起可疑之处而通释之金刚经节节断疑乃至经终二十七段亦是此意故天亲论云自此已下一切修多罗示现断生疑心(示现者显示也)偈云及断种种疑亦防生成心今皆含者刚藏所问本为众生众生闻说本来成佛之言利根便生此疑(是已起也)钝根者当时但且领受(是未起也)他日思惟或可始疑或因人将此难之或来世等方始起疑故云皆含也。

　　△疏然断下二断知境从心起即悟非定有了万法皆无所得即知唯有真如是诸法之性余皆例知者若疑无因果令观十二因缘若疑自性无恒沙功德妙用令观恒沙烦恼一一空无自然翻染显真皆成功德如论中说。

　　▲疏悔是下二释悔言不定法者六位心所中不定有四谓悔眠寻伺也唯识云于善染等皆不定故悔谓恶作恶所作业追悔为性障止为业今据五盖亦是定障而因掉后生悔掉有三业谓身好游走杂戏坐不暂安口好吟咏无益戏论心情放纵攀缘世艺诸恶觉观然掉戏时未在缘中后欲入定时方始悔前所作忧恼覆心故名为盖盖者如作大重罪常怀思悔悔箭入心后坠恶道若人罪能悔悔已莫复忧如是心安乐不应常念着反自疑悔者有二意一者不知自身心本空元是佛体心外求佛取相积功勤苦多时后悟佛在自心悔前妄苦转乖真理如志公云得理反观于行始知枉致功夫二者顿悟心同佛心是我真体四大缘虑皆同客尘遂委身弃命不顾荣乐或舍名誉或舍资财及声色等心心趣佛念念还源如是多时但喜弃妄同真不久具佛功用后忽被人依刚藏问目难破或因自思惟觉此妨难通决不得却自疑悔悔前枉舍却众多荣利等事未必师成佛道。

　　经赞许中疏如来之密藏者依士释也如来是人密藏是法依人显法故下答者经云生死涅槃同于起灭妙觉圆照离于华翳如是显示秘藏即开刚藏所问本求此答三业者动身发语之思及思当体也业具者身口意也非色现色等皆如华严广明也疏前顿同等者准论中信根成就是初发心住初发心住即成正觉故普眼章末观成同佛义当此矣信根者信若决定即名为根根有二义一持自体二能生长经长行中疏二一第四下科分言正说者若但看经文直是刚藏腾前章经文而难如来通释而已若始终详究更有甚深意趣谓从经初乃至普眼章末以悟解力慧已清净未修习故心未清净故刚藏知机为发此问佛责分别流转之见及未断轮回之过令觉未了章末又再劝云是故我说永断无始轮回根本至弥勒问轮回根本佛令断爱方是净心之门慧净心净方成定慧之力方得二皆解脱是故经文显示修行之妙门也反核起疑本者然答此问目可以神会难以言宣故先反核令离名言相离心缘相悟其意深矣。

　　▲二正释经总指轮回中疏四蕴为世界者金刚经云如来说微尘非微尘是名微尘如来说世界非世界是名世界无著判为色及众生身搏取中观破相应行住(十八住中第十住也)色是色蕴及众生身是四蕴经云微尘者折破粗色至于极微故经云世界者以不念方便破四蕴也折破粗色义色空章已释彼经至下又云所说三千世界则非世界等无著还释云此破名身世界世界者众生世界故评曰然彼云世界一向约情今此经中云世界则兼情与非情故上云总标情器谓有情世界及器世界也器为世界人尽不疑众生为世界学寡者即疑故引无著论唯证情界问何妨彼经云世界则唯约情如何定知此文兼情故疏下句答云若不约情何成轮回况经文明言念念相续种种取舍皆是轮回未出轮回而辨圆觉彼圆觉性即同流转譬如动目等乃至法合末云何况生死垢心等岂可但名非情又且诸经论皆说有情世间器世间世间世界但名小异何信二种世间不信二种世界又世界亦名国土国以人为本故人皆逃亡破散便云国破岂是山川土地崩陷名国破邪故知世界兼人矣况经昭然疏次六对中创变者一念业相转成能见故变为境界相也极证者地位满足舍异熟识也问证极则出轮回何以结云皆是转回答此六对法皆是所计之境约能计之心是轮回故所计之境亦流转今计度云世界最初从心变起直至成佛方得终尽即此计度是轮回之见也权教学人计有染净故云初变终证此宗不然本无世界可除亦无法界可证本亦非染今亦非净故下经云本无菩提及与涅槃亦无成佛及不成佛无妄轮回及非轮回据此道理何有创变之始极证之终故实教宗中指权教云但有教文而无实果疏住劫等者成住坏空义如前释现行等者就情说也现行者能计心境相应时也调伏者息伏其心令不起念念不起时境不独立故皆指也如无想定或无想天或四空定之类也然前六对初二对通于情器次三对唯约器此一对唯约情也疏惑业袭习等者此中有三重展转以明流转之相三重者即当惑业苦三道也谓惑是烦恼道即贪瞋痴等根随烦恼业即业道谓善恶不动等报应即苦道谓三界所受身也此中犹约展转枝末若就根本而论即由无明迷真执妄起惑造业轮回受生此义广如金刚钞辨言袭习者袭谓承袭即相续义习谓熏习即习学义谓后念习前念相承袭续展转无穷纶轮者皆约喻以明报应无尽义如车轮转疏文或可但云沦转亦得沦者沉没义没而复出无穷无尽故云沦转若依此文即不取沦字也然袭习纶轮即成唯识中十二因缘前前为因后后为果之义于生老病死身复起无明故轮回无有穷尽言无明无因老死无果者且约一周义说非不终而复始故唯识颂云由诸业习气二取习气俱前异熟既尽复生余异熟二取惑也余可配知惑业皆是习气故此总云袭习劫波者此云时分大劫小劫长时短时下至刹那皆名时分众生从无始来经历碎世界为微尘数劫及河沙数之劫轮回受苦相续无穷不可止遏惑业令休息灭绝生死令穷尽莫者无也不也疏我我所者我是有情我所是器界苦所依者是四大身余文可解。

　　经法中疏梦见实物者假如有人在书窗下作梦还见卧书窗下虽身处皆实然现见者元是梦也经喻中譬如动目等者喻文有四对也初喻中疏言由目数动水成波者如人动转眼睛或手研捏眼角眼即所见或倾倒转动或一物成二种种回转一切皆然今但云水者由水或时有不因目动自有别缘而动摇为波则动目者疑其自尔不知因眼余物不然故唯水喻次眼识纯者释定眼也意取钝滞不能迅速趁及乃见火旋成于轮相故云定眼非谓凝然坚固永不移动方名为定如有人取一杖枝火烧头边半寸已来炎赤便以手搓旋之即见赤轮之相杖枝若长而稍曲轮相即转转宽大据其所见可若三尺二尺围岂有半寸之火忽然宽展故知但是眼识钝滞不迅速趁他火轮不及便似周围皆是火也经但云眼者说时随世泛言疏兼云识者释义须克取亲能见者然水波火轮但是眼之动定喻于圆觉中见凡见圣但是流转妄心岸移月运但是云驶舟行亦同此也驶者奔疏急走之相经结指前疑中疏未是答难者有人造疏云从世界生灭至此是答初难空华喻答第二难金矿喻答第三难故此潜拣之不能形于名字矣次从然虽非正答下亦是通难恐有难云前若未是答难佛所说者其意在何故次通云已是标举建立等。

　　经喻释现起疑中疏二一二喻下科分。

　　▲二正释经翳差华亡中疏喻释佛者佛地论云如睡梦觉如莲华开等十义序分钞中已释疏一空者华也一有者翳也法合云纵使心迷者如翳有也生死亦寂如空华也。

　　经法合中疏此疑过深者非但疑于法之文义兼堕谤佛之科云佛烦恼此过非轻。

　　经金矿喻中疏二一金在下释喻文销顽石等者应设关并云矿中本无金销矿金即出顽石中无金销炼金应生此是例破他也又云炼石金不出既由石里无炼矿得真金即知矿中有此是反例成己义也故知真金但因销矿而显不因销矿而有。

　　▲疏法合下二释法合二一正配合疏然此下二会通二喻二一且会通四一出二喻相疏意云下二释二喻意疏若但下三明偏取之失疏道理下四结双取所以疏是知下二正结拣文并可知。

　　经所造离念中疏先标觉心等者诸教每双遮对待云非真非妄等句皆不显言是何法非真妄等但有遮而无表故中下之人因此堕于断灭之见今直显言妙圆觉心无菩提等实可谓为之了义疏转依者谓菩提涅槃是二转依果还由转生死得涅槃转烦恼得菩提故此义至下地位中当更释言体虽即真者问即圆觉体是涅槃用是菩提此真实体用即是圆觉何得言无故疏答云体虽即真等也此体字都指菩提涅槃二法自体不说对用之体智者审之。

　　经能造带情中疏二一二能下科分二随释。

　　经凡心真觉中疏小圣真智者生空智也生空即是我空人空小圣理者即生空真如谓于我人空处证真实灭谛之理不但空无而已故云真如经科无实体者谓此心本自空无名为无体非但对用论体而云无体。

　　经结问中疏二一乍看下拣滥疏问前下二通妨此一段疏文理显妙不假释之讲者必须发扬疏旨。

　　经偈讽中疏互有互无者长行无依解起行而有结问不当理偈中无结问不当理而有依解起行。

　　经深究轮回之因疏二一第三下明科意二释经文经庆前中疏五眼者一肉眼谓肉团中有清净色能见障内色二天眼于肉眼边引净天眼见障外色三慧眼以根本智照见真理四法眼以后得智说法度人五佛眼前四在佛皆名佛眼又见性圆极名为佛眼故古德云天眼通非碍肉眼碍非通法眼唯观俗慧眼直缘空佛眼如千日照异体还同余义在别卷。

　　疏妙信者准大品中意不信一切名妙信也妙信是能信之智常住是所信之法今经云于大涅槃生决定信故引妙信常住以证(常住是大涅槃)亦可此妙信之心但能常住不退不失即妄想灭尽二意皆通疏不执月运等者虽举其喻意在其法法者即一切世界始终生灭等也然会中人虽领悟佛说不妨还见世界生灭等相但了之从心所转转相即空不执认之为实故经云无复重随非谓眼下都不见之。

　　经问断轮回中云欲游寂灭等者不住涅槃故云游也。

　　经问修悲智中疏法门无边等者配四弘誓中之二也菩萨初发心时必具此四今依愿修道岂得离之前问断轮回已当烦恼无边誓愿断今问修菩提正是无上佛道誓愿成欲成种智必广学法门故于此问中便摄此愿入尘度生其文自显四弘备矣疏少汤添冰者汤如智慧冰如烦恼少智入尘化生不觉自成尘念如将少汤销冰汤亦成冻余昔在京城拟入山时曾有偈云投汤销池冰冰坚汤亦凝将冰投釜里针芥自相应说此偈已入山于今矣爱见大悲者净名云彼有疾菩萨应复作如是念我此病非真非有众生病亦非真非有作此观时于诸众生若起爱见大悲即应舍离所以者何菩萨断除客尘烦恼而起大悲爱见悲者则于生死有疲厌心若能离此无有疲厌在在所生不为爱见之所覆也乃至无方便慧缚有方便慧解。

　　经结益中疏心如净明镜者一切众生自心本似净明之镜不似尘染之镜但六祖能和尚慧目肃清能照耀之愚夫迷倒不能照之故六祖可传心印非六祖心独如净镜也若约缘起门中渐断习气随俗说之方如拂拭尘尽心镜方明然述此偈之由已在悬谈第八修证阶差门钞中具述讫疏即同法华者彼经云欲令众生开佛知见天亲论判云开者无上义即双开菩提涅槃二无上也谓除一切智智更无余事故云无上今经云无上知见正当此义故云即同经赞许中疏本清净之轮回等者若于尘染中而说轮回及差别中而谈种类即为浅近盖是常情之事今乃三章经文已显无明非实有体本无身心生死根尘内外无不清净圆觉普照寂灭无二乃至一切众生本来成佛重重开显理智照然今乃于此净清之中问答轮回之法又于无二之中问答差别种类之数故为深奥秘密微妙之义也。

　　经无生忍者疏释可见然法既无生即无有灭故华严云不见有少法生灭何以故若无生则无灭故又云一切法无生一切法无灭若能如是解诸佛常现前故信力入印经中亦有无灭忍更有余义具如大疏大钞。

　　经长行中疏二一次下下科分言推本末令断者本即贪爱末即五道也此答前第一问二明种性者新熏五性也存爱修习遇诸教门熏成差别种性说令知者意在莫随多种须契自心但以菩提心为本莫将爱为本也此答前第二问。

　　▲二正释经约贪欲标指中疏二一谓对下释贪欲三一直指爱是轮回本言所贪五欲者五欲即色声香味触也问欲应是心何言色等答瑜伽云欲有二种一烦恼欲二事欲事即五尘今谓心起合尘尘即名欲故下云由于欲境起诸违顺又无常经云常求诸欲境等疏中虽举所贪五欲意指能贪之爱是轮回根本指能贪爱者爱细贪粗以贪显爱。

　　△疏首楞下二引三经证成谓证贪爱是轮回之本流爱者谓无始爱之习气任运流注相续不断为种者如女人欲受胎时必藉男子之种胤纳想者前是分别之爱此即俱生之爱俱生之爱方能助润于业受生故也如俱舍说男胎于母如妻想而忌于父女胎于父如夫想而忌于母遘者遇也交遘是种子现行互相资熏和合之义吸引者因缘相牵如磁石吸针同业者宿所造之业成熟今为若人若畜等也故云以是因缘有生死矣余涅槃佛名文皆可见。

　　△疏先令下三举喻明其断意意明贪爱既是轮回之本欲免轮回先断贪爱如树除根即枝条自然枯朽如有偈云伐树不尽根数数更生树断爱不尽本数数复生苦即斯意也。

　　疏言种下二销释余文二一杂释二一正释天属之恩者父子之道天性也谓天生自然相属亲爱非由强结情爱也刘向云不缘生得天属亲肯向仇仇结方寸余文皆可知矣六亲者父母男女夫妇然人间亦有六亲不得任运相爱者今从多而说矣因敬者如敬佛法深心之人见三宝和尚阇梨诸善知识本因为法敬重渐成深心情爱请益虽足亦不忍去离余文可解恩非爱等者此四句中一恩非爱如人曾得他种种重恩前人但是机心结托施恩本亦不因情爱此受恩人他日或失权位或渐贫穷其施恩人又更穷乏之甚远来相投此人此人忽见心大生恼将何以报何有爱邪故云恩非爱二爱非恩如多欲人遇端正可意之女怜爱虽甚何有恩邪三亦恩亦爱如得明友情人重恩或得情深女人重恩每相聚会难忍别离四非恩非爱即是寻常外人乃至怨家也贪与爱四句者一贪非爱如人贪忙不是爱忙又如买苦口治病之药秤两不免贪多何曾爱之二爱非贪如人爱看相杀相打何肯贪求之又如见他外人可意孩子或猫狗等亦何必贪求纵与之即未必肯受三亦贪亦爱即名利财色之类四非贪非爱即一切违情境及平平境。

　　△疏若对下二料拣谓约治无始恶习拣所爱之境有顺道乖道也如闻善净真法流注于心得其滋润爱之不已是顺道也爱父母(孝也)伯叔(义也)兄弟(悌也)亦然若爱名利女色等是乖道也约妄拣心者据不达理但随迷妄之情即起心动念即是乖道至于厌生死爱涅槃亦尔问瑜伽云菩萨厌患生死过声闻百千倍如何今云爱涅槃厌生死皆为过患答明言约妄情谁论菩萨菩萨但是悲智心中所为一切非此所拣。

　　▲疏又唯下二次释其中指所爱境亦不出前然此中意有二别一前就句数杂杂备而列之此就损益轻重伦次言之二前或说爱之因由或说爱境违顺或说爱心迷悟今则直论爱之体事若善若恶言禽荒等者尚书说太康失邦因由云外作禽荒(游猎等)内作色荒(淫乱等)此三重爱初一有苦报之损后二有乐报之益益中善爱劣法爱胜又初二顺有漏之损(有漏施戒第三生怨)后一顺无漏之益损中恶爱重善爱轻且据渐次诱引作如是说若就前约妄拣心及下所引经文则三皆是障若将此三对所引经文成一对损益谓前三乖性之损后之法爱不存心称性之益经约受生中科约受生以结定者既世界四生皆因淫欲方得受生即决定知爱是生死之本以淫欲必是爱故也。

　　△疏三一卵等下释此四为受生缘受生差别者卵等四异故云差别皆是众生所托受生之处故思业为因等者动身之思发语之思及思当体是行业也此为众生善恶亲因托㲉等为缘故得生也㲉是卵㲉胎谓胎藏湿生者不因父母但托湿气而生如微细虫豸等染者是化生化生无别所托但依染心及业受生也故俱舍颂云倒心趣欲境湿化染香处。

　　△疏若以下二以四配六道鬼子者是鬼子母儿谓母从子称儿约母名诸家疏论皆如此标号余意谓不必以此重叠故但言鬼子而已既有母子即是胎生也故有鬼母白目连曰我昼夜各生五百子随生自食虽尽不饱地行罗刹者拣飞空罗刹即非胎生三十二子者或云五百然三十二多定又鹿母夫人生大肉颗弃于池中开成五百肉卵各生一子亦近此类柰女者有说从枯老柰树中湿处而生或云庵罗女即是庵罗树也或西国此一果二名或前后翻译不同未详本末若此方者有人云王梵志从王家庭前林檎树中生未详虚实劫初者成劫之初一增减劫中世界成已未有人物二禅天福尽者下生人间是化也畜具四者正法念经云化生金翅鸟能食四生龙如次湿胎卵生金翅鸟能食三生(湿胎卵)二生(胎卵)一生(唯卵)等龙谓劣生者即不能食胜生者据此即知金翅及龙皆具四生余兽皆胎等者然诸余水陆禽畜之类或亦更有具四生者亦应甚多未见佛说不能具悉以此且据常人所见极多者指配云皆胎皆卵故次云然着地飞空乃至不可具分品类问何以卵劣在初化胜居后答有二释一约境具缘多者为首谓卵必具四胎三湿二化不兼余故居后二约心从本至末为次谓无明是卵即本识三细中最初业相能所未分混沌如卵既是根本故首明之无明发业蕴在藏识为胎爱水润之方能受生为湿化生即从无忽有为化故此次之。

　　△疏皆因下三释余文结爱为本谓初受胎时妒忌父母父母亦皆生爱方得受身即当识等支也如俱舍说亦依业染者佛地论但云业染即俱舍世间品意偈云倒心趣欲境湿化染香处六受欲等者忉利天但相交而已都无遗泄夜摩相抱欲情即足兜率执手化乐戏笑他化相视而已故云轻重也最后淫字贯通于上谓交淫抱淫乃至视淫余诸异类者大海四洲异生也淫欲之相各不同也心染气传者如鸦以觜传鹊以枝传乃至鸡鸭之类受性禀命等者释经中因淫而正性命此中性字不是真灵之性意说人中性命也既性命由淫下正是结爱为本便是释经中当知下二句。

　　经欲助中疏爱种子者爱心对境发现行时必亲依种子亦可爱性者是爱之自体故佛说心境如黑白二牛非黑牛缚白牛亦非白牛系黑牛乃是犁具羁鞅缚二牛令舍离不得羁鞅如贪爱也。

　　经更依中疏欲谓贪淫者问前云欲是五尘此复云贪何也答欲者非定属心非偏是境或是尘欲或是贪欲或是淫欲或是善欲今经云欲因爱生通于贪淫二也详之可解。

　　△经科起诸业报者业有二义一动作义即是行支二为因义即是有支报是苦果是酬因义即生死二支也别释中善恶不动三种业者即大经六地中罪等三行也彼经云凡夫执着常求有无不正思惟起于妄行谓罪行福行不动行释曰罪福二行即此善恶二业不动名同谓由迷异熟因果违正信解起感三涂总报恶业及人天别报苦业皆名罪行由迷真实义故不知三界皆苦妄谓为乐起欲界人天善业名福行四禅八定静业名不动行。

　　△经科恶业苦报者以三界恶果是不可乐故名苦酬前恶业故名报此通依正二报下随类别指经云境背等者如举不及第选被驳放瞋恨侍郎况所求欲遂被人障隔破败等如此等类人间约百千万般不可具载既杀害逼恼种种之相性怨怨相报无有断期此皆从瞋起恶业也亦可下从贪起于恶业也文易可知前则杀生两舌恶口等三不善业偏增后则淫盗绮语生三不善业偏增妄语通二成七支业其贪瞋痴即能起也故都名十恶又逼恼陵辱饮啖皆入轻收非十恶数若约犯十重戒即应加酤酒悭自赞入于贪中其瞋及说过谤佛入于瞋中痴通二毒故不别说又因贪瞋破戒皆名爱罗刹因痴破戒名见罗刹痴者别生异见言无罪等非如牛羊之类其所依罪相亦不离杀盗等故不别说又痴人亦有平平不能作善作恶同于无记故此不说不说无记之报但言善恶之报亦此意也细穷亦有其相隐劣故不说矣。

　　△疏故华严下证的有三恶报非唯地狱饿鬼也。

　　经善业乐报中疏二一知爱下略销经文。

　　▲疏判云下二通释妨难二一会苦乐相违妨者夫未出三界无非苦果况此具有八苦五衰斫截残害等而辄判为乐其故何邪答此实是苦今且就前三恶道苦苦之报而判为乐也故疏云粗相言之八苦者谓生苦老苦病苦死苦爱别离苦怨憎会苦求不得苦五盛阴苦五衰者如经中说有诸天子将欲没时五相先现一衣垢染现二华鬘萎悴三两腋汗流四体便臭秽五不乐本座时彼天子寝卧林间所有婇女与余天子共为游戏彼见此已生大忧苦复受陵蔑悚栗之苦由有广大福聚成就及广大五欲天子生时所余薄福诸旧天子见已惶怖受大忧苦此上所说通六欲天其下二天又受斫截破坏驱摈残害之苦由与修罗共战诤时天与修罗互相违拒即执四兵仗谓金银颇胝琉璃共相战斗尔时诸天及与修罗或断肢节或破其身或复致死若伤身断节续还如故若断其首即便殒殁天与修罗互有他胜然天多胜力势强故然其彼天若为他胜即退入自宫已诸同类更不慰问有此因缘便怀忧戚若天得胜便入修罗宫中为夺其女便起违诤若修罗得胜即入天宫为求四种苏陀味故共相战诤复有强力天子才一发愤诸劣天子便被驱摈出其自宫是故诸天受三种苦谓死堕苦陵蔑苦斫截残害驱摈苦。

　　△疏若于下二通五六有异谓修罗于诸经论中或有别开为一道即有六道或有便于天鬼畜中摄者即唯五道也。

　　经科不动业报者四禅八定业成色无色界等报因果俱有不动义故疏二一知其下释禅定禅定者总相言之即曰八定皆同以善等持为自性故若就别言色界即曰禅无色但曰定以具支不具支止观均不均有差别故又大小乘圣凡所修大同小异凡夫即苟且欣上殊胜厌下苦等而修入二乘为厌生死欣上上地断下下地惑求出三界修禅定也若诸菩萨但为随顺法性化生降外道引小乘示现修习而入禅定(广如别卷)故凡夫修感报不越有顶二乘修此永出三界菩萨示入神通自在广为利益及其所修体相名字欣趣证入即大同小异今经即唯是凡夫所修也然大疏中于此具有释名出体辨相一一委明此疏既略之今亦但撮略大意销文而已疏四禅者梵音禅那此云静虑谓于一所缘系念寂静而审虑故四无色定有静无虑欲界等持有虑无静唯色界四得受斯名四但依次不别立称若分别者一寻伺二喜三乐四舍定者心一境性四无色界皆唯定也言无色者超过违害有色法故前三从加行得名有顶昧劣当体受称谓以六行(厌下苦粗障欣上净妙离)伏下地惑展转得上地定谓离欲恶不善法有寻有伺离生喜乐住初禅灭寻伺内净一心定生喜乐住二禅离喜住舍有念正知身受乐住三禅断乐先除苦喜忧灭不苦不乐舍念清净住四禅四无色者超一切色想(过眼识想)灭有对想(次四识和合想灭也)不念种种想(不念意识和合想然唯就缘色而言)入无边虚空住无边虚空处超空入无边识处住(心缘内识作无边行相故以为名)超识入无所有处住(内外皆无也何故须超事念粗故心于所缘舍诸所有寂然而住也)超此住非想(无下七地明了之想)非非想(有昧劣想)处(此中不出三界者由缘无想境即是细想外道不了谓为涅槃若知此患更求上进求上进时上无所缘竟无所得故灭而不转则得灭受想定若未得此定厌想为先后想不行则入无想)。

　　▲疏上二下二释受报经云便现等者正明受报也即前禅定所感色无色界之报也据色有无以得名界者分齐欲界虽亦有色约粗重立名拣于色界耳余文详之可知。

　　经总结中疏前指无明者即文殊章中以无明是生死根本此标贪爱者即此弥勒章以贪爱是轮回本发润者发业润业也谓无明能发业爱取能润业据诸教中多说无明发业爱取润业之义此经亦具之故云备矣然十恶等者明断不断意一向须除者如普贤行愿经中但忏恶业也但除病者十善八定虽不悔除能发此业之无明能润此业之贪爱即须改悔行心用意不得依前。

　　经正劝中疏先断此二者贪欲约对外尘爱渴约内心相续故云二也事起者造业事也心者发心也即无明贪爱次句可解自报以观事等者以果验因自然怖苦息恶欣乐兴善故云可变(变恶为善)举事下以造业过患诃责欲造业之心如何随逐无明用为郎主承事贪爱以作魔王心即悟其下劣自坠自损故能反也。

　　经通妨中疏二一二通下叙难意疏菩萨下二释经文云同事者同其所作之事而益物也则四摄法中之一余三即布施爱语利行也众生病则菩萨病者即彼经问疾品文殊问言居士是疾何所因起其生久如当云何灭维摩诘言从痴有爱则我病生以一切众生病是故我病若一切众生得不病者则我病灭所以者何菩萨为众生故入生死有生死则有病若众生得离病者则菩萨无复病譬如长者唯有一子其子得病父母亦病若子病愈父母亦愈菩萨如是于诸众生爱之若子众生病则菩萨病众生病愈菩萨亦愈又言是病何所因起菩萨病者以大悲起等。

　　经显益中疏三一先能下正释疏故首下二引证疏问从下三问答通妨并如文详之。

　　经明种性令知疏二一二明下总明大意由前说等者指前金刚藏章中文也前已释云但住有为即属轮回心也经初列轮回之相云始终生灭有无起止往复取舍等虽有众多不离动静皆上字是动义下字是静义约世间说动是欲界静是上界若约佛法中说动是三界静是二乘或动是菩萨静是声闻(下经云动念息念皆归迷闷)若释始终云证得菩提涅槃为始断尽烦恼为终正是五性修断行相故皆属轮回心矣又云以轮回心生轮回见入于如来大寂灭海终不能至是故我说一切菩萨及末世众生先断无始轮回根本(是故者由是用轮回心之故也上下文连故知菩萨若未了圆觉虽欲除二障而修六度求无上道亦属轮回心也根本者爱也先令断爱则异于五性由本贪欲)思度佛境者非唯攀缘世间至于思佛亦轮回心彼一章经旨趣皆尔若但取文用即思者文云用此思惟辨于佛境犹如空华复结空果度者文云以思惟心测度如来圆觉境界如取萤火烧须弥山终不能着皆轮回者轮回心也故弥勒问下意云佛比说诸大小乘只言起惑造业是轮回心今乃观佛求证亦属轮回心行不知轮回都有几种而令粗细心智皆不得免由本贪等者义如下释可引来成此一段意。

　　▲二别释经文。

　　经标因依中疏厌恶乐善等者释经由本贪欲发挥无明显出五性差别不等之意也然五性学人皆发出离之心皆修定慧之行但缘不了本觉自见定是众生遂欲断障求真厌凡贪圣贪圣之念还是本贪所贪三乘既殊能贪随教亦异故疏次云积习既深遂成别性复有三皆不定复有错入邪涂由是激发无明遂成五性差别经言发挥者发扬分布令显彰也御注孝经序云今存于疏用广发挥是此意也然根本无明但迷真而已本无差别由贪欲不同故熏发之令成五别。

　　△疏楞伽下引证经依二障现深浅者既由不了本觉则唯将二障为本故依伏断现深浅也(顿宗了众生本有觉性则以觉性为本故论云依觉故而有不觉今五性学人既不了之故唯以二障为本也依伏断者经中所云依二种障而现深浅是故或伏或断或半或全深浅等差因成五种不约障体说深浅也)疏若遇菩萨等者遇菩萨说大乘遇佛说最上一乘人既转胜法又转深故障转浅言相望者以遇二乘其障犹深遇菩萨渐浅以菩萨望佛遇菩萨犹名为深遇佛转转极浅余前两重文显不释可详而说之经科所依二障者然此二障有体有义义同唯识烦恼所知谓事是烦恼烦恼即障又能续生死故理是所知所知非障是障障于所知理故体即起信根本无明及六染心染心各一分义(六中各二义一不觉义二相生义今取相生也)疏依起信释者缘此经中立二障名与诸处稍别故标依论释亦复不同广有会通具如大疏大钞今但销释本义而已疏根本无明者出理障体也不达下正明障义此中所障之法须议其体经中所言理障但是标名碍正知见正出体相此宗以知见为理故故经与论每拂病穷法皆归觉心不以空寂虚无便为真极(真如是流出涅槃如作梦)圆顿宗教显体皆然故华严亦以真智为所迷法文云无一众生而不具有如来智慧但以妄想执着而不证得(智本有而未证即知不以断证方为智也)若离妄想一切智无师智(不因学得)自然智(不因修得)无碍智(遍圣遍凡)即得现前故知智慧知见是所障理根本无明以为能障然此无明即依真心而起亲迷真心胜鬘经中名为无始住地无明故论中有根本枝末二种不觉此根本当体有不觉义复有能染义能生义九相六染及染中枝末不觉皆从此生故论五意后结云当知世间一切境界皆依众生无明妄心而得住持故云不达等也然法界总具三谛真心即第一义谛性字即真谛相字即俗谛此三谛理既由根本无明不能了达故名障耳。

　　△疏故彼论下引论释也所引论文但取义势相当之句不具引文若欲具者文云是心从本已来自性清净而有无明为无明所染有其染心虽有染心而常恒不变是故此义唯佛能知所谓心性常无念故名为不变以不达一法界故心不相应忽然念起名为无明染心者有六种次下便列六名也言不达一法界者通论理事即具真俗等三谛法义也心不相应者未有能所王数之别此显无明始起极甚微细夫心数之法粗者有能缘所缘行相显著故所缘境与能缘心相对相应今此虽一念动未有心境之别故云不相应也忽然者无所从来亦无所因由不觉起处故曰忽然佛顶云昔本无迷似有迷觉更无染法能与此为本故云忽然疏六染心者出事障体也三细乃至续生死故是释六染心当事障之意准论枝末不觉中复有九相谓三细六粗今云六染即是三细四粗约生起云相须具说九约伏断云染唯取前七合为六染染着净心唯是此故具九相中三细四尘故论次下以依染心(一念动也此是初细)能见(二细)能现(三细)妄取境界(初粗)余在论之前文六染者一执相应染(三四两粗)二不断相应染(第二粗)三分别智相应染(第一粗)四现色不相应染(三境界相)五能见心不相应染(二能见相)六根本业不相应染(第一业相)第三第四两粗合为第一染余三细二粗从粗展转向细逆次配五染(染即顺次粗细即逆次也)染是障义约伏断位以明之故从粗至细九相约从本至末约生起次第故从细至粗今由就六染次第故成逆也然染是惑障非业非报故不配五六两粗又六染心各取一分义谓六中各二义一不觉义二相生义今取相生也即此事障染污净心展转相生乃至执取计名能起诸业皆是连续生死义故各余一分(不觉义也)及根本无明皆前理障覆翳法界真心不觉妄念生起不达诸法性相是碍正知见义(若准依法相宗说则二障数同用别)。

　　△疏故彼下引论释也为无明所染有其染心者论前文云依不觉故(无明)生三种相(六染中后三也前三即是四粗)故彼疏云无明为因生三细境界为缘生六粗染心义者下明障之行相亦名障之业用彼论云碍但名异也彼云烦恼此云续生死义是一也烦恼体是贪瞋等能续生死正是此法故前云欲脱生死免诸轮回先断贪欲等言等者等于余文论具云染心义者名烦恼碍能障真如根本智故(即寂之照如理智也故下说真如自体本有真实识知大智慧等即经中知字染心喧动违此寂静故云障也)无明义者名为智碍能障世间自然业智故(如量智也言自然者如月无心顿应千水即经中见字又知见俱通前是知见之性此是知见之相无明昏昏无所分别违此智用名为智碍经虽但云理障而实通于理事论局于事智碍理障皆从所障得名)问准论配经障真如智全合取为理障障世间智全合取为事障如何上配以此参差答上已明言此障有义有体体在此论须如上配义同唯识与此相违(此论藏疏亦云今此二障约本末相依门以明不约人法二执故与唯识义意稍殊)然通释理事二障就障理智令不明显俱名无明就障心行令不解脱俱名烦恼经以宗于理智故总取论中二障合为理障(真如世间是理二智是正知见皆所障也无明及染中一分为能障即前上对)唯取染中生起一分为事障此但约过患以为障义无所障法若欲立之即解脱是生死相续不解脱故(所障是解脱能障是烦恼即前下对)以解脱无体摄归真理故含其义不立其名论则但约相违为障故六染却障真如智无明却障世间智由此涉于相反故论自征云此义云何(征能所障不相应之意也)释云以依染心能见能现妄取境界违平等性(染心展转生起差别真如平等故相违也成前上句)以一切法常静无有起故无明不觉妄与法违故不能得随顺世间种种智故(无明冥然世智种种故相违也成前下句)广如彼说者具释此义广如彼论文疏文。

　　经征中疏大同小异者法则四同(声闻缘觉菩萨及不定性)一异(第五性者彼云无性此云外道性也)又彼开二乘各说今合而辨之又法同文异。

　　△经科熏成五性者此五性经中文意甚不易识但是傍说有五类人于五性教是宿熏种子成熟或今生禀教作如是发心如是见解意拟如是修希望如是证即是如是类人非佛教示令如是如是修证也佛示修证在末后文此简略之经必不于一科中更重说也大抵是说他见解心意非佛自道令如此也但作此意详经即不迷谬不者甚难疏合辨二者二乘合为一处说故据五性合有五段以二乘合为一科故唯四也若直合二乘为一性却取次前一唱经为无性五段经文还成五性者应云一无性二二乘性三菩萨性四不定性五外道性缘诸经诸论并以二乘为二性合外道性同一无性故依诸文又无性非新熏之义故不取也。

　　经二乘性中疏故云除事等者事既是六染疏中虽云未除三细犹据根本若克体而论二乘只断得第一执相应染也但约亲能起业续分段生死义其五染不障出离三界故声闻未断疏虽至长者下法华中穷子之事序中已引。

　　经菩萨性中疏以辨其相者欲说菩萨性人或过去宿习发现或今闻教生解等所见之法义所创修习之心意故约地前登地相以显之也经中所言先当者似令修证不似分别五性此则译人讹也应云唯先发愿又应改悟为顺义则明矣则唯改两字但借本文读之勿治经卷中字读云唯先发愿勤断二障二障已伏即能顺入菩萨境界此中亦只先愿断障不先了心故未免轮回心矣既未觉了真性二障又已伏之不行故心行自然潜同菩萨故云顺入。

　　经不定性中疏以己证知一切等者例如前一身清净多身清净也经言逢善知识者三乘之师因地法行标心创意根本心也文殊章初三重因中前证众生皆有圆觉义当第一了达觉性此当第二发菩提心但以所好不同遇教各别故疏云欣趣有异谓欣出离趣解脱欣佛果趣行位等疏遇于胜教皆成等者自能圆信复遇圆宗故不拣大乘小乘之根皆成佛果此释顿也反明等者虽是圆信若志趣狭劣不遇圆顿胜缘则熏其根性成二乘等此明渐也由此义故名不定性云文无者明经文阙略也故上标顿渐者意明此一唱经含顿渐义若不尔者何以前标中则云修习便有顿渐后至释处而乃唯释顿邪智者详耳。

　　经外道性中疏二一内心下销此文言亦例此知等者应云遇权教者未得顿悟是则名为二乘等性彼师偏局非众生咎。

　　▲疏然余下二会诸教经答修悲智疏二一二答下蹑前显意。

　　△二正释经文经悲中。

　　疏如观音三十二类者法华普门品广说观音功德已无尽意菩萨又问佛观音云何游此娑婆云何为众生说法方便之力其事云何佛言若有国土众生应以佛身得度者即现佛身而为说法(辟支声闻梵王帝释自在天大自在天天大将军毗沙门小王长者居士宰官婆罗门比丘比丘尼优婆塞优婆夷诸妇女童男童女天龙夜叉乾闼婆阿修罗迦楼罗紧那罗摩睺罗伽人非人执金刚神一一例初佛身之文)是观世音成就如是功德以种种形游诸国土度脱众生疏或为眷属亲友者顺境也引之以入怨家者逆境也怖之令入又华严经中说善财所遇善知识婆须密女及无厌足王即斯类也疏必发度生愿者悲智愿三是菩提心之体故最初发菩提心者必须具之如金刚最初便说四生九类皆令入涅槃忆昔愿者昔发心时与佛齐功云何今日心行如此试校量道理昔发心愿是邪如今心行是邪自然觉悟今时却不如初发心时即惊怖惭愧自䇿自励而求常住所为所作不是随情情者爱则度之憎则舍之故下我相中文云若复有人赞叹彼法即生欢喜便欲济度若复诽谤彼所得者便生瞋恨今但依愿力而行不随念力而动矣。

　　经智中疏随五性者亦是随情之义谓宿世熏习何法而成其性今生便随所熏法任运好乐今言不随者习此宗人必先己推察道理拣择师友教理真正方发大心(故云于大圆觉起增上心)故长时但称本所发愿力而行忽因见诸宗诸乘或人或教或投着宿习便欲改志就彼故云不随五性五性是总指之辞其实但不得随二乘外道等二种性也如悲中说者意义虽同行相稍殊前于怨亲之境逢则普度此于苦乐之行遇则皆为也疏理虽等者佛顶云理即顿悟乘悟并销事非顿除因次第尽经云清净法殿者殿是王者常所居处今借用之法王宫殿有二若受法乐即涅槃宫殿若令他同己即处慈悲宫殿障尽常在解脱故喻如殿也华严第一卷初亦以宫殿喻于涅槃涅槃即解脱也庄严者比来未证诸法诸法但空但假其圆觉超绝空假迥然独立不名庄严今愿满全证一境三谛一心三观观谛无二故诸法一一融同圆觉圆觉具此无量无数一切诸法是庄严之义也疏疆域者如国界王都三京文物五陵烟月触目皆是圆觉疆界境域然法殿严域亦可各通喻解脱圆觉二法但以解脱是一向超绝之义非庄严之流类圆觉与诸法本末融摄离于诸法无别所在无可住处故与宫殿亦非流类以此经文各喻一法也。

　　经偈讽中疏示所断长离等者长行中分根本枝末各别说之今此偈但云贪欲生死不一一说欲助成因展转更依起诸业报故故合而略疏劝令等者离合可知次后七句讽悲智于中初三句悲后四句智释弥勒章竟。

　　圆觉经略疏之钞卷第九
卍新纂续藏经第 09 册 No. 0248 圆觉经略疏钞


　　圆觉经略疏之钞卷第十

　　经略分修证之位疏三一此下下蹑前显后疏言略下二解科意三正开释经庆前中疏未曾闻见者问说此经时在法华先为复在后若先则是权教被法华破若后则法华已说此何未曾答序及悬谈已明言此是别教一乘非法华通教一乘之说不必相例此顿教不属三时五时之数况净土中说何定先后各随胜劣之机见闻不同广如前辨此对十万大士特留末世顿教言未曾见者但以遇立相破相得闻者多此教难闻希闻故为末世当机示现留此言迹耳经长行中疏二一正说下科分二随释经征释中疏然前轮回等者问轮回修证倒正悬殊颠倒妄执任许空无顺理修行云何亦尔答觉性不生不动不变何有初后倒正之殊即知对待得名二俱无性然倒以岸移隐于住相修如现像不翳镜明又岸虽似转理实不移镜像虽空理实现像像有假相转相全无由是倒正悬殊空理有异以喻对法道理昭然智者审之令斯明现。

　　经喻中疏又如眼光等者前云眼光得无憎爱中已释此义但约等者既无分别憎爱偏颇此多彼少之义故云平等不是有人心平智巧能均摊分布令不偏颇名平等也故云无能作者。

　　经功用中疏前三等者如信位觉业不起为灭不觉惑为未灭贤位觉异相不觉住相圣位觉住相不觉生相皆以觉为灭不觉为未也若约此经本文则信位劳虑灭净解未灭贤位净解灭见觉未灭圣位见觉相灭照寂不灭疏梦渡河者(未捡)圆明证悟等者八地即是故无相无功用也问后有三重细障未尽何得圆明答此地是圆证之初自后称性之智任运流转细惑任运自尽都不更加功用故说圆明其实佛地方为究竟圆明也此犹约行布门说若圆融门初住即是故志公云大道不由行得说行只为凡愚(地前之人及地地出观散心者皆属凡愚故所断之障名二十二愚)得理反观于行始知枉致工夫(初即八地究竟即佛然亦不枉智者详之)。

　　经功极中疏非谓起心等者问既云顺如来寂灭岂不是别求邪答自心寂灭即是如来寂灭非别求他释迦弥陀心外无别如来故。

　　经证位阶差疏二一二证下科分云证位阶差者然修证地位五教不同一小乘果别非此所明二大乘始教定有地位自为三说一依唯识五位一资粮位从初发心乃至未起顺决择识为趣正觉为度有情修习福智顺解脱分二加行位为入见道复修暖(依明得定发下寻伺创观无所取法)顶(依明增定发上寻伺重观无所取法)忍(依印顺定发下如实智印无所取顺无能取故)世第一(依无间定发上如实智印无二取)伏除二取顺决择分三通达位亦名见道谓初入地无分别智实证真如四修习位始从初地住心乃至金刚无间为断除障证二转依复数修习无分别智五究竟位金刚心后解脱道中初得二果利乐有情穷未来际二者摄论说有四地一胜解行地余三即见修无学三瑜伽等说有七地一种性二胜解行(三贤)三净胜意乐(初地)四行正行(二至七地)五决定(八)六决定行(九)七到究竟(十地如来杂立为地)四终教假说位地亦有其三一仁王五忍谓伏忍信忍顺忍无生忍(各上中下)寂灭忍(上下)二璎珞六种性一习二性三道四圣(皆云种性)五等觉性六妙觉性三天台六即谓理即及名字观行相似分真究竟等即四顿教无位之位即此经及起信论翻妄四位(言无位者论结四位云而实无有始觉之异本来平等同一觉故经即就实言无证得约妄说别也)如下所明五圆教融通位地即华严经略有七位第二会说十信第三会说十住四说十行五说十向六说十地第七会初六品说等觉次三品说妙觉(然复有差别平等两重因果上皆差别也后两重说平等因果)广有五十二位谓前五各十等妙各一(诸教说十信等觉或开或合华严俱开故五十二也)然因该果海果彻因源行布圆融二无碍故具释此等诸位行相广如大钞所明。

　　▲二随释经依位渐证疏六一初中下列四位一信位者然约圆顿之宗此位是万行万德根本初心同佛方名信故不信自心是如来藏非菩萨故发心毕竟二不别如是二心先心难故故华严特开一会六品说之此经起信皆开为一位权渐教中多不开者彼但信教便名为信未必悟解故如道上轻毛随风不定故十千劫修方入初发心住二贤位者合资粮加行也就中取加行行相约观智故三圣位者亲证真如故名圣也合见修二道为此一位于中偏取见道行相以证真行相通十地故四果位者唯妙觉也即究竟位。

　　△疏此四下二配四相言逆次者一断于灭相二断异相三断住相四断生相逆于生起之次故也以生起即从细转至粗除即从粗至细细难断故。

　　△疏然心下三举意总释良由无明熏真如义如普贤章中故涅槃经云佛性随流成种种味等本论云自性清净心因无明风动等先际最微等者佛性论云一切有为法约前际与生相相应约后际与灭相相应约中际与住异相相应初者谓由无明不觉心动转彼净心名为生相二者谓此无明与前生相和合转彼净心能见能现分别相续行相犹细法执坚住名为住相三者谓此无明与住相合转彼净心乃至此位行相稍粗执取计名发动身口令其造业名为异相四者谓此无明与异相合转彼净心至此后际不了业报广对诸缘造集诸业灭前异心令堕诸趣行相最粗极至于此周尽之终名为灭相是故三界四相唯一梦心皆因根本无明之力。

　　△疏今因下四翻之以成四位谓本因不觉之力起生相等种种梦念动其心源长眠三界流转六道故今因内外熏力益本智损倒情乃至心源遂成四位阶级非圆觉性有斯行位之别。

　　△疏今以下五标示释仪问若造论疏即释论今造经疏但释经何以将论参之令难解邪答今意在解心破倒正等法为解不以解文为解若不对论文却难彻见修断心相今以论释意在明显云何却言难邪且佛说经意趣难解当时机胜对面不妨有悟人佛灭度后时移代变人机转劣何由解了故诸菩萨慈悲造论解释指示或取诸经中法义都作义门一时解释名为宗论或各就一经一部随文解释名为释论准龙树菩萨摩诃衍论中说马鸣菩萨约一百本了义大乘经造此起信论即知此论通释百本经中义也此经亦是其数但彼论立名小殊若不凭菩萨开示之文如何疑情决了故须以论为释义之定量也前后有广用诸论处其意皆然又论但约觉染粗细经约悟静胜劣今用论者分齐一也又因互显两义俱通。

　　△六正释经文。

　　释信位中疏二一初信下叙论二释文经标凡夫中。

　　疏此句我见者是第七识中四惑之一数谓执我者是第七识此识中有此四惑故又亦可将此四惑通配二句经文谓妄想我即我痴我见及爱我者即我爱我慢言下自有文者净业菩萨章四相门中释也其执我过患又已在二空门中释了。

　　经闻法悟中疏即内熏者意云本觉内熏为因前遇善友闻熏为缘由内外熏力心起厌求因缘既备则心性朗然广明熏习如论所说疏寤时觉梦者此意虽易不照心者难见谓梦之有无反覆二说一约虚妄之相言之眠时无梦(但见是觉故故前云曾不自知念念生灭)觉时有梦(方见一夜来正梦之心境故)二若约真实之性言之即眠时有梦(正作梦故)觉时无梦(所观之心境一一空故)迷悟之见一一对喻可知今云发者如觉时梦境现也明者知其是梦知其皆空也空不坏所观之相故次云即知劳虑等故故禅家有日光隙尘之喻。

　　经息妄中疏绝求作者不造诸业虽随顺法性修助道法而于心行无求无作故言绝也。

　　经贤位中疏二一二贤下叙论觉于念异者论具云如初发意菩萨等觉于念异(念异者计我我所贪瞋见爱等)念无异相以舍粗分别(贪等)执著相故(着违顺境)名相似觉(犹梦住相故)言念异者即上所说迷前违顺等法更起贪瞋人我爱见执相计名发动身口等也前引论文依诸凡夫取着转深等念无异相者心念未除但觉此念无异相也。

　　▲疏见前下二释文见前等者谓净解之念亦是粗分别等也如论中说能知名义亦是无明厌苦欣乐是妄心也正当此位者即此觉异念之觉是经中所住之见觉此觉非真故配为论中相似觉疏结地前证觉者佛顶经云(是彼四善根中顶地之文亦是地前行相故取为证)如登高山身入虚空下有微碍名为顶地此亦如是诸碍既尽如身处空见觉犹存如彼微碍(彼说地前顶位)又唯识论加行偈云现前立少物谓是唯识性以有所得故非实住唯识意亦同此。

　　经圣位中疏二一三圣下叙论文云觉于等者论具云如法身菩萨等(九地皆同)觉于念住(四种相也)念无住相(知法唯识不起粗执)以离分别(异前人执及着外境故今约心但云分别)粗念相故(又异生相故云粗念)名随分觉(细念既在觉道未圆)。

　　▲二释文。

　　经悟前非中疏即论中觉于念住者经下文云常觉不住良由觉住故不住也。

　　经明证相疏二一二明下总叙义准大疏有其二意一者果海离于说相以不可言障而不证断而证故故十地但说一分故下文虽寄对强说而但言障碍即觉等无别显相二者因门可寄言说又有二门一证理法界二证余法界理中有五一能所历然谓以无分别智证无差别理心与境冥智与神会如日合空虽不可分而日非空空非日光(始教)二能所无二以即体之智还照心体举理收智照体即寂举智收理寂而常照如一明珠珠自有光还照珠矣(终教)三能所俱泯谓由智即理故非智理即智故非理同时互即故互夺也又直显本觉心体非能所故故此文云常觉不住不住即离能所矣(顿教)四存泯无碍以前三门说有前后体无二故谓必因能证方悟心体本绝能所故喻先因断头方无能断五举一全收上列四门欲彰义异理既融摄开合宁殊次证余法界者谓以无障碍智证无障碍境境智难思复有三义一开能所二合能所三摄开合二义具如大疏所辨今此经文当前证理疏言如日合空者喻显相宗证道理智体殊即五门中常第一门也如珠自照者即况性宗证道理智不殊即后四门之意非如外智能证于如亦无智外如为智所证故疏次出所以云但是本觉显现非能所故其无碍境智寄在后果位中说之。

　　▲二别解文。

　　经法中云常觉不住者念念知无所得故照与照者等疏四一能所下略释可知。

　　▲疏故唯下二广释三一引偈。

　　△疏智无下二以偈释经取彼长行释偈义意开而用之以释经文今具引彼文照之自见疏意文云若时菩萨于所缘境无分别智都无所得不取种种戏论相故尔时乃名实住唯识真胜义性即证真如智与真如平等平等俱离能取所取相故心能所取俱是分别有所得心戏论现故(此但偏遮有漏然后得智亦有戏论之相今亦离彼相也)。

　　△疏彼文下三通妨难曰此偈是初地入心见道位中之偈今经此位者通于十地兼修习位合为一位如何偏以此偈释经故答云彼文虽局见道等也前已频言此经宗于观智其每地之中种种行相此不备列法尔自具又地者喻智不喻位中别行故华严十地品正说地体有十二行经唯论证智余之行相并名寄位说行不名为地故知地地皆证真如证相无别即明见道义通十地文局初地但所断之障粗细不同所证真如随地义别非证理时别有行相故诸经皆无加行及见道位者由每地皆有加行根本后得三种智也今世亲菩萨通取十地证理行相以此地创证创断义相显著故故云证理之义十地无殊。

　　▲疏亦可下三拣前重释。

　　▲疏此则下四结指本论文并可知。

　　经喻中疏自断头者此喻未证真时即无能证之义真若已证真外复无别能证之智异于真也若断障及遣前诸碍而说则应云若未断碍即无能断之义碍若已除复无能除之智若存能除之智即是有障碍而可除断深乖性宗之见故云尔也。

　　经不住教疏二一二不下总叙意不住名真解者即无说无示无闻无得为真说听也故王缙相公述法华天长小疏序云于文字不着乃能解(古骇反)经故华严等者彼文具云为欲救护众生转更推求世出世间诸利益事而无疲厌故即成就无疲厌心成就无疲厌心已于一切经论心无怯弱无怯弱故即得成就一切经论智获是智已善能筹量应作不应作于上中下一切众生随应随力如是而行。

　　▲二别科释经标喻释中疏夫设言象等者即周易以忘筌蹄得鱼兔以此忘言象而得意已如序中具释虽云忘也必须假之故云设也然言是语言宣说此即可知象者何也象者象也似也谓取似象之法为象令见真理周易有大象少象以显易道即其事也(六龙象于阳德变化无方等)佛说圆极之理言之不及多以喻况皆此类也若更深而论之则名言所显之义亦皆是象不论譬喻以理毕竟言不及故谓闻教生解义相生时亦是变影起故无言象而倒惑者出取舍之过也若众生不遇善友不闻圣教旷劫长守倒见终无自悟之期故经偈云譬如闇中宝无灯不可见佛法无人说虽慧不能了执言象而迷真者谓但守教不求旨归是执言也纵求义理但随文生解便为真实不能以教而为明镜照见自心不能以自心为智灯照经幽旨是执象也故经说云不了自心何知正道等又十地论云随声取义有五过失如览镜时本图见面便执见者为实岂不转更成迷故云执言象而迷真也标月之指等者标指(音志)标举亦是指示之义即标指天月之手指故云标月之指谓以手指标举指示月轮矣余文可知证实忘标者傍文照理勿照于文傍指看月勿看于指正见举指便勿看指不是且看后始弃之如正闻法时正看经时便勿滞情于文字不是先看后舍此意隐密讲听二士细意审之故佛顶云如人以指指月是人应当看月不应看指若复看指非唯忘失月轮抑亦忘指。

　　经果位中疏二一四果下叙论言满足方便者是方便道一念相应是无间道从最后一念相应更不间隔便是佛果从觉心下乃至细念故即解脱道也觉心初起心无初相者根本无明依觉故迷动彼净心令起微念今乃觉知离觉无别不觉即动心本寂如迷东为西悟时即西是东更无西相故云无初相也前三位中虽各有所觉以其动念未尽故但言念无异相念无住相今此究竟位中动念都尽唯一心在故直云心无初相上皆藏疏今更评曰此有二意一者觉是能觉之智心初起是所觉之业相觉此业相本空名无初相也心字是本通于真妄即此心起便是业相即此心本无初起之相便是心性二者两句都说始觉创满之相初者始也此觉心证极出梦初始起时元无初始之相以即同本觉故(如本心识从睡觉时似初起然更无别心识新得即是昨日前日今日识故)以远离微细念者业识动念念中最细也即是生相今由觉此永无故上云心无初相得见心性者微细念相尽故真性显现也前三位中相未尽故不云见性心即常住者前三位觉未至源犹有业识起灭不云常住今生相梦尽无明风息心海浪歇湛然常住究竟觉者前未至源梦念未尽求灭此动望到彼岸今觉本不流转亦非始静常自一心平等平等始不异本名究竟觉乃至四相俱时而有皆无自立本来平等同一觉故。

　　▲二释文经明境中疏二一总标下通释总标三一述大意疏即论下二配论见性常住者是究竟义故经及论皆云究竟觉也疏又若下三销经二一直销经文障碍即觉方究竟者即是论中四相本来同一觉也又究竟觉经论文同然此二句药病俱亡谓无障可断障即觉故无真可证障体即觉无别真故无断证智但是觉故然无障可断无是实无无真可证即不是无故十对文虽皆无二义唯真妄俱真并无真妄俱妄(真妄是十对都名真谓得念成法等妄谓失念破法等俱真者解脱涅槃等解脱涅槃等还是偏同得念成法等义无乖失破等义故云俱真不云俱妄也)。

　　△疏障碍下二以总配别每对中上句者谓得念失念成法破法乃至一切烦恼其失念破法愚痴外道无明淫怒等类皆是染法是粗障也得念成法智慧菩提真如戒定等类皆是净法若滞此相是细障也粗细虽殊属于对待皆障碍也故前经云觉碍为碍故以障碍之言总标十对中染净之相即标下句者谓无非解脱皆名涅槃般若菩提梵行法性等也以得失成破等皆同一觉性之体故无非解脱等。

　　▲疏一识下二别释十对其十对名并随经所列一中云无念则得者论中之意离念即觉念即不觉觉即是智故云正念是智也念即不觉不觉即名失念矣故次引论成之二中缘会者唯说净缘起也本觉内熏教法外熏或信解为因发愿为缘等总为缘会缘会故成就止观乃至菩提涅槃缘离者或离师无教或心退或邪信异见忽起失于信解皆名缘离缘离故失定忘慧破前功行矣余皆可见三中宝积经但云无差不偏同一边然据理而言必同归佛性故无差矣四中可知五中涅槃又云明与无明凡夫为二智者了达其性无二无二之性即是实性又下引古德偈释成经中无异境之义六中可知七中首楞亦云觉海性澄圆圆澄觉元妙(经中法性)元明照生所所立照性亡迷妄有虚空依空立世界想澄成国土知觉乃众生(今经亦云众生国土)释曰众生国土既本从觉海中起即知全同觉海觉海即法性也八中非唯天狱者天是天宫狱是地狱九中三乘性者此含定性不定性俱属三乘三乘之言具四性也并无性为五五性皆成佛也十中虽是别释之数便是都结故无对待但云一切烦恼即解脱例同障碍即觉云佛顶等者(未检)余文易会详而说之。

　　经明心中疏理量者如理智如量智也齐鉴者理见即空量见即假空假同时故云齐也无倒者有非定有空非断无也如空者疏有二意一由分别下是所照相空二又能照下是能照慧空同净名者引证也上来皆是等者满足相应故称法界成法界慧觉心初起故照诸相心无初相故如虚空。

　　经忘心顿证疏三一二忘下对前释意二一就机释前由普示等者谓通论诸佛观诸众生(傍断)发心趣向如来无上圆觉者从凡至圣任运有斯等级随顺行相遂与始终说之令知不是令他故作此解行若此后段即教示令如此安心用意不是傍说已历之事故经云但诸等也意云但依此用心莫计前差等此意极要晓之可稍留心。

　　△疏前是下二称法释随相者约任运心行不妨阶级离相者约故意加行心中必须忘相又空即假故随也假即空故离也。

　　▲疏亦如下二引例指同此行位之初已具引说亦是成就教理始终圆满离过之意此中意趣下正是指同。

　　▲三正释经文。

　　经安心中疏四节者此是真下教示学人朝暮安心用心方便若欲消经经文自显若欲更广显方便意度势乃无穷直在知真识妄善巧之人临时对机种种显示今不可预书得也二中劳形等者心本无念动念则乖将心止心止亦是妄以动念故如避影之人走急影亦急终不可免却得不如处阴影灭亦如扬声诃叱谷中令勿作声响诃声唯频谷中转闹不如自默谷则寂然故论云亦不得随心外念境界后以心除心三中云现量者无分别之照也迷者分别所照之念谓言别有故次后云如镜照物谓明镜自现诸像一一自照其所现者无别分量但是自现之量其所照者无别所照但是本明当现物时即名为照镜都不言我今照物若言我照便如镜外有物令镜比度知之便成比量自心如镜心如是明诸妄想境如像了知如照一一对喻其意可知然云现量者现是现在(约时不待他时)现前(约处不在别处)量是决定之量(如秤㪷等)佛顶云自心取自心非幻成幻法起信云是故三界虚伪唯心所作离心则无六尘境界此意云何以一切法皆从心起妄念而生一切分别即分别自心心不见心无相可得次云但不生情等者生情即乖于镜便成比量也且心体下如镜对物岂添照了之用然非不照心对境时不加觉知之智然非不知。

　　经顿入中疏亦同金刚者文云若复有人得闻是经不惊不怖不畏当知是人甚为希有世亲菩萨释曰惊者谓非处生惧(将谓非处其心必惊如非道处行故)怖者不能断疑心故(于非道处不能断疑)畏者一向怖故其心毕竟堕惊怖故(必谓非处故畏畏心起已毕竟堕落无复修行)此意如人欲避恶害苦难行于道路欲往亲厚知友快乐国土处所其路是正然中间忽见乍似隔阻山险渊深不妨其中元来通彻其人忽然疑起乍惊更看之犹疑转怖周迥观瞻未觉通处的谓己错不达前程其心便畏一向忧苦不能前进因此却被诸恶贼害之难起反致身命不全今闻经者免同此类故皆云不也。

　　经验果中疏曩者昔也若但就下即非悫公语也已是积习者据此三世推寻都无别顿悟种性皆因熏故金刚亦云者彼说佛灭后有人于此章句能生信心以此为实当知是人不于一佛二佛三四五佛而种善根已于无量千万佛所种诸善根。

　　经印成中疏一切种智者是佛果位之智同此安心者此云不加了知不辨真实皆是不生二解之义同此种智但名言之异也。

　　经别明观行疏二一次四下解释科段二一观别不必修此者上上机也二祖三祖六祖之迹即当其人志公傅大士作歌偈等亦对此机故牛头融大师有绝观论疏其所下二障别非唯观行门户不同其障观行之病亦有差别或三二一者但有三者已除我相但有二相者已除我人但有一者唯有寿命一相未觉次第的尔必不参差以此四相约智证深浅重重竖说不同金刚等说四无深浅也定不兼余者有作病者必不肯止止者不作任者必不止不作灭者必不任等颙滞一中心无两用故故此两四下亦对前说别也然通别观等者亦是通妨难之意恐有难云后二章说惑障不是观行何乃四章同科都云别明观行邪故疏通云由是障观行之惑等。

　　▲疏文二下二开章释文二一开章二释文。

　　经立理中疏前说观行者普眼章及弥勒断爱文也请更投机者今被多人差别根性不但为一类人矣故云四门随方来者非止一路。

　　经称性标本中疏证义如前者前虽四位优劣有殊皆明证相非唯佛果方名证也直从信位皆是趣证行相但心机胜劣任运成差。

　　经随机举数中疏利钝等者有人聪利烦恼贪瞋却厚有人根钝贪等又薄交络四句复有贪不瞋等四句对惛沉掉举亦有句数然大抵利根及贪求者多掉举钝根又瞋痴者多惛沈为有如是众多根性故佛设教对之便成其数无量矣光瑶和尚云莫怪医王多处方只为病子无头数引楞伽可见。

　　经正示观门疏二一二正下标列泯相者经云身心客尘从此永灭等澄神者取静澄念也观者心冥所观之境更不异缘起幻消尘者经文甚显绝待灵心者非关真妄不对有空直照灵知而为观行文云不取幻化及诸静相又云超过碍无碍境又云烦恼涅槃不相留碍皆绝待义也言无知觉明即灵心也。

　　▲疏然禅下二正示二一释意二一正释已具悬谈者第八修证阶差门也此彼异者彼令总解诸家顿渐及诸经论所说禅宗义理此直令依此三门便证不必辨他诸余宗教又前多说禅宗所显示真心法体此但说起行趣入之门疏展转殊涂者有二意一佛教随机故已殊涂二由教多门故习者展转差错皆以之教人人又殊涂如今此界数十家禅邪多正少根本从达磨宗出故智论云诸宗外道皆是古昔佛教之遗余也邪正等者诸经论所说备有如是众多今人间流行者或错或是亦不是离诸教所说但名言不同难为通会今且约诸教已自有差别若总摄之不离邪定正定正中复有三界内凡夫禅定复有出离趣入无漏之定故名圣也就出离中复有小乘大乘(外道凡夫小乘三类人同修四禅八定但是用心不同大乘即兼有诸家不必唯八定也)就大乘中复有权教所说禅定有慧之定无慧之定就实教中复有理定事定顿修之定共者四禅八定通于凡圣大小权实不共者用心门户谓外道不共佛教等又实教悟理而修不共二乘今此下正明不共权小也托法者拣空习行门圆者拣于权小二教顿者正拣四禅八定事理等者复拣顿中局理者渐中局事者故总结云俱无碍也。

　　△疏与论下二会论亦是引例证于约理及顿其真如三昧悬谈十因缘中已引大同者彼依真如此令悟净圆觉圆觉真如一也小异如文。

　　▲二释文。

　　经标本中疏本即解者即前普眼已下四章经文之意膏即油之属明是灯中火𦦨相续膏喻行明喻解也目喻解足喻行也眼目见道路夷险坑平通塞足则依之前进若跛而有目虽见难前盲而有足动落坑堑故须相资矣。

　　经起行中疏二一约其下释前二句二一明修意经云取静者或云至静极静故下诸轮每指此观皆云至静道场加行中亦云先取至静不起思念静极便觉释曰言至静极静皆是拣权小凡夫等行谓凡夫取静但无心于万物万物未曾无故亦得神静二乘了达我空生空故心不起亦得住静权教大乘但悟心境皆空顺此安心亦得住静(此以无故静无诸法也如但无波即名为静矣)此宗悟净本觉真心不生于法方为至静(此以有故静有真心故如见湿体此体不被风动之即此湿为静体)。

　　△疏论云下二引论广释不依气息者数息观境形则骨锁等色即青黄赤白见闻觉知即识也通前是十遍处观如智论说谓青黄赤白地水火风空识等十也如作青观时遍一切处尽是青色更无余色黄等亦尔此是权渐之教所修之行故修真如三昧悉不依之今此经亦不依之也乃至者略中间其次文云一切诸想随念皆除亦遣除想以一切法本来无想念念不生念念不灭亦不得随心外念境界后以心除心心若驰散即当摄来还住正念正念者当知唯心(云云在疏)等者又等后文后文次云念念不可得若从坐起去来进止有所施作于一切时常念方便随顺观察久习淳熟其心得住以心住故渐渐猛利随顺得入真如三昧深伏烦恼信心增长速成不退唯除疑惑不信诽谤重罪业障我慢懈怠如是等人不能悟入。

　　▲疏由前下二释后二句如文。

　　经功成中疏客非下二句释客尘义客者非本性故本性是主妄念是客也尘者污染自体如镜中尘也。

　　△经感应中云由寂静故等者初句蹑前功用余正明感应于中先法后喻法中诸如来心者真净心也亦即法身故论中说色性即智性智性即色性于中显现者如疏所明如镜中像者后喻也疏二一众生下释法疏如诸下二释喻四一直释可知。

　　△疏故论下二引例论中有两重问答初因说菩萨位满成佛自然有不思议业能现十方利益众生遂有问曰虚空世界众生心行一一无边佛如何遍知答曰一切境界本来一心离于想念以众生妄见境界心有分齐佛离见相无所不遍心真实故即是自体显照一切妄法有大智用无量方便随诸众生所应得解皆能开示种种法义是故得名一切种智因此又再问曰即是疏文(上所引及疏中引皆撮略要文不备写也)多不能见者次云一切众生若见其身若睹神变若闻其说无不得益云何世间多不能见答文可解。

　　△疏经云下三会通两文身心一者义如前科也皆据能现者遮疑情也缘海东晓法师释彼论此科法合镜喻之意云法身似质化身似影恐有曾见彼疏者疑云既云现于众生心中即合是应化之身云何言法身及真心邪故此通云据能现之本等也。

　　△疏此约下四别释现义谓正当知佛心亦如此之时佛心是所知所知之境的从自净心显现如变影缘真如也即真如非影不妨变影缘如即知佛心亦尔。

　　经结名中疏翻云止者止于万缘方得寂静寂静是显相止是释名于染等者双成止义及寂静义问既此三法皆名观云何此门修止答前标意此宗必具理事定慧皆无障碍故观观皆止止于余观非论妄缘故下文云若他观者名为邪观止止皆观念念心心若一间断即无明故故前云恒作是念然每观为门不同立意各别此约止门而修止观也由此义故于涅槃起信及天台等所说三门皆大同也如下三观终处具说若准涅槃下引经释也然彼经中此一段文义广辨三相同此三观具有标意别释总释至下具引以会此中三观今且直配此观一门然亦不具录其文但列名而已今为具引对详可解文云奢摩他者名为能灭能灭一切烦恼结故(此前亦云身心客尘从此永灭)又奢摩他者名为能调能调诸根恶不善故(此前云内发轻安轻安是善法摄故)又奢摩他者名曰寂静能令三业成寂静故(此文全同)又奢摩他者名为远离能令众生离五欲故又奢摩他者名曰能清能清贪欲瞋恚愚痴三浊法故以是义故故名定相。

　　经起行中疏心性是识者是心识自性也非所依真性(真性依士释此则持业释)疏能幻之者如普贤章备释法喻各有五门检而示之依如幻始觉等者具如普眼章中二空观也然彼与此有三意异彼明称理圆观以成圆顿悟解此明克体进修坚持不舍以彰观行又彼是总相观行普被诸根此是别相方便别对一类彼上根入此中根入疏随机应化等者此约在观行中习学化行释也谓变起种种方便说法开示众生或想种种现神通事摄化之方等或坐时习此方便或余时正观机说法皆是学习化行之义但以决定志愿大悲之力念念如此即是修习行化故经次云内发大悲轻安若观心释下约修治心行释也谓染净皆空心变即有妄识既已变起尘境难可顿除故今以悟解方便变化引起一切情尘以为所缘之境然后以种种对治幻智一一翻之即同净名云八万四千尘劳皆吾侍者降伏烦恼灭勇健无能胜如有经说火与薪战薪多火盛今变起幻者意在翻破也故云变化不单云变单云变者一向是妄识所变今云化者表是幻智自在之力知是虚伪故故名变化非障非蔽者且如悭蔽施恶蔽于戒瞋蔽于忍等六度既云六蔽八万四千例之今观之即净故知非也且约翻为六度者如法句经说又若对上二句(即起诸幻以除幻者)有四对别谓自行化行除障起行止持作持除遍计执翻染成净一一配之可知。

　　经功成中疏根尘既销者蹑上除幻之句亦可取前奢摩他之文彼身心客尘从此永灭故自他无二者正观成就内发者心行自然如此也即情发于中而形于愿矣同体大悲者由将幻智观察自他自他皆同圆觉净性自己既悟身心喜乐伤他未觉枉受苦恼故悲愍之如富贵势要之人眼下见他贫苦佣作或为奴仆若谓他实是下舍贫贱或是奴仆即心里平平若闻道是三公贵族子孙家破贫苦或因余事没落为奴即怆然哀伤便拟救拔济惠今菩萨了悟净觉观行又成观诸众生贫穷无福慧入生死险道又观他皆同觉性迷故枉受轮转是以内发大悲心也法喻对之可知疏轻安者上释大悲已含此意释讫又于前观门中释体用讫今但略示此门行相也。

　　经结通中疏从此观门等者含二利行也谓明菩萨从此二利观门方能对机起于二行或宴坐静室或于余威仪中克志加行专注观门今得观行成就方堪于一切时中修六度万行也乃至佛果者略于中间谓成时当十住初心从此渐次增进念念不退自然历于二住三住乃至十住十行十向十地等烦恼习尽行位圆满即佛果也经科拣滥者恐闻能治所治皆是幻化谓言幻智亦同凡识故初二句拣之意云观幻之智故名幻智智体非是幻故前云知幻即离又恐闻能观非幻便计有能观之相故后二句又拣此滥谓若能正观幻时便了所观无体可离即为真理能观无别能离即是本智则自然观时便不同凡迷幻境若见所观是幻是可离法我能观智不同彼幻不得离之我能如此诸迷者不能若有如上等心则兼此智亦为幻也以取能观之相故。

　　△经科总结者总结功成已来文也于中文有法喻法中但依上解了梦喻即永离幻相也经云是诸等者如是观行功成拂迹远离诸病便是菩萨究竟圆妙之行从今乃至佛果念念如此用心更无别意设使修六度万行三十七品一切助道之法乃至舍头目等时一一只依上来用心即此差别诸行皆成菩萨妙行若失此意设能舍身亦不成无漏之因也(如有比丘自害佛种种诃责之例)疏如种谷等者等一切麦豆之类觉心者了悟圆觉之心也即上所标悟净圆觉以净觉心等是也谓以净觉心等者种依土以生苗悟约幻而成智智则亲从悟觉而起不从幻法苗亦亲从种子而生不从水土余意可见。

　　经结名中疏亦名等者梵语虽异所目无殊余义如文上来释起幻观竟。

　　经起行中疏二一蹑其下释明所离经云以净觉心不取幻化等者文有两节初明所离于中初一句蹑所依次不取下二句明所离配离前二观可知后了知等二句释离所以谓见身心即着我相着即起过故前静之次又观之今了是碍故皆不取。

　　▲疏此下下二释明所用二一标指疏即上下二正释三一释法二一释正显体二一释所遮经云无知觉明者无知觉之明依士释也无知觉是遮诠明是表诠遮非知觉情识表是灵明真性疏所了身心者此观所造异于前观前观以了知身心为境故无知者异于心无觉者异于身故次云身触心缘等然身触者含于鼻舌身等三根以皆与根合而了别故根则属身故心缘者意在眼耳意等三识以离中而了别故由此分别者总指诸识障正知见者即灵妙心体名正知见由前云理障碍正知见又云圆悟无上知见后云当求正知见人故此正标知见为所障兼指其体是无知觉之明也又缘此云无知觉明恐疑真知亦是粗浅总须泯之故偏标矣若云无知便是真知亦无既云无觉觉应亦尔云何当部唯宗于觉讲者至此必请明示学徒。

　　▲疏正显下二释所表四一直指正显等者正是此观所宗中道理体故广显其相也其文虽易其法甚深但在说时分明显示不可具以文字转转释之可尽但随文隐略指而已。

　　△疏然此下二明无比二一就当体明无比上下可知傍者四方中者当处无在处者显无中也夫言中者皆约当身正住处为中以分东西上下今既不取身心之相故无中边上下也疏欲言下二对诸法明无比不从缘起者彼法缘会即起缘离即灭灵心不然故不从也余皆易会其语但恐不见其法善思念之。

　　△疏故诸下三辨说仪诃为邪小者若一向但言空寂者以外道不识执冥性实约小乘妄计三四皆实无为清辨犹迷一向著于空义故故诸经论诃为邪小也诸经皆说耽空滞寂是二乘行华严说二乘人堕无为坑又有经云乍可堕有如须弥不可堕空如芥子璎珞云乐行寂静缘觉行肇公不真空论中破本无宗云本无者情尚于无多触言而宾无故非有有即无非无无即无寻夫立文之旨(寻经文本意也)直以非有非真有非无非真无何必非有无此有非无无彼无此直好无之谈岂曰顺通事实即物之情哉于知见等者是以法华华严约即体之照用呼为如来知见楞严经内名为妙明本明圆明今此经文及诸论皆名为觉或约体或从用各是一义安立名相不同于此言具遮表拣法彰名不名之名强安明字。

　　△疏今此下四结示经意文显可知。

　　▲疏诸碍下二释离所依迥殊对待者即身心真妄因果染净凡圣等如二乘人超三界便有三界内外为对菩萨超二乘便有大小为对诸佛超菩萨便有因果为对乃至有漏无漏有为无为悉皆如此今冥合灵心并不如是谓不劣于佛不胜于凡不出世间不属三界(云云众多之例)且如无漏圣人为无碍有漏凡夫为有碍今既永超碍无碍境岂同如上对待法邪。

　　经碍无碍境者疏中含三意释碍无碍一超初取静及次起幻两门起幻缘境为碍静无所缘为无碍故上文云不取幻化及诸静相二超烦恼涅槃烦恼系缚为碍涅槃解脱为无碍故下文云烦恼涅槃不相留碍三者身心尘域等总名为碍若以心离之名为无碍今皆不尔故皆离之故云超过也合起幻及烦恼为一义合取静及涅槃为一义以为一对即上句中涉字下句中同字是其意也合上句者谓起幻智除幻者又欲变诸幻开幻众众多心数一一作意运动劳扰心虑虽是观智涉于烦恼同是扰乱之行故此意即以起幻为烦恼之碍不别说贪瞋等烦恼也合下句者谓一向取静同于二乘厌生死爱涅槃耽空滞寂涅槃既是无碍之法今取静行相属于此科故云同也此意即以取静为涅槃之相不别说择灭无为灰身灭智等涅槃也故此一对异前各说以为第三意也疏属己者谓自己所有受用因缘资具乃至屋宅田地园林台观或为王官所统部邑皆名属己受用之具此门观行成就心合灵源之时此等宛然仍旧然都无取舍计度有无等分别之念疏共居国邑者瑜伽等论说此三千世界是众生共业所感贵贱人畜种种有情同共依之而住名为依报自身则各随己业贵贱苦乐不同飞走类别名为别业正报今意在凡常人易见故直云共居国邑谓或一阎浮提或瞿耶尼或一大唐或一土蕃等或宽或狭或通或局同一水土所宜风俗所为山川所出王法所化皆得名世界不必事须三千大千以修观行人心之境量不必遍于大千界故疏还有见闻者略举二识以例余识且举心王以例心所此等情虑皆不异寻常未修观时但必无心计度耳经尘域者比来情尘之疆域也疏灵照者心灵自体有大智慧光明遍照法界义故毗卢遮那是法界身此国翻云光明遍照余不释者皆可意求。

　　疏锽字下二释喻三一释喻依言喻依者喻所依物也物非能喻法非所喻此二全殊故也但物上有义与法上义相似此二义方是能喻所喻也如将金刚喻般若者若取二法即无交涉谓金刚有形相般若无形相般若是决择之慧金刚何能择法般若万德乃至恒沙妙用金刚悉无今取为喻者但说坚利义金刚者万物不能坏之坚也而能碎坏万物利也行深般若波罗蜜者天魔外道烦恼无明一切障等不能动转坚也能断烦恼照五蕴空利也但取二法之上各有坚利之义即便成喻喻者晓喻以相似义晓喻令解今有欲遍看圣教或讲义听义参学禅慧征论道理者必须明解法喻比对之意故经云智者以譬喻得解不言愚者疏锽字不定者推求训释此字非声义故又不全非取意用之亦可通故但以义疑故三释存焉金石等者等于铜铁之属或玉石中有清远声也声相者声之相貌清浊高低像似之谓也锽锽然者但想取击钟磬声势即可会也巴南风俗亦呼驴鸣为锽锽之声但彼重浊不同钟磬清远回润拙者译经时天竺僧宣梵文解两方语者翻出为唐言书出名为笔受以天竺语与此倒次须回文又彼语朴次须润文也今云拙者以声是体锽是相先合云声也即大钟者切韵中释也亦与镛同训问若尔即鐄是物质何不云鐄中声乃云器中鐄耶故次答此意云是诸器等也谓诸器中有一金器(或铜铁等)名之为鐄击此鐄时声出于外文甚顺故故云准此则顺本文等也但笔受等者良以黄皇二音全同二字又皆从金鐄锽二字又亦音同故易错也笙簧者四(其状如此)笙有十七管管管置一簧长短有异吹之乃中间扇动而有其声声若不品扇上有微锡如麸糠许大移之上下取其声韵名曰调请(请字疑是清字)管籥之属者慈恩唯识疏云以内有风起声等故又老子道经云天地之间其犹橐籥乎虚而不屈动而愈出(河上公注云橐籥中空虚故能出声气无有屈竭时摇动益若王弼注云橐籥守中则无穷尽弃己任物物莫不理出橐籥有意于声则不足以供吹者之求彼说二事今唯取籥以是出声物故橐是囊橐鞴袋之类非出声物此等管籥箫笛之类与经所喻之义相顺也)云俱错者以簧字为锽字以黄音为横音。

　　▲疏后正下二正释喻三虽异者锽鐄簧也皆通者三物及身心皆不能拘于所出(声与灵明)又不离己中己又不能及之故法喻皆相当矣。

　　▲疏悫云下三引他释钧者三十斤也镛者大钟也星楼者邻星月之高楼寰区者寰宇区分之国邑都取声闻四远八方不必遍于寰宇自体者镛也他者楼也未免怀疑者标释唯言击镛至却牒反释之处又加于管即知又疑镛不是锽故又罗之以管又纵不知译经差互据现经文所释亦亏谓经既云如器中锽声出于外此即器不是锽是器中之锽锽不是声是锽能出声岂不居然三重各别今释云万钧之镛此是器也便云声振寰区岂不漏他锽字欠一重邪不能决通等者又不的断译经训释参差又不的云锽训何物为当是镛为当是管又不言俱是二物又不言俱是二物之声为当偏是镛声岂非媕(音庵)婀(音阿)邈略言之乎媕婀者莽卤含其大意之谓也切韵释云不决也既无决断之文若有人据上来节目一一征之何辞以对若遇讲彼疏者慈心为具分析然悫疏主禀性后快亦薄有僧家辞理直笔科判经文实亦可赏至于经论深义殊不届怀故所随文销释处处脱略门门疏阙亦不寻究经文前之与后始终连带之意就中释此一科犹校分明开示余更阙略但各三句两句都邈而已余前后所引彼文但拣理才通者即引之务在证同共为理性宗之党援兼不欲遗人之片善然未曾添得一义此意神理可知焉意亦同前者由前具指译经错误自取意用之然后观悫和尚此文却成相顺也仍法合等者因疏中为他配合法喻故得如此若据彼钞释及讲传者亦无此言。

　　▲疏如器下三释合。

　　经功成中疏不取幻化等者幻化虽空不坏虚相但不取着本自无生起之自体故云即寂然但不作意执取亦不妨任运目睹历然故但云寂不云灭静者本不是相由心取之为所缘境便有静相当情但虚心忘照不取为所缘此相即灭不同幻相任运历然灭者但灭此所缘之相非有静可灭静是心息之义非所缘境故又但是下克体释之然真心之上有尘沙道理然皆是随缘相用唯寂灭是克体真实道理故云实理上说幻静二法寂灭是遮诠中道今说一心寂灭是表诠中道谓此真心当体元来寂灭非约动转无体名寂生已却无名灭故前云圆觉普照寂灭无二亦同楞伽一心也故云内发者结归经意皆无心于彼彼自寂灭不同上故寂之灭之故云内发内发之言功成自然之义。

　　经自他等者疏有两重配自他一以余人为他以己之情识为自二以情识为他(假藉外缘方起故)觉悟为自(但是本觉发显故)唯独自等者是法华文彼说意根清净此说观智成就亦分位相当疏但想所持者如梦中身心根识但是梦想所持都无自体连续法合可解疏中意在目都易见之像故举空云之喻若论事理亲切本末相当不及梦喻。

　　经结名中疏二一此云下释此所结二一正翻释静虑者如前四禅中释也非无记者意显不是一向趣寂沉空无所鉴辨故云无记不同三性之中无记也定慧平等者大小乘经论皆说欲界慧多四空定多唯有四禅定慧平等禅必兼定定不兼禅故定有八禅则唯四疏问既下二问答会通直造心源者非定非慧也由双非故相即也义甚明者不取幻静是绝待超碍无碍是绝待烦恼涅槃不相留碍是绝待指修行者直令如此用心也忘情者都不作意言定言慧即是双非亦不言真假起止即是绝待约义结者是佛印此悟净圆觉忘情之人云如是方名定慧平等故云禅那非此人自云我定慧等亦如金刚云即非三十二相是名三十二相非具足色身是名具足色身皆即非是心智契合是名即是义结也乍看似即非与是名相违达之乃全相合此中亦如此也。

　　疏三观下二总判三门二一配前经言标悟者若诸菩萨悟净圆觉心也文殊中者彼说四大缘虑如空华二月无明如梦中人非实有体生死轮回身心等相非作故无本性无故能知觉此者亦空华相乃至常不动故如来藏中无起灭知见故即知今还见有种种者但是动念之过故修静观止缘澄念今证彼也修普贤等者彼说以幻修幻幻尽觉满众生幻心还依幻灭普眼前半分折四大根识尘境乃至幻身灭故幻心幻尘幻灭亦灭垢尽明现故修幻观以除幻者普眼后半等者彼说摩尼珠喻现色无色垢尽对除即无对垢及说名者灭影像故无方清净无边虚空觉所显发身心根尘四大三界本净不动乃至一切觉故本成佛故刚藏中种种差别皆不预圆觉乃至生死涅槃起灭觉照离于华翳皆明诸法断灭灵觉迥超对待故当绝待灵心各依此配一一相当故知此行修彼解也但以顿悟渐修故前通此别上根者直称所悟故不分别中下力难赴心故佛各随机便开成三也至下除我等四相及憎爱等方得入觉即修前中弥勒断轮回根本也依师除病不作如是修习等念方得从凡至圣一一随顺觉性也由离四病方得不起妄念不灭妄心不了妄境不辨真实等故知普觉中则是修清净慧中解矣。

　　▲疏然此下二会异说二一会涅槃三相言三相者彼经云(即彼第三十及三十一中文也)无十相故(色声香味触生住坏男女)名大涅槃若有比丘数数修习定慧舍相(即三相也)则断十相定名三昧若取色相不能观色常无常相是名三昧若能观色常无常相是名慧相三昧慧等(驾驷迟疾)观一切法是名舍相(二乘定多菩萨慧多世尊等故明见佛性见佛性者名为舍相)奢摩他者名为能灭(云云如上所引)故名定相毗钵舍那名为正见(遍见次第见别相见)是名为慧夏毕叉者名曰平等(不诤不观不行)是名为舍若菩萨善知定时(生大憍慢非修慧时)慧时(精勤未益故悔心非修定时也)舍时(定慧不等不宜修舍等则修之)及知非时(各如上注)是名行菩提道大同者此初名止取静澄神定相增胜(彼云但不取色相此云取静为行皆定境也又彼次后文云修习定者能见五阴生灭之相此云由澄诸念觉识烦动)次了根尘起幻除幻慧相增胜后绝待双融即全同彼云平等名舍相也(等即双融舍即绝待)小异者彼则初定次慧后等此则三门皆含定慧然彼虽殊初定次慧亦从增胜说岂实教中有偏定偏慧邪。

　　△疏与天下二会天台三观此依璎珞经所立文云从假入空名二谛观从空出假名平等观是二观为方便道因是二空观得入中道第一义观三观现前即入初地天台撮略云一者从假入空观二者从空出假观三中道正观此三行相悬谈已释约心成行者缘前六章经文已备显觉性推破妄执究诸法性相辨心境染净乃至从凡入圣障治通塞断惑深浅证智胜劣等讫此但一向令忘情绝虑泯相冥真所以不立所观境也约义生解者彼但以止观为宗初劝欣求佛果厌离生死便赞止观是出离门是入道门显观行相即是此三观也推寻诸法真妄性相以显空假等义以开断证门户故须立所观三谛境智相对义相方明。

　　经校量中疏五戒十戒者在家五戒一不得杀二不得盗三不邪淫四不妄语五不饮酒食肉八戒加不得香油涂身故往观看上高广大床十戒沙弥戒加不得捉生金银财物不得过中食也六通者如序分中说八解者八解脱也取文相对便宣故略一字谓一内有色观外诸色不净解脱二内无色观外诸色不净解脱三内无色观外诸色以为净解脱身作证具足住四空无边处解脱五识无边处六无所有处七非想非非想处解脱八净解脱身作证具足住也十缠者俱舍云缠八无惭愧嫉悭并悔眠掉举与惛沈或十加忿覆闻慧等者缘三界从凡入圣必须具之故此配也。

　　圆觉经略疏之钞卷第十
卍新纂续藏经第 09 册 No. 0248 圆觉经略疏钞


　　圆觉经略疏之钞卷第十一

　　圭峰兰若沙门宗密于大钞略出

　　经问所修中疏为复一人等者据下疏文此等皆有谓初三轮则三人各一最后一轮即一人具三中间交络者或前后(文云先修中修后修等)或同时(经云齐修等)亦有依次(先修奢摩他中修三摩钵提后修禅那即是也)或超次(先修奢摩他次修禅那等)。

　　经长行中疏二一正说下科分二随释。

　　经标数中疏义同前段者三观文初也欲分观为轮故却牒起也轮者二义一摧辗义二动转义更有圆满义无始终义等广在大疏。

　　经观网交罗疏二一二观下分科叙古悫疏等者然此观名亦未能显发经意亦未能引人心入于观行但缘文辞美畅多有爱者故存之矣今全用者依之管经兼能释观名以将配合经意二正释经文。

　　经科澄浑者约喻说也谓水有尘泥须澄令清心有烦恼攀缘垢浊亦尔息用者非唯不缘诸境亦不起用观察幻与不幻等也故悫疏云且水性清润溉灌呈功投于外尘汩(音骨)然将浊弃之则亡其所用留之则济饮不堪在器安澄随流分异去泥纯水则永断无明明相精纯斯何不证疏法空座者经云诸法空为座座是安居之处菩萨常居诸法空境入寂灭者无住究竟涅槃也据寂灭理合是中观由此菩萨利根心静功成于法空处便证中道不待空病亦空方至中道以此菩萨入空本无住空之病故据后文例断烦恼入寂皆是绝待观中行相故须作此释也。

　　△经庖丁恣刃观云以佛力等者前开幻众及内发大悲此以佛力即当大智变世界者如前变化诸幻也种种作用含于逆顺自他之利备行等句则唯顺行于陀罗尼下总明动而常寂寂念静慧即定慧也。

　　经呈音出碍观疏二一三呈下解科名取前锽声出外作此观名谓音是锽等之声呈是远闻碍是钟体及楼出是不能拘局疏器质等者器是钟等质是质碍融是通流扣是杵击若据彼疏即云随揵应响今云扣者意在顺本喻意。

　　▲疏以诸下二释经义无边等者有二意一此幻境是世俗人间古今差别利害之事及三世因缘染净差别等事广多无边不可推穷今悉会尽营之无有了期受之无有足曰故不如绝念灭迹一切都休二幻体是空都无边底而可穷究故达者绝心不预名为灭也作用等者如前章起幻变化而开幻众及此前科种种作用等今皆不取也不可得者是前空义无所观者证绝观义绝观义者不取前静境幻境也。

　　经交络三观疏五一后交下配结轮数。

　　▲疏然每下二显示交络两段二二共合者如以静观为首即第一初静后幻第二初静后寂(各兼其一)三行次第者一初静次幻后寂二初静次寂后幻(次兼余二)先一后齐者初静后齐幻寂(齐兼余二)先齐后一者一初齐静幻后单寂二初齐静寂后单幻今以静观为首既如此余二为首一一例之。

　　▲疏今每下三用科义式二一正明长科七者若据上所科判即合且每观分为四段然后于一二四中每段复各分二今恐节级碎分展转惑于观照之意故但长科七也一一须牒者缘观名各有四字若二观为一轮即有八字三观为一轮即有十二字二十一轮相计虚书二百余字又文句重叠纷起难寻次绪故须略之后寂者经中一一云寂灭也。

　　△疏寂与下二辨异寂是中道故影法师中论序云寂此诸边名之为中故与静异前威德章此观已广分析。

　　▲疏文中下四总别科分。

　　▲五随文销释。

　　经初七轮一中疏二一一运下解科名修定者即取至静也缘对经云以静慧心故直言定律宗以戒为船筏禅门以定为舟航矣言运舟者运通二意一自运故云出尘二运他即是兼济若无二意何名为兼如船师渡人岂自住此岸邪若住者但名借船不名度人也细详舟体正是静观余文易见。

　　▲疏标静下二节经义。

　　经二中疏二一二湛下解科名湛海澄空者如海波浪不生湛然不动(静观成也)空无云雾廓尔清虚海无边涯连天一色空彻海底海含空相故云澄也(修寂观也)故云波澜不动等大波曰澜反生死流如波不起故水即清明如静观功成灵心寂照即是性也故云显性。

　　▲疏寂也下二节经义蹑静修寂者如水因不动即清明清明即可澄空也余文可了。

　　经三中疏二一三首下解科名首罗者大自在天三目如涅槃经说以喻涅槃三德今三观理亦昭然。

　　▲疏静也下二节经义。

　　经四中疏二一四三下解科名三点者亦是涅槃三德之喻悫意等者观名齐修经云先后故为彼出其意耳若约伊字三点∴如此经云不纵不横今此三观有先中后即是其纵且约大纲细详不切若无损益不能改也。

　　▲疏静下二节经义。

　　经五中疏二一五品下解科名。

　　▲疏静下二节经义。

　　经六中疏二一六独下解科名此一兼前品字皆全似也。

　　▲疏齐标下二节经义。

　　经七中疏二一七果下解科名静定之树等者离念静心为道之本如树寂灭是极证之法故如果虽顿契证寂灭随俗渐修自利利他然亦不失寂念故如果落还依树开华也此亦且取大意不得始终的切。

　　▲疏齐灭下二节经义。

　　疏次七轮一中疏二一今初下解科名武王等者尚书说武王以顺天应人故救天下生灵涂炭不得已而伐纣既克遂归马于华山之阳放牛于桃林之野铸干戈为农器表示天下不复再用偃武修文以理天下以养兆人故喻此先动用后息静。

　　▲疏标幻下二节经义。

　　经二中疏二一二功下解科名功成者此门与前虽法体无别先动后静之喻亦无别意尽此幻观为首已来喻皆同一类例亦是不得委细也。

　　▲疏幻下二节经义。

　　经三中疏二一三幻下解科名。

　　▲疏幻下二节经义。

　　经四中疏二一四神下解科名。

　　▲疏幻下二节经义。

　　经五中疏二一五龙下解科名龙树者初在外道中善于幻术后入佛法乃至证于初地具彰诸论记传。

　　▲疏幻下二节经义。

　　经六中疏二一六商下解科名商那者具如悬谈钞引付法藏经备说。

　　▲疏齐静下二节经义。

　　经七中疏二一七大下解科名大通如来者法华经说此佛受诸梵天王及十六王子请即转十二因缘法轮千万恒河沙那由他众生皆得解脱王子等出家诸根通利大众请佛说法华经众皆信解佛说此经于八千劫未曾休废说此经已即入静室住于禅定八万四千劫故云尔也。

　　▲疏齐寂下二节经义。

　　经后七轮一中疏二一此初下解科名宝明者宝有光明数数舒光而却入海余文自显。

　　▲疏寂下二节经义。

　　经二中疏二一二虚下解科名。

　　▲疏寂下二节经义。

　　经三中疏二一三舜下解科名舜若空神者舜若此云空也以虚空皆有主空之神如华严说每因日光即略现于身即依空现有之义可详同于疏。

　　▲疏寂下二节经义。

　　经四中疏二一四饮下解科名饮光者迦叶身光吞饮日月之光归定住鸡足山也。

　　▲疏寂下二节经义。

　　经五中疏二一五多下解科名多宝塔者说处甚多。

　　▲疏寂下二节经义。

　　经六中疏二一六下下解科名法华菩萨六万等者。

　　经说他方诸来菩萨八万恒河沙数白佛愿于佛灭后于此世界弘是经典佛止云不须汝等护持是经我娑婆界自有六万恒河沙菩萨一一有六万恒河沙眷属于我灭后广说此经说是语时三千世界地皆震裂此菩萨等于中同时涌出身皆金色先在此世界下虚空中住故喻先空后假余文可见。

　　▲疏齐静下二节经义。

　　经七中疏二一七帝下解科名。

　　▲疏齐幻下二节经义。

　　经圆修三观疏二一后有下释科名。

　　▲疏称圆下二解经义。

　　经偈讽疏无能所修等者缘此偈与长行文异意同恐不解配合故此释之长行云圆觉清净本无修习及修习者即是无能所也三观之初文云于诸修行实无有二悉不言禅定今偈中孤然云依禅定生即知心冥无修之理即是禅定此乃长行标文偈中显意亦可长行举法偈中释义妙在此也疏加之绳索等者即净名经中优婆离与二比丘依法忏罪维摩诘诃云无重增此二比丘罪当直除灭勿扰其心所以者何彼罪性不在内不在外不在中间如佛所说心垢故众生垢心净故众生净心亦不在内不在外不在中间如其心然罪垢亦然诸法亦然不出于如等今云加绳索者即重增之意伤乎无疮者即是前富楼那在一树下为诸新学比丘说法维摩诘又诃云唯富楼那先当入定观此人心然后说法无以秽食置于宝器当知是比丘心之所念无以琉璃同彼水精汝不能知众生根源无得发起以小乘法彼自无疮勿伤之也欲行大道莫示小径乃至我观小乘智慧微浅犹如盲人不能分别一切众生根之利钝等释曰维摩意以为新学说小乘法是伤乎无疮意显以大乘法说今此疏意明圆顿悟解之人称真觉性不假道场探结等若令探结即是伤乎无疮耳。

　　经两重除障疏二一次后下标意故同大科者大科云次四问答别明观行今乃于中有二问答是除我离病似非观行恐有不细详者生疑故此云是观行中障也约修证带我不同全执我相者故障别门观行如前通明观行中亦有弥勒一章断除贪爱贪爱是六道根本亦障通门观故。

　　▲二释文经除我入觉疏二一初中下总明科意二别释经文。

　　经庆前中疏如琉璃等者内外明净透彻故瓶喻一念多芥子喻多劫万行。

　　经正问中疏何法染污者初悟同佛妄起还凡故志公偈云佛从魔境出(烦恼中悟解菩提如淤泥中莲华)魔从佛境生(悟解同佛遇违顺境只于悟中还起妄念)二头不相辨浑杂国王城(喻觉)。

　　经长行中疏二一正说下科分。

　　▲二随释经过患本起中疏两论所说者天亲论云见五阴一一阴是我相见我命断灭复生六道为人相见我身相续不断为众生相(即盛衰苦乐众多变异也)计我一报命根不断而住为寿者相无著论云取自体相续为我想我所度为众生想余二意同但无著云想天亲云相今参而用之我全用无著寿全用天亲余二展演其文令人易解肇注净名云纵任自由谓之我常存不变谓之寿贵于万物而始终不改谓之人众生大同此皆情识所计故云迷识境也经说者约证悟觉性而带能所从粗至细展转遣之四相遣尽方始无遣故云迷智境也疏妄我本空等者净名云法无有我离我垢故法无有人前后际断故法无众生离众生垢故法无寿命离生死故悫云心自取心自成心病演若爱影背本瞋头从此妄滋莫能蠲拂。

　　经过患滋多疏二一二明下科判二一总科疏今初下二别判二随释。

　　经展转中疏二一谓由下销经可知。

　　▲疏然上下二配四谛云二乘者虽通大乘大乘以为虚妄本空之义但宗无生等也故般若心经云无苦集灭道生灭者准天台教权实通论总有四重四谛(实审)一生灭(逼迫名苦即有漏色心增长名集即业烦恼寂静为灭谓即涅槃出离名道谓止观等也)二无生三无量四无作如次是彼四教所诠法矣今此文中约其过患故当生灭后三重四谛广如大疏大钞所明此但略引之意用前生灭以销疏文不能繁叙初六句等者依数句次第配经文相甚明各须一一配释以示听徒。

　　经直释中疏最初根本者论中根本不觉也本源者性净真心也依本觉而有不觉等疏由将无始等者胜鬘说五住地也。

　　经转释中疏二一二转下明科意。

　　▲疏未曾下二释经文二一释法经云身心无明者论云以依不觉故心动动则有苦(苦是生死之身)果(苦也)不离因(无明)又都结三细六粗云一切染法皆是不觉相故。

　　▲疏由爱下二释喻三一随相说不断如人万万资财一一悭惜若遇丧命因缘情愿总弃以求活命。

　　△疏又有下二称性说亲断由前但云不能自断仍有可断之我故云随相今明执时尚不觉有所执之我是其过患凭何说断纵欲断之亦是妄想想尽之时但是真我真我无患凭何欲断今但以觉无名断故云亲断也。

　　▲疏如梦下三转以喻释梦喻二说终不肯断已上喻随相必须已下喻称性觉来者觉字去声呼之。

　　经结成中疏种子现行者义如前说引宝积者举爱例憎堕恶趣者非唯不成佛果仍更堕于恶趣此有二意一如第三生之说二既是存爱迷心爱为六道之本善恶反覆苦乐循环尽于未来卒未脱免三涂等苦如云忍不落恶趣亦由忍可无我之理及爱为苦本之义随顺修之故必不落。

　　经别释四相疏二一二别下叙意科分殊常者如前说迷识境之四相也初果除者小乘见道位证我空真如也罗汉未晓者此四相障于圆觉罗汉若晓即应悟净圆觉故天台说三界之外有尘沙无明此执即是其数也合云阿罗汉今文中且贪字数相对简略而言矣约事验我者事即我所我所者我所有一切事境通于有情事皆可见可知我则不能反见故约事境反验于我乃觉他皆非我便知我非他也。

　　▲二随释经约事验我疏二一初谓下叙科意二正释。

　　经征起中疏觉有心者知一切事境非我也即此名我。

　　经喻释中疏燕居者燕字(音宴)依论语中燕居之字。

　　经结指中疏觉体者空寂是体是涅槃知是用是觉即体之用涅槃即觉即用之体觉即涅槃既体用相即故非别有可证之体也即当前五门证道中第三能所俱泯矣即是我相者即妄见有涅槃所证所证者即我也我是自体义故且实证真体既是法身真我今谬证妄体即是无明妄我也类例甚明。

　　经悟我成人疏二一二悟下叙科意。

　　▲二正释经粗相中疏者字正名人者诸家疏论每出人字之体或能证人或能执人乃至说人听人若真若妄皆云者也如梵语佛陀此云觉者即指于人若言菩提此但言觉即指于法类例如此博学者自当知矣。

　　经细相中疏无非不尽者无有过非而泯之不尽谓一切过非皆已尽也。

　　经了迹迹生疏二一三了下叙科意了迹迹生者既展转相生迹迹不尽即是众多生起不断绝义亦是众生义也缘次下疏文自释云众生者不定执一之谓也故此云又亦等也。

　　▲一正释经征起中疏展转无穷皆成能所者问前人相中已云不取能所如何至此却云展转皆成能所邪答皆成能所者是此人所了之过非非此人认之为是前人相中觉我相是能所之过者但觉一重能所不知此智又复名能今此转深故觉展转无穷皆是能所岂不甚超于前故经云悟所不及(及即成所故)科云了迹迹生释云了此无定故离前非又云不定执一皆甚明矣。

　　经举喻中疏于自于彼等者结成所释经中标云非我非彼之句谓俱非此二也缘此中经文稍隐亦须在意分析。

　　经潜续如命疏二一四潜下叙科意二正释。

　　经征起中疏即心之照者心是自己本心前三门中由别有能证能悟能了等相故不言心今诸迹已尽故言心也如论中异相住相之文但云觉于念异念无异相觉于念住念无住相至最初生相已尽细念亦无直言觉心初起心无初相意全同此此中甚妙宜细审之清净者亦由离前证悟了等三相直是心自照故自觉者自心能觉非谓觉自然经云照今乃云觉者且顺常涂疏论多云自觉觉他也疏证悟等者等于了字谓我相名证人相名悟众生云了此中总尽故彻真源更无别能证等也疏拟将此智者此照智也又业是业用一切作用之智名为业智但觉潜续之心同于幻化一念不生即是论中世间自然业智及不思议相等疏虽能除妄者前三也不自除者以此为是故成潜认而不断绝如命根矣此一门除久修观行用心细者方知虽此再三显示亦无由了之。

　　经正释中疏前三相者觉是心心所之总名若别说三名即一证二悟三了若统言之即但云觉也疏心未忘故者正释心照名尘垢之义即知若心忘此彼(彼三此照)即心照便是自然业智。

　　经喻反释中疏我智俱尽者我等四相及智慧俱尽也我智者是我及智非谓是我之智照体独立者是生公语清凉大师心要亦云一念不生前后际断照体独立物我皆如将此四句对详前文始终相当故略取一句若据文字初后敌对即合云水冻成冰冰销水在心迷成我我尽心存今缘心水二字皆是通名湿况照体独立也问彼云照体是离念无相之妙慧经云心照是寿命相之细病如何用彼以当此邪答但动于湿即名波浪波浪尽而湿性元真但起于照即名寿者寿者尽而照体本妙起于照者见一切觉也况所引之文但证本末法喻非直以之释经经中本无水湿之言亦无真心之语喻中但云冰汤法中但云照一切觉冰汤必依水水之湿性必无变灭即知照觉必依真心心之照体亦无变灭。

　　经总标中疏多劫六度者悬谈具引可检示之。

　　经展转广释疏二一后展下总别科分二随释。

　　经喻中疏知贼者涅槃云如人觉知是贼贼无能为藏识者含藏一切染净种子即阿赖耶识也自体即如来藏如来藏则唯含无量无边恒河沙胜妙功德皆如前辨然此二名义别者权实之教不同故密严经云如来清净藏世间阿赖耶如金与指环展转无差别又说恶慧不能知藏即赖耶识贫穷等者法华云贫穷无福慧入生死险道今取意势用之。

　　经妨道征中疏纵使认我者意云涅槃是万行之真性即我体性亦是涅槃纵认我证亦何所乖亦何妨道。

　　经非脱释中疏还是本爱者所爱之境即别谓五欲及涅槃能爱之心不异谓即昔时爱五欲之心如今复将爱涅槃故僧亦例知本习者无始劫来熏习成熟故疏爱是生死根者弥勒章已说苗者造业受报也。

　　△经非脱征云法不解脱者由前征释我不解脱云由谬证涅槃故故今又征云何知所证涅槃之法是谬是爱是生死根而云不解脱邪。

　　经验我释疏二一六赞下叙意谓实证者疏中顺明也今则逆推以明非实谓既验出瞋喜即知有我有我即知未证未证言证即知非实验处在文二正释经验知中疏我执犹坚者唯识说此第八识云执受根身为自内我征细不可知外执器界亦不可知潜藏者与杂染法互为能所藏也相续者标释经中曾不断也慧军数举者止观为将助道万行为兵即前曾闻普眼及三观利根者已入钝根者亦有闻思二慧被四相障之修慧未发故此段经上文云虽经多劫勤苦修道等魔众频摧者伏得粗浅惑止得诸恶业故有闻思之慧阿赖耶者此云执藏皆已如前本章中释讫城者根身种子器界为境也即是相分主宰者我相也即是见分难攻者行相微细不可知故三乘圣者至无学位断此识中烦恼粗重究竟尽时不复执藏赖耶为我方能永失阿赖耶名非舍识体如国强臣不宾皇化即呼为贼后天兵频讨多时方降皇帝许雪存其性命还委州郡之权即呼为卿为臣圆觉帝王亦复如是配合可知(此上皆是释文中坚固执持潜伏藏识)末那常侍者亦可云内侍一向内缘恒执第八见分为我依彼生起常缘于彼故言常侍常具我痴爱见慢等四种功用故云防护防护我也牢强者灭尽定(有学位中亦得)及出世道(初果)虽暂伏灭而未永断直至三乘无学果位方永断灭故故成唯识说此染污意相应烦恼是俱生故非见所断意识者第六也能执一切法能造三界业故云谋臣遍缘内外及三世三性五十一心所故云经营又遍五识之中五识率尔才起此意即同缘故云傍监五将兼于自位故云六门贼主者六贼之主也我是主故由有六根门户故能通而游戏也(此释游戏诸根)偷号者即次前但言为法瞋彼度此不知此心元是我相即知被他偷于为法之号如贪号慈悲瞋号降魔谓贪爱城郭统众王(去声)化贵贱道俗归臻恭敬供养自谓为慈悲愍念众生说法度脱不知都是贪爱潜流改变名号相貌或内心瞋彼因心凶恶之言种种诃叱或打棒或驱出自谓为法降魔惩恶劝善不知又是瞋恚嫉恨憎嫌等念潜改首换面也故志公云二头不相辨混杂国王城如此种种变号故令我说法化主不觉是贼认为功能浑未解脱越于苦海而乃安然不惊不惧仍以自缚欲解他缚故云惑我法王也侵疆者若论法身疆界遍法界尽十方乃至情界器界皆同真净之境尽是无漏之界染净元无二体今但以迷色等六境为心外定有六尘即无明我主之界悟六尘等色即是空色不异空但自心变起尽是全空之色余声香等亦复如是便是色等三昧名六妙境即般若法身之界今我已悟此境属我不觉妄起潜执为有潜生爱着还成尘界故云往往侵也由此观之难明住之难定故云扰我观境也观即观智(解也慧也)观行(行也定也)境即不出六境及真如境随所观时即为其境外怯者以有悟心常欲觉察故妄念似劣不敢故意生情贪瞋造业专伺候观照明显如昼日时即潜伏故令推察身心道理者但见自己是悟解分明人不爱名利人为法为师人都无过失人故云昼伏及乎亲对违顺之境乖于情念极不称意之时迷习覆翳对面不觉之时惛黑如暗夜恣行计校种种生情或拟退屈或拟违背人法或拟别为调致或思量道理拟雪身归过于前人种种生起不可觉非故云夜行而内挟者挟字之意如史记中说曹操未登九五时号曹公挟天子以令诸侯今借此一字为语势无明等者谓六识之境如上或觉或妄或伏或行若藏识中三细及五末那俱生我相等种即与无始住地根本常不舍离纵使行人觉察观照之时此亦潜续故云昼夜不断此正释经曾不间断之句也故唯识云此识无始时来一类相续常无间断是界趣生施设本故性坚执持令不失故乃至与内习气外触等法恒相随转然此中所用具足八识之义具如本章故此不释。

　　经覆推疏二一一覆下叙意疏恐闻下二释经故推征云者然经文于毁者反明于说者顺明若疏则皆反顺具明若经文亦各反顺具明者应云若知我空无毁我者有毁我者我未空故若知我空无我说法有我说法我未断故余文可解。

　　经决断中疏各唯增益者水土资于甘草甘味增益资于黄檗苦味增长故知由种不由水土以喻万行资于我相即是魔业资于觉知即是佛因故知由心不由万行此意极要可明示之。

　　经抑圣中疏了义等者次自释云心境本空等即释题中广引经文配了义之句全同此意言心境空者如心经云无色无受想行识无眼界乃至无意识界或云能见及所见见者悉除遣或云心灭则种种法灭等惑业者惑即烦恼谓贪瞋痴等业即善恶不动等本净者皆空之义凡圣不异者凡夫弥勒皆同一如诸佛众生同一法界故不异也因果皆圆者因该果海果彻因源故皆圆也就佛见之者上皆释经中如来解也且众生迷倒下正显行人以如来解及所行处为自修行之意种习者种子习气也根深者明此倒情种子眠伏藏识之中虽复觉悟亦难了知故云深也纵解法门现用随念者明行与解违不称所悟之处无碍言教者虽说无作无受而且善恶因果不亡或说无证无修不碍断惑求证或说因该果海不妨历位而修或说佛不度生而又应机说法如此之意遍诸大乘故言无碍也亦只如然者将佛所证同自心量也不觉念者如眼不自见指不自触也不知冥通等者拣于真证不同未证之心随相信者未能称实信故大品云不信一切法是信般若等平等之谈者即前心境本空等意不能断惑等者由迷此平等之谈便不伏进求今时参学之流多迷此意如闻说众生本来涅槃无漏智性本自具足不得此意便云性本具足无可添补烦恼本空无可除断由作此见便信任身心不觉施为元是随情逐念兼云称性脱体全真认妄为真惑之甚矣此义广如悬谈初教起因缘决择悟理应修门中已具分析数他宝者具云如贫数他宝自无半钱分于法不修行多闻亦如是。

　　经骋己齐圣疏二一二骋下显科意抑高者谓言佛解处行处只似伊心行境界故云就下骋己者驰骋自己谓言已证菩提已得涅槃成佛已讫。

　　▲二正释。

　　经认圣智中疏理者涅槃也智者证也证理故直云智身身者体也即智自体便名为证如诸识中自证分也根本戒者比丘四重尼有八重大妄语者僧尼皆同谓自言我得过人法乃至而言我知我见虚诳妄语除增上慢此是彼之所除故云非此文意彼犯重此无犯此累悟解彼无所累。

　　经验凡情中疏或即证悟者纵得他己无二随喜他胜他善尚自不定或是证悟之力或亦不关证悟如北郁丹越心行无我岂是证邪上界岂有现行嫉妒等邪故知自验心迹顺于道行仍未的定若验心迹有嫉妒瞋恨等事即定知非道除大菩萨逆行之迹然约心之本迹以对顺道乖道有四句一唯顺菩萨随喜他善及行施等二唯乖凡愚嫉妒及行杀等三亦顺亦乖菩萨杀等心顺迹乖凡愚施等心乖迹顺四不乖不顺谓佛(染净无碍都无心故)及罗汉(阙大悲智愿故不顺惑业苦尽故不乖也)若但约心顺为定不定四句者一定顺道二定乖道如前中初二句三乖顺俱定谓菩萨自知四乖顺俱不定谓初心行施等自不能辨及观他施等亦然经结成障觉云是故不能入清净觉者从前数节一一结云不入觉者大而言之皆为我爱斯为根本然若具明入觉须得其门华严玄义章十五门(亦藏和尚所述)第十明入道方便门有三一拣心二拣境三造修胜行别卷具引。

　　经趣果中疏唯宗名数者且据法相宗中人也以经云唯益多闻意顺此故若破相宗中之人即唯宗道理虽亦不尚名数皆不务自照己心此类之人名为慧学非多闻之相故略不言之解义我见唯长者纵使实得广解名数问即皆知或善于立破破诸言论亦转增我相欺慢余人故有云经论众生出世因解来翻更长贪瞋若约任运我慢贡高即破相法相两宗人同若据分别心中定认凡夫未除我执者即偏是法相宗人我见增长破相宗人无故意定断以不立法故问解法轻人许云我相增长其所执之见已定何言增长答亦有增义谓不习教人但任运执若闻解者言有言无或言同佛异佛皆不定信不信若习法相之人定不信凡夫无我故知执见转坚故云增也不能了自心者次云云何知正道彼由颠倒慧增长一切恶一切恶者我见亦在其中既增恶由不了心即正同增我由不求悟即知求悟是令了心故引为证又既由不了心成颠倒即知定须先了心也据此所证文义四句总要缘前已频引闻者必熟故标初后二句等取中间两句也又智论者彼有三偈故此云等余者今取意说谓有慧无闻如闇中有目亦不知实相(此如南宗禅学实了心者未达诸法性相又不学之)无闻无慧如人中牛灼然不知唯具二种方知实相即前悟净圆觉以净觉等也经科断惑(［但］当下)成因(佛说下)者由前数段经文说修行中有多过患皆结云不入净觉故此劝诫令离过用心方成正因也。

　　经顺释中疏根本等者百法标云根本唯识颂但云烦恼总说六种颂曰烦恼谓贪瞋痴慢疑恶见长行释云性是根本烦恼摄故得烦恼名谓贪等六事是随烦恼之根本故今经云贪瞋爱慢者彼论爱非其数以无别性贪所摄故此唯三法是彼论也贪者于有有具染着为性能障无贪生苦为业谓由爱力取蕴生故瞋者于苦苦具憎恚为性能障无瞋不安恶行所依为业谓瞋必令身心热恼起诸恶业不善性故慢者恃己于他高举为性能障不慢生苦为业谓若有慢于胜德法及有德者心不谦下由此生死轮转无穷受诸苦故此慢差别有七九种广如大疏疏小随者随烦恼二十中有三类初十小随次二中随后八大随具如大疏八识章中释也今谄曲等名小随者各别起故名小但是贪等分位差别等流性故名随谄者为罔冒他故矫设异仪险曲为性能障不谄教诲为业贪痴一分为体嫉者殉自名利不耐他荣妒忌为性能障不嫉忧戚为业瞋一分为体然根本六中今阙痴疑及恶见者痴在偈故三番征释已决疑故偈云我身即是身见身见断则余见自除故(余谓边邪二取此等皆依身见起故)疏重举等者意云谓上已明贪瞋爱慢今又重言恩爱故次释云生死根等其断惑行相具如大疏所明余文可见。

　　经偈讽中如次讽前便用长行四门大科以科之经云悟刹者正显刹无体约迷悟以分疆也前云侵疆用此意矣如入唐下喻明故知下法合乃至释法爱及我身文皆显著。

　　经依师离病疏二一自下下明科意二释经文经长行中疏二一正说下开章叙意有少相滥者待至本文疏自标指若便悬说初学难领。

　　▲二别释经文。

　　经令识中疏三一简余下释标指最初因缘者其次文云是故于此勿生疲厌善财白言云何学菩萨行等乃至善哉汝已发阿耨菩提心复能求菩萨行善男子若有众生能发阿耨菩提心者是事为难能发心已求菩萨行倍更为难善男子若欲成就一切智智应决定求真善知识勿生疲懈见善知识勿生厌足所有教诲皆应随顺于善知识善巧方便勿见过失(亦同此中意也)疏法句经者文具云尔时宝明菩萨白佛言世尊云何是善知识佛言善知识者便是疏中所引直至住于实际皆真如不变义也同此不住相从毕竟空中下即真如随缘意也同此现尘劳赞梵行华手经者彼云云何名为真善知识彼云若有具足四种法者名善知识云何为四一者善知教化之法二者善知修道之人三善知教化之过四善知修道之过是名四法也。

　　▲疏离凡下二释示相经中有顺行逆行疏自指配经云不住者若有少法当情皆名住相乃至菩提涅槃尚不取着何况世间梦幻境界。

　　疏不应住色等者此密用金刚经经次文云不应住声香味触法生心应无所住而生其心得无住心即契圆觉经云尘劳者尘是六尘劳谓劳倦由尘成劳故名尘劳又染心勤苦亦是尘劳即疏中指贪等为尘劳之意也疏梵行等者即净名居士现毗耶城俗姓雷氏于提婆城取妻曰金姬男名善思女名月上示迹同凡化在家众故名梵行疏同事摄者四摄之一也已如弥勒章说心既相亲者如法华中长者后园种种方便慰喻穷子亦如杜顺和尚初食肉复食臭尸又如志公食鱼鲙讫吐之水盆鱼皆跳踊示欲之过等者经云示有妻子常修梵行现有眷属常乐远离乃至入诸淫舍示欲之过入诸酒肆能立其志等亦同华严者即善财所遇婆须蜜女示行贪行善财遇已得菩萨离欲际解脱门住第五无尽功德藏回向等无厌足王示行瞋行得如幻解脱门胜热婆罗门示行痴行得般若波罗蜜解脱门也疏说非梵行者今时此事甚众宜审详之坏见等者忘却此论题目待捡之。

　　▲疏结成下三释结益。

　　经正举中疏如雪山舍身者即涅槃经第十一彼云我于过去身为童子于雪山修行求道时闻罗刹于大林中宣说半偈我当诣彼作如是言善哉圣者何处得此半如意珠乃至为我宣说四句云诸行无常是生灭法生灭灭已寂灭为乐我以身施罗刹如故现帝释形等香城敲骨者即大品般若经彼云时法勇菩萨于寻香城宣说般若波罗蜜多经有无量百千亿人天大众所共围绕尔时常啼菩萨求闻是经等(云云)儒典尚令等者论语云事父能竭其力事君能致其身悫疏云然因法出尘法为舟筏由师遇法师是船师无师船且不行无船渡无凭托船依师运敬法须以敬师故观音庆己超闻劝凡同仰是以全身报法卖髓酬恩割肉闻经焚身谢德呜呼末学盗法非师情希凤鹤之姿岂觉镜枭之丑此乃将兴益灭求悟翻迷破法伤师报如形影。

　　经遮疑中疏二一指前下正释在文易见但要善巧显示学人。

　　▲疏然为下二别议师资然准此尽心事师实亦难得如此弟子及如此求道之人复不易得如此真正师友以当事之故中论偈云真法(所传宗)及说者(真善知识)听者(弟子及诸志求道人)难得故(通指上三种也)是故说生死非有边(以难得三种故生死非有边畔尽时)无边(非无边也非字通二处读之谓所言难得非的定求不得得即生死必尽然非长无边际故云非无边)此偈因长行有问此生死法为有边际为无边际故偈答之云尔然此为徒等言借论语文势彼云如知为君之难为臣不易故云尔勿因此诫者先劝弟子也世有非法之人假为菩萨之行诳惑愚夫还说空无相之言不拘斋戒以粗行为大乘以真修为小教愚人不晓此意却敬彼人不知弟子有择师之分故今劝示且须听受他说法自觉心中的有觉悟仍须勘以圣教令与所禀宗中相应经教相合佛言相契若与合者名为正观若不合者名为邪观又须与师同处日久咨参遍问真俗知他心在佛道大悲利生既识得此师心源即须忘情绝虑没命归依纵见他接物化缘种种方便如前所说不得生疑又此药下劝师也佛语种种各有对治如诫俗徒云剃头着袈裟持戒及毁戒天人常供养当令无所乏如是供养彼名为供养我(我即佛自称也)又云破戒恶行诸比丘犹胜精进诸外道及乎诫僧又云破戒之人五千大鬼常遮其前扫其脚迹破戒人不得于国王地上行不得饮国王水又云宁以铁槌碎身如尘热铁缠身种种极苦不得破戒身口等受信心檀越衣服饮食卧具种种物俗人合服前药僧即合服此药不宜互错必受其殃今劝为师之人必须量心道力勿等闲认他上人此药本治弟子不为师主师主服之即重增病苦以至于死方药各有对治不得错服服之增病等者夫求方药不离一藏经律经律中言大底有二一说解则空而无过行则逆顺皆通二说解则因果历然行则止恶修善服此药人若遇后教即云彼诫迷人初心人小乘人我是悟人久学人无我人作此意度则后药无施也若遇前教又增恶习纵任情意自陷陷他故言无药可治也以缚等者即净名云若自有缚能解他缚无有是处若自无缚能解他缚斯有是处又云自疾不能救焉能救诸疾人斯之谓矣。

　　经外易中疏抟食等者译者朴拙准经意的说财食也食有四种此当段食食总段别以段拣余古译经论讹云抟食今此三藏承古讹音遂作抟字又不分总别谓抟即食仍略食字故云抟财也。

　　经显益中疏憍慢若起等者夫人心若爱敬于他所作皆是若轻慢于彼则见彼所作皆非世俗传云憎人嫌丑待人嫌久又云爱忘其恶等也又史书中有宠臣献奇果于君初功后过之义也然慢念恶念亦互通先后或因起恶念即慢他或因慢他即恶念起言恶念者非谓拟损害意中以他菩萨慈悲利物之行呼为求名求利或疑中私染净不分等便为恶念也障覆自心者既疑他意唯见他恳切劝人谓言他有所求进退皆疑言教何入。

　　经分别四病令除疏二一二分下会通科意答第二问者依何等法据此科云分别四病令除即当答除去何病之问详其义意乃是答第二问此义如何疏次自释云标以妙法等释意甚明问若尔者何故文云应离四病答疏自释云此法离于四病方可依故。

　　疏中二故字皆是释此段合当答前依何法问之所以也除病之问等者意明其答除去何病之问下自有文彼一段文令怨亲平等用心以去无始自他种子结云即除诸病若将答所依法更不相当文亦不次又问曰若尔如何判决问答相应之科段答曰问虽次第列名佛答亦通亦别此有深意可细详之文似滥者以此段中分别四病令除似答除去何病之问不似答依何法之问故云滥也由此相滥故云含而科之。

　　▲二正释经文。

　　经别释行相疏二一二别下示文绳墨者契经有五义此当一也谓楷定正邪意言者意中言也时俗人语因责人非岂不亦云汝意里道什么语又云我意直道汝如是如是亦即意言分别。

　　▲二别释。

　　经生心造作疏二一释标名辨相二一辨相下正辨行相思惟揣度(入声)等者此诸行相是多种人心意不定主一人或如此或如彼不可一一着尔许多或字故但列之由是行多相反如宴坐施为止山游世等须善自分析随执其一者但说同一类行于一类中不妨亦有作两般三般者如修造供养是一类或作僧俗讲或经咒或宴坐止山及观空有等于诸类中复有别类亦有一人总修者或有相违必不俱者如讲者不妨持念及游世界勤衣食等持念者不妨止山相违者止山游世也勤衣食故饥寒也端坐施为也施为通修造供养讲说等爱身厌身也。

　　△疏此病下二明病起因起行起用者文云即起诸幻以除幻者又云变化世界种种作用又云照诸幻者便于是中起菩萨行又云复现智力种种变化度诸众生又云复起菩萨清净妙行度诸众生又云复起作用变化境界失彼文意者迷彼皆以悟净觉心于观行中作如是等行今乃但见度生等言便务僧讲俗讲但闻起行之言便欲修造供养持经咒等但闻起作之言便欲种种施为游世界等闻照幻之言便欲深山宴坐观空有等闻除幻言便欲厌身故受饥寒等也但凭此行欲契圆觉故云成病。

　　▲疏指体下二释指体结名积土聚沙者即法华方便品偈会权归实万善悉趣菩提之意也文云声闻若菩萨闻我所说法乃至于一偈皆成佛无疑(云云皆取意引)若以小乘化我即堕悭贪此事为不可我本立誓愿欲令一切众如我等无异化无量众生令入于佛道若于旷野中积土成佛庙乃至童子戏聚沙为佛塔如是诸人等皆已成佛道或有人礼拜或复但合掌乃至举一手或复小低头乃至供养像一称南无佛皆已成佛道歇即菩提者是佛顶文具云狂性自歇歇即菩提胜净明心不从人得其本末缘起前已引说。

　　经任意浮沉疏二一释标名辨相二一意云下正辨行相无起灭念者以不厌故无灭生死之念以不欣故无起涅槃之念疏差别性者明非实性热湿等者举喻以明类例也意如庄子逍遥篇齐物篇等各随他性各得其志何用改张伤他自然爱僧者僧爱俗者俗乐动者动乐止者止斋与不斋乃至禅律讲说一切如此作亦得不作亦得等。

　　△疏此病下二明病起因言无修习等者次疏可引便云尔时便有二十五轮三观之初又云如城四门随方来者非止一路又云于诸修行实无有二失彼文意者迷彼无修之言是乎以净觉心之意意令悟此天真本具无修之净觉以对自己心行不称觉者对治令称又常见觉体无妄而妄故须无修而修妄既无妄而妄修亦即修无修既迷此意乃自谓无妄何用更修不觉无身心中现见身心无憎爱中现行憎爱但自云我本不出觉城何用从门而入等故成此任病。

　　▲疏前则下二释指体结名无记性者不记别为善为恶也七贤者谓伯夷叔齐虞仲夷逸朱张少连柳下惠也四皓者即终南山四皓避秦归汉绮里夏黄缘生周角。

　　经止息妄情疏二一释标名辨相二一生心下正辨行相生心恐非者故不作种种行随情虑失者故不纵任自在波息水即清明尘尽镜即朗照未磨未澄照之何益今妄念既未止息何用推察真性功用故云何须别照疏息念等者相从念起息念故相不当情觉此无诸起灭空静之性故云得也非即觉性者一则阙于灵照二是色灭之空故。

　　▲疏此病下二明病起因从前静观等者仿前辨其迷错之意即可知也。

　　经云彼圆觉性非止合者破也疏觉本下二释指体结名二一破其无观谓例其无止而止而不能无观而观于中初四句以例立理夫无而见有有而见无皆是颠倒今且念是无照是有今既迷背二理故总为乖失后四句正例破也破其偏治无而见有不治有而见无有而见无是隐义也。

　　▲疏又真下二破其存止四句例破既起止皆违何存止而去起次故言下结归经文正拂存止也若将对前意者拂偏止也所以者何以止若即观止即非止今既一向是止即知阙观今拂一向之止故云非也后故前下引证不应存止。

　　经灭除心境疏二一释标名辨相二一前但下正辨行相释以身空者文具身心根尘已频标示故但举一以例之疏身等者亦等于烦恼身心根尘也。

　　△疏此病下二明病起因皆云寂灭等者此文甚多此寂观中轮轮如此看经即见不得引也迷彼成此者彼是绝待灵心之观此是灭病由迷彼意故成此病又寂灭断惑等言是灵心中之绝待故经云无知觉明不依诸碍今但空诸法绝于身心等相坚持空寂岂得意邪故下破云非寂相故非寂者不言不寂但以阙于照故若见寂即照故非寂照即寂故非照非照非寂寂照双彰即契圆觉余意亦同上三迷前之意也。

　　▲疏夫觉下二释指体结名言似者寂灭之言断烦恼之语全同前观也理疏者如上说之。

　　经结明中疏二一将前下释离病清净二一直销文疏然上下二通释意二一总标征起疏一者下二别释行相二一皆无观慧然观慧有二一称体观照起信中真如三昧及前三观中悟净圆觉以净觉心是也今四病中全无此故二观诸法空有等义今四中唯灭病云身心毕竟空无所有乍看似法空义然亦非观慧但是作此解数谓是达空以不言了知等故任病中云于生死涅槃无起灭念亦是说此人心无此意念不言达之举要而言四病皆云作如是言正是起计之辞起计之心名为执见不名观慧既一一是生心作意而为非病云何三观何曾有作如是言之文诸经劝赞亦何曾有此文故知只由修时都无观慧故皆成病如荷泽大师教人云妄起即觉妄灭觉灭岂不迥然异于四病邪疏二者下二偏行一行二一明局故皆非疏若能下二明通故皆是作种种行者初病中法也任运闲者二中也习起息灭者三四也常冥觉体者有称体观慧也不得取四者一一遣作如是言之计也休作等者通明离病也。

　　▲疏即上下二释结定邪正三一正销经惧落四中等者有人惧落初病不敢兴起利益行惧落二病不敢泯绝无寄修无住法惧落三病不敢修无念宗惧落四病不敢观空断惑由此迟疑之故不敢决定发愿克志誓心修菩提道既无决志大愿即一切不成斯为大大之病疏问为下二问答通疑二一问详之可解疏答二下二答若纵志别求者有人遇着良师审知有道如前所拣真正又离四病然或因接引乖疏或因其中别有情恨之人不愿同住或自然性不相入便不能师事修习方为纵志更有余事故纵志别求如何别求如次所引文也。

　　△疏故菩下三引证释意。

　　经辨事师之心疏二一三辨下辨科段但令亲近等者下销经文其间意旨以行因教教藉明师但逢离过明师必示出尘之行故不别明也。

　　▲疏如善下二正释文三一释总示普贤西游者即法华经说普贤菩萨在东方宝威德上王佛国遥闻此娑婆世界说法华经与无量菩萨众俱到娑婆世界亦是亲近供养之意涅槃经说者以彼经迦叶菩萨云善知识是趣菩提者具足因缘是故名为半梵行者尔时佛告迦叶菩萨言我说名为全梵行者法句经者文云善知识者是汝父母养育汝等菩提身故善知识者是汝眼目示导汝等菩提路故(初六字后一字喻喻全用今略可但具读之)脚足荷负汝等离生死梯凳扶持汝等至彼岸饮食能使汝等增长法身宝衣覆盖汝等功德身桥梁运载汝等度有海财宝救摄汝等离贫苦日月照曜汝等离黑暗身命护惜汝等无有时铠仗降伏诸魔得无畏絙绳挽拔汝等离地狱妙药疗治汝等烦恼病利刀割断汝等诸爱网时雨润渍汝等菩提牙(下取意略引)明灯照破五盖善友教示正道薪火成熟涅槃食弓箭能射烦恼贼勇将能破生死军如来破烦恼至涅槃(已上所引疏文略列十喻文稍不次但简而用恐人难记持但令取意说也䟽从此后亦取意引用结劝之文今具录之)善男子善知识者有如是无量功德是故我今教汝亲近(此经但令亲近供事不说所以故引彼经说亲近所以以释之)于是宝明菩萨与诸大众闻佛说此妙法及善知识甚深法要举声号哭泪下如雨悲啼懊恼不能自裁自念我身从旷劫已来为善知识之所守护是故今日值于如来得闻深法如是遇者善知识力非我力能自念我等从本已来未曾报恩方便亲近说是语已重复举声等。

　　△疏夫善下二释别显相亲近者亲之与近有四句一亲而不近同心意者各住一方二近而不亲或工商同行或官司同仕互相憎嫉争权争利等三亦亲亦近仁慈父母孝顺男女恩爱夫妇道合师资无离别之缘等四不亲不近即陌路人等疏百万障者彼文云若诸菩萨于余菩萨起一念瞋心者当知是菩萨百万障门皆悉开故所谓不欲趣菩提障不欲化度众生障乃至广说也论语云者意勖事师求法者当须虚心求解降志依人而不能戮力自持容易同女子之志疏故胜鬘等者以菩萨化生审知物性柔弱者可以将护以陵之必退刚强者可以析伏纵之犯人文武之道也经云如虚空者虚空与法同喻甚多余处多以喻法无生灭周遍含摄或喻佛无心等今但喻心无改易不喻无心谓常须恭敬供养承顺颜色记受言教岂得无心乎疏萨埵者此云有情即众生也。

　　△疏结因下三释结益经云方入圆觉者反明若不如是尽命事师即不得入圆觉也。

　　经所治中疏生心作意等者并是四病行相后云即除诸病者亦四病不一故云诸也。

　　经观人中疏七品行慈者瑜伽论说习学慈心之者不可顿成须作方便渐引凡心令慈行成就方得怨亲平等既慈能与乐与乐亦须平等言七品者上中下亲三不怨不亲下中上怨等也谓遇于上亲令与上乐灼然称可其心谓竭力供事父母甘脆或与妻子兄弟上妙之物其心皆能中亲下亲如次降杀所奉之物不怨不亲任运不能与物次中亲与上乐虽校一等亦可就之即下亲中乐非怨非亲下乐得此心熟又令下亲与上乐乃至下怨与下乐更一转即不怨不亲与上乐如次下怨中乐中怨上乐如此渐渐引至上怨与上乐即能为之便成怨亲无二同佛慈也。

　　△经科等心观法者前标妙法结以正观似答所依之法其中又离四病此中标不解脱结以除病似答除去何病其中又令观法故不妨除病依法参而用之。

　　经发心深广疏二一五显下会科段答第五者前四皆前后挟带参而答之令义势相涉意思连续唯此一向答发心也。

　　▲二正解文。

　　经总标发心中云作如是言者言亦意也疏因地等者华严一部多明此相就中初发心功德品始末唯显此发心行相一一校量功德略如文殊章初菩提心体相功德处引说若无心愿者夫愿是誓心克志情中愿乐的欲作如是如是之事情发于中而形于言表见今时浅识之流但以言辞及纸上文字而发愿都不反验自意如何故言心愿也䇿引者策劝引导天台令忆本初发心者是愿力也行不成者夫愿者主心行者是迹所作之行若无宗趣名为率尔之心无记之性宁契菩提况无愿力则心勇即进心倦即退何能始终不易克获胜果乎。

　　经别明心相疏二一二别下释科文同金刚者如次下所引若约天亲所判是答云何住问令住四心也若约无著所判十八住中即当第一初发心住今此还当发心之文弥勒颂者本因无著菩萨入日光定上升兜率请问弥勒菩萨金刚经义弥勒为说八十行颂以释一卷经文无著传于天亲天亲造长行三卷以释此颂故疏引本颂半偈列四心矣后半云利益深心住此乘功德满利益心是普度证果义深心是称理无度无证无始终义住字正答所问故前大科潜用此意云显发心深广广是普益深字又同四中一广大心者三界普度故二第一心者令得最上极果故三常心者众生本寂常住不变无始终故四不颠倒心者无能度我相无所度众生相故若有我人等相即非菩萨。

　　▲二正释。

　　经广大第一中疏四生者胎卵湿化也已如弥勒章释九类者四上更加五也若有色(五也即是四禅)若无色(六也即是四空)若有想(七也除无想天及无所有处余皆有想)若无想(八也功德施论云就四空中有想是空识二处无想是无所有处也)若非有想非无想(九也则有顶天)疏无余涅槃者非四涅槃中之第三彼同二乘故乃是无住大般涅槃也不余二乘菩萨变易生死及诸细障故云无余故法华云若得作佛时具三十二相尔时乃可谓永尽灭无余涅槃者秦译为灭度故次经云而灭度之若以新翻即云圆寂广如前涅槃章说虚空众生等者通显发心行相故华严十种行愿一一结云虚空界尽众生界尽众生业尽众生烦恼尽我礼乃尽(彼第一是礼佛行愿也余称赞供养乃至第十回向一一同此)以虚空界乃至烦恼无有尽故我此礼敬无有穷尽念念相续无有间断身语意业无有疲厌故此云虚空众生无有边际等众生之言含于业烦恼也悲愿亦复如然者正同彼云我此等也由发此愿等者若以即时之心犹是宿习之性岂肯忘己济他但心心䇿发以此愿境而为观智熏习日久自然成性乃至得证菩提无心而化其化大焉。

　　经常不颠倒中疏我入觉者必不别有觉为可入也如前四相章初所说亦如前汤销冰喻我既如此众生亦然故天亲论具云菩萨取一切众生犹如我身自身灭度无异众生灭度如是取众生如我身常不舍离是名常心利益据此即知自他平等方是常心常心者无始已来本无我及众生等相但是圆觉无增减无始终无生可度无真可证本来如此方为常心经云除彼等者然自及他约虚妄之想者各具我人众生寿者等四今就文势语便且以我为能度以众生配当所度不妨所度众生亦自有我能度之我亦有众生详之可见矣疏故天亲等者远离是智依止已下是所离障于中依止是总余则是别谓身见是我相即能度也众生是他即所度也故结云等相无著云者已断我见等是离我想故信解下是离众生想总是彼经下指配彼此文同其不颠倒心彼经反明此经顺显详文可知。

　　经偈讽中疏长行达己同凡者文云了知身心毕竟平等与诸众生同体无异如是修行方入圆觉敬师如佛者前约达理此约起行又达己同凡丧其我慢仰师如佛增其恭敬敌体相对以成至行若普观众生而恭敬及一切普化自他相对应有四句一约理观他是佛约情观己是凡以成恭敬之行二约情计观他是凡愚苦身约悟解知我同佛智可救以成大悲之行三俱约事相观佛胜己以增自利之行观众生劣我以增利他之行四俱约理性以成无我平等究竟解行疏但讽能治者长行即先叙所治由有无始憎爱种子故未解脱也犯戒因者前弥勒章中叙恶业云境背爱心而生憎嫉造种种业生鬼狱故四相文初亦从憎爱展转乃至业流转等不能繁引违戒德者戒是波罗提木叉此云别解脱故遗教经云戒是顺解脱故能治敌体相反故成治义上来依师离病文竟。

　　圆觉经略疏之钞卷第十一
卍新纂续藏经第 09 册 No. 0248 圆觉经略疏钞


　　圆觉经略疏之钞卷第十二

　　经道场加行疏三一后一下释科文得道之处名曰道场者此含理事事者如佛于摩竭提国界大树之下坐禅而得菩提其树亦号菩提树理如净名经说万行皆是道场谓直心等又华严赞佛身恒遍坐一切道场言一切者谓智身遍坐法性道场法身非坐而坐道场色相报身安万行道场化身安水月道场障重者释加行也心浮者释道场也。

　　▲疏问此下二问答料拣文相可知。

　　▲三开章释经进问中疏义如前释者前问法菩萨名皆不再指今此指者意令再释令再释者正宗经终结归宗本最须常要知故因此总叙一经血脉连带故此菩萨名是经题故前释者即序分中疏云然此正宗中诸菩萨等与佛问答本意欲显圆觉但缘节节过患未尽义意未圆收机未普故表法菩萨未标圆觉之名今有三意得名圆觉一前虽病尽理圆仍恐下根难入此又曲开方便三期道场即上中下机普归圆觉二由前节级行解已圆至此名为证极证极之境更无别体唯是圆觉三最初标圆觉为陀罗尼者从本起末今显义已周还至圆觉者摄末归本表此三意故圆觉菩萨当此门问。

　　经请后中疏蹑庆前者叙大智疏举所为者叙大悲如世慈父得乐即思其子菩萨心行悲智常行。

　　经结前中疏正法像法者年数前已叙之此二俱从佛灭后方说住世年载若佛在日即是法主更不在言之缘文中但言末法故以佛灭后当其正像矣疏永拣余性者彼说五皆定性皆是本有本有二乘外道性者则永拣之唯收大乘性者故叙五位之初文云谓具大乘二性者略于五位渐次悟入一本性住种性谓无始来依附本识法尔所得无漏法因二习所成种性谓闻法界等流法已闻所成等熏习所成要具大乘此二种性方能渐次悟入唯识彼五性宗有本不具大乘性者故云要具慈恩释云但言大乘者拣彼定性二乘及无种性即知余二乘无性及不定中一半是不具者永无具义据此即如今学唯识论人五性之中必皆是具者应合有多分人枉功修学必无解行悟入之义故若此宗中尽合习之未曾熏习无种之者熏成种故来生乃至几生再遇缘必发生故故然今克志道场且被已有种者故云具大乘性以未有宿种者终不肯入道场故疏闻慧开者当三重因中第一重也疏菩提心者第二重因义如文殊章初已释。

　　经期限中疏如法华中官事者文云譬如有人至亲友家醉酒而卧是时亲友官事当行以无价宝珠系其衣里与之而去等菩萨以度生为公家之事以自利行为私己之事如同国家贤良大臣以利济苍生为公事以自己家产为私事疏王贼命者三种皆有难字谓王难贼难命难三者总名梵行难也水火等缘亦属命也不同律中一一别开或国王不信佛教禁断法缘或贼徒草扰难为安住或种种障碍涉于忧性命之缘皆为他事他者总自不由己之义也故知虽有此等碍缘尚须随分思察若无此等便合加行全功今有人都无此等障碍又无度生之缘尚未能思察况更道场加行邪仍安然不惊悠悠而过大奇大奇量克三期无别义者有人胸臆说三期日数之义大是僻局必不得尔天台曾立志加功百日誓求证悟便得旋陀罗尼及乎习法华礼忏道场唯制三七般舟道场复制百日方等经中道场法式又云当以七日为期多则无妨少不可减诸教之中说道场之文甚多不可备引皆日数不同仪式亦异岂可一一别有义邪长期下根者障重难尽故中下如次可知反于此者长期上根谓能精进堪任勤苦多时不退故下期下根谓性懈怠不能久受艰劳易即能行难即便退闻道日久即不肯修故佛俯就接引八十日亦许中期中根进怠处中量力而制也若约利钝而配即两势俱通且就利根者谓聪利懈怠者下期怠故不肯久利故障易尽利而精进者上期钝而怠者下期义意例上可知其中期者一切皆取处中性也佛意多含且就大纲而制然众生根性欲乐种种不同临时制宜不可判定但量自他之力或上中下疏事理称可者有人但言心净即得何必严净外相道场心不攀缘即得何必局居一处犹如囚系此乃但约道理而言不细察自心难净易净难安易安且染心生起必假染缘如何净心成就不假净缘邪问其中忽有上上利根一悟之后常与道俱易净易安何妨他有此言邪答若是上上利根人必悲智具足能护众生心行方便劝制的不作此言作此言者终非此类问何妨他还遇上上根人作此言邪答此则属前通别观行谁抑他入此道场邪然亦须安处徒众宴坐静室若通若局终须令缘起心行与所悟理相应故云事理称可谓内外俱净身心总安矣。

　　经随相用心中疏三一对当下释想其胜缘当知唯心等者此两句全是论文彼标云正念者当知唯心等正思正念义同故以彼释此又唯心之义与此意同为佛灭后设像而观即是带境佛在世时根缘俱胜不假外境直观心佛故言唯心言根缘胜者论云如来在世(时胜)众生利根(根胜)能说之人色心业胜(缘胜)圆音一演(显缘胜相)异类等解(显根胜相)疏不睹真仪等者且佛在日暂因升忉利天为母摩耶三月说法优填王忆恋情切犹使刻旃檀木为世尊像礼拜供养况佛灭后不睹金容而不能施设形像而观瞻邪岂道心不如丁兰之孝心邪况假之引心入法乎引心者因见丹青形像便想得世尊化现生身之像眼目精灵身手动转慈颜喜色言语静默处大众中巍巍堂堂犹如目前虽目睹丹青而心注佛相次因此相的知化现如镜中像像者必依于净明佛相者必依于寂照喻中既目睹影像心全见于净明法中即目睹化相心全见于法报法报既尔我心亦然心同佛心融心为佛从此修于三观是何魔等敢惑乱邪何空华之烦恼能障蔽于心邪故次云相即无相即见如来金刚结示其在兹矣亦可下重释还同如来二句也前释者以心注化现生身之相昭昭如在目前为同在世之日则以在日一期之化为常住也今解者则直以世尊理智真身为常住也故云亦可就中意在报身报身眼耳等一一廓周法界有身可说不灭故可仰慕故经云悬诸幡华等者明助缘也本意敬佛设像因此庄严道场誓期日数也如方等者至下事忏中当略引说也。

　　疏去其下二释礼忏仪式三释经三七日去其久近等者此意如上三期之说。

　　▲疏次下下二释稽首诸佛名字二一悬叙三一备列八种礼佛法经者说礼佛方法也经既显标礼佛礼佛即是所宗余七皆是礼佛由缘谓供赞是礼佛流类忏劝喜是礼佛之意由欲忏等故礼敬以申恳志七是都回礼等功德向于三处八申陈意所希望彼既显以礼佛余是方法今经次云稽首十方诸佛名字即正举所宗忏者总举所申礼敬之意理合具诸方法矣然此八种通说其益则俱能远离垢障速证佛果若别说者供养除悭贪障感大财富赞佛除恶口障得无碍辩礼佛除我慢障得尊贵身忏悔除三四障得依正具足劝请除谤法障得多闻智慧随喜除嫉妒障得大眷属回向除狭劣障成广大善发愿除退屈障总持诸行初供养者寻常文云严持香华如法供养等然供养有三谓财法及观行等具如大疏所明二赞佛者即寻常梵音文也是胜鬘夫人叹佛之文又上座别赞云佛真法身犹若虚空等诸经赞辞甚多不可繁引三礼佛者则七佛十方佛三十五佛五十三佛贤劫千佛乃至佛名经随意广略一一有经赞其功能四五已下皆如寻常依时礼忏所唱亦或广或略唯晨朝礼最备四忏悔者偈云十方无量佛所知无不尽等五劝请者凡小自度但忏而已菩萨愍众故须劝请此有二种一请转法轮偈云十方诸如来现身成道者我请转法轮等二请佛住世偈云十方一切佛若欲舍寿命我今头面礼劝请令久住等六随喜者偈云所有布施福等随所见他善事而生欢喜又随顺欢喜由昔不喜故今随喜心而庆悦彼以除之也七回向者偈云我所作福业一切皆和合等谓回己修善向于三处谓实际菩提众生(展局成广如回声入角)所以要此三者其必相资一即具三方成一故八发愿者偈云愿诸众生等速发菩提心等谓䇿励运意为发希求乐欲为愿即四弘誓或五愿也弥纶诸行直至菩提落菩提心戒以之为体然上八种生起有绪谓发心香华供养口赞身礼次洗涤法器欣求法雨摄他同己回向三处愿皆成佛然行愿虽云十种但于劝请回向中开为别义也。

　　△疏今略下二配指此经可知疏论中下三引文例证论即起信华严即普贤行愿经引此二文例证皆亦有此八种之意也。

　　疏礼佛下二正释三一略释礼名可知。

　　▲疏准勒下二引文广释二一总释七礼言勒那三藏者华严纂灵记云三藏是天竺人也既至此土华音又通讲华严经道俗云集讲次忽有一人执笏形如大官云天帝令请和尚讲华严经都讲维那梵呗法事所须咸须备具讲席众僧皆悉同见言讫便隐三藏及都讲维那当时奄然卒于法座优劣有七者然于中兼含是非非中有二即第一二也此一向劣仍是过患余五则前前劣后后优也我慢礼者身依次立心无恭敬高尊自得耻于下问如碓上下唱和礼者徒肃形仪心无净想高声喧杂辞句浑乱此二非仪也问既知非仪何必叙列同作观门答举过以诃说非令止以就观行也敬从心发等者情发于中而形于言赞咏之不足故恳到而礼拜之也运身礼拜运口称名五轮者手足及头着地者经中令一一发愿云我今五轮于佛作礼为断五道离五盖令众生常安住五通具足五眼愿我右膝着地之时令诸众生得正觉道(右是顺义故成正觉)愿我左膝着地之时令诸众生于外道法不起邪见(左是违逆故表邪见)愿我右手着地之时犹如世尊坐金刚座右手指地震动现瑞证大菩提愿我左手着地之时于诸外道以四摄法而摄取之令入正道(左右表邪正如上)愿我头顶着地之时令诸众生离憍慢心悉得成就无见顶相(皆发等流愿也)无相礼者自此已下皆述身口恭敬礼时作此观智非谓身口都不礼敬但将无相等以当礼佛善须思之若以观智便名礼佛不须身礼即第三中亦应但以恭敬便为礼拜不合运于身口义例如此岂不误焉问大乘宗于意地意起名犯即名破戒何妨例此心礼即成功德答彼起意作念的拟运身口行杀盗等心念成就竟无悔意故今但的拟运身业礼口业赞等心志决定竟无犹豫纵未遂严净道场作礼之间灼然已生功德若无意拟运身口元无功德如本无意拟杀等亦无罪也然观智既成观境常现行住坐卧礼不间断但观心不退自然流注如受恶律仪之人(屠猎劫贼等业之类)杀等之心念念流注不必正杀正盗也深入等者能所俱寂也荡荡无碍是离能所合法性之相也起用礼者问能所皆如影像如何得礼敬义成答谓先观己身心是无明势分从染缘起今以正智观之无性即是一真法界然后观此法界不守自性常能随缘而起遂礼拜恭敬一心归投托诸佛净缘引起身心随此净缘而起名净缘起如影从镜现不妨运行历位渐渐增进行位而行位皆然无有一法不依法界托缘而起故皆如影既身心无性合于法界法界无所不遍故我身心随所依法界亦无所不遍无所不礼也故云遍礼一切身内佛者如尘中大千经卷如弊布囊真金如焦模中佛像如器中之锽音等不缘他佛者不取相也若外有可观邪人行径若能反照解脱有期见佛可礼者双遮外境佛及身内佛身内佛者同中论说如来在五阴中破云如来应小五阴应大故偈云此彼不相在亦邪见者中论宗正破二乘邪也亦可即金刚是人行邪道此双遮内外佛故观身下二句净名经也名平等礼者结归所标实相也文殊云者入佛境界经中文也问古德集此名无相礼何不于第四门引之答古德拣取着事相通名无相无相之言通此四门或古人唯知有法相无相二宗不开此等权实今既开之则此偈当此门以无相正是所观之理不得无所观故等者余九偈一一皆云敬礼无所观也然上七种礼三通人天二乘及六度菩萨宗教中礼四即始教中空宗礼空是大乘初门故五即终教中从体起用六即终教中显实宗也不计空色直见本觉真性七即顿教礼也并如文思之。

　　△疏然后下二别释后四疏文约三观三谛配释义相可知。

　　△疏今经下三结配此经。

　　疏具云下三释求哀忏悔四一释忏悔名此云悔过者此释则翻忏为悔但是一义也别说者即忏悔两字各是一义忏名陈露者义翻忏字如佛名经云忏是忏谢之名悔以悔责为义西塔律疏云兴善伐恶为忏追变往愆为悔意亦大同余如别卷。

　　▲疏其所下二明所忏障惑业报者惑即烦恼谓贪瞋痴等根随烦恼业即善恶不动等报即果报谓苦果也三障者如佛名经说然其罪相虽复无量大而为论不出其三一者烦恼二者是业三者果报此三种法能障圣道及以人天胜妙好事是故经中目之为障所以诸佛菩萨教作忏悔此三灭者八万尘劳皆悉清净。

　　▲疏今欲下三明障起所由不觉者根本迷也故佛名经云独头无明为烦恼种今虽已觉倒习犹行亦长须悔恨起贪瞋痴者然烦恼虽有其十猛利发起是此三也故此三为业之因发身口意者能发是身业所发是身具所造是善恶不动业也受诸苦报者受有顺现顺生顺后等三报也佛名经又云此三障者更相由藉由烦恼故以起恶业恶业因缘故得苦果此中有三重展转以三障之名配属文相可知更不繁叙。

　　▲疏忏有下四正明忏法二一总云责心者悔恨无始已来不早亲近善友发菩提心而乃执认身心我相纵恣贪瞋嫉妒分别见慢造种种业如蚕作茧自缠自缚苦苦坏苦行苦无有出期三障俱忏者准佛名经先忏烦恼云是故今日先忏烦恼诸佛菩萨入理圣人种种诃责名此烦恼以为怨家何以故能断众生慧命根故亦名此烦恼以为怨贼能劫众生诸善法故亦名此烦恼以为瀑河能漂众生入生死海故亦名此烦恼以为羁锁能系众生于生死狱故所以六道牵连四生不绝当知皆是烦恼过患次忏业障由业巧作六道令各不同忏有三种一伏二转三灭也然小乘唯时定报不定者方除大乘则一切皆灭也后忏报障佛名经云非空非海中非入山石间无有地方所脱之不受报唯有忏悔力乃能得除灭等。

　　△疏若就下二别善恶不动三种业中唯别忏恶业也善及不动但以迷心取相求有故成过患若离其病不除其法故此不忏若恶业背理招苦一向须断故此忏令灭也遮罪者因佛遮制违制成罪性罪者法尔犯之有罪则十恶是也准小乘宗四重八重不通忏悔僧残已下四篇方许余如别卷作法者小乘忏要请大比丘为证对大僧具五法一袒右肩二右膝着地三合掌四说罪名种(罪名谓僧残波逸提种是种类如于僧残中自弄媒嫁等十三)五礼足若对小夏阙无礼足但行四法若僧残罪须请二十清净僧令六夜行摩那埵供给承事也七日满僧为羯磨除罪还成令净如本所受尼则集当众四十清净大德若轻罪则一日承事不必集也大乘亦有作法次下引方等经中是疏即须起行等者于作法忏中兼即起行也事如方等者明事忏也谓彼经令先严净道场香泥涂地及室内作圆坛彩画悬五色幡烧海岸香然灯敷高座请二十四尊像多亦无妨设肴膳尽心力新净衣服鞋履无新洗故出入着脱令无参杂七日长斋日三时洗浴初日供养僧起意多少别请一明了内外律者为师受二十四戒及陀罗尼对师说罪要月八日十五日当以七日为期此不可减若能更进随意堪任十人已还不得出此俗人亦得须办单缝三衣备佛法式旋绕一百二十匝却坐思惟等广如经说佛名经者方等多明作法兼起行佛名多明起行少说作法又兼理也文云夫欲忏悔必须先敬三宝所以然者三宝即是众生良友福田若能归敬灭无量罪长无量福能令行者离生死苦得解脱乐先当兴七种心以为方便一者惭愧二者恐怖三者厌离四者发菩提心五者怨亲平等六者念佛报恩七者观罪性空生如是七种心已缘想十方诸佛贤圣擎拳合掌披陈至到惭愧改革等理行如净名下明理忏也即优波离为二犯律比丘忏悔维摩诘诃云无重增此二比丘罪当直除灭勿扰其心所以者何彼罪性不在内不在外不在中间如佛所说心垢故众生垢心净故众生净心亦不在内(云云)如其心然罪垢亦然诸法亦然不出于如如优波离以心相得解脱时宁有垢不我言不也维摩诘言一切众生心相无垢亦复如是唯优波离妄想是垢无妄想是净(颠倒取我例知)诸法皆妄见如梦如𦦨如水中月如镜中像以妄想生其知此者是名奉律乃至时二比丘疑悔即除发阿耨菩提心余如别卷具引释也难曰观罪性空罪即灭者观福性空福亦应灭答曰不也以罪违性福顺性故真性望罪是能治能治显时所治之罪即灭望福是能生能生显时所生之福无尽故金刚经云无住相布施福德如虚空等又普贤观经及华严随好品亦具二种忏观经明昼夜精勤礼佛即是事忏观心无心从颠倒起若欲忏悔者端坐念实相即是理忏随好品中等众生界善身语意业悔除诸障即是事忏观诸业性非十方来止住于心从颠倒生无有住处等即是理忏事忏除末理忏除根又事忏除罪理忏除疑余义具如大疏。

　　疏感应下三释感应获益或见等者所见无准或佛摩顶或种种华光说法等故言或也见者或于定中心忘身处之想而忽见之或于观中见真性随缘成如此相据义虽成一切不唯此相然且当正与此相相应或眠梦中见如是等总名遇善境也不作圣心者佛顶经中说诸胜相皆结云不作圣心等今用此语若天台等者即彼止观第九门中明善根发相有其真伪伪者随因所修数息等禅(彼先说五停心观发相后始明此真伪故)所发之法身手纷动或重或轻或寒或热或念散善或起恶觉乃至忧喜惊乐此名邪定若人念着多好失心或鬼神知之则加势力令发诸定智辩神通感动世人谓得道果乃至命终堕鬼神道若因此行恶即堕地狱若能知之正心不着即当谢灭真者无有如上之法一一禅发即与信等相应(与信进念定慧五根相应等者等余四故)分明清净内心悦乐智鉴分明身意柔软微妙虚寂厌患世间唯欣出离若见此善根发时应随所宜或止或观修令增长今经云遇善境界即信等相应。

　　经离相用心中疏二一亦名下正释可知疏然论下二会通除惑等者惑业在心如尘泥在水今忏除之如水去泥滓摄动者谓虽除惑业不贮心中掉举浮散任运流动或种种思虑修习何成如四病云作如是言岂是贪瞋岂便结业又前云虚妄浮心多诸巧见皆同此说故须摄念澄心如水清而澄淳也空者由除惑业故寂者由摄驰散故方能等者如水现像。

　　经标异中疏毗尼经等者今取意撮略引之证二戒不同非证道场之事彼经云声闻乘人虽净持戒于菩萨乘不名净戒菩萨乘人虽净持戒于声闻人不名净戒优波离声闻人不应乃至起于一念欲更受身则名净戒于菩萨乘最大破戒菩萨乘人于无量劫堪忍受身不生厌患名清净戒于声闻乘最大破戒又菩萨不尽护戒声闻尽护菩萨持开通戒声闻持不开通戒更有要文别卷具引疏六和者梵语僧伽正翻云众义兼和合若但言众何异廛肆多人聚集或军营群吏皆长同一处互相侵谋争名竞利若唯云和合何殊二人同心或共谋恶或夫妻之类故须具云众和合也和合有六谓身口意戒见利身和共住口和无诤意和无违戒和同修见和同解利和同均。

　　经正陈中疏怖魔者初出家时魔宫振动比丘是能怖魔是所怖非谓怕魔谓令魔惊怖名怖魔如云惊军动众乃是军众惊动也乞士者上从善知识乞法以炼神下从檀越乞衣食以资身净戒者有表而受无表而持缘具心真故名净也有人加净命破恶以为五义今以乞士是乞衣乞食正命离邪如法而活即是净命也净戒不犯即破恶也故不别列经云优婆塞夷者优婆此云近事塞夷则是男及女声四分律又云婆私皆梵音小异耳经云修寂灭行者理实而言既修三观即有至静起幻寂灭等三行今通言寂灭者正是中道圆觉迥异二乘兼含拣权教菩萨故疏八识等者本章已释四智者菩提章中已释其销经义意可见但逐难略指疏五识取尘等者率尔眼识同时意识等也疏小大安居等者料拣大小也八对皆上小下大务其文略不能一一指之然所对小乘之行皆约结大界内众和合安居依法之行其中或有难缘或别事故独居者或二三人居者此不对之以事希故非佛教本意故是别行法故言所依者若据严净道场亦是所依缘经云以大圆觉为我伽蓝故取圆觉也又道场日满夏日未满不妨东西故不取道场又修观之时忘于身及处所之相故也大中示现安居及实相住持自称名等皆是经文示现者陈辞句及标心也其中小乘定实事相对首如常可悉然心不起念念起背本不间断觉无上菩提等设不安居道场观门本亦如此今取以为安居相者有二意一明言示现安居二因说安居便形对小乘说故问大小二蓝何宽何狭答若以成相即大宽小狭界内及圆觉故若以破相即小宽大狭身出界及当处念起故。

　　经诫取中疏二一总标下定所证境是加行中之所证也故云总标等谓加行克修三观虽在后段说之此是道场中修证仪式故总标举诫修三观之人若证现境界非先所闻不得取着也。

　　▲疏谓信下二正解释然斯文甚要余处所无至于天台辨禅门修证最备亦无此诫若得此意天台觉魔事一门及邪禅善根发相一段都无所用若失此意则纵全用彼二处之文亦说邪魔之相未尽矣别异境相有何穷尽故唯除实相余皆魔事故有证有得皆名邪故愿诸学者谛思念之元来不异者明证与信始终不异也谓信若不信圆觉余信皆邪如三圣圆融观说由此仪故经云发心毕竟二不别及初发心时即成阿耨菩提又云因该果海古今传云初发心时与佛齐功皆斯意也若不解此义如何会如上等文文中易见随难释耳。

　　经答加行中疏二一二答下科分二随释经正观中。

　　疏前威德段中圆说者具二利也余文详之可见。

　　经观成中疏二一此有下释标释二一释标文治诸觉观者据五停心观对治之中药病如此不取余四者悟净觉人全无愚痴亦不着我贪瞋粗重已能觉之伏之故不作余四观唯思觉微细非所执法任运而起最难制止正障禅观故此先取数门以治之也入妙境者寂灭中道是此观中所观境故然修下释修息也修出入息者非唯系心不散抑亦易悟无常以喘息出入是寿命生死之所依故又万物皆因此息而有今觉此气息都无根源虽云气海何有深广之实由此观之易悟诸法空故今此标列但依出入息道有六门方便修之此是内行根源三乘要道故瑞应经说世尊初诣道树加趺坐草欲习佛法内思安那般那(梵语此云出息入息)一数二随乃至六净万行开发降魔成道佛为物轨示迹若斯三乘正士岂不遵禀又提婆菩萨破外道已亦劝修此门然此六中准大疏释各有二相一修二证数中修者调和气息不涩不滑安详徐数从一至十想心在数不令驰散证者觉心任运住于息缘即舍数修随(下皆说舍前修后之意)随中修者随息出入想心缘息无分散意证者觉息长短遍身入出心息任运相依绵绵若存恬然凝静止中修者不念前二凝寂其心证者觉身心泯然不见内外观中修者定中观于微细出入息相身心不实刹那不住定何所依证者觉出入息遍诸毛孔心眼开明彻见三十六物得四念处破四颠倒还中修者反观观心无所从生何有观境境智双亡道源之要证者心眼开发不加功力任运破折返本还源净中修者知五蕴空故不起妄想心本净故证者如是修时豁然开发三昧正受心无依倚或证五方便或无漏慧发等或依次下明修之仪式然天台总列十门今此略用两门之意谓一次第相生二随便宜也言依次者即次第修此六门如上引释或随便宜者谓于六中调试其心各经数日即知便宜随便而用心若安隐必有所证证者谓种种禅定广如疏释者大疏具用五门初二如上三对治四旋转五观心一一列释故云广也。

　　△疏由前下二释释文二一正释由前至心净者释经先取数门一句蹑前因息数而入心数或不由息但入心数故了知心中等言故了知者总含两般之意但修成皆能知也问经云心中了知何得此云了知心中岂不倒邪答二义皆具谓只是我自己心中了知非别有能知之慧又还只了知我心中生灭等念非了知心外实有定法故应如此释之岂是倒邪粗细者约论中生住异灭开为三细五粗(除业果故唯五)以辨粗细如次下疏中自配粗者五粗细者三细又粗中之粗异灭二相细中之细唯是生相细中之粗住相中前二粗中之细住相中之后二妄念者总指也本者三细末者五粗又住等三相皆末生相为本又生等四相皆末根本无明为本分齐者生相及住相中前二在本识中余皆在事识中又前粗细各有本末各有部分限齐故论云生灭相有二种一者粗与心相应故(心所与心王相应或境与心相应)二者细与心不相应故(以无心王心所之相而可相应)又粗中之粗凡夫境界粗中之细细中之粗菩萨境界细中之细是佛境界界即分齐之义也头绪数量者总结上也谓四相犹如首领一一相中各有众多生灭等法展转因依生起皆有纶绪不相杂乱乃至八万四千不离四相故云头绪数量也生中一者业相也灭中一者起业相也住四者转相现相智相相续相异二者执取相计名字相皆如前文频有引释讫。

　　△疏据论下二证同二一正指同三一叙义凡夫觉灭等者前净慧章中已具辨讫疏故论下二引文言乃至者次云以无念等故而实无有始觉之异以四相俱时而有皆无自立本来平等同一觉故前文已引故此略之疏释曰下三释意正释成论意与此同矣疏问文下二通妨难应具问云此观文首便云先取数门都无无念之言何得云正当此门具应答云人难解经良在于此且三观体用法义分齐在威德菩萨所问章中至二十五轮再说者犹且明修三种时或单或复或具不具相兼定慧修之分齐谓至静动用寂灭等各别今此门中直明趣入方便且令数门调心息于攀缘觉观诸念自寂即入妙境但是修习彼之三观元无两种三观故辩音问云此诸方便有几修习此段菩萨问云三种净观以何为首皆举前法以问修之仪式今云论中无念同此者此观根本文云不取幻化及诸静相等三种绝于对待之念结成寂灭之行至诸轮中一一皆云寂灭具如彼中已释夫寂灭者生灭灭已方名寂灭故科云绝待灵心观绝待者无念也灵心者一觉也以此云同何所疑邪今云寂观但取文少非谓舍于前名故次云正当绝待意在此矣纵就数门而论亦本为对思觉等念念已止息方见生住等念故前云由澄诸念觉识烦动夫有念者必不见无念之理前已频有征释善思念之然疏中云文在前章者有二意一若约法义体用即唯前威德一章若兼诸轮一一标显至静寂灭等各有分齐即总指二章也今此但明已下皆已释了。

　　▲疏初则下二释结成相。

　　经功用中疏净心是圆觉等者净者心本空寂为净故是体也心本能知为觉即当用也心通二言矣万物皆然者若云不知万物是何因缘偏知雨滴一色邪定不如此但此经宗贵文句简略故但举雨滴问从前既云众生本具圆觉净心如何不得知一切邪故次答云凡夫之类等。

　　经遍修中疏三一如来下略销文二一约所感胜缘佛出释万行已圆者说修行文云方便随顺其数无量圆摄所归当有三种据此即三观便摄万行故就此观成之人便是亲见如来应身也以见佛之益亦只是意在行圆故。

　　△疏又即下二约自心本觉佛出释离念者静观成离粗重攀缘之念幻观成离沈空滞寂及执着定相之念中观成离对待分别之念唯除本觉真佛更无余念而可隐翳故云出现于世。

　　▲疏然前下二广释义三一指经总标般涅槃者般者入也涅槃者寂灭也(翻文释义已在本章)。

　　▲疏实义下二正释义二一约实义言实义者成佛及入涅槃各有实义成佛者大经云应知如来成等正觉于一切义无所观察又云譬如虚空一切世界若成若坏常无增减诸佛菩提亦复如是若成正觉不成正觉亦无增减涅槃者大经又云欲知如来大涅槃者当须了知根本自性如真如涅槃如来涅槃亦如是(实际法界虚空一一例真如说)又云如来不为菩萨说诸如来究竟涅槃亦不为彼示现其事何以故欲令见一切如来常住其前于一念中见过去未来一切诸佛色相圆满皆如现在亦不起二不二想释真俗二谛皆以缘起之言标指者为拣权教中一向凝寂空无之真一向生灭动作之俗谓此真是法性缘起之真此俗是法性缘起之俗也言大经者华严也前后皆然无有少许处空无佛者非唯诸法中下至极微尘皆全有佛而十方虚空一一可容一尘之处亦皆全有圆满具足之身相也即生即灭者楞伽云初生即有灭不为愚者说四相同时即是论文前已引释常住世常涅槃者此与前异前云念念是刹那生灭义但以相续不断故云常有佛成正觉涅槃今是凝然常住永离生灭之相故全异也言住世者此常住觉照不离生灭法中也常涅槃者不同诸法灭也。

　　△疏对机下二约对机恋慕故等者文云譬如日出普照世间于一切净水器中影无不现普遍众处而无来往或一器破便不现影如前引释。

　　△疏对今下三结会此经三观成就离三种粗细之念故见佛现如水离浑浊波腾等相故见日现。

　　▲疏然此下三释成圆意各有证相者并如经所明遍修方契者反显不遍修即不契证也故前云此三皆是圆觉亲近若得圆证即成圆觉如前文者诸轮末文云若诸菩萨以圆觉慧圆合一切于诸性相无离觉性名为圆修三种自性自性者称体本来具也。

　　经随便互修中疏文有四句一藉假入空二藉空入假三藉空假以成中四藉中以成空假此有二对其中义意扶持相成直见心源者空观前对云诸法即性故空后对云无别所现故空既无别法所现方知即性既云即性当知无别故扶成也假观前对云不坏相故假后对云但从性现故假此亦相成可知。

　　经偈讽中二初讽道场中初一偈期限次三句行相后二句诫邪后讽加行中初一偈别修次二句遍修后五句互修并如文可知。

　　第三流通分。

　　疏二一大文下总明来意于中从谓正宗下至有此分是蹑前起后从都无人传至不拥不塞是解科名相文显。

　　▲疏文五下二科释经文二一科分此章既无偈讽但长科五段耳。

　　△二随释。

　　经问能诠中疏事须持教者故律中世尊说过去六代如来中有四佛结集经教故佛法久住于世二佛不结集经教故佛法速灭贯穿者以经教贯穿法义义则不遗已如悬谈引佛地论释讫疏先须识名者如论语云名不正则言不顺言不顺则事不成事不成则礼乐不兴礼乐不兴则刑罚不中疏十法行者具如大疏道场礼忏门中法供养处释今此疏文略义具谓写是书写施是转施等也(余谓听闻受持披读讽诵思惟修习其说释即是前云开示也)此十法行皆流布之相故结云如是分布等。

　　经标说护中疏一说即是多说者如说华严时具十种缘谓一依时从无始际尽未来际念念常说无间断故二依处遍法界中所有世界彼无量世界一一尘中皆有毗卢遮那说华严故三依主如前十方一一世界一切诸佛皆同说故故彼诸会每说已皆结通十方一切世界故十方佛来证皆云我等亦如是说余七不能具述然虽一一遍一切时一切处佛佛同说皆遍法界为门不同亦无杂乱广如别卷疏诸佛护持者只如诸部般若多是天帝守护法华是菩萨守护华严及此经是诸佛自护良由根本法是佛师故疏诸教焕然者诸教所说一切染净诸法皆是圆觉妙心之中派流生起故达此法则诸法皆通若不了下即取意用大经之文文云不能了自心云何知正道也故云眼目者都结上义以归经文。

　　经答名字中疏非器不闻者非拣之不尔自是彼坚执不悟不悟则但闻声音语言不闻法也如日月不隔于盲人雷霆不隔于聋者等疏极证之处者如悬谈初泯绝果相成圆门中广说此义疏随缘起妄者既是在缠净隐染显故唯云妄也空不空等亦如前说此但列之以释经中差别之言耳悫疏总科五名云初圆照总持二契经宗决三三昧根本四寂灭真常(佛常以寂灭为所依境界)五真妄含分疏依此名而持者如云大方广便须心冥体性普观德相善幻起用余例此知又华严祖师藏和尚所制受持大乘经教仪式有五门每门五义在别卷中若以义求等者观彼处疏文即明。

　　经标行中疏前云等者皆是难辞谓既亦是众生觉地何唯佛境无明等法岂是佛境界今云下牒起难辞也次下释此意云虽说无明众生等法一一皆空空故彻其觉地不同法相宗教说为定有有则与佛永殊故此名为显如来境也华严信位等者即第二会十信法门中问明品说所信之境有十门甚深第一缘起甚深问答心性是一云何见有种种差别等乃至第十佛境甚深问答佛境界智佛境界知等十义谓智是诸佛智用知即众生心体故此云智与知殊皆佛境界前已具释既于信位明之即知缘起十门之法本来甚深皆是佛之境界况此经所说染净之法皆依圆觉现起岂非唯显如来境界邪。

　　经依修中疏十法行者谓修行之言通于总别别者是十中修习一行总者书写读诵等总是修行故此当总也疏必至佛地者至所显之处也。

　　经法中疏宗是顿者始终依圆觉故具渐门者二执二空五道五性四位三观四相四病三期三七礼忏安居等也迟速皆益者谓已悟者文性离而持法未悟者无离文而持义是奉持之相也分上中下者上谓通明观行中则别明三观诸轮下则道场加行故云顿渐俱收。

　　经喻中疏渐教乖顿者就彼宗中若云初心即是佛者以为惊异初十信人尚不得错呼为十住况云佛邪诸皆类此故云乖也顿门必具渐者虽云轮回等非作故无本性元无而乃说贪爱是轮回根本备述过患劝令除断虽云众生本来成佛而乃广说发心发愿勤修观行等故云必具大经亦云初发心时便成正觉然后具说十住十行次第修习乃至妙觉。

　　经答功德疏二一四答下科分叙意闻经配福度人配智者疏各随科便自释讫然二中从又闻者下重释两段前福后智之义也后宿因中双明福智者经自明言种诸福慧慧即智也。

　　▲二依科随释。

　　经显胜中疏如金刚者彼云若人满三千大千世界七宝以用布施乃至若复有人于此经中受持乃至四句偈等为他人说其福胜彼然文例虽同优劣又异彼须受持方胜此但闻名己胜又彼兼为人说方胜此自信己胜问约彼经初校量之文即如上所说然彼向后复以多恒河中沙以计三千世界满尔许世界七宝布施尚不及持说又以河沙身命布施亦不如持说岂不超过此一世界七宝所校量邪答彼经次第断二十七疑故义理境界转转增胜上所引难之文是已断至第七重受得报身有取之疑已悟报身无取故功德超过多界七宝及身命之施今此但校量闻名及一句义都未校量证悟深妙之境以深妙境无有世法可校量故故知所问全非类也盈刹者满世界也为漏果之资者与有漏六道报应之果而作资缘致令三界生死不绝仍招第三生之重苦故云尔也悫本文云能招漏果之资文意不切谓世珍是能招漏果是所招句已圆矣今更云之资乃成资是所招义势浑倒今谓资是资缘资助资助贪爱施心招于漏果即知资是能招改云能为漏果之资义意极相顺也。

　　经度人校量疏二一二以下显意二释文。

　　经举劣中疏积德者且如劝得一人断酒肉或持五戒福德尚多况八戒十戒乃至出家受具足戒其功已难可说况一百个恒河一一河中所有沙沙细如面以一沙计一人令尔许人皆得阿罗汉此之功德唯佛能算谁测边际故云可知可知至极之多非谓知其数量。

　　经显胜中疏空体不空者灵鉴不昧此则以空如来藏为半偈二种皆具为全偈也或无常真常者悟一切法皆悉苦空无常为半偈于空无常处见常住真乐本觉法身方为全也故涅槃经罗刹说半偈云诸行无常是生灭法后更说云生灭灭已寂灭为乐方为全也又能观身不净等四念处为半法身常乐为全若约当经则幻身灭故幻心亦灭幻心灭故幻尘亦灭幻尘灭故幻灭亦灭总为半偈也幻灭灭故非幻不灭譬如磨镜垢尽明现为全偈也问若尔则此云分别半偈同于小乘或同大乘权教如何功德如是难量答由先标圆觉为宗已破无明为梦中人于此性净圆觉之中方说无常等法故先悟如来圆觉无垢然后说无始无明种种幻化皆生如来圆觉妙心显性之宗例皆如此论中亦云依觉故迷故虽半偈已迥超诸教之全由斯功德难可算计。

　　经宿因返验中疏二一三以下显意二释文经顺明中疏亦如金刚文势者彼经云如来灭后后五百岁有持戒修福者于此章句能生信心以此为实当知是人不于一佛二佛三四五佛而种善根(反显)已于无量千万佛所种诸善根(顺明)。

　　经答护持中疏故经说者净名经也乐生死耽着富乐自恃强盛常乐顺他是生死业也着诸见者是邪智也故引为证璎珞经云乐行胜负天魔行乐见是非外道行。

　　经天王众中疏为请主者如悬谈初门引法华说。

　　经鬼王众中疏一由旬者旧译云四十里新译云十六里。

　　疏自惟下大文第三庆赞回向三一庆二一伤昔言迷者无明也心海者心是法海是喻对下句中生死波生死是法波是喻谓风吹海而成波无明迷心而成生死故论云如大海水因风波动水相风相不相舍离而水非动性若风止灭动相则灭湿性不坏如是众生自性清净心因无明风动心与无明俱无形相不相舍离而心非动性若无明灭相续则灭智性不坏故若约楞伽经即以风喻境界文云藏识海常住境界风所动洪波鼓壑溟无有断绝期论云无明约因也经云境界约缘也因缘具足故令净心动成生死波浪也漂沉者人天为漂三涂为沉如人堕落漩涡水中一没至底暂时漂至水面而出水不得又却沉下一一配合可知尘沙佛出者从无始来诸佛慈悲伤愍众生迷倒堕落出现人间相计其数如抹世界为尘之数亦如恒河中所有沙有如是等恒河一一恒河所有细沙之数恨我与佛无缘佛出此世界我生彼世界佛出诸世界我则生此世界或佛出时我在三涂或北洲等一切难处我暂得人身则佛及教法已灭设法未灭亦不闻不信不能发心犹如盲龟堕在海中求出不得海有浮木木中有孔可容龟身龟若得入其中漂至海岸即得出海然百千个盲龟浮木无由相遇我如盲龟佛如浮木孔以不相遇于今凡夫法华涅槃皆有此喻所言佛出人中者病重之处则偏忧也六道之报多从阎浮人身造得发心修习三乘无漏之业亦在人身由人中分别强盛多思议故六天苦少八难缘隔堪受化者唯是人中。

　　疏何幸下二庆今若据所逢了教华严及诸圆顿显性经论数部然今且正庆此经也千重疑者余先于大小乘法相教中发心习学数年无量疑情求决不得后遇南宗禅门真善知识于始终根本迷悟升沉之道已绝其疑至于诸差别门心境本末修证行位无量义门及权实教犹未通决每因思惟观照或因披寻诸经律论至相违之文屈曲之意迷疑之处智则结滞如水流之吹风冻结冰则不能通流心情郁快亦如此也自习此教一一泮释如冰在日中亦如汤沃霜雪故云类冰消也寻思等者反验宿因若非累世遇诸善知识闻了义教熏习藏识岂得如今睹此妙典便能悟解邪岂一生二生三四五生闻信便能悟入如此性相无碍真妄融通凡圣交彻本末自在无杂无乱千门万义一一成就无疑滞邪当知已于累世积集闻熏已于多生遇善知识方能通达如此甚深至教文乖意通等义门也实曾频频寻思此意或静夜通宵或宴居终日或独行尽于一程想像于怀感荷多生诸善知识开诱劝示而至于此又委细想得数生已前初遇善友之时必难信向种种坚执作种种非理之语骋能骋辩务在抵拒赖善友慈念觉悟恐涉毁教恐转坠堕乃尽心竭力方便救济如此数生方肯信受虽能信顺又未悟解复烦善友种种方便譬喻教令通会又经数生如此然虽随言即解过后依前因循而已仍未解生难遭之想念念求学常只是费善友心力长时劝策方能渐进又经数生空好习学言教道理不能对境捡心不能觉察妄想折伏情念每闻善友说甚深义即欢喜听受亦闻指着用心乖道处即不欢喜反疑善友或不怜念信任人言或有余意如此种种障道门户从初发心乃至今委世曲思惟想其流类种数千千万万事须一一蒙善友悲怜不舍百计千校渐渐诱引方得今生能超过尔许多障道关节数曾闲暇之时幽静之处因反思多生之事泪流至项心咽至胸往往微声啼泣恨不便见多生善知识一一记得恳到礼谢种种报效因此便念念发愿愿来生一一却得相逢兼得宿命智一一醒得一一竭尽身心供养报恩恳情如此不知所为因略书示同流令知我前车已翻诸人后车当改辙耳。

　　疏上士下二赞哀末世者十二菩萨一一问中皆云愿为菩萨及末世众生也始终者始谓文殊问本起因地终谓圆觉菩萨问三观修证若对一类上根初一周说则净慧章说凡圣因果之人随顺觉性之相便为终也次第者谓于了教发心直趣大乘之人且合问最初依何法发心以何为本因故文殊依此而问故佛为说圆觉净心本有总持染净诸法是一切法之源由无明故妄认此身心为我故有轮转又无明本无亦无达悟之者归如来藏究竟圆满次既悟此境法尔合知依悟处修行之理然净觉本具无增无减无明本无无可除断即不合修若不修行又常居幻化修不修义言反意合固宜了之故普贤依此而问佛说身心及修行智虽皆如幻不妨以幻智修幻身心身心尽时幻智亦灭觉性圆满无生无灭次既悟此理法尔须知修之方便如何创意如何运心而得观行成就故普眼承此而问佛说以正念离幻为前方便止息诸缘(奢摩他此云止)坚持禁戒安处徒众宴坐静室恒常思惟一一推斥四大根识尘境于中我执法执皆无所有即达二空所显真性又泯修悟之相影像亦灭觉心清净一切皆然无自无他平等不动遍满法界于诸二境无爱无憎乃至众生本成佛道次闻此说已根稍劣者法尔合疑本来成道何得现与佛殊优劣天隔故金刚藏菩萨知机依此而问佛说良由众生轮回之心而观圆觉似有流转其实觉元不动如舟行故见两岸移其实岸本不移既通此疑方知由轮回之心故见圆觉流转法尔合断此心次然此轮回心及轮回相任运流注盖不由己不知何法是轮回根本得如此不断不绝故弥勒依此而问佛说贪爱为本故造业受报相续无穷设使依三乘教熏若不除根本无明终难入觉次即知断除贪爱起增上心发清净愿住佛圆觉求善知识即不堕邪见则修真止妄理意周圆法尔要知依此而修既从初心至于佛果常依圆觉所作所为常须相应随顺圆觉既无别异凡圣复有阶差如何差别位地皆顺无差之觉故净慧依此而问佛说十信三贤十地佛果随顺觉性各有行相是则一期法义终始周圆但众生根性种种不同或上中下或起动止息或宜任运而合道或宜拘系专注而证理如一城四门随方各入如何方便遍被诸机故威德菩萨依此而问佛说于诸修行实无有二随顺方便其数无量圆摄所归循性差别当有三种谓奢摩他等也次既闻三观是别对根宜趣入之门法尔要知为一人总修三种或三人各修一般或二或三或单或复故辩音起问佛为说二十五轮一切皆许次既知所修观行门户法尔有人自觉依法修之心念不息观行不成自疑觉性本净此由迷倒故不相应今已顿悟又依趣入门户修之如何不能证入故净业起问佛说由无始我人众生寿命等执习气相续故不入觉非觉违拒诸能入者次既知我相潜伏难辨难除须依善友积习妙门发心勤断法尔要知何等人是真正善友堪可依止又法尔合有一类人以发心勤修勤断故或便种种造作务图早证或怕生心为失一向任运或但止息妄念或欲灭除根境故普觉菩萨知之起问佛说依于明师除微细病之方法也次中根之类法门已周更有一类至下根人复有大志决欲求证之者须有事法拘制方能克志成功故圆觉菩萨依此意问佛说三期道场加功用行之法及于三观或别修或遍修或更互试修修之不得又教礼忏等也次正宗三类一切圆足法尔须知护持修习此言教之方法令此教流通不绝故贤善首起问佛答经名及说经护经之佛校量持教功德乃至诸天神拥卫大众奉行故云次第也咨询者即佛赞文殊云乃能为诸菩萨咨询如来因地法行等也能仁者梵语释迦此云能仁也应感者菩萨众请问是能感佛是所感佛是能应诸菩萨是所应称心源者圆觉妙心是诸法之源也心即是源名为心源亦可心是能断所断染净之心源即觉性真心此则是心之源名为心源前持业释后依主释二意皆通此经从首至末所说一切种种差别法义一一依于圆觉净心而辨故云称也本末无遮者诸大乘或唯一向说空寂之理真如寂灭无修无证无能无所不可智知识识言语道断心行处灭是唯说本而遮末也或一向说一切众生无始已来皆依八识展转熏习变起染净一切诸法有情无情无明故起惑造业受报无穷若不遇佛定是凡夫无由成等正觉若遇佛教发心生信修六度万行或二乘行展转趣入各依自乘经三生六十劫等或三祇劫方始成佛此唯说末而遮本也今经具足明了显示本末无上法王有大圆觉又无明本无又知无者亦如空华如来藏中无起灭知见乃至妙圆觉心本无菩提及与涅槃亦无成佛及不成佛无妄轮回及非轮回如是类例不可具陈皆是本也又种种迷倒行相种种修行行相位地阶级观行差别道场法则如是类例亦难具引皆是末也所说末皆是即本之末未曾遮本说本皆是即末之本未曾遮末故云本末无遮无遮之言是金刚藏请云惟愿不舍无遮大慈为诸菩萨开秘密藏如设大齐远近僧尼来即供养更无遮障乃至行者童子贫病之人一切不障名无遮斋今经亦尔诸大菩萨地上地前乃至末世或初心门户或修之意旨深浅皆被如大海水不让小流修罗蚊虻饮皆充满故曰无遮也顿者是化仪之顿也谓若且说泯迹离相亦不名顿故法鼓经云一切空经是有余说说理未尽故又中论云空是大乘之初门故若且说事相行位亦非为顿未穷真源故今经本末俱说相即无碍故云顿演说也。

　　疏已采下三回向群诠者诸经律诸论疏诸杂要妙秘诀等也扣真寂者反自观心照理依于悟处见处而述此疏此中有二意一以采群诠故不同一类禅宗但约心述理不勘契圣教为定量二以扣寂故不同一类听学文疏之人但博附旧语抄集疏论改头易尾便称我制造章疏今乃以圣教为明镜照见自心以自心为智灯照经幽旨故云采诠扣寂等也扣寂之言即子书云扣寂寞以求意也随应圣旨者虽遍览群教而不尽用亦不拣自己熟处即用但以圣人说此经时意旨相应即用故云随应圣旨也斯文者此经也回功德向众生者然所回向处具有其三谓众生菩提实际今以经意门门皆在末世众生故顺经标生也又修大乘人有大悲增者有大智增者余以情性钝弱多愍下流故回功德向众生同入光藏光藏即实际也唯阙菩提之言含在入字中能入是智故当菩提矣。

　　圆觉经略疏之钞卷第十二(终)

　　No. 248-B

　　觉性圆明随缘妙应而万殊惑业空寂繁兴转变而一体变中有不变动静寔虚玄所以云因缘聚散实理恒然非悟非迷本来具足者乃法界圣凡之妙觉清净真体也夫入圣道之流先须识此消息然后纵横自在任运随时普贤行海无边毗卢体性非异矣何窠臼一揆之有哉职此之由不能已已敢不辄将圭峰定慧禅师圆觉经略疏之钞募缘锓木永用流通所谓上同诸佛慈心下合众生悲仰者岂不此欤幸逢耆宿上流伏蒙垂慈矜恕则非惟佛种不断似续流芳亦可使定慧大师遥伸舞手大展笑颜矣若其禅讲宗人勿强自瞒它却贻诮则非惟三障体空自性清净亦可使法界众生便于父母遗体圆觉普照寂灭无二顿见诸佛世界乱起乱灭不即不离依正平等本来成佛政是迥脱根尘灵光独耀而已矣。

　　旹
永乐十七年岁在己亥仲秋节次无定轩处士范必用拜手谨识
