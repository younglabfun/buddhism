卍新纂续藏经第 37 册 No. 0674 阅经十二种


　　No. 674-A 俍亭和尚阅经十二种序

　　俍亭大师所著阅经十二种。为有语耶。为无语耶。以为无语悬河之口。亦既共闻。以为有语。法本无法。讵庸词费。然则达摩西来。不立文字。维摩诘说法。天女散华。无语中有语。有语中无语也。俍师悯末学榛芜。高者猎虚空。卑者循记诵。孰与镜原委晰疑义鳃然虑之。故阅经诸篇。不惜剖露。为世津筏。其言曰。云溪抑不得已不免涂污古人。推此志也。岂好辨欤。三藏教典。西域圣人不得已而有言者也。阅经十二种。云溪大师不得已而言言者也。昔我孔子忧微言之将绝。退而与七十子之徒。修明先王之道。删诗书定礼乐以垂示来世。然后六经之义炳若日月沛于江河。俍师固吾孔子之徒也。其阅经也为无隐为不倦。犹然孔子之志也。若乃杜口毗耶掩室摩竭。机用所契同源共贯。听俍师谈经。而愚者解颐。辩者卷舌。青龙疏钞便可焚却。说时默耶。默时说耶。十二种中虽旁通曲喻。犹之乎不立文字云尔。息斋先生之语曰。俍亭横说竖说。深说浅说。无所不说。究竟实无一说。非深知俍师恶能道此哉。

　　康熙九年庚戌中秋法弟杨雍建题于武林敬胜堂

　　No. 674-B 俍亭和尚阅经十二种序

　　药山看经。贵图遮眼。青华严念法华。皆后来杰出者。岂独太原上座善解三因。净因小师兼通五教哉。俍亭和尚本江左之名贤。传洞山之正派。五家宗旨莫不探微穷源论说同异。又复疏观藏典拈弄成文。如来禅祖师禅都成一贯。今人智识短浅未辨全经。动云故纸堆头漫劳采择。不知世尊升座迦叶破颜。鸡足山前拍拍是令。刹竿倒却换取眼睛。贝叶传来掀翻鼻孔。自非宗说两通。安能敲唱双举。此编一十二种。变变化化出奇无穷。或藉教以明宗。或援儒以入佛。遂令黄面瞿昙按下云头向曹溪路边搀行夺市。一班咬文嚼字的。曹刘颜谢潘陆徐庚。只得饮气吞声匐伏灵山齐身拜倒。且谓之有文字耶。无文字耶。宗耶教耶。儒耶佛耶。诚开辟以来未。有之书。固震旦国中不刊之典也。三千里外逢人不得错举。

　　传曹洞正宗三十五世豫章黎元宽博庵道人拜题

　　No. 674-C 云溪俍亭和尚阅经十二种序

　　白马新翻。金轮乍转。鱼山梵响传逸格于黄初。支遁清谭扇微风于江左。过庐林而问道。惝恍难凭。入瓦官以穷经。逡巡莫返。岂必宋云岭上乃见西来。梁武殿前方明祖意哉。或者谓五千卷轴尽成云雾之堆。三百宫庭悉属形骸之府。然则马鸣龙树不当祖述于少室门隅。无著天亲宜早弃离于史陀天半矣。塞河源而疏洛汭。埋天柱而封嶓岷。未为论之得也。俍亭和尚鹫岭重来。竹林应迹。指挥任意。驱碧鸡黄马于双树之余。舒卷忘情。题绿字赤文于毕钵之外。火珠腾耀则海藏焕其龙文。纯锦流霞则鲛宫郁其鸿烈。论义及于微芒。谈经偶止十二。问胡僧于铁钵。降等相招。走学士于篮舆。望风趋拜。池边神女承几砚而露湿珠囊。天上灵祗奉给侍而风惊虎观。昔鼎州道贵传信字于金刚。投子望高拾言音于摩竭。相逢杜顺烟水言旋。觌面琅玡山河作舞。固知刹竿台畔留鸡足之袈裟。祇树林中挂大庾之衣钵。支离者既溺筌罤。宕往者复遗绳简。悦笙簧于耳目。问律吕则不辩伶伦。涂丹臒于阶墀。按黼黻则未知黑白。岂将以只履为刍车。黄梅为蒿矢耶。若乃儒童分卫。升阙里而拜衣冠。仙子凌空。出函关而存点画。一篇之内数语该通。一轴之中群言奔赴。风云奏阊阖之间。日月出昆仑之下。列子乘而御天。州来笑其观正。吾无以测是书矣。吾无以测是书矣。

　　山阴同门法弟祁骏佳法名净超顿首拜撰

　　阅经十二种目次华严颂梵网戒光楞伽心印维摩饶舌圆觉连珠楞严答问药师灯𦦨弥陀舌相金刚三昧心经句义法华悬谭涅槃末后句

　　No. 674-1 华严经颂

　　曹洞嗣祖沙门　净挺　着

　　禾郡　秋狱居士曹溶　葵石道人朱茂时　阅

　　世主妙严品

　　十里滩头荡小舟。芦花白鸟漫悠悠。木童那处曾相识。铁篴一声归去休(摩竭国)。

　　小桥村店踏春来。拂拂寒梅喷雪开。坐久不知身是客。溪山烟树两徘徊(摩尼云)。

　　子规啼彻鹧鸪啼。玉蝶翻飞树影迷。无那前溪花发处。一庭箫管送黄鹂(天神赞咏)。

　　秋山萧瑟暮烟平。坠叶飘空宿鸟惊。何事乱云孤嶂外。独携瓢笠老僧行(普贤)。

　　仙人云影望瑶台。黄竹声中动地哀。可是穆王留八骏。小山烟水近蓬莱(华藏海)。

　　如来现相品

　　海天云净泛银蟾。万里光流江汉兼。况是空庭搏白鹤。碧山斜影水晶帘。

　　普贤三昧品

　　流萤千点小牕前。半亩苍苔影瞩天。不信光华同日月。多年腐草路旁边。

　　世界成就品

　　冰花千嶂玉楼台。海鹤飞翻香水来。几处珠旗迷宝树。却疑瑶岛向天开。

　　华严世界品

　　桃源花发影重重。黄鹤山头烟景浓。左右繁华看不尽。绀珠宫阙彩云封。

　　毗卢遮那品

　　崆峒问道抑何求。帝子乘龙海上游。觌面广成还不远。碧云天半影悠悠。

　　如来名号品

　　百亿文殊度影来。山云海树转崔嵬。莫教错认骑牛老。定说玻璃在五台。

　　四圣谛品

　　弹罢琵琶击唾壶。胡琴箫管共歌呼。繁音几处留哀怨。祗向风前唱鹧鸪。

　　光明觉品

　　珠帘一片影披披。银汉飞光玉树移。人在水晶宫阙里。冰壶斜映碧琉璃。

　　菩萨问明品

　　南皮才子纵高歌。徐阮应刘入网罗。偏是子桓夸慧巧。弹棋击剑舞婆娑。

　　净行品

　　青旗千亩趁春晴。穜稑亲悬黛耜行。岂为冷风留帝籍。令他编户习农耕。

　　贤首品

　　白水真人自古今。龙兴大野遏平林。东陲建武开王业。谨厚从前苦用心。

　　升须弥山顶品须弥顶上偈赞品

　　闲凭徒侣话从容。白鸟飞翻千杖松。兀坐浑忘时早暮。却疑身在最高峰。

　　十住品

　　博望宫前尧母门。昭阳少子坐金根。轩辕宝鼎亲承授。揖让昆明奉至尊。

　　梵行品

　　薰风拂拂藕花香。一枕砂亭送夕阳。闲泛小舟三四里。乱翻荷叶打鸳鸯。

　　初发心功德品

　　巍巍师子兽中尊。三百毛群那足论。独许曼殊留伴侣。倒骑青尾踏昆仑。

　　明法品

　　阙里衣冠重鲁庭。几年运斗着麟经。皇皇访道从京雒。紫气仙公半效灵。

　　升夜摩天宫品夜摩宫中偈赞品

　　飘飘仙子列成行。箫管声中舞凤凰。身在秦宫阊阖近。钧天一曲旧来长。

　　十行品

　　留得支祈敢惮劳。多年委宛胈无毛。漫言客死从黄熊。石纽灵符封禅高。

　　十无尽藏品

　　虚空纳尽小葫芦。落落狂歌满道途。非是野人行径恶。从来邋遢老江湖。

　　升兜率天宫品兜率宫中偈赞品

　　未央宫殿倚天开。太乙光明趁夜来。岂谓神仙习歌曲。柏梁缭绕岁星才。

　　十回向品

　　相将五老共游河。龙马休夸瑞应多。憔悴土阶茅茨里。为怜赤子半沉疴。

　　十地品

　　丽农山接广桑西。碧海沉沉天路迷。迢递十洲看不见。香浮宫阙彩云低。

　　十定品

　　杏花飘落柳如烟。尽日狂歌烂醉眠。羌笛梦中声万里。乱随飞鸟度晴川。

　　十通品

　　深山矮屋道人家。鹤影松溪石磴斜。一自六朝零乱后。半龛云冷老袈裟。

　　十忍品

　　将军跃马度阴山。秋草黄花月半湾。血染兜鍪须鬓白。受降城外几时还。

　　阿僧祇品

　　潮回千转拨银沙。晶玉迷迷海岸赊。无数野鸥飞不尽。白华东畔吐朝霞。

　　如来寿量品

　　华开华落自年年。不学浮屠不学仙。留得武陵闲甲子。逍遥鸡犬且随缘。

　　诸菩萨住处品

　　相随刘坑上天台。采药当年去不回。寂寂川原何处问。石梁还待老人来。

　　佛不思议法品

　　轩丘遥望帝城虚。七圣迷迷意有余。剩取玄珠招罔象。乘风一夜到华胥。

　　如来十身相海品

　　一钵千山恣远游。白云摇落影悠悠。自怜瘦骨堆荒草。谁识西天老比丘。

　　如来随好光明功德品

　　甘泉宫馆拥千官。武帝亲颁承露盘。最是金茎函宝月。仙人掌上影团团。

　　普贤行品

　　朝来杂戏点轻云。吐火吞刀事不群。原上鱼龙还漫衍。五陵豪客看纷纷。

　　如来出现品

　　池塘雨过露珠零。两岸芙蕖覆绿萍。高树鸟啼声习习。一群蝴蝶舞蜻蜒。

　　离世间品

　　剑术传来自白狷。黄衣舞袖独轩轩。昆仑左转凭南极。太乙星陈天市坦。

　　珠帘风细影重重。粉黛三千露泽浓。齐上招仙拜王母。珊瑚零乱玉芙蓉。

　　九嶷南服半豺狼。断发僬侥泣大荒。衔取双丸还不死。令他蛮府识君王。

　　青雀楼船箫鼓中。后庭花落满江风。箜篌一啭人如梦。斜日前山驾彩虹。

　　横担楖𣗖走天涯。断塳烟迷客路斜。霜夜踏翻云外月。隔溪茅屋两三家。

　　冠佩通天出建章。琉璃宝扇御炉香。登封昨夜留芝盖。侍从亲承白玉光。

　　依稀四目认方相。夜半无头走獝狂。偏是鬼王能肇霸。紫衣车毂喜成行。

　　白狼白鹿满山头。穆满迢迢向北游。归路唐公醉仙酒。更余神雀舞昆丘。

　　百万天人带宝刀。亲随凤辇踏云霄。凭将羽葆传军令。平荡妖魔功业高。

　　雀离浮图天际开。金铃宝铎设崇阶。团团落影三千丈。阿育同时受记来。

　　入法界品

　　昨夜神仙降小楼。冰桃碧藕满空浮。隔山鸾鹤飞鸣处。说是人间聚窟洲□(文殊现师子频申三昧申手摩顶忽然不现)。

　　道士徐宣海上来。汉家城阙漫徘徊。涛声夜夜扶桑国。槐柳千门去不回(文殊楼合弥勒楼阁)。

　　金华飞满华林园。芝盖云承日正暄。他化天宫浑不远。从教罗窟敢忘言(逝多林娑罗林)。

　　十里旗亭村店长。行人问路酒家忙。可怜肠断箫声里。一簇渔歌送夕阳(善财南询)。

　　望望前山畑景迷。满头残雪竹梢低。冻云穿入寒岩路。别有胡僧渡水西(德云相见)。

　　白鹭池边秋草多。竹林精舍问如何。千家佛火醒残梦。是处钟声满桌歌(比丘比丘尼)。

　　闻说天孙巧弄梭。掖庭人静乞金波。只今瓜果年年设。谁共牛郎影渡河(优婆夷)。

　　优游走马向长安。满目新丰人未残。况是六街灯火夜。醉斜貂帽倚阑杆(长者　居士　童男　童女)。

　　燕齐怪士逞风流。奱大亲封五利侯。闻道成都信鸡卜。蜀人扬意最绸缪(毗目仙人)。

　　电击雷轰光瞩天。蛟螭动影看飞仙。须臾碧落长空静。小月星悬银汉连(胜热婆罗门最寂静婆罗门)。

　　丫角儿童喜聚沙。无端塔影遍天涯。相看牧竖吹长笛。江上归鸿带落霞(河渚童子善知众艺童子)。

　　英雄手内血淋淋。剑刀横施一片心。但得雅歌能胜敌。纶巾匡坐且弹琴(无厌足王妙光城王)。

　　虚空踏遍小天魔。把手相将鹫岭过。独自剌船江上望。沙汀迢递满青莎(遍行外道婆施罗船师)。

　　昭君一曲最销魂。马上琵琶拂泪痕。更有鸦黄恨年少。乍凭银管赋长门(婆须密女瞿波女)。

　　蚩尤兵气动星文。汉将旌旗天下闻。刀斗尽严程不识。蓝田余勇李将军(观自在菩萨正趣菩萨)。

　　须弥身半踏天宫。舞杖还投芥子中。最苦修罗遮日月。专车休更说防风(大天神)。

　　山前十里大王祠。击鼓吹豳度岁时。但使人人爱耕凿。平阳咫尺是伊耆(主地神主林神)。

　　大角芒垂天汉东。支机浮逼斗牛宫。遥遥桂魄流余影。翘首荣光一夜中(主夜神)。

　　相从天姥足欢娱。碧草连空贮玉壶。回首小山琼树外。凌风白凤舞麻姑(摩耶夫人天女)。

　　长汀道者抱头眠。楼阁横斜布袋牵。弹指了知无别事。原来祇索一文钱(弥勒)。

　　一缕金襕迦叶传。山河大地舞翩跹。头陀行里亲收得。不在区区微笑边(普贤)。

　　普贤行愿品

　　露地全身水牯牛。绿杨芳草正悠悠。多年苗稼凭渠力。蹄角临风尽自由。

　　华严经颂(终)
卍新纂续藏经第 37 册 No. 0674 阅经十二种


　　俍亭和尚梵网戒光序

　　每见担板汉。才跨门头便拟拨无因果。信受奉行者。又多钉桩鼓杝。苦哉。幸
和尚发大慈悲。现广长舌相。亲切指示。将佛祖心髓。捏碎团拢。使尽大地众生。直下荐取。始知老胡面壁已将一部梵网和盘托出。稍涉迟疑。戒光去而万里。

　　约庵道人施博谨䟦

　　No. 674-2 梵网戒光

　　古资圣寺比丘　净挺　着

　　愚庵同学　杨雍建净嵩　徐旭龄净岳　阅

　　菩萨心地品之上下

　　如何是大修行人披毛带角。如何是大修行人杀人放火。诸人还会得么。若也会得。则举足下足无非道场。逆行顺行全身受用。波罗提木叉一时说竟了也。戒光从口出。非青黄赤白色。三世诸佛异口同音一时说戒。诸人还得闻么。末法比丘轻藐戒律。半月半月布萨视为具文。有等狂慧之徒忽略威仪。不拘行检。动引泉大道憨布袋长安酒仙蚬子和尚一班逆行人。做个护身符子说。只贵见解不贵行履。礼岂为我辈设耶。苦哉苦哉。阎罗大王准备着刀山剑树铜柱铁床待君久矣。眼光落地时。这嘴头子是一些用不着的。戒如明日月。亦如璎珞珠。七佛以来奉为仪轨。鸠留秦佛时说戒经名甘露鼓。拘那含牟尼佛时说戒经名法镜。迦叶佛时说戒经名分别空。今释迦佛说戒经名梵网。大梵天王设大网罗幢。光光相入。世界如网孔。法门亦如网孔。诸人可曾见么。梵网经六十一品。此心地品当第十品也。奇怪也奇怪。黄面老子是报身佛。本源卢舍那是法身佛。千百亿释迦是化身佛。你也放光。我也放光。搅做一块。混作一团。不知谁主谁宾谁明谁暗。光光相入如帝网幢。大是一场好看。且要问你。这可是戒光么。这可不是戒光么。若道即此是。他释迦老子分明道非青黄赤白色。若道离此是。只这紫金刚光明宫中又是何物。是不得非不得。取不得舍不得。试道将一句看。是了是了。法身有两般病二种光。古人明明道了也。瞌睡汉似这般逐块。有甚了期。释迦老子惯会妆乔。甘心向奴儿婢子里藏身推。出他一尊本源卢舍那佛。指东话西。拿三道五。这卢舍那佛姓张姓李且莫管。他毕竟净饭王太子。与他结伴同来。如形厮影。这千百亿个小可释迦。也是他倚草附木的英灵一类孤魂摇身所变。渠不是我。我正是渠。家鬼弄家人。说的说。听的听。做得好看。当时摩醯首罗天王。若解弄些手脚。只闭却大门。不许放他入来。看他黄面瞿昙有何脸嘴。还说什么千丈法身千百亿化身么。寻常道法身无相。这赫赫莲花台座上。唠唠叨叨说佛法的。又道是本源法身。才到得法身边。未有透法身句。还知咸通年后说个法身向上么。昨夜雨澎亨打倒葡萄棚。知事普请大众。拄的拄。撑的撑。撑撑拄拄。到天明依旧可怜生。与他怀州牛益州马差别在甚么处。葛藤且止。十发趣心十长养心十金刚心十地是名心地。如何是发趣心长养心金刚心。台山路上焚却疏钞。过去现在未来觅心了不可得。肉团心缘虑心真如心涅槃心。一齐抛向他方世界。那边又那边。说甚么三十心中本源作佛。如何十地。五方五土是名十地。说什么初地二地三四五地乃至八九十地。如何舍心。池塘黄鸟戏蜻蜓。如何戒心。土地公公不吃荤。如何忍心。风翻殿角狗摇铃。如何进心。与我想出一锭金。如何定心。三寸眉毛压眼睛。如何慧心。君向潇湘我向秦。如何护心。一卷灵符肘后经。如何喜心。家家明月满天星。如何顶心。昆仑脑后铁三斤。如何慈心。猫儿捕鼠假惺惺。如何悲心。南山白额老成精。如何喜心。光头稚子响风筝。如何舍心。百岁老翁分夜灯。如何施心。半两黄连加细辛。如何好语心。相迎笑脸强生嗔。如何益心。博叉王子说分明。如何同心。鸳鸯绣出巧叮咛。如何定心。钉桩摇橹大江濵。如何慧心。濠濮千年风景新。如何信心。丹鸡白犬结良朋。如何念心。失却当炉犊鼻裈。如何回向心。金刚不肯折分文。如何达心。犀因玩月角生纹。如何直心。盆打瓶时瓶打盆。如何不退心。将军铁马走兼程。如何大乘心。辘轳盘索重千钧。如何无相心。一钩三点太纷纭。如何慧心。旄头见影病人民。如何不坏心。亡僧举火费柴薪。如何平等地。阇黎只见锥头利。如何善慧地。船上渔翁不姓谢。如何光明地。歌管楼台声细细。如何尔焰地。错认祖师西来意。如何善照地。三个胡孙猜哑谜。如何华光地。日里金乌辉午夜。如何满足地。长安大道长游戏。如何佛吼地。拍手灯笼说实谛。如何华严地。撞头磕额难回避。如何佛界地。饥来吃饭困来睡。好笑好笑。一卷梵网经。佶曲嶅牙。不能句读。诸方学者要将些语言文字。去凑泊他。早是错了。我如今以经解经。不免再把本经言句申说一回布施大众。如何是舍。内一切舍。外一切舍。有为舍。无为舍。阴入界处一合相无所不舍。是名为舍。如何是戒。非戒非非戒。无受者无集者。一切性离。是名为戒。如何是忍。空忍一切处忍无生忍苦忍无量行忍。乃至我人缚解一切法如。忍相不可得。是名为忍。如何是进。登无生山。如有如无。无入无不入。是名为进。如何是定。不寂而灭。念念寂灭。是名为定。如何是慧。非果非因。非凡非圣。非罪非福。非缚非解。非八倒。无生灭无缘而知。是名为慧。如何是愿。愿心连愿心连相续不绝。是愿体性终不可得。是名为愿。如何是护。连人无生皆明光明光护。乃至幻化所起如无如无。是名为护。如何是喜。不入有为。不无寂然。是名为喜。如何是顶。如顶观连。观连如顶。不见缘。不见非缘。是名为顶。如何是慈。无生住灭。如幻如化。是名为慈。如何是悲。亲怨自他平等一乐。是名为悲。如何是喜。离一切有。是名为喜。如何是舍。平等一照。是名为舍。如何是施。无合无散。是名为施。如何好语。行顺佛意。是名好语。如何是益。入利益三昧震动世界。乃至现形六道。无量苦恼不以为患。是名为益。如何是同。以无我智分身散形。是名为同。如何是定。无起无作。是名为定。如何是慧。光𦦨明达无有受者。是名为慧。如何是信。心空故信我人名用了不可得。是名为信。如何是念。转变转化同住同时。是名为念。如何深心。深深入空深深解脱。是为深心。如何是达。于诸法空一切通达。是名为达。如何是直。无结无缚。是名为直。如何不退。不住退不行退不念退。一净一照。是为不退。如何大乘。智乘行乘任载任用。是为大乘。如何无相。不离妄想说解脱照。不断结业说三世法。是为无相。如何是慧。无集无受入一切法。是名为慧。如何不坏。入魔不坏。入佛自在。是名不坏。如何平等。一佛土入无量佛土。一劫入无量劫。不可说法为可说法。反照逆顺皆一切法。常入二谛而在第一义中。知十二因缘十恶种性而常住善道。入十禅支行三十七道而现非道。是为平等。如何善慧。依苦集灭道谛。舍一切贪着。行一切平等。观诸法空际。地水火风皆吾故身。观所化一切众生与平等乐。是为善慧。如何光明。因缘十二。如是行相我久已离。入光明神通总持辩才。游行佛土。一音中说无量法品。是为光明。如何尔𦦨。尔真𦦨俗。不断不常。无一无二。住十种觉深入定果。善权方便教化众生。是为尔𦦨。如何慧照。具足十力知自修因果。亦知一切众生因果。净国土为恶国土。恶国土为妙乐土。转善作恶。转恶作善。色为非色。非色为色。以男为女。以女为男。六道为非六道。非六道为六道。是为慧照。如何华光。开敷妙华发种种光。十智具足现无量身。心口别用不可穷尽。是为华光。如何满足一切法中常住三昧。六品具足。住是十八圣人心心三昧下地所不共法。一切众生是我父母。一切佛所行法。乃至八地九地一切法门。我皆已入为满足足。如何佛吼。入法王位三昧。具十品大明空门。不可说不可说神通道智。百千陀罗尼门。百千三昧门。百千金刚门。百千神通门。百千解脱门。一念一时无不具足。乃至返照顺照逆照。前照后照。因照果照。空照有照。第一中道义谛照。是为佛吼。如何华严。如来三昧出入无时。三千界中示现佛事。转魔界入佛界。佛界入魔界。转一切见入佛见。佛见入一切见。佛性入众生性。众生性入佛性。明𦦨明𦦨一道清净。一切众生是我父母。外道天魔视如父母。住是地中从生死际至金刚际。一念心中转无量界。是为华严。如何佛界。空复空空复空。入虚空性见平等智。如来应供正遍知明行足善逝世间解无上士调御丈夫天人师佛世尊。佛地是十号中一切圣人之所入处。是为佛界。如是心。如是地。如是章句。如是语言。说已说了。注已注了。卢舍那佛千年老古锥。自己说。自己听。哄弄顽愚。故为奥义关门打鼓。鼓声在外。须知有事大家知一总不曾瞒你。见么见么。菩提树下敷座宛然。侵假在妙光堂说法。侵假在帝释宫说法。侵假在𦦨天中说法。侵假在四天中说法。侵假在化乐天说法。侵假在他化天说法。侵假在一禅二禅三禅四禅摩醘首罗天王宫中说法。一耶多耶。同耶异耶。分耶合耶。散耶聚耶。莫眼花好。守宫蜥蜴虽有异名。尺蠖泥龙原无两物。藏身处没踪迹。没踪迹处莫藏身。如来世尊花手花脚。弄个法儿。将他卢舍那佛千百亿释迦忽然不现。单单留个丈六老比丘身。为他凡夫痴闇之人。说初发心常所诵戒。知么知么。一切众生皆有佛性。常住法身无别无异。汝是当成佛。我是已成佛。众生受佛戒即入诸佛位。切莫自生退屈。自甘堕废。若受佛戒者。国王王子百官宰相。比丘比丘尼。十八梵王。六欲天子。庶民黄门。淫男淫女奴婢。八部鬼神金刚神。畜生乃至变化人。但能解语。尽受得戒。知么知么。不顺非孝。不奉非辅。孝顺至道之法。孝名为戒。戒光从口出。非色非心。非有非无。非因果法。乃至不生不灭。不断不常。不去不来。不一不异。于学于无学。勿生分别想。是名第一道。亦名摩诃衍。诸人曾梦见么。佛说菩萨戒品是三聚净戒。一尸罗聚。二智慧聚。三福德聚。法报化身一时具足。原不当小可的。十波罗夷罪。四十八轻垢罪。心问口。口问心。一一从头细加体验。勿徒谓纸上陈言。逐队随行布萨布萨已也。念念无处所。作耶无作耶。如人饮水冷暖自知。这里莫瞒人好。佛初成道为五居士说优婆塞戒。为丞相母夫人。说八关斋戒。为罗睺罗说沙弥戒。因时因事因地因人。为比丘说二百五十戒。为比丘尼说五百戒。而菩萨戒以为其首。佛心广大佛意周详。谓七佛以来传持此戒。吾悉达太子非本源佛。不过是诵戒之人。为汝等宣扬是事耳。法华会上古佛放光。极乐国中弥陀现影。此赫赫莲花台畔卢舍那说法。主伴交参重重无尽。君耶臣耶。理耶事耶。还乡尽属儿孙事。祖父从来不出门。要识紫金刚戒体么问。取本源佛去。

　　梵网戒光(终)
卍新纂续藏经第 37 册 No. 0674 阅经十二种


　　No. 674-3 楞伽心印

　　河渚　俍亭挺　着

　　苕溪　钱江　霅川　陈贽　阅

　　有楞伽王在大海摩罗山中。十万六千鬼神以为眷属。乘华宫殿游行诸刹。诸有所为皆悉殊胜。见么见么。大慧菩萨摩帝菩萨及诸大众。从他方佛土簇拥而来。即是诸大鬼神转脑回头。伎俩施设。令彼病者目睹空花。他楞伽王摇身一变。变作一座宝山。遍覆虚空。口呱呱的。说无数法。佛语心为宗。无门为法门。一口吸尽西江几多漏泄。百八句即非百八句。大颠长老提起数珠。不劳再说。摈出首座喝散昌黎。当时多少快便。瞿昙大不唧𠺕。郎郎当当。重下注脚也太无端。大众要知百八句么。以拄杖卓一下云。这拄杖子威音以前出生。弥勒后来脱化。第一世为拘留孙佛。第二世为拘那含牟尼佛。第三世为迦叶佛。乃至最后为楼至佛。如来。应供。正遍知。薄伽梵。圆觉。独觉。定性声闻。不定性声闻。菩提萨埵。初欢喜地乃至第十法云地。帝释天梵王世主。魔波旬魔子魔女。外道六师。飞行地行仙。天人阿修罗。童男童女。淫男淫女。乃至五种不男。金翅大鹏鸟。蟭螟虫。白鹤孔雀。癞狗疥猪。臭毛鬼琰魔鬼王。种种相。种种名。种种妄想。种种正智。种种真如。靡不摄受。四空处天。四禅天。上际阿那尼吒天。下至七金山际。中间山川云物日月星辰。金银琉璃砗璖玛瑙。一草一木。一尘一沙。靡不摄受。历尽大千世界。仰世界。覆世界。长世界。短世界。大世界。小世界。广世界。略世界。有无一异断常俱不俱世界。靡不摄受。眼耳鼻舌身意心心所。我无我法。乃至依他起性。遍计执性。圆成实性。靡不摄受。有余涅槃。无余涅槃。分段生死。变易生死。出胎入胎。前阴后阴中阴。靡不摄受。唯心摄受。中道摄受。般若摄受。第一义摄受。三乘一乘摄受。世间法出世间法出世间上上法摄受。真谛摄受。俗谛摄受。空摄受。空不空摄受。如来藏摄受。自性清净心摄受。法身摄受。报身化身摄受。不二法门摄受。不生不灭摄受。不思亿神通三昧摄受。三解脱门三无生忍靡不摄受。藏识摄受。转识摄受。现识摄受。业识摄受。根本无明摄受。性真摄受。自性妄想。差别妄想。积聚妄想。我见妄想。我所妄想。有念无念妄想。俱相遗妄想靡不摄受。名言习气。我执习气。有支习气。乃至善根习气。教化众生习气。见佛习气。清净习气。受生习气。行习气。愿习气。波罗蜜习气。思惟平等法习气。种种境界差别习气。靡不摄受。菩提身摄受。愿身摄受。化身摄受。力持身摄受。相好庄严身摄受。威势身摄受。意生身摄受。福德智慧身摄受。身识。身者识。受者识。应受识。正受识。世识。数识。处识。言说识。自他差别识。善恶两道生死识。靡不摄受。由旬摄受。俱卢舍摄受。弓摄受。乃至肘摄受。指摄受。麦量摄受。虱量摄受。虮量摄受。游隙尘摄受。邻虚尘摄受。洛叉摄受。俱胝摄受。阿庚多摄受。乃至阿僧祇摄受。梦摄受。幻摄受。阳𦦨火轮摄受。乾闼婆城摄受。语言摄受。文句摄受。医方技术靡不摄受。说甚刹帝利种族。婆罗门种族。旃陀罗种族。甘蔗竹苇禾稻满中一一佛陀。一一达摩。一一僧伽。无二无别。看看。拄杖子化为龙去也。龟毛兔角当面崔嵬。木马泥牛现前踯躅你诸人还领会么。苟或未然。按下云头。再与你葛藤一上。参禅要离心意识。参。藏识说名心。思量性名意。能了诸境相。是说名为识。阿赖耶识。纥利陀识。质多识。牟呼栗多识。阿陀那识。干栗陀识。阿末罗识。阿摩罗识。庵摩罗识。是甚么碗。第七识恒审思量是末那识。五识唯是现量。六兼比量非量。如来藏藏识如金与环不一不异。三十三天有一杂林。诸天在此林中都无胜劣能令平等。是赖耶识所变现故。种子异熟到无垢时成圆镜智。第七平等性智。第六成所作智。前五妙观察智。又五六为加行智。七为无分别智。八为后得智。牟尼珠人不识。如来藏里亲收得。在眼曰见。在耳曰闻。在鼻嗅香。在舌尝味。在意了知。手足运奔。知者便是佛性。不知者唤作精魂。阇黎颠倒唤奴作郎。无量劫来生死本。痴人唤作本来人。泥团微尘金庄严。具异不异总在这里。陀那微细识。习气如瀑流。真非真恐迷。我常不开演。如何是圣谛第一义。目前无圣。对朕者谁。不识。若胜妙。若士夫。若自在。若时。若微尘。皆虚妄也。外道说断如断命求活。如焦谷芽。说三缘和合。如压沙出油。皆非其义。当知阴界入处本如来藏。得如幻三昧者。如随色摩尼随心量度。大随随他去。曹山随堕。是么是么。咄。错会了也。巨海猛风。洪波冥壑。珂乳石蜜。淡味花果。日月光明如镜现像。青赤诸色布彩成形无有定处。且与我打破镜来。言说别施行。真实离名字。但有言说都无实义。如何是辨初机句。如何是接衲僧句。如何是定乾坤句。如何是正令行句。舌头上讨消息。早是错了也。以拂子打一圆相云。此是无所有相。此是一切诸佛自愿处相。此是自觉圣智究竟之相。盲驴跛鳖堪作恁么分别无分别。切莫妄生分别。法身无相。祗到得法身边。未是法身体。法身有两般病二种光。咸通年前明法身事。咸通年后明法身向上事。葡萄棚葡萄棚也须好看。兔无角不应说兔无角。牛有角不应说牛有角。怀州牛吃禾。益州马腹胀。且不是向上。何况其余。因有顿渐。缘立宗趣。宗趣分矣。即是规矩。理须顿悟。事以渐除。利钝不同。南北是一。缘起自性即妄想自性。妄想自性即成自性。譬如依佛即是化佛。化佛即是法佛。趋人无我。趋法无我。到第一义不思议地。涅槃生死不着二边。说一切法。是说兔马等角。声闻见性如夜见月。断现行无明。不断俱生无明。度分段生死。不度变易生死。堪作恁么。白衣拜相岂足为奇。积代簪缨休言落魄。一拳打翻黄鹤楼。一脚趯翻鹦鹉洲。大根利智人一超直入。广额屠儿此是千佛一数。阐提有佛性非虚语也。汝是甚么人家男女。我是大阐提人家男女。嘘。一声遂去延寿堂。僧颇向临行卖俏。碧岩集中几成埋没。还知阐提非阐提么。大地山河皆属妄想。真实得的人。内外明彻如琉璃瓶。不久当得无所有观相。次第建立宝庄严华像。佛手灌顶如转轮圣王子。朝生王子。末生王子。诞生王子。化生王子。内生王子。王子能成一国之事。还知他来处么。如来色像随类影现。譬如众色如意宝珠。普现一切诸佛刹土。非有非无。说有是建立法。说无是诽谤法。赵州老汉舌头不在口里。有业识在知而故犯。太煞占便宜。韩卢韩卢。切莫逐块。夜来好风夜来好风。吹折门前一株松。吹折门前一株松。似水投水。以空合空。相空性自性空。行空无行空。一切法离言说空。第一义圣智大空。彼彼空。明知生是不生之法。为甚么却被有生之所流转。监院房。典座房。莫契证得么。山前檀越。家变一头水牯牛。上写沩山僧某甲。唤他作沩山即得。唤他作水牯牛即得。意生身意生身。向不变易处去。去亦不变易也。披毛戴角杀人放火是大修行人。非因非缘。非相非合。是真实空。惟假名称妄想攀缘无有是处。以言遣言。以楔出楔。言说妄想。不显示第一义谛相言说。梦言说。过去妄想计着言说。无始妄想言说。知么知么。离四句。绝百非。老僧今日牙痛不能为汝说。藏头白。海头黑。且作么生参。毕竟如来禅祖师禅。差别在甚么处。十方薄伽梵一路涅槃门。拄杖子是有差别是无差别。也大奇。也大奇。无情说法不思议。三种病人善说法要。汝不患盲么。汝不患哑么。汝不患聋么。有时教伊扬眉瞬目。有时不教伊扬眉瞬目顾鉴。咦。惯作贼普贤国土瞻视非常。蚊蚋虫蚁无有言说而各办事。如彼恒河饿鬼不见。非恒河咎。汝倒我倒。西院错从漪错。即心即佛。非心非佛。大唐国里觅一个不受惑的人了不可得。触不得背不得。惑乱了多少人。即彼惑乱成彼大觉。是惑乱不是惑乱。句到意不到。意到句不到。意句俱到。意句俱不到。探竿耶。影草耶。照耶。用耶。非彼痴人之所能知。有权问。有实问。有心行问。有故问。有置问。有直答。有反答。有分别答。有置答。汾阳汾阳。一总蛇蛇添足了也。宁说阿罗汉有三毒。不说如来有二种语。阿罗汉即非阿罗汉。阿那含即非阿那含。须陀洹即非须陀洹。斯陀含即非斯陀含。火热风动摇。水湿地坚固。四大自复如子得母。五浊五重一时粉碎。以如来藏入众生身。是名意生身也。不般涅槃非不般涅槃。转识灭藏识不灭。离一切妄想。无分别性。妄想无性。惟一乘法分别说三。如何是大乘井索。如何是小乘钱贯。如何是法身向上。北斗面南看。说甚么初地二地三四五地。乃至八地以上。得觉法自性身。得种类俱生无作行意生身。非我乘大乘。非说非字。非谛非解脱。非有无境界。大阐提人行五无间业不入地狱。忽遇本生父母时如何。一剑挥尽。文殊持刃来逼世尊。吾必被害。为善被害。是有作行耶。无作行耶。佛过去世作曼陀转轮圣王。作六牙大象鹦鹉鸟。作释提桓因善眼仙人。迦陵频伽六十四种梵音一时宣畅。有所说法耶。无所说法耶。有无二边皆是余习。宁起我见如须弥山。于法不说断灭相。说有我者即非有我。说通宗不通。如日被云笼。宗通说亦通。如日处虚空。通宗通途。挟带挟路。宝几珍御非宝几御珍也。黧奴白牯非黧奴白牯也。相平等。性平等。人平等。法平等。婆婆和和。有句无句。云何语耶。云何义耶。一切智智清净。无二无二分。无别无断故。生灭是识。不生灭是智。堕有无是识。超有无是智。长养是识。非长养是智。碍是识。无碍是智。和合相应是识。无碍相应是智。得相是识。不得相是智。采集是识。不采集是智。有两样么。诸人被十二时转。老僧能转十二时。不是野狐精。变个恁么。形处转变。相转变。因转变。成转变。见转变。性转变。缘分明转变。所作分明转变。事转变。你是何等外道耶。五趣相续无有已时。相计著相续。缘计著相续。性非性计著相续。生不生妄想计著相续。灭不灭妄想计著相续。乘非乘妄想计著相续。有为无为妄想计著相续。地地自相妄想计著相续。自妄想无间妄想计著相续。有无品外道依妄想计著相续。三乘一乘无间妄想计著相续。且要问你一念不生前后际断还相续也无。但能相续名主中主。是相续义。是解脱义。圣智见性。凡愚不见性。圣智无性。以对凡愚说圣智性耳。三世诸佛不知有。黧奴白牯却知有。知有却不知有。不知有去成知有。一切法不生。不应立宗。木人运步。石女怀胎。是生义。是不生义。生而无生。不是无生而说无生。知而无知。不是无知而说无知。了别前境不名为知。于一切处应无所知是名为知。何以故无知无不知。何以故不可以智知。先用后照。先照后用。照用同时。照用不同时。夺人不夺境。夺境不夺人。人境俱夺。人境俱不夺。皆为四句。皆为方便。凡愚无智。着方便说不善分别。自宗四句奈何奈何。治世语言。外道阿毗昙杂论。街谭巷议。方言歌曲。涕唾欠呻。无非佛事。虽然虽然。世间言论种种不实。增长攀缘。徙为妄想。乃至少有心识流动妄计外尘。着贼了也。非有非空。非说非不说。九十六个圆相。是九十六种外道。非生死非涅槃。而彼外道各执一相。或以火灭为涅槃。或以风止为涅槃。或以觉所觉见坏而作涅槃。或见常无常而作涅槃。或见无相而作涅槃。或见有性不坏而作涅槃。或见一切法坏而作涅槃。或以求那转变而作涅槃。或谓福非福尽。或谓诸烦恼尽。或谓智慧而作涅槃。或见自在无造作众生虚妄分别而作涅槃。或谓众生展转生死更无余因。如是计着而作涅槃。或言得真谛道自作涅槃。或见和合一异俱不俱而作涅槃。或计诸物从自然生。即执自然而作涅槃。或谓能解二十五谛而得涅槃。或守护国受六德论而作涅槃。或见时节世间而作涅槃。或谓性。或谓非性。或谓知性非性而作涅槃。或见有觉与涅槃差别而作涅槃。如是等种种。外道各执一道。生死岸头不能决了。知么知么。彼涅槃者无生无灭。无事无因。离攀援出虚伪。非常非无常。非作非所作。非有为非无为。非觉非所觉。非相非所相。非阴非异阴。非说非所说。非一非异。非俱非不俱。当知不生不灭是如来异名。如来于娑婆世界。有三阿僧祇百千名号。如水中月。不出不入。如来于中亦非不现。一切修多罗语言快说不生不灭。而此语言都无实义。何以故。文字性离故。诸佛及诸菩萨不说一字。不答一字。四十九年不说一字。将无近佛而谬听耶。老僧拄杖子多少快活。若善了知一切法。一切地。一切相。通达章句。具足性义。彼则能以无相之乐。自为娱乐。平等大乘建立众生。摄受正法佛种不断。则能了知殊胜入处常得化生。十自在力现众色像如实说法。知么知么。化生王子踏毗卢顶上行。分身扬化遍十方刹。所以不是外绍。不是臣种知么知么第一义谛离言说指。彼诸外道说不生不灭者。一时。二方。三虚空。四微尘。五四大种。六大梵天。七胜妙天。八大自在天。九众生主。错错错。是生耶。是不生耶。是灭耶。是不灭耶。十二因缘内外无钩。锁明贪爱。地水火风假合而成。二俱不实。我说不生不灭与外道异。世间法是无常。真如是常。世间法是常。真如是无常。有常无常皆为戏论。十地等法皆为戏论。七地菩萨入灭尽定。声闻辟支佛不入灭尽定。而第八地亦不灭受。而取证者。得耶不得耶。梦中度水未度而觉。觉已思惟为正为倒。虚妄分别说十地法。第一义中无次第相续说有十地法也。云何虚妄。云何虚妄分别。无明住地与七识俱。如海浪身长往不断。然是藏识本源清净庵摩罗识。是白净识。亦即是陀那识。非分别非不分别。是中无实无虚。唤做如如。早是变了也。渠不是我。我正是渠。应恁么会方契如如。洞山过水逢渠。是什么人境界。达摩老齿不关风。眉毛不在眼上。世尊所说句。有开句。有遮句。有权句。有实句。有了义句。有不了义句。有满字句。有半字句。有初句。有中句。有末句。当善思惟莫如说受。诸恒河沙我说非沙。非沙说沙。非喻说喻。你诸人可曾会么。一切法不生。是说刹那义。一刹那有九百生灭。一念中有九十刹那。一日一夜六百四十八万刹那。刹那刹那念念变灭。然虽如此。刹那者隐覆说耳。刹那非刹那。而诸凡愚所不能觉。古者道。刹那便去时如何逼塞虚空。作么生去逼塞虚空。不如不去。还免得他过失么。六波罗蜜。十波罗蜜。第一波罗蜜。即非第一波罗蜜。心佛众生三无差别。何有众生而不成佛道耶。十方世界作魔王者。多是住不可思议解脱菩萨。魔之与佛。有异耶无异耶。六识七识因中转变。五识八识果上圆成。万法唯识。三界唯心。法眼一宗犹在。食肉断大慈。佛制不得食肉。象腋经。大云经。央崛摩经。并说不得食肉。央崛本一切世间乐见上大精进佛。示现凡夫。托钵至长者家。值有产难。往问世尊。世尊云。我从贤圣劫来不曾杀生。是何意旨。华阴山前百尺井。中有寒泉彻骨冷。谁家女子来照影。不照其余照斜领。大慧谓是金矢法。在易噬嗑之颐。其繇曰噬干胏得金矢。又之尤妄。其繇曰噬干肉得黄金。如何如何。佛语心为宗。无门为法门。从门入者不是家珍。这里作么生入。抛拄杖左右顾云。楞伽王过去了也。百八句即非百八句。有句无句如藤倚树。树倒藤枯。句归何处。毕竟句归何处。聻参。

　　楞伽心印(终)
卍新纂续藏经第 37 册 No. 0674 阅经十二种


　　云溪维摩饶舌序

　　维摩一默。顿觉三十二义同旹光𦦨。默然处维摩先已逗漏不少。何处更容饶舌耶。虽然说即默。默即说。三十二大士广长舌。都卢在维摩口中。维摩居士广长舌。却在我俍亭和尚口里。所以他经有密语。此经无密语。默然处说陀罗尼已竟。业为俍和尚明眼道破矣。知么知么。两口一无舌。我法妙难思。读是编也。谓为密语也可。谓为饶舌也可。谓为默然也可。

　　秀州法弟沈廷劢盥手敬题

　　No. 674-4 维摩饶舌

　　云门镜湖船客　净艇　着

　　秀州　柴湾老人吴　铸　赤肩头陀沈廷励　阅

　　掩室摩竭。杜口毗耶。两个老汉一般鼻孔。大家扶起破砂盆。庵罗树园偏欲借。他着力弄上一班猾头。曼殊室利阿逸多。五十二个少丛林。擦掌摩拳。弩力向前一上。寻常着衣吃饭。千二百五十人一时捱落了也。看的眼快。做的手快。玄沙到莆田。鱼龙抵角许多杂戏。问他小塘长老。总不见得。这是西京余习。吞刀吐火多少希奇。须弥镫王。香积菩萨。以至不动如来。一总是个撒豆成兵木人相打。幻妄不实之法。不信先做一出。五百长者子献一宝盖。如何是宝盖破砂盆。荷叶团团团似镜。菱角尖尖尖似锥。三千大千世界百千诸佛。一齐走入这宝盖中。岂不作怪。针锋枣叶陶家轮。大海内牛迹。须弥如芥子。若干伎俩做尽了也。且道有多少长处聻。老僧只解看东林西林创立莲社。说个净土法。煞有来历。如带角虎不妨两彩一赛。知么知么。心净则佛土净。长寂光土。实报庄严土。凡圣同居土。方便有余土。被他螺髻梵王略施手脚一拨拨翻。这些黄金七宝。与他丘陵坑坎荆棘瓦砾。搅作一块。打做一团。再也不容厮认。罢罢罢。不如随分纳些些。多少是好。此土众生刚强难化。释迦老子隐其无量自在之力。口喃喃地。说净。说垢。说有漏。说无漏。说邪道。说正道。说有为。说无为。说世间。说涅槃。东方西方切莫打做两橛。不见道。众生病菩萨病。吾有大病。非世所医。维摩居士病卧一床。说无常空苦之法。错错。四大性自复。如子得其母。舍却无常空苦之身。觅甚佛身。渠正是我。我不是渠。头长三寸。颈长二分。起坐镇相随。语嘿还不是。金粟如来变卦了也。日面佛。月面佛。这师姑药也不会煎得。只此一机惯得其便。五百弟子眼睁睁的。奈何他不得。迦旃延论义无比。阿㝹楼陀天眼无比。优波离持律无比。罗睺罗密行功德无比。阿难多闻无比。被他问得口哑和那。鹙子智慧。采菽神通。小巫见大巫。一时气索金色头陀。百万神天独夸得意。却也不犯当头。善现持钵。只合撩起便行。絮絮聒聒。说许多般。留下个随堕法门。后人因之说不断声色是随堕。披毛戴角是类堕。不受食是尊贵堕。呀呀呀。堕也堕也。清净本然云何忽生山河大地。满慈满慈。彼自无疮勿伤之也。直捷承当犹较些子。明州憨布袋。十字街头等个人来。不免入廛垂手。且道为甚如此。聻。无生即是正位。若见无为入正位者。高原陆地不生莲华。声闻入正位。菩萨虽知诸法不生而不入正位。正中偏。偏中正。叠三变五。回互分明。弹指门开。也不过是现前楼阁。光严持世各说异端。大好一场曲调。石头絫石为户。云居缚屋而居。举足下步无非道场。酒肆淫妨皆为佛事。波旬面目。帝释衣冠。十方世界作魔王者。多是不可思议菩萨。众魔外道皆吾侍者。魔女应以与我。惟我应受。台山路上。鄂渚滩头。断送浮杯。掀翻德峤。诸魔眷属。一灯然千百灯。南泉设粥。甘赞散䞋。财法二施等无差别。当时善德钝置煞人。须些璎珞变成四柱宝台。捏目空华。诳惑他家男女。独有个七佛之师。是司空见惯的。三处度夏。弄出百丑千拙。白椎下座。却解遮羞。约莫有几分相应。维摩若是个汉。何不一时闭却大门。且教题凤而去一场懡㦬。三十二人不妨疑着。奈何忍俊不禁。下榻相见。不来相而来。不见相而见。败阙了也。寻常道个诸法不相知。诸法不相到。钟中既无鼓响。鼓中亦无钟鸣。为甚么西牛贷洲普请。南赡部洲吃饭。维摩维摩。空病亦空且问谁为维摩。谁是病者。无慧方便缚。有慧方便解。无方便慧缚。有方便慧解。又说个无缚无解。岂不自相矛盾。不厌生死不取涅槃。虽行六道而不尽漏。唤居士作一头牛得么。大士对谭取笑不少。阿修罗掌擎日月。长八万四千由旬。立大海底仅及其半。然则四万二千之身。三万二千之座。内藕丝孔中。甚非奇事。向彼须弥。借他狮座。入丈室中不迫不隘。你面皮多少厚来。无边刹海不隔毫端。十世古今不离当念。这是他菩提树下三七日中家常茶饭。七日为一劫。一劫为七日。十方众生。十方诸佛。十方国土。日月星宿。于一毛孔普令见之。正如嚼饭喂婴孩食者还唾。且要问你。普贤毛孔遍满十方。还出得他人窠臼么。长者身。居士身。帝释身。梵王身。世主身。转轮圣王身。佛身。辟支佛身。声闻身。是多身。是一身。汝是文殊更无文殊是文殊者。维摩原是个老胡子。三十二应十四无畏。搀行夺市。转见不堪。幻师观幻人。幻人施幻法。有权有实。有照有用。四宾主四料拣。三玄三要。一喝如金刚王宝剑。一喝如踞地师子。一喝如探竿影草。一喝不作一喝用。龙象蹴踏非驴所堪。师子咬人。韩卢逐块。净名净名。通身狼藉矣。慈悲喜舍法尔如然。不善不生。善法不灭。白居易问鸟窠。诸恶莫作。众善奉行。是否是否。不依有住而住不依。无住而住。从无住本立一切法。刹竿头上煎䭔子。三个胡孙夜簸钱。这里穿凿不得。须菩提宴坐帝释雨华。维摩诘说法天女散华。毕竟宴坐的是。说法的是。风动幡动。仁者心动。有分别动。无分别动。王太尉入昭庆。明昭泼翻茶铫。譬如人畏时。非人得其便。宾家有过。主家有过。婆须密女胜热婆罗门无厌足王。是解脱。不是解脱。舍利弗为天女。天女为舍利弗。倩女离魂。孰是真者。化身受用。任运游行。佛化所生。非没生也。耆阇崛山舍利弗等。飞光灌顶法化所生。毗耶城里天女游戏。佛化所生。这都是化生的样子。莫行心处路。不挂本来衣。舍利弗还为凡夫。我乃当得阿耨多罗三藐三菩提。才见人来。便问是凡是圣。具足凡夫法凡夫不知。具足圣人法圣人不会。此语具一理二义。若人辨得两处负门。陋巷不骑金色马。回途别着破襕衫。王老师向异类中行。行于非道通达佛道。蚬子和尚。寒山拾得。芭蕉泉。大道酒仙。鸦葬婆。不可端倪。如是如是。六十二见皆为佛种。尘劳之俦为如来种。八万四千诸烦恼门皆佛事也。我有一机。瞬日视伊。若还不会别唤沙弥。棒如雨点。喝似雷奔。且莫当面错过。不见道。两刃交锋莫回避么。火中生莲华。是可谓希有。冲天志气不落寻常。村中用村中财物。县中用县中财物。不着村中。不着县中。用两处财物。或为邑中主。或作商人导。为诸贫穷者。现作无尽藏。藏舟于壑。藏山于泽。有尽耶无尽耶。真师子儿善师子吼。汝今不应有所畏也。眼色耳声鼻香舌味。是一乘法。色即是空非色灭空。明与无明同为一体。明暗各相对。明暗原不二。功德天黑暗女。有智主人二俱不受。有漏笊篱。无漏木杓。朱顶王菩萨说这赤头公。作么三十二菩萨。人人鼻孔撩天。个个脚跟着地。文殊师利看得眼华也。只好别行一路铁铮铮。一个维摩诘这番口挂壁上。布袋里老鸦忍气吞声嘿然而坐。文殊路见不平。臂膞不向外曲。从旁喝采。宾则始终宾。主则始终主。说时嘿。嘿时说。无语中有语。有语中无语。逢强即弱。遇贵即贱。一络索还体会得么。法轮未转。食轮先转。菩萨子吃饭来。庐陵米作么生价。吃粥了洗钵盂去。身诸毛孔皆出异香。全亏他化主之力。香积国中常以香饭而为佛事。还有不受食者么。打破锅子须是其人。放下镬头阿谁无分。得力须忘饱。休粮更不饥。勿以有限意食之使不消也。就中功立中功。无功之功。功用之功。不尽有为。不住无为。无为入正位者。高原陆地不生莲华。阇黎此事不得孤滞如枯木上糁些子花方与他合。枯木花开劫外春。须是转功就位始得。维摩维摩伎俩尽矣。不起于座接妙喜世界如陶家轮。三道宝阶从天而下。泥牛吼月。木马嘶风。不觉不知。此之出入毗耶丈室函盖十方。阿弥陀佛阿閦佛。从东过西。从西过东。左绕一匝。右绕一匝。如今平分海宇克定山河。但高处高平。低处低平。切莫指空望空。随人起倒。娑婆世界度生无量。为欲化诸乐小法者。不尽现其清净土耳。往昔劫中物为月盖王子。王有千子。即是贤劫千佛。分内绍外绍。别臣种王种。譬如王子。能成一国之事。月盖比丘得之矣。鸡足山前待彼弥勒。一生受记为护法城。阿难老昏误水潦鹤。不思亿经受持勿失也。还有一问。诸大乘经各说陀罗尼为密部。维摩诘所说经何独无之。痴人痴人。维摩嘿然说陀罗尼已竟。

　　维摩饶舌(终)
卍新纂续藏经第 37 册 No. 0674 阅经十二种


　　圆觉连珠序

　　自波翻船子。梦断鸯湖。松戴鸟窠。依然宝石遥遥千载。俍亭和尚独振宗风。今日之澧阳药峤也。余旧本通门。重来问道。读圆觉连珠一帙。以云间雒下之惊才。写白鹭竹林之遗意。昔陈思子建传梵响于鱼山。凤阁彦和走雕龙于竺国。乐旨潘词瞠乎后矣。若乃春风刍狗嗥彻桃源。夜月木鸡啼残玉漏。长芦进而比肩。中峰望之卷舌。尤非风穴镜清。所能及也。是为序。

　　禹航弟子严曾矩智鼎敬题

　　No. 674-5 圆觉连珠

　　愚庵俍亭　净挺　着

　　同门　朱升净储　吴百朋净琬　阅

　　略序

　　相国裴休云。统众德而大备。烁群昏而独照。故曰圆觉。圭峰密公。亲承荷泽。究一雨之所沾。穷五教之殊致。因为之疏云尔。圭峰序曰。专一气而致柔。修一心而成道。冲虚妙粹炳焕灵明。德用无边皆同一性。性起为相。境智历然。盖种种幻化生于觉心。幻尽觉圆心通法遍。所谓空不生华金无重矿者矣。一言之下心地开通。一轴之中义天朗耀。极思研精以传来学。真歇悟空中峰普应并有偈颂。各殊妙。挺惭固陋。更为短言。用连珠体。有宗有因有喻。末仍颂云。

　　神通大光明藏不二随顺现诸净土。

　　盖闻。圆极则智湛渊澄。觉满则光莹朗彻。何则以明觏物者明丽于空。摄物入明者物合其照。是以重晖耀夜无间阻深。千珠纳光必穷郛廓。

　　颂云。黄鹤楼。鹦鹉洲。汉阳此去正优游。磨砖作镜。千古使人愁。祖师家惯饶舌说道。吾心似秋月。白中黑。黑中白。亡与未亡。光境何物。

　　文殊菩萨章

　　盖闻。六虚本净非尘累之可撄。一道澄清岂见网之得及。何则返原契性性不能覆其纤微。鉴尽弥空空无所遁其余影。是以天池皎皎必无假于投珠。舜若蒙蒙抑奚嫌于堕叶。

　　盖闻。情生境纳举不出乎内心。体变事悬率相缘于尘虑。何则死生形役者心非其心。来往道殊者虑匪其虑。是以张弧之见鬼载一车。齐物之谭鸡悬三足。

　　盖闻。得全于觉者梦伪所不能誵。得全于天者人损所不能入。何则神还其漠故恬以颐和。德俪于常故湛以表素。是以钧天之奏不闻举国而谋。华胥之游岂复乘云而拜。

　　颂云。三世诸佛不知有。金毛狮子变作狗。黧奴白牯却知有。笑煞曹山好颠酒。文殊文殊。出乖露丑。第二月第二月。古人且要问□。毕竟是第几月。

　　普贤菩萨章

　　盖闻。式周元始者观在象先。廓落尘埃者灼居域外。何则行披披而从幻。岂历幻以求真。纷总总之非真。固了真而是幻。是以乘风白絮无翼而飞。入壑黄云绝迹而走。

　　盖闻。物之生也非物故虽生而不生。道之化也非道故及化而逾化。何则析体则离肤寸之庸。观空则无絫黎之积。是以燧人秉御劫有沉灰。火正耀灵林无坚木。

　　盖闻。驾神龙以奠极不逐方隅。整羲驭以规天应离躔次。何则无为者无所不为。一治者不复更治。是以涂山之国石女生儿。汾河之濵老人搏影。

　　颂云。空悠悠空悠悠。谁说金星现到头。灰飞烟灭。彼此一齐休。幻人抚掌呵呵笑。幻法从来多巧妙。南山虎咬大虫。东海鲤鱼𨁝跳。有照有用。有玄有要。

　　普眼菩萨章

　　盖闻。住无可住者心拟涉而路穷。思无可思者口欲缘而辞丧。何则望虚空以测影徒益观摹。叩寂寞以求音用劳瞻叹。是以千年莲叶必有元龟之毛。万里桂轮岂闻燋兔之角。

　　盖闻。积物物而成我故物在我中。析我我而归物故我周物外。何则知吾之非我者必对境而如遗。观道之即物者抑举量而自足。是以秦台之镜照照靡亏。隋侯之珠光光比耀。

　　盖闻。总经途之智则区域不殊。超形有之观则神字睟溢。何则并虑故可任其分。两行故并忘其一。是以镫王摄影能生虚室之明。瞳子舒光遂折若华之照。

　　颂云。牟尼珠今始识。如来藏里收不得。象罔遇之而若存若亡。二龙争之而不出不入。绛雪带玄乌鸡非黑。秋清一片白如练。过影仙人掩团扇。荐不荐。打破镜来。与汝相见。

　　金刚藏菩萨章

　　盖闻。澄源本寂而浊智乱其渟泓。古炬弥空而蓬心发其顽焰。何则道殊动止者必非一致之揆。情存去来者中有不全之数。是以眶生赤眚垂发参差。目有浮翳水论洄澓。

　　盖闻。荡精玄表者因新故以为居。寓形众流者任方圆于一器。何则彼非我也故在广不乱其群。我犹物也故入纷弥见其独。是以轩辕铸鼎不杂铅丹。神禹范金未容砂石。

　　盖闻。心与道会去离耳目之乡。神与融理超越意言之表。何则见所见者不见所不见。闻所闻者不闻所不闻。是以鸴鸠之足堕于枌榆。蚊虻之肩绌于华岱。

　　颂云。云驶月运。舟行岸移。历落桃华信马蹄。死生路上把手万山。齐休拟议漫思维。谁将萤火爇须弥。从来金矢法。一印印成泥。

　　弥勒菩萨章

　　盖闻。物相生而有滋滋者以欲为性。物相遇而后聚聚者以爱为命。何则影从影者望影而迷其影。幻逐幻者非幻亦入于幻。是以四生总总比奔车之无定轮。大造茫茫犹渴𦦨之匪实相。

　　盖闻。任运而适者无动不与道咸。称物为施者向方必以矩合。何则天人博设始终有以一其趋。顿渐依分洪纤无所越其致。是以培塿之细可增益于昆仑。蹄涔之微亦全纳于沧溟。

　　盖闻。弃智就愚者用其智宁用其愚。舍圣入凡者任其凡不任其圣。何则广已而造其大。故逆顺有所不拘。纳物而入于樊。故存亡与之为一。是以文王醢子哀江汉之臣邻。伊尹烹牛报空桑之鱼鳖。

　　颂云。楼阁门前可奈何。相逢拍手笑呵呵。一文钱讨甚的。揭谛揭谛破布袋。盛着些波罗波罗。疥狗疯猪。尽往南方成佛。寒山拾得。打从地狱经过。说甚么宗趣顿渐。婆婆和和。左青原右南岳。一齐是外道天魔。好大哥好大哥。且与君家唱哩啰。

　　清净慧菩萨章

　　盖闻。参差应迹者非无小大之规。玄同一齐者岂有偏全之量。何则吹万则万莫能该。返极则极不言数。是以烁迦罗眼渺尘劫而观空。庵摩罗掌旷昭旷以尽类。

　　盖闻。情含众汇非却卑以明尊。足蹈大方不守此以遗彼。何则澄之不清故淆之不浊。推之不去故挽之不来。是以迷头认境徒观镜里之头。标指见月却疑月中之指。

　　盖闻。冲冲漠漠者侗乎未孩。冥冥蒙蒙者窅焉若丧。何则心不隔于有无。情奚间于取舍。是以春风刍狗嗥彻桃源。夜月木鸡啼残玉漏。

　　颂云。洗脸摸着鼻头。眉毛只在眼上。箜篌吹彻凤凰城。珍珠撒遍芙蓉帐。说甚的。函盖乾坤。截断众流。随波逐浪。一队野狐精。个个把亡僧礼葬。怀州牛吃禾。益州马腹胀。石女高歌。铁人弄棒。任死生忘得丧。六根不具。七识不全。太煞是逍遥放旷。啐啐啐。柳絮毛鞠滚滚。梨华蛱蝶飞飞。露柱遭殃。灯笼造谤。

　　威德自在菩萨章

　　盖闻。理无趋向非建理而设其标也。道绝形言非悬道而为之的也。何则奚思奚虑者宁矜务于周容。宽兮绰兮者亦游衍于明旦。是以大鹏展翼不历阶墀。应龙搏云岂由户闼。

　　盖闻。天宇湛一者返景而符。光融廓彻者览微而鉴。何则观心则官止于符。开务则物入其鉴。是以土爰稼穑含物化光。镜纳重明因时逸豫。

　　盖闻。求定者反乱不如无定而乱莫之从也。趋明者必昏不如藏明而昏莫之入也。何则至人住运与天为游。大觉不言自然成契。是以歌管在庙者神降在庭。鼓钟于官者声闻于外。

　　颂云。薄伽梵涅槃门。门门回互境分明。东西南北。一路坦然平。桃华没䏶。斥鷃来庭。不了事弄精魂。千年百岁。拖个死尸灵。蓦直去。太惺惺。玄关鸟道。草鞋绳索绊君行。荆棘林中运步。夜明帘外翻身。出头天外看。谁是恁般人。须信道。从门入者不是家珍。

　　辨音菩萨章

　　盖闻。多者一之反而不知即一可以观多。分者合之殊而不知因分逾以得合。何则铢铢积之至钧石。则不任其数矣。寸寸抡之至微渺。则遂邻于虚矣。是以容成辨律而慎审于环中。伶伦考音而致齐于谷应。

　　盖闻。行周浃于八表弥前后而悉入于房。理溟滓于四虚历险夷而不蹈其迹。何则亦趋亦步者示我驱驰。无轨无方者超诸援畔。是以衡挽之用䇿足而遇王良。轮蹄之间举首而失造父。

　　盖闻。望道而赴者一往情移。与化俱徂者怡然理顺。何则无主于中则无以发其志。不达于岸则无以和其倪。是以翻翻白氎正当任意而消。绾绾华巾亦复迎虚而解。

　　颂云。六六三十六。五五二十五。赵州无云。门普普。化摇铃。金牛作舞。禾山打破鼓。堪笑堪疑。玄沙汝虎。苍天苍天。无事饶冤苦。难难难。十石芝麻树上摊。单三复三。前三后三。鸳鸯枕畔珠泪澘澘。

　　净诸业障菩萨章

　　盖闻。物大于己将见物而疑物。己大于物亦见己而迷己。何则蹑形有之迹者必无返身之知。沉内景之观者未免拘墟之智。是以孟贲虽勇不举体肤。离朱极明难睹目睫。

　　盖闻。超然意表发夷旷于灵襟。寂尔中恬任清虚于奥府。何则背尘入觉者不知觉即迷尘。舍有循空者窃恐空仍滞有。是以风行水上何妄非真。天在山中指正为倒。

　　盖闻。化与化而靡极故体道必忘其玄。息与息以相吹故历物不留其准。何则朕虽绝矣而离朕者勿虽。虑尽捐矣而遣虑者未遣。是以幽人入夜逝魄相寻。腊月流澌春冰不泮。

　　颂云。暗不栖巢。明不越户。身虽扄而在途。语带玄而无路。但形文彩。即属染污。聋者使之闻。盲者使之睹。堪笑时人邯郸学唐步。命根不断增长我见。轮却他克宾维那一场法战。岐途兮亡羊。心不息兮走正狂。认贼为子兮唤奴作郎。

　　普觉菩萨章

　　盖闻。不囿于物者颓然任运而运与道俱。无系于心者嗒焉忘情而情与古会。何则未尝在也未尝不在也。无乎适也无乎不适也。是以东山破斧感动风雷。西狩获麟象传箕斗。

　　盖闻。狃于近见必执偏而废其全。习于故闻将取小而遗其大。何则作之固非任之亦执其咎。止之多失灭之尤罹其殃。是以情志之癖仓公悯其可怜。膏肓之原医缓望而却走。

　　盖闻。潜神冥极忧乐不以入其怀。息意渊微动静不以干其虑。何则泯怨亦因而忘其亲。绝爱即无所用其憎。是以苍龙卧月漫劳折角之鞭。玉马奔风不窘弄蹄之驾。

　　颂云。一圭一刀。一匕一勺。作者好求无病药。漏笊篱。破木杓。久向赵州。到来一条略彴。绵州附子益州姜。大煞大煞。曹山病病山病。偏不坐偏。正不居正。不病者来看和尚么。老僧看他有分。

　　圆觉菩萨章

　　盖闻。神志专则穷微集逸。情虑并则考道钩玄。何则宇泰定而光通。心塞渊而闿豫。是以耳目静好三月坐忘。商旅不行七日来复。

　　盖闻。身居轨物故不戒而心孚。性守宫庭故无欲而智正。何则非内也非外也。收神听于和平。于彼乎于此乎。俨帝降于左右。是以黄琮苍璧屡荐郊坼。藻火辰星时严路寝。

　　盖闻。藏天下于天下故在宥者不劳。运一心于一心故照临者不匮。何则寓形自物物在而我分之也。考道由我我先而物合之也。是以箕风毕雨庶征者皇建之符。石陨鹢飞辨类者体元之事。

　　颂云。九旬休夏为谁忙。烹石虎打羚羊。迦叶眉毛丈二长。刹竿放倒。渐渐好商量。最上一窍绝玄绝妙。泥金刚打拳。木罗汉𨁝跳。石敢当呵呵大笑。东壁葫芦低声报道。猕猴闯入道场。大虫褁着纸帽。

　　贤善首菩萨章

　　盖闻。立言居要非瀚漫不收之言。踞论入微岂毕近苟且之论。何则言渺众虑者七十子奉其指归。论摄群机者五千文入其标准。是以泱泱东海河伯望洋。岳岳岱宗梁父屏息。

　　盖闻。羲轩尧禹不嫌接席而谋。崆峒广成岂难望影而赴。何则理无殊理故千圣迪于余心。文多旧文故群词一乎己口。是以玄龟入雒无取大挠。白马游河不劳苍颉。

　　盖闻。非明非暗故在两有所不居。亦白亦玄故履中更失其任。何则贵不入圣者贱不趋凡。高不守真者卑不背俗。是以现身护世尝持一卷之经。息影逃虚不挂半纶之网。

　　颂云。一函经一函经。大地山河努眼睛。镂空出屑。𦘕鬼成文。钵盂枘子重三斤。绿杨芳草。子规夜半唤声声。髑髅惊起。枯木龙吟。天津桥上日午打三更。脱壳乌龟岭外行。只忧他云门拄杖。触着帝天鼻孔。雨下盆倾。

　　圆觉连珠(终)
卍新纂续藏经第 37 册 No. 0674 阅经十二种


　　楞严答问序

　　昔人阅楞严经。不解句读。已获深契。则语言道断。文字性离。未当求胜谛于恒沙。叩妙音于笔授矣。俍亭和尚慧本天成。思若符契。提摩竭之正令。尽毗耶之秘藏。今日之药山投子也。固将目霄汉以忘言。托东皋以长啸。诸方义学。持波斯宫掖之文。作庆喜袈裟之问。于是纵其指挥都成撰述。山河大地进琅玡而尽其机。一路涅槃起双峰而毕其义。深微集逸。旁引曲畅。同人奉为剞厥。用广流通。从闻声见性之一门。得不历僧伽之道果。是真实了义也。是究竟坚固也。合掌恭敬而为之序。

　　绣水后学曾王孙

　　No. 674-6 楞严答问

　　万寿俍亭　净挺　着

　　长水　何元英蕤音　曾王孙道扶　阅

　　判教差殊

　　问。楞严一经。天台判教列为方等。贤首判圆又兼终顿。序经者谓圆理圆行。圆耶否耶。答。修证了义非不了义。究竟坚固非不究竟。台宗判教与华严等卢舍那身落第二耶。理行并圆开为终顿。圆通一门三十二应。法华会上异口同宣。又问菩萨万行。答。戒定慧三及三增进种种。是也。摩竭全提亦称六度。结界持咒统属修能。但说密因不专持咒。

　　科经同异

　　问。科经正宗离为五分。始从启请至胜义性为见道分。从决定义至说咒已为修道分。五十五位为证道分。安立经题为结经分。人天七趣微细魔事为助道分。温陵长水两家略同。是不易否。答。原本经题。修证双举。经中明言是见所断。是修所断。有见有修有证。是已征心辨见。三科七大。含吐十虚。获本妙心得未曾有。此时见道了了分明。不历僧祇一生取证。愿今得果普度恒沙。自此以还发愿众生发愿证果。满慈再问。答正修行。性觉妙明。觉明为咎。审除微细。称此可知。如来藏性周遍圆融。一多互含。大小涉入。离即离非。是即非即。华严法界全体无余。如此修证何藉劬劳。衣里系珠。大经同旨。正修行路岂有他哉。话端不了。按下云头。华屋在前。要因门入。疏明决定。选择圆通。叩钟绾结。旁引曲畅。文殊说偈深入一门。大地山河忽然不现。一生取证不其然耶。前悟实相。此获法眼。有顿有渐。次第宛然。后为未来方便申请。三无漏学以戒为基。持咒结坛种种功德。是正修耶。是助道耶。四十四心五十五位。虽与华严详略不同。彼此互明皆为证果。七趣六道亦概他经。微细阴魔无问自说。五浊五阴根本轮回。妄想攀缘自取生死。示现声闻。重来启请指修行路。不离见闻一生证入。如是如是。

　　说经时分

　　问。五时判教。谓说楞严在法华后。涅槃会前。耶输受记。持地证经。不唱入灭果可据否。答。疑者有二。法华会上受记宛然自在通王。岂入淫室。又从记莂遂入涅槃。一乘之余那说方等。经不云乎。回心向大志行等慈。清净执身不遭沦溺。入魔入佛。难行能行。彼小乘人望而却走。毕钵罗窟体会全经。末后提持。当机启请。刹竿放倒饮光再传。不可无一不可有二。圆耶否耶。论者又谓。是经所说将不一时。彼琉璃王诛灭瞿昙在波斯后。是亦不然。菩提树下三七思维。烟水百城经历年岁。将一时耶。将异时耶。牵义拘文。难寻妙典。

　　如来密因

　　问。教分显密。谓修多罗及陀罗尼。此说密因当指持咒。答钦奉慈严将求密义。十方咨决恒沙来聚。皆谓于此获妙微密。岂指陀罗目为秘藏。问。宣示深奥。所说何法。阿难结集何不广明。答。当时说法十界普闻。若涉言诠已多剩义。摩竭国中正令如是。更希冥授得无妄耶。

　　顶放宝光

　　问佛说神咒顶放宝光。观音大士说圆通门。诸佛放光皆从顶出。是一是二。答。飞光以后三度放光。一从面门。一从胸出。一从佛顶。惟圆通门交光相罗佛佛授手无二无别。化佛说咒光从顶生。表示其相。亦复如是。名大佛顶。岂偶然耶。

　　启请方便

　　问。最初方便方便多门。屈曲垂慈理合如是。及至后来超出一门。一门深入一路涅槃。与方便义似相违反。答。惟一乘实。余二非真。方便化城都成戏论。深入一门已非超出。身出门易。门出身难。从门入者不是家珍。莫错会好。

　　见何胜相

　　问。心目流转眼见空华。别指见精。见犹离见。见有二耶。答。如病目人见即有眚。彼见精者初未尝眚。浮尘胜义有二见耶。明不循根。无目而见。周遍法界莫非见精。咄哉阿难见相发心。心目为咎。佛审其故。展转推穷见非是见。见不能及。空华瞥地清净眼开。一场庆快。

　　妄想轮转

　　问。一切妄想轮转无穷。由颠倒生。从坚固灭。五浊盖缠不离五蕴。中间复云内分外分。纯想升天。纯情坠地。想聪情钝。则言想者未尽非耶。答。积想积情众生颠倒。轮转三界无有出期。黑白升沉无容拣择。末那执受幽隐难销。声闻辟支未空识蕴。四禅八定全属虚明。命根不断。自取轮回。望涅槃城。远之远矣。

　　摩顶说经

　　问。讲堂开豁词义未终。忽舒金臂说三摩提。是何意旨。答。首楞严王妙庄严路。一经标指具足数言。错过此机葛藤难了。如大日轮能破全暗。如狮子吼能伏百兽。如大火聚能烧须弥。如金刚剑能断一切。舒臂摩顶。当时一口吸尽西江。

　　七处征心

　　问。阿难逐妄。如来指迷。七处追穷必无根本。是则是已龟毛兔角。既被所诃。毕竟此心为在无在。答。猕猴窥月。月未尝无。捉影则非。影非真月。晴空在眼觌面无他。若问空华汝应捏目。

　　面门放光

　　问。圆融行布百界千如。十方微尘合成一界。既闻命矣。佛顶放光大地不现。岂移此土至他方耶。抑复平沉空所有也。答。因明立所。大地迁流。清净本然从无起灭。圆通证入尘累销亡。诸有为相自然不现。譬如寤时问梦中事。为有相耶。为无相耶。

　　识精元明

　　问。识精元明。讲家谓为阿赖耶识。不生不灭与生灭合。发起根身及器世界。识相既现。元性即隐。是否。答。阿赖耶识但名为识。不名识精。识精见精孤山同释。庵摩罗识是为元明。阿赖耶识谓为元明。则尚未可。世界众生相续缘起。本元明妙。岂涉去来。能生诸缘不变随缘。缘折遗者随缘不变。本然清净绝远攀缘。菩提涅槃此为根本。若如所云。识相现前元性即隐。颠倒妄想违彼涅槃。岂得指为元清净体。

　　佛咄阿难

　　问。佛咄阿难矍然避席。马祖一喝三日耳聋。佛祖机缘是同是别。答。一般机锋箭刃上事。有杀人刀。有活人剑。具眼者知。

　　举拳屈指

　　问。檠拳竖指事本瞿昙。有实有权。为照为用。答。止啼黄叶未免婆心。作家拈起料捡分明。依样葫芦。遭人怪笑。

　　穷子逃逝

　　问。穷子舍父喻出法华。阿难悲泪引事输情。故知说经在法华后。答。衣里系珠亦同彼喻。说经前后不必深穷。动地放光异文同指。

　　舍生趣生

　　问。舍生趣生未免轮转。不生灭地恐不其然。波斯何云得未曾有。答。伽黎诳惑指身后无。闻佛慈示悟身后有。只此踊跃闻所未闻。却复误谓舍生趣生是不生灭。都认识神以为本来。唤奴作郎。究竟颠倒。

　　弃海认沤

　　问。山河大地咸妙明心。如来藏体开阐略尽。何所未明来再叩耶。答。海即为沤。波不名水。耽缘失心。泥指亡月。含元殿里更问长安。

　　八还辩见

　　问。见犹离见见无所还。一言直指快便难逢。胡乃纡回徒致辞费。答。水落石出。春到雪消。影草探竿重重拶入。心缘路绝。贫无立锥。似空合空。以水涵水。

　　见性周遍

　　问。见性周遍远瞩尘沙。何乃众生不越分寸。声闻菩萨种种差殊。或见初禅。或见千界。可得闻耶。答。元明见性洞远无余。现前差殊修业所发。周遍义类在后广明。修业造端于兹略显。

　　自然非彼不见之相

　　问。寂音谓为性见清净。但可目见非他能见。中峰谓为离物不见。本无其相。二俱是否。答。说理转胜。语意不伦。经文但云。不见若见见相现前。岂得复名不见之相。盖不见者非见所及。此理本明。见非是见。见犹离见。且待下文。方始开显。

　　于一毫端含受十方国土

　　问。一毫含受其义云何。答。须弥藏芥。芥内须弥。大中现小。小中现大。

　　如虚空华本无所有

　　问。空华本无虚妄不实。菩提净妙圆亘周常。见缘想相既属空华。如何复云此见及缘元是菩提妙净明体。答。山河迁变岂碍虚空。见闻往来不撄湛寂。如来藏里影现空华。愚懵无知但劳执捉。

　　我真文殊无是文殊

　　问。洞山开悟渠不是我。我正是渠。临济提持无位真人面门出入。我真文殊无是文殊。宗教自悬理难通会。答。惟有一月厚无第二。文殊之外岂更文殊。称理而谭一言斯足。离魂倩女谁幻谁坚。赤肉真人随出随入。认影迷头切须仔细。洞山过水渠我相逢。宝镜重重非公境界。

　　因缘自然

　　问。因缘说法排摈自然。夙昔阐陈。何名戏论。答。随宜方便不惜眉毛。曳尾灵龟自拂其迹。因缘和合燔尽无余。今日举扬方为了义。

　　见见非见

　　问。本元见性独妙真常。见见之时何劳离见。答。本说见精是第二月。诚然见见见已销亡。不胫而走。无翼而飞。返闻自闻知见亡见。岂心与目所能及耶。

　　诸三摩提

　　问。诸佛密义既闻命矣。彼说经者谓三摩提。亦有显别。阿难所问犹属小乘。如来阐扬方属圆旨。为止为观科释不同。说偏说全疏指非一。是果然否。答。回心向大。本叩圆音。答在问边漫劳分别。或三摩地。或三摩提。及奢摩他。举一即是。译文径省。以概全题。摘句寻章是皆逐块。

　　别业同分

　　问妄见一缘何分同别。造业之地别具因由。受报之时同其剂限。先德所释。诚为是否。答。人迷我迷故谓之同。人觉我迷故谓之别。妄例妄见本属随行。妄杂正知遂成独起。

　　见与见缘似现前境

　　问。永明长水各自分科。元我觉明见所缘眚。二句指归。应离应合。答。顺理消文永明为是。觉明何眚。见缘为眚。故下申言。觉见即眚。觉缘非眚。眚即眚明。明不为眚。所觉虽眚觉未尝眚。觉自离眚。觉并知眚。前不云乎。见眚非病。若知其眚。眚不为病。明暗二性曾两立耶。

　　生灭去来本如来藏

　　问。因缘生灭尽属假名。如来藏中本无所有。何不直趋无上究竟。阴入处界徒此纷纷。答。不舍一法不受一尘。治世资生未违实相。当由仁者分别多端。于种种边自生执着。彼师子吼何关铁牛。木人无情岂惊花鸟。

　　阴入处界

　　问。五阴次第识宇难销。处入界三识为之本。唯识所变虚妄不真。识与见精。是一是二。答。水外无波。金非重矿。要第九识方名识精。非彼赖耶伏藏生灭。问。全体真如转识成智何容决择谁幻谁坚。答。转不留情繁兴在定。虽圆镜智。即此含藏。起灭未停不名白净。澄清海体岂外浮沤。非认浮沤遂为瀛渤。又问。本了知性即湛元明。咎此觉明因之立所。识精微妙不越了知。岂是涅槃常清净体。答。第二月轮一月所现。终不名彼不为月轮。因明立所所即妄生。岂得罪明并弃明觉。决波求水湿性全无。不特亡波。抑且亡水。元明见性具足涅槃。是见精微离见分别。

　　见精见性

　　问。明暗二种发见吸尘。见性见精本无自体。菩提涅槃谁根本耶。答。后不云乎根尘同原脱缚无二。本一精明为六和合。涅槃生死总由六根。故选圆通一门深入。

　　因缘和合

　　问。因缘和合何分四义。答。因依往昔缘起现前。和不中分。合尚两立。问。因缘种种排摈无余。如来指归毕将何等。答。佛说了义如晴明空。终不尚留一翳在眼。剥芭蕉体中无有坚。世巧幻师谁为实法。

　　吸撮内尘

　　问。离色离相故名内尘。为分别影。为独头意。答。前尘影谢吸揽中归。虽则依他多由遍计。水中像现。镜里月形。当体寂然。尘从谁起。

　　入处虚妄

　　问。入处虚妄。自性则无。何云如来妙真如性。答。了知虚妄当体本如。且妙真如原无自性。

　　第一义谛

　　问。第一义谛言说都忘。佛祖从来何所标指。答。如来口窄。阿难耳聋。楞严会中祇得一半。问。留取一半何不说明。答。向下文长。且待来日。

　　七大周遍

　　问。七大周遍是义均否。答。本问四大例及虚空。援见与识究极而言。兼内兼外。有别有总。问。识性见精何分为二。答。听闻觉知都名为见。前五照境具显功能。识兼了别传送含藏。总六七八始获全性。前后理殊不妨分显。问。毕竟同异。答。体相虽分指归无别。周遍圆融无有二也。问。已复圆融何为循业。答。巨雷惊远聋夫不闻。日轮经天盲人不见。腾声吐曜周遍义均。所不见闻。斯为循业。

　　心遍十方

　　问。世间所有皆妙明心。石头大小竹竿短长。任举目前当由此旨。答。镇州萝卜。青州布衫。亦是世间诸所有物。岂得尽指菩提妙心。逐块韩卢。触途成滞。

　　获本妙心说偈赞佛

　　问。得本悟心一生取证。发大誓愿还度恒沙。明是顿超岂复渐诣。答涅槃易晓不历僧祇。差别难明更审微细。理虽顿悟。事以渐除。卷末释成当无匿旨。

　　云何忽生山河大地

　　问。山河大地次第迁流。观音说通忽然不现。或由神力移掷他方。抑复迁流有时而灭。答。彼不现者清净本然。未尝有生云何得灭迁流终始。影现空华。目睛不劳。华于何有。

　　清净本然

　　问。清净本然山河大地。就路还家何等成现。世尊当日胡反纡回。答。黄面老子聊借探竿。祖师门庭当头一击。相逢觌面了无异词。审顾迟疑千里万里。

　　为觉不明称为明觉

　　问。为觉不明。吴兴谓为觉了无明。长水谓为由觉他明。温陵复云性自不明用心合觉。未知孰是。答。求之过深反失语脉。经旨若云为指明者名为觉耶。抑复不明称明觉也。轻施一拶用勘满慈。故设两端以为套索。无明既乖有所尤错。纳成败阙上我钓钩。

　　因明立所

　　问。因明立所。疏谓无明织成能所。是果然否。答。眼施金玉为青已多。岂待尘沙乃足疵累。因明立所咎本在明。若说无明更宽一着。

　　彼无同异真有为法

　　问。彼无同异真有为法。疏谓彼者依赖耶识指现相言。吴兴又谓无同无异指上所称。盖无同异与同异相总列为三。具有为法。两家孰是。答。一真法界何异何同。世界虚空尽由妄想。无同异中炽然同异。山河大地从此迁流。盖无同异无为法也。炽然同异已属有为。因此复立无异无同。四相宛然有为转炽。梦幻泡影莫此为尤。颠倒尘劳觉明之咎。区区管见无当前贤。

　　世界相续

　　问。风金火水次第轮成。风应在下。水应在上。相状何等。答。准他经说。地轮依水。水轮依风。风轮依空。大气举之。风本在下。金质坚碍当在风际。另有一轮如昆仑山及七金等不指地也。火光上腾蒸湿为水。气呵液结甑盖汗流。故大海中常有火起。世界安立次第本然。问。觉明坚明摇明。宝明四轮相依以明立体。明为之咎不待言矣。若遗本明灭除世界。虚空莽荡豁达无归。未必如来遂所称允。答。丘陵坑坎不异黄金。宝树幡幢何非云影。飞光按指岂待灭除。忉利菩提别成世界。如来藏里周遍圆融。地水火风皆归实相。迁流妄想岂尽然哉。

　　明理不逾

　　问。明理不逾。疏谓真明妙理是否。答。因明立所。见妄相成。明理所知不越分寸。见不超色。听不出声。种种是也。若复谓是妙理真明。何得更说觉明为咎。

　　流爱为种

　　问。种之与胎作何别白。答。种谓识神。胎指形质。爱根迁流织成种子。妄想纳受结为胎元。无始分段识神先来。当体出生形质伊始。

　　有为习漏何当复生

　　问。习漏已尽大地平沉。请为如来代一转语。答。瞿昙当日不消道个。我不见有大地山河。

　　水火凌灭

　　问。水火虚空不相凌灭。观相元妄。观性元真。复云何说是圆遍义。答。相非性外。因妄显真。性在相中。依真立妄。竹密流水山高白云。法界本宽何疑圆遍。

　　离即离非是即非即

　　问。毛端宝刹微尘法轮。自他不隔一多互含。当是华严无碍境界。答。摩竭掩室不劳伫思。净名杜口漫容比拟。离即离非。是即非即。且与老僧过拄杖来。

　　三缘三因

　　问。三缘三因。长水谓是或杀盗淫三之助缘。温陵又谓。世界众生业果相续。吴兴则云。欲贪三种明是所因。助杀盗淫种种缘起。未知孰是。答。世尊现说杀盗淫业三缘断故三因不生。取证经文。吴兴理胜。问。缘是所造。因是能造。所反属先。能反属后。于义何准。答。因缘互生本无前后。执身不受。执意不行。缘断因销。能所双遣。

　　菩提心生生灭心灭

　　问。用真遣妄不名本然。有照有觉俱为障碍。曹溪亦云菩提无树。意谓此耶。答。无功用道本绝名言。北秀南能。漫劳频举。

　　虽获大宅要因门入

　　问。归元无二方便多途。一路涅槃遵何户牖。答。门门善财处处弥勒。不消弹指楼阁斯开。彼过量人岂由门入。

　　开无上乘妙修行路

　　问。修行图藉次第宛然。教外单传似疑径省。答。为二乘人及末法众。开示化门非第一义。三乘权学一念顿超。不历僧伽岂由渐次。

　　五浊次第

　　问。五阴根本五浊因之。谁当其先谁当其后。答。缘染之入色阴最先。销灭之余命浊最后。其骤接者其感已粗。其障深者其习尤胜。

　　湛旋虚妄得元明觉

　　问。五阴灭生从无实体。云何旋湛得契如来。答。初伏烦恼。次断无明。但去泥沙不除其水。水性自清尘土故浊。若无尘土水自澄泓。

　　恼烦根本

　　问。烦恼缘起在五浊中。云何复开二决定义。答。初援五浊为断无明。次选六根为求深入。烦恼重浊最障性修。故来圆通镂其根本。

　　六湛圆明

　　问。六湛圆明随处可入。云何独选耳根得通。答。六解一亡互融胜妙。观音入理此方应机。故涅槃门耳为殊胜。

　　见断修断

　　问。尘沙无明粗细殊等。见断修断分剂井然。非可颟顸一生取办。答。无明积劫石巩顿消。百千法门水潦骤悟。一生证入岂遂无人。苟不其然修途难昧。

　　六根互用

　　问。无目而见。无耳而德。吼月泥牛。嘶风木马。想亦如是。答。以蠡测海徒益自劳。以筹算沙终恐未尽。依通解会转见难堪。佛法不是这个道理。

　　将谁立因求无上觉

　　问。拨无因果殃祸所招。庆喜一疑不为无见。答。抱桥洗澡钝置杀人。莫怕落空。落空不恶。

　　罗睺击钟

　　问。拈棰竖拂照用齐行。罗睺击钟后来依样。答。宗门大用轨则全无。莫谤如来便为戎首。我有一棒要打罗睺。不合当时随人使唤。

　　普佛放光

　　问。放光灌顶于时妙法曾不宣扬。云何大众得未曾有。答。才涉言诠便成剩法。诸佛顶相本所不见。本所不闻。今此会中光光相罗以顶灌顶。大佛顶义觌面分明。尘说刹说当无有间。

　　根尘同源缚脱无二

　　问。生死解脱总由六根。云何证知显不二法。答。闻声悟道见色明心。无明涅槃不争分寸。知之一字众祸之门。白牯黧奴许伊话会。

　　陀那微细常不开演

　　问。阿赖耶识一分是真一分非真。于义果否。答。真与非真是两头语。前不云乎。妄真同妄。离真非真。如何更取此义缠扰。佛旨盖云。若说是真若说非真。总恐成迷。故不开演。截取两头。离言说相。大圆镜智即阿赖耶。无明涅槃非有二也。

　　非幻成幻

　　问。云何自心复取自心。非幻成幻幻于何立。答。心本非幻亦复非真。若执自心涂污不少。何况于中更生取着。渴鹿求𦦨不大妄耶。

　　六解一亡

　　问。六解一亡非一非六。顿渐次第如何指明。答。一尚不立。六云胡生。当体全超本无伦次。若须选择六受用门。纶结宛然因次第尽。

　　退藏密机

　　问。密言密机是一是两。答。此经标首谓之密因。密在汝边言诠莫及。退藏领纳是第一机。前此披陈已为剩说。

　　憍陈那等各说圆通

　　问。各证圆通从无优劣。何劳选择独事耳根。答。深入一门音闻为最。自余方便七大圆融。处入界三本如来藏。故各各说尽圆通门。

　　识心圆明入圆成实

　　问。三界万法唯识唯心。慈氏圆通何反不取。答。依他遍计三性宛然。但可条分。未为最上。华严六相虽定宗乘。慈氏门风尚需一劫。

　　都摄六根净念相继

　　问。观音势至分座莲邦。净土一门岂非上乘。答。随其心净佛土自净。六根摄入已证圆通。但此想因未能离念。岂如亡所闻尽觉空。

　　从闻思修入三摩地

　　问。达耳谓闻。着心谓思。治习谓修。名为三慧。准瑜伽说。闻属三贤。思判加行。修成十地。二者孰是。答。虽称三慧统贯一门。闻性圆明曾何渐次。有初有渐。但于闻中先后涉入。层枭而言。不必裂段。拟合思修彰三慧名。失一门解。

　　入流亡所

　　问。入流成觉前有偈言。此云入流应无二义。答。准云栖解入法性流。如偈所称返闻自性。

　　生灭既灭寂灭现前

　　问。入流亡所是闻闻理。闻所闻尽闻不闻理。觉所觉空不闻闻理。空所空灭不闻不闻。于理是否。答。说理即得寂灭现前。更是何理。问者一喝。答老僧耳聋。

　　闻熏闻修金刚三昧

　　问。熏是熏习。修是修证。现取音闻。何称如幻。答。听不以耳。亦不以声。幻法幻人离情绝谓。觑驴觑井同道方知。不是目前音响所及。

　　三十二应

　　问。本菩萨身三十二应。为是报身。为是化身。答。如水中月。应物现形。报化非真。是名如幻。

　　十四无畏

　　问。无作妙力施与无畏。事类相感得思维否。答。观音入理各以类求。无畏功德亦以类应。离目坎耳不热不濡。慈能止杀。空能销坚。明能破暗。根身圆净谁作贼媒。尘境全除不亡何待。权实二智成女成男。福慧并圆。一多互摄。表此义类理事相符。故与众生合其悲仰。

　　四不思亿

　　问。头目手臂影现众多。如响应声有感斯赴。为神通耶。为法尔耶。答。持名诵咒总属音闻。八万四千寻声赴感。庄严胜净微妙难量。拟议推求固所不逮。

　　大地山河俱时不现

　　问。万象森罗云胡不现。答。一时清净宝网交光。大地山河何从安着。问。梵呗自然凭谁宣说。答。妙音圆遍弥亘十方。耳入通玄理合如是。

　　文殊说偈

　　问。耳根证入契理契机。舍观音门岂无方便答。二十五行触处现圆。官不容针。私通车马。

　　圣性初心

　　问。圣性初心云何分别。答。彼圣位中逆顺皆通。二十五门何劳选择。初心方便迟速不同。清净音闻浅深悬契。

　　安立道场

　　问。道场庄严表何胜相。答。悲念末法度彼沉沦。故此摄心理事兼举。

　　三无漏学

　　问。淫怒痴性即是佛性。何三无漏以戒为基。答。增上慢人作过量语。非毁禁戒。祇益自欺。毗柰耶法根本最先。定慧义兼。故不重释。

　　淫妄爱见

　　问。爱见同坑。淫妄何别。答。淫由爱生。妄逐见起。以是兼说爱见成河。

　　结界持咒

　　问。十方诸佛同一咒心。惟此密因将为无上。答。陀罗尼义不可思维。观音妙力说种种咒。现种种相。等无有异。

　　四十四心

　　问。一生取证不历僧祇。云何复问增进渐次。答。信住行向并十地名。摩竭会中原所演说。始从兜率暨升妙光。是一生耶。是累劫耶。

　　众生世界

　　问。众生世界前已略言。此复繁称。旨归何属。答。将明等妙先释众生。生佛同原本无差别。此有所有非因所因。方位迁流。以故合说。

　　非真求复

　　问。一处休复圆通妙门。何乃求真复成非相。答。才有一毫眼着金屑。动念即失。举心即乖。

　　穷十二变

　　问。六境六情旋流不止。云何修证还得出离。答。因声有色。因动有声。声不自声。谁为动者。

　　刳其正性

　　问。云何渐次刳其正性。答。众生淫欲而正性命。断除三毒淫为最先。

　　即获无上

　　问。违其现业即获无生。干慧以前便齐八地。是渐次不。答。云栖谓指圆顿行人。然约渐次在因地中。且待增修后证果位。

　　从真妙圆重发真妙

　　问。一真法界直入全超。十信位中如何重发。答。自干慧地已证一真。初增信心重重显发。大悟小悟阅历不同。根本智齐乃彰差别。

　　回佛慈光向佛安住

　　问。信住行向标位各殊。云何十信已列住名并回向义。答。十波罗蜜胜概全彰。如来乘中不妨兼举。回自佛来。向从我往。交光涉入何所住耶。

　　四加行位

　　问。天台加行位列小乘。云何此经在十向后。答。彼彰通教。此说圆门。理非一指。词无定科。即小乘名显大乘法。

　　如来逆流菩萨顺至

　　问。顺行而至次历僧祇。如来逆流是名何等。答。地前诸位以次而迁。拟陟修途岂容蹴至。如来妙应赴感随机。衣垢脱珍曲垂方便。

　　是觉始获金刚心中初干慧地

　　问。初干慧地连缀上文。捡原疏中指科不合。答。从初干慧具足大心。历五十五功行始备。位同大觉故名等觉。此正所谓金刚后心。

　　名大方广妙莲华王

　　问。称大方广原本华严。妙莲华王具法华旨。经兼二义得此称耶。答。天台贤首各定一尊。楞严会中出门合辙。

　　断除六品微细烦恼

　　问。温陵解谓。九品烦恼断除其六。自余三品佛果全除。盖此已证大乘地位。不从欲界前六品也。此说是否。答。审除微细先获法身。岂至今时才登二果。顿悟禅那经有明诲。温陵理胜。不足疑矣。

　　六道七趣

　　问。六道七趣本无所有。为胜为劣。得非妄耶。答。依世间法安立假名。倘未出离升沉宛在。想聪情钝称此可知。

　　生从顺习死从变流

　　问。儒典所传游魂为变。此云变流。旨颇合否。答。少壮递迁皆由顺习。形哀物变轮转环流。儒佛所称。是皆同旨。生死交流轮回不已。阿谁取证出此盖缠。

　　有十种仙

　　问。游仙一类不载他经。此独详明檃括何旨。答。秦皇汉武本好神仙。黄老失传。多溺其说。有形终尽去天尚遥。倘闻佛言废然知返。问坚固交遘。答。一身坎离自为牝牡。非云金液穷极淫机。

　　于无尽中发宣尽性

　　问。云何为尽云何无尽。答。不尽空理故云无尽。然已穷空故云为尽。于穷空处如存不存。于不尽处若尽非尽。既已穷空故名非想。然不尽空故非非想。

　　有无二无无二亦灭

　　问。依中道智无二亦无。非有非无作何拣别。答。已离四句不着二边。空色两亡形言都尽。岂诸戏论所能及耶。

　　此十方空悉皆销殒

　　问。虚空销殒世界都忘。即此道场何处安立。答。迷妄成空。依空立界。或起或静。为异为同。既尔发真销灭自尽。别行一路只在目前。毫端宝刹微尘法轮。惟证乃知。非公境界。

　　五阴主人

　　问。五阴既尽谁为主人。强作主人何由阴尽。答。住名主人理无迁变。前云五蕴本如来藏。岂彼逃匿名蕴空耶。

　　五阴区宇

　　问。色为坚固岂有说乎。答。色尘留碍是坚固义。劫有分段晷刻成形。问受为虚明。答。受由见起仗此虚明。察察为知方能领纳。问想为融通。答。想滥十方融通三界。自生烦恼。此为其端。问行为幽隐。答。诸行迁流幽隐难辨。刹那起灭是众生根。问识为颠倒。答。识情颠倒去后来先。生死回流命光飘忽。问五十阴魔。答。种种魔事各以类从。五阴未空不离五浊。

　　得意生身随往无碍

　　问。十身具足乃获意生。受阴乍离何遽得此。疏分利钝是果然耶。答。譬如寱语中非所期。定力现前偶然暂得。非谓圆顿已足十身。遂与圣贤同证果位。说利说钝经旨未然。

　　一伦生死首尾圆照

　　问。首尾生死何云一伦。答。生死迁流都属妄想。一期伦次自为始终。想阴既离了知不实。此烦恼障应念而空。

　　行阴十种

　　问。六十二见教相条分。今行阴中十种外道无因遍常以及涅槃。成六十二。疑即此也。答。准教乘说别有指科。总之不离断常二见。今经所说名数相符。以此伦彼亦无不可。

　　邪魔外道

　　问。邪魔外道深浅不同。五十种类作何次第。答。色属形有。易感群邪。受为领纳。魔入心腑。想转幻忽。魔来附人。行虽扰动外道幽清。识涉胜流直趋小乘。如是次第种种不同。毫厘有差天地悬隔。

　　诸根互用

　　问。现前六根互用开合。从干慧地直至如来。一生取证经旨合否。答。六根互用证圆通门。五蕴销亡入如来地。前后互显一路涅槃。不历僧祇如是如是。

　　生因识有灭从色除

　　问。云何识生云何色灭。答。命根不断舍生趣生。以致形有由细及粗。坚碍销亡历受想行。次第寂灭从粗入细。生自顺出。灭从逆入。

　　理则顿悟事非顿除

　　问。理事一揆何分顿渐。答。因次第尽修证不无。乘悟并销污染不得。分顿分渐。非实两途。大修行人理事兼到。

　　持经功德

　　问。佛说法已较量经功。为持一经。为转全藏。答。依文解会食饭不消。故纸堆头转多理没。密因了义一句全提。首楞严王只在这里。

　　楞严答问(终)
卍新纂续藏经第 37 册 No. 0674 阅经十二种


　　No. 674-7 药师灯焰

　　震旦桑门　净挺　着

　　优婆塞　徐世淯　陈祚昌　同阅

　　问。药师是大乘经否。答是也。问。何遽知为大乘耶。答。佛告阿难。此义甚深。唯除一生所系菩萨。难可解了。又曰。诸行声闻独觉乘者。皆以大乘而安立之。以是知其大乘也。问。既大乘经。何故说有为法。答。举足下步无非道场。一色一香诚哉佛事。治世语言资生产业皆与实相不相违背。方便善巧何不可耶。一向擎拳竖掌。指东话西。他增上慢一流人全弄虚头。未得谓得。未证谓证。拨无因果不畏罪福。佛也没奈何他。临末梢头像法转时。越发信不及了。正法住世一千年。像法住世一千年。塔庙坚固。斗争坚固。今正此时。业障所缠。塞碍道眼。奈何奈何。薄伽梵涅槃门有一个方便法儿救度。汝等寻常大言不惭说。念佛一声漱口三月。西方净土我不愿闻。如今不要你生西方。即生东方也。罢东方世界号净琉璃。亦如西方等无差别。只是一件。西方极乐即无退转。东方世界。亦可生天为转轮圣王。或生人中作国王大臣长者居士。多饶财宝。富有仓廪。威德具足。形相端好。汝意云何。生愿乐否。求官位耶。求富饶耶。求男女耶。求长寿耶。饶你修行不修行说着。饮食衣服医药卧具所受用物。都无尽期。十个有五双。割舍不得。更有奇特。不但作诸事业随意所趋。乃至三十二相八十随形。直至菩提。与他释迦老子无二无别。你还肯好乐么。不是此便是彼。不上南便落北。寻常说个地狱饿鬼畜生。汝都不信。他琰魔法王在汝面前。有俱生神具说罪福。你增上慢人还免得么。一般在人道中王法所加。缚戮系闭。灾难凌逼。水溺火焚。种种恶兽所啖。乃至挛躄背偻。白癞颠狂。生居下贱。为人奴仆。汝还甘么。虎狼异类。蚰蜒小物。且不足言。即如牛马驼驴。负重而行。无罪无辜。受人鞭挞。是何道理。卫太子。许皇后。吴楚淮南。并以咒诅死者千属。有因果耶。无因果耶。日月薄融。彗孛飞流。饥馑频仍。战争不息。民生其间率多中夭。地狱三涂此其较著者也。诸大乘经说六度法。总为菩萨因缘。劝汝布施。汝又不肯。劝汝持戒。汝又不能。甚至积集资财。破坏轨则。一味我慢贡高专与忍辱相反。厌弃多闻与精进反。毁败正见与禅定反。于佛所说契经深意不能解了与智慧反。一切声闻缘觉诸小乘法是束缚汝不定的。这六度万行明明大路在汝目前。汝又当面错过。一味指空望空胡喝乱道。不敬天地。不信鬼神。可怜生可怜生。此一回来失却人身。真正救汝不得也。泥里吃跌泥里洗。平常教汝参禅念佛。七日为期。七日不了再是七日。如今业障所缠卒难消遣。一日一夜乃至七日七夜。礼拜行道。念念不可放松。这八关斋戒。关闭一切诸恶。增长一切诸善。西域有人得生天果。目连尊者曾为频婆娑罗王摄授此戒。此土任彦升沈休文诸大英俊。以是为入道之基。白居易问鸟窠。窠曰。众善奉行诸恶莫作。你昼夜六时在药师坛中。所为何事。然灯续明。放生修福。毕竟图度着可意事。厌离着不可意事。这图度可意的便是好善一心。厌离不可意的便是恶不善一心。生殷重心。生恭敬心。无垢浊心。无怒害心。七日一心。乃至四十九日一心。这四十九日中光明不绝。便是一盏净琉璃绵亘十方。内外莹彻了也。我如今还说一个譬喻。这琉璃瓶本是光明。内外十方无所不照。只因黑夜里。失却一只眼睛。无端借些膏火。以火生光。以膏续火。一息不来便暗昏昏。一齐不见了。诸人要知。你四十九日内还有一息不来的时节么。直须念念是处处是时时是。如膏续火。如火生光。净琉璃打成一片。个里却拣择不得一毫头。夹带不得一些子的。譬如琉璃。若有拣择便有照有不照了。若有夹带便有亮有不亮了。以有所得心修无所得法。还以有所得法证无所得心。八大菩萨乘空而来示其道路。日光遍照。月光遍照。广严城畔圆陀陀活泼泼。古镜流辉东方西方一齐涉入。此所谓𦦨网庄严也。实际理地不受一尘。佛事门中不舍一法。你增上慢人惯开大口。拨无因果惑乱人。毕竟饭是米做。砖是土做。师姑是女人做。因地而倒。因地而起。头头法法了了明明。因果历然。理事不二。到这里还信得及么。也不要你参禅。也不要你念佛。只四十九日礼拜称诵这药师经。身口意业自然清净。多生罪障。累劫冤牵。一时冰释了也。悟与不悟。了与不了。且漫商量。洒洒落落。做一个光明洁净有道的人。多少受用三涂地狱自然羁绊汝不着了。佛昔本愿与汝同证菩提断不欺汝。况复四大天王十二药叉与一切天龙鬼神共相拥护。岂不快哉岂不快哉。一切不修行人诸恶鬼神夺其精气。一切修行人天龙神等所共护持。福善祸淫斯理不爽。天神人鬼儒典有之。益知此大乘经文不可谤毁矣。还有数问。鸳崛托钵。有一女人。临当产时受于极苦。为甚不持此经。一时转女成男去。昙照禅师命终乃云。阎罗王来拿我也。莫不是彼王推问么。师子受戮。二祖往邺都横被王法。当亦名为抂死么。如何如何。玄沙道。盲聋喑哑三种病人接伊不得。果是障缘深重耶。沩山水牯牛。南泉水牯牛。带角披毛。随路而行。罪过不少。马祖不安。院主入问。日面佛。月面佛。莫不是日光遍照月光遍照么。诸仁者。除却善男子善女人。为他邬波索迦邬波斯迦。更立一名。除却疑神乐神八部等神。为他健达缚阿素洛揭路荼紧捺洛等。别安一义何如。速道速道。

　　药师灯焰(终)
卍新纂续藏经第 37 册 No. 0674 阅经十二种


　　No. 674-8 弥陀舌相

　　西溪俍亭挺　着

　　同学　吴山涛　戴斑立　同阅

　　问。如来说法四众临筵。为甚么弥陀会中比丘尼优婆夷以及人非人等一齐不到。答。成佛久矣。

　　颂。清净从来无女人。畜生那敢并追寻。独怜共命频伽鸟。古佛光中再现身。

　　问。迢迢十万乃是西方。为甚又说个惟心净土。答。不信长安在日边。

　　颂。白鹭池边半亩居。绿杨两岸间芙蕖。怪他无限痴男女。奔走迢迢十万余。

　　问。弥陀佛今现在是果然么。答。错过不少。

　　颂。古佛过去久矣。快把净瓶扶起。分明渡水逢渠。原来是姓。张的老李。

　　问。极乐国土清净有余。说什么砗磲码玛。答。暴富贫儿自古多。

　　颂。释迦贫迦叶富。玉泉皓前世不修。打倒了葡萄棚。留得一条布裤。阿逸多阿逸多。太无厌生。讨个大光钱认主顾。

　　问。东方不动地琉璃光菩萨。亦与西方无胜世界安养一般。为甚么落日悬鼓专以生西为念。答。切忌指东话西。

　　颂。一为迁客去长沙。西望长安不见家。黄鹤楼中吹玉笛。江城五月落梅花。

　　问。妙华供养遍往十方。仍以须臾还至本国。莫是神足通么。答。不许夜行投明须到。

　　颂。驴儿三脚弄蹄行。木马临风吼几群。无足铁牛连夜走。看煞区区没眼人。

　　问。孔雀鹦鹉演畅法音。唤他作畜生得么。答。虽行畜生行不得畜生报。

　　颂。燕子飞燕子飞。何处黄莺带雨啼。更杜䳌流血。双双瓦雀踏破柔荑。

　　问。宝树出音使人念佛。无情说法在在有之。是果然否。答。灯笼拍手笑呵呵。

　　颂。灯笼拍手。露柱开口。八角磨盘空里走。吃不尽沽来酒。说甚么赵州无常州有。切忌切忌播扬家丑。

　　问。人民国土无量僧祇成佛以来今止十劫。然则十劫以前当不得名为极乐也。答。春风是处马蹄香。

　　颂。无量阿僧祇劫。怪道不生不灭。东风摇曳柳丝长。三个乌龟证个鳖。果然是秤锤嚼铁。

　　问。补处称尊。独许一生授记。为甚么有余方便令他凡圣同居。答。未容拣择。

　　颂。一个两个千万个。海坛马子似驴大。乌梅结网打蜻蜓。师姑原是女人做。

　　问。不到西方必愁退转。释迦弥勒何为睹吏陀天。答。珊瑚枝枝撑着月。

　　颂。溪西鸡齐啼。屋北鹿独宿。不是上天堂。便是落地狱。雪山六载何曾出家。少室九年也未离俗。

　　问。一心不乱即得往生。古人道生则必定生。去则实不去。是否。答。到头云定不离山。

　　颂。天地只尔户庭已。悠世与我以相遗。复驾言兮焉求。老僧百年后。山前檀越家变一头水牯牛。

　　问。东方舌相遍覆大千。且问南西北方上下再来作何安置。答。如影投影。

　　颂。不是心。不是佛。不是物。古往今来穷不彻。韶阳老得一橛。拟思量没交涉。昨夜门前流水声。痴人唤作广长舌。

　　问。一切诸佛同知护念。为甚么观音势至独号当机。答。冤有头债有主。

　　颂。掏数珠修行下坡不走。昼夜六时披枷带肘。一笑归来何所有。三三成一九。两个黄鹂鸣翠柳。

　　问。子忆母母忆子。啐啄同时。为甚么又道作家不啐啄。答。真诚不是小儿嬉。

　　颂。子啐母啄。母觉子鷇。观音弥勒太煞婆心。牛头夜义寒威卓朔。咄咄老鼠哥哥入牛角。

　　问。娑婆教主能忍能行。与彼阿弥陀如来。毕竟谁君谁臣谁宾谁主。答。向时奉奉时向。

　　颂。娑婆极乐教中王。此土他方任主张。但得主宾齐一致。莫教行旅往来忙。

　　弥陀舌相(终)
卍新纂续藏经第 37 册 No. 0674 阅经十二种


　　金刚随说并般若别传序

　　卢行者悟无住生心。得法黄梅。为青原南岳之祖。固知金刚般若一字一句有由也。余过河渚造云溪。读语录盈尺。叹未曾有。及阅金刚随说并般若别传。使我毛骨并爽心目俱开。竹林精舍去此非遥。拈华微笑俨然未散。顶门具眼。舍云溪其谁属耶。昔德山遇婆子。焚青龙疏钞。道重海内。乃今得俍和尚者。有句无句双眼圆明。黄梅衣钵他人不敢与争。烈烈千古矣。

　　时
康熙六年夏至日禹航同学弟严沆拜手题

　　No. 674-9 云溪俍亭和尚金刚随说

　　禹航颢亭居士　严沆　阅

　　黄面老子婆婆和和。说金刚般若波罗蜜也不较多。傅大士讲金刚经挥尺一下也不较少。中间此强彼界。定一十八住。设二十七疑。判三十二分。虽则各逞胸臆。要且同门出入。云溪抑不得已。涂污古人。不免胡乱一上。好个世尊着衣持钵面目宛然。不起于座说法已竟。当时空生出众。大展坐具。作礼三拜急请。诸人着眼。岂不快便难逢。可惜许忍俊不禁多口。道个希有希有。且道如何是他希有处。经中明言如来者即诸法如义。又云。如来者无所从来。亦无所去。又云。声求色见不见如来。一幅倪云林白描山水。中间人影也不见一个。却是多少巧妙多少奇特。诸仁者且莫错过。洞山辞云岩。问百千后谁邈师真。岩云。祇这是。后有僧问洞山。只如云岩道祇这是。意旨何如。山云。我当时几错会先师意。诸仁者莫错会好。空生是一尊青龙陀佛。特特而来。未免入他保社也。指望搭个东瓜印子。所以说。善护念诸菩萨。善付嘱诸菩萨。五百弟子眼巴巴的。法华会上授记不远了。且住且住。经中明言实无有法名为菩萨。谁当护念。谁承付嘱。然虽如此功不浪施。为发大乘者说。为发最上乘者说。开口便说。菩萨非复吴下阿蒙。跛鳖盲驴一般行径。所以说。通达无我法者真是菩萨。又说知一切法无我。得成于忍。此菩萨胜前菩萨。只无我二字四相根原。一齐都断绝也。诸仁者过去心不可得。现在心不可得。未来心不可得。遭他婆子一问。直是开口不来。说甚发菩提心。早是错也。住个什么。降个什么。弄泥团汉。有甚了期。老瞿昙将错就错。笑脸相迎。垂下一个钩子。赞叹不迭道。善哉善哉阿兰那行。被他迷昧不少。却顺口答他道。如汝所说。发菩提心。如是住。如是降伏。借婆衫子拜婆年。不伤物义。问个八两还他半觔。何等现成。何等庆快。后来说如是知如是见如是信解。发菩提心。一场话端。才得了毕。中间印证空生。一则曰如是如是。再则曰如是如是。三则曰如是如是。一大藏教劈头安个如是我闻。刚被空生。搔着庠处。和赃捉败。赤心片片。满口淋漓。为他又安两个注脚。度众生却无众生。无我无人故无众生。无众生故无寿者。如是降伏布施不受福德。以福德无故不受福德。不住相布施故不受福德。如所教住。应无所住。是半句应无所住而生其心。是全句。此云无住布施。一点水墨两处成龙。却又下个探头云。可以身相见如来不。于意云何。是探竿。是影草。祇园会中惯得其便。只此药头尽用到。底直得水尽山穷。弓断矢折。母啐子啄。机境相投。这也不为辜负诸相非相即见如来。猩猩与汝相见了也。问答已毕。空生晏坐多时。是点头会脑的。便信得及。如是言说。如是章句。蓦起大心。为他众生更伸一问。一念净信具诸福德。远离四相。是不待言。且并法与非法两头坐断。经中法相双举。先抛相后抛法。为他空生是个知有的人。全坐在非法一边。法便抛了非法一边。贴肉布衫最抛不下。所以说个法尚应舍何况非法。诸仁者。如来开口说得一两行经。何处分章。何从摘句。空生大惊小怪。便云得闻如是言说章句。是无说说。即是不闻闻耶。有所说法耶。无所说法耶。瞿昙此处急下一竿。将一个阿耨多罗。弄成熟铁丸子。令他吞吐不得。空生隐隐的尚有一物。挂在胸中。一时还放不下。按着胆说个无有定法也。只依样葫芦。说非法非非法而已。心问口。口问心。卜度将来。一切贤圣皆以无为法而有差别。三贤十圣差别宛然。据他见处。全靠在法身边。那得个透法身句子。如来轻施一拶。把从前所说福德。放过那边。却将阿耨多罗。并与此经。一齐拈起。趁口快说个佛法者即非佛法。文殊普贤起佛见法见。贬向二铁围山。且问他十圣三贤向何处安身立命。须陀洹非须陀洹。斯陀含非斯陀含。阿那含非阿那含。阿罗汉非阿罗汉。空生已证人空。他实实信得及的。只因他黄面老妆模作样。说个天上天下唯我独尊。又说然灯佛与我授记作佛。却疑别有被他如来一眼观破急处。施嵩空生见路便行。直下道个于法实无所得。百千三昧无量法门。向一毫头上一时穿却。虽然如此。法华会上各各授记。各各庄严。五百个没紧要的禅和。打作一团。终日痴心妄想。空生栏头一问护念付嘱。不免走入这伙伴里。如来因行棹臂。打破沙盆。说庄严即非庄严。痴人面前不得说梦。前说无住布施是半句。此说无住生心是全句。神通妙用。运水搬柴。鸟栖无影树。花发不萌枝。六尘门头亲切受用。黄梅家法。刚被卢行者一担承当也。只在般若部里拾得一句陈言。当作家宝。诸仁者受持读诵一句半句。也尽彀了。何况四句偈耶。第一希有那可追寻。非心说心。非身说身。非文字说文字。不得已安个经名。非般若波罗蜜名般若波罗蜜。且道以何为金刚耶。帝释宫中之宝。薄劣众生所不能见。世尊哆哆罗罗说了一上。毕竟说些什么来。诸仁者莫眼花。微尘合为世界。世界碎为微尘。大中现小。小中现大。不可以身相见。乃可以三十二相见耶。涕泪悲泣。深解义趣。如是之经既离色相。复绝名言。摩尼宝藏称引徒繁。白鹭池边口门尚窄。生实相者即是非相。第一希有。那可追寻。离一切相即名诸佛。如是如是亲蒙印可。有所说耶。无所说耶。非第一波罗蜜名第一波罗蜜。非忍辱波罗蜜名忍辱波罗蜜。木鸡号月。刍狗惊霜。何等境界。空生空生。打头说个发菩提心。我且问你菩提心是有相的是无相的。既知离相作佛。要须离相发心。无住生心。生无住心。两个五百合成一贯。将谓是别有耶。布施离布施相。众生离众生相。说住说降。总只一般词理。啼得血流。不如缄口。真语。实语。如语。不诳语。不异语。将谓是别有耶。空生已知离相。未知离法。诸供养中法供养最。诸布施中法布施最。有住法布施。有不住法布施。且问空生何者为法耶。从前直捷了。当开口见喉咙。道个如来无所说。只此一语千稳万稳。般若波罗蜜经浑身担荷了也。读诵受持不离这个。在在处处华香散满。岩中华雨不足奇矣。功不可量。功德无边。罪性本空。罪业消灭。阿耨多罗有所得耶。无所得耶。不可思议不可思议。语言道断。心缘路绝。黄面瞿昙一时口挂壁上。可笑空生。这汉一不做。二不休。推哑妆聋。进前更问发菩提心应云何住。云何降伏。一路行来。不知张老官高姓。秤锤上呷汁。沙里寻油。岂不好笑。诸仁者你道。空生为何又起这个问头。教中说青龙应化。示现声闻。不厌重重再三申请。前问是根本智。此问是后得智。仔细检点将来。空生已知离相。未知离法。紧紧的捏定阿耨多罗不曾放舍。毕竟谓有心可住。有心可降。空界碧漂。再三捞捷。故申前问。鸦臭当风。如来这番略施活计。先将一个软套索儿套定了。他说发阿耨多罗者。当生如是心。如是之心谓实无耶。谓实有耶。从前答降答住。一云布施。一云度生。如今拨转面皮。更不如何。若何直下覆他。无一众生实灭度者。然后挥起金刚宝刀。当面欲去。说实无有法发阿耨多罗三藐三菩提心。鲸吞海水。露出珊瑚。血淋淋地。一副肚肠。两手掀翻。和盘托出。这里始是空生放身命处。古人说学道。如钻火逢烟漫罢休。直待金星现。归家始到头。所谓百尺竿头须进步也。然灯佛所实无有得。如是如是亲蒙印可。如来者即诸法如义。此法无实无虚。于是中无实无虚。一切法皆是佛法。非一切法名一切法。谓实无耶。谓实有耶。空生空生。于法实无所得。亲言出亲口。只为骑牛觅牛。不觉证龟成鳖。如今一觉醒来端的。舌头只在口里。才方站得脚根。便会转身吐气。譬如人身长大。一个问端举起。便荐前云。佛说非身是名大身。此云即非大身是名大身。鹞鹰展翅多少快便。空生空生。也罢也罢。今此会中而为菩萨说法。上成佛道。从无佛道可成。下度众生。从无众生可度。护念菩萨。付属菩萨。实无有法名为菩萨。连一个把柄。都弄没了。非佛土名佛土。非庄严名庄严。若佛法有者。即菩萨法亦有。若佛法无者。即菩萨法亦无。一切法是佛法。一切法无我人众生寿者。通达无我。是菩萨法。从根倒断。尽底掀翻。去年贫尚有立锥之地。今年贫锥也无。空生空生。讨甚么碗。凭将五眼。觅取三心皆为非心。是名为心。觅心了不可得。谁为菩提心者。谁为发菩提心者。布施福德抛向那边更那边。谁问有无。谁问多少。非色身是名色身。非诸相是名诸相。前已合提。此更分举。身心远离。如幻如化。琉璃宝殿明月空阶。其有法可说耶。其无法可说耶。空生空生。虽则鼻孔撩天。却也别开生面。续佛慧命。须是其人。直为未来众生通一线地。唤作众生。早是错了也。不唤作众生。早是错了也。非众生名众生。毕竟唤作甚么。末后一着始到牢关。树倒藤枯。水落石出。如是如是亲蒙印可。阿耨多罗无有少法可得。无我人众生寿者。是平等法。非善法是名善法。法法何法。无法亦法。此经尚留元字脚耶。平等二字将他个差别话头一击粉碎矣。受持读诵遍界难量。算数思维所不能及。宾中有主。主中有宾。你不是我。我全是你。岂有众生如来度耶。有我非有我。凡夫非凡夫。是回互是不回互。以三十二相见如来。不见如来。诸相非相即见如来。不可以身相得见一句。头正尾正。虽然离相。出生却又舍他不得。于法不说断灭相。双放双收。同生同死是。有法耶。是无法耶。一切法无我。得成于忍。不受福德。福德可思量不。如来者诸法如义。无所从来。亦无所去。其可以身相见耶。非微尘名微尘。非世界名世界。非一合相名一合相。须弥内芥子。芥子内须弥。类之不齐。混则知处。凡夫贪着。如来不应贪着。曾见个什么来。非我人众生寿者。名我人众生寿者。色相已离。情见不立。不住此岸。不住彼岸。不在中间。如是知。如是见。如是信解。钟楼上种菜。床脚下唱赞。两个泥牛斗入海。直至如今没消息。问取什么人来。非法相名法相。鹞子过新罗。也不取于相。如如不动。如是如是作如是观。现前大众不得无分。大众祇树给孤独园一时不见了也。他化天宫灵鹫山竹林园搅做一块。混作一团。你诸人曾见么。摩竭提国普光明堂。耆阇崛山一齐移向舍卫国中去也。你诸人还信得及么。如此告报。也是画蛇添足。死马做活马医未免刻画。无盐唐突西子。当时德山老汉烂熟金刚并青龙疏钞。一时焚却。却是何等眼目。赵州转藏不下绳床。又是个甚么道理。大众且过一边。

　　金刚随说(终)
卍新纂续藏经第 37 册 No. 0674 阅经十二种


　　No. 674-9 云溪俍亭挺和尚金刚别传

　　禹航颢亭居士　严沆　阅

　　金刚般若波罗蜜经

　　陈操尚书问睦州。看甚么经。州云。金刚般若经。操云。六朝翻译。师看的是第几朝。州拈起云。一切有为法如梦幻泡影。睦州善能看经。傅大士善能讲经。且道睦州拈起。大士挥尺。他两人还有差别也。无见不分明。听我重添注脚。

　　敷座而坐

　　敷座而坐等个人来。少林九年又差多少。若遇个性燥汉。一手推翻喝散大众。岂不快便难逢。不唧𠺕。重新问起。

　　如汝所说当为汝说

　　若还一向不说。未免法堂草深。直恁如何若何。诳惑人家不少。罢罢罢。如汝所说当为汝说。应个来机。虽则私通车马。从来官不容针。空生空生。切须解听。

　　如是住如是降伏

　　宴坐岩中。也尽壳了。当时着甚来由。安他两个注脚。

　　若菩萨有我相人相众生相寿者相即非菩萨

　　离四句绝百非。速道速道。空生发得这个问头。如来定然口哑。

　　菩萨于法应无所住行于布施

　　应无所住。只这一句。逗漏已多。后来说个而生其心。重复画蛇添足。

　　若见诸相非相即见如来

　　法眼云。若见诸相非相。即不见如来。且道那一个是。

　　颇有众生得闻如是言说章句生实信不

　　莫认驴鞍桥。当阿爷下颔。

　　佛告须菩提莫作是说

　　好世尊急与一捺。

　　何以故若取非法相即着我人众生寿者

　　前箭犹轻后箭深。当时连下几个何以故。为他空生正坐在死水里。从伊痛处针锥。

　　法非法非非法

　　百丈云。教语皆三句相连。初中后善。若只说一句。令众生入地狱。若三句一时说。渠自入地狱。不于教主事。云门三句。临济三句。会得也不难。

　　法尚应舍何况非法

　　这里一击粉碎。

　　如来得阿耨多罗三藐三菩提耶如来有所说法耶

　　讨甚么碗。

　　如我解佛所说义无有定法名阿耨多罗三藐三菩提亦无有定法如来可说

　　空生空生。当时在灯影里相似。

　　一切贤圣皆以无为法而有差别

　　大有这个在。

　　于意云何若人满三千大千世界七宝以用布施(至)所谓佛法者即非佛法

　　于意云何。一个钩头用得惯便。大凡说法。有权有实。有正有偏。七宝布施。冲天鹞子飞来蓦地翻身。收到四句偈上。佛法即非佛法。文殊普贤赶出山门外去也。且何名此经。首山道。低声低声。向这里会取。

　　四句偈

　　僧问晦堂。如何是四句偈。堂云。话堕也不知。晦堂晦堂。堕也堕也。

　　实无有法名阿罗汉

　　亲言出亲口。

　　然灯佛所于法有所得否

　　事从根脚起。只为祖祢不了。殃及儿孙。洗得清来。已是大费唇舌。

　　于法实无所得

　　须菩提尊者说经次。帝释雨华者云。此华从天得耶。从地得耶。从人得耶。帝释举手者云。如是如是。

　　庄严佛土即非庄严是名庄严

　　毗卢遮那佛从宝师子庄严世界翻身一辊。直辊到七金山际赤铁轮边。依旧起来。与他安乐佛土。栴檀佛土。妙香佛土。妙金佛土。莲华佛土。妙喜佛土。善住佛土。镜光明佛土。打做一块。搅做一团。在藕丝孔上出现。你还见否。

　　无住生心

　　无住布施一齐放倒。无住生心一齐提起。放得下提得起。绝后再苏。刹刹尘尘庄严佛事了也。卢行者菩提无树。明镜非台。说清净心。略较些子。

　　不应住色生心不应住声香味触法生心

　　只在六根门头。却不被他污染。曹山随堕有由也。荷泽云。西天二十八祖相传无住的心。净名云。从无住本立一切法。捏个死蛇头。

　　佛说非身是名大身

　　说身相即非身相。是遮句。说非身是名大身。是表句。空生空生。也解个有纵有夺。

　　受持读诵

　　和身托付为受。一念万年为持。破尘出经为读。常转如是百千万卷为诵。赵州转藏。遭他婆子检点。且道。婆子别有长处也无。

　　又受持读诵此经

　　僧问首山。如何受持。山云。莫污染。法眼云。证佛地者名持此经。还是首山说的是。法眼说的是。

　　随说是经

　　鹿门云。遍大地是学人一卷经。又古德云。人人有一卷经。随说是经。应无有尽。

　　经典所在之处则为有佛若尊重弟子

　　临济云。心清净是。心光明是。无碍净光是。经典所在者法也。佛者佛也。尊重弟子者僧也。是一是三。即今认取。

　　佛说般若波罗蜜即非般若波罗蜜是名般若波罗蜜

　　僧问智门。如何是般若体。门云。蚌含明月。如何是般若用。门云。兔子怀胎。请问诸人是说般若。不说般若。是名般若。不名般若。

　　如来有所说法否如来无所说

　　须菩提宴坐。帝释雨华云。尊者无说。我乃无闻。无说无闻是真说般若。佛云。吾四十九年未曾说一字。一耶二耶。

　　微尘非微尘世界非世界

　　有者道微尘合为世界故非微尘。世界碎为微尘故非世界。恁地会又争得。乃申左手索云。把将微尘来。又申右手索云。把将世界来。良久云。两彩一赛。

　　三十二相即是非相

　　诸相非相不劳重举。蓦指芭蕉云。东京大相国寺里破袈裟。大慧老人眼中着刺。

　　身命布施

　　须知正恁么时。绝气息时。始是学人放身命处。尸毗王饲鸽。萨埵喂虎。不足云也。

　　离一切相则名诸佛

　　若见诸相非相即见如来。是两个。离一切诸相即名诸佛。是一个。盖见者从彼发见。名者由我得名。且要问你。毕竟唤甚么作佛。

　　实相非相

　　即是非相说名实相。龟毛拂子兔角拄杖。

　　不惊不怖不畏

　　语夏虫以春冰则惊。驱穷子于华屋则怖。龙象蹴踏。非驴所堪。维摩诘云。汝今不应有所畏也。兼初中后言破空论。以畏属外道者未是。

　　应生无所住心不应住色布施

　　无所住心结前无住生心。住色布施结前无住布施。两段不同收归上科。

　　无所住心

　　问。无住生心无所住心。作何分别。答。无住而生其心。无住为本。尚涉功勋。生无住心。觌体无生。不落功勋边事。驴觑井。井觑驴。身里出门难。门里出身易。

　　一切众生即非众生

　　非众生非不众生。即非众生是名众生。只今说得一半。指木罗汉云。是众生是不众生。

　　此法无实无虚

　　无须锁子两头摇。芭蕉道。你有拄杖子。我与你拄杖子。你无拄杖子。我夺却你拄杖子。

　　不可量不可称无有边不可思议功德

　　不可称者。天上天下谁与安名。不可量如恒河沙。无有边如四大海。不思议如请饭香积。借座灯王。达磨谓梁武云。实无功德。且道达磨是世尊是。

　　我见人见众生见寿者见

　　相本依他。见由遍计。教家分带质境独影境。最为清切。咄。怀州牛益州马。孟八浪汉。莫一味分贴去。

　　以今世人轻贱故先世罪业则为消灭

　　云居云。动则应堕恶道。静则为人轻贱。崇寿云。心外有法应堕恶道。守住自己为人轻贱。总不若。宏智颂云。缀缀功过。胶胶因果。镜外狂奔演若多。杖头击着破灶堕。灶堕破。来相贺。却道从前辜负我。雪窦又云。勘破了也。瞿昙勘破雪窦即且置。那里是雪窦勘破瞿昙处。问取过去七佛。

　　云何应住云何降伏其心

　　末后一着始到牢关。脑后一椎欺君不得。雪峰三登九上。百丈再参。且道与空生。此问是同是异。

　　当生如是心

　　前说如是住如是降。未免钵盂安柄。此云生如是心。原来师姑只是女人　生如是心。为甚么觅心了不可得。不见道。应无所住而生其心。应生无所住心。当时初祖安心已为他卢行者。下个注脚。

　　实无有法发阿耨多罗实无有法得阿耨多罗实无有法名为菩萨

　　黄檗云。还知大唐国内无禅师么。龙牙云。打即任打。要且无祖师西来意。多少人错会了也。

　　如是如是

　　这黄面老软似绵团。当时何不更与一顿。

　　如来者即诸法如义

　　目前无法。意在目前。不是目前法。非耳目之所到。毕竟那句是主。那句是宾。

　　此法无实无虚于是中无实无虚

　　庞居士说老婆禅。心如境亦如。无实亦无虚。有亦不管。无亦不拘。作他座主奴始得。岩头云。但明取网宗。本无实法。你诸人还识纲宗也无。明暗参同。何不向岩头句下辩取。

　　一切法非一切法名一切法

　　法本法无法。无法法亦法。今付无法时。法法何曾法。恁般说诠惶。恐杀人还道。是不立文字。又云。劫火然天天不熟。山风吹石不闻声。百川注流海不溢。五岳名山不见形。老庞也觉辞费。

　　非大身是名大身

　　阿修罗许大形体。入海八万四千由旬。仅得一半。有时藏藕丝孔中。请问是大是小。

　　五眼

　　华严有十眼。智眼。光明眼。出生死眼。无碍眼。一切智眼且置。即如一切众生心。天眼所见。佛眼所见。还有差别也无。不见道。诸心非心是名为心。华严云。了心非心。故能遍应。注破了也。

　　法眼

　　依后得智见差别法。菩萨有分别中具不分别。所谓入实相也。夹山未见船子。答法身无相。法眼无瑕。未免为道吾所笑。及出世千了百了。答个法眼无瑕。又是什么道理。你道古人说死法么。

　　过去心不可得现在心不可得未来心不可得

　　过去事已过去了。未来不必预思量。不于现前有所住。了达三世悉空寂。未免说老婆禅。不如卖饼婆子。一言之下焚却他周金刚青龙疏钞。多少直截。然虽如此。当时德山太鲁钝生。若是个伶俐衲僧。好将婆子劈面一掌。

　　福德无故如来说得福德多

　　达磨对武帝卖宝。遇着瞎波斯。古人道。一铺功德。早已成就了也。意作么生。

　　非色身名色身非诸相名诸相

　　前总说身相。此别说身相。傅大士谓。诸相具足。应物万般。即法身相也。山花开似锦。涧水湛如蓝。请问是坚固色身。是清净法身。

　　无法可说是名说法

　　杜口毗耶。掩室摩竭。从来不喜弄两片皮。然虽如此。水鸟树林未免走漏个消息。累他洞山老子。开眼着贼。奈何奈何。

　　慧命须菩提

　　从来只是须菩提。无端上他一个徽号涂污了也。当时天女相逢。将他舍利弗捏住鼻孔。变作五漏之躯。却是为何。空生空生。瓮中不怕走却鳖了。

　　尔时慧命须菩提(至)非众生是名众生

　　此段非秦译也。唐穆宗时。长安僧灵幽感梦。入冥至钟离寺。石壁上摹入贯华之义。续耶绝耶。且道众生非众生是何意旨。可是了念即定无有起处。度尽无量众生么。说道理尽得卒恐未在。良久云。三脚驴子弄蹄行。毕竟唤做什么。

　　佛得阿耨多罗三藐三菩提为无所得耶佛言如是如是

　　夹山辞船子。频频回顾。子云。汝疑别有耶。于是覆舟入水。永觉诣曹溪。一宿投契。祖云。如是如是。祖之与佛宁有两耶。万古碧潭空界月。再三捞漉始应知。空生空生。也少不得这一问。

　　是法平等无有高下

　　三世诸佛不知有。黧奴白牯却知有。莫不是平高就下么。古人道。但高处高平。低处低平。莫动他分毫许。大品经云。须菩提白佛言。是法平等。为是有为。为是无为。佛言。非有为法。非无为法。何以故。离有为法。无为法不可得。离无为法。有为法不可得。须菩提。是有为性无为性。是二法不合不散。此之谓也。

　　修一切善法善法非善法是名善法

　　修证即不无。污染即不得。不思善不思恶。明上座本来面目。你诸人还认取么。

　　凡夫非凡夫是名凡夫

　　庞居士云。不是圣人了事凡夫。凡夫若会即是圣人。圣人若知即是凡夫。且道那个说得是。又云。此语具一理二义。理又如何。义又如何。试别白看。

　　转轮圣王即是如来

　　现意天子得首楞严三昧。即现神力。变普在会。皆作转轮圣王。三十二相及诸眷属七宝围绕。如释迦佛。等无有异。这里合有一问。转轮圣王居金轮位。是二地菩萨。以福德力具三十二相不足疑矣。且道在会诸大众以何福德。尽变转轮圣王。具足如来三十二相。真耶幻耶。当知如来亦复尔尔。

　　若以色见我以音声求我是人行邪道不能见如来

　　忠国师问僧。南方知识以何法示人。僧云。祗道一朝风火散。如蛇蜕皮。如龙换骨。本尔真性宛然无坏。忠云。南方知识说法。半生半灭。僧云。和尚此间说何法。忠云。此间身心一如。身外无余。僧云。和尚何得将幻泡之身同于法体。忠云。你为什么入于邪道。僧云。什么处是某甲入于邪道。忠云。不见道。若以色见我。以音声求我。是人行邪道。不能见如来么。宗镜录引马祖示徒云。灵光独照。物类不拘。巍巍堂堂。三界独步。何必身长丈六。紫磨金辉。顶佩圆光。舌相长广。若以色见我。是人行邪道。万松秀示众云。不断声色。是随处堕。声求色见不见如来。还有就路还家的么。乃举云门观音买胡饼话。云门云。闻声悟道。见色明心。观世音菩萨将钱来买胡饼。却是馒头。这烂葛藤。被他一班老古椎。尽情说了也。毕竟作么生。聻。色不是色。声不自声。蚊子上铁牛。无你下口处。

　　于法不说断灭相

　　僧问洞山。寒暑到来时如何回避。山云。何不向无寒暑处去。僧云。如何是无寒暑处。山云。寒时寒杀阇黎。热时热杀阇黎。明中暗。暗中明。回互法门。于法不说断灭相。是果然耶。

　　无我得成于忍

　　前云通达无我法者。说名真是菩萨。好音不惜频频举。且道如何是无我得成于忍。聻。石巩提一张弓见马祖。祖曰。一箭射多少。巩曰。射一个。巩问祖。一箭射多少。祖曰。射一群。祖又曰。何不自射。巩曰。若教某甲自射。直得无下手处。乃依祖得度。石巩固其人哉。

　　菩萨所作福德不应贪着

　　凡夫贪着。菩萨不应贪着。黄金为地。琉璃为台。七宝行列。是贪着否。足指按地。宝树庄严。才摄神足。忽然不见。可容你贪着得么。乾闼婆城迷麻了多少人眼孔。

　　如来者无所从来亦无所去

　　唐中宗遣内侍薛简。往召六祖。简问祖可坐禅否。祖曰。若见如来若坐若卧。是行邪道。维摩诘云。若来已更不来。去者无所至。肇论引放光般若云。佛如虚空。无去无来。应缘而现。无有方所。大般若云。如来真如无来无去。善现真如亦无来无去。如来真如无真如性。亦无不真如性。善现真如亦复如是。咦。饲费了也。

　　一合相即非一合相是名一合相

　　石屋云。一合相即非一合相。明月芦花没处寻。想伊只在秋江上。注指不少。璎珞经云。我今有十四亿大众。以金刚口说决定义。我昔法会有一亿八千无诟大士。达一性原。顿觉无二。一切诸法皆一合相。从法会出。各于十方说此璎珞。大众一合相者。即是不可说。且道又说个甚么来。有眼无耳朵。六月火边坐。

　　如是知如是见如是信解不生法相法相非法相是名法相

　　沿流不止事如何。真照无边说似他。离相离名人不禀。吹毛用了急须磨。唤甚么是法。唤甚么是相。火炉里拈取一茎眉毛得么。昔人破句读楞严。谓知见立。知即无明本。知见亡。见斯即涅槃。且道知见亡却的人。莫不无知同于木石么。不见道。如是知。如是见。如是住。如是降。作如是观。如是如是。

　　不取于相如如不动

　　南泉云。唤作如如。早是变了也。洞山过水偈云。切忌从他觅。迢迢与我疏。我今独自往。处处得逢渠。渠今不是我。我今正是渠。应须恁么会。方得契如如。渠不是我。我正是渠。且又作么生会。你诸人趁口说如理如事。动着了也。

　　如梦幻泡影如露亦如电

　　净名云。不住有为。不尽无为。有为无为是一是二。圆通善国师举陆亘牡丹花话已。乃竖起拂子云。一切有为法。如梦幻泡影。圆通圆通。为他王老师披枷带锁。着甚来由。又教中道。虚妄见颠倒起不得久立。从业缘生念念不住即且置。有如弥勒在楼阁中弹指。向善财言。是诸法性。如梦如幻。如影如像。悉不成就。又作么生。魏译云。一切有为法。如星翳灯幻。露泡梦电云。应云一切无为法。如梦幻泡影。如露亦如电。直待当来问取弥勒。

　　金刚别传(终)
卍新纂续藏经第 37 册 No. 0674 阅经十二种


　　金刚小引

　　禾中古资圣寺为盐官安国师道场。俍亭和尚重来继席。国师尝云。虚空为鼓。须弥为椎。甚么人打得。俍亭和尚则岂非其人哉。海内向慕翘勤非一日矣。夏五之月大周直叩座前饱聆禅悦。真炎暑中一帙清凉散也。别后挂帆而北。好一柄犀牛扇子直扇清风过于虎阜。快甚快甚。至读所为金刚妙义。则横说竖说。权说实说。七纵八横。翻天倒地。无所不说。究未尝说。空生云。未曾得闻如是之经。大周亦云。未曾得闻如是之说也。因合掌恭敬而为之引。

　　云栖弟子大周拜题

　　No. 674-9 云溪俍亭挺和尚拈金刚经五十三则

　　枯宅居士　杨师益　编

　　敷座而坐

　　拈云。当时忽有人。大展坐具。作礼三拜。拂袖便行。也许他具一只眼。或喝散大众。掀倒绳床。也许他具一只眼。或将老瞿昙一脚蹋翻。说老老大大。作这般行径。也许他具一只眼。

　　云何应住云何降伏其心

　　拈云。空生空生。呓语作么。好与一顿痛棒。趁出在三门外。不许相见。或者有个入头。也不见得。善哉善哉。教坏人家男女。

　　应如是住如是降伏其心

　　拈云。空生空生。错过一机了也。当时若举起便荐。呵呵大笑一场说。原来佛法无多子。岂不通身庆快。不唧𠺕汉。更疑他三十年。

　　我皆令入无余涅槃而灭度之

　　拈云。老瞿昙口门尚窄。也只说得一半。狗子便成佛也。香台又作么生。

　　菩萨但应如所教住

　　拈云。切忌动着。动着三十棒。

　　若见诸相非相即见如来

　　拈云。法眼云。诸相非相即不见如来。天童云。一个说如来禅。一个说祖师禅。会得甚奇特。不会也相许。且道会得的也便罢了。不会的却怎生相许。聻。不见道。见怪不怪。其怪自败。

　　法尚应舍何况非法

　　拈云。火炉里拈取一茎眉毛得么。呀呀堕了也。

　　如来得阿耨多罗三藐三菩提耶如来有所说法耶

　　拈云。当时空生只合拍手归众。

　　所谓佛法者即非佛法

　　拈云。绵州附子益州姜。

　　实无有法名阿罗汉

　　拈云。切忌坐在无事甲里。

　　于法实无所得

　　拈云。情知情知。

　　应无所住而生其心

　　拈云。有者道石女起舞。木人兴歌。道得十分。谛当了也。住住住。莫将个现成句子。错理会他。

　　恒河沙

　　拈云。好世尊撒泥撒沙。迷昧人家眼目。

　　随说是经

　　拈云。古人云。咳嗽掉臂无非佛事。莫不是随说是经么。知解宗徒未免依文解义了也。

　　非般若波罗蜜名般若波罗蜜

　　拈云。爪篱木杓与我安放一边。

　　如来无所说

　　拈云。老瞿昙直得一时口哑。

　　微尘非微尘世界非世界

　　拈云。且莫向鬼窟里作活计。

　　三十二相即是非相是名三十二相

　　拈云。一棒打杀与狗子吃了也。当时如来性命却在别人手里。

　　离一切诸相即名诸佛

　　拈云。如何是诸佛出身处。东山水上行。老韶阳指东话西。扭坏他人鼻孔。

　　此法无实无虚

　　拈云。八角磨盘空里走。错错错。话堕了也。

　　在在处处若有此经

　　拈云。莫眼花好。

　　为人轻贱

　　拈云。太尊贵生。

　　算数譬喻所不能及

　　拈云。前三三。后三三。毕竟是多少。

　　果报不可思议

　　拈云。灯笼缘壁上。天台与他寒山竹筒拾得笤帚。一时向摩耶夫人腹中。现身作佛去也。还有人信得及么。若信不及。三十棒自领出去。若信得及。三十棒自领出去。

　　云何应住云何降伏其心

　　拈云。当时好与一喝。待他耳聋三日。别作商量也。不致婆婆和和。说个不了。

　　当生如是心

　　拈云。五台山上云蒸饭。十字街前狗矢天。刹竿头上煎䭔子。三个猢狲夜簸钱。说即尽说。恐太煞了也。

　　灭度无量众生实无众生得灭度者

　　拈云。如何是行鸟道。不逢一人。又说不行鸟道。且道行的是。不行的是。

　　实无有法发阿耨多罗三藐三菩提心者

　　拈云。树倒藤枯句。归何处了也。住住住。且与我觅取钵盂柄来。

　　实无有法得阿耨多罗三藐三菩提

　　拈云。落空亡的外道请过一边。且莫唤钟作瓮。

　　如来者即诸法如义

　　拈云。唤作如如。早是变了也。王老师通身负堕。口巴巴道。向异类中行。

　　一切法皆是佛法

　　拈云。云门乾矢橛。洞山麻三斤。莫便是这个道理么。咄。错会不少。

　　非大身是名大身

　　拈云。头长三寸。颈长一尺。毕竟是甚么人。唤取来。我要与他相见。

　　实无有法名为菩萨

　　拈云。金果朝来猿摘去。玉花晚后凤衔归。道伴交肩。这里莫错认好。

　　诸心非心是名为心

　　拈云。有者道刹竿头上仰莲心。分明是这个也。且道你面皮厚多少。

　　过去心不可得现在心不可得未来心不可得

　　拈云。周金刚好不丈夫。被他老婆一问。直得口哑。若是个皮里有血的。何不与他饼子一担打翻。

　　福德无故得福德多

　　拈云。真园头作许多痴福。着甚来由。好与他念法华一齐趁出。免得后人说胜说负。

　　色身非色身诸相非诸相

　　拈云。金香炉下铁昆仑。这里作何分别。

　　若人言如来有所说法即为谤佛

　　拈云。掩耳盗铃汉。

　　说法者无法可说

　　拈云。聋人争得闻。

　　佛得阿耨多罗为无所得耶

　　拈云。当时翻转面皮。痛与一顿。尽教扶起沙盆。

　　如是如是乃至无有少法可得

　　拈云。东瓜直儱侗。

　　是法平等无有高下

　　拈云。切忌颟顸。

　　修一切善法

　　拈云。涂污了也。

　　即非善法是名善法

　　拈云。牛头出马头回。

　　乃至算数譬喻所不能及

　　拈云。撮空谩语。

　　凡夫非凡夫

　　拈云。李顺王小二乌有先生无是公。一齐向水牯牛队中。打杀了三世诸佛也。惟有谢三郎不在其内。

　　若以色见我以音声求我是人行邪道不能见如来

　　拈云。切忌当面错过。

　　于法不说断灭相

　　拈云。此事不得孤滞。然虽枯木糁花。要且眼中着屑了也。阇黎阇黎放过着。

　　菩萨不受福德

　　拈云。虽则贫无立锥。只恐富嫌千口。善现善现。且与我拈取华房百宝来。

　　无所从来亦无所去

　　拈云。钉钉着悬挂着。

　　一合相非一合相是名一合相

　　拈云。江南三月鹧鸪啼。算来只在秋江上。且道古人语有差别没差别。聻。

　　如是知如是见如是信解不生法相

　　拈云。大家吹灭火。一路暗中行。饶你投明到来。也须三十拄杖。

　　一切有为法如梦幻泡影如露亦如电应作如是观

　　拈云。牡丹花且置。即如柏树子又作么生。无为法有为法变作两个热铁丸儿。一时穿向金刚鼻孔里去也。具眼人惺惺着。

　　拈金刚经五十三则(终)
卍新纂续藏经第 37 册 No. 0674 阅经十二种


　　云溪俍亭和尚说心经小序

　　达磨西来以楞伽心宗二语为印。维心之为宗旨旨也。心经以心标名。仅无挂碍之文一见余俱言空不言心。维空之为心体也。教中人空法空空空等多言空。宗门即心非心诸话。又言心不言空。多言空者。恐人见心不见空。也言心不言空者。恐人或心外求空也。是岂有宗教之殊乎哉。俍师兹说心经于标悉文义外。逐节以宗门公案话。指证此说大行。使人读是经者。无一语不可作话头参究也。非惟此经。诸经尽然。言心言空可。言心不言空言空不言心可。心与空俱不言可。举三藏十二部统归宗旨无。教相可别。因文入悟者。世不知当几人。俍师之功未易量也。

　　康熙八年冬仲携李法弟王庭顿首题

　　No. 674-10 心经句义

　　云栖后学　净挺　着

　　王　庭言远　陈之遵靖庵　同阅

　　般若波罗蜜多心经

　　般若翻智慧。波罗蜜多翻彼岸到。五时说教。般若在第四时。所谓熟酥也。说般若四处。一灵鹫山。二给孤独园。三他化天宫。四竹林园白露池。般若经十部。大般若部六百卷。此为某心。犹楞严蜜部以多罗吽泮等语为陀罗尼心耳。六波罗蜜般若最胜。经者。修多罗也。僧问智门。如何是般若体。门云。蚌含明月。如何是般若用。门云。玉兔怀胎。是波罗蜜。不是波罗蜜聻。参。

　　观自在菩萨。

　　菩提萨埵。谓觉有情也。过去正法明如来。现前观世音菩萨。三十二应身。十四无畏法。初于闻中入流忘所。闻所闻尽。觉所觉空。得无量三昧。若将耳听终难会。眼里闻声便得知。称观世音明六根互用耳。将钱来买胡饼。却是馒头。又作么生。且道自在否。

　　行深般若波罗蜜多。

　　香象渡河。非兔马迹。譬如入水。乃见长人。般若是甚深智。行般若是甚深行。举足动步。般若现前。儒者所谓知行合一也。檀波罗蜜。尸波罗蜜。羼提波罗蜜。毗离耶波罗蜜。禅那波罗蜜。乃至行波罗蜜。愿波罗蜜。方便波罗蜜。智波罗蜜。都收归在般若波罗蜜。如何行。聻。说得一丈。不如行得一尺。说得一尺。不如行得一寸。

　　时。

　　时节若至。其理自彰。

　　照见五蕴皆空。

　　色受想行识。谓之五蕴。五蕴山头一段空。道尽了也。如镜现像。谓之照圆。明了知见犹离见。前阴后阴空。中阴亦空。三际断者。五蕴悉空。比琉璃瓶内外明彻。幻师作幻人。无有识神。现男女相。师子尊者遇罽宾国王。已得蕴空。一场好看。且问罽宾国王是作家。不是作家。

　　度一切苦厄。

　　忧愁怨恼为苦。疾病灾难为厄。本体无情。都忘逆顺。代一切众生。受诸苦厄。度一切众生。离诸苦厄。在地狱中。有三禅天乐。汝还甘么。苟或不甘。把髻投衙。莫谓不道。

　　舍利子。

　　般若部中鹙子当机。以智慧第一故。仰山香严过于鹙子是否。

　　色不异空。

　　若取是色。云何非空。何以故。色无自性故。

　　空不异色。

　　当体本空。何妨现色。彼太虚空不碍群相所发挥故。

　　色即是空。

　　色即是空。非色灭空。白水云。色不自色。唤甚么作色。

　　空即是色。

　　若执是空。空还成色。色空本际。无二无余。

　　受想行识亦复如是。

　　色是外阴。受想行识是内阴。蕴结之初由内渐及。消融之次自外旋除。坚凝妄想为劫浊。虚明妄想为见浊。融通妄想为烦恼浊。幽隐妄想为众生浊。颠倒妄想为命浊。由颠倒故有迁流。由迁流故生烦恼。由烦恼故成领纳。由领纳故为劫波。增劫灭劫。长劫短劫。种种不实。尽同虚空。彼质碍相尚如是矣。况其余耶。受想行识从无体性。虚空变灭。虚空往来。若留滞者。正如以手摩撮虚空。无有是处。

　　舍利子。

　　频呼小玉。

　　是诸法空相。

　　非有相。非无相。非非有非无相。非亦有亦无相。是诸法空相。声闻辟支佛祇证人空。不证法空。法无有法。法法非法。一法该一切法。故名诸法。诸法不相知。诸法不相到。

　　不生不灭。

　　生灭以体言。从无有生。云何得灭。有为是生灭法。无为是不生灭法。生灭灭已。寂灭现前。白云终日倚。青山总不知。两个泥牛斗入海。直至如今没消息。

　　不垢不净。

　　垢净以土言。娑婆是垢。极乐是净。足指按他。现前西方。谁垢谁净。纯清绝点。似镜常明。未免真常流注也。打破镜来这里说净。并不得。

　　不增不减。

　　增减以时言。以数言。增至八万四千岁。减至十岁。增至阿僧祇劫阿僧祗刹。减至刹那一微尘许。老僧拄杖子还容你增减么。这竿竹恁般短。那竿竹恁般长。随分纳些些。一总增减不得。

　　是故空中无色。

　　火炉里择取一茎眉毛得么。直至虚空粉碎。大地平沉。青赤诸色一时不现。

　　无受想行识。

　　七地菩萨入受想灭定。受想不行。八地以还行无迁流。识情断矣。大千坏时无有不坏。不闻烂坏虚空。

　　无眼耳鼻舌身意。

　　五阴六入十二处十八界悉如来藏。眼等六根遂为六入。所见色与盲等。所闻声与聋等。乃至受诸法不分别。故云无也。还知无舌人解语。无手人行拳么。唤取穿云。木童问他消息。

　　无色声香味触法。

　　此明十二处也。色本殊质像。声原异苦乐。香味触法种种皆然。然此一一依根分布。到得和根倒断。不立纤尘。色不到眼。声不到耳。春眠不觉晓。处处闻啼鸟。夜来风雨声。花落知多少。色声外一段威仪。非其人不易语也。

　　无眼界乃至无意识界。

　　此明十八界也。眼耳鼻舌身意是六根界。色声香味触法是六尘界。根尘相对。于中识生。眼识界乃至意识界。是六识界生酥。言八识熟酥。但言六识。此不言八识者。法味异故。五识皆带质境。六识兼独影境。骑虎入蚁穴。是意识界。非前种种识界。儒者谓意之所在即为物。是意识界也。十八界空。十八界都离想相。三脚驴子弄蹄行。脱彀乌龟缘壁走。还在界内聻。还在界外聻。

　　无无明亦无无明尽乃至无老死亦无老死尽。

　　为缘觉人说十二因缘法。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲非恼。无明灭则行灭。乃至生灭则老死灭。尽即灭也。约三世因果说。无明与行是过去因。识及于受是现在果。爱取兼有是现在因。生缘老死是未来果。约一世说。则无明乃至老死。六根门头一齐并现。究竟一境一念。展转相成。一刹那间靡不毕受。经云。随事贪欲。与心共生。心是识。事是行。于行迷惑是无明。与无明及心共生是名色。名色增长是六处。六处三分合为触。触共生是受。受无厌足是爱。爱摄不舍是取。彼诸有支生是有。有所起名生。生熟为老。老坏为死。三世耶。一世耶。诸经说十二因缘者最多。兹不繁引。知么知么。此事如击竹相似。一节破则节节破矣。正恁么时。多生习气历劫无明一时断坏。有什么生缘老死碍绊得他。香严一击忘知。水潦被马祖一踏踏倒。起来呵呵大笑。死生路上何等逍遥。说缘觉法。即不中也。

　　无苦集灭道。

　　为声闻人说四谛法。知苦断集。证灭修道。阿含等部舌敝耳聋。今日乃知着敝垢衣。执持粪器。是方便力非诚谛语。尚无有乐。云何有苦。无有系离。云何积集。无有去来。云何坏灭。五根五力七觉支分八圣道分。三十七品助道之法。都为剩义矣。如何是道。见通车马。如何是道。十字街头休斫额。呀。错过了也。

　　无智亦无得。

　　为诸菩萨。说六度万行法。六度以智为本。智波罗蜜般若波罗蜜如镜发光。非一非异。以有所得心。说有所得法。是名为得。若菩提者则无所得。经云。无有智慧。于中毕竟无得。又云。若无所得则无取舍。又云。无所得而得。老僧忘前失后去也。百不知。百不会。门前石敢当少分相应。逢人不得错举。

　　以无所得故。

　　实无有法得阿耨多罗三藐三菩提者。说甚有所得耶。达摩老子踏空而来。踏空而去。药山在石头处。如蚊子上铁牛。以无所得故。

　　菩提萨埵。

　　实无有法名为菩萨。菩提萨埵但假名称。如来说为真是菩萨。

　　依般若波罗蜜多故心无挂碍。

　　小智不及大智。小年不及大年。菩萨智如来智。是有分别耶。无分别耶。有挂碍心。有无挂碍心。肉团心。缘虑心。集起心。坚实心。是挂碍心。广大心。甚深心。方便心。坚固心。无间心。折伏心。善巧心。不二心。无碍心。圆明心。是无挂碍心。不著有亦不着无。故无挂碍。虚空安汝心内。犹如片云点太清里。我自觅心。了不可得。于义云何。

　　无挂碍故无有恐怖。

　　忧惧为恐。惊惧为怖。境未至则怀恐。境已至则生怖。心无所著。如云行月驶。虚舟飘瓦。花鸟逢木人。木人见花鸟。得无畏法。常善胜敌。是真师子。

　　远离颠倒梦想。

　　我今不知。何者为正。何者为倒。是名颠倒。梦升兜率。梦游华胥。此谓为梦。足先朘软。口中液生。此谓为想。颠倒梦想俱无有根。无始积习为所缘故。今既远离。离幻即觉矣。住住住。潘郎倒骑驴即不问。还我无梦无想时主人公来。

　　究竟涅槃。

　　涅槃有异。彼诸外道或谓火灭风止是为涅槃。或谓性。或谓非性。或谓知性非性而作涅槃或见有觉与涅槃差别而作涅槃。总二十三种。非为究竟。小乘涅槃断烦恼障。未断所知障。离分段生死。未离变易生死。非为究竟。大乘涅槃四住地烦恼已尽。五住地烦恼未尽。非为究竟。自性清净涅槃。半是凡夫。半是圣人。非为究竟。此菩萨究竟涅槃。直至等妙二觉。入无余涅槃。不尽有为。不住无为。涅槃生死自在游行。方得名为彼岸到也。还有一说。十方薄伽梵。一路涅槃门。乾峰云门二俱不了。毕竟如何。以柱杖一时赶散。

　　三世诸佛。

　　三世诸佛在火𦦨里转大法轮。被他白牯黧奴一时推倒。且问白牯黧奴为甚么却知有。三世诸佛为甚么却不知有。聻试辨别看。

　　依般若波罗蜜多故得阿耨多罗三藐三菩提。

　　世尊成等正觉。龙女成等正觉。广额屠儿成等正觉。五百弟子成等正觉。一切众生成等正觉。乃至山河大地情与无情成等正觉。是有差别么。若无差别。为甚么黄面瞿昙指天指地。夸口道天上天下唯我独尊。是个什么道理。

　　故知般若波罗蜜多是大神咒是大明咒是无上咒是无等等咒。

　　修多罗是显义。陀罗尼是密义。显故华梵合诠。密故但用梵语。婆婆和和。有句无句。华耶梵耶。般若不翻。非有智非无智。非解脱非法身。波罗蜜不翻。不此岸不彼岸。不此岸住。不彼岸住。不中道住。显耶密耶。知之者鲜矣。风神雷神。水神火神。林神地神。未为大神。日明月明灯明未为大明。空处最上。识处最上。无所有处最上。非想非非想处最上。未为无上。一微尘等。众微尘等。须弥等。芥子等。无边刹海等。十世古今等。佛菩萨等。众生等。未为无等等。是大神咒。是大明咒。是无上咒。是无等等咒。华严会上说个阿字法门。这里不消重举。

　　能除一切苦。

　　苦苦坏苦行苦。是为三苦。生老病死苦。求不得苦。怨憎会苦。爱别离苦。五阴炽盛苦。是为八苦。大末虫处处能缘。惟不能缘于火𦦨之上。烦恼处处着。惟不能著于般若之上。般若现前如火消冰。一切坏灭。有何不除断耶。云门普玄。沙虎禾山。好打鼓。良久云。太乙救苦。

　　真实不虚。

　　惟此一事实。余二即非真。真语者实语者。此法无实无虚。于是中无实无虚。谛听谛听。良久云。眉毛堕也。

　　故说般若波罗蜜多咒即说咒曰揭谛揭谛波罗揭谛波罗僧揭谛菩提萨摩诃。

　　揭以显示为义。谛以诚实为义。华梵合也。波罗即彼岸到也。僧者和合。菩提萨者觉也。摩诃大也。意义可了。乃弹指一下云。专伸回回。

　　心经句义(终)
卍新纂续藏经第 37 册 No. 0674 阅经十二种


　　No. 674-11 法华悬谭

　　古法华山僧伽　净挺　着

　　皋亭鹤山道人王益朋　始宁且庵禅者顾豹文　阅

　　问。莲华未出水时如何。答云莲华。问。出水后如何。答云荷叶。于此会得。则袭袭香风凉生殿角。吹去萎花更雨新者。一刹那间说法已毕。可笑他黄面老子费尽许多神力。说法华经。文殊牵犁。普贤拽耙。驾着一匹大白牛。引动他许多天子天女。情与无情。人非人等。听得耳热。看得眼花。一家有事百家忙。大乐说菩萨。智积菩萨。药王菩萨。药上菩萨。弥勒菩萨。勇施菩萨。得大势菩萨。宿王华菩萨。上行意菩萨。庄严王菩萨。无尽意菩萨。观世音菩萨。华德菩萨。或有说或无说。拖拖扯扯。扶起破沙盆。于其中间。喜得不曾说着一字。且道如何是法华经。若说四谛法。寻常为声闻人说过的。非法华经。若说十二因缘法。寻常为辟支人说过的。非法华经。若说六波罗蜜法。寻常为菩萨说。说了又说。亦非法华经。若谓眉间白毫放光。顶髻放光。现广长舌相上至梵天。是说法华经。寻常舍卫国里。白鹭池边。时时出现也。是除夜旧门神。一总没交涉。若谓入于三昧嘿然不动。止止不说。是说法华经。这个越发。是摩竭国中现成圈缋。有甚希奇。恁般卖弄。是了是了。佛不云乎。如优昙华时一现耳。世尊不起于座。天雨曼陀罗华曼殊沙华。说法华经已竟也未必然。须菩提宴坐。帝释雨华。此土华林园中天雨金屑宝花。不闻是说法华三昧。这不是。那不是。毕竟如何是法华经。呀呀呀。错过了也。去年今日此门中。人面花华相映红。人面不知何处去。桃花依旧笑春风。耆阇崛山好个消息。说无量义经。入无量义处三昧。此世界他世界。今世界古世界。搅做一块。混做一团。不消雨华。不消放光。人人鼻孔朝天。个个脚跟着地。尽大地一切众生一时授记作佛了也。乃往古世妙音菩萨得妙幢相三昧。法华三昧。净德三昧。宿王华三昧。无缘三昧。智印三昧。解一切众生语言三昧。集一切功德三昧。清净三昧。神通游戏三昧。慧炬三昧。庄严王三昧。净光明三昧。净藏三昧。不共三昧。日旋三昧。总不出此无量义三昧。当尔之时。文殊师利法王子斩关而入。掀倒禅床。喝散大众。马祖升堂。百丈卷席。不为分外。待他老瞿昙妆模做样。放出一道白光。射东方小小国土。撒泥撒砂。堪作甚么。十方齐击鼓。十处一时闻。何不放他百千万亿宝光。射遍百千万亿尘沙诸国。可可的射到东方。堪作甚么。诸仁者莫眼花么。曼殊童子随邪逐恶。说许多般屋里。贩扬州赤土涂牛你。妙光菩萨七佛之师。果然果然。争奈瞿昙面前出一个女子定不得。日面佛月面佛日月灯明佛。都在他老瞿昙面门出入。乃至百千万亿文殊。在在处处。遍满恒河。唤那一个作曼殊童子。然灯老古锥。也在他家屋檐头下过来。如法王子受灌顶位。八王子十六王子历历分明。洞山五位王子煞有来由。从这里去。知么知么。如来为一大事因缘出现于世。开示悟入佛之知见。种种方便譬喻言辞而为说法。第一希有甚深难信之法。惟佛与佛乃能证知。增上慢人不堪任受。五千退席。退亦宜矣。长老舍利弗抖擞精神。承当个事。取钵袋来。取火来。瞎驴灭却。若是个皮里有血的。决定不入这个保社。争奈他智如鹙子。忍俊不禁。大踏步向前道。今日乃知真是佛子从佛口生。从法化生。头上宝华冠是脱不去的了。十大弟子。舍利弗智慧第一。迦叶头陀第一。须菩提解空第一。目连神通第一。迦旃延论义第一。满慈说法第一。阿难多闻第一。罗睺罗密行第一。一总成就了也。惟有优波离阿那律。不在其内。总而论之舍利弗等是化生王子。文殊师利法王子等是诞生王子。然灯佛等八王子阿閦佛等十六王子是内生王子。五百罗汉学无学人是朝生末生王子。分内绍外绍。别臣种王种。不足疑矣。惟一乘法。分别说三。有顿有渐。缘立宗趣。是一是二。雪山产大白牛。食其粪秽。能已诸疾。车若不行。打车即是。打牛即是。三界无安犹如火宅。出火宅坐安车。大丙为御。七圣同途。朝发昆仑。夕游天门。庄周屈平莫谓不道。如来等慈视诸众生。正犹一父之子。有大家业。须付其人。挂敝由来显妙传。粪扫堆头。𥗋𥗋实事。当日饮光尊者在百万人天中破颜微笑。正法眼藏涅槃妙心。已将彻过一边。家丑外扬。又是重新提起。龙王一味普雨所润。不同文殊令善财采药。信手拈来。总只一相一味之法。传金栏袈裟外。倒却门前刹竿。从此祖祢不了。冤有头。债有主。十六王子。一名阿閦。二名须弥顶。一名师子音。二名师子相。一名虚空住。二名常灭。一名帝相。二名梵相。一名阿弥陀。二名度一切世间苦恼。一名多摩罗䟦旃檀香神通。二名须弥相。一名云自在。二名云自在王。一名坏一切世间怖畏。二名释迦牟尼。八元八恺彼彼同时。这黄面瞿昙那里是什么。净饭王家悉达太子。大通智胜佛多年老古锥。原来是个不唧𠺕汉。一佛出世。二佛升天。坐久成劳。瞌睡还不曾醒。一叶落天下秋。雷光石火转个身来。受他无央数释梵天王请说法要。嘿然者久之。情知这老汉也道不得。及乎一五一十。向人天众前。应个时节。依旧是赵钱孙李周吴郑王。四谛十二因缘。声闻辟支佛法。我道你有多少奇特。原来原来。有口只堪挂壁。被人拶着。鼓粥饭气。转见不堪。他于法一切不受的人。略有些子衲僧气概。休休休。请过一边。推爷向里头去。见么见么。他这十六个不孝阐提之子。一哮吼时。祖父俱尽。转轮圣王妙德尊。寰宇高明朗太虚。不是小可的也。只得忍气吞声。同他一班。没意智的人。眼睁睁好看。古人道。同时不识祖。这里还理会得么。他宝镜三昧分明道。个子顺于父。又道是宝镜堂前转身就父。为甚么日月灯明佛口如匾担。大通智胜佛手似擂椎。都让他八王子十六王子出向人前之乎者也。不见道。还乡尽属儿孙事。祖父从来不出门。譬如王子能成一国之事。法尔如然。不可强也。才到化城。未为宝所。波罗蜜波罗蜜。过一程又一程。那边更那边。未是到家田地。如何是到家田地。聻。客舍并州已十霜。归心日夜忆咸阳。无端更渡桑干水。却望并州是故乡。辛辛苦苦。五百阿罗汉。二千学无学人。齿落发白。断送了一生也。指望个出头日子。罢罢将错就错。一总发付了。他牟尼珠人不识。如来藏里亲收得。赵州道。佛之一字吾不喜闻。又道。有佛处不得住。无佛处急走过。三千里外逢人不得错举。摘杨花摘杨华。且作么生。聻。迦叶传阿难。阿难传商那和修。如是乃至优波鞠多提多迦弥遮迦马鸣龙树。西天四七。东土二三。和他天台贤首一班义学禅和。一个大帽子一齐都𦋐下了。善男子善女人。一针一草。一色一香。礼拜供养。念佛行持。一入其中。自然开悟。譬之凿井渐入渐深。佛言诚实不欺汝也。虚空讲经。无情说法。有多宝塔从地涌出。赞言善哉善哉。急着眼看。有者道。石言于晋。神降于莘。祸事祸事。还谛当么。雀离浮图今现在。佛灭度后。八万四千舍利。造八万四千塔。一一舍利。一一全身。佛身充满于恒沙。在在处处筑着磕着。且往古世劫灰飞尽。这多宝佛又不知在。威音王已前。威音王已后。龙龙钟钟。半死半活。六根不具。七识不全。走向人前讨甚么碗。如今人只解道三身一身。释迦佛是报身佛。多宝佛是法身佛。他方百千万亿是化身佛。说此大乘经典。三身普会异口同宣。现前大众涌入虚空得未曾有。莫错莫错。眉横鼻直。鹄曰乌玄。文殊是文殊。文喜是文喜。毗目仙人执善财手。即自见身遍满虚空。及乎放手。原在本处。孙行者者行孙。老瞿昙使个障眼法儿。哄弄人家男女。具不要采他。只这蓝蓝缕缕。多宝老冻侬。也是个魂不散的死汉。然虽如此。渠不是我。我正是渠。倩女离魂。毕竟那个是真那个是假。若人识得。只消道个勘破了也。此土丘陵坑坎荆棘瓦砾。原来是黄金七宝所成。我道珊瑚琉璃真珠玛瑙。正是坑坎丘陵荆棘瓦砾。有两样么。有利无利不离行市。老瞿昙却也知非。且退身在宝塔中。道个老僧罪过。贫儿思旧债。猛可的想。着他恶友。太子多生。历劫把髻投衙。却也全得他力。龙象蹴踏非驴所堪。全得他力。咬牙封雍齿。泣涕斩丁公。他提婆达多。洒洒落落。好个丈夫。争肯受伊。囊藏被盖。待世尊入地狱。我乃出地狱。几乎错唤你做魔王。男儿自有冲天志。不向他人行处行。切忌切忌。他龙女八岁。竟往南方世界成等正觉。且道承谁恩力。老瞿昙好不耐烦。终日口巴巴的。授记作佛。待未来世。待未来世有甚了期。这小妮子。独步大方。如壮士展臂。不藉他力。曼殊童子因风吹火。借婆衫子拜婆年也。只解看舍利弗。舍利弗当日毗耶会里遇月上女。失却一机。如今又来纳些败缺。灵照一个篮子。从他尸陀林中七贤女处传授将来。与伊凌行婆俞道婆烧庵婆子偷笋婆子台山婆子鄂渚婆子。一类倚草附木之魂。成群逐队走也。若到老僧手中。和他八岁小女儿。在无垢世界唤将转来。贬向铁围山去。他波阇波提比丘尼耶输比丘尼看得眼热。思量夺市抢行。释迦老子硬如生铁。软似绵团。便不违所请。莫不是虚妄授记么。见道容易。守道难。道人行处如火消冰。卒难近傍。不是与人难共住。大都缁素要分明。除二时粥饭外。是杂用心。于法不得放逸。不戏论说法。平等说法。不多说法。方便随宜说法。誓不为小乘人说法。四十九年不说一法。如髻中珠不妄授人。如来为一大事因缘出现于世。时节若至。其理自彰。现前异类诸众生等。胡张三。黑李四。东村王大姐。间壁小二哥。十字街头廖胡子。和他灯笼露柱凳子香台。壮丹花。木犀花。石敢当。痒和子。猫儿狗子。蚯蚓乌龟。𧏙螂蟭螟。乃至一丝一粟。一色一声。头头上显。物物上彰。三十二相八十种好。所在圆成。不移而具。如来应供正遍知明行足善逝世间解无上士调御丈夫天人师佛世尊。吾今为汝保任此事。终不虚也。快哉快哉。百千万亿诸菩萨等。在于娑婆世界之下虚空中住。今悉夹集。撞头磕额。是处产芳草。满街皆圣人。有甚疑惑。住住住。耆阇崛山在王舍城中。佛最后说法。将次涅槃。这年岁是有限的。屈指算来也。不多几日。动云五十小劫六十小劫。欺诳谁来。当初在木菩提树下。三七思维。开口便经尘劫。恐人不信。却道无边刹海。自他不隔于毫端。十世古今。始终不离于当念。如今从直供招。谓祗如半日。祗共弹指。这也罢了。却又道从生至生。我实不死。赵人栾大。燕人李少君。方士徐福。大言不惭。丫角女子白头儿。此则难信。乘白象降王宫。岂不是生。露双足出金棺。岂不是死。那知他云驶月运。舟行岸移。旋岚偃岳而不动。江河竞注而不流。日月丽天而不周。野马飘鼓而常静。东涌西没。舍身现身。如世良医。怜子失心。实未尝死而谓已死。移山门入佛殿。举芥子内须弥。三脚驴子弄蹄行。两个泥牛斗入海。钵里饭桶里水未为奇特。尽大地是一卷经。尽大地是一只眼。以如是眼。持如是经。出息不入众缘。入息不居阴界。常转如是经百千万亿卷。有么有么。财法二施等无差别。莫更向这里下得一转么。哑人解语。聋人解听。枯木里龙吟。髑髅里眼睛。论什么八百功德千二百功德。楞严会上也不较多。这里重来着楔。睦州问陈操尚书。见说尚书看法华经。经中道。治世语言资生产业皆与实相不相违背。且道非非想天几人堕位。只此一问。他陈操尚书目瞪口呆。还说什么六根清净。虽然虽然。我不敢轻于汝等。汝等诸人终当作佛。往昔劫中。然灯佛为王子时。我为常不轻菩萨。每向人作如是说。呀呀。话坠也。话堕也。舌头不在口里。出广长舌相。身诸毛孔放百宝光。如帝网珠。光光相入。翣时之间。十方世界通达无碍如一佛土。此土他方不容拣择。十方无壁落。四面亦无门。上至有顶。下至阿鼻。有多少隔碍。琉璃古殿照明月。三更不借夜明帘。诸人曾见么。众生界尽。众生名字悉空。都来总是菩萨了摩菩萨顶。授记说法。祗说这个法。于其中间。不一不异。尔时十方诸佛各还本土。天是天。地是地。山是山。水是水。你是你。我是我。大抵还他肌骨。好不搽红粉也。风流一期。佛事约莫成办了也。却有一段菩萨因缘。不曾说破。药王菩萨于往古世。得现一切色身三昧。烧身烧臂。供养如来。大死却活。无手人行拳。是和身拶入的一个样子。阿逸多阿逸多。号为求名。相去多少。如今还有恁般人么。无志之徒自甘退屈。南天台北五台。踏翻许多州县。向外寻求。蓦地归来。眉毛只在眼上。我此道场巍巍堂堂。文殊已擎香水去。普贤又负净瓶来。过去七佛与未来千佛在拂子拄杖头。过东过西。奔走听命。顶门上一道宝光。直射梵天。飞过威音那畔。重重无尽。主伴交参。他妙音菩萨分明向娑婆世界。按下云头。稽首作礼。三万二千师子之座。维摩丈室不迫不隘。何况于今。诸仁者莫自退屈。彼既丈夫。我亦尔尔。娑婆世界七宝庄严。摄入三千大千。十方诸佛一切国土。十六王子一时作佛。奔走辐辏。齐至娑婆。低头合掌。他黄面瞿昙口喃喃道。渭城朝雨邑轻尘。客舍青青柳色新。劝君更尽一杯酒。西出阳关无故人。我为法王。于法自在。这普现色身三昧。比比皆然。非菩萨非不菩萨。大众莫退屈好。华德菩萨。在过去云雷音王佛前。夙植德本。于今分身无数。遍十方刹。不可思议。观世音菩萨。过去正法明如来。其隐自在神足之力。亦分身无数。遍十方刹不可思议。或现辟支佛身。或现声闻身。乃至或现天龙夜叉乾闼婆阿修罗迦楼罗紧那罗摩睺罗伽人非人等身。头长三尺。颈阔二分。夜叉心菩萨面。木鸡啼午夜。刍狗吠天明。切莫正眼觑着。大事因缘一时了毕。如来寻常说法。即说陀罗尼谓为密部。使人受持。今日倒行。此令菩萨乃至诸天鬼神鬼子母。拨动琵琶。共歌一曲。见么见么。鸦之鸣鸣。鹊之唶唶。吽吽吽。咩咩咩。一齐演出。且道滞羸尪藤林荒禅子讶中眉垂。是密部不是密部。药王药上身上出水。身下出火。身下出水。身上出火。大中现小。小中现大。入地如水。履水如地。你诸人莫作奇特商量么。日月灯明佛。云自在王佛。娑罗树王佛。一佛二佛。三四五佛。直说到楼至如来。有甚么限。说得一丈。不如行得一尺。说得一尺。不如行得一寸。文殊智。普贤行。如车二轮。如鸟二翼。这普贤菩萨是少他不得的。东震旦国有人亲见普贤绾双髻持梵夹。法华会上普贤后来。乘六牙白象。说陀罗尼。毕竟普贤毛孔是多少大。尔时世尊与多宝佛。在宝塔中。同声唱言。久嘿斯要。不务速说。时多宝塔忽然不现。天山雪后海风寒。横笛偏吹行路难。碛里征人三十万。一时回首月中看。

　　法华悬谈(终)
卍新纂续藏经第 37 册 No. 0674 阅经十二种


　　涅槃末后句序

　　澐笃信佛。但不事参学。不持斋戒。不诵经典。更性懒识字。半生读论语一节大学两节中庸一章。至今犹未了。若十三经廿一史诸子文集。堆积几案。便[身*勾][身*勾]睡去。梦为胡蝶。不知其所之。自信与书卷无缘。每闻禅家不立语言文字。心窃慕之。间读心经坛经则色喜。以其简而易尽。若楞严法华。则便不敢开卷。偶阅教典。成唯识论不及三行。头疼三日不休。后因先人。以雪庵心嗣临济法。寓天台之丰干亭。澐往省侍。令参柏树子句。七日夜睡不得宁。究竟了无所益。始知此道不与子而与贤。遂不复留意。迄今流浪二十年。且老矣。见海内法席如林。一时慧业文人逃名上士。咸借以自寄。擎拳竖指。示众普说。拈古颂古。续五灯而传者。其书且汗牛充栋。呜呼人生几何。又复堪此耶。闻之先儒。有访友见佛像者。瞿然便出。或以禅悦辟之淫声美色。澐是以年来学辟佛。将以谢禅侣之相难也。虽然见性明心。自是学人本等。语小语大。成己成物。明明大道。岂能昧却。乃顷谒俍和尚于水西。谈笑欢洽间。忽出涅槃末后句相示。嗟乎嗟乎。婆心辣手遂至此耶。开示耶。勘验耶。逼拶耶。对痴人说梦。捧读一过。墨汁里洗炭。何从着语。勉作颂言。切莫使明眼人从旁觑破。颂曰。

　生死大事这因缘　　涅槃末后何须句
　如来迦叶度众生　　位育中和是寿量
　至诚无息纯不已　　便是金刚不坏身
　大人不失赤子心　　临入灭时还嘱付
　鸢飞鱼跃风雅情　　尘埃野马蒙庄语
　孔颜乐处今仍在　　拈华微笑接纲宗
　若是句中还着句　　轮回永堕百千劫

　　吴江后学赵澐谨识

　　No. 674-12 涅槃末后句

　　水西俍亭　净挺　着

　　携李张　天柱　天植　同阅

　　寿量品

　　双树林中如来入灭。他方世界无边身菩萨。及此国土天龙魔属。大地山河。鸟兽草木。悉皆震动。可可的。迦叶阿难一对阐提不孝之子。不到面前。是何道理。瞿昙瞿昙。怜儿不觉丑。人天众中大开口说。我今正法眼藏尽付摩诃迦叶。为汝众生作所依止。意在于何。诸仁者莫眼花好。如来紫磨金色之身不般涅槃。诸人见涅槃。摩诃迦叶不见涅槃。众生无常。如来是常。六祖大师早是道了也。是醍醐。是毒药。如虫御木偶尔成文。勿以革囊盛彼上味。知么知么。伊字三点。纵亦不成。横亦不成。并亦不成。云门三句。临济三玄。尽被他鄂渚船夫一篙打尽。还出得老僧圈缋么。纯陀献供。滴水难消。入海求珠。徒劳罔象。且要问你。迦叶菩萨。迦叶摩诃。是一个。是两个。聻。大地山河作舞。金色作舞。众中辩取。还我个迦叶来。

　　金刚身品

　　垂手还同万仞崖。正偏何必待安排。琉璃古殿照明月。忍俊韩卢空上阶。渠不是我。我正是渠。于此会得。黄金瓦砾搅做一块。打作一团。直是分疏不下。说甚么金毛师子花药栏。山花开似绵。涧水湛如蓝。这一络索也不消得了。瞿昙背痛。分明入灭。口巴巴。说个金刚不坏之身。还信得及么。老僧不持五戒。常以弓箭刀剑之属。侵扰众生。尽着人骂我。道秃居士。却也甘得。毕竟冢间树下。淫女寡妇之家。是有分别。是没分别。虽则曹山颠酒不挂灵衣。要且云光变牛。此事不当小可。见么见么。师子吼时芳草绿。象王回处落花红。急着眼看。

　　名字功德品

　　诸方五味禅。我这里一味也无。说甚八味具足。二十年住山。不少盐酱错。断送了多少人也。滞羸尪藤林荒禅子讶中眉垂。是何章句。是何名字。达摩老臊胡趁口道。实无功德。还谛当么。

　　如来性品

　　如来有密语。迦叶不覆藏。一夜落花雨。满城流水香。依法不依人。依义不依语。依智不依识。依了义经不依不了义经。玉线金针。鸳鸯绣出。有恁般人么。饶你一肚皮。佛法稗贩。老僧总只食酥不消。转益增病。乃至波旬出世。诈现威仪。饮酒食肉。樗蒲围棋。大踏步向前自称解脱。苦哉苦哉。我佛法中名为罪人未得谓得。未证谓证。动口是德山捧临济喝。摇唇吐舌。惯占便宜。古者道。醍醐上味为世所珍。遇斯等人翻成毒药。他大觉世尊临当灭度。一一说破了也。譬说宝刀如羖羊角。我王库内无如是刀。是佛是魔。切须辩取。空如来藏秪在目前。彼力士珠不离额内。你是恁么人家男女。我是大阐提人家男女。涅槃堂里。尽卖风流。阐提有佛性。阐提无佛性。这也不劳再辩了。蠢动含灵皆有佛性。为甚么狗子无佛性。老赵州老赵州。业识茫茫欺人太煞。犀因玩月纹生角。象被雷惊华入牙。可是知而故犯么。伊优哑遏啰多。是何音响。铙歌十八曲上之回君马黄。总不如妃呼希一句囫囵道了也。云门一字。是满字。是半字。仰山识字。是梵字。是唐字。猕猴捉月。秪益自劳。佛真法身。如月在水。一挝涂毒。闻皆丧身。在其中那得知。八十公公入场屋。真诚不是小儿嬉。大慧此颂捉败岩头。座上仙陀只今未远。洞山问曹山。不变易处岂有去耶。曹云。去亦不变异。借借不借借。若辩来由。本有今无。本无今有。三世有法。无有是处。皆为戏论。妙妙妙。广额屠儿千佛一数。立地成佛。还说什么有佛性无佛性么。

　　一切大众所问品

　　洞山和尚临当入灭。办愚痴斋供养大众。如来化身无量受纯陀供及天人供。有两般么。一音演法。随类得解。舌头不在口里。与汝赴个来机。有时恁么。有时不恁么。守株待兔。求剑刻舟。似这般死汉。有甚用处。丧欲速贫。死欲速朽。夫子有为言之也。你道如来有二种语么。汝真文殊。更无文殊是文殊者。为什么迦叶白椎。乃见百千万亿无数文殊。倩女离魂。谁当是真。谁当是幻。曼殊童子好逞风流。正好取来和他纯陀一坑埋却。惟有迦叶阿难。不在里许。刹竿倒却。别露锋𨦵。岂肯拾他残唾。罢罢。今日牙痛。今日头痛。不能为汝说了也。吾有大病。非世所医。不病者来看和尚么。老僧看他有分。

　　现病品

　　日面佛。月面佛。脓滴滴地。此中有秘密否。瞿昙熟处难忘。一生妆模做样。鼓两片皮哄弄人家男女。临命终时。一齐迸现。少不得见神见鬼。撒沙撒泥。魂魄飞扬。眼花撩乱。提婆达多岂有出地狱分。如来岂有入地狱分。大抵还他肌骨好。不搽红粉也风流。饶伊掩耳偷铃。到底出乖露丑。恁般行径早被旁人勘破也。盲者见色。聋者听声。哑者能言。拘躄能行。谛当甚谛当。奇特甚奇特。秪如玄沙三种病人。且作么生相见。自古道密在汝边。麒麟一角岂足为奇。折足泥牛飞过东洋大海。

　　圣行品

　　圣人不知即同凡夫。凡夫若知即是圣人。才有一毫圣凡情见。早是隔津了也。瞿昙瞿昙。是凡是圣。聻。师子尊者已得蕴空。白乳涌高数丈。难忍能忍。难行能行。如带浮囊度彼大海。意在于何。古者道。明知生是不生之性。为甚么却被有生之所流转。功德天。黑暗女。有智主人二俱不受。阿谁系缚汝来。上大人丘乙己。知什么苦。断什么集。证什么灭。修什么道。一总寐语。说他怎的。如何是道。十字街头休斫额。如何是道。大好山。如何是道。墙外的。如何是道。明眼人落井。毕竟这几则语中。那一语最亲切。处处绿杨堪系马。家家有路透安长。从门入者不是家珍。我为法王。于法自在。世谛与第一义谛。切忌打做两橛。若向世法外。更讨甚出世法。秤锤上呷汁。早只自生障碍。曹山取正命食。全彰尊贵家风。不断声色。带角披毛。本地光明自由自在。色不到眼。声岂到耳。且唤什么作声。唤什么作色。聻。老僧百年后。山头檀越家。作一头水牯牛。轻打我轻打我。他解向异类中行。机关木人。如是如是。钟中无鼓响。鼓中无钟鸣。皮也无。打甚么鼓。鼓也无。打甚么皮。若谓老僧曾转法轮。即是谤我。小乘钱贯。大乘井索。二十五弦弹夜月。腰缠十万下扬州说甚照镜三昧宝镜三昧。一总是错。呀呀呀。阎罗王来拿我也。生身入地狱。合是老僧招得。好手犹如火里莲。宛然自有冲天志。心持半偈。月到上方。痴人莫更说梦。

　　梵行品

　　唤和尚作一头牛得么。得得。如来世尊作鹿作罴。作獐作兔。作龙作金翅鸟。作粟散王。作转轮圣王。是有差别否。青牛白狗。玉凤金鸾。这里分疏不下。猕猴献蜜。百鸟衔花。家有白泽之图。必无如是妖怪。达摩西来不立文字。时节若至。其理自彰。大慈大悲。开我迷云令我得入。如甘露味。如如意珠。宁说阿罗汉有三毒。不说如来有二种语。然虽如此。老僧颠倒。后语不应前言。当门齿缺。莫怪莫怪。瞿昙无赖。纯将诸恶罗刹以为侍从。所可教诏。纯说虚空。只学得个障眼法儿。五百力士揭石。足指飞腾。掌中师子一出。摄彼狂象。以至杂华飞砌。宝树凌阶。墙壁动摇。井泉流溢。弄些觜脸。哄动顽愚。莫错莫错。切切不要信他。我佛法中无如是事。譬如以手搏弄虚空。虚空打。虚空骂。虚空往来。虚空应接。提婆达多真汝之师。开示悟入佛之知见。理无碍。事无碍。理事无碍。事事无碍。法无碍。义无碍。辞无碍。乐说无碍。知么知么。叶且不是根。角且不是牛。鹤且不是水。见卵思炙。莫太莫计。直得清净本然。戒光口出。藕丝牵大象。芥子内须弥。到恁么时。火不能烧。水不能烂。风不能动。地不能持。生不能生。死不能死。住不能住。坏不能坏。贪不能贪。嗔不能嗔。痴不能痴。毕竟以何为验。聻。阿阇世主以少金刚能坏须弥。亦如少火能烧一切。如来为彼住世一劫。把手同行。大王来也。大王万福。无作无受。罪性本空。文殊持刃来逼世尊。吾必被害。为善被害。知么知么。

　　阿难迦叶是一阐提。毗婆尸佛早留心。直至如今不得妙。呀呀呀。眉毛堕也。

　　婴儿行品

　　如世婴儿。五相完具。不去不来。不起不住。婆婆和和。有句无句。终不得物。语未正故。暗中明。明中暗。偏中正。正中偏。丈二长和尚摸头不着。诸仁者。一大藏教是止啼黄叶。千七百则是止啼黄叶。乃至典坟丘索医卜种树之书是止啼黄叶。三百篇是止啼黄叶。五千言是止啼黄叶。兰台石室金简玉书是止啼黄叶。街谈巷议是止啼黄叶。咳𠻳涕唾是止啼黄叶。为汝方隅曲设权巧。泥牛吼月。木马嘶风。行于非道通达佛道。譬如人家有三子。一着村中。一着州中。一着县中。且道那一个是内绍。那一个是外绍。聻。昭王少子压纽。武帝立少子。赵母恤少子登常山。丈夫多爱少子。彼少子者婴儿也是么。煦日发生铺地锦。婴儿垂发白如丝。夺人夺境即且置。有者道。丫角女子白头儿。是何章句。

　　光明遍照高贵德王菩萨品

　　知么知么。于兜率天实无如来。迦毗罗城实无如来。迦毗罗园实无如来。郁陀迦阿罗逻中实无如来。阿利䟦提河中实无如来。菩提树下实无如来。波罗柰城实无如来。拘尸那城实无如来。如来不出阎浮提界。非见而见。不闻而闻。清凉文益禅师尝说四法。有闻闻。有闻不闻。有不闻闻。有不闻不闻。曹山亦有四法。有借。有借借。有不借借。有全超不借借。也奇怪也奇怪。刹竿头上一道宝光。直贯到他方世界。依旧转来飞向石师子口里。且道是何祥瑞。聻。尔时世尊嘿然。文殊嘿然。迦叶嘿然。一齐口挂壁上。意在于何。生不可说。不生不可说。生生不可说。生不生不可说。不生生不可说。不生不生不可说。不可说不可说。僧问愚庵。如何是实相。庵云。石匠夏小川。僧云。某甲问实相。庵云。阿啑。大众看看琉璃光菩萨来也。如来或现一身。或现多身。或现大身。或现小身。或现男身。或现女身。身上出水。身下出火。入地如水。履水如地。乃至树木山川城邑聚落随意所现。是有相耶。是无相耶。是非有非无相耶。是亦有亦无相耶。如来在拘尸那城说入涅槃。如来在波罗柰城说不入涅槃。毕竟入即是。不入即是。王老师自小牧一头水牯牛。向东边去。不免犯他国王水草。向西边去。不免犯他国王水草。不如随分纳些些。譬如一室惟有六窗。内猕猴外猕猴。厮唤厮应。即如内猕猴睡着时如何。惺惺我与你相见了也。盲龟值木。香象渡河。是恁般人方解说恁般话。直得特牛产犊。石女生儿。且要问你。非非想天几人堕位。聻。师子咬人。韩卢逐块。阇黎颠倒唤奴作郎。金鍮不辩。玉石不分。远善知识。近恶知识。箜篌妙音。非有妙指终不能发。住住住。菩萨不修净土。如来不证涅槃。于一切法实无所说。且道得何三昧耶。随流认得性。无喜亦无忧。老僧于一切法悉无所见。

　　师子吼菩萨品

　　一句道得。师子频申。二句道得。师子返掷。三句道得。师子踞地。太阳太阳。尽情吐露了也。云何说法。何故说法。为谁说法。欲知佛性义。当观时节因缘。菩萨见性。如来见性。要见佛性么。无明即是。要见无明么。佛性即是。举一不得举二。天台来。径山去。来日普请。当时还有过么。薄伽梵涅槃门。云门扇子。乾峰拄杖。有优劣没优劣。勿于中路事空王。杖䇿优游到本乡。汝欲入京朝帝主么。才到潼关。切忌退转。是师心者不师于心。与天为徒。乃名天行。木鸡啼。刍狗吠。前中后阴一时打并。角生酪耶。乳生庵罗耶。白犬黑耶。鸡三足耶。丁子有尾耶。佛性有。佛性无。作么生会。看看瞿昙幻术灭没了也。看看婆枳多城拘尸那城师子吼也。外道六师同共随逐。诳惑人家男女。唯除阿难迦叶诸大弟子所不能晓。明中有暗。暗中有明。暗时无明。明时无暗。火热风动。水湿地坚。四大性复。如子得母。先以定动。后以智拔。譬如明镜照了面像。是空三昧。是无愿三昧。是无相三昧。见么见么。诸人但知定业难逃。不知定业可坏。为坏定业。专修道果。如何修道果。聻。有佛处不得住。无佛处急走过。三千里外摘杨花。摘杨华。钟中鼓。鼓中钟。诸法不相知。诸法不相到。见么见么。群盲摸象。或说似芦菔。或说似箕。或说似石。或说似杵。或说似臼。或说似床。或说似瓮。或说似绳。毕竟不观全象。他过量人一超直入。得不退转。虽行畜生行。不受畜生报。回途入妙。与化徂但。不见道。真师子儿善师子吼么。净饭王宫分明诞生王子。千华台上分明化生王子。如来化生耶。非化生耶。具眼者辩取。

　　迦叶菩萨品

　　是则龙女成佛。非则善星堕陷。善星比丘是真善知识。善说法要。譬彼力士能止儿啼。灭迹除踪不留影。子矮师叔食已还吐。芭蕉饮酒。罗什吞针。一类孤魂灯灯不绝。当时生陷地狱。在地狱中如三禅天乐。如来世尊亲为记莂。当得阿耨多罗三藐三菩提。快哉善星。出佛身血。无佛无法。无有涅槃。好瞿昙好瞿昙。被他一棒打杀了也。四十九年哆哆和和。临末稍头露些败缺。寻常说善语真语时语义语法语。宁说十住退转。不说如来有二种语。一总不要信他。昨日说定法。今日说不定法。有时教伊扬眉瞬目。有时不教伊扬眉瞬目。有时扬眉瞬目却是。有时扬眉瞬目却不是。痴人食唾正如执方疗病。总不是也。有定答。有分别答。有随问答。有置答。汾阳十八问十八答。历历分明。因语耶。果语耶。喻语耶。不应说语耶。世流布语耶。如意语耶。随自意语耶。知么知么。有无。善不善。有漏无漏。世间非世间。圣非圣。有为无为。实不实。寂静非寂静。诤非诤。界非界。烦恼非烦恼。取非取。授记非授记。有非有。三世非三世。时非时。常无常。我无我。乐无乐。净无净。色受想行识非色受想行识。内入非内入。外入非外入。十二因缘非十二因缘。说甚有佛性无佛性。世智说有。我亦说有。世智说无。我亦说无。要知佛性么。佛性是秽恶。是不净。是歌罗逻。是泡是胞。是脓是血。是涕唾。乃至四摄法。四念处。四正勤。五根。五力。三十七品助道之法。是毒蛇。是猛兽。是怨贼。是利刃。乃至六波罗蜜。是梦是幻。是露是电。是阳𦦨。是火轮。是乾闼婆城。是空中花。是影是沫。说甚八忍八智四果四向四加行。下上中上上上。天家家人家家钉桩摇橹。刻剑守株。一总不唧𠺕汉。说甚有离系无离系。有等流无等流。有士用无士用。有增上无增上。有异熟无异熟。秪益多闻。徒为戏论。老瞿昙额角空心。舌头不是口里。呼马应马。呼牛应牛。知么知么。是第五谛。是第六阴。是十三入。是十九界。魔说佛说。请更参寻。学道如钻火。逢烟漫罢休。过得荆棘林。方是好手。末后一着。脑后一椎。这里切须仔细。大疑大悟。小疑小悟。不疑不悟不疑者即是疑也。莫执着好。

　　憍陈如品

　　不问有言。不问无言。世尊良久。外道即悟。良马见鞭影而驰。说时嘿。嘿时说。无语中有语。有语中无语。或歌或舞。或哭或笑。或骂或赞。于怨亲所不能分别。将谓狂耶。谓非狂耶。见么见么。金翅鸟王当宇宙也。搏象全力。搏兔全力。一身作无量身。无量身还作一身。于自身中作男女身。牛羊象马。一耶异耶。有问有答。盖是寻常用处。不换机。师儿返掷。借婆衫子拜婆年。高处高平。低处低平。如是如是。一切诸法皆幻化相。切莫钵盂安柄。沙里寻油。风动耶。幡动耶。本所不知。本所不晓。如来世尊一则嘿然。再则嘿然。三则嘿然。推聋妆哑。不是好心。直得鼓粥饭气。说许多般。检点将来。过犯山岳。当时若干外道各逞异端。惟有犊子梵志。言下知归。与他纸衣道者把手同行。犹较些子皮肤脱落尽。独存一真实。是果然么。也奇怪也奇怪。

　　阿难于娑罗林外十二由旬。为亿万诸魔所共娆乱。魔说种种。佛说种种。有差别耶。无差别耶。和尚门庭高峻。侍者边得个入处。盐官扇子。鸟窠布毛。国师三唤。耽源三应。互相钝置了也。老瞿昙念念有词。令他须䟦陀罗得甚么第一义空。出甚么非想非非想处。个事且置。庆喜庆喜。汝是如来最小之弟。寻常涕泪悲泣哭个不休。今正当二月十五。大限到来。分离顷刻。不立一问。不措一词。是何道理。见么见么。会中无数菩萨无数众生入大涅槃。一时死却了也。毕竟如来般涅槃聻。不般涅槃聻。切忌道着。

　　涅槃后分

　　东瓜直儱侗。瓠子曲湾湾。如来世尊鼓两片皮。唠唠叨叨。临行之际。说不休歇。啼得血流。不如缄口。罢罢罢。归去了罢。初生捏怪。临死周遮。指天指地。目顾四方。三十二相。八十种好。且道有多少长处。说什么紫磨金色之身。瞻仰取足。你面皮厚多少。去便去。住便住。二十四反。二十七反。留留连连。命根不断。为着什么来。阿难老昏。被他覆盖。亦不觉知如来毕竟涅槃不般涅槃。菩萨大众一切众生弄得眼花昏暗。亦不觉知如来毕竟涅槃不般涅槃。隐峰倒化。谷泉立化。快便难逢。云居临殁。刚道个祗这是。莲花峰庵主。直入千峰万峰。瑞岩主人公。如今唤亦不应也。大众看看。拘尸那城阿耨达池。润一尺。阔一丈。东门西门。南门北门。灵棺自举。阴摩罗鬼惑乱于人。不用大惊小怪。当时人天众前拈花微笑。正法眼藏涅槃妙心。分付摩诃迦叶。且待他来。且待他来。生冤家死对头。不及黄泉难得相见。金棺双足。何难拖个死尸来。髑髅眼睛犹带识在。湘之南潭之北。中有黄金充一国。无影树下合同船。琉璃殿上无知识。还谛当么。身中吐𦦨。足下放光。火不能烧。水不能灭。总不过是遮眼法儿。可怜生可怜生。一具紫磨金色之身。弄得五花星散。刚刚留得四个牙齿。又被他捷疾刹罗偷了两个。连他迦毗罗国本生眷属。不能收取一毫。铁铮铮。调御丈夫。如今三昧。神通都用不着了。好笑好笑。痴顽俗子治兵相攻。争取舍利。这几点臭骨头。有甚好处。若不是大颠明教竭力相扶。几被他韩退之欧阳永叔几个酸秀才一时骂倒。且要问你。丹霞烧木佛。院主堕须眉。疏山塔上龟毛三尺。腊月莲花。可曾拾取舍利未。大众还有疑处。一般白氎。为甚城内人的大都灰烬。惟迦叶者火全不烧。毕竟紫襕袈裟之外。谁是其余。快请道取。

　　涅槃末后句(终)

　　三经解

　　明　智旭　解

　　卍云。四十二章经略解。遗教经解。及七大人觉经解之三般。合称三经解。既分出别处。故省于此。
