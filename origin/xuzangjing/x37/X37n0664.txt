卍新纂续藏经第 37 册 No. 0664 涅槃经会疏解


　　No. 664-A 南本大般涅槃经会疏叙

　　夫大般涅槃经者。乃如来顾命之言也。蕴成矌劫而久秘不谈。方便调机而待时方说。所以小大对带半满开宗。顿渐偏圆初中后唱。惟此奥旨最后极谈。其由库内之珍财临终始付。海中之神宝劫尽乃亡。大哉世尊。慈悲莫并。精求竭力。等救沉沦。伺机四十九年。本怀未罄。唱灭二月十五。尽吐肝肠。故得十外归依阐提亦悟。昆虫草木悉已沾恩。象马蛇虺咸皆被泽。内凡外凡而功超旷劫。天类人类而果证无生。能事既毕即告涅槃。于是日月无光而山林变白。大地震动而鸟兽哀鸣。是凡是圣尽失所天。情与无情谁非号慕。是知此经一唱无复遗余。至矣尽矣。他莫能尚。旧经四十卷译拙辞繁。灵运削成言简理直。开宗判教五七八家。灌顶精详互存得失。由是重参至理注此玄文。惜乎陈隋兵乱疏未入经。彼此分张势同吴越。况复藏中久匿。学者鲜窥。末世浇漓尽疲至道。致使法眼朦垢佛日沉埋。哀哉痛哉。实伤心腑。故予不揣愚庸而辄敢效颦。欲会此经而发心有日。再三披阅宗趣粗知。奈何旨奥文深。有仿郭象。错综前后多苦亡羊。于是不惧阐提之罪。甘负谤法之愆。削繁录实。贵在贯通。罪欤福欤。并伸忏悔。

　　时
皇明万历岁次辛亥如来诞生日

　　南本大般涅槃经五分图　品题总目△初召请涅槃众序品第一　卷(之一)△二开演涅槃施纯陀品第二(此品施常住五果对此土杂众)　卷(之二)哀叹品第三(此品施胜三修对此土声闻众)长寿品第四(此品讫大众问品随问而施对此土菩萨众)　卷(之三)金刚身品第五名字功德品第六四相品第七　卷(四之五)四依品第八　卷(之六)邪正品第九　卷(之七)四谛品第十四倒品第十一如来性品第十二　卷(之八)文字品第十三鸟喻品第十四月喻品第十五　卷(之九)菩萨品第十六大众所问品第十七　卷(之十)△三示现涅槃行现病品第十八圣行品第十九　卷(十一之十三)梵行品第二十(此品末指杂华经明天行)　卷(十四之十八)婴儿行品第二十一高贵德王品第二十二　卷(十九之二十四)△四问答涅槃义狮子吼品第二十三　卷(二十五之三十)△五折摄涅槃用迦叶菩萨品第二十四　卷(三十一之三十四)憍陈如品第二十五　卷(三十五之三十六)

　　又四品半后时所至文分为二。○初折恶摄邪用陈如品末至遗教还源二品半○二化周掩迹用茶毗品至廓润品

　　南本大般涅槃经会疏解卷第一

　　北天竺三藏法师昙无谶奉　诏译

　　晋沙门慧严慧观同谢灵运重治

　　隋灌顶法师疏　高足湛然再治

　　元传天台教崇圣院沙门师正分科

　　明会稽后学沙门湛然圆澄会疏注

　　嘉善沈豫昌　仁和张　显同校

　　卍云。此会疏解与大日本续藏经第五十六七套所收重订交科本无大差。仍单录序䟦而已。

　　No. 664-B

　　今北本已具有四品半。谓是后分陈如末品具载须䟦然身报本之意。有遗教品还源品茶毗品廓润品。与居士请僧经品目不同。意实一贯也。(澄)不揣己德。妄意会入。倘有误脱之谬。三宝慈悲忏悔。将此微因。上祝
圣皇福寿万延。下祷黎民菩提共证。生生藉此为法船。不登觉岸誓不舍离。世世持以为宝鉴。未出魔罥。愿长相保。现生父母与旷劫父母同悟一乘之佛性。积生冤亲及法界冤亲共持六念。以勋修五行。坚持十德。圆备众生界尽。方取菩提。地狱未空。誓不成佛。

　　No. 664-C

　　比丘圆澄广山真密明宗通达清朗
会首沈豫昌叶明琪张显成广易沈大云卢明淳朱广蕃沈明潮俞明濡沈明瀚信女大霁杭州邹门信女广奇洎众姓等。发心刊此大涅槃经疏一部。伏愿在会众等。承此功德。积生父母各途超升。历劫冤亲俱蒙解脱。大涅槃日烁破昏衢。秘密义天普含法界。六念三修世世熏闻。五行十德在在成就。共证圆满菩提。各受最后付嘱。龙华三会初会相逢净土九品上品授记者。谨疏。

　　刘广盘吕鸣治吴孝延严大参沈国彦沈宪
朱常新胡奕训沈兆槐曾庆芳沈受祉沈受祺

　　No. 664-D

　　壬寅中秋。湛大师自会稽过。访见予。案头有南藏涅槃经疏。问曰居士从何处得来。予曰。从残书中检出。乃先世所遗。师喟然叹曰。此疏昔灌顶老人当隋陈之乱。拾糊窗纸录疏。艰辛万状。上首湛然欲会经而不遂。埋却藏中几千年。学者罕得寓目。我将分疏会入经文。有愿而未逮。如果居士为我流通。予唯唯。越十有三载。乙卯孟冬。师来我郡。说法于福城东塔。暇日相见于麟水之濵。师曰。涅槃疏会成矣。出稿相示。且云。几为病魔所沮。向佛悲哀者累日。愿延残喘。以毕此愿。亡何病愈。广延书家。焚膏继晷。又数月而始成。居士不忘前诺乎。予曰。古德未了之案。得师不惜身命。以利乐有情。敢食前诺。遂于腊月八日。紏工授梓。幸赖同志。乐助竣事。于丁巳秋。谨识其缘起岁月云尔。

　　丁巳孟冬朔日武塘沈豫昌识

　　No. 664-E

　　琪本名祺胤。自幼知崇三宝。丁巳春。会湛大师讲楞严经于福城东塔。日往听焉。遂皈依大师。得锡今法名。先是涅槃会疏付刻流通。功繁赀俭。师甚忧之。琪遂有干蛊之思。不觉悲泪。是夕得一梦。梦大师上堂前设一大浴槃。大师体沾泥。从槃沐浴而出。头长跃尺。琪自视两足沾泥。次第亦入浴。便觉。觉而占之。数然自喜曰。夜来所梦分明。其象为涅槃。师弘大法。固宜头长数尺。而琪亦濯足。当是收功于后之兆。是夕四月初四也。遂发心代募。得门下弟张显慨助四十金。而相继助者有差。兼程告竣。于七月终旬。计梦之夜迄工之竣。仅一百二十日。因纪其事如此。以见法之流通。非偶然也。檀越姓名初议不必刻。以善信发心。龙天洞鉴。但世间法恐有昧因果者。故琪所募一一备书。师讲法华经于海盐。偷儿窃其侍者两匣去。中多募票。因而失所或不得登名经尾。惟护法韦䭾证之。实无他也。后零搜得姓名若干。因附于左。

　　弟子明琪识

　　涅槃经末后句(一卷)

　　清　净挺　着

　　卍云。收于阅经十二种第十二。故省于此。
