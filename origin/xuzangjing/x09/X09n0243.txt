卍新纂续藏经第 09 册 No. 0243 圆觉经大疏


　　No. 243-A 大方广圆觉经疏序

　　唐江西道观察使洪州刺史兼

　　御史大夫裴休述

　　夫血气之属必在知凡有知者必同体所谓真净明妙虚彻灵通卓然而独存者也是众生之本源故曰心地是诸佛之所得故曰菩提交彻融摄故曰法界寂静常乐故曰涅槃不浊不漏故曰清净不妄不变故曰真如离过绝非故曰佛性护善遮恶故曰总持隐覆含摄故曰如来藏超越玄閟故曰密严国统众德而大备烁群昏而独照故曰圆觉其实皆一心也背之则凡顺之则圣迷之则生死始悟之则轮回息亲而求之则止观定慧推而广之则六度万行引而为智然后为正智依而为因然后为正因其实皆一法也终日圆觉而未尝圆觉者凡夫也欲证圆觉而未极圆觉者菩萨也具足圆觉而住持圆觉者如来也离圆觉无六道舍圆觉无三乘非圆觉无如来泯圆觉无真法其实皆一道也三世诸佛之所证盖证此也如来为一大事出现盖为此也三藏十二部一切修多罗盖诠此也然如来垂教指法有显密立义有广略乘时有前后当机有深浅非上根圆智其孰能大通之故如来于光明藏与十二大士密说而显演潜通而广被以印定其法为一切经之宗也圭峰禅师得法于荷泽嫡孙南印上足道圆和尚一日随众僧斋于州民任灌家居下位以次受经遇圆觉了义卷未终轴感悟流涕归以所悟告其师师抚之曰汝当大弘圆顿之教此经诸佛授汝耳禅师既佩南宗密印受圆觉悬记于是阅大藏经律通唯识起信等论然后顿辔于华严法界宴坐于圆觉妙场究一雨之所沾穷五教之殊致乃为之疏解凡大疏三卷大钞十三卷略疏两卷小钞六卷道场修证义一十八卷并行于世其叙教也圆其见法也彻其释义也端如析薪其入观也明若秉烛其辞也极于理而已不虚骋其文也扶于教而已不苟饰不以其所长病人故无排斥之说不以其未至盖人故无胸臆之论荡荡然实十二部经之眼目三十五祖之骨髓生灵之大本三世之达道后世虽有作者不能过矣其四依之一乎或净土之亲闻乎何尽其义味如此也或曰道无形视者莫能睹道无方行者莫能至况文字乎在性之而已岂区区数万言而可诠之哉对曰噫是不足以语道也前不云乎统众德而大备烁群昏而独照者圆觉也盖圆觉能出一切法一切法未尝离圆觉今夫经律论三藏之文传于中国者五千余卷其所诠者何也戒定慧而已修戒定慧而求者何也圆觉而已圆觉一法也张万行而求之者何众生之根器异也然则大藏皆圆觉之经此疏乃大藏之疏也罗五千轴之文而以数卷之疏通之岂不至简哉何言其繁也及其断言语之道息思想之心忘能所灭影像然后为得也固不在诠表耳呜呼生灵之所以往来者六道也鬼神沈幽愁之苦鸟兽怀獝狘之悲修罗方瞋诸天正乐可以整心虑趣菩提唯人道为能耳人而不为吾未如之何也已矣休常游禅师之阃域受禅师之显诀无以自效辄直赞其法而普告大众耳其他备乎本序云。

　　No. 243-B 大方广圆觉经大疏(本序)

　　终南山草堂寺沙门　宗密述

　　元亨利贞干之德也始于一气常乐我净佛之德也本乎一心专一气而致柔修一心而成道心也者冲虚妙粹炳焕灵明无去无来冥通三际非中非外洞彻十方不灭不生岂四山之可害离性离相奚五色之能盲处生死流骊珠独耀于沧海踞涅槃岸桂轮孤朗于碧天大矣哉万法资始也万法虚伪缘会而生生法本无一切唯识识如幻梦但是一心心寂而知目之圆觉弥满清净中不容他故德用无边皆同一性性起为相境智历然相得性融身心廓尔方之海印超彼太虚恢恢焉晃晃焉迥出思议之表我佛证此悯物迷之再叹奇哉三思大事既全十力能摧树下魔军爰起四心欲示宅中宝藏然迷头舍父悟有易难故仙苑觉场教兴顿渐渐设五时之异空有迭彰顿无二谛之殊幽灵绝待今此经者顿之类欤故如来入寂光土凡圣一源现受用身主伴同会曼殊大士创问本起之因薄伽至尊首提究竟之果照斯真体灭彼梦形知无我人谁受轮转种种幻化生于觉心幻尽觉圆心通法遍心本是佛由念起而漂沈岸实不移因舟行而鹜骤顿除妄宰空不生华渐竭爱源金无重矿理绝修证智似阶差觉前前非名后后位况妄忘起灭德等圆明者焉然出厩良驹已摇鞭影薶尘大宝须设治方故三观澄明真假俱入诸轮绮互单复圆修四相潜神非觉违拒四病出体心华发明复令长中下期克念摄念而加行别遍互习业障惑障而销亡成就慧身静极觉遍百千世界佛境现前是以闻五种名超刹宝施福说半偈义胜河沙小乘实由无法不持无机不被者也噫巴歌和众似量腾于猿心雪曲应稀了义匿于龙藏宗密髫专鲁诰冠讨竺坟俱溺筌罤唯味糟粕幸于涪上针芥相投禅遇南宗教逢斯典一言之下心地开通一轴之中义天朗耀顷以道非常道诸行无常今知心是佛心定当作佛然佛称种智修假多闻故复行诣百城坐探群籍讲虽滥泰学且师安叨沐犹吾之纳谬当真子之印再逢亲友弥感佛恩久慨孤贫将陈法施采集般若纶贯华严提挈毗尼发明唯识然医方万品宜选对治海宝千般先求如意观夫文富义博诚让杂华指体投机无偕圆觉故参详诸论反复百家以利其器方为疏解冥心圣旨极思研精义备性相禅兼顿渐使游刃之士无假傍求反照之徒不看他面斯其志矣大者绝诸边量方广正而含容圆者德无不周觉者灵源不昧修多罗总指诸部了义者别叹斯文经者贯穿义华以之摄化群品故云大方广圆觉修多罗了义经也。

　　大方广圆觉经大疏目录卷首序文(二首)卷上之一先经十门通释(一之三)卷上之二先经十门通释(四之十)卷上之三自入于神通大光明藏　　至永断无明方成佛道(文殊章)卷上之四自云何无明(文殊章)　　至觉则无渐次方便亦如是(普贤章)卷中之一自普眼启请　　至二十五有清净卷中之二自彼清净故十力四无所畏　　讫普眼章卷中之三自金刚藏启请　　至是故复生地狱饿鬼(弥勒章)卷中之四自知欲可厌(弥勒章)　　讫清净慧章卷下之一自威德启请　　讫辨音章卷下之二自净业启请　　讫净业章卷下之三自普觉启请　　至安置净居(圆觉章)卷下之四自若佛现在当正思惟(圆觉章)　　讫贤善首章卷尾疏科文上下卷

　　大方广圆觉经大疏目录(终)

　　No. 243

　　大方广圆觉经大疏上卷之一

　　终南山草堂寺沙门宗密述

　归命妙色身　　无碍辨才智　　所位清净觉
　所流修证门　　妙德普贤尊　　十二百千众
　我发深弘誓　　庄严要略经　　愿三宝慈哀
　冥资方便慧　　一切法门海　　潜流入我心
　心通义相生　　风画空中现　　文文符圣意
　句句合群机　　身心入觉城　　同受无为乐

　　将释此经十门分别一教起因缘二藏乘分摄三权实对辨四分齐幽深五所被机宜六能诠体性七宗趣通别八修证阶差九叙昔翻传十别解文义。

　　初中二一总二别总者酬因酬请显理度生一代教兴皆由是矣若原佛本意则唯为一大事因缘故出现于世欲令众生开佛知见使得清净等虽说三乘所证之法及调伏事是法皆为一佛乘故别者有十所为故说此经一显示因行有本故谓文殊问本起因地佛说一切如来皆依圆照净觉了无明空因此发清净心方可修波罗蜜等二泯绝果相成圆故谓泯绝菩提涅槃二转依故唯是清净觉性方为无始无终不增不减究竟之果故说涅槃昨梦佛国空华等三决择悟理应修故谓普贤问意云觉性本圆一切如幻幻空无体谁曰修行如其不修何因证觉佛说因起幻智以除诸幻幻尽智泯觉心圆明然今唯说空幻者溺于无修修习之徒缚于有得良由悟修之意似反而符故最难明理须决择四穷尽甚深疑念故谓菩萨难意云众生本佛今既无明十方如来后应烦恼佛答意云即此分别便是无明故见圆觉亦同流转如云驶月运等但一念不生则前后际断如翳差华亡等众生即佛人罕能知知而寡信信而鲜解解亦难臻此境今经决了实谓穷源苟能精通群疑自释五断除轮回根本故谓发业成种无明为根润业受生贪爱为本若不识其相贼即能为若不达其空永不可断故答文殊弥勒究了尽其根源六搜索菩提隐障故谓我人众生寿命等四相虽名同诸教而行相深密从粗至细展转难除其犹眼睫非朗镜而不照我亦如是非了教而不明故净业一章重重搜索七少文能摄多义故如论中说(凡引论不出名题者皆起信也)或有众生广闻而取解或少闻而多解或乐总持少文而摄多义能取解者此之三类初或文广义略如大般若等或文义俱广如华严等二文义俱略如般若心等三文略义广即彼论此经谓一轴之文二十八纸义具终教顿教(此二正是所宗之旨)空宗(普眼文中修二空观及显尘识界一一清净如大般若)相宗(五性差别修证地位)亦该小乘(分析四大界分别观及不净观)兼含圆别(历根识尘大三界二科一一云三等不动周遍法界无坏无杂如一室千灯等又三观别修及依一法性显戒定慧等)通决悟修义意(一一法门皆入了悟托法而修故观门之首一一云悟净圆觉以净觉心方云修如是如是等)具足顿渐禅门龙藏遍探无备于此八一法巧被三根故谓普眼观门被上根也三观诸轮被中根也三期道场被下根也(二皆渐也)言一法者一一文中无不标依圆觉结入圆觉九令修称性深禅故然诸家禅定之门不出色四空四唯起信直修真如三昧此经便入圆觉观门虽三根渐顿之殊所入无非圆觉十劝事离相明师故然诸随相之教所说修行有轨可则有迹可依故未必长随善友师傅此经说惑元无复云除断说佛本是复曰勤修一切仪式类皆如此末世后学难可依从必须离相明师触向晓喻故令亲近尽命亡躯四仪之中无执其相勿恨彼去勿慢彼来如是承事归依方能悟入圆觉是以善财童子初遇文殊既兴开发觉心便教亲近善友亦由法界宗旨隐显难明故以事师为后之轨。

　　二藏乘分摄者三法即为三门初藏次乘后分藏谓三藏二藏通称藏者以含摄故初三藏者一修多罗古译为契经契谓契理契机经谓贯穿摄化即契理合机之经(依主)契经即藏(持业)正翻为线线能贯华经能持纬此方不贵线称故存于经然天竺呼线席经并索圣教皆曰修多罗故梁摄论译为圣教古德见此儒墨皆称为经遂借彼席经以目圣教则双含二义俱顺两方借义助名更加契字拣异席经甚为允当为其义相即佛地论有二一贯二摄故彼论云能贯能摄故名为经以佛圣教贯穿摄持所应说义所化生故杂心有五一涌泉(注而无竭)二出生(展转滋多)三显示(示理事等)四绳墨(楷定正邪)五结鬘(线能贯华结鬘故然西域四物虽殊义意相似故同一修多罗之目而圣教多含自具其四将此五义对详可见已下更说)二毗奈耶此云调伏谓调练三业制伏过非调练通于止作制伏唯明止恶就所诠之行彰名调伏之藏亦名毗尼此翻云灭灭有三义一灭业非二灭烦恼三得灭果或名尸罗此云清凉离热恼因得清凉果故亦名波罗提木叉此云别解脱三业七支各各防非故(就因)亦翻为随顺解脱(据果)三阿毗达磨此云对法法有二种一胜义法谓即涅槃是善是常故二法相法通四圣谛(相者性也状也)对亦二义一者对向向前涅槃二者对观观前四谛其能对者皆无漏慧及相应心品言对法者法之对故故对法藏特明慧论世亲摄论说有四义谓对故数故伏故通故对义同前数者于一一法数数宣说训释言词自共相等无量差别故伏者能胜伏他论故通者此能通释契经义故亦名优波提舍此云论义亦名磨怛理迦此云本母(教为义本如母)然此三藏约其所诠略有二门一则经诠三学律唯戒定二学论唯慧学二则三藏之中经正诠定毗尼诠戒论诠于慧兼各通三第二明二藏者一声闻藏二菩萨藏即由前三藏诠示声闻理行果故名声闻藏诠示菩萨理行果故名菩萨藏三乘唯二藏者由缘觉多不籍教出无佛世故若出佛世摄属声闻理果同故若约教行别者即开三乘以为三藏如普超大悲等经入大乘论说然此经三藏之中契经藏摄二藏之内菩萨藏收若此摄彼即兼该三二二空观前先令持戒三期修中说安居故刚藏菩萨征难佛故深必该浅故(上来藏摄竟)次乘摄者略有六重初谓一乘十方佛土中无二亦无三也次谓二乘即前二藏所诠也三即三乘开加缘觉也四者四乘加最上乘(亦名佛乘)故梁摄论成立正法具有四乘(四品观缘起成四种菩提亦可配此)梁朝光宅法师约法华经亦立四乘谓临门三车即是权教三乘四衢等赐大白牛车即是实教大乘以临门牛车亦同羊鹿俱不得故并无体故诸子皆索故(经文不言求牛车人出门即得又不言索车唯是二乘但云三车俱索明知三乘皆是方便然约权实相对故为四乘权既无体即为一也谓约教则废三立一约理则开三显一约行即摄三为一约果则会三归一又废立局教余三通三)华严教义分齐亦料拣一乘大乘有十义别一权实别(义在四乘中)二教义别(临门三车但有其名以望一乘但是教故故经云以佛教门出三界苦亦不可云以佛教言但约二乘以经不拣故彼求牛车之人寻教至义亦同羊鹿俱不得故)三所期别(以白牛车非是宅内所许三车是故界外四衢道中授诸子时皆云非本所望亦不可云但约二乘经不拣故)四德量别(宅内但云牛车不言余德而露地所授乃七宝大车宝网宝铃等无量众宝庄严此即体具过恒沙德也又彼但云牛不言余相此云白牛肥壮多力其疾如风等用殊胜也又云多诸傧从而侍卫等行眷属也又云我有如是七宝大车其数无量此显一乘主伴具足教义无量也)五寄位别(本业仁王等经粱摄十地等论皆以初二三地寄在世间四至七地寄出世间八地已上寄出出世间于出世间中四地五地寄声闻法六地寄缘觉法七地寄菩萨法此如三乘八地已去寄一乘法)六付嘱别(法华经云于未来世若有信如来智慧者当为演说此法华经令得佛慧故若有不信受者当于如来余深法中示教利喜汝等若能如是则为已报诸佛之恩解云余深法者即大乘也非一乘故云余非小乘故云深也法华别意正在一乘故作此嘱也)七根缘别(华严性起品云佛子菩萨摩诃萨无量亿那由他劫行六波罗蜜修习道品善根若未闻此经或闻不信受随顺是等犹为假名不得名为真实菩萨释曰此多劫修菩萨行又不闻不信此一乘经若非三乘权教菩萨是何人也当知正是法华经内余深法中示教利喜者)八信顺别(华严贤首品云一切世界群生类鲜有欲求声闻乘求缘觉者转复少求大乘者甚希有求大乘者犹为易信解此法甚为难释曰此品正明信位及成佛等事既越三乘恐难信受故举三乘对此决之)九显示别(华严第九地偈云若众生下劣示以声闻道若复根少利为说辟支佛若有根明利有大慈悲心饶益诸众生为说菩萨道若有无上心决定乐大事为示于佛乘说无尽佛法)十本末别(大乘同性经云所有声闻法辟支佛法菩萨法诸佛法皆悉流入毗卢遮那一智藏大海此文约本末分异仍会末归本明一乘三乘差别耳此上十证足为龟镜而守株之者闻说骇神深可悲矣故经云所未闻经闻之不疑为希有也)五谓五乘除一乘加人乘天乘也六谓无量乘华严经云或有国土说一乘或二或三或四五如是乃至无有量今此经文初及四中唯一乘摄二三五中唯大乘摄无量乘中有其二意若以随机设教多门名无量则于无量乘中唯实教摄若以彼宗一切诸法一一皆能显义益物一一无不该摄名为无量者则全能摄若约此经摄彼乘等则除无量乘中一一圆融之义及一乘中主伴无尽之义余皆摄也流通文云亦摄渐修一切群品譬如大海不让小流等故(上来乘摄竟)后分摄者谓十二分教也旧云十二部经恐滥部帙改名分教(十二中各有二相如注配)一契经(一总相涅槃云始从如是我闻终至欢喜奉行皆修多罗二别相杂集云谓长行缀缉略说所应说义又有异名谓法本直说圣教或但名经)二应颂(一与长行相应之颂由长行说未尽故二为后来应更颂故)三授记(一记弟子生死因果二记菩萨当成佛事)四讽诵(谓孤起偈一为易诵持故二为乐偈者故)五因缘(一因请方说为重法故二因事方说知本末故)六自说(一为令知而请法故二为令所化法殷重故念佛慈悲为不请友)七本事(一说佛往事二说弟子往事)八本生(说昔受身一说如来二说余者)九方广(一广大利乐二广陈正法)十未曾有(一德业殊异二法体希奇故)十一譬喻(一为深智说似令解真故二为浅识就彼取类诱令信故)十二论议(一以理深故论二以义不了故论并循环研核或佛自论或菩萨相论)然此十二于大小乘有说六通六局者(因缘譬喻论议局小故涅槃云护大乘者受持九部授记自说方广局大法华云我此九部法随顺众生说余六皆通也)且约一相(大缺三者但约因缘中因事制戒譬喻中诱引论议中非了小缺三者但约授记中记成佛自说中不请友方广中广大利乐)然实大小皆具十二(大三小三各取余之一义)深密中菩萨依十二分教修奢摩佗瑜伽云佛为声闻一一具演十二分教然此经者十二分中唯二所摄谓修多罗方广若此摄彼即摄九分贯摄之义通故正宗一一重颂故记安心人成就佛智故因请方说故说佛因地法行故六度非因涅槃非果故题云方广故二十七喻故普贤有征刚藏有难故唯不摄伽陀自说本生等三也(藏乘分摄竟)。

　　三权实对辨者然西域此方古今诸德立宗判教离合有殊或一味不分或开宗料拣今将略叙且启二门初则不分后明分教不分之意其有五焉一理本一味殊途同归故二一音普应一两普滋故三原佛本意为一事故四随一一文众解不同故五多种说法成枝派故故不可分即后魏流支姚秦罗什立一音教是此意也其分教者有其八意(初五翻前后三别说)一理虽一味诠有浅深故二约佛音虽一教随机异故三本意未申随佗意语故四言有通别就显说故五由辨权实不住枝流故六王之密语语同事别故七不识佛意以深为浅失于大利以浅为深虚其功故八诸佛菩萨亦自分故以斯等意开则得多失少合则得少失多但能虚己求宗分亦何乖大旨今明分教复有四重(从二至五)第一立二种教自有两家谓西秦谶三藏半字满字(即前二藏)唐初印法师(江南)屈曲(谓释迦经逐机说故如涅槃等)平道(谓舍那经逐法性自在说故即华严经)前且对小显大后则约佛化仪但满及屈曲皆阙分于权实余亦有理第二立三种教自有二门初叙此方后明西域初谓南中诸师同立三教一顿教谓华严经初成佛顿说故二渐教始自鹿苑终于鹤林从小之大故(齐隐士刘虬立二教全同上二)三不定教(刘公无此)谓别有一经虽非最初顿说而明佛性常住圆顿之理(胜鬘等也)又亦有大先于小之经(央掘等也)故云不定就渐教中约时开合诸师不同初但分二先半后满或分为三(虎丘山岌法师)一有相教(十二年前)二无相教(齐至法华)三常住教(最后涅槃此与唐三藏三教大同至叙西域中说)或分为四(宋朝岌法师)即于无相之后常住之前指法华经为同归教或开为五(即前刘公)于有相教之初取提胃经为人天教上来诸师皆于渐中约时开异若不加不定则招难尤多以初有大故虽加不定犹有妨难以十二年前亦说二空(成实阿含智度有文)十二年后方制广戒第三时同归教中亦云世间相常住常住教中亦有小乘见佛涅槃之相提胃经中亦有三乘得道故知约时克定则有所乖拣去不定从多分说亦有理在(叙此方竟)二西域者即今性相二宗元出彼方故云西域唐初中天竺日照三藏云近代天竺那烂陀寺同时有二大德论师一曰戒贤二曰智光并神解超伦声高五印六师稽颡异部归诚大乘学人仰之如日月独步天竺各一人而已然所承宗异立教互违谓戒贤则远承弥勒无著近踵护法难陀依深密等经瑜伽等论立三种教以法相大乘为了义即唐三藏所宗谓佛初于鹿苑转四谛法轮说诸有为法缘生(破外道自性因等)无我(翻外计我)然犹未说法无我理即阿含等是第二时中虽依遍计所执说诸法空(翻破小乘)然依佗圆成犹未说有即诸部般若第三时中具说三性三无性等方尽大乘正理即解深密等(初有次空故非了义后说中道方为了义此依深密经所判)二智光论师远承文殊龙树近禀青目清辨依般若等经中观等论亦立三种教以无相大乘为真了义谓佛初鹿苑说小乘明心境俱有(破外同前)次说法相大乘境空心有(渐破小乘故由彼怖空且存假名接引)后为上根说无相大乘心境俱空平等一味方为了义(此三次第如般若灯论释中引大乘妙智经说)问此二所说既各圣教互为矛盾可和会不答有三义一约祖宗天亲龙树之流则不假和会得佛意故二约末学护法清辨之类则可和会立宗诤故三约此方转承末计则须料拣时浇处异执转坚故初中既并圣言各有旨趣逐机利益随病对治何须强会即智论四悉檀中各各为人悉檀(一世界二为人三对治四第一义)亦是摄论四意趣中众生乐欲意趣(一平等二别时三别义四乐欲)于一法中或赞或毁是故二说不假和会二者见趣渐起一味渐分各立宗源党己斥彼致令传授之辈或废或兴修习之徒住空住相故今和会所冀如初于中二初会所立三时教二会所宗空有义初者然二三时所明了义不了义各有其意法相宗约摄生宽狭言教具缺明了不了法性宗约益物渐次显理增微明了不了初中又二先约摄生宽狭者依深密经初时唯为发趣声闻乘者说二时唯为发趣修大乘者说此二各唯摄一类机摄机狭故皆非了义第三时中普为发趣一切乘者说普该三乘摄机周尽方为了义二约言教具缺者初时唯说小乘二时唯说大乘互皆有缺教既不具各非了义第三时者通说三乘教既具足方为了义戒贤所立依此门判后法性者亦二初约益物渐次者谓初时所说唯令众生得小乘益益未究竟故非了义第二时中虽益通大小然不能令趣寂二乘俱得大益是故此说亦非尽理第三时中普皆令得大乘之益纵入寂者亦令回向无上菩提(唯此一事实故)方为了义二约显理增微者初说缘生实有次说缘生假有后说缘生性空前二显理未穷会缘未尽故非了义后一显理至空会缘相尽方为了义(初唯中小二乘次添大乘以成三乘后唯一乘)智光所立依此门判由有如此二种门故是以圣教各依一势明了不了互不相违后会所宗空有义者于中又二先叙异说后会无违异说中二一有二空一者说此缘生决定不空以有因缘之所生故犹如幻事不可言无若言空者应非缘生如兔角等若尔则便断灭因果破坏二谛以若无心心所法何断何证何修何益故论云若一切空何有智者为除幻敌求石女儿以为军旅如是设有处说缘生空者应知此就遍计所执说缘生法无二我故密意言空非谓彼法举体全无若此无者则是断无恶取空见甚为可畏经云宁起有见如须弥山不起空见如芥子许论云若复见于空诸佛所不化如是空见既是深过明知缘生决定不无瑜伽深密决定说有不可违故二者言此缘生法决定是空以从缘生必无自性故犹如幻事不可言有设有处说从缘生法体是有者应知但是随俗假说非谓彼法体实不空以若有体则不从缘不从缘故则无见断证修是坏二谛大品云若诸法不空则无道无果中论云若一切法不空则无三宝四谛成大邪见智论云观一切法从因缘生从因缘生则无自性无自性故毕竟皆空又若言此幻事不空者今且问汝幻巾为兔兔为在巾内为在巾外为即巾有为离巾有为有皮毛为有骨肉既并绝无依何执有当知此兔不待灭而自亡本不生而虚现是故要由性空得存二谛又汝以我宗为空见者此过属汝何者若汝立有则不籍缘不籍缘故则断因果岂非空见横执有法岂非有见有无二见双负汝宗何不生畏我所说空离有无见汝自空见非关我宗又汝云何有智者为除幻敌等者诸大乘经何处不说诸法如幻如化菩萨修幻智断幻惑成幻行得幻果等于如是教岂不违害何不生怖又汝宗主无著菩萨顺中论内遵承龙树称阿阇梨既师其说释彼余论况汝后流而辄毁谤入楞伽中佛说龙树住初欢喜地能破有无见往生安乐国既云破有无见何曾是空此既佛所赞叹余生毁谤与佛违诤非释种矣第二会无违者诸缘起法未尝有体未曾损坏无体无坏无二无碍为缘起法是故龙树等虽说尽有之空而不灭有有既不损则是不违有之空则离有离空之真空也无著等虽说尽空之有而不损空空既不损即是不违空之有是故亦离空离有之幻有也当知二说全体相与际限无遗虽各述一义而举体圆具故无违也如其不尔恐堕空无励意立有不达此有是不异空之有是故不受彼空反失自有失自有者良由取有又若恐堕有所得故猛励立空不达此空是不异有之空是故不受彼有反失自空失自空者良由取空是故举体全空之有无著等说举体全有之空龙树等说非直二说互不相违亦乃二义相由全摄故无二也问若尔何故清辨护法后代论师互相破耶答此乃相成非是相破何者为末代有情根器渐钝闻说幻有谓为定有故清辨等破有令尽至毕竟空方乃得彼缘起幻有若不至毕竟性空则不成彼缘起幻有是故为成有故破于有也又彼闻说缘生性空者谓为断无故护法等破空存有幻有存故方乃得彼无性真空若不全体至此幻有则不是彼真性之空是故为成空故破于空也若无如此后代论师以二理交彻全体相夺无由得彻缘起甚深是故相破反是相成由幻有真空有二义故一极相顺谓冥合一相举体全摄二极相违谓各互相害全夺永尽若不相夺永尽无以举体全收故极违方极顺也龙树无著等就极顺门故不相破清辨护法据极违门故须相破违顺无碍方是缘起是故前后皆不相违余准上思之诸法无不和会耳三约此土承袭者良以去圣时遥源流益别况方域隔远风俗攸殊翻译流通三难五失相承传袭各党其宗然晋魏已来犹崇理观译经贵意传教宗心是以大德架肩高僧继踵爰及贞观名相繁兴展转浇讹以权为实致使真趣屈于异端虽余乳色浑无乳味法药流布惑病唯增既性教蔑然故道流阒尔若不料拣何指所归然大乘教总有三宗谓法相破相法性(如下宗趣中说)护法清辨各立互破但是前二而传袭者皆认法性之经成立自宗之义今将法性对二宗料拣即为二门一对法相二对破相初中二先辨异后会通辨异者谓性相二宗有多差别今随类束略叙十条一一乘三乘别二一性五性别三唯心真妄别四真如随缘凝然别五三性空有即离别六生佛不增不减别七二谛空有即离别八四相一时前后别九能所断证即离别十佛身有为无为别初二相对释后八相蹑释且初二义者由性有五一不同故令乘有三一权实如法相宗意以一乘为权三乘为实故深密三时教中初皆不成次一向成是为若过若不及皆非了义第三时中有性者成无性不成方为了义故云普为发趣一切乘者又云一乘是密意说明知是权皆以性定五故故楞伽中佛告大慧有五种种性一声闻乘性二辟支佛乘性三如来乘性四不定乘性五者无性无性之人无种性故虽复勤行精进终不能证无上菩提但以人天善根而成熟之般若深密庄严瑜伽亦如上说若法性宗意则以三乘是权一乘为实法华经云十方佛土中唯有一乘法无二亦无三除佛方便说以性无二故乘唯一故法华云知法常无性等涅槃云佛性者名为一乘师子吼者名决定说决定宣说一切众生皆有佛性凡是有心定当作佛又法华第三说趣寂声闻云我于余国唯以佛乘而得灭度智论亦同法华论中亦云根未熟故菩萨与记作是言我不轻汝汝等皆当作佛意欲方便令发心也(彼以未字不顺己宗判为论错)楞伽胜鬘密严皆说二乘必无永灭明知趣寂决定回心涅槃第九广破阐提断善不能发心当文即云彼一阐提虽有佛性而为无量罪垢所缠即知无有无佛性人况前引楞伽五性自迷其文且彼经释第五性云大悲菩萨常不入涅槃非焚烧善根者则明阐提后必入矣是知前来所引经论皆是未说法华涅槃之前就其长时权说定性无性矣妙智经梁摄论成立正法中皆以一乘居三乘后明知深密三时不能定断一切圣教以非后故(后敕破前)法华涅槃方能决了皆以一乘一性破三五矣然破三显一法华为先故最难信解佛现在世犹多怨嫉况灭度后今果有保执三五不信一者经文验矣(初二义竟)余八相蹑释者初法相宗说有八识从业惑生一期报尽便归坏灭以其识种引起后识依生灭识种建立生死及涅槃因故所立真如常恒不变不许随缘依佗是有非即真空经说空义但约所执一分众生定不成佛名生界不减真俗二谛迢然不同(谓遍计是俗此俗即空依佗是俗不空圆成为真一向不空空有既异二谛体殊真俗四重皆不相［杂］)因灭非常果生非断同时四相灭表后无根本后得缘境断惑义说双观决定别照以有为智证无为理义说不异而实非一既世出世智依生灭识种故四智心品为相所迁佛果报身有为无漏以生法必灭一向说故如是义类广有众多具如瑜伽杂集等说法性宗者所立八识通如来藏但是真如随缘成立故说真如具不变随缘二义依他无性即是圆成一理齐平故说生界佛界不增不减第一义空该通真妄(涅槃云唯一仁王云无二)故虽空不断虽有不常四相同时体性即灭故灭与生而得同时(净名楞伽起信)照惑无本即是智体照体无自即是证如既世出世智依如来藏始觉同本则有为无为非一非异故佛化身即常即法不堕诸数况于报体即体之智非相所迁涅槃云若言如来同有为者死入地狱如是义类亦有众多次第对上如楞伽等经起信等论后会无违者然二宗各执所据则互相乖反若得意会释亦不相违谓就机则三(三草)约法则一(一雨)新熏则五本有无二若入理双拂则三一俱亡今约佛化仪判教故能三能一是故竞执是非达无违诤二对破相者亦二初辨异者略有五别一无性本性别二真智真知别三二谛三谛别四三性空有别五佛德空有别谓无相宗说一切法皆无自性即是真如能了此者即名真智(未了无性者无真智也)所诠法义不出二谛有谓依计空谓圆成虽说佛身五求不得得即虚妄无得乃真离一切相名佛功德若法性宗则明自性清净常住真心方是实理故论出真如体云唯是一心一心真实本自能知通于理智彻于染净(华严问明品说佛境智佛境知问答皆别)所诠法义具足三谛色等即空为真谛(镜影即空)空即色等为俗谛(空不坏影)一真心性非空非色能空能色为第一义谛(镜中之明)遍计情有理无依佗相有性无圆成情无理有相无性有一切诸佛自体皆具常乐我净十身十智真实功德相好通光一一无尽性自本有不待机缘略辨此五余可例知后会通者谓一切法既皆真心缘起会缘无性还即真心始不异本知外无智余谛性等例之可明但教有终始之殊法无浅深之异(此方西域立三教竟)第三陈隋二代天台智者禅师立四种教一三藏教(下根之人始终随教故)明因缘生灭四真谛理正教小乘傍化菩萨二通教三乘同禀故明因缘即空无生四真谛理是大乘初门正为菩萨傍通二乘(大品云欲得声闻乘当学般若等)三别教不共二乘人说故此教正明因缘假名无量四真谛理的化菩萨不涉二乘不名不共而云别者兼欲拣非圆故以一因迥出一果不融历别而修故不得因果圆融四圆教正明不思议因缘二谛中道事理具足不偏不别但化最上利根之人故名为圆(教理智断行位因果等皆别皆圆)然此四教由三观起从假入空析体异故有初二教从空入假从假入中有别教起三观一心中得有圆教起又此四教不局定一部一部之中容有多故又更以四种化仪收之谓顿渐(同前刘公)不定(互知)秘密(互不知)初对外道戒定慧故立此三事迢然不同故智论名为三藏成实亦然通教意融三故别教依一法性而显三故圆教三一无障碍故此师立义理致圆备但辨华严兼别法华唯圆有小失也第四华严宗主贤首大师立五种教广有别章大同天台但加顿教其五者何一小乘教二大乘始教三终教四顿教五圆教初即天台藏教以随机故随佗语故说诸法数一向差别以其拣邪正辨凡圣分忻厌明因果然其所说法数有七十五但说人空不明法空(虽阿含云无是老死亦不明显)唯依六识三毒建立染净根本未尽法源故多诤论(就佛意即通就言教即隐故宗习之者随言执理随相执体造论弘传相承不绝广如宗趣所辨)二始教者亦名分教以深密第二第三时教(定有三隐一极)同许定性无性俱不成佛故今合之总为一教此既未尽大乘法理故立为始有不成佛故名为分广说法相削繁录数犹有一百少说法性所说法性即法相数决择分明故少诤论三终教者亦名实教定性二乘无性阐提悉当成佛方尽大乘至极之说故立为终以称实理故名为实少说法相多说法性所说法相亦会归性故无诤论上二教并依地位渐次修成总名为渐四顿教者但一念不生即名为佛不依地位渐次而说故立为顿(思益云得诸法正性者不从一地至于一地楞伽云初地即为八乃至无所有何次)总不说法相唯辨真性一切所有唯是妄想一切法界唯是绝言五法三自性皆空八识二无我都遣呵教观离毁相泯心生心即妄不生即佛亦无佛无不佛无生无不生如净名默住是其意也问此若是教更何是理答顿诠此理故名顿教别为一类离念机故亦可对治滞相(空有)人故即顺禅宗五圆教者明一位即一切位一切位即一位是故十信满心即摄五位成正觉等主伴具足故名圆教即华严经也所说唯是无尽法界性海圆融缘起无碍如帝网珠重重无尽然此所判理尽义周故清凉大师用为准的今亦依之然更从支什一音至天台四教如次配摄以显周尽初总为一谓圆教摄于前四一一同圆(海中百川无非海也)唯是如来一大善巧一音所演二者初一是半后四皆满前四屈曲后一平道三者初三是渐(于中如次是智光三时前二是戒贤三时也)四是不定第五为顿(慈恩刘公皆判华严为顿故)四者初是藏教二中空是通教相及三四皆是别教第五名圆已知五教贯于群诠未审此经与彼何摄今显此义分为三门一彼全摄此此分摄彼谓圆教也(诸佛依正二果自在无碍尘沙大用及一切诸法法尔互相即入重重融摄等义此经不说若但约直显一真法界之体及观中一多无碍等义此经即同)二此分摄彼彼不摄此谓初二也(文中断我除爱修二空观又云亦摄渐修一切群品故能摄彼也然皆约圆明觉心假设方便修习始终无体一一但是觉明故非彼等所摄也)三彼此克体全相摄属即终教也(此经亦依如来藏故文云知幻即离等及云名为顿教大乘故)权实对辨讫。

　　大方广圆觉经大疏上卷之一

　　章门有九一净土章二真如章三菩提章四涅槃章五波罗蜜章六无明章七如来藏章八五教唯心章九染净熏习章除释本经外旁通余义三十有六三藏二藏诸乘十二分佛教一异唐竺立教会两宗立三时教会空有佛教权实十别佛教遣显五别天台四教康藏五教教义各本末五重根教相契教体四重经论五教性教五重宗趣历代传法师资七宗禅门顿渐悟修十二对诸经得名法义相对判了义不了义经结集因缘说经身土生佛平等八对性教三重因三业归敬本起因地法行总持法义门义身心倒正四对并喻偈颂四义八义十义悟修大意幻喻法合心名义右附录上。

　　音释

　　獝狘

　　(獝休必切音䬂鸟惊飞也狘许月切音矞兽惊走也)。

　　詺

　　(眉病切名去声目诸物也)。

　　大方广圆觉经大疏上卷之二

　　终南山草堂寺沙门宗密述

　　第四分齐幽深者已知此经唯属实教(如前克体)未知所诠义理分齐如何今约论明染净诸法从本至末略有五重以显诸宗分齐浅深初唯一心为本源是心则摄世出世间法等即此圆觉妙心也经标圆觉为宗本故又说染净皆从觉心所现起故华严即一真法界与一切诸法为体性故(然华严虽有四种法界而彼疏云统唯一真法界总该万有即是一心体绝有无等论中欲究妄本故约凡标心此经意显净源故约佛标觉华严称性不逐机宜对待故直显一真法界至于能起染净一切诸法则三义皆同三法体一也)二依一心开二门一者心真如门即是一法界大总相法门体所谓心性不生不灭一切诸法唯依妄念而有差别若离心念则无一切境界之相乃至唯是一心故名真如(知是空华即无轮转乃至如法界性等)二者心生灭门谓依如来藏故有生灭心所谓不生不灭与生灭和合非一非异名阿梨耶识(经五名中一名如来藏自性差别及云种种生于觉心等)三依后门明二义一者觉义谓心体离念离念相者等虚空界无所不遍法界一相即是如来平等法身依此法身说名本觉乃至始觉(觉圆明故显心清净乃至众生本来成佛)二者不觉义谓不如实知真如法一故不觉心起而有其念犹如迷人依方故迷(众生颠倒如迷方易处等)念无自相不离本觉(此无明者非实有体等)自此之前正是此经宗旨始末所诠之义分齐四依后义生三细一者业相以依不觉故心动说名为业觉则不动二者能见相以依动故能见不动则无见三者境界相以依能见故境界妄现离见则无境界(由有无始本起无明是故动念息念皆归迷闷等)唯识宗教唯齐此门以为诸法生起之本此三正是梨耶体故(初即自体分二即见分三即相分)故彼论引阿毗达磨经偈云无始时来界一切法等依由此有诸趣及涅槃证得以彼宗未显此识与真如同以一心为源又不言依如来藏说为此识故所诠分齐不到前之三重问彼说赖耶既不约如来藏则与此异何得云是彼分齐耶答由此论后段亦云以依阿梨耶识说有无明不觉而起能见能现则同彼故问此论前说依无明有阿赖耶后云依梨耶有无明岂不二文自相柔盾答有三释一由此梨耶有二义故谓由依真心有不觉动彼本觉心体起灭方名梨耶三相又即此梨耶还却与无明为依故论云三相与不觉相应不离何者谓前义依迷(不觉)起似(梨耶)即不觉真心成藏识后迷似为实即依此识有无明二云梨耶有二义谓觉不觉前别就本说故云依觉有不觉今就都位论故云依梨耶有无明此即二义中不觉之义正在梨耶中故得说依也三云此中正意唯取真心随缘之义此随缘义难名目故或就未起说依真如有无明或约成就起已说依梨耶有无明然此二名方尽其义是故文中前后绮互言耳唯识于三释二义中各唯约后义以说无明今亦唯指后义为彼分齐问中间一释云梨耶是都位具觉(不生灭)不觉(生灭)二义唯识中赖耶但是生灭岂同此耶答约此所通不约彼执故五依最后生六粗(弥勒章初明轮回本末)谓一者智相依于境界心起分别爱与不爱故(法执俱生)二者相续相依于智相故生其苦乐觉心起念相应不断故(法执分别)三者执取相依于相续缘念境界住持苦乐心起着故(我见俱生)四者计名字相依于妄执分别假名言相故(我见分别上四皆惑五业六苦即三道矣)五者起业相依于名字寻名取着造种种业故六者业系苦相以依业受报不自在故然小乘宗教所诠分齐唯后四粗人乘天乘唯齐五六诸教分齐深浅历然浅不至深深必该浅是知圆觉极尽五重(然五重中曲论有十三法人乘天乘唯诠末二小乘有四唯识具九起信十三)标云幽深良在斯矣。

　　五所被机宜者此经所诠境界既说如上幽深未委何等根机而能信解修证然约即时悟入各随宿种不同若就毕竟而论一切无非所被且约即时料拣者又二初拣信解之器后拣修证之器初谓乐著名相以文为解者系滞行位高推圣境者情尚于空触言而宾无者自恃天真轻厌进习者固执先闻担麻弃金者如上皆非其器反上即皆是器非器之中坚持不舍者障于信欲罢不能者障于解(又依名求利不净心说亦障实解)如次反上即能信解名为器也后拣修证者二初明非器即经中我人众生寿命等四相(体相微细故唯障证入不障信解也)文云一切众生认四颠倒为实我体由此不能入清净觉动念息念皆归迷闷乃至虽经多劫勤苦修道但名有为终不能成一切圣果后明是器经云当求正知见人心远二乘法离四病者应当供养不惜身命见其清净乃至过患不起恶念即能究竟成就正觉(亦如善财童子乐亲善友故得一生圆普贤行也)统而言之非其种者证小果入劫位亦不能入当其器者居凡劣处末世亦能入也(如华严说二乘六度不及八难)后明毕竟普收者一切众生皆有佛性但得闻之无不获益谓宿机深者悟入浅者信解都无宿种者亦皆熏成圆顿种性如华严经食金刚喻若约五性配者正被菩萨及不定性令修观行证入兼为余性作远因缘故经文一一科段皆云为诸菩萨及末世众生等三聚中则为正定令增妙行为不定聚令修信心为邪定聚作远因缘故下文云能令未来末世众生不堕邪见(新熏本有之义前已辨之)所被机竟。

　　六能诠体性者略作四门一随相门于中有五(五中前三通大小乘取舍不同各为一说)一音声为体诸佛唱(唱号)词(言词)评(评量)论(论说)语音(宫商等)语路(语所行处)语业(语用)语表(令佗生解)是谓佛教其名句文但显佛教作用非佛教体离声无别名等摄假从实故二名句文谓次第行列次第安布次第联合能诠诸法自性差别二所依故声是所依非正教体但展转因故谓语起名等名等方能显义此三离声虽无别体而假实异亦不即声今以体从用故取名等三双取为体由前二说皆有教理为定量故俱舍云牟尼说法蕴数有八十千彼体语或名此色行蕴摄即双存也故十地经有空中风画之喻本论释云风喻言音画喻文字清凉云以余之意亦应双取若就前二有去取者宁依名等良以音声正就佛说容为教体流传后代书之竹帛曾何有声岂无教体书是色法亦与名等为所依故(色声俱是色法皆实也)四遍于六尘一切所知境界总有生解之义悉为教体如净名光明尘劳楞伽动身直视等五通摄所诠体瑜伽云诸契经体略有二种一文二义文是所依义是能依此明教义相成若不诠义文非教故二唯识门谓总收前五并不离心唯识等云一切所有唯识现故然通就诸教本影相对以成四句一唯本无影谓即小乘不知唯识故二亦本亦影即大乘始教谓佛自宣说若文若义皆是妙观察智相应净识之所显现名本质教(佛地云闻者善根本愿增上缘力如来识上文义相生此文义相是佛利佗善根所起名为佛说)若闻者识上所变文义名影像教(佛地云如来慈悲本愿增上缘力众生识上文义相生此虽亲依自善根起而就强缘名为佛说故二十唯识云展转增上力二识成决定)护法论师等皆立此义三唯影无本谓大乘实教离众生心佛果无有色声功德唯有如如及如如智独存大悲大智为增上缘令彼所化根熟众生心中现佛色声说法是故圣教唯是众生心中影像(华严偈云诸佛无有法佛于何有说但随其自心谓说如是法也)龙军坚慧论师等并立此义四非本非影如顿教说非直心外无佛色声众生心内影像亦空性本离故止言绝虑即无教之教耳(佛言我从得道来不说一字汝亦不闻)此前四说皆有其益自浅之深摄众生故三归性门文二一正摄归性二说听全收初谓此识无体唯是真如故论云是故一切法从本已来离言说相离名字相离心缘相乃至唯是一心故名真如即前之心境同入一实诸圣教从真流故不异于真故摄论中名为真如所流十二分教唯识释胜流真如云谓此真如所流教法于余教法最为胜故是知如来言说皆顺于如(金刚三昧云义语非文仁王说十二部皆如)二说听全收者又有四句一佛真心外无别众生以众生真心即佛真心故则唯说无听故所说教唯佛所现二众生心外更无别佛以佛真心即众生真心则唯听无说故所说教即众生自现三佛真心现时不碍众生真心现故说听双存二教齐立四佛即众生故非佛众生即佛故非众生互夺双亡即说听斯寂(净名云无说无闻)四无碍门谓前三门心境理事同一缘起混融无碍交彻相摄以为教体以一心法有真如生灭二门故二皆各摄一切法故(教体竟)。

　　七宗趣通别者当部所崇曰宗宗之所归曰趣通别即二初通者统论佛教因缘为宗谓古来诸德皆判儒宗五常道宗自然释宗因缘因缘有二一内二外外谓谷子水土人时而芽得生泥团轮绳陶师而器得成内谓十二因缘外由内变本末相收为一缘起故佛教从浅至深说一切法不出因缘二字然有四重一因缘故生死成坏涅槃云我观诸行生灭无常云何知耶以因缘故二因缘故即空谓不自佗共生等故无生也三因缘故即假如镜像水月之流缘会不得不现四因缘故即中若言不从因缘即是定有定无断常二过故中论云因缘所生法我说即是空亦谓是假名亦是中道义(四句如次配前四重)涅槃亦说声闻等四品菩提皆由观之而得故佛教之宗因缘收尽然约佛涅槃后贤圣弟子相承传习通大小乘宗途有五一随相法执宗即小乘诸师依阿含等经所立以造诸论于中又三一我法俱有宗(犊子部等)立五法藏谓三世无为及我余部呼为附佛法外道二无我因缘宗(除一及三所论诸部)一切诸法不离色心生灭从缘本无有我于中或立三世无为或分五类或无过未唯有现在或现在中在蕴为实在处界假或世俗是假出世为实然皆离我及邪因无因故异外道三因缘但名宗(一说部等)立一切我法但有假名由从缘故无定实体如铁之刚遇火即镕如水之柔遇寒即坚明知从缘则无定性此乃出世亦假名耳二真空无相宗即龙树提婆依般若等经所立以造中观等论三唯识法相宗即无著天亲依解深密等经所立以造唯识等论四如来藏缘起宗即马鸣坚慧依楞伽等经所立以造起信等论于中复有二义初众生相尽唯是法身良以情识本空名相已尽未尝见一众生流转生死众生寂灭即法身故(净名云一切众生即寂灭相又云皆如也涅槃云十二因缘即是佛性论云离念相者即是平等法身等此与前宗异者云云可知)后法身缘起全是众生谓众生及佛皆是生灭有无善恶境界良以情识不破识所现佛同众生故(楞伽云如来藏是善不善因能遍兴造一切趣生涅槃云佛性随流成别味不增不减经云法身流转五道名曰众生)良由如来藏是法身在缠之称故约在缠及法身反覆互夺曲成此二(虽有二义必互相知若互不知便同无相及法相宗也但由于中崇尚各异故说二矣)此经宗于前门(良由染相本寂故得觉性本圆义如别宗说)兼之后义五圆融具德宗谓事事无碍主伴具足重重无尽即华严经然此五宗对前五教互有宽狭谓一宗容有多教一教容具多宗故又教约佛意权实有殊宗就人心所尚差别故宗与教其旨不同后别明此经者又有总别总以心境空寂觉性圆满凡圣平等为宗令修行者忘情等佛观行速成为趣谓倒心妄境如杌鬼绳蛇元自空无不待除灭(文云非作故无等)依佗水月镜像全体即是圆成(四大不动故觉性不动等)故凡圣灵觉真心本来清净圆满(觉圆明故乃至根尘四大遍满法界等)行者如斯了悟自然丧己(知是空华即无轮转等又幻身灭故幻心亦灭)忘情(即缚脱等八不)情忘即等佛心等佛为真观行(即普眼观成同佛)亦可钩锁前文成三重宗趣谓如上为宗令修行者忘情等佛为趣又忘情等佛为宗令观行速成为趣又前趣为宗令惑业消灭(身心客尘从此永灭等)永绝轮回(知彼如空华即免流转等)起大神用(初净一身至一世界觉亦如是等)安乐(便能内发寂灭轻安等又云三事圆证故名究竟涅槃也)自在(永得超过碍无碍境烦恼涅槃不相留碍)为趣(上所注引皆观成功用等文)别者有五对一教义对教说为宗义意为趣二事理对举事为宗显理为趣三境行对理境为宗观行为趣四行寂对观行为宗绝观为趣五寂用对绝观心寂为宗起大神用为趣此五亦是从前起后渐渐相由矣。

　　八修证阶差者谓若但约教文唯生义解忘诠修证复有其门故以心传心历代不绝自佛嘱迦叶展转于今灯灯相承明明无尽然初五师兼之三藏鞠多之后律教别行罽宾已来唯传心地黄梅门下南北又分虽继之一人而屡有傍出致令一味随计多宗今略叙之(但叙随机可用者不叙邪辟之流也)会通圆觉(由此经首末偏明修证故叙诸禅宗以会之)有拂尘看净方便通经有三句用心谓戒定慧有教行不拘而灭识有触类是道而任心有本无事而忘情有籍传香而存佛有寂知指体无念为宗遍离前非统收俱是象体上之诸宗不出定慧悟修顿渐无定无慧是狂是愚偏修一门无明邪见此二双运成两足尊故天台修行宗于止观其顿渐悟修者顿悟(日出孩生)渐修(霜消孩长)为解悟渐修顿悟(伐木入都)顿修渐悟(磨镜学射)渐修渐悟(如登九层之台足履渐高所鉴渐远)并为证悟若云顿悟顿修(斩染綟丝)则通三义谓先悟(廓然顿了)后修(不着不证旷然合道)为解悟先修(服药)后悟(病除)为证悟修(无心忘照)悟(任运寂知)一时即通解证若云本具一切佛德为悟(如饮大海)一念万行为修(得百川味)亦通解证若约楞伽地前(信住行向)四渐(庵罗熟陶器成大地生习艺就)圣位(初地八地报身法身)四顿(明镜现物日月照色藏识知境佛光然曜)则修行为渐证理名顿此圆觉经备前诸说谓文殊一章是顿解悟普眼观成是顿证悟三观本(威德章)末(辨音章)是渐证悟又普眼观通于解证又三观一一首标悟净圆觉次明行相后显成功初中为对是顿悟渐修中后为对是渐修顿悟(又普眼观示渐修顿悟)三期道场是渐修渐悟普贤后段是顿悟顿修(又清净慧章有忘心顿证)更有余文不能繁述此等顿渐皆语用心不同前门但是判教苟得其意皆成定慧如其失旨不成妄想即堕无记冀诸学者审而修之。

　　九叙昔翻传者开元释教目录云沙门佛陀多罗唐言觉救北印度罽宾人也于东都白马寺译不载年月续古今译经图记亦同此文北都藏海寺道诠法师疏又云羯湿弥罗三藏法师佛陀多罗长寿二年龙集癸巳持于梵本方至神都于白马寺翻译四月八日毕其度语笔受证义诸德具如别录不知此说本约何文素承此人学广道高不合孟浪或应国名无别但梵音之殊待更根寻续当记载然入藏诸经或失译主或无年代者亦多古来诸德皆但以所诠义宗定其真伪矣前后造疏解者京报国寺惟悫法师先天寺悟实禅师荐福寺坚志法师并北京诠法师总有其四皆曾备计各有其长悫邈经文简而可览实述理性显而有宗诠多专于佗词志可利于群俗然圆顿经宗未见开析性相诸论迢然不阙故今所为俱不依也其所依者已伸于序末。

　　十随文解释于中二初解题目后释本文题中文三一总辨名二配法义三具解释初中三一叙立名二显得名三明取舍初者。

　　大方广圆觉修多罗了义经。

　　然诸经教或佛说时便自立名如法华金刚之类或佛灭后结集者立如阿弥陀入楞伽之类今此经目是佛自立五种名也流通分中文云此经名大方广圆觉陀罗尼亦名修多罗了义亦名秘密王三昧亦名如来决定境界亦名如来藏自性差别二者诸经得名有其多种或以人为目或以法为名人有请说等殊法有法喻等别或体或用或果或因或能诠所诠或真妄境智乍单乍复其类不同今经五名已含多种大者是体方广是用圆觉是果秘密王三昧是因又王是喻三昧是法修多罗了义是叹能诠余皆所诠如来是能证人即当其智决定境界是境兼余皆法如来藏是在缠之名即真妄和合斯则人法总彰法喻皆举具体具用有果有因诠旨双题真妄俱显方诸经目莫备于斯了义之名照然义现其每字别释得名如下所辨三明取舍者文中虽五首题唯二良以宗本体用是法义之宏纲诠旨功能是言象之皎镜事周理尽须建五名简要标题且存两号。

　　二配法义者凡欲解了义经论先须明识法义依法解义义即分明以义照法法即显著故论中欲显大乘深隐性相道理先开此二论云摩诃衍者略有二种一者法二者义法指一心义开三大正同此也心是如来藏心即圆觉在缠之名义谓体相用即如次是大方广论文为欲发起众生大乘信根故就凡夫位中目此圆觉为众生心也今经题目十一字中圆觉两字正是其法大方广三字是圆觉体用之义经之一字正是能诠教法修多罗了义五字叹教法胜能之义故正宗之初佛自标本唯立圆觉中间处处牒前起后标结指陈一一只言圆觉不言大方广也或唯觉之一字是法余四皆义故文中或但云觉或净觉大觉妙觉觉性觉心觉相等能诠法义配此可知是则上五字总属所诠下六字总属能诠矣。

　　三具解释者于中分二初释所诠后释能诠且初所诠五字略为二释一以三字对两字二以四字对一字前对中三字者如次是圆觉体性德相业用(三大)然各二义大者当体得名常遍为义当体者不同法相宗拣小之大大外有小可拣犹是分限岂为至大今以圆觉体无边涯绝诸分量强名大也(悫云大者叙心灵之绝量)常遍者常则竖通三世遍则横该十方竖者过去无始未来无终无有一法先之唯此先于诸法故名大也涅槃经云所言大者名之为常横者十方穷之无有涯畔涅槃又云所言大者其性广博犹如虚空方者就法得名(方是法也)轨持为义轨生物解在持自性持自性者一切众生皆有本觉虽流浪六道受种种身而此觉性不曾失灭生解者众生悟入知见虽因善友开示然其智解从觉性生如水土之润生谷等芽芽从种生不从水土故文云圆觉流出菩提涅槃及波罗蜜教授菩萨广者从用得名广多广博为义广多者此圆觉性本有过尘沙之妙用潜兴密应无有休息无有穷尽广博者此无尽之用一一同于觉性无有边际无有分限故文云觉性遍满圆无际故当知六根遍满法界如是乃至八万四千陀罗尼门遍满法界问华严经题亦云大方广与此同异答配属三大则同释义随宗则异华严疏释大云一切相用皆同真性而常遍故持则双持性相具十玄门轨则一切诸法一一皆能生解如观一切见百门义等广则能包能遍相即相入重重无尽一一对此同异可知圆觉者直指法体若不克体标指则不知向来说何法大说何法广圆者满足周备此外更无一法觉者虚明灵照无诸分别念想故论云所言觉义者谓心体离念离念相者等虚空界等此是释如来藏心生灭门中本觉之文故知此觉非离凡局圣非离境局心心境凡圣本空唯是灵觉故言圆也故下文说涅槃昨梦世界空华众生本成佛道又云一切觉故又云幻灭觉圆满然此圆觉于诸经中随宗名别涅槃经但约凡夫身中本有此性悟之决定成佛故名佛性法华约称赞唯此一法运载众生至于宝所余乘不能余法皆劣故名一乘妙法净名但约住此性者神变难量非口可议非心可思故名不可思议解脱金刚但约此性显发能破烦恼故名般若余类可知皆是圆觉门中差别之义良由未决定的显无明本无众生本佛故虽神用繁广胜德无边不得标题直名圆觉禅门离念无念亦是此中拂迹遮过之意然以心传心密意指授非今简牍所论且约形言对此辨矣后四字对一字释者唯觉之一字指法余四尽是释义意言此觉有广大义有方圆义以广对大以方对圆谓体大而用广理方而义圆方是正直不遍(拣小)不邪(拣外)圆是满足无亏无缺(拣诸菩萨)亦可大方是体(大方无隅)广圆是用(悫云广越尘沙圆无间缺)谓体大而方正不偏用广而圆满无缺故复以方连大以圆连广又四字中上三字是别圆字是总意明此觉具足三大之德故名圆也是则总别之德具彰法义之门双指故名大方广圆觉后能诠六字者于中先配后释配者修多罗三字总指诸经了义两字叹此一卷此一卷是诸经决了之义也故下文云是十二部经清净眼目经之一字正是此圆觉能诠之体后释者修多罗之义已如前释了义者决择究竟显了之说非覆相密意含隐之谈然诸经中何者了义何者不了义清凉答顺宗皇帝所问诸经了义云佛一代教若约本为一事则八万度门莫非了义若圆器受法无法不圆得之由人亦皆了义此二不足拣别今约开方便门示真实相则有了不了故净名涅槃宝积等经皆云依了义经不依不了义经不了义经者谓小乘教了义经者谓大乘教大乘教复有了不了谓有大乘虽六度悲智兼修而定说三乘不一亦非了义若有会归一极以玄炉陶于群像智海总乎万流无二无三无不成佛中道理观不共二乘方为了义又大宝积经云舍利弗问佛何等经中名为了义何等经中名不了义佛告舍利弗若诸经中宣说世俗名不了义(小乘一藏唯说俗谛虽云四真谛望于真如还成世俗法相一宗经论亦多说世俗少说胜义)宣说胜义名为了义(的指胜义方是唯真不俗即圆觉也下文云圆觉出一切清净真如涅槃故所流出者亦是安立真如对此还成世俗)若诸经中宣说作业烦恼名不了义(业烦恼等相教广明说真性处百分无一从多而说属不了义)宣说烦恼业尽名为了义(下文云永断无明又云此无明者非实有体又云知是空华即无轮转亦无身心受彼生死)若诸经中宣说厌离生死趣求涅槃名不了义宣说生死涅槃二无别名为了义(涅槃及种种幻化既出于觉心即二法同源正是无二也又云生死涅槃如梦及不厌爱等)若诸经中宣说种种文句差别名不了义(法相宗漏定漏为无为一切定别)宣说甚深难见难觉(差别即无差别)名为了义(下云有思惟心测度圆觉如取萤火烧须弥山终不能着)释曰据上说了义行相皆与圆觉相当佛自料拣固应无惑虽诸经中亦有了义之说然非句句始终故各随别义标题唯此圆觉首末显了直破差别之相五性断证总属轮回全成了义宗旨故特标了义如法华一部独受妙名经者契经亦如上释逐便从简又略契字问修多罗与经但唐梵文异今双置题目岂非繁重答上则总指诸部此则唯目当经对总叹别故非重也亦如大方等修多罗王经岂不亦修多罗王四字是总指诸部以叹其经耶又如法华叹云诸经之王若存梵语兼称叹之文标题目者应云妙法莲华诸修多罗王经即与此无异彼不兼之此乃兼者各是译人之意耳上来总释首题中二名竟余秘密王等三号住流通分中至文当解。

　　二释本文者一卷总分三分第一序分第二正宗分第三流通分以三分之兴弥天高判冥符西域今古同遵所以三者夫圣人设教必有其渐将示微言先叙由致故初有序分由致既彰当根受法故次演正宗正宗既陈务于展转利济非但益于当会复令末世流传永曜法灯明明无尽故结以流通今初序分中诸经多有二序一证信序如是之法我从佛闻标记说时说处分明大众同闻非谬以为证据令物信受经无丰约非信不阶由是经初必须证信故智论云说时方人令生信故二发起序发明生起正宗之法如净名宝盖法华毫光之类然证信亦云通序诸经皆同故亦云经后序佛说法时未有故发起亦云别序诸经各别故亦云经前序佛光自发起方说正宗故今此经文即前序中便是发起谓佛入大光明藏与一切佛同住众生清净觉地现诸净土菩萨主伴皆入三昧同一佛境以表因果无异凡圣同源显发此经旨趣如是故无别发起序也将解证信总序三门一述建立之由二明建立之意三则正释经文初者则佛临灭度阿难请问四事佛一一答我灭度后汝等当依四念处住一以戒为师(二)默摈恶性比丘(三)一切经初云如是我闻一时佛在某处与某众若干人等(四)四念处者一观身不净(有五一种子二住处三自体四自相五究竟)二观受是苦(受与苦各三一苦受苦苦二乐受坏苦三舍受行苦)三观心无常四观法无我余三文易故不牒释二明建立之意者意有三焉一断疑故谓结集时阿难升座欲宣法藏忽然自身相好如佛众起三疑一疑佛重起说法二疑佗方佛来三疑阿难转身成佛故说此如是我闻等言三疑顿断既言我从佛闻即自非佛明矣(真谛三藏引律云尔此通如是我闻)二息诤故智论云若不推从佛闻言自制作则诤论起今废我从闻闻从佛来故经传历代妙轨不辍(此局我闻)三异邪故外道经初皆立阿优为吉(此局如是)三释文者然证信序具六成就谓信闻时主处众六缘不具教则不兴必须具六故云成就今随文便均于广略总分三段一信闻时主二说处依真三同体法众今初。

　　如是我闻一时婆伽婆。

　　解曰此文已具四种成就余二成就后二各一先且合释如是我闻者指法之词也如是之法我从佛闻佛地论云谓结集时诸菩萨众咸共请言如汝所闻当如是说传法菩萨便许可彼言如是当说如我所闻释曰宣法藏者不云阿难乃言菩萨者以佛地经在净土说故论释结集者云是菩萨不指声闻今圆觉经亦净土说正同彼论矣华严疏引纂灵记云摩诃衍藏是文殊师利与阿难海于铁围山间结集故与毕钵罗窟不同集法传云阿难有三一阿难此云欢喜持声闻藏二阿难䟦陀此云喜贤持独觉藏三阿难伽罗此云喜海持菩萨藏但是一人随德名别大法念经亦说三种但喜贤却是其初第二复云喜持三则同也上合释竟此下离释。

　　如是者信成就也智论云佛法大海信为能入智为能度信者言是事如是不信者言是事不如是故肇公云信顺之辞也信则所言之理顺顺则师资之道成又圣人说法但为显如唯如为是故称如是(刘虬释也此唯约所诠理)又真不违俗故名如俗顺于真为是(真谛三藏释也约所诠理事)又如者当理之言(言理相顺谓之如也)是者无非之称(生公释也此同远公说事如事说理如理能诠之教称于理事也)又有无不二为如如非有无为是(此约所诠理事无二)若唯就当经释者凡圣因果不异圆觉名如唯此因果方离过非为是(华严疏云无障无碍法界曰如唯此无非为是应随教门深浅以显如是不同)。

　　我闻者闻成就也我即文殊及阿难海五蕴假者云何称我我有四种一凡夫遍计二外道宗计三诸圣随世假分宾主(大小乘法相)四法身真我(法性)今是后二非那慢心而有所说故无过也闻谓耳根发识大小乘宗各有三说或耳或识或俱俱者为正然或具四缘八缘虽因耳处废别从总故称我闻若无相宗我既无我闻亦无闻从缘空故不坏假名即不闻闻耳若约法性此经旨趣传法菩萨以我无我不二之真我根境非一异之妙耳闻真俗无碍之法门也然阿难所不闻之经有云如来重说有云得深三昧自通若推本而言即阿难是大权菩萨何所不了如不思议境界经说况同文殊结集何滞迹而疑焉。

　　一时者时成就也师资合会说听究竟总言一时拣异余时也谓如来说经时有无量不能别举一言略周故但云一时如涅槃云一时佛在恒河岸等又诸方时分延促不定故但言一时若约当宗即说听之时心境泯理智融凡圣如本始会此诸二法皆一之时然一与时皆无自体但随世假立婆伽婆者主成就也涅槃云能破烦恼名婆伽婆三德之中即当断德断德即显法身也此宗法报不分净土说经非应化矣故佛地经云是薄伽梵(六义)最清净觉极于法界尽虚空穷未来际彼论云次显诸佛异余大师(异说余经之佛)故说世尊功德又为其余生净信故况弥勒般若颂云应化非真佛亦非说法者耶若约诸经多是佛字具云佛陀此云觉者谓觉了真妄性相之者据大云金刚疏引论中心体离念以释佛字则知有念终不能觉故论又云一切众生不名为觉以从无始来念念相续未曾离念故又云若有众生能观无念者则为向佛智故然觉有三义一自觉觉知自心本无生灭(若以常释此唯拣凡今则从此便异于二乘及权教菩萨)二觉佗觉一切法无不是如三觉满二觉理圆称之为满若约佛地论即具十义(智障谛觉喻各二)若依华严即说十佛(成正觉愿业报住持涅槃法界心三昧本性随乐)若出其体即圆觉也(四成就竟)。

　　二说处依真者处成就也谓佛入法性源现无边无碍刹土亦不定分自佗受用故曰依真亦如华严云普贤身相如虚空依真而住非国土释此一门疏文有二初通疑难后正释文初中或问曰外道言教首建阿优孔老篇章不标处所佛经异此故必以序分为初彰说处则山城有依明说人则主伴无杂六种成就千代楷模邪正区分实由斯矣今云入光明藏三昧正受现诸净土与诸菩萨同入等者但是真智所造之境非化身形相之依既不言佛在何山城国邑则说经主处文不显彰幸为释通觊无所惑答曰夫三身一体四土一性圣言三四者立教有权实对机有隐显(劣机隐净现秽胜机隐秽现净)若拣邪教定释宗则唯标变化身土(说大小乘法相及大乘破相显性等经)若除细惑彰妙境则直显受用自佗(圆觉密严之类十有余本)然此了教委穷识智之体备搜性相之源深究无明之根圆彰无漏之界经宗既诠实境教主须明真佛故受用身居受用土为诸大士说圆觉经然诸大乘经同是净土说者即深密解脱经(如是我闻一时婆伽婆住法界殿如来境界放大光明普照之处)法集经(婆伽婆在虚空法界无差别住处)称赞大乘经(婆伽梵住法界藏)密严经(住出过三界密严之国)诸佛心印经(住如来境界众宝道场)兴显经(在如来建立之土)大毗卢经(住如来加持广大金刚法界宫)入印法门经(住如来住持境界)方等王虚空藏经(游如来无碍智智行处)佛地经(住最胜光曜放大光明普照无边世界周圆无际超过三界所行之处然如是我闻等言一一皆准深密赞之)略举十经是此类也然净土说经仪式稍异学识浅者或谤或疑故佛地论中具有征释但解此论自及三隅(十经之意例此皆解)故载其文(次第录此一段)以遮愚惑圣言定量不假余词论曰受用变化二佛土中今此佛土何土所摄说此经佛是为何身(此下有四初谬次正三征责四圆了初云)有义此土变化土摄说此经佛是变化身(外难云既尔何故经云住最胜超过三界所行处岂是秽土耶下答云)佛为化地前等令其欣乐修因故暂化作净土妙身神力加众令暂得见(次云)有义此土受用土摄说此经佛是受用身此净土量无边际故(难初义云)若暂化作加众令见应如余经分明显现(法华三变净土净名足指按地经文皆云佛神力等)经不说故(佛地不然)是受用身土(结成)若尔此是地上菩萨所应见闻何故于此化佛土中结集流布(假设)传法菩萨为欲示现一切智者(法报佛身)及所居处(净土)超过世间(化身秽土)如是示现(此下说现胜之意意有四焉一云)欲令所化生欣乐故(二云)为令发愿当生如是净土见如是佛闻如是法修彼因故(三云)为生广大胜解有情及诸菩萨胜欢喜故结集流布(结上三也四云)又是胜法于此宜闻然处若非胜化身相粗不可宣说(下结)故受用身居受用土为初地上诸菩萨说令传法者结集流通(总结成正义次下又假设外难云)若尔何故不但说彼所说法耶(何不但以化身标住山城等处然后但就经内赞说真身净土胜妙等法如无量寿观经等耶下又出不标说处之过云)若不说处及能说者(若不说有形相名字化身化土如释迦在祇园等也)不知此法何处(在何处说)谁说(是何人说)一切生疑(由无主处缺六成就故)故须具说(结也后穷尽道理和会释云)如实义者释迦牟尼说此经时(不妨还是释迦世尊)地前大众见佛化身居此秽土为其说法地上大众见受用身居佛净土为其说法(故亦有双标净秽者如等目王三昧经等)所闻虽同(同闻正宗法义)所见各别(有见在舍卫国摩竭耆阇祇园之类身长丈六三十二相八十种好有见在光明无边清净国土卢舍那身遍法界有八万四千相好等有见毗卢遮那在华藏世界及无边世界一一尘中身具不可说佛刹微尘数相好等)虽俱欢喜信受奉行(各信所见身土所闻之法)解有浅深所行各异(各随所见所解而修其行)而传法者为令众生闻胜希愿勤修彼因当生净土证佛功德故就胜者所见结集言婆伽婆住最胜等(出结集菩萨隐化身秽土位号名相但彰真身净土境界之意也诸余经教例亦如然由随机益故但各就本经意趣隐真身净土显化身秽土等也故前云对机有隐显也)释曰论释分明不假别议验前经等类例照然然前所列之经(十经兼圆觉)皆诠殊胜之事境深细之理趣至于领受结集瓶注不遗者非登地菩萨则不堪任故净土宣扬唯大士亲受展转流布则群类普沾问华严大经宗趣圆博佛土是华藏世界佛身毗卢遮那尚标秽境之中人天七处(初会摩竭提国二及七八普光明殿三忉利天四夜摩五兜率六佗化九祇园并不离欲界故)佛地经等何不然耶答大圣设教权实多门总一切经不出三意谓诸余经等欲令随识者趣入故唯举化身秽土佛地等经欲令随智者领受故偏举真身净土华严则识智融通净秽交彻法界圆摄称性而谈(不逐机宜屈曲)故释迦全是毗卢不坏娑婆而见华藏是以标举则给孤(九会摩竭初会同于浊世四处在欲天皆是五浊境)阎浮(三处在天竺)释相则金地(经说摩竭云其地坚固金刚所成)莲台(经云见佛坐莲华藏师子之座十佛刹微尘数菩萨围绕一一尘中亦复如是)一一普周法界(佛身一一肢节一一毛端佛土一一微尘皆遍法界)二类各有宗趣何执一而难乎然佛化仪隐显殊迹一身异应一音异闻故教海无边权实叵测且天竺小乘宗人尚有总不信大乘经典况时浇(佛灭度百年鞠多持律不如佛在六群乳味不如佛在水味况今向二千年耶)处异(震旦与天竺隔远)讵免疑流今以圣言分明显示庶袪其惑直入真乘然一部经入由证信故须通决勿厌文繁上来通释疑难竟。

　　大方广圆觉经大疏上卷之二

　　音释

　　杌

　　(五忽切音兀木无枝也)。

　　綟

　　(力霄切音丽染色也)。

　　罽

　　(居例切音计鱼网)。

　　炉

　　(音卢火床也)。

　　觊

　　(音冀希望也)。

　　大方广圆觉经大疏上卷之三

　　终南山草堂寺沙门宗密述

　　此下正释本文文分两段初摄相归真后称真现土初中三一标入智用之源二明与凡圣同体三总彰称体圆遍今初。

　　入于神通大光明藏三昧正受。

　　解曰藏即宝性法界藏起信心真如是诸佛众生之本源神(妙用难测)通(自在无壅)光明之性体尘沙德用并蕴其中百千通光皆从斯起故云藏也亦名法性土亦名常寂光土息诸分别智与理冥名为入矣然诸佛有常光放光若约常光光即是藏谓心性本明迷之似暗妄想既尽显焕无涯故论云心性不起即是大智慧光明遍照法界若约所放光及所起通即神通光明之藏(持业依主配之可知)然通与光数皆无量若取类说者通即或六或十光则身光智光三昧正受者唐梵双彰安住藏中不受诸受名为正受(又三昧此云正思谓在定时于所缘境审正思察故正拣寻伺思拣昏沉如晓公说)二明与凡圣同体者既入其源即同其体故论云无漏无明种种业幻皆同真如性相华严亦云如心佛亦尔如佛众生然心佛及众生是三无差别又月上经云我亦当知十方佛皆悉同体觉一法真如体性无有二无量众生同实际文中二初明圣同。

　　一切如来光严住持。

　　解曰一切即十方三世故华严云十方诸如来同共一法身一心一智慧力无畏亦然本觉真理名如能证始觉之智名来始本不二名曰如来是则众生有本无始是如不来光严者重重交光照曜炳着住谓安住永绝攀缘持谓任持不失不坏后明凡同。

　　是诸众生清净觉地。

　　解曰迷真起妄妄见众生妄体元空全是本觉心地(论云一切众生本来常住入于涅槃)妄不能染故云清净(胜鬘经云染而不染)然圣证此境直曰住持凡不知同但指觉地三总明称体圆遍。

　　身心寂灭平等本际圆满十方不二随顺。

　　解曰凡圣身心取相似异相皆虚妄当体寂灭寂灭故平等皆同一际即圆觉本际也既与觉体无异故随体圆满周遍法界悫云首楞叹虚空之小圆觉嗟法性之宽比之常谈海形牛迹不二随顺者随顺不二也西国语倒译者回文不尽故也生死涅槃为二凡夫顺生死二乘趣涅槃今皆不住故云随顺又依报则净秽不二正报则生佛不二克体则身心不二通该则自佗不二与此相应是随顺矣然凡圣平等复有多义且依佛说佛佛平等法身智身无增减故若依众生生生平等烦恼业苦有支皆等若生佛相望者凡夫现在等佛过去进修得果等佛现在成佛究竟等佛常住此约三世互望烦恼佛即本有今无众生即本无今有菩提即众生本有今无诸佛即本无今有约迷悟异则说今本涅槃之性非三世摄故知三世有法无有是处若以性净而说则佛与众生现今平等不妨迷悟之殊是故三乘亦有差别亦无差别众生寂灭即是法身法身随缘即是众生故寂灭非无之众生恒不异真而成立随缘非有之法身恒不异事而显现又如前引华严心佛众生三无差别亦是平等是故染净三世一切诸法无不平等况称性互收如是解者名为善住平等心地二称真现土。

　　于不二境现诸净土。

　　解曰先释义后锁文初中净土之义四门分别一释其义相二出其体性三严之方便四身土一异初中然土虽多种不出其三一法性土二受用土三变化土若开受用有自有佗则成四土统唯二种谓净及秽或性及相融而为一有异余宗又一质不成净秽亏盈异质不成一理齐平有质不成搜源则冥无质不成缘起万形故形夺圆融无有障碍次出体者小乘八微权教唯心实教法性又四土各别出体分性相者为权融摄者为实三方便者若经本起皆如来神力故法性如是故众生行业故此通净秽然随宜摄物佛应统之故皆称佛土若就行则唯净非秽然净有二种一世间净离欲秽故以六行为方便上二界为净土二出世间净此复二种一者出世所谓二乘以缘谛为方便权教说之无别净土约实言者出三界外别有净土二乘所居智论有文二出世间上上净此谓菩萨即以胜解万行而为方便以实报七珍无量庄严而为其土此复有二一者真极佛自受用相异兼忘为方便二者未极等觉已还故仁王云三贤十圣住果报唯佛一人居净土未极之中复有二种一八地已上一向清净以永绝色累照体独立神无方所故其净土色相难明二七地已还未出三界无漏观智有间断故非一向净若依瑜伽入初地去方为净土三贤所居皆称非净此分受用变化别故然约圆教十信菩萨即有净土后身土一异者又二初且约权教略配后据实义广释初中谓自性身依法性土余之三身皆依自土镜智净识由昔所修因缘成熟从初成佛尽未来际相续变为纯净佛土周圆无际众宝庄严自受用身常依而住平智慈力由昔所修随十地菩萨变为净土小大劣胜前后改转佗受用身依之而住成智慈力由昔所修随未登地有情所宜化为佛土净秽小大前后改转佛变化身依之而住后广释者问法性身土为别不别别则不名法性性无二故不别则无能依所依答经论异说统收法身略有十种土随身显乃有五重一依佛地论唯以清净法界而为法身亦以法性而为其土性虽一味随身土相而分二别智论云在有情数中名为佛性在非情数中名为法性假说能所而实无差唯识亦云虽此身土体无差别而属佛法性相异故谓法性属佛为法性身法性属法为法性土性随相异故云尔也又云此佛身土俱非色摄虽不可说形量大小然随事相其量无边譬如虚空遍一切处故华严云普贤依真住等一切如来皆同所证故上文云一切如来光严住持身心寂灭平等本际圆满十方不二随顺二唯以大智而为法身所证真如为法性土故无性摄论云无垢无挂碍智为法身故三亦智亦如而为法身梁摄论中及金光明皆云唯如如及如如智独存名法身故此则身含如智土则唯如四境智双泯而为法身经云如来法身非心非境土亦随尔依于此义诸契经中皆说如来身土无二五此上四句合为一无碍法身随说皆得土亦如之六此上总别五句相融形夺泯兹五说迥然无寄以为法身土亦如也此上单就境智以辨七通摄五分及悲愿等所修恒沙功德无不皆是法身收以修生功德必证理故融摄无碍即此所证真如体大为法性土依于此义身土迥异八通报化色相功德无不皆是此法身收故摄论中三十二相等皆法身摄然有三义一相即如故归理法身二智所现故属智法身三智相并是功德法故名为法身其所依土则通性相净秽无碍我此土净而汝不见众生见烧净土不毁色即是如相即非相身土事理交互依持通有四句谓色身法身各依色相土及法性土故(单双互望)此上通诸大乘教九通摄三种世间皆为一大法身如华严说具十佛故其三身等并是此中智正觉摄故土亦如之十上分权实唯以第九属于圆教若据融摄总前九义为一总句是谓如来无碍身土义随隐显不可垒安是故此经即于不二之境现诸净土达者寻文无生局见上言土有五重者一唯法性属前三身二者双泯属于第四三具性相五六七八之所依故四融三世间属于第九五总前诸义即第十依释义门竟。

　　次销本文言于不二境者佛无现土之念如明镜无心现诸净土者无念而应缘如镜无心而现像故肇公云净土秽土盖随众生之所宜净者示之以宝玉秽者示之以瓦砾美恶自彼于我无定无定之土乃名净土随类普应故云诸也前凡圣一体即从自受用入法性土也此应诸菩萨即从法性现他受用故次云与大菩萨乃至同住如来平等法会第三同体法众文三一总标。

　　与大菩萨摩诃萨十万人俱。

　　解曰先标类具云菩提萨埵摩诃萨埵此翻菩提云觉则所求佛果萨埵云有情则所化众生此约境释又此人有了悟之觉余缘虑之情此约心释又此是求菩提之有情此约能所释摩诃大也信大法解大义发大心证大道行大行赴大果故故华严地前即云摩诃萨也然今列者但是地上后十万人标数也二别列。

　　其名曰文殊师利菩萨普贤菩萨普眼菩萨金刚藏菩萨弥勒菩萨清净慧菩萨威德自在菩萨辨音菩萨净诸业障菩萨普觉菩萨圆觉菩萨贤善首菩萨等而为上首。

　　解曰夫圣人无名为物立称多依行德随宜别标标立千差皆有所表此等是十万中标领表十二段法门如次各于一门而为请问之主良以初心识昧未解咨求故菩萨慈悲腾疑为请今各以所诠法义对释其名文理昭然非强穿凿智者详焉文殊师利者梵语讹也正云曼殊室利此云妙德即智德深妙谓道成先劫已称龙种尊王现证菩提复曰摩尼宝积实为三世佛母岂独释迦之师影响华严一切咸见是以礼妙慧而不忘敬本劝善财而增长发心印无言于不二之门答光明于三点之会谈般若玄致屡质本师说权实双行频惊小圣至德若此非妙云何普贤者略有三释一约自体体性周遍曰普随缘成德曰贤二约诸位曲[冰-水+齊]无遗曰普邻极亚圣曰贤三约当位(等觉)德无不周曰普调柔善顺曰贤准华严三圣圆融观文殊表解普贤表行行解同体即是毗罗遮那是为三圣故此菩萨常为一对今第一究真妄以成正解故当文殊第二征幻法而明正行故当普贤良由此经是称性真身说圆满觉性故人法仪式悬符华严三普眼者由此法门令观身心无体根识尘境世及出世自身佗身一切清净遍满法界一切众生普同诸佛观行成就顿见如此境界是真普眼也此含悲智谓普见诸法清净是大智普眼普见众生成佛是大悲普眼四金刚藏者从喻为名金刚坚而复利坚则无物可坏利则能坏一切此菩萨智亦尔烦恼不能侵外魔不能动坚也能破诸障断人疑惑利也故起三重甚深之难以消末世之疑疑心既无即具无尽功德故复云藏五弥勒者此云慈氏慈是其姓过去遇大慈如来愿得斯号由此得慈心三昧又由母怀时便有慈心故以慈为氏族字阿逸多此云无胜胜德过人故今以姓而呼但云弥勒由此门深究爱根荡除细惑所以五性修证皆属轮回弥勒是等觉菩萨一生补处表除微细惑习即得正觉圆明也六清净慧者表在此门修证地位因果相中而智慧不住不着虚心忘相不为行位差别之相所染(若慧不清净即落地位滞因果乖觉性)七威德自在者三观成就功用猛利邪魔不能娆妄惑不能侵或八辨音者佛以一音逗于万类虽此门统明三观而随机单复不同故二十五轮各皆证入此菩萨善能辨别随类圆音故当其问九净诸业障者一切业障尽依四相而生此门问答除之诸业自然清净十普觉者从前诸过已离四相又除然于用意行心仍余作止任灭之病觉犹未普至此决择四病觉性无瑕普觉诸病故当此矣若具指者普觉本末普觉粗细普觉深浅十一圆觉者然此正宗中诸菩萨等与佛问答发扬本意欲显圆觉但缘节节过患未尽义意未圆收机未普故表法菩萨未标圆觉之名今有三意得名圆觉一前虽病尽理圆仍恐下根难入又此曲开方便三期道场即上中下普归圆觉二由前节级行解已圆至此名为证极证极之境更无别体唯是圆觉三最初标指圆觉为陀罗尼门者从本起末今显义已周还至圆觉者摄末归本表此三意故当此门十二贤善首者调柔善顺曰贤贤之与善义意无别贤谓亚圣善则顺理首是头首欲使万善齐兴俱顺真理成正因位亚次圣果者必藉经教经教流通是贤善之首故流通分中当此菩萨三总叹。

　　与诸眷属皆入三昧同住如来平等法会。

　　解曰然夫大士必崇德广业虚心外身崇德故进齐佛果广业故行弥法界虚心故智周万物而不为外身故功流来际而非已今此但叹主伴入定同佛会之德者发扬正宗融摄一切为圆满觉之由致也诸经叹德皆亦各随所宜言与眷属者称性之众必具主伴(如华严经)故此十万各有眷属(外徒众内法行)由入定故同住佛境(不同前之诸佛但云住持不云入定)当尔之时凡圣体同因果一相故云平等法性之会名法会也上来三段不同总明证信六成就竟然此序既含发起(义如前科)此经又越余诠欲显迥超应云六种殊胜谓所闻圆觉是性相源(如是)能闻结集是文殊等(我闻)说经之主是佛法身(婆伽婆)说听会时心境融合(一时)说经之处净土真源听众同体皆入三昧故也序分竟。

　　自下大文第二正宗分中有十一菩萨相次请问法门节节佛答总十一段束之为二初一问答令信解真正成本起因后十问答令依解修行随根证入此乃前顿信解后渐修证也亦可初一信次五解次四行后一证(至下更辨今且依前)。

　　夫欲运心修行先须信解真正以为其本若不正所修一切皆邪纵使精勤徒为劳苦权宗多云先且渐修功成后自顿悟若华严此经教相仪式皆先顿同佛解方能修证故彼经十信位满便成正觉然说三贤十圣历位修行(通妨云云)故此文殊段中顿彰信解之境后普贤等十菩萨节级显示总别观行(普贤最初问云闻此圆觉境界云何修行等)。

　　今初言信解真正者华严三圣观云有信无解增长无明有解无信增长邪见信解圆通方为行本今则顿信本有圆觉本无无明顿出生死名为真正真者拣妄则不同迷倒凡夫但将妄念修行正者拣邪则不同执见异宗及诸外道三圣观又云信若不信法界信则是邪复云成本起因者着初发起之因也然此经说因意深文略若不会通诸教管窥者信解难生今于文前悬为开示根寻本末总有三重初了圆觉性次发菩提心后修菩萨行了觉性者四大非我五蕴皆空空病亦空了然自觉圣凡相异异则不真生佛体同同岂增减依此悟解终始无殊然堪发心学菩萨行见闻影响何实何虚虽应形声谁主谁宰不依此悟所作非真自谓修行元是结业故华严云不能了自心云何知正道彼由颠倒慧增长一切恶又云设有菩萨无量百千亿那由佗劫具行六波罗蜜修习种种菩提分法若未闻此不思议大威德法门或闻不信顺悟入不得名为真实菩萨若闻此法信解悟入当知此人生如来家具菩萨法离世间法深入如来境界故论中亦先开示二觉次令发三心后方修五行(如次配此三重然就初门中引者初门之意最难信用故)显著若是幸不踟蹰。

　　二发菩提心者既悟圆觉则堪发大心为万行本故华严二千行法最初以菩提心为所依然有心体心相心德言心体者大悲大智大愿三种心是大愿是总悲智是别愿者乐欲乐欲何事唯发心愿乐通达诸法救度众生故成悲智是故论云信成就发心者略说三种一者直心正念真如法故即是大智无所执着二者深心乐修一切诸善行故即是大愿谓四弘等(对四谛故)三者大悲心救护一切苦众生故心相者所发之心要无分齐谓约悲愿则大悲尽度众生大愿尽修诸行约大智念真如则上无菩提可求下无众生可度中无万行可修故净名云当令此诸天子舍于分别菩提之见皆为无分齐也心功德者若依上发心一念之德过于虚空诸佛同赞多劫不尽故善友翻礼童子罗汉推敬沙弥虽始终不殊而先心难矣是以弥勒二百二十二喻广显功能。

　(种子生佛法　　良田长白法　　大地持世间
　净水洗烦恼　　大风吹无碍　　盛火烧见薪
　净日照世间　　盛月法圆满　　明灯放法光
　净目见安危　　大道入智城　　慈父训菩萨
　慈母生菩萨　　导师知要道　　帝王愿自在
　钳㧞身见刺　　命持大悲身　　甘露不死界
　净琉性明洁　　鼓觉烦恼睡　　无畏毗笈珊陀
　无生　　念力　　住水　　日精　　璃宝宅迦王子)

　　恳劝善财再亲妙德此上二门正是本起因也至文当配。

　　三修菩萨行者既已发心当修诸行故善财所见诸善知识一一云我已先发阿耨菩提心未知云何学菩萨行修菩萨道然对上了悟即是依理而修对上发心即是以行酬愿难思佛法即之于心非向外求非数佗宝广有万行统之三学要唯定慧车轮鸟翼互阙无能以是菩萨所依赖故天台宗于止观意在斯焉此第三门即普眼章已下皆是上三重因兼果成四故我清凉大师答顺宗皇帝所问诸经了义纶贯始终亦如次全同此四谓一明识不思议境使信解居怀二真正发菩提心令栖志高尚三巧安止观万行助修四回向菩提因果圆满今本起因即彼一二随根修证即彼三四是知显示从凡至圣始终炳著者莫尚斯焉若约从本起末摄末归本论因果者复成四句一所从之本是因因(本起因也)二起末正是其因(六度万行)三摄末正是其果(菩提涅槃二转依果)四所归之本是果果(生佛同成正觉)然一与四但是觉性故华严所宗性因性果是以因该果海果彻因源初心即得菩提果后犹称。

　　菩萨善财初后俱托文殊智身位地始终同会普光明殿皆斯义矣(彼疏云契文殊之妙智宛是初心入普贤之玄门曾无别体)然本起之义泛释难明故此一章拔茅连茹实藉因果相照教理相符文虽稍繁为后纲领傍论已竟。

　　次释本文文中有四一伸请二赞许三伫听四正说(下十初科皆同此四)初中三初进问威仪次正陈词句后三展虔诚(后亦皆同)今初。

　　于是文殊师利菩萨在大众中即从座起顶礼佛足右绕三匝长跪叉手而白佛言。

　　解曰文殊表法已具上文余皆咨求法要恭敬之仪也在大众中从座起者亦表与一切凡圣同住法性从法空之体起悲济之用顶礼佛足者以己最尊之顶礼佛最卑之足敬之至矣敬是意业意业无状但以身口表之下标叹大悲世尊在发问之首即口业矣由随文便故科之在后然泛论三业归敬者欲显诸圣有天眼天耳佗心故净三业故成就三轮因故或在明而远在闇而近在闇而复远故身语意如次伸敬今文殊等但是请问之轨俱非上说右绕者随顺之义表顺觉性三匝者显佛一体三宝三身三德表自愿灭三道等故诸有三数表义例知长跪者表安危不易叉手者表信解合体心境交参理智冥符定慧无二次正陈词句文三初问本起之心。

　　大悲世尊愿为此会诸来法众说于如来本起清净因地法行。

　　解曰即前第一重也详佛答处文相皎然咨求法要本为众生故偏举大悲之德又阿含经说六种力中如来唯以大悲为力六波罗蜜经云云何大悲能除重檐示胜义故成就有情住法性故诸来法众者从法性起皆称法性之众也说于者但是请说而非问也如来下正是所请请意云夫求果者必观于因因若非真果还是妄如造真金佛像先须辨得真金成像之时体无增减故首楞严经云若以生灭心为本修因欲求如来不生灭果无有是处又云汝观因地心与果地觉为同为异同则克证异则不成言如来本起者佛昔本因所起最初之心也如上广释清净者圆照本体元无烦想因地者因行所依之地法行者称法性之行下文佛答圆照净觉本无无明等为因体也大集经憍陈如问佛云何名为法行法行比丘佛言若有比丘读诵如来十二部经乐为四众敷扬广说思惟其义是名乐读乃至是名思惟不名法行若有比丘能观身心心不贪着外一切相谦虚下意不生憍慢不以爱水溉灌业田亦不于中植诸种子灭觉观心境界都息永离烦恼其心寂静如是比丘我则说之名为法行如是比丘若愿获声闻菩提缘觉菩提如来菩提即能得之憍陈如如工陶师埏埴调泥置之轮上随意成器法行比丘亦复如是下文佛答圆照净觉本无无明等为本起初因也占察经亦云善男子若有众生欲向大乘者应当先知最初所行根本之业最初根本业者所谓依止一实境界以修信解由信解力增长故疾入菩萨种性(信成就入初信也)所言一实境界者谓众生心体从本已来不生不灭自性清净无障无碍平等普遍无所不至圆满十方究竟一相以一切众生心一切声闻辟支佛心一切菩萨心一切诸佛心皆同不生不灭无染寂静真如相故所以者何一切有心起分别者犹如幻化无有定实释曰以信解一实为最初业全同今经也配释可知佛顶经亦然二问发心离病。

　　及说菩萨于大乘中发清净心远离诸病。

　　解曰即前第二发菩提心也故偈直云菩提心矣华严云忘失菩提心而修诸善根魔所摄持既为魔摄即过患众多故请说发心因缘令得永离且中间忘失善根犹被摄持况都未发心修行岂离魔业言及说者拣此非前大乘中者拣宗非小清净心者菩提心中大智心也直心正念真如故清净矣离诸病者一发之后永无忘失无忘失故魔惑不娆下佛答有无俱离觉照亦泯能所绝等此即不发一切心名真发清净心也若远而论之至于轮回根本四相四病亦答此意虽下文节节自有别问然此一段之问是诸问根本后为欲备收中下之机故诸门展转问答以尽此中之理亦如华严初会发四十问近则当会答尽远则九会方终三远被当来。

　　能使未来末世众生求大乘者不堕邪见。

　　解曰末世者佛灭度后正法像法各一千年末法一万年末法即为末世去圣遥远深可悬忧故显益中偏垂结指又初标此会后结当来影略而言现未俱益金刚三昧经中解脱菩萨亦为末劫中五浊众生请宣一味决定真实令等同解脱(晓公因此四句判教)求大乘者不堕邪见者谓末法中正解难得其有或纵心五欲或宗习异道或执滞二乘者置之言外纵有发意唯求大乘若不闻此法门亦堕邪见离本心外别有所求见妄见真并为邪见不必六师(义如前说)故华严云一切众生皆堕邪见后三展虔诚。

　　作是语已五体投地如是三请终而复始。

　　解曰五体者四肢及头三请者若唯一二未展虔诚若过于三礼烦则乱故三周终始显示真心佛虽已知垂范应尔若约所表如三匝说二赞许。

　　尔时世尊告文殊师利菩萨言善哉善哉善男子汝等乃能为诸菩萨咨询如来因地法行及为末世一切众生求大乘者得正住持不堕邪见汝今谛听当为汝说。

　　解曰先赞后许善哉善哉者智论释云再言之者善之至也大乘了义理合宣扬针芥未投久默斯要既当嘉会根熟咸臻将演妙门必资发问今之所请实谓起予利乐实多再三叹善善男子者顺理刚断乃能下牒所问词正述善之所以得住持者安心觉海永绝攀缘住持万行无漏无失汝今下许也诫令审谛勿杂余缘无以生灭心行听实相法智论偈云听者端视如渴饮一心入于语义中踊跃闻法心悲喜如是之人可为说三伫听。

　　时文殊师利菩萨奉教欢喜及诸大众默然而听。

　　解曰欢喜者默听也即是愿乐欲闻十地经云如渴思冷水如饥思美食如病思良药如众蜂依蜜我等亦如是愿闻甘露法四正说文二初长行后偈颂(下皆同此)初中四一标示真宗二推穷妄宰三释成因地四结牒问词一中复二初明本有觉心后明悟则成佛初中又二一示本体。

　　善男子无上法王有大陀罗尼门名为圆觉。

　　解曰无上法王即是佛也于法自在更无有上然虽无一众生而不具有圆觉且尘经未出宝藏犹埋既不自知宛受贫苦唯佛全得其用故但标大觉有之。

　　大陀罗尼者此云总持圆觉体中尘沙德用从本已来持之不失故(有以摄散释总持义义与此殊)然陀罗尼有三谓多字一字无字今即无字无字即无边际故言大也故大宝积经陀罗尼品云如来之智摄诸善巧所有宣说无不清净无有少法所得皆归于空乃至此是诸菩萨等入陀罗尼门问文字既非真实何用传经答大品般若云总持非文字文字显总持由般若大悲离言以言说若据智论即云陀邻尼梵音小异耳论自翻为能持亦云能遮谓种种善法持令不失恶不善心遮令不生既言持善遮恶即是万行之本故此标之矣。

　　门者是出入义出者一切染净诸法皆从圆觉流出(出净如次文出染如下文)入者若悟圆觉则百千万法悉皆悟入故下文云圆觉明故显心清净乃至遍满等是知欲了万法须从圆觉中入又从本起末为出摄末归本为入迷之则出悟之则入有出入义故名为门此中门者是根本义不同世法门浅室深故宝积经连次前云由是门故出生广大差别觉慧此则无门之门门清净故形相门者则为非门所言门者犹如虚空一切诸法依于虚空而有生灭又荷泽云知之一字众妙之门皆说根本矣名为圆觉者正指其所属当本体也义具题中二彰德用。

　　流出一切清净真如菩提涅槃及波罗蜜教授菩萨。

　　解曰流出者非别有法从中流出于外但依觉性显示诸门功德无有穷尽应用无有疲厌名为流出故论云若心有动则有过恒沙等妄染之义对此义故心性无动则有过恒沙等诸净功德相义示现言一切者总标清净者拣诸有漏有漏之法背真理故性本无故真如等者略举其四以例百千将欲释之二门分别初开章解义后依义释经初中四法各为四别一释名二出体三辨种类四明业用。

　　初真如中一释名者真谓真实显非虚妄如谓如常表无变易谓此真实于一切位常如其性故又真者体非伪妄如者性无改异伪是诈伪鍮如真金妄是虚妄影如本质异就横说多物同时而各殊改约竖论一体前后而变易今皆离此故曰真如谓此实体于未来际常如过去(释竖)于色中常如受中(释横)真实相如非为妄似二出体者若约法数即真如无为今依起信以一心为体论云心真如者即是一法界大总相法门体所谓心性不生不灭乃至竟无变坏唯是一心故名真如等三辨种类者或唯一如体中说或二安立非安立故依言离言故或说有七显于染净中常如其性故或立十种对十重障辨其德故四明业用者论云真如用者诸佛因地摄化众生不取相者以如实知众生及兴己身真如平等无别异故以有如是大方便智除灭无明见本法身自然而有不思议业种种之用即与真如等遍一切处释曰依真如故发智断惑证体起用若不依之则取我我所相无由修证故知万德万行皆是真如用也。

　　菩提四者一中梵语菩提此翻云觉(若云陀即是觉者)义见题中二中约心数即别境中慧若取圆备即摄论云二智二断为菩提体智论云菩提菩提断俱名为菩提依今经者即是始觉合本三中或说唯一理智合故即寂之照故或开为二大品明有性净菩提修成菩提或分为三约三乘故如十地论又起信本觉始觉究竟觉或开为四涅槃经说四品智慧观十二缘得声闻缘觉菩萨佛等菩提又大圆等四智菩提或分为五如大品智论说发心等(等于伏明出到无上)四中谓缘二谛断二障证二空现万像印群机该动寂通因果因圆果满无不由之业用无边不可具载。

　　涅槃者盖众圣归宗冥会之所寂寥无为而广大悉备形名绝朕识智难收今以无名之名亦为四别一中涅槃正名寂灭取其义类乃有多名总以义翻称为圆寂以义充法界德备尘沙曰圆体穷真性妙绝相累为寂二中据六无为即真如择灭论其圆寂即摩诃般若解脱法身为体所以三者翻三杂染故能证大智冥所证理相累永寂故然此三德不离一如如一明净圆珠明即般若净即解脱圆体法身故此三法不纵不横不并不别如天之目如世之伊名秘密藏为大涅槃三中或说唯一即大涅槃或二性净方便净或三谓自性真应(又约三乘)或四一自性清净(通凡)二有余依三无余依(通二乘)四无住处(唯佛)四中囊包终古导达群方靡不度生靡不成就故彼经云能建大义又华严云不为菩萨示现涅槃欲令常见佛圆满故但为令众生生欣乐恋慕故现出现没佛日常现净心器中心浊器破则不得见。

　　波罗蜜四者一中复二初通后别通者具云波罗蜜多波罗此云彼岸蜜多云到回文顺此应云到彼岸也谓离生死此岸度烦恼中流到涅槃彼岸然一切众生即寂灭相不复更灭但以迷倒妄见生死名为此岸若悟生死本来空寂名到彼岸若就修习分位说者要七最胜之所摄授诸有所修名波罗蜜七谓安住(菩萨性)依止(菩提心)意乐(悲愍有情)事业(一切)巧便(无相智摄)回向(无上菩提)清净(不为障杂)若七随缺非波罗蜜故诸度等名具四句(一施非度等)然五位通修佛方究竟别者又二初举数谓对六蔽渐修佛法成熟有情故但说六止观相由定慧相即故唯说五对治十障证十真如故有其十若总翻诸染即有八万四千(义如下释)后正释但释十名已兼六矣谓辍己惠人名施防非止恶为戒堪受诸法未能忘怀为忍炼心于法为精精心务达为进心虑寂静为禅推求拣择为慧方法便宜故名方便希求乐欲为愿不可屈伏名力如实决断为智二中亦有通别通则大菩提心而为体性别者复有相性二宗相者施戒忍进如次以无贪受学无瞋勤等各及所起三业为体禅则等持余五择法性者皆从真如性功德起三中通则如释名中举数别则有三一者前六各三后四各二一施三者财法无畏二律仪摄善饶益三耐怨害安受苦谛察法四被甲摄善利乐五安住引发辨事六生法俱空无分别慧七回向拔济八求菩提利乐佗九思择修习十受用法乐成熟有情(前前粗后后细易难修习故次第如此)二者观心(华严疏说)三者空心(金刚三昧经说)四中相无相别(二宗)相宗者谓六中前三增上生道感大财体及眷属故后三决定胜道能伏烦恼成熟有情及佛法故其后四者助六令圆满故谓七助前三余八九十次助后三如深密说又由前前引发后后复由后后持净前前又此十中一一相摄互相顺故若但说六六摄后四若开为十第六唯摄无分别智后四皆是后得智摄无相宗者准菩提资粮论以般若为初余五依次般若成五五助般若论偈云既为菩萨母亦为诸佛母般若波罗蜜是觉初资粮施戒忍进定及此五之余(余四)皆由智度故波罗蜜所摄。

　　上来解义竟从此依义释文谓圆觉自性本无伪妄变异即是真如无法不知本无烦恼无法不寂本无生死即是菩提涅槃无悭贪毁禁嗔恚懈怠动乱愚痴即是六波罗蜜余诸无量无漏等法皆例此知问云准此菩提涅槃各唯一义如何上说无边德耶答全体即圆觉故别中皆具总故拣之则幻化昨梦收之则一一圆通思之中间云及者有其二义一拣前义显因果义别二合集义非但流出理果亦及因也教授菩萨者显上所流真如等法之业用也谓约其情执即似都无妄尽功圆元非新得顿悟理者依之修行能生物解名为教授故论云顺本性故修檀波罗蜜等涅槃亦云诸佛师法后明悟则成佛。

　　一切如来本起因地皆依圆照清净觉相永断无明方成佛道。

　　解曰上且标指宗源未曰酬其问目今显悟之成佛方名本起之因一切等者叙其所问皆依者无佛不然圆照者显能悟之心圆通照了离于偏局清净觉相者明所悟也寂寥虚廓了无情尘此中相即是性非为相貌但以初悟之时见有所悟之觉能所未忘故云相也此正同善财初遇文殊表信智见其身相后遇文殊表证智不见身相永断等者本觉既显无明本无毕竟不生名为永断(涅槃云云)尘沙诸佛以此为因如是用心方成佛道必若心存妄念带此妄念修行多劫虚事劬劳毕竟不成佛果(如前所引积行菩萨)。

　　大方广圆觉经大疏上卷之三

　　音释

　　娆

　　(乃了切音[〦/(馬-(烈-列)+衣)]扰弄也)。

　　埏值

　　(埏尸连切音膻水和土也埴音寔黏土也)。

　　大方广圆觉经大疏上卷之四

　　终南山草堂寺沙门宗密述

　　大文第二推穷妄宰于中二先示其相后显本空智论云佛有二种说法先分别诸法后说毕竟空正是此也初中三谓征释结今初。

　　云何无明。

　　解曰征此无明作何行相从何表显知是无明然此征释无明者有其二意一由前云永断无明恐谓定有可断欲待断尽方成佛道故今征释显其本空二谓此无明是八万尘劳之根十二因缘之首河沙烦恼由此而生尘劫轮回以之不绝非相定后还作狸身无为坑中犹名病行今欲明清净觉性显示圆顿妙门不先推破无明所作尽扶颠倒故决真心本有便推妄性元无依此了悟分明始得名为因地。

　　二释者释此无明五门分别一显得名二释体相三辨种类四明业用五正释文初中明者择法无彼明故名为无明又虽有本觉之明而无始觉之照论名不觉不者是无觉者是明但文异耳亦名为痴(唯识百法)迷(诸经)亦名为颠倒(此经)二出体相者华严云于第一义谛不了名曰无明者此明迷自此经云认四大等者即明认佗理实而言但迷自必认佗认佗必迷自二文互举也论云不觉者谓不如实知真如法一故不觉心起而有其念念无自相不离本觉犹如迷人依方故迷众生亦尔依觉故迷若离觉性则无不觉释曰此虽出体便显体空正当此经两段文矣俱舍中说明所治者是无明体唯识中说覆蔽真实迷于理事然有共不共若取发业即行蕴中迷理起者此等出体比起信论未彻其源何者起信依无明为因方生赖耶识此等所说乃是六七心所况迷自认佗之行相似有本空之根源既无的示之文岂尽无明体性三种类者谓根本枝末共与不共相应不相应迷理迷事独头行俱覆业发业种现宿惑四业用者准论所说能生三细依华严即二种业一令众生迷于所缘二与行作生起因今经云由此故有轮转生死统而言之一切有漏之法无不皆是无明之所住持无有不是无明发起故论云当知世间一切境界皆依无明而得住持又下文云身心等相皆是无明余如征中五释文者文分为三一𪫲定其非二正释其相三出其过患今初。

　　善男子一切众生从无始来种种颠倒犹如迷人四方易处。

　　解曰谓此但标众生云皆颠倒未显颠倒之相如泛指甲乙云是罪人未出罪名所作何事故言按定其非文中先法后喻法中一切众生者除圆了觉性其余悉该言种种颠倒者心识狂乱为颠背觉合尘为倒倒有所执颠但荒狂(或颠者顶也倒者顶下足上也)其相不一故云种种种种之相如下所明喻中如人乍至川原或入聚落忽然心惑以东为西既一方迷余三俱转故云易处此喻四倒及下四双然正迷之时方亦不转忽然醒悟还是旧方反推此迷了无踪迹无本来处无今去处第二正释其相文二一法。

　　妄认四大为自身相六尘缘影为自心相。

　　解曰正释颠倒之相也如述某甲有如是过作如是事今则迷自法身认佗四大迷自真智认佗缘念是其相也故肇公云法身影于形㲉之中真智隐于缘虑之内正当此段文中先明认身后明认心所言认者执为我也认身者然四大从缘假和合有无我无主毕竟是空故净名云是身如影从业缘现是身不实四大为家是身如空离我我所又如下文皮肉筋骨皆归于地等然凡夫种种造业长劫轮回只由迷自法身执此四大为我认心者略为二释一者六尘是境识体是心心对根尘有缘虑相虑相如影举体全无自心灵明本非缘虑今认缘虑谓是自心念念随之飘沈苦海如珠明彻本非青黄对青等时即有影像愚执其色谓是其珠如迷自心认缘影也故唯识云诸心心所依他起故亦如幻事非真实有乃至亦是法执首楞严云若分别心离尘无体斯则前尘分别影事尘非常住若尘灭时此心即同龟毛兔角其谁修证无生法忍故知缘影决定是空若清净真心本无缘虑灵知不昧无住无依今认缘心诚为妄矣二者此一句经译者回文不尽应云缘六尘影六尘影是所缘妄识是能缘六尘无实犹如影像从识所变举体即空故此缘心亦无体也余同前解前标颠倒云种种者通论即我法二执于中各有种种相缚(下二空观初当具叙破也)及凡夫二乘同有三倒各有四倒(下四念处观中当释)若克就此文即上迷身迷心总有四对颠倒谓四大非我认为我法身真我而不认是第一对四大如幻本无而见有法身真实本有而见无是第二对缘念生灭非心认为心真心了然而不自认是第三对缘念如珠中黑色全空而执有真心如珠中明相实有而见无是第四对一三我执二四法执如斯等见不因师宗但是凡愚任运如此既四对八只不同故云种种二喻文二初直喻前文。

　　譬彼病目见空中华及第二月善男子空实无华病者妄执。

　　解曰翳眼观空里无华妄见华捏目望月轮月边别见月空华幻月皆喻妄见众生一念迷心翳自圆明觉性而于圆明体上妄见生灭身心故云空实无华病者妄执妄执之言正对前妄认之语若悟真如无相但是一心如空本无华天唯一月故首楞云见闻如幻翳三界若空华闻复翳根除尘销觉圆净又云汝身汝心外洎山河虚空大地咸是真精妙心中所现物亦可别配二喻谓华喻认身月喻认心身则但因心迷当体妄认如空华但因目翳外无别依心则内根外尘相依而起如幻月下因捏目上因本月相依而生故配身心照然义现然月喻例华亦应云月实无二捏者妄执经文影略故不具之又为一解翳捏皆喻见分空华二月皆喻相分眼喻智慧空及本月喻真理世亲般若论以翳喻相分者据释处之意取所见之华也后展转倒见。

　　由妄执故非唯惑此虚空自性亦复迷彼实华生处。

　　解曰由妄执故牒前生起转计所以非唯下帖义牒前成其转倒惑空性者虚空自性清净无物今执华生空处即似空变成华妄见虚空无生而生无物成物是迷惑虚空之性也亦复迷彼等者既执华从空而生即不知从翳而起翳则实是华之生处非谓真实之华若具法合应云非唯惑此真空自性亦复迷彼身心生处此乃但怪空里有华不觉眼中有翳外嫌身心苦恼不知内畜迷情三出其过患。

　　由此妄有轮转生死。

　　解曰妄执身心若无过患任其固执不必化之既由此执尘数劫中轮回不绝地狱鬼畜八苦五衰为害之深故须开示由此者因前妄认身心相也生死不实故称妄有三结。

　　故名无明。

　　第二显本空文三初标定。

　　善男子此无明者非实有体。

　　解曰言无体等者但是假名内外求之了不可得推其本际元是妙明故论云念无自相不离本觉又云依觉故迷若离觉性则无不觉了斯无体诸行不生不生故无灭生灭灭已寂灭为乐是知十一支法皆有所因惟此无明横从空起今悟无明灭则行灭行灭则识灭乃至老死灭也次喻释。

　　如梦中人梦时非无及至于醒了无所得如众空华灭于虚空不可说言有定灭处何以故无生处故。

　　解曰前说种种过患皆归无明今云无体道理难见言语路绝故约喻释谓睡时梦物直见是有故前种种说其行相寤欲求之终不可得故此显示云无体也问求不得者何处灭去故经答云如众空华灭于空时不可说言有定灭处问若无灭处即应还在以何义故言空无也经又答云无生处故见幻华时若实是有今不见时即说灭处见时本无生处不见何寻灭处问前云实华生处此复何通答约前妄执之时而言有也悟了始知有时元无以法合之昭然可见故首楞云此迷无本性毕竟空昔本无迷似有迷觉觉迷迷灭觉不生迷此正是无生之理若决定忍可于心名无生忍华严云一切法无生一切法无灭若能如是解诸佛常现前后断疑。

　　一切众生于无生中妄见生灭是故说名轮转生死。

　　解曰恐有疑云前说生死轮回只由无明妄执无明既若无体生死复何所依必若生死亦无云何前说生死故此释云无明及与生死本末一切俱无但以众生于此无中迷情横见生死故云于无生中妄见生灭前就横见故说有此就实论故说无言是故等者指前文说处也。

　　大文第三释成因地上来所说妄空真有者有佛无佛性相本然今明依此通达心意冥符方成本起因地故此释成正答所问文中三初依真悟妄顿出生死。

　　善男子如来因地修圆觉者知是空华即无轮转亦无身心受彼生死非作故无本性无故。

　　解曰如来等者牒前所标即依真也知空华下正释即悟妄等也既知万法如空华岂更见有轮转还丹一粒点铁成金真理一言点凡成圣亦释因不异果如斯因地方为真修上皆悟妄此下顿出生死也亦无等者非唯无轮转之法亦无受轮转之人我我所亡方成解脱即是照见五蕴皆空度一切苦厄意令修道者外遗世界内脱身心不计身身同虚空不起心心同法界非作等者非我造作观行故使身心空无本性空寂元来无故故金刚三昧经云若化众生不生于化不生无化其化大焉次展转拂迹释成正因。

　　彼知觉者犹如虚空知虚空者即空华相亦不可说无知觉性有无俱遣是则名为净觉随顺。

　　解曰于中初拂迹拂有四重一拂觉妄之智二又泯其拂心三遮其断灭但不起心分别空有不是无心四总结离过是真无念(拂迹之由下自征释)后成因是则等者有无既不当情斯即心言路绝清净觉体从此显彰但不背之合尘即名随顺亦非别有能顺故罗什云无心于合合者合焉随顺净觉故言净觉随顺如是执尽病除然后兴心运行则聚沙画地合掌低头皆成佛道如斯修习可谓正因后征拂所由释归圆实。

　　何以故虚空性故常不动故如来藏中无起灭故无知见故如法界性究竟圆满遍十方故。

　　解曰先征意云身心幻妄许可全空知觉称理因何又拂有无俱绝约何修行释意云相因相待皆是从缘从缘之法岂实有体生心动念即乖本性失正念故圆觉性体俱无如是等故于中曲分两节初明诸法(二句)后显一心(六句)。

　　虚空性者一切法空不生灭也谓如上相因诸相犹若虚空本自不生今无可灭非谓拂之方令空也故佛藏经云一切法空无毫末相等(等取诸文非一)常不动者一切法如(净名)不来去也为非已去非未来非现起故故法句云诸法从本来寂灭无所动法华亦云常自寂灭相又华严有大自在天王得知一切法不生不灭(上句)不来不去(下句)无功用(非作故无等)解脱门(净觉随顺)。

　　次如来藏下显一心也略启二门初唯释如来藏后总释经意初中六门分别(此是经题义含全部故备释也)一释名二出体三种类四行相五业用六劝信今初由三义故得名为藏一隐覆义二含摄义三出生义(佛性论亦有三义一所摄藏二隐覆藏三能摄藏然局于此至文当示也)隐覆者复有二义一者藏如来故名如来藏谓众生心具诸佛德但以迷倒都不觉故名藏也(藏有如来有财释也)理趣般若云一切众生皆如来藏胜鬘云生死二法是如来藏如来法身不离烦恼藏名如来藏如来藏经云一切众生贪恚痴诸烦恼中有如来身乃至常无染污德相备足如我无异便以九喻喻之一萎华(贪使)佛身(真法界身)二岩蜂(嗔使)淳蜜(说一味法)三糠糟(痴使)粳米(说种种法)四粪秽(增上贪等)真金(真如不变)五贫家(根本无明)宝藏(法身佛性)六庵罗(见惑)内实(二身佛性)七弊衣(修惑)金像(法身)八贫女(不净地垢)轮王(报身)九燋模(净地诸垢)铸像(化身)二者佛性论如来藏品云如来自隐不现故名为藏(隐覆中文)含摄者有其三一体含用谓如来法身含摄身相国土神通大用无量功德而为彼等之所依止故名为藏(金器)二圣含凡佛性论云一切众生皆在如来智内故名如来藏(所摄中文上二皆持业释)三因含果谓因地已摄果地一切功德亦如佛性论说(能摄中文)出生者(论三义中无此)谓此法身既含众德了达证入即能出生故十地证真能成佛果是以十地论释地义云能生能持又释金刚藏云藏即名坚其犹树藏谓如树心坚密能生长枝叶华实地智亦尔能生无漏因果亦能生成人天道行(此以理智合为如来亦持业释)此三义者初约迷时后约悟时中间克体二出体者即论中一心也论又依此显二门故楞伽云寂灭者名为一心一心者名如来藏(十地经云云)胜鬘名为自性清净心此下经云如来圆觉妙心涅槃即名佛性唯识但就染相名为藏识故密严云佛说如来藏以为阿赖耶等楞伽亦云如来藏藏识三种类者佛性论云如来藏有五种一如来藏(自性)二正法藏(因也如前出生义也)三法身藏(至德)四出世藏(真实)五自性清净藏(秘密)胜鬘经云如来藏者是法界藏(论中初二华严亦云入法界藏智无差别也)法身藏出世间上上藏自性清净藏此之四名初总相次克体三已证四约迷时客尘不染故次文云此自性清净如来藏纵为客尘烦恼所染犹是不思议如来境界(纵为犹是四字此本缺也流志译者具矣)四行相者然此如来藏心约真妄和合总有二种行相谓此经下云如来藏自性差别论云真如生灭然真妄各有二义真谓不变随缘妄谓体空成事真中不变妄中体空即真如自性也(胜鬘云如来藏离有为相常住不变)真中随缘妄中成事即生灭差别也真如性中复有二种胜鬘云有二种如来藏空智所谓空如来藏若脱若离一切烦恼藏不空如来藏具过河沙不思议佛法论中亦云如实空如实不空义全同此后释生灭亦有二相谓漏无漏无漏复二有为无为(无为亦在生灭门者具如论疏辨也)有漏亦二谓善不善五业用者前二行相皆有业用之义初真性者有其二业一能持自体河沙功德从本已来不失不坏二能御客尘河沙烦恼无始时来不染不污后生灭亦有二业一能起惑造业旷劫长受六趣生死故楞伽云如来藏者是善不善因能遍兴造一切趣生乃至若生若灭二能知真达妄发心修行证三乘果如前所引十地论等由后二业故宝性论引经偈云无始时来性作诸法依止依性有诸道及证涅槃果长行引胜鬘释云性者如来藏(唯识释云界以因义释随自宗故)依止者如来藏是依是止是建立诸道者有如来藏故说生死是名善说证涅槃者若无如来藏者不得厌苦乐求涅槃六劝信者既诸佛因果终始依之故入道行人先须信解(宝性云是一切智者境界何故乃为愚倒凡夫说耶偈答以有怯弱心等云云)离此别信信则堕邪故密严经呵为恶慧必须了之方知正道故胜鬘云若于无量烦恼所缠如来藏不疑惑者于出缠无量烦恼藏法身亦无疑惑华严初会普贤即入如来藏身三昧意在此也然虽此心凡圣等有但果显易信因隐难明故浅识之流轻因重果愿诸道者深信自心应舍难舍之妄缘求见难见之妙理妙理者即自心也故胜鬘经云有二法难可了知谓自性清净心(一也)彼心为烦恼所染(二也)若料拣信解之器者是非各三非器三者一身见(执蕴为我)二四倒(无常苦无我不净)三失空(离空如来藏义修空者三类云云)具如宝性论说是器三者一自成就甚深法智二成就随顺法智三于诸深法不自了知仰推世尊非我境界如胜鬘说又反三非三是复成三是三非可以意得上来释义竟。

　　释经意者今此文中约藏自性离有为相常住不变以释上拂迹之由即二种行相中真如门也言如来藏者总标次二句空藏后三句不空藏无起灭者释上所知生死等无知见者释上彼知觉等谓对生死起者即云执情见生死灭者即云知觉今以如来藏中既无可起可灭何有能执能知又迷时生死非起净心非灭故无迷也悟时净心非起生死非灭故无悟也无悟故无知见矣此乃非唯不可识识抑亦不可智知识智俱如方为自体真实识知光明遍照为下三句不空藏矣如法界性者界性与藏心体同义别别有其二一者在有情数中名如来藏在非情数中名法界性如智论明佛性法性之异二者谓法界则情器交彻心境不分如来藏则但语诸佛众生清净本源心体如云能造善恶能起厌求就法界言则无斯义据此则藏心克就根源界性混其本末混则普该之义易信克则遍周之理难明故指藏心如法界性亦乃摄其二义之别归于一体之同方显觉妄因依诚非究竟圆实究竟者竖穷三际始终常然圆者体遍十方满者众德具足良由如来藏性本自如斯岂须减旧添新灭惑生智是以三重泯绝冥合觉心将此为本修行始得正名因地第四结牒问词。

　　是则名为因地法行菩萨因此于大乘中发清净心末世众生依此修行不堕邪见。

　　解曰但结前文更无别义此下大文第二偈颂文二一标举。

　　尔时世尊欲重宣此义而说偈言。

　　解曰泛论偈颂总有四种一名阿耨窣都婆颂此不问长行与偈但数字满三十二即为一偈二名伽陀颂此云讽颂或名直颂谓以偈说法非颂长行三名祇夜颂此云应颂四名蕴䭾南颂此云集施颂谓以少言摄集多义施佗诵持故为何意故经多立颂略有八义一少字摄多义故二诸赞叹者多以偈颂故三为钝根重说故四为后来之徒故五随意乐故六易受持故七增明前说故八长行未说故今此经十一段偈于前四中皆是祇夜于后八中正唯三七义兼一五六全非二四八又慈恩说十谓利钝前后曲直难易真俗取舍标释智辨解持说行对会可知然长行偈颂相望有五对之例谓有无广略离合先后隐显今经问目皆长有偈无答皆长广偈略余随相当对文当指今此段中五偈重讽长行更无别义故如次依前四段科之但经文有少增减故科段名亦少殊二正陈文四初一偈讽了悟本觉。

　文殊汝当知　　一切诸如来　　从于本因地
　皆以智慧觉

　　二五句讽推破无明。

　了达于无明　　知彼如空华　　即能免流转
　又如梦中人　　醒时不可得

　　上二段皆长离偈合三七句讽拂迹成因。

　觉者如虚空　　平等不动转　　觉遍十方界
　即得成佛道　　众幻灭无处　　成道亦无得
　本性圆满故

　　幻灭无处及成佛道等言长先偈后四一偈讽结牒问目。

　菩萨于此中　　能发菩提心　　末世诸众生
　修此免邪见

　　菩提心者长隐偈显下诸偈颂例此唱经。

　　自下大段第二令依解修行随根证入谓创因法镜照心顿能信解至于长久修证则节级不同良以障有浅深根有利钝习气厚薄心行依违故须处处随根引令得出然其修证阶降虽殊必藉本因故云依解前则信解此则行证故华严八十卷文亦唯四字摄尽所谓信(初会)解(其次六会)行(第八一会)证(第九一会)此乃文虽广略妙轨攸同纶绪始终唯斯二典文中二初征释用心后广明行相所以然者以悟修之理一异难明意实相符言而似反故须征释令解用心然后随住随缘广为明其行相初征释文中大科四段不异初门伸请中三亦同前例今初进问威仪。

　　于是普贤菩萨在大众中即从座起顶礼佛足右绕三匝长跪叉手而白佛言。

　　解曰普贤是行中之体故标居首为下所依总别观门不离此故二圣表法已具前文次正陈中文四一就当根征起。

　　大悲世尊愿为此会诸菩萨众及为末世一切众生修大乘者闻此圆觉清净境界云何修行。

　　解曰信解圆觉即是当根虽达天真未明缘起(下云曾不了知如幻境界)大士悲愍接下垂方反覆征问用心解行如何契合二问解行相违于中复二一幻幻何修问(难以幻修幻也)。

　　世尊若彼众生知如幻者身心亦幻云何以幻还修于幻。

　　解曰初二句解后二句行谓一切如幻正解方成幻法非真复何修习故解与行进退相违征释用心实由斯矣此问从前知是空华即无轮转等文而来意云身心既如幻能知亦是幻将幻还除幻幻幻何穷尽幻者谓世有幻法依草木等幻作人畜宛似往来动作之相须臾法谢还成草木然诸经教幻喻偏多良以五天此术颇众见闻既审法理易明及传此方翻成难晓今依古师解华严如幻之文法喻各开五法喻中五者如结一巾幻作一马一所依巾二幻师术法三所幻马四马有即无五痴执为马法中五者一真性二心识三依佗起法四我法即空五迷执我法下诸幻喻皆仿此知二断灭谁修问。

　　若诸幻性一切尽灭则无有心谁为修行云何复说修行如幻。

　　解曰此问亦从前拂迹中来谓若以幻故一切皆空能所总无遣谁修习云何复说修行如幻金刚三昧经亦云众生之心性本空寂空寂之心体无色相云何修习得本空心三遮不修之失。

　　若诸众生本不修行于生死中常居幻化曾不了知如幻境界令妄想心云何解脱。

　　解曰意恐惑者又云一切如幻无不是觉觉性无生本来清净知之即已何有修行故此遮云本空本不修多生生死苦今空今不修云何得脱苦不了如幻境界者未达缘起事相也从来不达事妄想不解脱今还不了知如何得解脱溺斯意者近代尤多但恃真如不观力用四请修之方便。

　　愿为末世一切众生作何方便渐次修习令诸众生永离诸幻。

　　解曰上遮不修之失已知决定应修故问对治之门如何永离诸幻论云若人唯念真如不以方便种种熏修终无得净首楞云理则顿悟乘悟并消事非顿除因次第尽对于暂离故言永离谓初观一体虽觉全真后遇八风纷然起妄行如穷子解似电光何法修治永除病本然经云一切众生作何方便两句之间文意断绝译之太略应添分别演说等言意则连续达者详焉后亦频尔正陈词句竟后三展虔诚。

　　作是语已五体投地如是三请终而复始。

　　二赞许。

　　尔时世尊告普贤菩萨言善哉善哉善男子汝等乃能为诸菩萨及末世众生修习菩萨如幻三昧方便渐次令诸众生得离诸幻汝今谛听当为汝说。

　　解曰如幻三昧者由达身心如幻则冥本觉真如如镜受影非受非拒故名正受三伫听。

　　时普贤菩萨奉教欢喜及诸大众默然而听。

　　四正说二初长行四一标幻从觉生以为义本二明幻尽觉满以释前疑三令离幻显觉正示用心四辨幻觉不俱结酬其请今初。

　　善男子一切众生种种幻化皆生如来圆觉妙心。

　　解曰云义本者以普贤但征修幻不问幻之所生佛说生于觉心未为正答所问且要标之为本凭之显幻尽觉圆故得修幻义成幻尽元非断灭故论云自性清净心因无明风动乃至无明灭智性不坏如风止动灭湿性不坏等。

　　文中言种种幻化者有漏心心所法蕴处界等故偈云无始幻无明皆从诸如来圆觉心建立如来圆觉妙心者即性净真心离相故圆非空故觉染而不染故妙中实名心(如胜鬘［等］)或名一心(如华严起信也)泛言心者总有四种梵语各异翻译亦殊一纥栗陀谓肉团心二缘虑名心谓八识俱能缘虑自分境故(或名为意等无间故或名为识能了别故)三质多谓集起心即第八识集诸种子起现行故(故楞伽云藏识说名心也)四干栗驮谓坚实心坚实心者即此所辨虽凡圣同依唯佛圆证故标如来皆生者谓本觉心体为因根本不觉为缘生三细业识为因境界为缘生六粗故楞伽云大慧不思议熏(无明)不思议变(真如)是现识因取种种尘及无明妄想熏是分别事识因是知此无明等皆无自体无自体故必假所依依圆觉心而生起也如幻马无体必依于巾巾喻真心马即蕴界配前五法本末应知问真能生妄真是妄源何故云无明无体答妄托真起说真为源现且迷真真本无妄如第二月托本月而起说本月为起二之依本月实无二轮即是二无其体故经说种种生于觉心不是心生种种然诸经论俱说万法一心三界唯识宗途有异学者罕知违于己解则拒而不受若无备述曷究指归今约五教对彰权实皎然斯得第一愚法声闻教假说一心谓实有外境但由心造诸业之所感招故曰唯心不即是心此即有宗依十二处教执心境俱有故唯识破云复有迷谬唯识理者或执外境如识非无第二大乘权教明异熟赖耶名为一心(拣无外境故唯心心所别相见不同但皆是心即名一义)于中曲分三门一相见俱存以说一心此通八识及诸心所并所变相分本影具足由有支等熏习力故变起三界依正等报如成唯识说二摄相归见故说一心亦通王所(即安慧所立也)但所变相无别种生能见识生带彼影起故二十唯识论云唯识无境界以无尘妄见如人目有翳见毛月等事(解深密经亦作是说)三摄所归王故说一心唯通八识以彼心所依王无体亦心变故大乘庄严论云能取及所取此二唯心光贪光及信光二光无二法第三大乘实教明如来藏藏识(入楞伽文)唯是一心(理无二体)于中二门一摄前七识归于藏识故说一心谓七转识皆是本识差别功能无有别体故楞伽云藏识海常住境界风所动种种诸识浪腾跃而转生文云譬如巨海浪无有若干相诸识心如是异亦不可得(然此上二门既是经文及无著论虽义当护法所破岂遵枝末而背本耶故列为其次转深也)二总摄染净归如来藏故说一心谓如来藏举体随缘成办诸事而其自性本不生灭是故一心二门皆无障碍故密严云佛说如来藏以为阿赖耶此明性净随染举体成俗即生灭门染性常净即真如门二门唯一心也第四大乘顿教泯绝染净故说一心谓清净本心元无染净对妄想垢假说名净妄既本空净亦相尽唯本觉心清净显现为破诸数假言一也故此文云种种生于圆觉妙心楞伽亦云不坏相有八识无相亦无相其文非一第五一乘圆教总该万有即是一心谓未知心绝诸相令悟相尽唯心然见触事皆心方了究竟心性如华严说良由皆即真心故成三义一融事相入义谓一切事法既全是真心而现故全心之一事随心遍一切中全心之一切随心入一事中随心回转相入无碍二融事相即义谓以一事即真心故心即一切时此一事随心亦一即一切一切即一亦然三重重无尽义谓一切全是心故能含一切所含一切亦唯心故复含一切无尽无尽也皆由一一全具真心随心无碍故此上五教总有八门后后转深门门义别前不摄后后必收前览者细详令分菽麦然皆说一心有斯异者盖以经随机说论逐经通人随论执致令末代固守浅权今本末会通令八门皆显诠旨相对复为三门初约所诠逆次顺法从七至一展转起末谓本唯非染非净一法界心(七也)由不觉之名如来藏(六也)与生灭合成阿黎耶识(五也)复由执此为我法故转起余七成八种识(四也)各由识体起能见分(三也)由能见故似外境现(二也)执取此境为定实故造种种别业共业故内感自身外感器界一切诸法(一也)二约能诠顺文逆法从一至七展转穷本谓佛对下劣根性未能顿达所起根本者且言从业所感此则初声闻教(一也)次为机稍胜者说能所感一切唯识(二三四也)展转乃至(五六)唯一真心名顿教(七也)等(备如上说)皆由根有胜劣故令说有浅深若执前前即迷后后始终通会方尽其源三能诠所诠逆顺本末皆无障碍由称法性直谈不逐机宜异说故(八也亦如上说)唯心之义经论所宗迷之则触向面墙解之则万法临镜况此标为义本如何不尽源流达者审之勿嫌繁广。

　　此下第二明幻尽觉满以释前疑(前疑幻尽断灭)然上说幻从觉生染缘起也此明幻尽觉满净缘起也故论云有四种法(一真如二无明三妄心四妄境界也)熏习义故染法净法起不断绝(云云)染法者以依真如法故有于无明无明熏习真如故则有妄心妄心熏习无明不了真如法故不觉念起现妄境界妄境界染法缘故即熏习妄心令其念着造种种业(能造有三谓身口意所造亦三善恶不动)受于一切身心等苦(谓三途四洲六欲三界也)故胜鬘云不染而染法身不增不减经云法身流转五道名曰众生华严云心如工画师等净缘起者论云以有真如法故熏习无明则令妄心厌生死苦乐求涅槃以厌求故即熏习真如自信己性知心妄动无前境界修远离法种种方便起随顺行(顺本性故修檀度等)不取不念乃至久远熏力故无明即灭无明灭故心无有起境界随灭心相皆尽名得涅槃成自然业(众生虽等有真如而未有熏习力者因缘缺故)然净缘起据诸教说有分有圆分净者谓二乘教于二执等名唯说一权教大乘则竖论往昔横说余凡及娑婆等皆云非净故名分也言圆净者谓有宿机闻佛圆教悟自身心本来常乐我净故不执有五蕴之我贪瞋渐息业报随亡称性修行显发性上过于河沙功德妙用尽未来际无有断尽不同染法成佛则断以真如法常熏习故成唯识论能所熏中皆拣真如者约一类教且说一分可思议义今此论者约楞伽等实教具不变随缘二义如前所引不思议熏变等然净缘起翻前染缘缘无自性染净俱融合法界性起唯性起故无断尽如华严说依此方名幻尽觉满(悟修行相如普眼章)文中分三一举喻该释前文(该前义本)二法合唯谈本义(答难释疑即本义也)三兼拂同幻之觉今初。

　　犹如空华从空而有幻华虽灭空性不坏。

　　解曰前两句喻前义本谓空中毕竟实无起灭但以眼翳空里见华既翳时华依空现故言从空而有如圆觉妙性毕竟无生但以心迷性中现妄既迷时妄依觉现故言生于觉也后两句正喻此段释疑之文谓翳差则见华灭于空中华虽灭而空常在然华生时不生灭时不灭有翳有差见生见灭二法合唯谈本义。

　　众生幻心还依幻灭诸幻尽灭觉心不动。

　　解曰幻心因幻灭者谓此幻心由智了达方得除灭所了是幻能了亦幻则前疑云幻幻何修今答意云不妨以幻除幻前疑幻尽断灭今答意云能所双亡即契圆觉故云诸幻尽灭觉心不动其犹波因水起波灭水存幻从觉生幻灭觉满三兼拂同幻之觉。

　　依幻说觉亦名为幻若说有觉犹未离幻说无觉者亦复如是是故幻灭名为不动。

　　解曰有三重拂一拂觉妄之觉对缘而起故亦是幻二恐云对妄之觉是幻不对妄者本有之觉即应非幻若起此心起即如幻三若云觉妄之觉本有之觉总无即名为真者此意亦如幻也举要而言起心动念云妄云真无非幻也相蹑起念势极三重矣幻灭名不动者若依泯绝无寄分别不生圆觉真心自然显现元无幻化故言不动三令离幻显觉正示用心即正答前请问修习之意也前不疑合修不修但于修中疑用心违妨一向但请如何修行离幻兼已自遮不修之失故前段释疑了此段正示用心后段即会通方便渐次之语既令离幻修行便已通得不修之失疑也故无别答之文文中三谓法喻合法中二初展转离幻。

　　善男子一切菩萨及末世众生应当远离一切幻化虚妄境界犹坚执持远离心故心如幻者亦复远离远离为幻亦复远离离远离幻亦复远离。

　　解曰此之展转有其四重一离诸幻境二离离幻之心言如幻者拣非幻心三遣离幻之离四遣离离之离亦可一离妄二离觉三遣离四遣遣皆言远离者有二一止二观止离者休心息意永不追攀如人遇怨不应共处观离者虚妄之法体性皆空如梦枷锁寤则已离故下文云知幻即离又入佛境界经云诸法犹如幻如幻不可得离诸幻法故略而言之不系之为止不计之为观俱以止观离之则定慧平等后密显真觉(文无觉字)。

　　得无所离即除诸幻。

　　解曰梦中见梦转转觉于前非直到寤时所见方实故云得无所离即除诸幻无所离者有其二意一则冥于真觉真觉则不可离二则到真觉之中自然无如上节节之幻可离故故荷泽云妄起即觉妄灭觉灭觉妄俱灭即是真如二喻。

　　譬如钻火两木相因火出木尽灰飞烟灭。

　　解曰如有一段干本以一木燧钻之火出还将却烧二木木火既尽烟自然灭既成灰烬任运飞散不同二木形质为碍如次四节以配于法本段喻所修幻妄木燧喻能修幻智烟喻离灰喻遣经文先云灰飞译之倒也定合是烟先灭余灰飞散喻中缺于显觉盖文略也前法后合悉皆具有若欲具之应以地喻圆觉由前木等本从地出烧灭总尽唯有地存如种种幻化生于圆觉妙心幻化数重遣尽圆觉元来不动三合。

　　以幻修幻亦复如是诸幻虽尽不入断灭。

　　解曰上三句正合喻之现文下一句兼前密显真觉第四辨幻觉不俱结酬其请。

　　善男子知幻即离不作方便离幻即觉亦无渐次一切菩萨及末世众生依此修行如是乃能永离诸幻。

　　解曰前云作何方便渐次修习令诸众生永离诸幻故佛示用心竟结答不作方便亦无渐次如是乃能永离诸幻会通间中之文也但能知之是幻已名为离段得离幻即元是觉更无阶级渐变为觉如人梦见身病问医求药寤来既知是梦更欲作何方便若待方便修之渐离即是实法何名幻化若执实有还是偏计何名修行故云尔也一切菩萨下结真成离亦是通结前用心之文第二偈讽亦为四段初五句讽幻从觉生。

　　尔时世尊欲重宣此义而说偈言。

　普贤汝当知　　一切诸众生　　无始幻无明
　皆从诸如来　　圆觉心建立

　　标指生无明之言长无偈有次七句讽幻尽觉满。

　犹如虚空华　　依空而有相　　空华若复灭
　虚空本不动　　幻从诸觉生　　幻灭觉圆满
　觉心不动故

　　展转拂迹长有偈无次一偈半讽展转离幻。

　若彼诸菩萨　　及末世众生　　当应远离幻
　诸幻悉皆离　　如木中生火　　木尽火还灭

　　长离偈合又法及密显真觉长有偈无后半偈讽幻觉不俱。

　觉则无渐次　　方便亦如是

　　其结酬之文长有偈无征释用心竟。

　　大方广圆觉经大疏上卷之四

　　音释

　　㲉

　　(克角切音搉卵孚也)。

　　糩

　　(苦会切音翙糠也)。

　　窣

　　(苏骨切音捽)。
卍新纂续藏经第 09 册 No. 0243 圆觉经大疏


　　大方广圆觉经大疏中卷之一

　　终南山草堂寺沙门宗密述

　　自下大文第二广明行相有九问答类束为三初四问答通明观行上根修证次四问答别明观行中根修证后一问答道场加行下根修证然此三门前前不假后后后后必蹑前前初门者大乘学人尽须闻此观行故云通明然得益则有深浅故修证者唯指上根上根者但约能入之人非配法门局定如法华第一周闻则普闻悟唯鹙子文中四一开示观门同佛二征释迷悟始终三深究轮回之根四略分修证之位若约四分科经则从征释用心兼此四段总当其解虽有观成爱断修证之相但为成其圆解同华严修因契果生解分也然且依前初中开示身心无性二空理显根尘诸法普净普遍见境用心顿同诸佛故文四文三皆如前也今初之初。

　　于是普眼菩萨在大众中即从座起顶礼佛足右绕三匝长跪叉手而白佛言。

　　解同前也次陈词句中三一举法请。

　　大悲世尊愿为此会诸菩萨众及为末世一切众生演说菩萨修行渐次云何思惟云何住持众生未悟作何方便普令开悟。

　　解曰标请修行渐次者由普贤所问幽深如来称理而答先欲消除心病然后万行俱修或有闻前说云知幻即离不作方便亦无渐次谓言知之即已都不假修普眼智辅如来悲接群品欲使教法圆足请问起行之门如来大悲示其普观身心根境一一推穷既见尘净智圆触向恒作是念习气损之又损觉智百炼百精若能如是思修克取因圆果满菩萨发起意在兹焉故悫云大士张教绮互相承若一人请周余当杜述云何下别列于中先智后悲大乘之人必须具二无悲之智即堕二乘初中思惟者观察真妄即思慧也住持者悟得妙境安住其中持之不失即修慧也下伫听佛说生闻慧也从凡入圣必假三慧故普眼为众咨求众生未悟下问悲也请度生方便云普令开悟者即同法华欲令众生开示悟入以开摄示以悟摄入(故次下反显云不能悟入)谓大开之与曲示始悟之与终入彼论云开者无上义谓除一切智智更无余事即双开菩提涅槃谓知见之性为涅槃智见之相为菩提众生本有翳障不见佛为开除即本智显现故示者同义三乘同法身故悟者不知义不知唯一事实今令知报身菩提故入者令证不退转地故即是因义谓证初地已上为菩提涅槃因故此后佛答全用先所显示如来净圆觉心为本以观人法二空及灭影像无边虚空觉所显发觉圆明故显心清净乃至等同诸佛即普令开悟也二反显请。

　　世尊若彼众生无正方便及正思惟闻佛如来说此三昧心生迷闷即于圆觉不能悟入。

　　解曰言无方便思惟则迷闷者意是反明得闻佛说方便思惟即开悟也言闻此三昧者是前离幻法门也故佛叹普贤汝能为诸众生修习菩萨如幻三昧普眼恐末世众生闻前知幻即离等言迷闷不能悟入圆觉故请开悟之方便也迷则不悟闷则不入三结牒请。

　　愿兴慈悲为我等辈及末世众生假说方便。

　　解曰假说方便者若以实理而言觉性本来圆满幻妄本来空无但以不知则谓言定有知之即离离幻即觉实无所修然众生烦恼习重难可顿除虽知本空未免系缚是以普眼请佛于无修之中强说修习故云假也然大品经修诸行门皆以无所得而为方便今即以离幻为方便后三展虔诚。

　　作是语已五体投地如是三请终而复始。

　　二赞许。

　　尔时世尊告普眼菩萨言善哉善哉善男子汝等乃能为诸菩萨及末世众生问于如来修行渐次思惟住持乃至假说种种方便汝今谛听当为汝说。

　　三伫听。

　　时普眼菩萨奉教欢喜及诸大众默然而听。

　　如前可知第四正说长行中四一起行方便二观行成就三顿同佛境四结牒问词今初。

　　善男子彼新学菩萨及末世众生欲求如来净圆觉心应当正念远离诸幻。

　　解曰谓即指前段中征释离幻用心以为起行之本若执法定实则观行不成故须蹑前为方便矣言正念者则无念也故智论云有念是魔业无念是法印论云离念相者等虚空界又云一切众生不名为觉以从本已来念念相续未曾离念故知无念是正念也然正念与离幻反覆相成由离幻故正念正念故离幻何以故外存有法则内起缘念内有缘念则外见有法(心生法生等云云)由此双指在诸行初第二观行成就文二初戒定。

　　先依如来奢摩他行坚持禁戒安处徒众宴坐静室。

　　解曰奢摩佗此云止止是定义下文释云至静为行定有深浅故标如来拣非粗浅邪小之定若乱心持戒不堪入此观门故先定后戒亦可文虽先后修无先后坚持禁戒者一向绝缘的不拟犯名曰坚持防禁根门诫约身口故名禁戒戒品虽多统为三聚一摄律仪二摄善法三摄众生今意说律仪义通余二律仪戒者谓十无尽取要而言即唯四重此四清净则一切枝叶不生佛顶云若不断淫及与杀等出三界无有是处安处徒众者即同行同见人也行业既同互相雕琢迭共商量为长道缘故须安处故宝积经七十二云得人身者彼应依善知识听三世佛平等法闻已应发勤精进依城邑聚落与大众共居具四部处更互相与论量佛法学问难答三世佛法平等得现在前解一切法无有自性修此解故烦恼渐除宴坐静室者宴默也安也坐为摄身身住则心安心闲境寂欲住身心故须静室静室处众岂不相违此有二释一根性不同故或多昏沉藉众策发或多掉举宜自息缘非为一人而行二事二定慧等学故谓圆通观行要止观相资须依善友或同见同行终日议论法门无令用心差错差之毫厘失之千里故净名云不必是坐为宴坐也虽同众住不妨在自房室初中后夜或除论法转读便须静坐思惟闻思修慧圆明岂但申申夭天故无违也此依定持戒处众静坐答住持问。

　　二观慧文二初明二空观(始教)后明法界观(圆教)初者众生旷劫漂沉或堕邪小不成种智者良由二障二障不断由于二执欲除二执必假二空故于法界文前先作二空观智(金刚三昧亦然)执亡障尽即圣性现前应用尘沙名之为佛故成唯识叙造论意云为于我法二空有迷谬者生正解故生解为断烦恼所知二重障故断障为得菩提涅槃二胜果故文中二初破执后显理执即我法理即真如能破能显即二空智品初中我谓主宰如国之主有自在故及如辅宰能割断故主是我体(俱生)宰是我用(分别)所谓有情者意生者摩纳缚迦者养育者数取趣者命者生者士夫者作受知见者依蕴计此名为我执于中三类一即蕴计我此见差别有二十句(色是我我有色色属我我在色中受等亦然)六十五句(以色为我余四一一是我璎珞僮仆窟宅受等亦然)复有九种(一通二的三生四不五色六无七想八无九非非)皆分别起此依一切异生而论非依一人具有此计矣二离蕴计我谓西国外道计我体常而量周遍或虽常而量不定或体常细如极微三俱非即离谓小乘宗犊子部等五种藏中第五不可说藏也法谓轨持能生物解任持自性故谓凡夫及外道小乘皆执离心有定实法通明我法二皆空者但依识所变故变谓识体转似二分相见俱依自证起故依斯二分施设我法彼二离此无所依故或复内识转似外境我法分别熏习力故诸识生时变似我法诸有情类无始时来缘此为实我实法如幻梦者幻梦力故心似种种外境相现缘此执为实有外境问云何应知实无外境唯有内识似外境生答实我实法不可得故释此二空即分两段一我空二法空初我空者即蕴离蕴非即非离皆非理故即蕴我者我应如蕴非常一故又内诸色定非实我如外诸色有质碍故心心所法亦非实我不恒相续待众缘故余行余色亦非实我如虚空等非觉性故离蕴我者应如虚空不随身作受故应非常住如橐籥风有卷舒故应非常一如旋火轮有往来故俱非我者计依蕴立非即离蕴应如瓶等非实我故又所执我为有思虑为无思虑若有思虑应是无常非一切时有思虑故若无思虑应如虚空不能作受故所执我理俱不成即我空也今此文中破即蕴我一切异生多计此故文又分二一观身无我二观心无我夫计我者既皆因五蕴五蕴自相唯身与心今且大段开乏然始别别分析如此驰逐妄计何逃然约我为总则身心为别若约身为总则色心为别故说蕴者总有其三谓广中略广者八蕴谓色四(地水火风)心四(受想行识)中者五蕴略者二蕴所谓色心故有经云如擎重担三科开合如下所明今初观身身为诸爱根本了之虚妄则一切烦恼自除如其耽着则起无量过患故净名因病广说无常(无强力坚等速朽不可信)苦(谓苦恼病集等智者不怙)空(如聚沫泡焰蕉幻梦影响云电)无我(无主我寿人如地火风水又空无知无作)秽满必灭病恼老逼如毒蛇等劝令患厌涅槃亦云宁丸大地如葶苈子不能具说此身过患又云(第三十二因说有智慧者重造轻受广述修集身戒心慧名为有慧反此愚痴)不修身者不能观身及观色相于非身中而生身相贪着我身不断我见不能深观是身无常无主危脆念念灭坏是魔境界不能观身虽无过咎而常是怨如所事火如所养蛇遇缘灭坏都不忆念往日供给衣食之恩譬如杯缶如臃未熟金光明亦云我从久远持此身臭秽脓流不可爱供给敷具并衣食象马车乘及珍财变坏之法体无常恒求难满难保守虽常供养怀怨害终归弃我不知恩智论亦云难御无反复背恩如小儿文中二初寻伺观后如实观先因寻求伺察方见如实之理故今初。

　　恒作是念我今此身四大和合所谓发毛爪齿皮肉筋骨髓脑垢色皆归于地唾涕脓血津液涎沫痰泪精气大小便利皆归于水暖气归火动转归风四大各离今者妄身当在何处。

　　解曰恒作是念者行住坐卧一切时中常如是观也我今此身者执受既坚故偏观也四大和合者坚湿暖动假合为身发毛等者自外之内次第观也精气者气即是精故属水大然气是四大之本不唯是风故水火中亦云气也动转者净名云是身无作风力所转谓迷性起心心运风力转余三大而有动作作无自性故云无也暖气可知如是历观每大之中又众多假合即知无我净名云四大合故假名为身四大无主身亦无我又此病起皆由着我既知病本即除我想及众生想今此经文还分四大各归来处四大皆言归者此身本合四大成故故宝积经云此身生时与其父母四大种性一类歌罗逻身若唯地大无水界者譬如有人握干麨灰终不和合若唯水界无地界者譬如油水无有坚实即便流散若唯地水无火界者譬如夏月阴处肉团无日光照则便烂坏若唯地水火无风界者则不增长四大各离者正观之时各有所归即名为离不说命终方名为离故庵提遮女了义经说生死义云若能明知地水火风四缘毕竟不自得有所和合而能随其所宜有所说者以为生义若知地水火风毕竟不自得有所散而能随其所宜有所说者是为死义此意正明即合而散即散而合故合散之文皆云不自得妄身当在何处者且地有形碍而沉滞风无形碍而轻举敌体相违水火亦互相凌夺(金光明经亦云地水二蛇性沉下风火二蛇性轻举)故知四大相违各各差别未审我身属于何大若总相属即是四我若总不属即应离四别有我身故云尔也后如实观。

　　即知此身毕竟无体和合为相实同幻化。

　　解曰谓因前寻伺见如实之理定知四大非我但约和合假名为身亦无实体智论十四问云若自身无我而计我者佗身无我亦应执我答此俱有难若于佗身计我复当难云何不于自身中生计复次亦有人于他物中计我如外道坐禅入地观时见地即是我水火风空亦如是复次有人远行独宿空舍夜见一鬼擎一死尸来复有一鬼来诤(云云即假和合事也)又只缘计我而为自身即以余身为佗故生难也后观心无我夫心无自相托境方生境性本空由心故现根尘和合似有缘心内外推之何是其体长沦生死由不了心苟能了之圆觉自现故首楞云狂性自歇歇即菩提胜净明心不从人得文中二一寻伺观。

　　四缘假合妄有六根六根四大中外合成妄有缘气于中积聚似有缘相假名为心。

　　解曰四缘等者谓四大和合成于一色(初七薄酪)于此色上方有六根(六七六情开)离此色身根元无体各分四大色尚不存窍穴六根更何依附六根四大中外合成者四大名中六根为外和合假成此身妄有缘气等者由依四大六根和合成身即有六尘妄现也由此内外根尘引起妄心缘虑不绝念念生灭刹那不停缘合即有缘散即无推其自体了不可得故曰假名为心此虚妄心虽假缘生不离真心气分故曰缘气言似有者明非实有缘相者缘虑之相肇公云如有魍魉似有思想鞠兮推兮亦无指掌后如实观。

　　善男子此虚妄心若无六尘则不能有四大分解无尘可得于中缘尘各归散灭毕竟无有缘心可见。

　　解曰心托六尘尘依四大四大无体六尘即空故云缘尘各归散灭缘即四缘尘即六尘缘尘既灭心体即空故决判云毕竟无有言缘心者则前缘气之心也问无尘可得下三句亦说法空何得一向判属人空答此指缘尘各散正显心空故结云无心可见身之与心总属我执金刚三昧亦云令彼众生皆离心我一切心我本来空寂问实我若无云何得有忆识诵习恩怨等事答诸有情等各有本识一类相续任持种子与一切法更互为因熏习力故得有如是忆识等事问谁能造业谁能受果耶答诸有情等心心所法因缘力故相续无断造业受果于理无违问谁趣涅槃答修习无我因缘力故相续相灭故名涅槃由此故知定无实我但有诸识无始时来前灭后生因果相续由妄熏习似我相现愚夫于中妄执为我第二法空者。

　　善男子彼之众生幻身灭故幻心亦灭幻心灭故幻尘亦灭幻尘灭故幻灭亦灭。

　　解曰前于身心之中推求无我故名我空此则身心及境一一自空故名法空然身等本空非今始灭故经云色即是空非色灭空但以迷时执有今执尽始无义言灭也幻灭亦灭者情计即见幻生智观即见幻灭灭对于生智对于情对待之法皆属缘生缘生即空故皆灭也般若心经云无眼界乃至无智亦无得楞伽云一切法如幻远离于心识智不得有(三重幻灭)无(幻灭亦灭)而兴大悲心然法空义是大乘初门欲使悟之事须委释所言空者一切凡夫及诸宗计所执外法理非有故凡夫者四生六趣凡厥有情皆为离心有定实法不由禀学未必师承无始俱生触境皆执所执之法情有理无由是定知皆不可得情有者唯识云彼依识所变起信云唯依妄念(心生灭法生灭)二十唯识云唯识无境界以无尘妄见如人目有翳见毛月等事问若无外尘但妄见者应一切时处皆见有色或皆不见何故于有色时处眼即见色余无色时处则不见色又多人同处同时皆同有见不见彼论偈答处时等诸事无色等外法如梦及饿鬼依业虚妄见问翳见毛月梦见诸物皆悉无用净眼寤时所见物等皆悉有用云何言如翳梦所见偈答如梦中无女动失身不净问世梦寤已即无今了色如梦未免见色云何如梦答若得出世对治实智无有分别如实觉知一切世间色等外法皆是虚妄如是义者与梦不异由斯多义故云情有言理无者有三一析色明空谓以假想慧析至极微则色等空又推极微有方分及无方分皆不可得则极微空如唯识论征释二体色明空谓缘生无性故谓自佗共及无因皆无生理故中论云未曾有一法不从因缘生是故一切法无不是空者三空中必无色故谓虚空无有边际无坏无杂则空中必无色若有色体空则坏杂以色必不能坏空杂空故色等皆空也(兼上情有有四门空义也)故诸凡夫所执实法情虽似有理究则无智者应当违情顺理诸宗计者谓外道余乘及儒教道教也外道小乘所执诸法异心心所非实有性是所取故如心心所能取彼觉亦不缘彼是能取故如缘此觉然西域小乘外道宗计甚多此方既无不烦叙破儒道二教此国攸遵法执异途理宜详斥虽二宗主设教不同而皆以虚无自然为三才万物之本老云有物混成先天地生又云道生一一生二二生三三生万物又云人法地地法天天法道道法自然易云易有大极是生两仪两仪生四象四象生八卦八卦定吉凶吉凶生大业若以自然常遍之道为因能生万物此是邪因若法能生必非常故诸非常者必不遍故诸不遍者非真实故本来既是无异一因由何能生别异多果若能生者应顿遍生若待时及缘方能生者则自违一因或时及缘亦应顿起因常有故若谓万物自然而生即是无因亦一切时处应常生故若谓一阴一阳之谓道变易能生万物亦不出邪因无因皆同前破然但破谬执万物生因不责勤行五常道德由上所计皆无理趣故自心外无法可得诸心心所依他起故亦如幻事非真实有为遣执心心所实有外境故说唯有识若执唯识真实有者如执外境亦是法执故金刚三昧经云一切心相(八识并心所)本来本无(种子)本无本处空寂无生若心无生即入空寂空寂心地(即次下所显心真如)即得心空如上执情既尽心境皆空名法空也(破二执竟)。

　　大文第二显理即二空所显真如理也由前执尽故此理现如云散月出尘尽镜明非谓无云便名为月但于无云之处而见月矣非谓无幻便是真如但于无幻之处见真理矣文中二初法。

　　幻灭灭故非幻不灭。

　　解曰上句蹑前下句正显显圆觉性本净圆明独体全真不因修得众幻虽灭自性常存不假缘生故云非幻金刚三昧亦云若得空心心不幻化然对前妄尽释云真如若以本宗但名圆觉后喻。

　　譬如磨镜垢尽明现。

　　解曰虽云磨镜却是磨尘所言修道只是遣妄夫镜性本明非从外得尘覆即隐磨之则显隐显虽殊明性不异今谓人执法执是垢寻伺如实是磨真心本觉是明人法二空是现(二空观竟)。

　　自下大文第二明法界观也文三初印前显后二拂迹入玄三圆彰法界初中谓印前二空显后圆通法界文中又二初标。

　　善男子当知身心皆为幻垢垢相永灭十方清净。

　　解曰上两句印前下两句显后初言幻垢者幻谓虚幻无有实体垢谓尘垢坌污为名由迷幻相执取系着坌污净心故云幻垢诸佛菩萨虽有身心由了如幻不取于相无坌污义故非垢由了幻空故非幻显后者根尘诸法十方法界普清净也此由身心垢翳妄执自佗故成局碍今既我空法寂何所不通后释文二初喻。

　　善男子譬如清净摩尼宝珠映于五色随方各现诸愚痴者见彼摩尼实有五色。

　　解曰由镜珠二事所喻不同故复标告善男子矣谓摩尼体性莹净绝瑕都无色相由性净故一切众色对则现中青黄赤白黑五色各各随方而现然此一喻亦喻印前亦喻显后言印前者五色喻五道随方喻随业愚人不了珠体但见全是青黄既见青黄则不见珠体故华严云凡夫见诸法但随诸相转不了法无性以是不见佛若以三性配者摩尼喻圆成实性即前所显之理也现色喻依佗起性即前幻也愚人见定是青黄喻遍计所执性即前尘垢也若远取即前身心等相以此文印定前文之义故指前也言显后者然此圆珠由彼愚人执其定色所以破色因配三性以印前文若无计执之人即此珠种种色一一清净一一同体悉是圆珠妙用应现无体可破以喻后文十方法界一切清净圆满不动交参无碍故言显后然前之镜喻但一面明又云因磨而现表二空之理破执方显对执得名今摩尼珠本净本明十方俱照故以显后法界之宗也后法。

　　善男子圆觉净性现于身心随类各应彼愚痴者说净圆觉实有如是身心自相亦复如是。

　　解曰愚痴说有实身心者是显圆觉虽现非其定实故论云一切染法所不能染智体不动具足无漏熏众生故余义喻中已具对释详之可知故云亦复如是第二拂迹入玄。

　　由此不能远于幻化是故我说身心幻垢对离幻垢说名菩萨垢尽对除即无对垢及说名者。

　　解曰于中曲有二节先说迹之所以后从垢尽对除下正拂其迹今联绵释之然其迹也相蹑而起亦相蹑而拂本以众生妄执幻化故佛说云幻垢众生依教离垢故复说名菩萨幻垢既如珠中之色当知本无故云垢尽所离之垢既无对离之智何立故云对除既无对离之智何有起智之人深浅之执本无何有说教之者故云即无对垢及说名者对垢者菩萨说名者佛对机之佛亦不可得方见法身法身说经义在斯矣然上人法各三三对六只尽是所拂之迹也谓法有执垢离垢及与名数人有众生菩萨及佛问曰人自有差法本无异何说三名答克体虽无义说即有为对人法各分能所故也第三圆彰法界文二初一真法界后三重法界言一真者未明理事不说有空直指本觉灵源也下对诸法圆泯圆收方说三重等别今初。

　　善男子此菩萨及末世众生证得诸幻灭影像故尔时便得无方清净无边虚空觉所显发。

　　解曰标告及指当根所证者为欲进显不思议境界境界殊前故却蹑前功用明其得入所以发起后之文势言证得者观行成就灭影像者依佗亦泯无方清净者约身为主外见东西(肇公云云)我相既无更何方所虚空觉显者然虚空离识亦非实有若言有者为一为多若体是一遍一切处随能合法体应成多一所合处余不合故不尔诸法应互相遍若谓虚空不与法合应非容受又色等中有虚空不有应相杂无应不遍若体是多便有品类应如色等非遍容受故知虚空亦唯识现故首楞云若有一人发真归源十方虚空一时消殒谓迷情所覆觉处见空尘影既销空元是觉(鱼人迷悟水风性空)显谓空销觉现发谓妄尽心开翻覆观之俱无边际故首楞又云闻复翳根除尘销觉圆净净极光通达寂照含虚空却来观世间由如梦中事(空生觉中云云)是知空有双绝但是觉心独鉴明明灵知不昧后三重法界者一真空绝相观二理事无碍观三周遍含容观此中义意全同华严法界观门三重行相故依彼科之仍每重先示观门后释经义今初第一真空观者观门中有四句(前二各四为八兼后二为十)第一会色归空观复四一色不即是断空举体即是真空故二青等非是真空之理无体莫不皆空故三色不即空空中必无色故又即是空会色无体故(上三句以法拣情)四凡是色法必不异真空以必无性故(色空既尔一切皆然)第二明空即色观亦四一断空不即色真空即色故二空理非青等非青等之真空必不异青等故三空是所依不即色必作所依即色故(上三句亦以法拣情)四空即是色以是法无我理非断灭故(空色既尔一切皆然)第三空色无碍观谓色举体全是真空则色尽而空现空举体不异色全是尽空之色而空不隐为一味法第四泯绝无寄观谓此所观真空不可言即色不即色即空不即空一切法皆不可不可亦不可此语亦不受迥绝无寄非言所及非解所到是为行境以生心动念即乖法体失正念故(初二句入门拣情显解第三句解终趣行第四句正成行体行由解成行起解绝也)示观门竟后释经义者文中二一色相空净二空色同如一中又七一内身根识二外境六尘三内外四大四世间诸法五出世诸法六自佗正报七一多依报然观门云一切法亦然即此七段是也应云根识即空不即空等七中初者。

　　觉圆明故显心清净心清净故见尘清净见清净故眼根清净根清净故眼识清净识清净故闻尘清净闻清净故耳根清净根清净故耳识清净识清净故觉尘清净如是乃至鼻舌身意亦复如是。

　　解曰此下皆云清净者谓由前二空观门拣情显解次拂迹灭影同于行起解绝故皆清净为真空矣故智论云毕竟空即是毕竟清净以人畏空故言清净意言人乍闻空畏其断灭故余处说云清净如大般若一切皆云清净大品即直云空空与清净皆绝相义若就心说即如净名经妄想是垢无妄想是净无妄想即是空义故此说空云清净矣由前幻垢已尽能观之智又亡既合觉心故皆清净故智论云菩萨于色等法中观行断故得如是清净故名色清净是净能破一切法中戏论等觉圆明故者蹑前显清净之因也由拂泯等故得圆明显心清净等者比迷觉心心中执法今见法性即法皆空故云清净如人不识珠体但执青黄若见摩尼即色清净七段之中文皆同此也然展转蹑前以显清净者义如后释。

　　今且销释法数名体心者总相明其我心即赖耶自体成唯识论说第八识种种别名于中有四种名通一切位心即一也(余三即阿陀那所知依种子识)迷时由执藏及能所藏故名赖耶今观智成就觉性圆明故但云心没赖耶名矣心既清净同无垢识故此下文顿同佛境见尘者由我心计执故见一切色相由执相故即见闻等是尘不单说外色名尘亦不独说根识名尘根尘识三自有文故寻此见尘之体还是我执之心但以就取色等生过之处而别立名又亦不离根境识三而别有体如五蕴之法与蕴中之我非别非同此亦如是若以意义配属即赖耶中转相及第七识合为此见等瑜伽论云赖耶识起必二识相应故又以六七合为此见意识缘外境时必内依末那为染污根方得生起故(梵云纥利瑟吒耶末那此云染污意与四惑俱名为染污恒审思量名之为意思量即意持业释也)故此所列心法无别末那起信亦于说梨耶次便说意识无别第七楞伽亦尔故彼经云略说有三种识谓真识现识分别事识初即自性清净心次即第八现相后即前六故彼经自释云攀外境界起前事识即知事识不是末那然此彼经及起信论皆不别出末那体者据贤首说有二意故一如前说六八必俱二谓无明动真心成阿赖耶外境牵心起执染净第七俱无此义故不别说又说计我则合于转相计我所合于事识(此亦不乖思量行相)若不连前带后则显示心数相蹑生起义不便故眼等根者识所依故能发识故前五各从自种生自现行四大所造净色为体意根即第七识由此攀外起意识故眼等识者随六根境种类异故由具五义随根立名一依根之识非由境色识定生故如盲不见等二根所发识由根变异识必变异如眼根损见青为黄非色坏时而识坏也三属根之识由识种子随逐于根而得生故非色种子识种随也四助根之识由根合识识所领受令根损益非境界也五如根之识根识二法俱有情数非彼色法定是无情根五义胜故说依根虽六识身皆依意转然随不共立意识名或名色识乃至法识随境立名顺识义故(依未自在位说)若依起信皆名意识此六皆依意所起故意之识故故论释生灭因缘云所谓众生依心意意识转故心即梨耶自体意即五意以梨耶二义中有不觉义故不觉而起(业识)能见(转识)能现(现识)能取境界(智识)起念相续(相续识)意识者即此相续识(此生起识粗细虽殊同是一识更无别体故即指前第五识也)依诸凡夫取着转深计我我所(非直心外计境为尘亦复于身计我于尘计所)种种妄执(计我之相即蕴离蕴)随事攀缘分别六尘名为意识亦名分离识(依于六识别别取六尘故故经云分为六和合)又复说名分别事识(又能分别去来现在种种事相)释曰此五前三合八后二合六由斯前释体不孤生然八识义相复有多门今略指十五一者通论八皆名心意识别则八心七意前六皆识二者随相各以自名为体(三科则识蕴意处七心是体也)就实统归藏性三者五缘五尘(现量是实)六缘一切(三量此假实)七缘赖耶(非量是假)八缘根身种子器界(现实)四者皆具四三二分五者八遍非计七计非遍第六俱是前五俱非六者根本烦恼俱生(四钝二利)分别(具十)第八全无第六皆具第七俱生四惑前五俱生三毒其所知障数同用别(二障下自有文至彼当释)七业障者第七全无八有种子余六现行八者报障则八唯总报前六别报九者心所(恒依心起故与心相应故系属于心故心缘总相心所缘总别如画师资作模填彩等故)第八有五所谓遍行(触作意受想思)七有十八谓五遍四惑(痴见爱慢)八随(沉掉懈逸念乱不信不正知)并慧第六皆具五有三十四谓遍别善全根本三惑中(无惭无愧)大随(同上)十者八七无记六通三性十一者八皆实有(就性皆假)十二者眼耳身三二界(不全)二地(地全)鼻舌两识一界一地六七八识通遍界地十三者皆通有漏无漏十四者依因缘增上(五依五根及六七八六依七八七八互依)及等无间十五者眼识九缘生(空明根境作意根本染净分别种子)耳识唯从八(除明)鼻舌身三七(除空)后三(六七八也)五(更除染净分别)三(更除根境)四(更除根本却取根境)二外境六尘。

　　善男子根清净故色尘清净色清净故声尘清净香味触法亦复如是。

　　解曰略启三门初释名义次辨体性后显种类初有通别通即尘也复更有名所谓六衰及六无义(皆约凡位)亦云六境(此通凡圣)别者眼等所取故名色等对根明境名色等故次出体者如前六根各自为体后显类者色有通别(通谓五根五尘及法处色俱名为色此等皆有质碍义故)今则别也谓唯眼所取名之为色有见有对质碍之相最粗显故(法处之色无见无对余四及根无见有对)略有三种谓显形表显谓青黄等(赤白光影明暗烟云尘雾空)形谓长短等(方圆粗细高下正不正也)表谓行坐等(住卧屈伸取舍)声谓因执受等及邪正教并可意等香谓好(约境约心)恶(准上)平等(非上二)俱生(沉等与质俱起)和合(众成)变易(未熟不香)味谓苦醋甘辛咸淡及俱生等触谓地水火风冷热涩滑痛痒饥饱等法者一百数中唯除五尘(已自标列)余皆是法也三内外四大。

　　善男子六尘清净故地大清净地清净故水大清净火大风大亦复如是。

　　解曰即于根尘不取发识牵心之义直取四大之体也宝积经说四大各二谓内及外(皆无所从来亦无所去也)地界二者内谓自佗身内所有坚者强者所谓发毛爪齿等外谓身外所有坚者强者所谓土石草木等水界二者身内润性泪污等身外润性雨露等火界二者身内热体热相能消饮食等身外热体热相能成熟等风界二者身内风体风名速疾住四支等身外体等而此四大从本已来生时住时体性俱空体性自离灭性亦离释曰彼云皆空此云清净盖一义耳然内外四大虽各有种外起现行必由内变四世间诸法。

　　善男子四大清净故十二处十八界二十五有清净。

　　解曰十二处者六根六尘是生识处处是生门义故亦名为入意识常昏根尘相入故或唯六数相对说故十八界者一根门中根识尘三各有界分故(眼与识为界识与色为界等故)亦是因义种族义故前为六二解者息于业因此是六三观之治于我执兼之五蕴即具三科大小乘宗无不约此以明诸义前说妄认四大身心及云中外合成等即五蕴义故此略之然此三科非各别体开合说者有其三解一根有三品谓上中下或下中上二乐有三品略及中广三迷有三类一迷心所不迷心色故说五蕴二迷色法不迷心心所法故说十二处三迷色心不迷心所说十八界然将此三科摄百法者蕴则色摄十一受想各一行七十三识有其八唯六无为非蕴所摄处则五根五尘各一意当八识法八十二界者五根五尘六识各一意摄二识法八十二二十五有者四洲四趣四禅四空无想净居梵王六欲为二十五此皆是有各约实报非正智摄故然梵王在初禅无想净居在第四禅四禅位中别举此者梵王有见外道无想净居唯圣异余天故。

　　大方广圆觉经大疏中卷之一

　　章门二十有四我空章法空章法界章八识章色章三科章十力章四无畏章四辨章不共法章三十七品章成佛章四果章不生灭章缘生章业报章三途章人天章四禅入定章上二界章二障章地位章四相章证道章除释本经外旁通余义二十有四开示悟入义定慧等学四大成身觉二执过患识变义识三义遣显法喻摩尼五道佛三宝破空藏识梦义恩爱义染净平等八万四千义恒沙义三觉义五品修十善义不思议义四生义三报义五道实义智无所得义设象指月义右附录中。

　　音释

　　橐籥

　　(橐音托籥音药)。

　　葶苈

　　(葶音亭苈音历草名)。

　　臃

　　(臃音邕肿也)。

　　逻

　　(郎佐切罗去声巡也)。

　　魍魉

　　(魍音罔魉音两木石之怪也)。

　　大方广圆觉经大疏中卷之二

　　终南山草堂寺沙门宗密述

　　五出世诸法。

　　彼清净故十力四无所畏四无碍智佛十八不共法三十七助道品清净如是乃至八万四千陀罗尼门一切清净。

　　解曰问世间之法从妄情所变妄尽许万法全空出世间法真实如何亦言空耶答若凡圣对待即胜劣全殊若称法界观一种总是幻化皆从缘起无自体故如有一镜现种种杂秽瓦砾复有一镜现种种胜妙珍宝痴孩不了贵贱悬殊智者达之一无差异观智圆明心识净者亦复如是见世出世若圣若凡一切皆空全是觉体故下文云见佛世界如空华等祇缘称理平等所以名曰圣人如其重圣轻凡欣真厌妄纵令修习岂证真源文中三节一诸佛果法二三乘因法三总结。

　　初十力者然如来唯一诸法实相智力此力有十种用故说为十总名力者能摧怨歒故不可屈伏故一总知一切诸法因缘果报是处(因果相当)非处(反上谓女轮王二王恶业乐报五盖修七觉佛过圣断结生云云)则降伏无因恶因知人可度(说法)不可(作缘)二知过现未来(过去业报在过现未单复云云现未亦尔)善等三种业(三性心中互受三性业报)及顺现等三报(报与时互有定不定)知所度有障无障(前明所造业处业非处今约能造人受报唯明是处又前总此别也)三知诸禅解脱三昧垢(爱见慢等)净(不杂爱等)及知依此所得诸果(前通定散唯有漏此唯定无漏)四知信等五根上中下(今世但得初二三四果及禅定后至无上菩提为略广出苦说等)五知种种欲乐(难陀五欲提婆名闻迦弃头陀阿难多闻等凡圣各别云云)令舍不净增清(前知宿惑多少此知现起好乐)六知一三五乘贪瞋痴等种种性欲(性即种子欲即现行从性生欲习欲成性性通善恶根唯信等)知即时异时谁可度不等(必示略广赞所迎弃云云)七知一切道(善恶无漏等行)至处(五道涅槃)八知宿住(过去本生本事住宿世故凡但有通声闻亦明佛即兼力百千世劫悉遍知故前知前际名随念趣因此知前际名性苦乐等)九知死此生彼即天眼智也独此从所依得名(通明力例上说)十知自解脱无疑亦知众生漏尽涅槃然佛力无量今约度人因缘故但说十足辨其事(初知可度不可二知有障无障三知着味不着四知胜劣五知所乐六知所趣七知解脱门八知先所从来九知生处好丑十知得涅槃)又初力总摄为度生故于中分别九力。

　　四无畏者一正知一切法诸佛诚言我是一切正智人等(诚实云说二谛故不与世谛故真实论故皆心知故故不可坏)二尽诸漏及习言我漏尽等三说一切障道法(诚实云不善及漏善障解脱故)四说出苦道(圣道能出世间能尽诸苦)佛作诚言说此四法决定无畏(若有沙婆魔梵若复余众如实言不知乃至不见是微畏相故我安隐得无所畏初二显自功德后二利益众生又一三说智二四说断又初示药法二示病灭三知禁忌四示应食也)此望十力广略说故又能有所作无所疑难自有智慧无能坏者智慧猛利堪受问难等故(皆上句十力下句无畏)。

　　四无碍智者(智缘四境无拘碍故)一法(即真之俗)如说地水火风等(是名字也)二义(真谛之境)如坚湿暖动等(正显地等)三词谓得彼方言以说地等四于三种智中乐说然华严九地(初地分得此地任运经云无暂舍离佛地究竟)说有十种(自相同相行相说相智相无我相乘相因相果相住持相)皆前二境别(一中法者知诸法自相谓色变碍等义者知诸法别相色十一等二中法知自性义知生灭三中行相现在差别过未差别四中教本解释五现知不异比知如实六真俗无我相七乘相一乘诸乘八因相智法随证分位差别九佛地相法身色身十住持相能说智德所说声教)后二则同皆词则说于法义乐说乃词中别义(如一中云词无错谬说无断尽二中云词安立一切法说随安立不可坏等故)。

　　佛十八不共法者(力等二乘有分此无分故)一二三身口(多劫戒定妙慧大悲成就故拔诸罪根因缘及习故)念(四念处心长夜修故心无得失)无失(通上三业)四无异想(于众生无贵贱敬慢怨亲等异故常观谁可度故观彼本来清净故入不二法不行诳法故也)五无不定心(如澄停水如无风灯问佛若常定云何游行说法答佛于诸法实相中定不退失故欲界有定入定可说故也)六无不知已舍(众生钝根多觉苦受乐受于舍受中不觉不知而有舍心是为愚使所使佛于不苦不乐受中知生住灭时故念念心中粗细浅深无不悉知知已而舍匆舍众入禅有人疑佛佛言我种种因缘知而故舍)七欲(佛知善法恩常欲集诸法故修习心无厌足故也)八精进(如欲中说欲为初行增长名进欲为意业进通三业又佛小息令阿难说法至进觉支佛惊起三问赞善又种种度生遇诸恶缘不生懈怠也)九念(于三世诸法一切智慧相应故失名错误减名不及故异于前)十慧(三世一切智慧力无畏无碍成就故禅油念炷故世世闻法读诵思修问难)十一解脱(无漏智慧相应故有为解脱一切烦恼习尽故无为解脱)十二解脱知见(于解脱中智慧无量无边清净故言知见者譬如绳二合一则牢也)无减(贯通上六唯说六事无减者二利中四事即足欲求进行念守慧照辨此四法有二果报谓解脱解脱知见也)十三四五一切身口意业随智慧行(无不利益众生故异二乘故成就三不护故入外道众中说法都无信受者及现胸现阴等皆有因由故前三无失不说因缘今说随智慧行故行不失故异前也)十六七八以智慧知过未现在通达无碍(由此故上三业随智慧行问过未无体现在无住云何能知三世答若无过未佛岂成就十力等德问若三世皆有便堕常过即无罪福生死缚脱有无量咎答三世各各有相非过未有现在相又若无过未亦无出家律仪亦无五逆诸罪以是业等已过去故亦无死入地狱未来无业故无报是为邪见又我不说过未如现在相我说过去虽灭可生忆想能生心心数法如昨日及明日与今日可生忆想过未亦尔现在心虽无住相续生故能知法诸也)问无见顶相等亦无与共云何不说答此十八中但说智慧功德不说自然果报法(力等四科全依智论)。

　　三十七助道品者略为四门一释名二辨类三出体性四明行相初助谓资助助正道故道即是因所谓止观品即是类正因类故亦云菩提分分亦因义二辨类者有其总别总谓诸经论说大乘道品无量三十七者是其中别义通于大小若准智论但三十七无所不摄(如四谛有无量相也)别者总有七类谓四念处四正勤四神足五根五力七菩提分八正道分三出体性者但以十法为体谓信(二)进(八)念(四)戒(三)定慧(各八)轻安喜舍思惟(各一)四明行相者初中四念处者四谓身受心法念谓念慧四是念慧所安住处故亦名念住以慧守境由念得住故必要四者从粗至细对治凡夫四种倒故(四即常乐我净此即先重后轻为次)初观身不净不净有五谓种子住处自相自性究竟等二观受是苦谓此身既尔众生贪者以其情尘生诸受故计之为乐故观其苦受谓苦乐舍等苦谓苦苦坏苦行苦(此配三受)三观心无常谓谁受此乐故须观心念念生灭四观法无我即五蕴法皆不自在又如实观察对治小乘四种倒故(不净等也)无行经云观身毕竟空观受内外空观心无所有观法但有名然观不净等通大小乘(智度瑜伽大集般若皆性相双观也)观其性空唯是菩萨又但观法性即除八倒既除八倒即成八行涅槃双树四双八只四枯四荣正表于此谓法性之色实非是净凡夫计净是名颠倒实非不净小计不净亦名颠倒今观色种即空空中无净云何染着则凡净倒破枯念处成色种是假假智常净云何滞空而取灰断言色不净是名二乘不净倒破荣念处成观色本际非空非假非净不净乃名中道佛表此理故于中间而般涅槃余三类此是则法药有四观智为念谛理名处然华严经四皆有三一内(自己)二外(非情色)三内外(佗有情又俱)谓观内身循身观勤勇念知除世间贪忧等然深观念处即坐道场更不须余机宜不同故说余品四正勤者四念处似火若得勤风则无所不烧故次辨之精进为体故总名勤异外道勤故名为正虽是一勤随意分四前二勤断二恶是止恶行后二勤修二善是作善行二善二恶皆所缘境前中未生之恶遏令不生已生之恶断令不续后二未生善令生已生令广四神足者谓欲(猛利乐欲)勤(精进无间)心(专一境性)观(由先闻教法内自拣择上定此慧也)以勤过散乱智火微弱故须定制即所欲自在神即是神通足即是定由出世法最胜自在欲等四定能证此故名为神足亦名如意足所欲如心故神足所缘即种种变事神足自体即三摩地欲勤心观皆是助伴由欲增上力证心一境性名为欲定余三亦然勤观心性名为上定皆从加行受名此四加行即华严前正勤中云欲生勤精进发心正断等以发心中持心能生止定持大举故策心能生观定策大沈故是以随一念处有四正勤随一正勤有四神足五根者信(信为上首能起余四谓于谛宝深忍乐故)进(于前所信策勤而行即正勤也)念(念处也明记不忘也)定(系缘一境即神足也)慧(拣择是非)此五通生出世间法而为增上然始入佛法即有信心未有定慧不得名根今由前三科则信不可拔前三至此总得名根若依位者在于见道之前则以速发现观而为其果五力者即前五根增长魔梵惑等不能屈伏故名为力又能损灭不信等障故复名为力智论云能破烦恼得无生忍故名为力七觉者觉谓觉了七谓念(所依支由系念故令诸善法皆不忘失也)择法(自体支觉自相故)精进(出离支由此势力能到所到故)喜(利益支由心勇悦身调适故也)轻安(能除粗重)定(依此不染污故谓依止定得转依故)舍(是不染污故谓行舍平等永除贪忧不染污位为自性故上三皆不染污支也)若依位说即现观自性如实觉慧觉法自性然七皆自体而差别者觉为自体余六皆觉支分总收七觉不出三品念通定慧次三是慧后三定摄虽是前三至此增故依位所明能断见惑以为其果又虽一刹那七法俱起而随行相各说功能念除忘念择除不正知余除懈怠昏沉粗重散乱掉举上约通说大乘七觉不念诸法故决择不可得故离进怠相故绝忧喜故除安心缘皆叵得故性定之中无定乱故亦不见于能所舍故八正(离八邪)道(开通涅槃)者谓正(通八)见(分别支依前所证真实拣择故)思惟(诲示佗支如其所证方便安立思惟名义发语言故)语(善于所证问答决择令佗信有见清净故)业(身业进止正行具足令佗信有戒清净故)命(如法乞求依圣种性离五邪命令佗信有命清净故上三皆令佗信支问离身语业无别正命如何建立三种答婆沙云瞋痴所起身业名邪业语业名邪语贪所起二业即名邪命邪活命故)精进(净烦恼障支由此永断一切结)念(净随烦恼支由不忘失正止举相永不容受沉掉等)定(能净最胜功德障支由此引发神通等无量胜功德故也)若能如上分别诲示等即是道支之果然其八中语业命三是戒蕴摄念定是定余三是慧定慧大同诸品但增胜耳上之七类次第者谓闻法已先当念持次即勤修勤故摄心调柔柔故信等成根根增为力七觉分别八正正行总以喻显法性如地念处如种子正勤为种植神足如抽芽五根如生根五力如茎叶增长开七觉华结八正果如是乃至者超越多法谓三身四智五眼六通地度果向缘谛处定等。

　　八万四千陀罗尼门者然法门广说无量无边今齐此结数者对治尘劳故然其所治即八万四千烦恼古来释云众生烦恼根本有十然一惑力复各有十即为百计应分为九品但上品重故开为三品中下轻故各为一品合为五百复于内外境起谓自五尘为内佗五尘为外一一各五百即为五千别迷四谛则成二万并本一千则有二万一千依三毒等分成八万四千(更有二说不能繁叙)一一对翻即皆净法数无增减故论云不觉念起见诸境界故说无明乃至具有过恒沙等妄染之义对此义故心性无动即有过恒沙等诸净功德相义示现陀罗尼者得总持菩萨于一一法中持一切法故门者从一法中入一切法故然上从觉圆明故展转蹑前相由以显世出世间诸法清净至此五段历法备周余六七两段但是结通佗身佗界更无别义五段相由者谓心本清净由不觉故名赖耶识相应于意复曰见尘起于现行有根识境中有能造故说四大由是具足处界诸有有漏之法对治此等有修有证复成无漏因行果德今既觉了圆明故心意识及所变等展转清净皮之不存毛无所附然无漏法若约人修证则先因后果今据法本末故先果后因亦如论中根本灭故粗染随灭六自佗正报。

　　善男子一切实相性清净故一身清净一身清净故多身清净多身清净故如是乃至十方众生圆觉清净。

　　解曰一切实相者即无相也夫有相者皆归无常缘生之法性本虚假言实相者即是非相是故知来说名实相无迁无变究竟常住无量义经云如是无相不相不相无相是名实相智论云照色等空即名实相性空实理离于颠倒非虚伪故于空见空亦名颠倒于空无著乃至实法又楞伽经云一切妄息是名如实如实即实相也性清净者此实相从本已来自性清净一切妄法所不能染比迷似染今悟本净名性清净一身清净者由前悟得根识尘大世出世间诸法皆归实相清净方始成就此人一身清净故诸段清净皆牒前支唯此独指实相以为净之所以多身清净者既于自身证实相理亦见一切众生同一清净实相以观一切众生不取于相同圆觉性故志公云以我身空诸法空千品万类悉皆同又下文云圆觉普照寂灭无二始知众生本来成佛十方众生圆觉清净者以般若正智遍观众生菩提涅槃无漏智性本来具足也此乃一人悟性知一切众生本性清净非谓一人修道多人成佛七一多依报。

　　善男子一世界清净故多世界清净多世界清净故如是乃至尽于虚空圆裹三世一切平等清净不动。

　　解曰国土净秽皆由自心众生劫烧我土安隐螺髻鹙子二相不同按地宝严坐莲无异况乃心冥觉性识智无生身土依真染净俱泯廓通法界清净湛然圆谓圆遍虚空裹谓含裹三世三世者竖极虚空者横周一切者横竖总该平等者本末同味清净者都结七段不动者冥于一如然上七段悟时既相蹑清净迷时亦相蹑垢染应云觉不明故令心不净心不净故见尘不净见尘不净故眼根不净乃至如是一多世界不净文势及义意对经可知第二空色同如。

　　善男子虚空如是平等不动当知觉性平等不动四大不动故当知觉性平等不动如是乃至八万四千陀罗尼门平等不动当知觉性平等不动。

　　解曰前之七段即空色无碍此当泯绝无寄彼云动念即乖法体反显法体本不动也标空为首者蹑前起后由前云尽于虚空平等清净即知相尽同空空既本无生灭动摇当知诸法亦本不生亦不待灭一一当体如如不动觉性不动者然一切法唯依觉性生灭动转诸法既尽同于虚空皆不动故则觉性不动也如波不起水则湛然不动理齐故言平等故法华云是法住法位世间相常住法句经云诸法从本来无是亦无非是非相寂灭本来无所动然诸法与觉性平等未名理事无碍法界者夫理事无碍要须多事全同一理而寂然一理全成多事而迁变即动即静即静即动生灭广狭一切皆尔翻覆无碍今但一向不动但是摄色等事同真空理故唯名真空观也乃至八万等者还如前七段历诸法门经恐文繁略标首末义兼中间故云乃至后段乃至之言亦例此知第二理事无碍法界。

　　善男子觉性遍满清净不动圆无际故当知六根遍满法界根遍满故当知六尘遍满法界尘遍满故当知四大遍满法界如是乃至陀罗尼门遍满法界。

　　解曰先示观门者此有十门一理遍于事门谓能遍之理性无分限所遍之事分位差别一一事中理皆全遍非是分遍何以故彼真理不可分故是故一一纤尘皆摄无边真理无不圆足二事遍于理门谓能遍之事是有分限所遍之理要无分限此有分限之事于无分限之理全同非分同何以故以事无体还如理故是故一尘不坏而遍法界也如一尘既尔一切法亦然思之此全遍门超情离见非世喻能况(此二门后有海波喻及两重问答也)三依理成事四事能显理五以理夺事六事能隐理七真理即事八事法即理九真理非事十事法非理(上十同一缘起约理望事有成坏即离约事望理有隐显一异逆顺自在无碍同时深思令观明现)今经皆言遍满法界者正是第二门行相兼于余门义理谓此即理之诸法与理不异故一一自遍法界不同前门没体摄归理中故此名理事无碍也既遍法界即知动静无碍一一周遍言觉性圆无际故当知六根遍满者由前门已显六根等与觉性平等平等者即无分毫之异也既与觉性不异觉性圆无际故六根亦圆无际故遍满法界若不遍满即是有际有际即与觉性成异异则乖于前门故蹑前云圆无际故首楞云性见觉明觉精明见清净本然周遍法界六尘已下皆例前知第三周遍含容观。

　　善男子由彼妙觉性遍满故根性尘性无坏无杂根尘无坏故如是乃至陀罗尼门无坏无杂如百千灯光照一室其光遍满无坏无杂。

　　解曰先示观门者亦有十门一理如事门谓事法既虚相无不尽理性真实无体不现此则事无别事即全理为事是故菩萨虽复看事即是观理然说此事为不即理二事如理门谓诸事法与理非理故事随理而圆遍遂令一尘普遍法界法界全体遍诸法时此一微尘亦如理性全在一切法中如一微尘一切事法亦尔三事含理事门谓诸事法与理非一故存本一事而能广容如一微尘其相不大而能容摄无边法界由刹等诸法既不离法界是故俱在一尘中现如一尘一切法亦尔此理事融通非一非异故总有四句一一中一二一切中一三一中一切四一切中一切各有所由思之四通局无碍(重释第二第二但遍遍即通也此兼不遍不遍局也)五广狭无碍(重释第三三但包含含即广也今有不坏不坏狭也)六遍容无碍(此正合前四五兼合二三)七摄入无碍(翻对前门但前一望多故遍容此多望一故摄入也)八交涉无碍(兼前六七)九相在无碍(反对前门)十普容无碍(近收前二远摄九门)今经虽略义理全同谓根兴尘皆是事法例前七段事事皆然故云乃至陀罗尼门无坏无杂当知种种事法一一交参周遍虽有性字此是各指根性尘性非谓泯根摄尘同于一性言无坏无杂者如一灯光已满一室更有一灯光亦全满百千灯光一一如是各不相坏亦不浑杂室中之空喻于法界灯之光相喻以根尘谓一灯光容多光相即一光相遍多光中一一皆然重重无尽含容周遍斯之谓欤所以然者唯是真心所现皆如幻梦影像故与所依性非一非异故故得遍多入一摄一容多等也。

　　大文第三顿同佛境于中三一用心同二见境同三称实同初有法喻今初。

　　善男子觉成就故当知菩萨不与法缚不求法脱不厌生死不爱涅槃不敬持戒不憎毁禁不重久习不轻初学何以故一切觉故。

　　解曰觉成就故总指圆彰法界已下之文由斯故得同佛境界不与法缚等者于四对法无胜劣心如佛于三念之境故言同也同之所由经自征释云由一切觉故论云所言觉义者谓心体离念今则离前与求厌憎爱重轻等八念也举八境者显于心也(喻云光无憎爱后云修习此心)二喻。

　　譬如眼光晓了前境其光圆满得无憎爱何以故光体无二无憎爱故。

　　解曰光即眼识现量所得故无憎爱首楞云其目周视但如镜中无别分析(但有自性分别无计度等)汝识于中次第标指云其目者意取眼识云汝识者即是意识亦可但随凡俗情见以目瞳为光如法华云梵王是众生父二见境同。

　　善男子此菩萨及末世众生修习此心得成就者于此无修亦无成就圆觉普照寂灭无二于中百千万亿阿僧祇不可说恒河沙诸佛世界犹如空华乱起乱灭不即不离无缚无脱始知众生本来成佛生死涅槃犹如昨梦。

　　解曰修习此心得成就者近结八境安心远结观行成就无修等者泯前心迹起后依正凡圣平等之文若不泯之则虽无憎敬等尚见持毁(余三例之)故须泯之方同佛见自此已下正显其同圆觉普照寂灭无二者由自心已空但是觉照宁有凡圣差别之二焉冥一如之无心即万动之恒寂故普照是用寂灭是体佛心所极极于寂照故璎珞经说等觉照寂妙觉寂照今云同佛是等觉义故云普照寂灭金光明经摄大乘论皆说佛果无别色声功德唯如如及如如智独存三种世间融无碍故世界即器世间众生即有情世间成佛即智正觉世间云于中者即于寂照中也圆无际故百千万亿者此方下数阿僧祇者此云无数是华严十大数中之首经论多用故此举之不可说者大数第九若从一十百千倍倍积之总有一百三十七重数法恒沙者从阿耨池东面流出初出象口周四十里金沙混流沙细如面今有不可说阿僧祇之数河一一河中一沙为一界以显世界如是多矣然此中意者直指尽虚空遍法界所有世界不是算其数量为欲引机造无边境故假增积多数耳诸佛世界皆知空华者缘无自性全体即真真性夺之无余(如前理夺事门)故得相皆虚幻亦如善财求法展转至摩耶等处会缘入实得愿智幻解脱门见一切世界等皆如幻住云佛界者华严经说诸佛众生一切世界有十种起具因缘故世界成就所谓如来神力法应如是众生行业等乱起乱灭者有三意一者一切世界皆依妄念念既刹那不住世界亦起灭无停二者华严云染污众生住故世界成染污大福众生住故成染净信解菩萨住故成净染等三者成坏相也然成住坏空离各二十增减而世界无量无数故总观起灭缤纷问然佛化土许可如斯自受用中如何起灭答若依实教所明无形为净土生公云佛有形累托土以居佛是常住法身何须国土故华严云依真而住非国土此经云入于大光明藏余义已如前辨问法华云我此土安隐天人常充满复云何通答彼据理即事门此约理夺事门二皆无碍不即不离者明此世界不即圆觉亦不离圆觉如华与空如金与器由不离故觉性夺之成空华由不即故世界不妨有起灭无缚无脱者文通上下上即由世界无净秽故下以众生本成佛故始知众生本来成佛者始知即始觉(观行成就方能知故)本成即本觉(知与不知本是佛故)佛即究竟觉(始之与本非二觉故)生死涅槃犹如梦者亦无始觉之异四相本来同一觉故又寂灭无二是自觉世界及众生是觉佗成佛二字及生死涅槃如梦是觉满成就是满义故动寂双亡方圆满故(上所释文但明能知者成佛其所知众生如次方释云)。

　　然说生本成佛唯是圆觉华严余成义含不的指注但以语惊凡听理越常情佛既罕言愚夫多谤若不具彰义类岂曰庄严契经故总叙六门显成佛延促(菩萨处胎经云或有众生从初发意经历劫数不得成佛或有次第成或有超越者)亦使下文征释蹑此易明一者一生成佛谓小乘有部唯悉达太子有大觉性于此生中苦行修道菩提树下三十四心断结五分法身初圆名为成佛二者三祇成佛谓始教说唯具大乘性者从初发意六度修行三无数劫五位伏断十地满足四智圆明于色究竟天受佛智职名成正觉三相尽成佛谓终教说一切众生本觉真心本来离念不如实知匆然念起生住异灭念无自相不离本觉内外熏力始断灭相终断生相一念相应得见心性心即常住名成正觉(前约功圆相满此约相尽体现又前定待长久劫数此则唯依自心延促无定)四初住成佛为华严说十信位满于诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由佗悟故彼疏释云佛智何深情迷谓远情忘智现则一体非遥既言一切法即心自性今理现自心即心之性已备无边之德矣觉心理现理现则智圆若镜净明生非前非后非新非古不由佗悟是自觉知一切法是觉佗成就慧身为觉满见夫心性岂有自佗寂而能知名为正觉五一念成佛谓无始迷倒妄认众生(华严缘起一味章云若约众生门中众生及佛皆是生灭善恶境界未尝见有一佛清净解脱者识倒见佛亦倒故)一念悟时全体是佛(缘起章又云约佛门中佛及众生皆本空寂情识已亡同诸佛故未尝见一众生流转者心净一切皆净故也)如梦身相梦时非无寤即自身岂待长养故论云亦无始觉之异华严云若离妄想一切自然无碍等智即得现前如尘破经出广博严净经云有三男子诣佛礼足作如是言世尊我今于此法能信能解不生疑惑第一男子白佛言若作是说我是如来此言便是正说所以者何我于此法不生疑惑(第二男子云是世尊第三男子云佛其词皆同)尔时会中百千众生心皆扰动不乐本座皆作是念无有二佛并出世间今此男子何故发如是言阿难誊大众意问佛佛说偈印许偈云能知过去如亦知未来如见一切法如是故名如来不畏于生死正住生死中化度诸众生是故名世尊觉无明无知其性无所有已得于明智是故名为佛菩萨处胎经云或有众生朝发道心即得成佛诸大乘经其文非一达磨禅宗即心即佛是斯意也六本来成佛论云四相俱时皆无自立本来平等同一觉故涅槃论解微密义云身外有佛亦非密身内有佛亦非密非有非无亦非密众生是佛故微密华严云如来成正觉时于其身中(法界身也)普见一切众生成正觉乃至普见一切众生入涅槃皆同一性所谓无性又云菩萨摩诃萨应知自心念念常有佛成正觉何以故诸佛如来不离此心成正觉故如自心一切众生心亦复如是悉有如来成正觉彼疏问云此中之成为理为事若是事成云何皆同一性若是理成云何八相疏自答云此是华严大节若不对诸宗难以取解今约五乘及五教而辨然诸众生若于人天教中观之则具足人法二我若于小乘教中观之但是五蕴实法本来无我若大乘始教法相宗即说唯识所现无相宗即说幻有即空人法俱遣若大乘终教唯如来藏具恒沙性德故众生即在缠法身法身众生义一名异(犹据理说)若大乘顿教则相本自尽性本自现不可说言成佛不成佛等若依此宗(华严宗也)旧来成竟亦涅槃竟非约同体此成即是彼成难若尔何以现有众生非即佛耶答若就众生位看尚不见唯心即空安见圆教中事如迷东谓西正执西故若诸情顿破则法界圆现无不已成犹彼悟人西处全东若尔诸佛何以更化答众生不如是知所以须化如是化者是究竟化如是化者无不化时然上六门初门众生无成佛义故次门五分中唯许一分半众生定待三祇劫满成佛后四门一切众生皆许成佛于中三四妄尽觉显是为成佛五顿悟无妄即名为佛六本无迷悟元来是佛又中间四门次次相望前延后促又前二事成次二事同理成五唯理成六皆无碍今经文者若约观成方能知之即当四五两门若约所知众生本来皆佛即唯第六三称实同。

　　善男子如昨梦故当知生死及与涅槃无起无灭无来无去其所证者无得无失无取无舍其能证者无作无止无任无灭于此证中无能无所毕竟无证亦无证者一切法性平等不坏。

　　解曰称法界真实性故初句蹑前由见生涅如梦即称圆觉实性同佛境也此有二意一但有能依之梦必有所依之人梦是人之神游亦见闻之气分无别体故二但了梦体空无即证自身真实迷自身者由执梦故然余喻皆带自佗唯梦喻克体故大璎珞经说过去有佛欲说法时令大众睡眠梦中说法令增善根觉得道果(涅槃罗刹云云迦旃延弟子云云)亦表万法皆梦大梦之境必有大觉之明矣当知下有四节初总明称实谓迷时生死无起涅槃无灭悟时非灭却生死发起涅槃称体而观都无起灭圣法非新来凡心非灭去又直言体无起灭来去不约圣凡其所证下别指能所所证之境非得真失妄舍粗取妙能证之心都无分别离于四病(病如下文)于此下双泯能所故故华严云若有见正觉解脱离诸漏不着一切世彼非证道眼一切法性下总结称实故华严说众生成佛次后亦云(同此四节如注配之)无相性无尽性无生性无灭性(总明也)无我性无非我性无众生性无非众生性(无所证也)无菩提性(无能证也)无法界性无虚空性(双泯能所)亦复无有成正觉性(总结)四结牒问词。

　　善男子彼诸菩萨如是修行如是渐次如是思惟如是住持如是方便如是开悟求如是法亦不迷闷。

　　解之可知后偈讽文三(略于起行方便故)初讽观行成就文二初七句二空观。

　　尔时世尊欲重宣此义而说偈言。

　普眼汝当知　　一切诸众生　　身心皆如幻
　身相属四大　　心性归六尘　　四大体各离
　谁为和合者

　　后三句法界观。

　如是渐修行　　一切悉清净　　不动遍法界

　　长广偈略次一偈半颂顿同佛境。

　无作止任灭　　亦无能证者　　一切佛世界
　犹如虚空华　　三世悉平等　　毕竟无来去

　　后一偈颂结牒问词。

　初发心菩萨　　及末世众生　　欲求入佛道
　应如是修习

　　大方广圆觉经大疏中卷之二

　　音释

　　誊

　　(音腾传也)。

　　大方广圆觉经大疏中卷之三

　　终南山草堂寺沙门宗密述

　　第二征释迷悟始终文四初三今初。

　　于是金刚藏菩萨在大众中即从座起顶礼佛足右绕三匝长跪叉手而白佛言。

　　解之可知二正陈词句中三一庆其所悟。

　　大悲世尊善为一切诸菩萨众宣扬如来圆觉清净大陀罗尼因地法门渐次方便与诸众生开发蒙昧在会法众承佛慈诲幻翳朗然慧目清净。

　　解曰兼指初段中因地法行者是一切行位根本故后必蹑前故二难其所疑。

　　世尊若诸众生本来成佛何故复有一切无明若诸无明众生本有何因缘故如来复说本来成佛十方异生本成佛道后起无明一切如来何时复生一切烦恼。

　　解曰由前云众生本成佛道故起此疑疑有三句一谓真能生妄二谓说妄为真三牒而纵之责无穷过意云本来是佛烦恼何生若无生中妄生起者如来成佛同本无生无生之中还应妄起成佛义等生否应齐齐生则果佛何尊齐否则因违现事进退不可故有斯云亦如复礼法师云真法性本净妄法何由起(如初句也)妄法从真生此妄安可止(如第三句)三结请通释。

　　唯愿不舍无遮大慈为诸菩萨开秘密藏及为末世一切众生得闻如是修多罗教了义法门永断疑悔作是语已五体投地如是三请终而复始。

　　解曰据此三难诸典无文唯佛了知登地方受今乃请宣成教普示末世凡夫故曰无遮大慈开秘密藏秘谓非器不传密谓覆相而说(或随自意或随佗意权实难测)秘藏如不开柜密藏则一法含多今请不拣末世则开秘藏显了而谈则开密藏(故涅槃云具缚凡夫能知如来秘密之藏)了义法门者由此标目永断疑悔者疑是根本通论疑者于诸谛理犹豫为性能障信心善品为业别显则五盖中疑有三一疑自谓己不能入理二疑师谓彼不能善教三疑法谓于所学为令出离为不出离又疑理事空有双是双非等如有病人疑自疑医疑药病终不愈今三疑中即疑法也此疑复有已起未起(如天亲判金刚经断疑之意)今皆含之刚藏为佗请问令永断故然断疑方便者若疑境界令悟唯心若疑法性令观无得余皆例知今此断疑通二方便对文可解悔者通论是不定之法悔善则恶悔恶则善故今请永断即属悔恶也亦五盖数但此不因掉也然入道人若未通决生佛同异则或用功多时反自疑悔后三展虔诚也二赞许中。

　　尔时世尊告金刚藏菩萨言善哉善哉善男子汝等乃能为诸菩萨及末世众生问于如来甚深秘密究竟方便是诸菩萨最上教诲了义大乘能使十方修学菩萨及诸末世一切众生得决定信永断疑悔汝今谛听当为汝说。

　　解曰言如来甚深秘密究竟方便者然泛论如来秘密有其二意一如来之密藏谓一乘如来知见佛于渐教门中久默斯要故如前释也故云究竟方便下答觉照离华翳等二如来即秘密由证密藏能所无二故三业具皆秘密也谓非色现色摩尼不能喻其多非量现量应持不能穷其顶不分而遍一多不足异其体全法为身一毛不可穷其际此身密也非近非远目连寻之无际身子对而不闻非自非佗若天鼓之无从犹谷响之缘发无边法海卷之在一言无内圆音展之该万类此口密也无心成事等觉尚不能知意密也二义之中经显所证矣言决定信者前顿同佛境义当信根成就初发心住今但通决疑难以成前义故也三伫听。

　　时金刚藏菩萨奉教欢喜及诸大众默然而听。

　　第四正说长行四一反覆起疑之本二喻释现起之疑三显浅难造深四结问不当理初中又三一总指轮回二真随妄转三结指前疑今初。

　　善男子一切世界始终生灭前后有无聚散起止念念相续循环往复种种取舍皆是轮回。

　　解曰于中初一句总标情器故云一切无著金刚论以四蕴为世界若不约情何成轮回又一切者总有十种如华严世界成就品说次六对辨其轮回谓但住有为即属轮回心也始终者若唯约染缘则创变为始极证为终或无始有终若染净对说则证菩提为始断尽烦恼为终若唯约净缘有始无终(如上用心皆属轮回之见)唯心冥圆觉不住染净方得无始无终新新而起曰生(表此先非有故)念念落谢曰灭(表此后是无故)过去名前未来名后现在住劫名有空劫名无成劫名聚坏劫名散现行为起调伏为止次二句正示轮回之相念念相续者情界器界皆依妄念既所依不断故能依亦然循环往复者器界空已复成情界灭已复生惑业袭习报应纶轮尘沙劫波莫之遏绝后二句结成轮回取谓取着执我我所舍谓厌离厌苦所依又于根身则厌苦粗障为舍忻净妙离为取于器界则厌此娑婆为舍忻彼极乐为取若取若舍种种不同皆是颠倒妄心变现轮回之相故论云一切分别即分别自心心不见心无相可得首楞云自心取自心非幻成幻法二真随妄转文三一法。

　　未出轮回而辨圆觉彼圆觉性即同流转若免轮回无有是处。

　　解曰能观是轮回之心故所观圆觉亦尔如梦见实物物亦是梦故清凉大师答复礼法师云由来未曾悟故说妄无始二喻。

　　譬如动目能摇湛水又如定眼犹回转火云驶月运舟行岸移亦复如是。

　　解曰四对喻中初由目数动湛水如波摇次眼识迟钝旋火成轮相余二可见三合。

　　善男子诸旋未息彼物先住尚不可得何况轮转生死垢心曾未清净观佛圆觉而不旋复。

　　解曰诸旋者眼目云舟喻生死垢心也彼物者水火月岸喻圆觉也何况下正合三结指前疑。

　　是故汝等便生三惑。

　　解曰三惑者即前三种疑也据此结文的指即知定是先责起疑之本未是答难若是偏答三中之一难即不合总结三惑智者详焉然虽非是正答已是标举建立答义之意势令息如上之念即前疑早合自亡况复空华金矿分明晓喻二喻释现起之疑文二初一空中华无起灭喻二金中矿不重生喻初中三一喻释二法合三结成今初。

　　善男子譬如幻翳妄见空华幻翳若除不可说言此翳已灭何时更起一切诸翳何以故翳华二法非相待故亦如空华灭于空时不可说言虚空何时更起空华何以故空本无华非起灭故。

　　解曰曲分为二初翳差华亡喻谓不知华因翳有乃谓从空而生喻不知妄出迷情却执真能生妄既得翳差即不见华闻说从翳而生又执何时更翳喻前观成同佛普净根尘因知妄染由迷又疑迷心却起问翳差之者或有佗时更生不必的定永无如何以此为喻答喻者但取当日一席之事不说终身但以愚人晨旦见华食时眼差见华乱生乱灭谓言翳亦速起速停是以经中遮云不可故诸论喻释佛云如大梦觉岂可难云睡起梦觉何妨明夜更睡还梦若如是难岂解喻焉二法非相待者翳不与华期华不随翳生但翳故妄见非华实生二法各不相知况复一空一有故云不相待也纵使心迷生死亦寂但缘迷故妄似生死众生本自不生幻华毕竟不起莫将翳待莫以迷求刚藏问目正似此也后空不生华喻前已合释文易可知然佛顶经亦有此法喻文广义略阙于待翳之文二法合。

　　生死涅槃同于起灭妙觉圆照离于华翳。

　　解曰迷见生死似华起悟得涅槃似华灭言圆觉离华翳则双拂生死无明虚空非暂有无觉性何关迷悟众生既如华起约谁更难无明无明生死既空何责本来成佛空华终不再起果位何得还迷由己计度不休见佗觉性流转若如是解顿遣三疑三疑钩锁连环不是三科别答下金矿喻即唯答佛不再迷此疑过深故重喻也三结成。

　　善男子当知虚空非是暂有亦非暂无况复如来圆觉随顺而为虚空平等本性。

　　解曰虚空世法尚不同华起灭况如来随顺圆觉湛然真常是虚空之体性耶觉为空性者佛顶云空生大觉中又云寂照含虚空复言平等者然圆觉虽是虚空之性而冥合不分周遍法界无分无限无别能依所依故云平等此意云空在觉中空尚常寂况觉为空性岂增减耶喻犹不及故云况复后金矿喻。

　　善男子如销金矿金非销有既已成金不重为矿经无穷时金性不坏不应说言本非成就如来圆觉亦复如是。

　　解曰曲分为二先喻此喻唯答佛不再迷之难前就圆悟之理生佛俱是本真以成普眼段中众生本来成佛之义故举空华元来不起非后始灭法合云生死涅槃同于起灭所以俱通三难今就不坏因果之相故说销矿出金华则始终本无矿则因销始尽意云圆顿之理虽齐迷悟不妨成异既有多生习障还须背习显真真显即究竟清净若但用前喻即拨无迷悟因果之相便成邪见若但用此喻即成众生觉性本来不净失真常理亦成邪见道理微妙一喻难齐故说两事是知此喻唯答第三难也文中喻意如人炼金须得其矿若非金矿炼亦无金若因销有者销顽石等亦应得金虽假烬冶销融金性要须本有所以经言金非销故有故金刚三昧经合金钱喻云昔迷故非无今觉故非入既已成金等者正喻佛不再迷不应说言等者喻佛隐显无异佛顶亦云昔本无迷似有迷觉觉迷迷灭觉不生迷后法合者金喻法身炼出喻报身作环钏等百千万种喻化身矿中虽有金不销金不出识中虽有佛不修佛何成三显浅难造深文二初所造离念。

　　善男子一切如来妙圆觉心本无菩提及兴涅槃亦无成佛及不成佛无妄轮回及非轮回。

　　解曰前通难了此别显幽深难见言说不及下智难造以遮展转无穷疑难先标觉心为宗后方拂迹者明非断灭但离所拂非无觉心拂有三节初拂转依之名转烦恼生死故曰菩提涅槃体虽即真名因妄得后两节皆双拂对待圆觉性中都无此事若有少见则迷圆觉故华严云于法若有见此则未为见若无有见者如是乃见佛二能造滞情文四一举胜彰劣二举喻显情三诫息妄心四重彰妄义今初。

　　善男子但诸声闻所圆境界身心语言皆悉断灭终不能至彼之亲证所现涅槃何况能以有思惟心测度如来圆觉境界。

　　解曰文中两对初小圣理智对后何况下凡心真觉对意云小圣真智(生空)尚不能亲到小圣之理(生空真如)况凡心劣于前智真觉又超理转转悬隔何能造耶如百寮尚畏宰相百姓岂亲天子此正同金刚经四果之人尚无心言我证得四果岂如来有定法得阿耨菩提耶然四向四果断证行相者谓断三界见惑有十六心至第十五道类忍时名初果向至第十六心即入修道名须陀洹果以见惑顿断不同修惑分三界别故欲界修惑分为九品断至五品是一来向断六品尽得一来果以九品惑能润七生为上上品润两生次三品各润一生次二品共润一生后三品共润一生六品惑尽已损六生故唯余一度来生欲界断惑七八品名第三果向九品全断尽即得不还果次断上二界修惑乃至有顶八品惑尽名阿罗汉向三界见修都尽得阿罗汉果成就我生已尽等四即是所圆境界矣言身心语言断灭者沈空滞寂灰身灭智也彼之亲证等者若未入灭即有余涅槃若身智灭已即无余涅槃思惟心者种种计度意云无心近理尚不能造有心转背岂能测度故法华说大地皆如舍利弗共度不能知新发意及不退等菩萨皆言不测二举喻显情。

　　如取萤火烧须弥山终不能着以轮回心生轮回见入于如来大寂灭海终不能至。

　　解曰于中初举喻后显情即知前举胜此举喻并是显分别心不能证觉密讥前三种翻覆疑难前云有思惟心即是此云以轮回心前云圆觉境界即是此云大寂灭海三诫息妄心。

　　是故我说一切菩萨及末世众生先断无始轮回根本。

　　解曰是故我说者即前未出轮回而辨圆觉无有是处若远指即答文殊问先断无明或指余经皆如是说四重彰妄义文二一无实体。

　　善男子有作思惟从有心起皆是六尘妄想缘气非实心体已如空华用此思惟辨于佛境犹如空华复结空果展转妄想无有是处。

　　解曰从有心起者举能起之根识(有心者识也起者心所也)六尘缘气者举能牵之境已如前释非实心体者实心无念故已如空华者纵实有思惟有思惟心尚不能证觉何况此心早已如于空华自无其体向上更欲求证异空华结果故言展转虚妄此中始末都无故云无体后段只言浮巧不能成觉不直言无故云无用勿见经有用此思惟之文便谓已属后段即此思惟之用全无其体即名无实体也细意详之二无胜用。

　　善男子虚妄浮心多诸巧见不能成就圆觉方便。

　　解曰从第一核疑之本兼此第三段大意总是责问者滞情分别过患所以其中此节最亲因前三番之疑便都指是浮心巧见总不能证觉四结问不当理。

　　如是分别非为正问。

　　解曰乍看连次之经即似唯结巧见之文细详其义乃都结第三一段问前赞善哉此责非正何也答前赞者美其起教此责者显其实理此一段疑最障修证若不征起末世长迷微有斯益故前赞也刚藏所征意在佛责故知责此之过始彰征起有功乍看似前后乖违细详乃始终符合可审玩味妙在斯焉偈颂四初七句颂反核疑本。

　　尔时世尊欲重宣此义而说偈言。

　金刚藏当知　　如来寂灭性　　未曾有终始
　若以轮回心　　思惟即旋复　　但至轮回际
　不能入佛海

　　长行先举妄想偈文先标实理次六句颂喻释现起之疑。

　譬如销金矿　　金非销故有　　虽复本来金
　终以销成就　　一成真金体　　不复重为矿

　　略不颂空华影在后段故三五句颂浅难造深于中二初三句颂所造离念。

　生死与涅槃　　凡夫及诸佛　　同为空华相

　　良由长行华无起灭喻中结文与此段同故此亦取空华之喻意该前后也后二句颂能造滞情。

　思惟犹幻化　　何况诘虚妄

　　四二句依解起行。

　若能了此心　　然后求圆觉

　　长偈第四互有互无。

　　第三深究轮回之根者谓穷其展转根元推其差别种性故于中文四初三今初。

　　于是弥勒菩萨在大众中即从座起顶礼佛足右绕三匝长跪叉手而白佛言。

　　解如前矣次正陈词句文二初庆前。

　　大悲世尊广为菩萨开秘密藏令诸大众深悟轮回分别邪正能施末世一切众生无畏道眼于大涅槃生决定信无复重随轮转境界起循环见。

　　解曰深悟轮回者因舟行岸移等喻悟得真随妄转无畏者决定也道眼者五眼中即慧眼法眼具真俗故决定信者永不信余首楞云妙信常住一切妄想灭尽无余无复重随等者不执月运岸移等二请后文二初举法问二结益请初中二一问断轮回。

　　世尊若诸菩萨及末世众生欲游如来大寂灭海云何当断轮回根本于诸轮回有几种性。

　　解曰寂灭海者大涅槃也具足三德能建大义体深用广故如海也次二句问目就下释之二问修悲智。

　　修佛菩提几等差别回入尘劳当设几种教化方便度诸众生。

　　解曰初二句智法门无边誓愿学故后二句悲众生无边誓愿度故此惑病既多方药非一若无方便少汤添冰恐落爱见大悲故须问也二结益请。

　　唯愿不舍救世大悲令诸修行一切菩萨及末世众生慧目肃清照曜心镜圆悟如来无上知见作是语已五体投地如是三请终而复始。

　　解曰慧目等者欲照心源必由净慧慧目是能照心镜是所照心净如镜故六祖偈云心如净明镜肃清者缘尘不杂无上知见者无能无所自在圆明故即同法华双开菩提涅槃是无上义今即双悟故同无上展虔同前赞许。

　　尔时世尊告弥勒菩萨言善哉善哉善男子汝等乃能为诸菩萨及末世众生请问如来深奥秘密微妙之义令诸菩萨洁清慧目及令一切末世众生永断轮回心悟实相具无生忍汝今谛听当为汝说时弥勒菩萨奉教欢喜及诸大众默然而听。

　　解曰深奥秘密微妙者本清净之轮回无差别之种类等故无生忍者真性无生本来清净众生未悟妄心见生生即必灭故是轮回今悟实相了心真妄无生心既不生轮回永绝如是忍可名无生忍法既无生即无有灭故华严云不见有少法生灭何以故若无生即无灭故又云一切法无生一切法无灭若能如是解诸佛常现前故信力入印经中亦有无灭忍然不生不灭佛法之体八不之初释有多门略伸一二初约境后约行境中略有五义一就遍计由是妄执无法可生灭也又理无故不生情有故不灭不灭即不生是一法矣二就依佗谓缘会生即无生缘离灭而不灭又缘起无性故不生无性缘起故不灭中论云以有空义故一切法得成是故不生即不灭不灭即不生为一物也三约圆成性谓非是有为故无彼生灭相也又非妄心境故不生圣智所证故不灭不灭即不生为一物也四通论三性混融于一法上唯就遍计一向生灭就圆成唯不生灭就依佗亦生灭亦不生灭就三无性故非生灭非不生灭五然此四句合为一聚圆融无碍顿思可见后约行者谓妄念斯寂犹若虚空何生何灭又虽起大用见心无生用谢归寂了心无灭又常称真理寂然居境于此心中有何生灭伫听同上。

　　次下正说长行中二一答轮回中二问二答悲智中二问前中二一推本(贪爱)末(五道)令断(答第一问)二明种性令知(答第二问)一中又二一示所断二劝令断初所断中二门分别初总释义后别释文初中示所断轮回本末者文云从无始际爱为根本欲因爱生命因欲有(贪淫之欲)欲尘助故(五尘之欲)生死相续乃至起诸违顺造善恶等业受苦乐等报结云皆轮回故不成圣道即十二缘生之义也缘生义博略显八门一总别名体二生起行相三业用差别四能所引生五摄归一心六二世三世七因果离合八权实具彰初中总名缘起亦名缘生无有主宰作者受者从因而生托众缘起本无而有有已散灭能润所润堕相续法故名缘生唯依佗性蕴处界一分为体(法相宗也)亦唯妄想(无相宗也)亦唯真心(法性宗也)十二别者一无明明者择法所无即明能无即痴也是行蕴中迷理起者二行者造作即身语意起善恶等三识者了别唯阿赖耶亲因缘种四召体为名变碍为色即是一切有漏五蕴五者六处处是生长门义唯内六处六触者触谓第八识相应全及六识中异熟触七受者领纳体同于触八爱者耽染即是当体九取者追欲即是四取十有者有果谓行种果种已润十一生者蕴起即异熟五蕴十二老者变异死者灭无亦是前蕴上所出体皆法相宗若约实教依真而起皆无别体(一二八九通于种现后二唯现余唯种子)二生起行相者不了第一义谛执著于我故不正思惟起于妄行行熏于心是识与识(现行)共生(拣现行非种故名色与识互依如水与尘)四取蕴(识蕴已属所依识故)为名色名色增长为六处(名增成意处色增成余五故开显明盛也)根识既显则对境为三和是触触必领受于受染着是爱爱增即取取即起于业种(有也)业熟即起漏蕴(生也)蕴熟(老也)则坏(死也老非定有故附死立支也)然惑苦中有开合问答至下当辨三业用差别者此十二支各有二业且各一者一令众生迷于所缘二则能生未来果报识令诸有相续名色互相助成六处各取自境触能触对所缘受能领受爱增等事爱能染着可爱之事取令诸惑相续有能令于余趣中生生者能起诸蕴老令根变死坏诸蕴余各一者无明与行作生起因如次乃至生与老死作生起因死者不觉知故相续不绝四能所引生者一能引支谓无明行能引识等五果种故二所引支谓识等五是前二支所引发故三能生支谓爱取有近生当来生老死故四所生支谓生老死是前三支近所生故五摄归一心者华严六地说也此复二门一推末归本门经云三界所有唯是一心诸论同引此文证成唯识然随宗解异总有八重前唯心章具列释二本末依持门经云如来于此分别演说十二有支皆依一心如是而立(一心顿具非佛不知故特言如来也)何以故(十二行列前后引生何唯一心下释意者非唯三世不离真心今乃一念顿具十二弥显前后不离一心此中亦摄俱舍刹那十二也)随事贪欲(贪事非一随举一事一念即具)与心共生心是识(本是真心以与贪相应分别其事便名识也此中十二或次不次者同一念故)事是行(贪事即意业之行也)于行迷惑是无明(不知贪过能招于苦)与无明(缘也)及心(因也)共生(相应四蕴)是名名色名色增长(译经误也应云开显)为六处六处三分合为触触共生是受(同时必领纳故)受无厌足是爱(没体相合)爱摄不舍是取(可知)彼诸支和合是有(爱取润前六支)有所起是生生熟为老老坏为死(有为刹那生即异灭故故经云初生即有灭不为愚者说)彼论总判上二门云余处求解脱谓观凡夫愚痴颠倒当于阿赖耶(此云藏)识(如前说)及阿陀那(此云执持)识中(持种及色根故上二皆心之别名也)求解脱乃于余处我我所中求解脱故经明唯是一心(论主意明心含染净故双举二名释一心义也)则心外无我法当于一心中求(求义云何若有我执即一心成赖耶若我执亡即舍此名唯阿陀那持无漏种此则妄心斯灭真心显也)六二世三世者约教不同故小乘生引俱开前二过去中八现在后二未来唯识即合能所引开能所生前十现在后二未来十因二果定不同世中三前七或异或同前七后二中三各定同世意以一重因果足显轮回故斥小乘两重施设华严即开能所引合能所生亦明三世经云无明缘行者是观过去(观此二因能招现在识等)识乃至受是观现在(观此识等由过去业得复能得来果)爱取有是观未来(观此三因决得来果上明一往三世也以无明行为过去者为遮前七定同世故复示无明迷本际故以爱取有为未来者为遮爱取但是润故示因招果令厌因故以因属果故则能所引生及所发润皆容互有故彼经前文说无明处亦有爱义说中际处亦有无明今此不言生老死者但观因以知果未有果为所观故或得对治即无果故亦以诸宗共许为果故略不明经论具有明文若斯勿局二世有云译经谬者务在顺其所宗也)于是已后展转相续(此明流转三世也不得对治复有后世后后无穷)七因果离合者此十二支且一往前前为因后后为果无明唯因老死唯果余望前后亦因亦果又无明爱取是本唯因生老死二是末唯果余通本末亦因亦果又惑因苦果业通因果又惑业皆因唯苦为果又前十皆因后二为果(上皆法相)又真心不觉为因行等十一皆果(楞伽起信皆以净心为因根本无明为缘生业识等)八权实具彰者问四生六道性类虽殊十二有支等无优劣如何上说或异或同答万法皆空无非真性迷真倒执有十二支支分虽齐悟由根器根器既别说教宁同(涅槃四类人皆观十二因依所证深浅者由教机俱有深浅故)欲使指南即唯佛性(涅槃文)欲解缘相须穷圣言各执一宗俱成不了了知权实杖则皆金然约自修深浅咸益(准涅槃四类之意唯专俱舍义信解修习者即得二乘菩提依唯识者得菩萨菩提依华严者即得佛菩提也)欲为师匠必在圆通故净名经云深入缘起(六识八识浅缘起法性随缘深缘起)断诸邪见上来七段义亦已周缘是诸宗恐疑取舍今但约一教自具浅深文是华严大经义是世亲释论贯前诸说仍加数门今但提纲任自参验既同论主幸共遵行谓经说十重缘起已结云如是十种(今却注列释处经各于结文之下)逆顺(所注者前七唯取顺文)观诸缘起(彼论门门作三观观之今且每门略配其二也)所谓有支相续故(谓世间受生皆由着我等于第一义不了名无明等其义生起行相中略说讫论判为愚痴颠倒观谓因缘无我而乃着我因缘从实谛起而乃迷谛故也)一心所摄故(文义俱如上说论判为余处求解脱)自业差别故(前业用门已说讫论判此下四门为异道求解脱谓但一念不生方得解脱而乃别求故云异也此颠倒总有四因故以四门正义翻破之此门破冥性谓无明等各二业生彼因缘等事断前即后绝何关冥性)不相舍离故(无明乃至生为缘令行乃至老死不断故此破自在天为众生因今以无明等为行等因尚不从余支岂从自在也)三道不断故(无明爱取不断是烦恼道行有不断是业道余分不断是苦道惑业苦三各分二者文含二意谓约三世二世初三世中烦恼二者过去迷本际故现在牵生报果故业二者过去已定当相受名未来未有功能立称苦二者现定当相受名未来未起从过患立次二世中烦恼二者发润别故业二者未润已润殊故苦二者种现异故言不断者苦复生惑故如轮转此破苦行因谓惑业是苦因欲脱苦须断惑业今别修苦行苦何绝焉)观三世故(二世三世门中已说此破无因既初二是次五因次三是后二因何得计无也)三苦聚集故(前五行苦触受苦苦余是坏苦论判此下四门为求异解脱谓缘性是一真心具于乐常净我四德是真解脱何得异求故四段经明其但有四妄而无四德此当有苦无乐谓行苦随逐乃至无色彼计无色为涅槃是以苦为乐也)因缘生灭故(无明为缘能生诸行无无明诸行亦无余亦如是此破计非想等为涅槃因今观之但是此灭非是常德)生灭系缚故(无明缘行是生系缚无明灭行灭是灭系缚余亦如是为彼计非想天等为解脱菩萨观之是此系缚不是净德)无所有尽故(无明缘行者是无所有无明灭行灭者是尽灭余亦如是此破计无所有处等为涅槃以灭尽故无真我德也)此上十中初门观我执缘相(对前所注经文详之即见余九亦然)次门前半观第一义谛(缘性也见缘性方脱缘缚故也)余半及后八门观世谛(缘相也观之即真故)于中自有六观谓上余半染依止观(因缘有分为染及染相依止一心故论云二谛差别以纯真不生单妄不成和合方有缘集故也)三四两门染因观(三他因四自因)第五门摄过观(观苦集故谓以三道摄十二支即显有支但摄苦因苦果过患)六护过观(观三世防护三过一多身齐生二自业无受三失业护者一润未润等故二非佗身作故三势力续故也)七不厌厌观(苦苦坏苦凡夫不厌行苦二乘不厌菩萨皆厌)八九十门深观(四句求缘皆无生无生而生破邪显理深故也八因缘生故不自佗生九但顺缘生无知者故不共生十缘生无性无性缘生故非无因也)又初门迷真起妄(前半示染净相)次门真妄依持(上余半并此亦染净依故)次五妄法义门(三四建立染法谓三因四缘五染过六力无力七慢非慢)后三妄缘空幻(八九穷之无始第十无而种种)上十门经各有逆顺即二十重论主各以三观观之总成六十重观缘起也(三观者初相谛差别观上判前无我二谛是也次大悲随顺观即前随经注之是也后一切相智观上最后料简真妄中注配之是也)若从染净无碍交彻则涉入重重若依染净逆顺双融则真门寂寂法性缘起甚深甚深即此因缘名因佛性三观即因因性因因性至果成菩提性因性至果成涅槃性因果无碍是缘起性缘起大义深广若斯欲辨轮回理须究了上来总释义竟。

　　次别释文文中四一指爱为本二欲助成因三展转更依四起诸业报此同唯识摄十二支但为惑业苦也前三皆是惑道第四即是业苦然开之别配文亦相应至文当指亦可初一答根本余三答种性其五性文答菩提问下当广辨今且依前初中二初约贪欲以标指。

　　善男子一切众生从无始际由有种种恩爱贪欲故有轮回。

　　解曰爱是爱支云无始际当于宿惑含无明支或无明已在前章此唯说爱贪欲是爱增之相即当取支今约贪欲粗相标指能贪之爱是轮回之本也首楞云流爱为种纳想为胎交遘发生吸引同业以是因缘故有生死又涅槃云因爱生忧因忧生怖若离贪爱何忧何怖又佛名经云有爱则生爱尽即灭故知生死贪爱为本先令断者如树除根等欲者五欲即色声香味触也由于五欲引起爱心能令众生不绝问欲应是心何言色等答瑜伽云欲有二种一烦恼欲二事欲事即五尘今谓心起合尘尘即名欲故下云由于欲境起诸违顺又无常经云常求诸欲境等言种种者或天属之恩如父母等或感事之恩如得惠赍等或任运生爱即自身及名利色味六亲等或因敬成爱因恩成爱或因爱结恩恩之与爱应成四句谓恩非爱等又所贪之境众多故能贪之爱不一然贪与爱亦应四句谓贪非爱等若对治拣境则有顺有乖若约妄拣心则皆为过患又唯就爱复有其三一恶爱谓禽荒色荒及名利等二善爱谓贪求报行施戒等三法爱谓乐著名义及贪圣果而修行等故下云法爱不存心渐次可成就我身本不有憎爱何由生后约受生以结定。

　　若诸世界一切种性卵生胎生湿生化生皆因淫欲而正性命当知轮回爱为根本。

　　解曰卵等四生则受生差别故瑜伽释众生云思业为因㲉胎湿染为缘五蕴初起为生若以四生配六道者天及地狱化生鬼通胎化谓鬼子及地行罗刹是胎余皆化生人畜各四人具四者毗舍佉母卵生三十二子胎即常人湿则捺女化则劫初畜具四者金翅及龙余兽皆胎余鸟皆卵然着地飞空若水若陆微细蠢动或卵胎或湿化不可具分品类问何以卵劣在初化胜居后答有二释一约境具缘多者为首谓卵必具四胎三湿二化不兼余故居其后二约心从本起末为次谓无明是卵即本识三细中最初业相能所未分混沌如卵既是根本故首明之无明发业蕴在藏识为胎爱水润之方能受生为湿化生即从无而忽有为化故此次之皆因淫欲正性命者初受胎时妒忌父母父母亦皆生爱方得受身即当识等支也如俱舍说文中淫为耽染爱着但是情染总得名淫纵使化生亦依业染(地论但云业染即俱舍世间品意偈云倒心趣欲境湿化染香处也)若但约欲界轻重者俱舍云六受欲交抱执手笑视淫四洲之人同四王界余诸异类卵湿胎形心染气传难具分析受性禀命莫不由之既性命由淫淫复由爱故云爱为根本二欲助成因。

　　由有诸欲助发爱性是故能令生死相续。

　　解曰诸欲是境爱性是心即爱之种子由是故下结轮回由外尘欲牵起爱心亦由爱心贪著于欲贪欲故造业造业故受报由此生死不断故肇论云众生所以久流转者皆由着欲故也若欲止于心则无复生死潜神玄默与虚空合其德是名涅槃三展转更依。

　　欲因爱生命因欲有众生爱命还依欲本爱欲为因爱命为果。

　　解曰此当两重三世门中后流转三世也彼经云于是已后展转相续今此文者欲谓贪淫命谓身命无爱欲则不生无欲身则不有当知欲因爱有身因欲生既有此身还生于爱由爱身故还为欲因复感未来生死果报如是展转相续无穷。

　　四起诸业报业有二义一动作义即是行支二为因义即是有支报是苦果是酬因义即生老死二支然此业报释教之宗拨之云无正名邪见(五见中一)不归佛者皆由惑之内外殊途须知去取今寻本末总启二门先以理教穷其根元后约本文释其体相初中二一辨非二显是初者谓儒道二教(此方无西域宗教故不辨之也)说人畜等类皆是虚无大道生成养育谓道法自然生于元气元气生天地天地生人畜万物故愚智贵贱贫富苦乐皆禀于天由于时命及其死也却归天地复其虚无今略叙本末非之外计曰夫道者虚无非有非物是故杳然冥然视听不得老云有生于无庄云虚无无为万物之本文云实出于虚列云无形而有形生焉此等皆谓恢形诡状异性殊方覆天载地行星翔鸟愚智穷通无非虚无之道也非之曰道既是生死之源贤愚之本吉凶之府祸乱之基夫源本基府既其是常则祸乱凶愚不可除也何用老庄之教耶又道育虎狼胎桀纣夭颜冉祸夷齐是长恶弃善之物何名尊乎外计天命者庄云天地万物之父母合则成体散则成始又曰才之殊者受之于天列曰精神者所受于天骸骨者所禀于地语曰死生有命富贵在天等非之曰若尔则天之赋命奚为贫多富少贱多贵少(愚贤丑美祸福凶吉恶善一一例之)苟多少之分在天天何不平乎夫无行贵守行贱有德贫无德富仁夭不仁寿义凶不义吉道丧不道兴既由乎天天何兴不道而丧道耶此乃颠倒冠履尊卑无序天之命也亦犹无恒之人易所不占何有福善益谦之赏祸淫害盈之罚焉况故生万物以相残害(爪牙啄噬之类)岂非无道之极乎易曰天地之大德曰生若生为大德则死为大贼今既不问贤愚罪孝皆贼之以死何用生之乎又既祸乱反逆皆由天命则圣人设教责人不责天罪物不罪命是不当也然则诗刺乱政书赞王道礼称安上乐号移风岂是奉上天之意顺造化之心乎外计自然曰道法自然谓乌玄鹤白松坚棘尖麟凤本仁虎豹性害非为之所能也非之曰若无因而自然生无缘而自然化则一切无因缘处则应生化谓石应生草草应生人人应生畜等又应生无前后起无早晚神仙不藉丹药太平不藉贤良仁义不藉教习老庄周孔何用立教为轨则乎外计元气者庄曰人之生气之聚则为生散则为死又曰恍惚之间而有气气变而有生又曰万物一也通天下一气圣人故贵一又曰天气为魂地气为魄易曰精气为物游魂为变非之曰若云气成人等则欻生之神未曾习虑岂得婴孩便能爱恶憍恣焉若云欻有便能随念者则一切所为悉能随念不待因缘学习而成也若云初禀气生其性本静由感物而易者且婴儿一月惊畏相生一二三岁贪瞋娇相如次而生此乃未有师习岂因感物而易乎又鹰犬性能搏噬因其性调之令其击杀若先无性唯缘现习而能成者何不调鸠羊使搏噬乎又若禀气而欻有死后气散而欻无则谁为鬼神而灵知不断乎今有鉴达前生追忆往事则知生前相续非禀气欻有(鲍静李家云谛弘觉羊祐指环)又验鬼神灵知不断则知死后相续非气散而欻无(蒋济之子托母求官嬖妾之父为儿结草苏韶卒后来与侄节问答孔子语子贡云死后将自知之未晚)故祭祀求祷人皆为之况死而苏者说幽涂事(刘聪云云)或死后感动妻孥求索饮食或酬恩冤及邪病咒禁而愈等耶(答王云云)问若人死为鬼则古来诸鬼填塞巷路有其见者如何不尔答人死六道不必皆鬼鬼死复为人等岂古来积鬼常存耶且天地之气本无知也无知之气在人身中安得欻起而有知乎若禀得无知之气而能知者则草木等既同禀气皆应知也由是而观人畜万物虽附气而生(气变为阴阳阳为风火阴为水土四大合散以心为主)盖是无始心神世世传习续而为主也既生死成坏从心所传则贤愚善恶资于熏习故仁暴由尧桀而不由天善恶在舜均而不在气约此道理方有教遵修求之路损益祸福之端赏善罚恶之科避凶就吉之验矣二显是者然六道异生皆是如来藏心合于生灭名赖耶识能取境界相续起念计我我所名为意识造种种别业共业乘业受生禀气成质其造业者皆因无明所发其受生者皆因贪爱所润故远公报应论云夫因缘之所感变化之所生岂不由其道哉无明为惑网之渊贪爱为众累之府二理共生冥为神用吉凶悔吝唯此之动无明掩其照故情想凝滞于外物贪爱流其性故四大结而成形形结则彼我有卦情滞则善恶有主有封于彼我则私其身而身不忘有主于善恶则恋其生而生不绝文中二一别释二总结初中三初恶业苦报。

　　由于欲境起诸违顺境背爱心而生憎嫉造种种业是故复生地狱饿鬼。

　　解曰起诸违顺者谓可意境不可意境境背等者由爱彼境境不顺心便生热恼憎嫉憎嫉故起瞋瞋故杀害逼恼打骂凌辱种种恶业从此便兴亦可境称爱心而生耽着淫盗饮啖侵夺绮妄种种恶业文无者略也言种种者十不善等生鬼狱者三恶报也无畜生者取其文润成句以二例知亦可翻译传写脱漏义必合有故华严云十不善业道上者地狱因中者畜生因下者饿鬼因然三恶道五门分别一释名二出体三种类四身相五寿量初中地狱者梵云捺落迦此云苦器谓是盛贮受苦人之器今云地狱者地下有狱拘系罪人受种种苦为顺此方刑狱之称故译云尔饿鬼者杂心云以从佗求又常饥虚恐怯多畏故畜生者人之资具人所畜养之生故亦名傍生以傍行故然六趣众生皆以第八异熟识而为自体无覆无记性所摄故(唯识云云)三种类者地狱三类一根本二近边三孤独根本即是八热八寒八热处所纵广皆十千由旬初从此下过二万二千由旬有等活地狱(多共聚集苦具残害闷绝躄地空中声言可还等活欻然复起)等活下四千有黑绳(绳拼剜凿等)众合(多人聚集两铁𦍞马象虎师子等头山间逼之流血复令和合铁槽厌铁山堕亦尔)号叫(寻舍铁室火起痛切号叫)大号叫(室宅如胎藏苦过前故大也)烧燃(铁熬串棒等烧炙也)极烧燃(三叉铁串下贯彻两膊及顶又鍱裹镬煎苦亦过前)无间(略说有六一四方火刺二铁炭煎簸三铁山四铁钉苦五铁丸六洋铜)等七狱傍相当皆隔二千由旬八寒者亦广十千(不言上下)初从此下(阿耨达池下)过三万二千由旬一颇狱与等活齐(广大寒触身分疮［颇］)下二千由旬有颇裂(如［颇］溃脓血流出也)𠿒哳怗郝郝凡虎虎凡(三皆苦音)青莲华(身分青淤皮肤破裂)红莲华(红赤分裂)大红莲华(身分极大色亦如上)近边者八热四门外各有四狱(计一百二十八所也)一煻煨(煨齐膝也)二尿粪(粪尿为泥求舍陷中)三锋仞(有三一铦刃路二剑树林三铁刺林)四烈河(沸灰水满求舍堕中)孤独者山间旷野树下空中或一或多受罪之处处所虽小苦具具足复有十八地狱谓镬汤等然上等狱狱卒无情但随业自见其琰魔王令治罚者即是有情畜生亦三谓水陆空(本居大海后流余处)或四谓无足二足四足多足(更相残害佗所驱役鞭挞等苦)饿鬼亦三正法念云此下过五百由旬有琰魔王国后流余处一由外障碍饮食(到水被障或变脓血)二由内障碍饮食(咽如针如炬或瘿)三饮食无障碍(饮啖烧燃及粪秽或自内纵得饮食亦不能啖)又九种鬼谓炬口针咽嗅口针毛嗅毛大瘿得弃得失势力身相者无间中众生与狱等量余皆不定寿量者四天王寿是等活一日夜彼狱寿五百岁次五如次以忉利等例之余二则极烧燃半中劫无间一中劫八寒相望于此如次近半若近边孤独则皆不定畜极一中劫鬼寿五百岁(以月为日)。

　　大方广圆觉经大疏中卷之三

　　音释

　　欻

　　(音飙忽也)。

　　捺

　　(乃八切难入声手按也)。

　　垪

　　(音怦与抨同弹也)。

　　剜

　　(乌欢切音[豌-夗+死]削也)。

　　鍱

　　(音叶铜成片也)。

　　疱

　　(音炮手足疱起也)。

　　䥫

　　(同铁)。

　　𦍞

　　(同羝)。

　　𠿒哳

　　(𠿒同喝哳知戛切音𧶇物之声响也)。

　　大方广圆觉经大疏中卷之四

　　终南山草堂寺沙门宗密述

　　二善业乐报。

　　知欲可厌爱厌业道舍恶乐善复现天人。

　　解曰知欲可厌者知爱欲心是恶道因于彼欲境深生厌离爱厌业道者怖彼恶道不造恶因于离恶法门(人天教也)深生爱乐舍恶乐善者比由爱欲故造恶今知欲可厌故舍十恶乐十善也现天人者华严云十善业道是人天受生因人天二道亦五门说初释名中人者涅槃云以多思故杂心云意寂静故天者地持云所受自然俱舍云光洁自在神用名天二出体如上三种类者人有四洲(海中陆地)谓南阎浮提新云赡部俱舍云阿耨达池岸有树名此因为洲名提则此云洲也东弗婆提此云胜身身胜余洲也西瞿耶尼此云牛货以牛货易故北郁单越此云胜生以定寿千年衣食自然故天谓六欲及上二界今此经文意唯六欲欲者希须之心与五尘合谓淫欲等六受欲者地居相交空居四天则如次相抱执手笑视四身量者人则南洲四肘或三肘半余东西北如次倍增面相相次如车形半月圆满正方洲相亦尔天则四王半里余五次增五寿量者北千西半东又减半此洲不定天者人间五十年下天一昼夜乘斯寿五百上五倍倍增积年为日倍增亦尔判云乐报粗相言之若论人间八苦(生老病死爱怨求盛)天上五衰(华萎汗出光灭众厌厌座)地居斫截残害驱摈岂能免苦若于天鬼畜中开出修罗即成六道三不动业报。

　　又知诸爱可厌恶故弃爱乐舍还滋爱本便现有为增上善果。

　　解曰初略消文后具释义初云知爱等者知其爱恶爱善俱未免苦弃彼爱心乐修舍法即四禅八定而不知乐舍之心还同彼爱故云还滋(滋润)爱本增上善果者上二界殊胜依正二报。

　　后释义者初释禅定后释受报初又四门一释名二方便三出体四辨相初中梵音禅那此云静虑谓于一所缘系念寂静而审虑故四无色定有静无虑欲界等持有虑无静唯色界四得受斯名四但依次不别立称若分别者即一寻伺二喜三乐四舍定者心一境性四无色界皆唯定也言无色者超过违害有色法故前三从加行得名有顶昧劣当体受称方便者谓以六行(厌下苦粗障欣上净妙离)伏下地惑展转得上地定出体者俱舍云是善性摄心一境性以善等持为自性故(大乘云云)辨相者离欲恶不善法(皆离障支)有寻有伺(此二是修行对治支也)离生喜乐(修行利益支也庆离欲恶故生喜身心轻安故乐也)住初禅(于所缘审正观察心一境性为彼对治利益二支之所依止依止定力寻等转故下仿此之也)灭寻伺(寻伺发三识乱二禅如净水波)内净(以舍念正知为体)一心(释于内义唯缘法尘)定生喜乐(庆觉观心息故如鉴净止水故身心适悦)住二禅离喜(分别想生如贫得宝还失莫若忧喜双绝也)住舍(于已生喜不忍可故平等正直无动安住)有念(于喜不行中不忘失)正知(失念喜行即分别正知而于能舍也)身受乐(正对二禅喜心浮动故设是心乐亦名身受初禅之乐如土石山顶有水二纯土山顶有池三如纯土山在大池内)住三禅断乐(如重病观音声)先除苦(二禅除)喜(三禅除)忧灭(初禅也为对前乐先言除苦也)不苦不乐舍念清净(不同三禅舍念亦乐受俱)住四禅四无色者超一切色想(过眼识相)灭有对想(次四识和合相灭也)不念种种想(不念意识和合想然唯约想色而言)入无边虚空住无边虚空处超空入无边识处住(心缘内识作无边行相故以为名也)超识入无所有处住(内外皆无也何以须超事念粗故心于所缘舍诸所有寂然而住也)超此住非想(无下七地明了想)非非想(有昧劣想)处(此中不出三界者由缘无想境即是细想外道不了谓为涅槃若知此患更求上进求上进时上无所缘境无所得故灭而不转则得灭受想定若未得此定厌想为先后想不行则入无想)。

　　后受报者由于欲界修得此定各随其地而生彼天此上诸天亦五门说初释名中复有总别总云色无色者据色有无以得名界者分齐欲界虽亦有色约粗重立名以拣于色界其别释名即当种类谓色界四禅总十七天初禅三天谓梵众梵辅梵王具云梵摩此云清洁寂静谓创离欲染得根本定故(故佛地论云离欲宗寂静)二禅三天智论云通名光音彼天语时口出光故有云彼无寻伺亦无言语用光当语故三者谓少光无量光极净光约光少多及胜如次立名三禅三天谓少净无量净遍净通云净者此天离喜身心皆净别则类光而说四禅八天谓无云(上皆无云初故得名)福生(见即生福)广果(异生福中无过此故无想外道亦居此天)及五净居(无烦无热善现善见色究竟天)前三凡住后五圣住无色四天谓空处等(虽义当最上然亦不离欲色也)体性如前身相者梵众长半瑜缮那(八里)次三增半半次五增倍倍唯无云减三(百二十五缮那)次七还倍倍上四既无色蕴即无分量寿量者色界无昼夜寿劫等身量空处二万劫余三二二增上来业等无量无边若令有体相者尽虚空界不能容受然报有迟疾总有其三谓顺现顺生顺后顺现报者善恶始于此身即此身受生报者来生便受后报者或二生三生乃至无量生方受受报及时有定不定复有四句谓报定时不定等然上所说三千界内五趣三报定处定时者皆是权小教文随宜约相若据实教大乘即随心见异如梵王身子一境四心等若就佛而言皆法界相本非净秽等二总结。

　　皆轮回故不成圣道。

　　解曰爱为根本故皆轮回不了自心故非圣道前指无明此标贪爱发润备矣故璎珞本业经云佛子无明者不了一切法迷法界而起三界业果迷法界中一切色欲心故色欲心所起报故分为欲界果报迷法界中一切色心故色心所起报分为色界果报迷法界中一切定心故定心所起报分为无色界果报是故于法界中有三界报然十恶业一向须除十善八定则但除其病故华严二地经说五品心修十善道(一有漏心修是人天乃至有顶因二以智慧修心狭劣故从他解故成声闻乘三自悟因缘修大悲方便不具足故成独觉乘四以大悲方便大愿修成菩萨广大行五悟一切种清净修一切佛法皆得成就也)三地经说为化众生修禅定等第二劝断文三初正劝。

　　是故众生欲脱生死免诸轮回先断贪欲及除爱渴。

　　解曰既知生死皆由贪爱故欲脱生死先断此二远公报应论云夫事起必由其心报应必由于事是故自报以观事而事可变举事以责其心而心可反渴者喻其至切二通妨。

　　善男子菩萨变化示现世间非爱为本但以慈悲令彼舍爱假诸贪欲而入生死。

　　解曰因前令断贪爱恐有难云若尔云何菩萨亦有贪爱亦有受生故此通云菩萨示现受生非爱为本但以大悲益人为利欲行教化须现受生示同凡夫同事利物故净名云众生病则菩萨病又云众生病从攀缘起菩萨从大悲起示现等者悲深也非爱者智深也三显益。

　　若诸末世一切众生能舍诸欲及除憎爱永断轮回勤求如来圆觉境界于清净心便得开悟。

　　解曰先能除舍方可勤求如出矿金始堪为器问从前但云贪爱何故此云及除憎爱答由爱身爱境境违于情或身被恼故生憎也是知憎亦由爱故虽兼憎意但说爱二明种性令知者亦可前五道业报已答轮回种性今此五性差别是答修佛菩提文中说修证故前问几等此答五种文相承故后文不言几种非答此故有此三义应答菩提然更细详复有五义宜却依前一者弥勒本疑修行者轮回不疑五道谓由前说始终动静乃至思度佛境皆是轮回生死涅槃凡夫诸佛悉同起灭故问轮回有几种性比闻余教祇言五道轮回今何得三乘行人亦未能免故佛为说由本贪欲发挥无明显出五性故属轮转若以五道而答何关所疑二者非唯标以贪欲无明而乃释以二乘外道不应是此答佛菩提三者结云是名众生五性不言菩提五等四者弥勒四问中轮回自有其二初问断本后问种性佛说爱为根本生起五道业报令厌五道断其贪爱至此便答种性次答化生方便最后依觉乃至证觉是答修佛菩提是则经有四门问答一义问答相可文理亦彰若将五性答菩提问则令最后剩一段经答文已终彼何所被然答菩提处不言几等者如答几种方便之问亦云唯以大悲方便皆将一道摄于差别悲智例等此不应疑五者菩萨性及最后文修证虽同根本全别初由贪欲后依觉心若将俱答菩提二文何异经宗简要岂合繁重然至圣微言实难究了或含两势未敢指南今就理长且依前判问五性既属轮回可断不可答可除其病(病谓依本贪等)不可断法(法谓菩萨性中修证之行)故今科云明种性令知不言断举要言之此宗始自信心终于证极一一依净圆觉性若更有一法别有自性可依彼圆觉性即同流转故下诸观门一一首标悟净圆觉以净觉心方说修观行等又前云如来寂灭性未曾有终始(权宗菩提有始烦恼有终)若以轮回心(始终之身即是)思惟则旋复等由此五性差别之心乃是轮回差别种性故偈云不因差别性皆得成佛道次销文者分二一总标因依。

　　善男子一切众生由本贪欲发挥无明显出五性差别不等依二种障而现深浅。

　　解曰由本贪欲等者然五性学人皆发出离之心皆修戒定慧行但缘不了本觉自见定是众生遂欲断障求真厌凡贪圣贪圣之念还是本贪所贪三乘既殊能贪随教亦异(积习既深遂成别性故楞伽云随说彼而成皆名教熏起)复有三皆不定复有错入邪途由是激发无明遂成五性差别发挥者发扬分布令显了也然根本无明但迷真而已本无差别由贪欲不同故熏发之令成五别既不了本觉则唯将二障为本故依伏断此二现深浅也若遇邪师教者则于我法转增坚执故二障转深若遇二乘则且除我执对前为浅若遇菩萨及佛相望深浅可知二别释差等文二一所依二障。

　　云何二障一者理障碍正知见二者事障续诸生死。

　　解曰二门分别初总释二障后别释理障初中此二障者有体有义义同唯识烦恼所知谓事是烦恼烦恼即障又能续生死故理是所知所知非障是障障于所知理故体即起信根本无明及六染心染心各一分义(六中各二义一不觉义二相生义今取相生也)即此事障染污净心展转相生乃至执取计名能起诸业皆是连续生死义故各余一分(不觉义也)及根本无明皆此理障覆翳法界真心不觉妄念生起不达诸法性相是碍正知见义(若唯依法相宗说则二障数同但是用别)故彼论云是心从本已来自性清净(云云)以不达一法界故心不相应(未有能所王数之别)忽然念起(更无染法能为此本故云忽然)名为无明(云云)为无明所染有其染心染心义者名烦恼碍能障真如根本智故(即寂之照如理智也故下说真如自体本有真实识知大智慧等即经中知字染心喧动违此寂静故云障也)无明义者名为智碍能障世间自然业智故(如量智也言自然者如月无心顿应千水经中见字又知见俱通前是知见之性此是知见之相无明昏昏无所分别违此智用名为智碍经虽但云理障而实通于理事论局于事智碍理障皆从所障得［称］也)问准论配经障真如智全合取为理障障世间智合为事障如何上配与此参差答上已明言此障有体体在此论须如上配义同唯识与此似违(此论藏疏亦云今此二障约本末相依门以明不约人法二执故与唯识义意稍殊)然通释理事二障就障理智令不明显俱名无明就障心行令不解脱俱名烦恼经以宗于理智故总取论中二障合为理障(真如世间是理二智是正知见皆所障也无明及染中一分为能障即前上对)唯取染中生起一分为事障此但约过患以为障义无所障法若欲立之即解脱是生死相续不解脱故(所障是解脱能障烦恼即前下对)以解脱无体摄归真理故含其义不立其名论则但约相违为障故六染却障真如智无明却障世间智由此涉于相反故论自征云此义云何(征能所障不相应之意也)释云以依染心能见能现妄取境界违平等性(染心展转生起差别真如平等故相违也成前上句)以一切法常静无有起相无明不觉妄与法违故不能得随顺世间种种智故(无明冥然世智种种故相违也成前下句)上来对会经论虽各从一势理无违故所配释体义诚非谬矣总释二障竟。

　　次别释理障者此中所障之法须识其体初云理障但是标名碍知见者正出体相此宗以知见为理故故经与论每拂病穷法皆归觉心不以空寂虚无便为真极(真如是流出涅槃如昨梦)圆顿宗教显体皆然故华严亦以真知为所迷法文云无一众生而不具有如来智慧但以妄想执着而不证得(智本有而未证即知不以断证方为智也)若离妄想一切智无师智(不因学得)自然智(不因修得)无碍智(遍圣遍凡)即得现前二能依五性文三一征。

　　云何五性。

　　解曰然此五性皆是新熏不同法相宗中本有之说此宗推其本有之性皆是圆觉故也性相两宗五性之义已如悬谈中述今此又与彼所引楞伽等文大同小异如文详之二释中二一总明未熏。

　　善男子若此二障未得断灭名未成佛。

　　解曰然五性者本以发心修证约断二障故成五种此都不断故非五数亦未发心遇教故言未熏若据楞伽之文似当第五无性今不取者据涅槃说无性阐提断大善根我不能救今此但未成佛必不大恶第五自有外道种性故此非数二熏成五性文中四二乘合为一处说故一二乘性。

　　若诸众生永舍贪欲先除事障未断理障但能悟入声闻缘觉未能显住菩萨境界。

　　解曰合辨声闻缘觉二种性也先除等者知生死苦止息攀缘故云除事克体而言唯除初染余但不加取着其实未能觉了故变易生死犹在意责不先悟理但先除事故有先除未断之言然障有事有理执则有人有法烦恼则有现行习气生死则有分段变易此四对中二乘唯断于前未断于后故云但能等虽至长者之家犹在门外止宿草庵未敢当堂故言未能显住菩萨境界二菩萨性。

　　善男子若诸末世一切众生欲泛如来大圆觉海先当发愿勤断二障二障已伏即能悟入菩萨境界若事理障已永断灭即入如来微妙圆觉满足菩提及大涅槃。

　　解曰先约地前以辨其相故言已伏言先当者似令修证不似分别五性译人讹也应云唯先发愿又应改悟为顺后若事理障下约入地乃至果位以辨其相故言永断及菩提等言即入等者此中但除其病不除修证行故三不定性。

　　善男子一切众生皆证圆觉逢善知识依彼所作因地法行尔时修习便有顿渐若遇如来无上菩提正修行路根无大小皆成佛果。

　　解曰言皆证圆觉者自悟本来圆觉证知一切皆然非诸众生皆已修证经文倒者译人讹舛应云若善男子证诸众生皆有圆觉即显然矣修习顿渐者证信虽圆忻趣有异遇教不同故有顿渐若遇等者自能圆信复遇圆宗故不拣大乘小乘之根皆成佛果反明虽是圆信若志趣狭劣不遇圆顿殊胜良缘则熏其根性成二乘等由此义故名不定性经文阙者或略或脱若不尔者何以标云修习便有顿渐而乃唯释顿耶四外道性。

　　若诸众生虽求善友遇邪见者未得正悟是则名为外道种性邪师过谬非众生咎。

　　解曰就中曲分为二初正明邪种然内心虽胜宿遇邪宗既熏其心种习成种故于圣道难起信心后明师过意显此性定是新熏非自本有故云非众生咎前诸种性亦例此知但文略也则知众生本同觉性但遇教成差便有大小有邪有正故知发心之者切须善辨宗途然余经论目第五性云无性者但明本来不觉染心相续未有邪正师教所熏无三乘种故闻亦不信由此滥于本有今云外道性者决了新熏之义彰矣三结。

　　是名众生五性差别。

　　解曰若答菩提几等之文应云是名菩提五性等差别今云众生五性即知义属轮回二答修悲智既识轮回之病用心免落异宗则须依解修行速求证入然菩萨修行不出悲智二行故须明之前问中先智后悲今答则先悲后智意表即智之悲即悲之智无先无后故互明之文中二初答度众生方便以成大悲。

　　善男子菩萨唯以大悲方便入诸世间开发未悟乃至示现种种形相逆顺境界与其同事化令成佛皆依无始清净愿力。

　　解曰前问云当设几种教化方便今答意云但以大悲方便示现种种形相顺逆随时无定种数言唯以者虽遇种种之机唯用此二各随其类而应化也但有大悲必能普化但有方便必称根宜无其过累开发未悟者令知妄法本空真法本净示现种种等者此下明四摄法也四摄者布施爱语利行同事经文但有同事意该余三言种种形相者即如观音随三十二类而应其身逆顺境界者论云或为眷属亲友或为怨家能令众生增长善根若见若闻得利益故又婆须密女无厌足王亦斯类也令成佛者不取余乘故法华云我本立誓愿欲令一切众如我等无异皆依无始清净愿力者菩萨因地之时必发度众生之愿乘此愿力所生之处更不退转心若疲倦即忆昔愿力以自策励常须怨亲普度勿随憎爱之情故云皆依愿力又非希望报恩亦非爱见之悲故言清净云无始者同体大悲称性大愿性本具足非别新得但由迷悟有发不发发即无始二答修佛菩提以成大智。

　　若诸末世一切众生于大圆觉起增上心当发菩萨清净大愿应作是言愿我今者住佛圆觉求善知识莫值外道及与二乘依愿修行渐断诸障障尽愿满便登解脱清净法殿证大圆觉妙庄严域。

　　解曰于大圆觉等者正明大智上求菩提对前大悲下化众生也决定趣向名为增上发大愿者弥纶诸行速至佛果若无愿力则多退转住佛等者决定不趣余乘不同前随五性故言莫值等依愿修行者依愿策励如前悲中所说愿是总相通悲通智故二段中皆说愿力具悲智愿即菩提心渐断诸障者理虽顿悟其空事乃渐除方尽障尽则行住坐卧一切时中触向无非解脱故以清净法殿喻之愿满则触目对境一切诸法无非圆觉故以妙庄严域喻之域谓强域偈赞中二初讽断轮回于中又二初五句示所断。

　　尔时世尊欲重宣此义而说偈言。

　弥勒汝当知　　一切诸众生　　不得大解脱
　皆由贪欲故　　堕落于生死

　　解曰长离而广此合而略后两偈劝令断及明种性。

　若能断憎爱　　及与贪瞋痴　　不因差别性
　皆得成佛道　　二障永销灭　　求师得正悟
　随顺菩萨愿　　依止大涅槃

　　亦长离此合后七句讽修悲智。

　十方诸菩萨　　皆以大悲愿　　示现入生死
　现在修行者　　及末世众生　　勤断诸爱见
　便归大圆觉

　　上来深究轮回因竟。

　　此下第四略分修证之位也既显觉智之源复究轮回之本已知圆觉染净无殊但未辨随顺圆觉之心从凡至圣如何差别故次明之言略分者三贤统为一位十地等觉合之一门修则修圆觉证则证圆觉圆觉无差约修证以明位地文四初三之初。

　　于是清净慧菩萨在大众中即从座起顶礼佛足右绕三匝长跪叉手而白佛言。

　　解之如上次正陈词句中文二初庆前。

　　大悲世尊为我等辈广说如是不思议事本所不见本所不闻我等今者蒙佛善诱身心泰然得大饶益。

　　解曰不思议事者有三征释谓何名不思议心言罔及故何法不思议谓前轮回根本种性差别即经中事字何故不思议谓一味净觉之中说差别杂染无乖违故谓若一向说净一向说染则可思议今于净中说染种种差殊染中之净纤毫不杂故不思议故胜鬘说不染而染染而不染皆难可了知本不见闻者立相之教染净迢然破相之宗染净俱绝今显出觉性染净融通故此之前未曾闻见(问答云云)得大益者荡除细惑二请后中文二一正问。

　　愿为一切诸来法众重宣法王圆满觉性一切众生及诸菩萨如来世尊所证所得云何差别。

　　解曰于中前是举所证觉性后一切下问能证位地觉心一味因果阶差二义既乖故须起问二结益。

　　令末世众生闻此圣教随顺开悟渐次能入。

　　解之可知后展虔诚。

　　作是语已五体投地如是三请终而复始。

　　二赞许。

　　尔时世尊告清净慧菩萨言善哉善哉善男子汝等乃能为诸菩萨及末世众生请问如来渐次差别汝今谛听当为汝说。

　　三伫听。

　　时清净慧菩萨奉教欢喜及诸大众默然而听。

　　如上正说中长行二一明圆觉无证二明对机说证初中二一法二喻法中二初正明无证后征释所以今初。

　　善男子圆觉自性非性性有循诸性起无取无证于实相中实无菩萨及诸众生。

　　解曰非性者指圆觉自性非前五性及轮回性性有者前差别性皆有圆觉循者随也圆觉不守自性随缘成诸差别之性诸性起时全觉性起故法身经云法身流转五道名曰众生无取证者非当情之境无菩萨众生者即下自征释所以云二征释所以。

　　何以故菩萨众生皆是幻化幻化灭故无取证者。

　　解曰约有幻垢名曰众生对离幻垢名为菩萨二俱假名了不可得然前轮回及此修证皆云无者其无不同前似绳蛇此如镜像二喻。

　　譬如眼根不自见眼性自平等无平等者。

　　解曰夫眼能见一切唯不能自见眼根又如眼光照瞩物时境则万差见则是一故云平等但约于境无分别等级之心说平等义亦无能作方便平等之者二对机说证文二一总标大意二证位阶差别中二今初功用有殊。

　　众生迷倒未能除灭一切幻化于灭未灭妄功用中便显差别。

　　解曰众生若无迷惑颠倒则无差别之义故先标迷约之以明证觉差别迷倒之体即根本无明及三细六粗论中亦约翻此以显始觉阶位未能除灭幻化者执之为实于灭未灭者即论四位中前三觉前不觉后也妄功用者七地已还皆是梦中修道故华严有梦渡大河之喻圆明证悟始知烦恼本无则见能断智慧功用亦是虚妄如梦中以药治病得差寤后则药病俱无故言妄功用也(志公云大道不由行得等)便显差别者正是总标位地二功极不异。

　　若得如来寂灭随顺实无寂灭及寂灭者。

　　解曰寂灭随顺者随顺寂灭也拣异灰灭故言如来随顺者当体相应非谓将心顺佗寂灭实无等者泯能所也一念不生前后际断即不见有寂灭之法亦无能寂灭者灭之令寂二证位阶差者然修证位地五教不同一小乘果别非所明二大乘始教定有位地自为三说一依唯识五位一资粮位从初发心乃至未起顺决择识为趣正觉为度有情修习福智顺解脱分二加行位为入见道复修暖(依明德定发下寻伺创观无所取法)顶(依明增定发上寻伺重观无所取法也)忍(依印顺定发下如实智印无所取顺无能取故)世第一(依无间定发上如实智无二取)伏除二取顺决择分三通达位亦名见道谓入初地无分别智实证真如四修习位始从初地住心乃至金刚无间为断余障证二转依复数修习无分别智五究竟位金刚心后解脱道中初得一果利乐有情穷未来际二者摄论说有四地一胜解行地余三即见修无学三瑜伽等说有七地一种性二胜解行(三贤)三净胜意乐(初地)四行正行(二至七地)五决定(八)六决定行(九)七到究竟(十地如来杂立为地)三终教假说地位(故仁王先观一切空但法集故有因果方说位地故佛非数璎珞云乃至三贤十地之名亦无名相但以应化故有十地之名)亦有其三一仁王五忍谓伏忍信忍顺忍无生忍(各上中下)寂灭忍(上下)二璎珞六种性一习二性三道四圣(皆云种性)五等觉性六妙觉性三天台六即谓理即及名字观行相似分真究竟等即四顿教无位之位即此经及起信论翻妄四位(言无位者论结四位云而实无有始觉之异本来平等同一觉故经即就实言无证得约妄说别也)如下所明五圆教融通位地即华严经略有七位第二会说十信第三会说十住四说十行五说十向六说十地第七会初六品说等觉次三品说妙觉(然复有差别平等两重因果上皆差别也后两品说平等因果)广有五十二位谓前五各十等妙各一(诸教说十信等觉或开或合华严俱开故五十二也)然因该果海果彻因源行布圆融二无碍故今释本文文分为二一明依位渐证(即上假说)二明忘心顿证(即上无位)初中四一信位二贤位三证位四果位此四即论中四位也论文逆次约息除生住异灭四相粗细寄显返流四位亦明始觉分齐(约真心随熏粗细非约刹那也)然心性离念本无生灭良由无明迷自真体鼓动起念能令心体生住异灭从细至粗微着不同先后际异先际最微名为生相中间二三名住异相后际最粗名为灭相初最微者谓由无明不觉心动转彼净心名为生相二者谓此无明与前生相和合转彼净心能见能现分别相续行相犹细法执坚住名为住相三者谓此无明与住相合转彼净心乃至此位行相稍粗执取计名发动身口令其造业名为异相四谓此无明与异相合转彼净心至此后际不了业报广对诸缘造集诸业灭前异心令堕诸趣行相最粗极至于此周尽之终名为灭相是故三界四相唯一梦心皆因根本无明之力然虽微着阶差始终竟无前后总此四相以为一念唯一心故然未穷源者随行浅深觉有前后达心源者一心俱时而知谓既因不觉之力起生相等种种梦念今因本觉不思议熏力起厌求心又因真如所流闻熏教法熏于本觉益胜解力损无明能渐向心源始息灭相终息生相朗然大悟觉了心源本无所动今无始静平等平等无别始觉之异大意如此今以论文对经释相照然义现但论约觉染粗细经约悟净胜劣今用论者分齐一也又因互显两义俱通初信位者论寄息于灭相论云如凡夫人(十信)觉知前念起恶(信位能知恶业定招苦报)故能止后念令其不起(止灭相也)虽复名觉(觉业故)即是不觉(不觉惑故谓不知灭相如梦也)经文分三一标具足凡夫。

　　善男子一切众生从无始来由妄想我及爱我者曾不自知念念生灭故起憎爱耽着五欲。

　　解曰此初一段未入信位所以有此文者不约凡迷即无位地故先标此翻之彰信即论文翻显四相成四位之谓也由妄想我者我体元无妄想谓有四生九类无不皆然及爱我者执为我故便生爱着不知念念生灭者我相本无唯心故有心既念念无常我亦念念生灭故净名云是身如电念念不住故论云一切众生不名为觉以从本来念念相续故说无始无明又上句我体即所执也下句我见即能取也我见是别境中慧故无著金刚论以为法执亦可妄想我即我痴我见及爱我者即我爱我慢具明我义下自有文二明闻法觉悟。

　　若遇善友教令开悟净圆觉性发明起灭即知此生性自劳虑。

　　解曰善友教者即闻熏也净圆觉性者即内熏也因缘既备(因缘熏义论中广明)心性朗然起灭妄念如觉梦时故云发明也昔与妄合故不自见今冥真觉起灭皆知翻前曾不自知念念生灭故禅家说日光隙尘之喻此生性自劳虑者外无实境何憎爱也即此生起念虑当体自为劳役三明息妄随真。

　　若复有人劳虑永断得法界净即波净解为自障碍故于圆觉而不自在此名凡夫随顺觉性。

　　解曰劳虑永断者绝求作心但不随之非谓都尽若尽何异二乘得法界净者若理法界则法界体中绝诸劳虑尘境不生名之为净若事法界则分别念虑之心差别尘境之法当体不生名之为净何者法界净秽皆由自心心秽则秽心净则净于净起解名净解系心在净故成障碍非外所扰故言自碍故于下结成信中证觉之相作意于觉故不自在此名下结成信位前即知等即论中觉知前念也劳虑永断等即能止后念等也即彼净解等即是不觉也唯此信位经论稍殊论唯约位但云觉业经含顿悟故说觉惑二贤位。

　　善男子一切菩萨见解为碍虽断解碍由住见觉觉碍为碍而不自在此名菩萨未入地者随顺觉性。

　　解曰论寄息于异相文云如初发意菩萨等觉于念异(异念者计我我所贪瞋见爱等)念无异相以舍粗分别(贪等)执著相故(着违顺境)名相似觉(犹梦住相)今云见解为碍者见前净解是碍也即是觉于念异虽者预显劣后断解碍者超前位也即念无异相等犹住见觉者正当此位是相似觉觉碍下结成地前证觉之相劣于登地所觉是碍故能觉亦碍由存此迹还碍觉心故不自在佛顶经云如登高山身入虚空下有微碍名为顶地此亦如是诸碍既尽如身处空见心犹存如彼微碍(彼说地前顶位)又唯识论加行偈云现前立少谓物是唯识性以有所得故非实住唯识意亦同此故论但云名相似觉此名下结成贤位悫云见真凝寂能智方融拂解超凡仍拘见觉三圣位论寄息于住相文云如法身菩萨等(九地皆同)觉于念住(四种相也)念无住相(知法唯识不起粗执)以离分别(异前人执及着外境故今约心但云分别)粗念相故(以异上相故云粗念)名随分觉(细念既在觉道未圆)今文分三一悟前非二明证相三结成位今初。

　　善男子有照有觉俱名障碍。

　　解曰有照者信中净解有觉者贤位中觉碍之觉也俱名障碍者正显前非则论中觉于念住二明证相略启二门初总释义后别解文初中复二一者果海离于说相以不可言障而不证断而证故故十地经但说一分故下文虽寄对强说而但言障碍即觉等无别显相二者因门可寄言说又有二门一证理法界二证余法界理中有五一能所历然谓以无分别智证无差别理心与境冥智与神会如日合空虽不可分而日非空空非日光(始教)二能所无二以即体之智还照心体举理收智照体即寂举智收理寂而常照如一明珠珠自有光还照珠矣(终教)三能所俱泯谓由智即理故非智由理即智故非理同时互即故互夺也又直显本觉心体非能所故故此文云常觉不住不住即离能所矣(顿教)四存泯无碍以前三门说有前后体无二故谓必因能证方悟心体本绝能所故喻先因断头方无能断故肇云般若之与真谛言用即同而异言寂即异而同同故无心于彼此异故不失于照功等(融会权实也)五举一全收上列四门欲彰义异理既融摄开合宁殊次证余者谓以无障碍智证无障碍境境智难思复有三义一开能所谓智无碍故一智即一切智境无碍故一境即一切境境智皆有一多无碍相对论之义有四句一一智证一切境无法不通方成一智故二一切智证一境具无量义智方识一尘故(故一尘中具百门义)三一智证一境不坏相故(事法界也)四一切智证一切境重重无尽故二合能所谓一切境皆是自心曾无心外境能与心为缘故心中悟无尽之境境上了难思之心心境重重无碍无尽三摄开合谓举一全收义准上说(上皆圆教)今此教文当前证理其无碍境智寄在后果位中说文中二一不住证二不住教前中三谓法喻合今初。

　　是故菩萨常觉不住照与照者同时寂灭。

　　解曰常觉不住者念念知无所得故照与下即能所契合故唯识见道偈云若时于所缘智都无所得尔时住唯识离二取相故智无所得即此常觉即是无分别智不住即不取种种戏论相故离二取相即此照与照者寂灭智与真如平等平等俱离能取所取相故此智见有相无说无所取不取相故虽有见分而无分别说非能取彼文虽局于见道而证理之义十地无殊又常觉是智不住是理(无住为本)常觉即不住此当能所不二门照等寂灭即俱泯门亦可不同凡夫故云常觉不同地前故云不住此则念无住相觉住相无故不住矣次喻。

　　譬如有人自断其首首已断故无能断者。

　　解曰如把刀剑自断其头头未落时即无能断之义头若已落复无能断之人后合。

　　则以碍心自灭诸碍碍已断灭无灭碍者。

　　解曰碍心者觉碍之觉诸碍者所觉之碍二不住教者谓地前未证真理难忘言教登地证理不住名言不住故名真解教故华严初地文云得经论智又天亲论释初地约教道证道以明行相文中二一标以喻释。

　　修多罗教如标月指若复见月了知所标毕竟非月。

　　解曰夫设言像在于得意无言象而倒惑执言象而迷真故以标月之指喻于言教谓见月须藉指端悟心须假佛教因指见月见月忘指因教诠心悟心忘教存指则失于真月执教则失于本心意令证实忘标故云毕竟非月故佛顶云如人以指指月是人应当看月不应看指若复看指非唯忘失月轮抑亦忘指二具以法合。

　　一切如来种种言说开示菩萨亦复如是。

　　解曰此明诸佛同以言诠显理故文殊般若云总持无文字文字显总持三结成位。

　　此名菩萨已入地者随顺觉性。

　　解曰论中结觉性随顺可知四果位论寄息于生相文云如菩萨地尽(无间位也)满足方便一念相应觉心初起心无初相以远离微细念故(直云心无不同上云念无)得见心性心即常住名究竟觉乃至以四相俱时而有皆无自立本来平等同一觉故今文分三一明境。

　　善男子一切障碍即究竟觉得念失念无非解脱成法破法皆名涅槃智慧愚痴通为般若菩萨外道所成就法同是菩提无明真如无异境界诸戒定慧及淫怒痴俱是梵行众生国土同一法性地狱天宫皆为净土有性无性齐成佛道一切烦恼毕竟解脱。

　　解曰文有十对统而言之智冥圆觉无分别心故十对法皆同真实何者夫觉海元真万法非有混融一相体用恒如但以迷倒情深强生分别违其正理失本真常今既返本归真销迷殄相对治斯遣垢净双融剪拔生源成究竟觉故论云见性常住等文中总标言障碍者标每对中上句(对待之法粗细皆碍)究竟觉者即标下句(皆同一体故解脱等)谓若见有障碍可断断已名觉觉非究竟故障碍即觉方究竟矣即是论中四相本来同一觉也又究竟觉经论文同然此二句药病俱亡谓无障可断障即觉故无真可证障体即觉无别真故无断证智但是觉故然无障可断无是实无无真可证即不是无故十对文虽皆无二义唯真妄俱真并无真妄俱妄后十对别释一识智对无念即得其正念是智也有念则为失念是识也论中说觉则离念念则不觉等今明念本自空元是无念故皆解脱二成破对众缘相会曰成缘离曰破又进修曰成毁谤为破缘无自性成破一如故皆涅槃三愚智对大宝积云痴从分别生分别亦非有痴性与佛性平等无差别四邪正对思益云住正道者不分别是邪是正五真妄对涅槃云无明本际性本解脱古德云迷则真如是妄想悟则妄想是真如六染净对夫戒定慧翻于三毒三毒本空无是梵行诸法无行经云贪欲即是道恚痴亦复然如是三事中有无量佛道七依正对涅槃云我以佛眼遍观三界有情无情一切人法悉皆究竟究竟者即法性也故首楞严云觉海性澄圆乃至想澄成国土知觉乃众生既本从觉海中起即知全同觉海觉海即性也八苦乐对极恶业成天宫即见地狱极善业熟地狱即是天宫二业之念由心地狱天宫岂定心则本空一切清净故宝积经有地狱三昧天宫三昧然诸法皆尔非唯天狱今且约歒对相违之法以例余者九有性无性对有性者三乘性也无性者阐提性也执定相者永不许阐提入道永不许定性二乘成佛今则非唯佗日回心现已齐成佛道十缚脱对佛顶云根尘同源缚脱无二识性虚妄犹如空华然烦恼依识识性既空烦恼何缚上之十对名相虽殊其意不殊但缘佛证觉心心无取舍故得诸法普同圆妙故但引例而已不更别释相即之由二明心。

　　法界海慧照了诸相犹如虚空。

　　解曰法界深广故如海也慧即是用称法界故无边名法界慧照了诸相等者理量齐鉴无倒正知由分别心诸相差别今海慧离念故诸法如空又能照之慧离分别念犹如虚空即同净名云其无碍慧无若干也如镜照物镜自无心上来皆是论中满足方便一念相应觉心初起心无初相也三结位。

　　此名如来随顺觉性。

　　二忘心顿证由前普示教迹说有浅深今直指当根安心随顺前是随相此当离相亦如华严先说差别位地因果后以平等因果融之即差别中之平等平等中之差别此中意趣正同彼也文三一忘心入觉二验果知因三印成佛智初二一指示忘心。

　　善男子但诸菩萨及末世众生居一切时不起妄念于诸妄心亦不息灭住妄想境不加了知于无了知不辨真实。

　　解曰除初标举文有四节每节二句一妄念者攀缘取着外法也违于觉性故令不起二若求真弃妄犹避影逃形若灭妄存真似扬声止响三境从心现元是自心若加了知即迷现量故经说非幻成幻论云心不见心但不生情自然如镜照物且心体本自知觉何必更加了知知上起知名为加矣四能知既寂即真实知真实即知谁知真实如眼不自见眼等二依法顿入。

　　彼诸众生闻是法门信解受持不生惊畏是则名为随顺觉性。

　　解曰彼当根众闻此方便心无疑惑体达分明领受住持坦然合道亦同金刚经中不惊不怖不畏甚为希有等二验果知因。

　　善男子汝等当知如是众生已曾供养百千万亿恒河沙诸佛及大菩萨植众德本。

　　解曰悫云验今闻悟顿契佛心方达宿因曩承熏习若但就现世即是顿机若推其因已是积集金刚亦云不于一佛二佛等三印成佛智。

　　佛说是人名为成就一切种智。

　　解曰谓一切种智由此而得因果相摄决定无疑是以如来印言成就又此经宗分同华严因该果海果彻因源称性互收无别先后彼云若诸菩萨能与如是观行相应于诸法中不生二解(即同此忘心之文)即得阿耨菩提(同此一切种智)偈赞中三初一偈圆觉无证。

　　尔时世尊欲重宣此义而说偈言。

　清净慧当知　　圆满菩提性　　无取亦无证
　无菩萨众生

　　次就机说证文二初二句总标大意。

　觉与未觉时　　渐次有差别

　　后证位阶差文二初六句渐证四位。

　众生为解碍　　菩萨未离觉　　入地永寂灭
　不住一切相　　大觉悉圆满　　名为遍随顺

　　后六句顿悟圆满。

　末世诸众生　　心不生虚妄　　佛说如是人
　现世即菩萨　　供养河沙佛　　功德已圆满

　　后二句总结。

　虽有多方便　　皆名随顺智

　　总结顿渐故云多方便也此文长行无也上来四段通明观行竟。

　　大方广圆觉经大疏中卷之四

　　音释

　　隙

　　(同隙)。

　　悫

　　(乞约切音鷇谨也)。
卍新纂续藏经第 09 册 No. 0243 圆觉经大疏


　　大方广圆觉经大疏下卷之一

　　终南山草堂寺沙门宗密述

　　次四问答别明观行中根修证言别明者有其二意一则由前一类人已依前门证入不必修此故此名别二则此门各各自别如三观或则一人具三或二或一单复交络成二十五种人各应一机故云别也其所离障亦各不同且如四相或一人具四或三二一其四病者人各有一定不兼余以相违故故此两四皆是别相不同前无明及爱但是凡夫悉有故前通此别矣然通别观行中皆与惑障同科段者由是障观行之惑惑除则成观行故若约四分科经即当第三明行谓从弥勒终于净慧始终因果理智昭彰即之于心方成真解(华严中间六会修因契果五十二位总名为解)依此解力三观修行(故一一标云悟净圆觉也)除障成功正是行也文中二初二问答三观修行后二问答两重除障初中二初示三观行相后明单复修习初中文四初三之初。

　　于是威德自在菩萨在大众中即从座起顶礼佛足右绕三匝长跪叉手而白佛言。

　　解同上也次陈词句二一庆前。

　　大悲世尊广为我等分别如是随顺觉性令诸菩萨觉心光明承佛圆音不因修习而得善利。

　　解曰分别随顺觉性者领前依位渐证不因修习等者领前忘心顿证亦可通述闻时已益不待修之方得善利非不拟修二请后文二一问所修二明所为初中二一立理。

　　世尊譬如大城外有四门随方来者非止一路一切菩萨庄严佛国及成菩提非一方便。

　　解曰谓前说修行观行理趣分明今复咨询恐涉非分故先立理请更投机于中前喻后法喻中大城喻圆觉四门喻行门如从东来不可西入法合可知二正请。

　　唯愿世尊广为我等宣说一切方便渐次并修行人总有几种。

　　解曰言方便渐次者所修之行并修等者能修之机二明所为。

　　令此会菩萨及末世众生求大乘者速得开悟游戏如来大寂灭海。

　　后三展虔诚。

　　作是语已五体投地如是三请终而复始。

　　二赞许。

　　尔时世尊告威德自在菩萨言善哉善哉善男子汝等乃能为诸菩萨及末世众生问于如来如是方便汝今谛听当为汝说。

　　三伫听。

　　时威德自在菩萨奉教欢喜及诸大众默然而听。

　　四正说长行中四一标本举数二正示观门三引例彰圆四校量显胜初二一约称性之行以标本。

　　善男子无上妙觉遍诸十方出生如来与一切法同体平等于诸修行实无有二。

　　解曰初明所称之性言出生如来者十方诸佛同证同修证义如前此问修矣与一切法同体平等者色心不二凡圣无差皆依觉性故云同体平等智论云此真如者在众生数中名为佛性在非众生数中名为法性后修行无二者能称之行即如前二空观门根尘普净贪爱俱寂悲智双行离相离性常无所得一切菩萨无不如斯随事虽差此意无二故佛顶云十方薄伽梵一路涅槃门二约随机之行以举数。

　　方便随顺其数无量圆摄所归循性差别当有三种。

　　解曰初总显多门(佛顶又云归源性无二方便有多门)然众生根性利钝不同烦恼厚薄沉掉不等随其根性设教多端不尔难为趣入故楞伽云所说非所应于彼为非说彼彼诸病人良医为处方如来为众生随心应量说后圆摄下摄归三种众生根性虽有万差而此三门一切收尽必须三者义如下释循者随也性谓根性。

　　二正示观门文二一泯相(身心客尘永灭)澄神(取静澄念)观(心冥所观之境更不异缘)二起幻销尘观(经文甚显)三绝待灵心观(非关真妄不对有空直照灵知而为观行文云不取幻化及诸静相又云超过碍无碍境又烦恼涅槃不相留碍皆绝待义也言无知觉明即灵心也)然禅观纲领已具悬谈修习菩提非此不证但以教随机异展转殊途邪正凡圣小大权实事理渐顿有共不共今此托法进修以成圆顿观行即事理定慧俱无碍也与论中修习真如三昧体相大同小异小异者彼不开为三也今初泯相文自有三一标本。

　　善男子若诸菩萨悟净圆觉。

　　解曰谓发心修行欲趣佛果先须了悟身中净圆觉性以为行本本即解也(即是通明观行)依解而修方为妙行膏明相赖目足更资此金刚观割烦恼障此牢强足越生死野下标本等皆同此矣若约能修方便准天台止观总有十门具缘第一谓具五缘一持戒清净(是定因故)二衣(一如雪山大士随得一衣蔽形二如迦叶粪扫三衣不畜余长三多寒国土忍力未成亦许三衣外百一资身说净知足)食(一上士绝世食果草等随得资身二常行头陀受乞食法能破下仰维方四邪三阿兰若处檀越送食四僧常食及受请)具足三闲居(不作众事)静处(离愦闹故一深山二离聚落三二里三远白衣舍处清净伽蓝也)四息诸缘务(一生活二人事三工巧技术四学问读诵也)五近善知识(一外护经营供给二同行互相勤发三教授禅定法门也)诃欲第二欲谓色(如热金丸等又王入敌国淫房及截仙人手)声(如毒涂鼓又仙人闻迦罗女兽失定)香(如弊龙气莲池神瞋责也)味(如热密涂刀沙弥酪虫)触(如卧师子骑颈独角仙人失通)为欲所恼而犹求之得之转剧如火得薪枯骨风炬梦得假借等弃盖第三谓贪(内发烧身得怖失恼亦如食吐)瞋(煞安隐无忧毒根灭善)睡(抱尸卧偈)掉悔(掉谓身口心三此由悔故成盖悔谓因掉生悔或造罪怖悔也)疑(疑有种种未必障定障定者有三谓疑师疑自疑法)弃之如脱债病差饥食等调和第四谓调食(饱则气急脉塞心闷饥则心悬意虑不固等)睡(丧功心暗常悟无常调之令神清心明不抑不恣也)身(常须动止详审出入有度坐不低昂宽急)息(息有风喘气息四相风散喘结气劳息定息者出入绵绵若存若亡不涩不滑)心(乱心不起浮沉宽急须令得所然身息心三事虽有初后方便不同而乃合用用之则发戒定慧也)方便第五谓行五法五法者欲(欲离世倒欲得清净智欲亦名志愿乐等佛言一切善法欲为其本也)精进(初中后夜专精不废如钻火未出等)念(念世可贱禅定可贵)巧慧(筹量世乐禅乐得失轻重)一心(依止念慧明见可恶可尊故当一心决修止观心如金刚)觉魔事第六谓烦恼阴死及鬼神魔鬼神魔三一精魅(十二时兽依本时说其名诃责即灭)二堆惕鬼(如虫缘人头面等闭眼阴骂或诵戒等即去)三魔罗多作违(虎狼等也)顺(父母男女佛像等)平平三种五尘境界相来破人善心行者既觉即修止观却之(止者悉知虚诳不怖不爱不舍不取亦不分别息心寂默观者反观能见之心谁爱怖等)智论云除诸法实相余皆魔事起信亦云现形恐怖(违情)现男女(顺情)等(平平)当念唯心境界即灭又云现佛等像说施等法无相等理令知宿命他心辨才无碍能令众生贪著名利或数瞋喜进怠无准疑虑故业定中得食颜色改变等常应观察不取不着则能远离(若见善相以三法验之一以定研磨二依本修治三智慧观察如人欲知真金三法试之谓烧打磨)治病第七然诸病者不过四大(肿瘦痰胀热痛烦呕)五脏(心寒热口燥肺支疼鼻塞肝忧愁眼暗脾身痒痛失味肾喉噎耳满)增损乖摄理故或业招鬼作今明治法不过止观止者安心病处或脐下足下或了法空不取病相寂然止住故净名云何为病本所谓攀缘云何断攀缘谓心无所得观者心用六气谓吹(去寒)呼(去热)嘻(去风)呵(去烦下气)嘘(去痰)呬(去劳治风)又十二息谓(一一云息)上(沉重)下(虚悬)满(枯瘦)燋(肿满)长(羸损)坏(治增)暖(治冷)冷(治热)卫(壅结)持(战动)和(通治四大)神(资益四大)善用则治众患失所则更增诸病又假想观谓身中火能治冷等又推身心病不可得众病自除然上所说但具十法无不有益谓信用勤(待汗为度)住(不异缘也)别病(如上)方便(吐纳运想)久行(不计日月)取舍(益用损舍)将护(犯触)遮障(益不外说损不疑谤)或禁咒修善治鬼业等正修第八即当释经文也然且先叙彼所修法修有二种一者坐修谓行掉卧沉立又疲倦故坐为胜初坐时乱心粗故应当修止止有理事事谓系心一处随起即制理谓体真知心本寂止若不除应当修观观亦理事事谓对治助道(五停)理谓观法实相(正道)此有三观如前已说又修止观者对治浮沉故随自便宜故对破定见细心故均齐定慧故二者历缘对境修历缘者谓历行住坐卧作语等六缘皆作是念我今为何而欲行等对境者即根尘六对谓知色本空干城水月爱厌不生是名修止了无见相是名修观声等例之具如彼说善根发第九证相第十皆如下说二正释三一起行。

　　以净觉心取静为行由澄诸念觉识烦动。

　　解曰以净觉心者约其所悟而起行也以者用也凡夫用妄菩萨用觉迷悟异故悫云标乎创智者即初悟也取静为行者虽悟即动即静为欲对治动乱之习一向以静境安心渐渐修行方得成就悫云然觉心初建力尚尪征理宜处静安详方能展照问如何得心静耶答既悟万法唯识识唯真心真心不生于法斯为至静安心住此为取不取于法名为取静论云若修止者住于静处端坐正意不依气息(数息观境)形(骨锁等也)色(青黄赤白)虚空地水火风见闻知觉(识也通前是十遍处观也)乃至当知唯心无外境界即复此心亦无自相等澄念觉动者由前以静澄心诸念不起心合静源体非分别故见分别之识烦劳动扰若自是识则不能见识如眼不自见今由念澄智显故觉识也二功成。

　　静慧发生身心客尘从此永灭便能内发寂静轻安。

　　解曰静慧发生者由前念澄觉识慧性开明因静生慧故云静慧比隐今显故云发生身心等者由慧发生身心相尽尘妄不起名为永灭客非本性尘污自体悫云慧光圆发根识俄消便能等者由离根境内心自闲寂静清虚轻安调畅喧尘永息粗重长袪轻安者远离粗重调畅身心堪任为性对治昏沉转依为业三感应。

　　由寂静故十方世界诸如来心于中显现如镜中像。

　　解曰初句蹑前功用余正明感应先法后喻法中如来心者真净心也亦即法身故论中说色性即智性智性即色性于中现者众生圆明心性与佛无殊但以妄情凡圣似隔今身心相尽妄念不生圆觉妙心凡圣交彻理实而言我之身心亦遍现十方佛中今但约入观者为主故云诸佛于中显现后喻如诸镜入一镜中诸镜即成影像故诸佛心入行人观心如影像也然尘镜之性本明磨莹即呈物像众生自心亦尔心净即现如来故论问云若诸佛有自然业能现一切处利益众生者云何世间多不能见答曰诸佛如来法身平等遍一切处无有作意故说自然但依众生心现众生心者犹如于镜镜若有垢色像不现如是众生心若有垢法身不现经云佛心论云法身身心一也皆据能现之本若就所现应云应化此乃镜明则像像历然智显则心心交映此约心静故则知佛心亦然故名为现非谓佛心有所现也故净名云如自观身实相观佛亦然三结名。

　　此方便者名奢摩他。

　　解曰此翻云止定之异名寂静义也谓于染净等境心不妄缘故若准涅槃经释即名能灭(灭一切烦恼故)能调(调诸根恶不善故)寂静(能令三业成寂静故)远离(能令众生离五欲故)能清(清贪瞋痴三浊故)结云以是义故名为定相二起幻消尘观文三初标。

　　善男子若诸菩萨悟净圆觉。

　　二正释中五一起行。

　　以净觉心知觉心性及与根尘皆因幻化即起诸幻以除幻者变化诸幻而开幻众。

　　解曰于中初蹑前成解心性是识识与根尘三和合有各无自性但是无明迷真而起故名幻化后即起下正明起行诸幻即幻智也幻者即根本无明是能幻之者除者依如幻始觉力分觉根本不觉始息灭相终息生相即是除幻具如普眼章中二空观也然彼与此有三意异彼明称理圆观以成顿悟此明克体进修坚持不舍又彼是总相观行普被诸根此是别相方便别对一类彼上根入此中根入变化等者变起差别幻智遍观自他八万尘劳幻众一一称真清净非障非蔽即为开也又变起种种方便应机说法开示如幻众生又对上二句有四对别谓自行化他除障起行止持作持除遍计执翻染成净一一配之可知二功成。

　　由起幻故便能内发大悲轻安。

　　解曰根尘既销自他无二故能内发同体大悲(知贵种成贱方可愍伤也)又有数意故大悲发谓幻无怨亲应等度故伤他执实(不知是幻)枉受苦故我幻身心何所惜故不怖幻生死故不贪幻佛果故轻安者由悲从定起非其爱见故轻安畅适三结通。

　　一切菩萨从此起行渐次增进。

　　解曰谓诸菩萨从二利观门方能对境对机起于二行乃至佛果四拣滥。

　　彼观幻者非同幻故非同幻观皆是幻故。

　　解曰初二句拣识殊智能所胜劣异故后二句亦拂幻智五总结。

　　幻相永离是诸菩萨所圆妙行如土长苗。

　　解曰初法结成非幻称真之行后喻如种谷等依土长苗收子之时苗土俱弃种喻觉心土喻幻法苗喻幻智谓以净觉心对诸幻法而起智从幻智而忘心入觉入觉则前二皆袪三结名。

　　此方便者名三摩钵提。

　　解曰亦名三摩钵底此云等至等持之中能至胜位故又等谓齐等离沉掉故至谓至到到胜定故故前文有如幻三昧涅槃云毗婆舍那名为正见遍见次第见别相见即是观也意亦同此三绝待灵心观文三初标。

　　善男子若诸菩萨悟净圆觉。

　　二正释中三一起行。

　　以净觉心不取幻化及诸静相了知身心皆为挂碍无知觉明不依诸碍永得超过碍无碍境受用世界及与身心相在尘域如器中锽声出于外烦恼涅槃不相留碍。

　　解曰于中三节初句所依次明所离不取幻化者离第二观及静相者离第一观了知等者释离所以谓见身心即着我相着我则起过故前静之次又观之今了是碍故皆不取又身心是妄无可了知了知是能身心是所托所起能故亦皆碍后明所用于中又三谓法喻合法中无知觉者异乎身心谓身触为觉心缘曰知由此分别障正知见正知见是无知觉明明字正显灵妙之体然此灵心上而无顶下而无底傍无边际中无在处既无当中何有东西上下欲言空寂不似太虚欲言相用不从缘起欲言知见异于分别欲言顽碍异于木石欲言其觉不同醒悟之初欲言其明不同日月之类故诸经教于寂静空无诃为邪小于知见明觉互泯互存各有深意今此欲入观门恐知字引分别念故宜但云明也诸碍者身心能所不依者直造灵明永得者究竟之词超过者迥殊对待碍者幻涉烦恼无碍者静同涅槃(金刚三昧云不动不禅等)受用者属己资缘世界者共居国邑身者宛然形质心者还有见闻相在者不异寻常尘域者不离旧处比由执认没体同他今不生情岂拘灵照喻中锽者分二先释喻依后正释喻喻依者锽字不定恐译人错遂为三释一依锽字(音横)准切韵训和训乐不是器中之声今率愚详之取其声势不取训字此应是金等器中声相也今且现闻击钟磬之类其声锽锽然即知锽是此类声之相状译人回润稍拙应云如金器声锽锽出外二作鐄字(音同)即大钟也是诸器中之一数故云如器中鐄准此即顺本经文回润非失但笔授或写录错误以鐄为锽耳三者作簧(音黄)即笙簧之类以有簧之器非一故不局云如笙中簧乃云器中簧也亦如管籥之属皆能发声出于外故准此则译人不善此方声韵文字故字与音俱错耳后正释喻者前三虽异合法皆通皆器喻世界身心声喻灵明观智谓声从器出器不能拘故声闻四远器局本处以喻观智约身心修得身心所不能拘观智廓尔无边身心不离旧处但约所喻相当何争喻所依物悫云如万钧之镛星楼受碍摇杵一击声振寰区自体兼他不能留碍岂以楼拘钟相使响不通形碍管声令音不透观此文势未免怀疑复不能决通媕婀邈之而已意亦同前仍法合最具谓加楼喻世界余准上知二功成。

　　便能内发寂灭轻安妙觉随顺寂灭境界自他身心所不能及众生寿命皆为浮想。

　　解曰寂灭者谓不取幻化幻化即寂不取静相静相即灭亦可反此亦可俱通又但是真心实理非指静幻故楞伽云寂灭者名为一心此非息动之寂生已而灭故云内发也轻安同前静与寂异者静是二乘境亦是禅定寂灭是佛境亦是涅槃故前数云如来寂灭仁王此忍当其位满妙觉等者在观之时用心同佛故云随顺自他等者唯独自明了余人所不见故他不及自己心识之量亦不能造如萤烧须弥必须离情方契故自不及又依体起智为自根尘发识名他不可识识智知故皆不及众生等者寿命本无实体但为浮想任持故华严云一切众生但想所持其犹空云是空之浮气了虚空者即知浮云毕竟非空众生寿命是真之浮想了真寂者知众生毕竟非真三结名。

　　此方便者名为禅那。

　　解曰此云静虑义如前释即虑而静故无散动即当定义即静而虑故非无记即当慧义故四静虑定慧平等问既是定慧平等云何科云绝待灵心答正由不滞此二直造心源故定慧等释相文中绝待之义甚明固无疑矣故涅槃中名为舍相然释相中指修行者忘情用心故显双非绝待后但约义以结故取双是齐融齐融绝待双是双非皆是中道故释相与结名互显三显文初皆标悟者闻前经故谓初静观修文殊中解次幻观修普贤章全普眼前半之解后寂观修普眼后半刚藏全章之解对配前经照然可见。

　　然此三观与涅槃经(三十三十一)三相大同小异彼经云无十相故(色声香味触生住坏男女)名大涅槃若有比丘时时修集定慧舍相(即三相也)则断十相定名三昧若不取色相不能观色常无常相是名三昧若能观色常无常相是名慧相三昧慧等(驾驷迟疾)观一切法是名舍相(二乘定多菩萨慧多世尊等故明见佛性见佛性者名为舍相)奢摩他者名为能灭(云云如上所引)故名定相毗钵舍那名为正见(遍见次第见别相见)是名为慧忧毕叉者名曰平等(不静不观不行)是名为舍若菩萨善知定时(生大憍慢非修慧时)慧时(精勤未益故悔心非修定时也)舍时(定慧不等不宜修舍等则修之)及知非时(各如上注)是名行菩提道言小异者彼则初定次慧后等此则三门皆含定慧言大同者此初名止取静澄神定相增胜(彼云但不取色相此云取静为行皆定境也又彼次后文云修集定者能见五阴生灭之相此云由澄诸念觉识烦动也)次了根尘起幻除幻慧相增胜后绝待双融即全同彼彼云平等名舍相也(等即双融舍即绝待)彼虽初定次慧亦是从增胜说岂实教中有偏定偏慧耶又此三门与天台三观(依璎珞经)义理则同意趣则异同者一泯相即空观也二起幻即假观也二绝待即中观也异者此明行人用心方便彼则推穷诸法性相此多约心成行故不立所观之境彼多约义生解故对所观三谛(真俗及第一义本业经云无谛有谛中道第一义谛亦全同也)又此不立三止者(体真止随缘止息二边分别止)一一门中即含止观故也(论亦先修止次修观后双修亦大同小异)然此彼经及天台教数皆三者(论及本业亦应同此标举)由法性之体本具三大(体用相也)迷起三道(惑业苦)今依三大显三佛性(了因缘因正因)修三止三观观三谛净三聚戒(摄律仪众生善法)灭三道回向三处(实际众生菩提)成就三智(一切智道种智一切种智)具足三德(断恩智)得三菩提(实相方便实智)证三涅槃(性净方便净圆净也)安住三种秘密藏故(般若解脱法身)问若尔即应一人具修三观何故经文单复皆许答约修习门随宜渐入理实圆证方名究竟故次文云此三法门等三引例显圆。

　　善男子此三法门皆是圆觉亲近随顺十方如来因此成佛十方菩萨种种方便一切同异皆依如是三种事业若得圆证即成圆觉。

　　解曰此三门皆依悟净圆觉而起观行观行亦皆趣入圆觉始终不离故云亲近随顺佛及菩萨同证同修随机随事行相各异或多人同修一门(万行中一)或一人具修多行若三五若百千同之与异随类难准然必皆依此三种业三种业中或具依三或一或二同时前后单复绮互具如二十五轮所明此是修行人之事业矣证成觉者趣入虽从一门功成则三皆圆证若偏修一行但名亲近若三事圆通名证圆觉四校量显胜。

　　善男子假使有人修于圣道教化成就百千万亿阿罗汉辟支佛果不如有人闻此圆觉无碍法门一刹那顷随顺修习。

　　解曰初举劣后不如下显胜且如劝得一人二人持于五戒十戒据诸教说福已甚多况令尔许亿人成就辟支罗汉具足六通八解永超三界十缠而乃不如有人暂习圆觉时中极促唯一刹那岂况长时圆修妙观悫云牛迹巨海何可校量闻此等者闻慧随顺者思慧修习者修慧偈赞中三初七句标举。

　　尔时世尊欲重宣此义而说偈言。

　威德汝当知　　无上大觉心　　本际无二相
　随顺诸方便　　其数即无量　　如来总开示
　便有三种类

　　次六句三观。

　寂静奢摩他　　如镜照诸像　　如幻三摩提
　如苗渐增长　　禅那唯寂灭　　如彼器中锽

　　后七句引例。

　三种妙法门　　皆是觉随顺　　十方诸如来
　及诸大菩萨　　因此得成道　　三事圆证故
　名究竟涅槃

　　余校量显胜长有偈无上来三观竟。

　　自下第二明单复修习文四初三之初。

　　于是辩音菩萨在大众中即从座起顶礼佛足右绕三匝长跪叉手而白佛言。

　　解之如上次陈词句中二初庆前。

　　大悲世尊如是法门甚为希有。

　　解之可知二请后有二一问所修。

　　世尊此诸方便一切菩萨于圆觉门有几修习。

　　解曰此诸方便者指前三观圆觉门者指前所依行本有几修习者前说三观虽行相分明未审诸菩萨所修为复一人具三为三人各一为前后为同时为依次为超次二明所为。

　　愿为大众及末世众生方便开示令悟实相。

　　解之可见后三展虔诚。

　　作是语已五体投地如是三请终而复始。

　　二赞许。

　　尔时世尊告辩音菩萨言善哉善哉善男子汝等乃能为诸大众及末世众生问于如来如是修习汝今谛听当为汝说。

　　三伫听。

　　时辩音菩萨奉教欢喜及诸大众默然而听。

　　四正说长行中四一举意标数二观网交罗三结成正因四总示修习今初。

　　善男子一切如来圆觉清净本无修习及修习者一切菩萨及末世众生依于未觉幻力修习尔时便有二十五种清净定轮。

　　解曰于中初举意后标数初中又二先明所依之本后一切菩萨下正明诸轮大意无修之修义同前段后尔时下举数轮者摧辗义能摧惑障令正智转故名为轮二观网交罗于中三初有三轮单修三观次有二十一轮交络三观后有一轮圆修三观悫疏于此二十五观约喻各立一名除初三轮余并不释今全用之兼解其意初中三轮者还是三观亦不异前但为分成二十五数故略明之以显单复之相言单修者标云唯结云单也意显不兼余二三者初澄浑息用观。

　　若诸菩萨唯取极静由静力故永断烦恼究竟成就不起干座使入涅槃此菩萨者名单修奢摩他。

　　解曰此下二十五轮皆有标列结亦应一一标云悟净圆觉以为起行所依为前有故经恐文繁故略不载澄浑息用者澄浑浊令清息作用令静唯取极静者不兼余观次三句者由静心之力觉身心相空瞥念尚无烦恼何据烦恼不起即是觉心故云究竟成就后两句不起法空之座便入寂灭涅槃二庖丁恣刃观。

　　若诸菩萨唯观如幻以佛力故变化世界种种作用备行菩萨清净妙行于陀罗尼不失寂念及诸静慧此菩萨者名单修三摩钵提。

　　解曰庖丁者是晋时屠子十九年以一刀解牛锋刃不损喻菩萨利众生修万行应缘入俗自智无伤前开幻众及内发大悲此以佛力即当大智变化世界者如前变诸幻也种种作用含于逆顺自他之行备行等句则唯顺行于陀罗尼下总明动而常寂寂念静慧即定慧也三呈音出碍观。

　　若诸菩萨唯灭诸幻不取作用独断烦恼烦恼断尽便证实相此菩萨者名单修禅那。

　　解曰取前锽声出外作此观名彼自释云然器质音融随犍应响形拘性寂妙用无方智德深妙证道遗骸性光圆照埃氛永寂唯灭等者幻境无边难可穷究故须直灭(灭者绝念)作用施为又妨禅寂故云不取入佛境界经云诸法犹如幻如幻不可得离诸幻法故敬礼无所观独断烦恼者不假诸行独者正是绝待中道之义断尽便证者所断既尽能断即空便为证矣然每说此观行相皆云断烦恼者寂灭涅槃相故生灭灭已名寂灭故照彻灵心穷惑源故。

　　次交络三观每以一观为头兼于余观交络成七三七故有二十一轮兼前三单及后一圆足二十五然每一观为头七段之中皆有四节初两段二二共合(各兼其一)次两段三行次第(次兼余)次有一段先一后齐(齐兼余二)后有两段先齐后一(齐兼一)今每观为首之中但长科七段又缘每轮辨其先后一一须牒观名今文句太繁每观但各举一字号谓初云静观次云幻观后云寂观寂兴静殊前已具辨文三初七轮静观为首兼于幻寂次七轮幻观为首兼于静寂后七轮寂观为首兼于静幻初中七观一运舟兼济观。

　　若诸菩萨先取至静以静慧心照诸幻者便于是中起菩萨行此菩萨者名先修奢摩佗后修三摩钵提。

　　解曰菩萨修定以出尘即运舟发慧以化物即兼济先取至静者标首以者运也静慧心者舟也照诸幻者下兼修幻观照之欲化化即兼济也若无静慧则自居幻化何能照幻者而度脱之如舟自沈焉能救溺二湛海澄空观。

　　若诸菩萨以静慧故证至静性便断烦恼永出生死此菩萨者名先修奢摩他后修禅那。

　　解曰湛海即波澜不动先静观以反流澄空则水性清明后寂观以显性以静慧故者标首证至静性者蹑静而兼修寂也性即是寂后两句二观功用断烦恼是因亡出生死是果丧三首罗三目观。

　　若诸菩萨以寂静慧复现幻力种种变化度诸众生后断烦恼而入寂灭此菩萨者名先修奢摩他中修三摩钵提后修禅那。

　　解曰三观俱修如摩醯首罗面上三目以寂静慧标静也复现下次幻也后断下寂也四三点齐修观。

　　若诸菩萨以至静力断烦恼已后起菩萨清净妙行度诸众生此菩萨者名先修奢摩他中修禅那后修三摩钵提。

　　解曰三点者梵之伊字悫云意者但一人具修三观即名为齐非谓同时以至静力标也断烦恼已寂也后起下幻也此含二利谓净行度生烦恼既寂爱见已无故所起行无不净妙可度众生五品字单双观。

　　若诸菩萨以至静力心断烦恼复度众生建立世界此菩萨者名先修奢摩他齐修三摩钵提禅那。

　　解曰上单静观如上一口后双明寂幻如下两口故云单双以至静力标也心断下三句齐兼幻寂初句是幻内除烦恼外度众生具悲智也故净名云若自无缚能解他缚斯有是处六独足双头观。

　　若诸菩萨以至静力资发变化后断烦恼此菩萨者名齐修奢摩他三摩钵提后修禅那。

　　解曰白泽图中有山精头如鼓有两面前后俱见此喻静幻双照二利齐运如双头也单寂如独足也此与前异前则上单下双此则上双下单初二句齐标静幻以至静力资助策发变化之力以度众生也后句寂兼前二利备故入中道七果落华敷观。

　　若诸菩萨以至静力用资寂灭后起作用变化境界此菩萨者名齐修奢摩他禅那后修三摩钵提。

　　解曰即以静定之树结寂灭中道之果后敷华者复以幻观入有情界度诸众生同令获得涅槃之果初齐寂(二句)后兼幻(二句)次七轮幻观为首一一标幻为初次兼余二今初先武后文观。

　　若诸菩萨以变化力种种随顺而取至静此菩萨者名先修三摩钵提后修奢摩他。

　　解曰武王代纣后铸戈戟为农器喻此菩萨先变化种种已后入静观初幻(二句)后静(一句)二功成退职观。

　　若诸菩萨以变化力种种境界而取寂灭此菩萨者名先修三摩钵提后修禅那。

　　解曰菩萨发慧利物即是功成习寂内修名为职退初幻(二句)后寂(一句)三幻师解术观。

　　若诸菩萨以变化力而作佛事安住寂静而断烦恼此菩萨者名先修三摩钵提中修奢摩他后修禅那。

　　解曰先起变化术法后归空体寂故云解术初幻(二句)次静(一句)后寂(一句)四神龙隐海观。

　　若诸菩萨以变化力无碍作用断烦恼故安住至静此菩萨者名先修三摩钵提中修禅那后修奢摩他。

　　解曰起幻化生如神龙布云雨归体入静如隐海也初幻(二句)次寂(一句)后静(一句)五龙树通真观。

　　若诸菩萨以变化力方便作用至静寂灭二俱随顺此菩萨者名先修三摩钵提齐修奢摩他禅那。

　　解曰先起假幻后归空寂如龙树初行幻术广化邪途后习真乘自阶圣果初幻(二)后齐兼静寂(二)六商那示相观。

　　若诸菩萨以变化力种种起用资于至静后断烦恼此菩萨者名齐修三摩钵提奢摩他后修禅那。

　　解曰商那和修即优婆鞠多之师也先以神力示相降伏鞠多弟子慢心后乃入定归寂初齐静(三)后兼寂(一)虽化众生不生于化即是资于至静七大通宴默观。

　　若诸菩萨以变化力资于寂灭后住清净无作静虑此菩萨者名齐修三摩钵提禅那后修奢摩他。

　　解曰大通如来先化用利物后归寂静初齐寂(二)彼兼静(二)后七轮寂观为首一一标寂为初次兼余二此初宝明空海观。

　　若诸菩萨以寂灭力而起至静住于清净此菩萨者名先修禅那后修奢摩他。

　　解曰佛顶文也宝明是慧空海是定经云同入如来宝明空海今灵心观即本觉明如宝明也后静观如空海也初寂(一)次兼静(二)二虚空妙用观。

　　若诸菩萨以寂灭力而起作用于一切境寂用随顺此菩萨者名先修禅那后修三摩钵提。

　　解曰灵心之体如虚空起化即妙用初寂(一)后兼幻(三)三舜若呈神观。

　　若诸菩萨以寂灭力种种自性安于静虑而起变化此菩萨者名先修禅那中修奢摩他后修三摩钵提。

　　解曰舜若即虚空神遇日光映之暂现如此先寂次空后幻初寂次静(一)后幻(一)四饮光归定观。

　　若诸菩萨以寂灭力无作自性起于作用清净境界归于静虑此菩萨者名先修禅那中修三摩钵提后修奢摩他。

　　解曰大迦叶也先证体次起神通后乃归定初寂(二)次幻(二)后静(一)五多宝呈通观。

　　若诸菩萨以寂灭力种种清净而住静虑起于变化此菩萨者名先修禅那齐修奢摩他三摩钵提。

　　解曰多宝佛先成道证如体后于塔中发起法华如静幻无碍初寂(二)后齐兼静幻(二)六下方腾化观。

　　若诸菩萨以寂灭力资于至静而起变化此菩萨者名齐修禅那奢摩他后修三摩钵提。

　　解曰即法华菩萨六万恒沙从下方现初齐静(二)后兼幻(一)七帝青含变观。

　　若诸菩萨以寂灭力资于变化而起至静清明境慧此菩萨者名齐修禅那三摩钵提后修奢摩他。

　　解曰帝青之宝含诸物像对则变应应而还空如灵心观成包含德用应缘起幻而复安静初齐幻(一)后兼静(二)后有一轮如意圆摄圆修三观。

　　若诸菩萨以圆觉慧圆合一切于诸性相无离觉性此菩萨者名为圆修三种自性清净随顺。

　　解曰此名如意圆修观谓如意宝珠四方俱照大智顿觉三观齐修圆觉慧者称圆觉而发慧故圆合一切者圆融和合一切事理性相真妄色空等类举体相应是为圆合谓由圆觉合理即非理故全即事又由此觉合事事即非事故全即理余性相等皆同此说中道义谛于是现焉非理非事双遮显中即理即事双照显中遮照同时是为圆觉言于诸性相无离觉性者性即静观相即幻观觉性即中道寂灭观故云圆修三观矣又以圆觉合一切是从体起用性相无异觉性是会用归体体用无碍寂照同时是为圆满无上妙觉三结成正因。

　　善男子是名菩萨二十五轮一切菩萨修行如是。

　　解之可见四总示修习。

　　若诸菩萨及末世众生依此轮者当持梵行寂静思惟求哀忏悔经三七日于二十五轮各安标记至心求哀随手结取依结开示便知顿渐一念疑悔即不成就。

　　解曰(示修习者修此二十五轮之时于事中威仪法式及用心方便三业事理具足修习之意)当持梵行者戒也寂静者定也思惟者慧也具戒定慧心在观门如是修行必定成佛忏悔三七日者多生业累恐障净心忏悔求哀发露先罪日数若少虑不精诚三七日中已彰恳祷忏悔之义下道场加行中当释各安标记者书此二十五轮名字文句安置道场之中礼念虔诚精祈一行随手结取者若自的乐一门随便即习若胜劣难分不能自决即凭圣力以卜应修信手取之不宜拣择依结等者依所捻结开而视之顿渐自知无贪余观一念等者心怀疑阻并失前功纵使再修稍难成就据根验理必在于兹无得等闲轻于事相偈中亦四初一偈举意。

　　尔时世尊欲重宣此义而说偈言。

　辩音汝当知　　一切诸菩萨　　无碍清净慧
　皆依禅定生

　　其标数者长有此无言无碍慧依禅定生者令修观之人先以所依之体为本而起观行长行云圆觉清净无能所修心冥此理即禅定义二一偈观网。

　所谓奢摩他　　三摩提禅那　　三法顿渐修
　有二十五种

　　长广此略三一偈半结因。

　十方诸如来　　三世修行者　　无不因此法
　而得成菩提　　唯除顿觉人　　并法不随顺

　　解曰长略此广于中二初一偈正结所为后二句拣非所为此文长无偈有今为二释一者两句皆作上根释谓唯除上根圆顿悟解之人并及于一切定相之法不随顺者(大品云不信一切法名信般若)则不必具依二十五轮及道场探结等不随顺法者不取相也既不随相即随真觉此乃顿入圆明独自合道不可加之绳索伤乎无疮是前知幻即离不作方便等类故除之矣二者下一句作无信下根释谓都不信者闻之不能随顺依此即上智与下愚不移也前释不随不随倒法此释不随不随正法四一偈半总示。

　一切诸菩萨　　及末世众生　　常当持此轮
　随顺勤修习　　依佛大悲力　　不久证涅槃

　　可知。

　　大方广圆觉经大疏下卷之一

　　章门有四一修止观章二四谛章三断惑章四礼忏等章除释本经外傍通余义三十有三情无情平等随根设教解为行本佛心现于观心义见幻起悲五意无知觉明锽字三解喻依喻体三观义明三之所以凡不同佛辨法性觉性别两种四相根本无明生盲喻判潜伏藏识解抑圣同己验妒辨多闻失释根本六烦恼七慢九慢城三义现过令他净不讥师过四食事师之心金刚四心大小乘三安居六妙门出世涅槃四对两种四句信必具解奉行二义右附录下。

　　音释

　　煞

　　(音铩俗杀字)。

　　掉

　　(杜吊切调去声摇动也)。

　　堆惕

　　(堆音堆谪也惕音剔敬惧也堆惕鬼名如虫能缘人头面)。

　　嘘呬

　　(嘘音虚吹气也呬虚器切音屃喙息也)。

　　尪

　　(音汪羸弱也)。

　　镛

　　(音容大钟也)。

　　媕婀

　　(媕音谙婀音阿媕婀不决也)。

　　大方广圆觉经大疏下卷之二

　　终南山草堂寺沙门宗密述

　　次后有二问答两重除障初净业章除我入觉后普觉章依师离病此皆观行中障故同大科初中虽约计执浅深说有四相差别然统之唯是我故经文除别列四名之外节节但有我字若除此执便是圆觉故云入觉文四初三之初。

　　于是净诸业障菩萨在大众中即从座起顶礼佛足右绕三匝长跪叉手而白佛言。

　　解之同上次陈词句中二一庆前。

　　大悲世尊为我等辈广说如是不思议事一切如来因地行相令诸大众得未曾有睹见调御历恒沙劫勤苦境界一切功用犹如一念我等菩萨深自庆慰。

　　解曰不思议事者前总明观行一向称理而修犹可领解今于一味之中广张诸轮屈曲差别差别不乖一味尤为难见故云不思议一切下远承所答文殊之问睹见下悟因行也夫果德称真约理可照因行治染体解实难今一念备知炳然齐现如琉璃瓶盛多芥子故深庆矣二问后三一正问。

　　世尊若此觉心本性清净因何染污使诸众生迷闷不入。

　　解曰此中问意不说本来起迷意明已知觉性圆明诸法清净何得凡心宛在不合觉源所作所为情犹憎爱自佗全别难自浑融比对果人天地之远觉心本净悟即应同更有何法染污令我用心异佛故云因何迷闷不入二请后。

　　唯愿如来广为我等开悟法性。

　　解曰法性者诸法之性若直谈本体则名觉性若推穷差别之法皆无自体同于一性即名法性今推破四相豁融诸法令同觉性故云开悟法性从前经文但云觉性唯此段云法性意在此矣三结意。

　　令此大众及末世众生作将来眼。

　　可知后三展虔诚。

　　作是语已五体投地如是三请终而复始。

　　二赞许。

　　尔时世尊告净诸业障菩萨言善哉善哉善男子汝等乃能为诸大众及末世众生咨问如来如是方便汝今谛听当为汝说。

　　三伫听。

　　时净诸业障菩萨奉教欢喜及诸大众默然而听。

　　四正说长行中四一总叙过由二别释四相三存我失道四断惑成因初中总叙四相为过患之因由又二一明过患本起。

　　善男子一切众生从无始来妄想执有我人众生及与寿命认四颠倒为实我体。

　　解曰从无始来者未曾悟故故下有生盲之喻妄想等者无中横计我等四者统唯我相(广释如上)但由展转约义故有四名四名复有二相一迷识境二迷智境初者谓取自体为我计我展转趣于余趣为人计我盛衰苦乐种种变异相续为众生计我一报命根不断而住为寿者如金刚两论所说迷智境者即此经说至文当知颠倒者真我本有迷之谓无妄我本空执之为有四皆横计故云认四颠倒故净名云法无有我离我垢故法无有人前后际断故法无众生离众生垢故法无寿命离生死故悫云心自取心自成心病演若爱影背本瞋头从此妄滋莫能蠲拂二明过患滋多文四一展转生妄二违拒觉心三动息俱迷四结成障道今初。

　　由此便生憎爱二境于虚妄体重执虚妄二妄相依生妄业道有妄业故妄见流转厌流转者妄见涅槃。

　　解曰文有十句言展转者初四句由迷起惑次二句由惑造业次二句由业招报后二句反于三道堕于二乘然此十句总当二乘宗中生灭四谛谓初六句集谛次二句苦谛次一句道谛后一句灭谛言生灭者准天台教权实通论总有四重四谛(实审)一生灭(逼迫名苦即有漏色心增长名集即业烦恼寂静为灭谓即涅槃出离名道谓止观等故)二无生(涅槃云解苦无苦名苦谛等故)三无量(涅槃云苦即无量相非谓二乘所知等又云所未说者如林树叶故华严一刹已有四百亿十千也)四无作(阴入皆如无苦可舍烦恼即菩提无集可断生死即涅槃无灭可证边邪皆中正无道可修理尽于斯方名圣谛矣)如次是彼四教所诠法矣(如悬谈说然彼唯约四谛显义分齐者具世出世因果故通权实故)今此文中约其过患故当生灭初集谛中复有其二谓惑与业且初四句出迷起惑谓由执四相为实我体所以于自生爱于他生憎顺我者爱违我者憎如是爱憎皆由执我故曰由此然四大五蕴迷性妄生众缘合成已是虚妄更于其上重执我人故云于虚妄等次二句由惑起业谓由前二妄故生起造作种种妄业业能引至苦乐之果故名为道悫云然空华一揆美恶情分就妄之中又分诸异言二妄相依者则憎爱二境更相显对生妄业道者举心耽染可意业生不可相驰尤增恚恨次苦谛者谓由造业成就则受生死流转生死流转即是所至善恶之果悫云言妄业道者一念贪染地狱门开瞥起瞋心刀锋耸立言妄见流转者爱色临终亲瞻猛火亡魂飞坠起伏乘烟业本自心心还自见后灭道二谛者悫云厌识流转伏念澄神趣寂缠空化城非实二违拒觉心。

　　由此不能入清净觉非觉违拒诸能入者有诸能入非觉入故。

　　解曰此文正是结答前问前问因何迷闷不入今答云由认四相展转生过纵离六道复堕二乘是故不入次云非觉违拒等者由前问云因何使诸众生不入故此答云非觉违拒使之不入但由认我故不入也如梦身未忘必不能合于本身非本身违拒有诸等者释成非觉违拒意云入时若是觉入不入则是觉拒既入者自是能证之智觉体元无出入入与不入何责于觉又解见觉能入觉亦成非故知必在忘情无念方名真入故悫云带能非证示过彰非三动息俱迷文二一正明。

　　是故动念及与息念皆归迷闷。

　　解曰动念即前苦集息念即前灭道二征释二初征。

　　何以故。

　　解曰动念任许背觉息念即合契真何故动息俱称迷闷二释分二一直释。

　　由有无始本起无明为己主宰。

　　解曰由将无始住地根本无明以为我主故动是我动息是我息我相既有动息俱迷然本起无明者最初根本而起又从本源而起经云独头无明为烦恼种亦同此矣不待因境名为独头故前先标我体然后展转生惑业苦等二转释。

　　一切众生生无慧目身心等性皆是无明譬如有人不自断命。

　　解曰前是对征之释此又委细释于前文本起之义于中二先法说意云众生无始来未曾开悟故云生无慧目如人若十岁二十方始眼盲则眼前虽不见青黄等色说之则能了知若胎中无目生来便盲则对色之时种种为说终无所益则先须金錍抉瞙然后为说是非故涅槃经说如生盲人不识乳色他人为说展转譬喻贝(声常)米(软乐)雪(冷净)鹤(动我)竟不能得识其乳色故云身心等性皆是无明若宜契觉心以觉为本则一切皆觉故前根尘普净段中最后结云一切觉故又前得本起因地既所修皆是佛因此用本起无明则一切皆是魔业前如金为千器器器皆金此如土为千器器器皆瓦后喻说本因爱故得身若断身则违爱如人身纵卑陋病苦亦自保命终不能断断余或可自断诚难认我亦尔断一切烦恼恶业容有得者欲令断我其可得乎何以故我终不能还断我故又有我故必不觉我如眼不自见故必情妄想尽与觉一体觉是真我则妄我本无方名为断如梦身纵令至劣至苦梦时终不肯断必须觉来合于本身方嫌梦苦复无可断又此喻亦可喻于后段爱我之言及养育无明之语前段后段血脉连环故此一喻通于前后四结成障道。

　　是故当知有爱我者我与随顺非随顺者便生憎怨为憎爱心养无明故相续求道皆不成就。

　　解曰是故当知者指前意势直从我体起憎爱已来乃至不断命等此都结之以成障道所以次二句对顺生爱以明我次二句对违起憎以明我次二句双指上二唯滋无明故知迷心修道纵令勤苦种种行门但助无明何成佛果后二句正明障道言相续者本从无明而生憎爱憎爱还熏无明种子现行相续不断将此求道毕竟不成宝积经云于身生宝爱不离于我人彼作是修行由斯堕恶趣二别释四相然此我等行相殊常常者但约迷执初果已除此乃直就修证罗汉未晓文中即为四段一约事验我二悟我成人三了迹迹生四潜续如命初谓验其任运分自佗者是其我相文中二一标释粗相二结指细相初中二一征起标示。

　　善男子云何我相谓诸众生心所证者。

　　解曰心谓第七识所证者即第八识见分一切众生任运执为内我故此相难可自见约事证知但验自佗各殊即证自中有我设令修道舍妄证真但觉有心总名我相二约喻以释。

　　善男子譬如有人百骸调适匆忘我身四肢弦缓摄养乖方微加针艾则知有我是故证取方现我体。

　　解曰弦缓者紧急缓慢也即四肢不调手足失度之状也余皆可知以况道者燕居静室或隐深山心绝经营境无违顺习闲成性暂得忘情不觉自佗谓证无我若违顺所逼宛有心生心既未平方知我在故下云若复有人叹谤其法即喜恨等悫云调适即称理虚凝匆忘则比融真宰弦缓况违真负疾乖方明理性违常针艾乃观照除遣方现表能心卓尔二结指细相。

　　善男子其心乃至证于如来毕竟了知清净涅槃皆是我相。

　　解曰证于已上是能如来已下是所所中又如来是能涅槃是所谓非但了知二乘涅槃为我相设使了知如来涅槃亦是我相然涅槃但是觉体非别有可证今既证得涅槃不忘能所即是我相二悟我成人悟前非者是此相矣文二一粗相。

　　善男子云何人相谓诸众生心悟证者善男子悟有我者不复认我所悟非我悟亦如是悟已超过一切证者悉为人相。

　　解曰言心悟证是觉前非者字正明人相不复认者不作证心悟亦如是同前非也二细相。

　　善男子其心乃至圆悟涅槃俱是我者心存少悟备殚证理皆名人相。

　　解曰不取能所故受圆悟无非不尽故曰备殚(殚尽)此智不袪为存悟矣非诸差别故云少也亦如唯识加行偈云现前立少物但彼空此智为异耳三了迹迹生谓了前二相俱是心迹总不执之故免我人然此了心又亦是迹故云了迹迹生文三一征起标示。

　　善男子云何众生相谓诸众生心自证悟所不及者。

　　解曰觉前能悟悟是所觉悟既成所觉又名能展转无穷皆成能所能所及处皆是相待了此无定故离前非计所不及谓免诸过不觉此计又是众生众生者不定执一之谓也二举喻征释。

　　善男子譬如有人作如是言我是众生则知彼人说众生者非我非彼云何非我我是众生则非是我云何非彼我是众生非彼我故。

　　解曰借世人语词以为义势显众生相言非我者以自是众生故非彼者以云我是众生不云彼是众生故此显于自于彼不计我人故非彼我后云非彼我者非彼人之我也三指前对辨。

　　善男子但诸众生了证了悟皆为我人而我人相所不及者存有所了名众生相。

　　解曰初指前二相后而我下对之以辨众生之相了证者空则我不及了悟者空则人不及不执主宰故离我人心又不忘是众生相四潜续如命谓都无所执但拟修行由不起心免前三过即此无执之业智相续未忘非是故意生心故言潜续文二一征起标示。

　　善男子云何寿命相谓诸众生心照清净觉所了者一切业智所不自见犹如命根。

　　解曰即心之照故云清净即自觉也觉前了迹故云所了即觉佗也证悟等尽彻于真源更无别能故直言心照拟将此智修习一切无漏之业故名一切业智又业是业用一切作用之智名为业智但觉潜续之心故名不自不自同于幻化一念不生即是论中世间自然业智及不思议业相今以虽能除妄而不自除故名所不自见不自见故犹如命根如命根者兼取相续不断之义二展转细释文三一以义正释。

　　善男子若心照见一切觉者皆为尘垢觉所觉者不离尘故。

　　解曰心照见是此门之相一切觉总指前三相由将此心见他诸觉故皆尘垢心未忘故结云觉所觉者不离尘故二以喻返释。

　　如汤销冰无别有冰知冰销者。

　　解曰汤销冰尽同成一水更无能知尽者反明此业智既照前三相皆尽则是我病未尽如冰若言我尽即此言尽之冰便是不尽若本末配合则水喻真心冰喻四相汤喻智慧煎水名汤悟心名智故谓水冻成冰还煎水以销之冰汤俱尽湿性独存以喻真心迷心成我还悟心以销之我智俱尽照体独立三以法正合。

　　存我觉我亦复如是。

　　解曰若依喻反合应云无别有我知我尽者今翻喻势顺前正释故云正合三存我失道文二一总标失道。

　　善男子末世众生不了四相虽经多劫勤苦修道但名有为终不能成一切圣果是故名为正法末世。

　　解曰但名有为者由前四相皆有所证既将此心修行则行行皆带能所故不成圣正同华严多劫六度不名菩萨正法末世者正宗佛法之末世夫正法之时修则皆证末世之时人多取相今既取证之相则正法亦同末世若遇此教了达病源则虽末世还同正法后展转广释文四一认我为真二说病为法三将凡滥圣四趣果迷因初中二一征释其过二结成障觉初中六一久修如何不证征二认我取证非真释三取证云何妨道征四爱寂憎喧非脱释五云何定知非脱征六赞喜谤瞋验我释今初。

　　何以故。

　　解曰劫数既多行又勤苦以何义故不证圣果释中二一法。

　　认一切我为涅槃故有证有悟名成就故。

　　解曰良由认我以为涅槃故虽多劫勤修终无所益如认梦身以为自己勤为家业种种疲劳终无一事益于资产二喻。

　　譬如有人认贼为子其家财宝终不成就。

　　解曰贼若在外犹可堤防养之为儿如何捡慎又知贼是贼贼无能为养之为儿宁无损败以喻六根取境犹可制御藏识妄我难以辨明故如来藏中功德之宝念念衰耗由此贫穷难集福慧三取证云何妨道征。

　　何以故。

　　解曰前征何以多劫不证释云由认我取证故此又征云纵使认我取证何以便妨于道四爱寂憎喧非脱释。

　　有爱我者亦爱涅槃伏我爱根为涅槃相有憎我者亦憎生死不知爱者真生死故别憎生死名不解脱。

　　解曰夫生死轮回本由憎爱欲求解脱须尽二源今爱涅槃还是本爱今憎生死亦是本憎弃苦欣乐虽殊憎爱元是本习带之修道佛果岂成伏我爱根为涅槃相者由伏之故不起不起之相似涅槃相以似为真故云尔也不知爱等者本爱涅槃拟除生死爱心既在即生死根爱根憎苗岂名解脱故曰不知爱等五云何定知非脱征。

　　云何当知法不解脱。

　　解曰法者涅槃由前释云爱涅槃者名不解脱故此征云若爱生死许是系缚今悟涅槃是寂灭法以何相知还同本爱而不解脱六赞喜谤瞋验我释谓实证者必无我无我故即无瞋喜今为法瞋喜即知证法非真也我未尽故文中二一标我未尽。

　　善男子彼末世众生习菩提者以己微证为自清净犹未能尽我相根本。

　　解曰微证者外知根尘假合内觉性体寂然犹未下正标未尽二以境验知。

　　若复有人赞叹彼法即生欢喜便欲济度若复诽谤彼所得者便生瞋恨则知我相坚固执持潜伏藏识游戏诸根曾不间断。

　　解曰赞毁等者然世境违顺粗重易明唯就法门最难觉察但言为法瞋彼度此不知此心元是我相则知下因对外境验得内心我执犹坚潜藏相续虽慧军数举(上云多劫勤修又闻前三观也)魔众频摧(上云憎生死伏我爱及微证也)且阿赖耶城难攻主宰(偈云觉城义当翻此城也)末那常侍防护牢强意识谋臣经营内外傍监五识之将以镇六贼之门由是贼王(我相)频通游戏时时偷号(贪号慈悲瞋号降魔)惑我法王(化主)往往侵疆(无漏慧也)扰我观境(学人)虽外怯般若昼伏(观照时也)夜行(妄起时也)而内挟无明昼夜不断(种子)二结成障觉。

　　善男子彼修道者不除我相是故不能入清净觉。

　　可知二说病为法文二一正释其非二结成障觉初中二一覆推。

　　善男子若知我空无毁我者有我说法我未断故众生寿命亦复如是。

　　解曰覆推者蹑前为法瞋喜之次推穷以成说病为法之过恐闻瞋喜是我便拟忍受不瞋用为无我故推征云若见彼是毁人我被彼毁而不瞋者此亦是我故云若知我空无毁我者既见有毁我者则未得我空亦应云若知我空无我说法故次云有我说法我未断故然毁者是彼说者是我经文于毁者言无返明过也于说法言有顺明过也余三相亦尔经略人字为成句故翻覆推过者下拟决断为病故二决断。

　　善男子末世众生说病为法是故名为可怜愍者虽勤精进增益诸病。

　　解曰说病为法者指前所推之过即是四相四相若存总名为病众生不了但谓为法是故名为可怜愍者增益诸病者带病修行故增诸病反此而言则称实修行唯益实德如药草等种有甘苦水土所滋各唯增益苦喻我相为本甘喻净觉为本水土则喻万行二结成障觉。

　　是故不能入清净觉。

　　可知三将凡滥圣文二一正明相滥二结成障圣初中二一抑圣同己。

　　善男子末世众生不了四相以如来解及所行处为自修行终不成就。

　　解曰佛说了义称理法门皆言心境本空惑业本净凡圣不异因果圆明就佛见之理实如此且众生迷倒已久种习根深纵令信解法门现用元来随念但以分别心识解佗无碍言教谓言佛意亦祇如然心既是念故不觉念不知冥通证入异于信解之心认佛平等之谈不能断惑求证故经印言终不成就华严亦云如贫数佗宝等二骋已齐圣前则抑高就下此乃骋下齐高文二一认其圣智。

　　或有众生未得谓得未证谓证。

　　解曰得者是理乃至圣人所具功德证即是智则圣人冥证之智身今谓证者增上慢人若自知不证而言证者则根本戒中大妄语戒非此文意二验出凡情。

　　见胜进者心生嫉妒。

　　解曰然诸圣人形类不定得与不得内证在心何以辨佗未得未证故观征所见以验真虚夫圣人用心佗己无二见佗胜进或法教流行念念欢喜必能随顺自验内心如此或即证悟不虚若自觉己衰佗盛则嫉己盛他衰则喜纵令深解妙境但是心之所缘勿错认之谓得谓证二结成障觉。

　　由彼众生未断我爱是故不能入清净觉。

　　解曰未断我爱者双指前两类之人前段解凡圣平等境界而未许以佛解同己乃云终不成就者以佛无我爱凡有我爱故后段见胜进嫉妒亦由我爱故毕竟不能入清净觉四趣果迷因。

　　善男子末世众生希望成道无令求悟唯益多闻增长我见。

　　解曰希望成道者趣果也次两句迷因也故经说声闻唯观于果不观于因如狗逐块不逐于人夫欲修学先须悟心心既洞明然求广解末世之人多迷此意唯宗名数不务了心心既不通解唯增我故云增长我见华严亦说不了自心增长诸恶又智论云多闻无智慧是不知实相譬如大暗中有灯而无目等四断惑(但当下)成因(佛说下)由前数段经文说修行中有多过患皆结云不入净觉故此劝诫令离过用心方成正因文中二一顺释。

　　但当精勤降伏烦恼起大勇猛未得令得未断令断贪瞋爱慢谄曲嫉妒对境不生彼我恩爱一切寂灭佛说是人渐次成就求善知识不堕邪见。

　　解曰先断惑中言但当者正标劝诫之词精勤及起大勇猛者通于修断未得令得者真实境中一切功德妙用未断者颠倒境中一切障碍之法即贪等也然断惑之文前后频有今通收就此略启二门一所断惑障二断之行相三断之位次初所断者有通有别通谓此经唯识起信各说二种五性文初已会释讫别者有其本末本有二种一是论中根本不觉由此方成阿黎耶故即文殊章中无明是也二者弥勒章初广明爱是轮回根本各已释讫(一是所知障本二是烦恼障本)末者起信宝性二论各说九种皆如前释唯识本颂总说六种论第九约障十地复说十种十种已如前说六种者颂曰烦恼谓贪瞋痴慢疑恶见长行释云性是根本烦恼摄故得烦恼名(虽对随惑称本望上迷真为末)八识章已略辨今更具释以销经文文云贪瞋爱慢者彼论爱非其数以无别性贪所摄故此唯三法是彼论也贪者于有有具染着为性能障无贪生苦为业谓由爱力取蕴生故瞋者于苦苦具憎恚为性能障无瞋不安恶行所依为业谓瞋必令身心热恼起诸恶业不善性故慢者恃己于佗高举为性能障不慢生苦为业谓若有慢于胜德法及有德者心不谦下由此生死轮转无穷受诸苦故此慢差别有七九种谓依三品我德处生七谓慢(于劣计己胜于等计己等)过慢(等计胜胜计等)慢过慢(于胜计胜)我慢(自恃高举)增上慢(得少谓多)卑慢(多胜计己少劣)邪慢(无得谓得)九者谓我胜(过)我等(慢)我劣(卑)有胜(𢍉)有等(慢)有劣(过)无胜(慢)无等(过)无劣(卑)然七宽九狭九唯七中三故(慢𢍉［慢］各三为九合如注配也)谄曲嫉妒即小随烦恼各别起故名小但是贪等分位差别等流性故名随谄者为罔冒佗故矫设异仪险曲为性能障不谄教诲为业贪痴一分为体嫉者徇自名利不耐佗荣妒忌为性能障不嫉忧戚为业瞋一分为体然根本六中今阙痴疑及恶见者痴在偈故三翻征释已决疑故偈云我身即是身见身见断则余见自除故(余谓边邪二取此等皆依身见起故)又重言彼我爱者爱与我相长相应故(此章正为除我)别明于己及佗相怜爱故(故云恩爱)生死根本最难拔故念尽即自佗寂故又诸经教烦恼名数增减取舍随何意趣不可一准且依此开十数见修所断三界总有一百二十八也二断之行相者五教不同初小乘者刚藏章中已释二始教者圣道断惑不从三世但智起时即无其惑犹明与闇定不俱生如秤两头低昂时等故智与障理必不俱三终教者自有二义一约相翻二约相续相翻者意不异前但前义不尽谓无间道正断惑时为智先起惑后灭耶为惑先灭智后起耶为同时耶此中惑智若先后者各有两失不成断义谓若智先起智有自成无漏过不能灭惑过惑有自灭过不障圣道过若惑先灭亦有此四四名亦同但相望时义别总成八过也前说明闇乃是同时正当中百二论灯不破闇之义谓明于闇到与不到俱不能破以此二相互相无故同时则相乖异时不相预故以法合之不成断惑涅槃亦以此喻喻毗婆舍那不断烦恼又秤衡是一低昂同时智惑不然岂离前过若此宗断惑必须了惑非无性相无碍谓若定有则堕于常常不可断若定无者复无可断今以真理随缘故智即无起而起惑则无断而断随缘自性故智起而无起惑断而无断言相续者不约惑智相对但就能断之智自有三时三时有二一约初心究竟通分三时二约无间道中刹那三时今依十地经论并通此二论云此智尽漏为初智断为中为后答云非初智断亦非中后偈云(论指经偈)非初中后故若三时无断云何断耶论云如灯焰非唯初中后前中后取故此举喻释成(大品经亦云譬如燃灯非初焰燋炷亦不离初焰后焰亦尔而炷实燋也)谓实教断惑心性相双明经文正显证智唯据甚深缘性不可说义论主兼明断惑故性相双辨非初非中后辨因缘无性是断之不断前中后取即不坏缘相是不断之断谓若一念能断何假三心既并取方成明知无性无性故无初中后方成后故初中后断此则从缘故无性无性故从缘也四顿教者此有三门一唯断本本断则末除(本末如上)故上文云永断无明又云先断无始轮回根本二悟其空方名为断如梦桎梏寤即解脱故文云此无明者非实有体乃至知是空华则无轮转等论云觉于念异念无异相等三见其性非断非不断谓此惑性是真觉故(论云依觉故迷若离觉性则无不觉等经云一切障碍即究竟觉又云一切觉故故文殊教众生发我见心以我见即菩提故)不应断觉故云非断(文云知幻即离不作方便等又云于诸妄心亦不息灭净名云不断烦恼等故)是真觉故不应认惑故非不断(文云诸幻尽灭觉心不动又云幻灭灭故非幻不灭又云由澄诸念客尘永灭此意如寤时非除却梦中物故云非断又非留此物故非不断)非断非不断是真断惑五圆教者即华严宗一切烦恼不可说其体性以所障法必穷三际彻十方一即一切主伴无尽具四法界唯非真如(皆如前释)故能障之惑一障一切障(故普贤行品起一念嗔具百万障门也)能断之智一断一切断(故随好品阿鼻狱人顿证十地)证于法界一证一切证(已如前证位中说也)成就佛果一成一切成(出现品如来成正觉时普见一切众生成正觉般涅槃也)三断之位次者小乘如前次始教者二障各有分别俱生现行种子二分别种见道初断彼二现行地前已伏烦恼俱生种者初地已去自在能断留故不断(对法论云菩萨十地唯修所知障对治道不修烦恼障对治道)以润生摄化故不堕二乘故为断所知障故为得大菩提故(故摄论云留惑待惑尽证佛一切智)谓以智御用不起过患而成胜行犹如禁蛇(如摄论说)直至金刚喻定现在前时一时顿断其现行者地前渐伏初地已上顿伏八地已上不行所知俱生者种则地地渐断金刚永尽现则地前乃至十地方永伏尽八地已上六识俱者不行第七俱者犹起前五虽未转依无漏伏故障不现起终教者二障不分俱生分别但有正使及习气谓地前伏现行初地断使种地上除习气佛地究竟净然于三贤中已不堕二乘地故于烦恼自在能断为除智障留故不断(梁摄论云十解已去得出世净心又云得出世名圣人不堕二乘地仁王云地前得人空而不取证起信亦说少分见于法身能现八相等故)以此菩萨唯怖智障故修唯识真如等观伏断于彼初地已上断此一分粗故于烦恼障不复更留故二障不分见修至初地时正使俱尽(弥勒问经云菩萨见修道中一切烦恼能障利益众生行故即见道中一切俱断故)其末那烦恼亦初地断粗后除习气(摄论云转染污末那得平等性智初现观时先已证得修道位中转伏清净此明除习气也正使先断故但云转净不言断也宝性论亦说地上依彼二种习气障)又始教中为引二乘故以上就下说烦恼障同二乘教佛地方尽又以下同上许二乘全断烦恼分断所知今就终教实论愚法声闻无广大心尚不能究竟拔烦恼障但能折伏何况能断彼所知障如弥勒问经释论及楞伽说顿教者若约悟理合觉誓志背尘则不作渐次(文云居一切时不起妄念又云心不生虚妄故信位便云劳虑永断得法界净)然惑虽虚妄横执即生不能顿除任运渐尽如风顿止波浪渐停(文云于灭未灭妄功用中便显差别)即当论中四重觉妄已如地位中引释华严圆教者五十二位中位位圆断故位位成佛具有其文略如前明广如彼说断惑义竟次释余文对境不生及一切寂灭者观行成就烦恼已伏也然约此宗亦名为断初发心住同初地故佛说下四句佛印成因于中云渐次者由前说除我用心当时虽悟仍虑长时难离我习故佛诫云但得顿悟我空勤断烦恼我见习气渐尽无上佛果自然渐成求善知识等者商人入海须假导师学者修行必资善友二反释。

　　若于所求别生憎爱则不能入清净觉海。

　　解曰言别生憎爱不入觉者反明不生憎爱则入觉也故云反释不生憎爱则是断惑入觉即是成因故就此门曲分此段悫云嗟时行者畜病为功枉叙虚劳必招沉坠明明佛诫请审鉴心无使一代空行虚游义海偈赞中四如次颂前初中一偈总叙过由。

　　尔时世尊欲重宣此义而说偈言。

　净业汝当知　　一切诸众生　　皆由执我爱
　无始妄流转

　　二中二句别释四相。

　未除四种相　　不得成菩提

　　三中一偈存我失道。

　爱憎生于心　　谄曲存诸念　　是故多迷闷
　不能入觉城

　　解曰城喻觉者城有三义一防外歒二养人众三开门引摄今以不入觉城故爱憎诸念侵逼若了心性空则众惑不入见恒沙功德即万行圆增道无不通则自佗引摄便能契果绝百非以成解脱养众德以全法身开般若而无不通矣上三段皆长广偈略四中二偈半断惑成因。

　若能归悟刹　　先去贪瞋痴　　法爱不存心
　渐次可成就　　我身本不有　　憎爱何由生
　此人求善友　　终不堕邪见　　所求别生心
　究竟非成就

　　解曰悟刹者刹是世界如入唐国率土属唐蕃境亦尔故知若到悟境即法法属悟迷境亦然法爱者憎生死爱涅槃也我身本不有者我身即憎爱之本欲除憎爱莫执妄身所依既空能依何有又爱彼润身憎彼违我我身不有憎爱无生悟刹我身皆长无偈有。

　　大方广圆觉经大疏下卷之二

　　大方广圆觉经大疏下卷之三

　　终南山草堂寺沙门宗密述

　　自下依师离病者谓此广劝依善知识除去四病及诸细惑(问目虽有五句义摄不出此二)经文四初三之初。

　　于是普觉菩萨在大众中即从座起顶礼佛足右绕三匝长跪叉手而白佛言。

　　解之可知正陈中二一庆前。

　　大悲世尊快说禅病令诸大众得未曾有心意荡然获大安隐。

　　解曰禅病者四相二请后。

　　世尊末世众生去佛渐远贤圣隐伏邪法增炽使诸众生求何等人依何等法行何等行除去何病云何发心令彼群盲不堕邪见。

　　解曰前皆有我相未可施功今既障除方堪修习修习用意复有是非故须依师免溺四病于中三节初明请问之意如人有子病者偏忧菩萨大悲先哀末世贤圣隐没正法将沉欲益当来悬与此问次正请问求何等人者由前云求善识不堕邪见故此请问何等之人是善知识答中具指余之四问文显可知后明所为群盲者无慧目也后三展虔诚。

　　作是语已五体投地如是三请终而复始。

　　二赞许。

　　尔时世尊告普觉菩萨言善哉善哉善男子汝等乃能咨问如来如是修行能施末世一切众生无畏道眼令彼众生得成圣道汝今谛听当为汝说。

　　三伫听。

　　时普觉菩萨奉教欢喜及诸大众默然而听。

　　四正说长行中五一指示明师令事二分别四病今除三辨事师之心四明除病之行五显发心深广亦当次答五问然复有少相滥(至文当指)故且宜直显经意初中三一令识二令事三显益今初。

　　善男子末世众生将发大心求善知识欲修行者当求一切正知见人心不住相不着声闻缘觉境界虽现尘劳心恒清净示有诸过赞叹梵行不令众生入不律仪求如是人即得成就阿耨多罗三藐三菩提。

　　解曰将(将欲)发大心(拣余乘也)者正因(针锋)善知识者正缘(芥子)因缘备具佛道方行(如论中说)善能知真识妄知病识药名善知识初心便令求者文殊告善财云亲近供养诸善知识是具一切智最初因缘故光赞亦云欲学六波罗蜜者当与真善知识相随常当承事正知见人者标指也善达觉性不因修生决择无碍名正知见法句经云善男子一切众生欲得阿耨菩提者当亲近善知识请问法要必闻如斯甚深要句又云善知识者善解深法空无相无作无生无灭了达诸法从本已来究竟平等无业无报无因无果性相如如住于实际于毕竟空中炽然建立是名善知识华手经云有四法者当知为善知识谓善知教化修道各及过患次下释释有二节初明顺行言心不住相者离凡夫烦恼境界若有少法当情皆名住相乃至菩提涅槃尚不取着何况世间梦幻境界故不应住色声香味触法生心应无所住而生其心得无住心即契圆觉不着等者离二乘境界称赞大乘经云宁在地狱经百千劫终不发二乘之心亦可正知见者拣外道不住相拣凡夫不着等拣二乘后明逆行即净名云行于非道通达佛道之意尘者六尘劳谓劳倦由尘成劳故名尘劳又染心勤苦亦是尘劳心清净者现染之中心自净也如净名云示有女子常修梵行等华严云菩萨在家与妻子俱未曾舍离菩提之心次四句则现过之中令佗净也欲度有过众生先以同事相摄心既相亲方能受教如净名云入于淫舍示欲之过等亦同华严善财善友婆须爱水而不溺无厌恚火而不烧胜热痴邪而不惑矣赞梵行等者纵使自身有病服食非仪或为利益或有别缘暂乖真教只得贬己承非不得饰非说理以误凡下此乃不同邪人自造诸过复说非梵行事为其真实令无量人堕大险趣但为同事摄故虽现诸过常须赞叹真实梵行故论云坏见之人虽不坏行不堪与众生为其道眼虽坏行而不破见者是则人天真胜福田求如是人下结成大益二令事者文二一举身命之难二例身外之易初中二一正举。

　　末世众生见如是人应当供养不惜身命。

　　解曰谓舍泡幻之躯以贸金刚之质如将瓦器以换金瓶即雪山舍身香城敲骨之类儒典尚令竭力事父致身事君何况为法故大乘四法经云诸苾刍尽寿乃至逢遇丧命因缘必定不得舍善知识二遮疑。

　　彼善知识四威仪中常现清净乃至示现种种过患心无憍慢。

　　解曰于中先明疑境常现清净指前顺行示现等者指前逆行心无憍慢正明不疑法句经亦云若善知识诸有所作不应起于毛发疑心所以者何若有疑心不得正受甚深法句夫菩萨化现权道难测但依法门莫疑其迹不以顺行即效虔诚或睹逆行便生憍慢故智论云于诸师尊如世尊想若有能开释深义解散疑结于我有益则尽心敬之不念余恶如弊囊盛宝不得以囊恶故不取其宝又如夜行险道弊人执炬不得以人恶故不取其照菩萨亦复如是于师得智慧光明不计其恶复次弟子应作是念师行般若波罗蜜无量方便力不知以何因缘故有此恶事如萨陀波仑闻空中十方佛教汝于法师莫念其短常生敬心然为从之难为师不易勿因此诫误敬粗人欲验真虚如前拣择已谙其道如此遵承又此药治徒师勿错服服之增病无药可治以缚解缚无有是处二例身外之易。

　　况复抟财妻子眷属。

　　解曰抟谓抟食财谓钱帛详经意势是说财食食有四种此当段食食总段别以段拣余古译经论讹云抟食今此三藏承古讹音遂作抟字又不分总别谓抟即食仍略食字故云抟财也妻子者最亲眷属者仆从对前身命之难故云况复问净名等复云依法不依人如何和会答不依人者不效其迹(迹者取舍对机逆顺无准)不观种性非不求师三显益。

　　若善男子于彼善友不起恶念即能究竟成就正觉心华发明照十方刹。

　　解曰不起恶念者由前无慢故也憍慢若起恶念便生障覆自心法何得入即能下二句既无恶念之覆即得正觉成就心华下二句觉心既明即慧光开发触向无染故曰心华称体无边照十方刹二分别四病令除者此当答第二依何等法之问标以妙法释依圆觉是所依法故此法离于四病方可依故除病之问下自有答然文似滥故但含而科之直销经也文三一总标征起。

　　善男子彼善知识所证妙法应离四病云何四病。

　　解曰心病无边要唯此四随有其一即不堪为师二别释行相然此四病文皆四节一标名二辨相三指体以破四结名皆名病者但缘不以教为绳墨不以师为指南但自举心作如是意故经文皆云若复有人作如是言言是意言矣文四一生心造作。

　　一者作病若复有人作如是言我于本心作种种行欲求圆觉彼圆觉性非作得故说名为病。

　　解曰辨相中作如是言者思惟揣度计校筹量兴心运为拟作行相造塔造寺供佛供僧持咒持经僧讲俗讲端然宴坐种种施为止息深山游历世界勤忧衣食谓是道缘故受饥寒将为功德观空观有爱身厌身于多行门随执其一托此一行欲契觉心既是造作生情岂合无为寂照此病从前幻观中来彼云一切菩萨从此起行至诸轮中皆云度生起行起用失彼文意成此作病破中云非作得故者圆觉性非造作造作如何契之若了觉性本圆不用兴心求益不兴心处即合觉心合觉心时自无诸妄无诸妄已则所作相应积土聚沙皆成佛道即于上来诸行遇缘力及便为随病随治不顺妄念但得妄尽性自开明歇即菩提不从外得肇公云玄道在乎妙悟妙悟在乎即真二任意浮沉。

　　二者任病若复有人作如是言我等今者不断生死不求涅槃涅槃生死无起灭念任彼一切随诸法性欲求圆觉彼圆觉性非任有故说名为病。

　　解曰此作意云生死是空更何所断涅槃本寂何假修求不厌不忻无起灭念任彼一切随诸法性者火热水湿之类各各差别之性今时现有一类人云妄从佗妄真任佗真各称其心何必改作作亦任作好闲任闲逢饼即餐遇衣即着好事恶事一切不知任运而行信缘而活睡来即卧兴来即行东西南北何定法住此病因前诸轮标云圆觉清净本无修习依于未觉幻力修习失彼文意自谓已觉何必作幻故成任病破中前则驱驰觅佛此乃放纵身心设令善恶不拘即名无记之性七贤岂是大道四皓宁为圣人尚昧欲天焉冥觉体行人至此溺水沉舟宜自警怀勿沾斯病故前文云若诸众生本不修行于生死中常居幻化令妄想心云何解脱三止息妄情。

　　三者止病若复有人作如是言我今自心永息诸念得一切性寂然平等欲求圆觉彼圆觉性非止合故说名为病。

　　解曰此者生心恐非随情虑失一向止息岂合任之但止妄即真何须别照得一切性者息念故离相离相故得性是诸法无性之性非即觉性寂然平等者由我心生妄相故招苦乐差殊今但止息妄心妄尽自然平等此从静观中来迷彼取静为行及澄诸念之言因成此病破中觉本无念见念既乖性本灵明迷照亦失念无而有既止息令无照有而隐何不观察令显又真本无念念既乖真性本无止止亦违念故言非止合故故前云于诸妄心亦不息灭悫云心形起灭理况空华圆觉本如智冥真寂纵依渐止功亦何亡但证心源不言浮用四灭除心境。

　　四者灭病若复有人作如是言我今永断一切烦恼身心毕竟空无所有何况根尘虚妄境界一切永寂欲求圆觉彼圆觉性非寂相故说名为病。

　　解曰与前异者前则但息心念令寂此则计于身心根尘本来空寂又前不妨见有根尘但不随念爱染故云止息此即观破至于空无故名除灭永断烦恼等者烦恼之本即是身心若执身心烦恼何断故标断烦恼释以身空何况等者既断尽烦恼空却身心身心尚空根尘何有一切永寂者身等本空故名永寂诸相既泯寂相现前拟将此心求证圆觉此从寂观中来彼诸轮中皆云寂灭及断烦恼迷彼文意故成此病破中夫觉体灵明不唯寂灭今灭惑住寂岂得相应况圆觉者非动非静双融动静恒沙妙用无碍难思住寂之心何能契合言即似近理即全疏与体相违故言为病三结明真伪。

　　离四病者则知清净作是观者名为正观若佗观者名为邪观。

　　解曰然上四种行门皆是诸经观赞况前三观具有斯文今以此为病者有其二意一者四病文中皆无观慧二者但以率心偏住一行不穷善友圆意不究佛教圆文才悟一门之义便不能久事明师才见一经妙文便不能广穷圣意但贪单省执一为圆是以经文总呵为病若能四皆通达不滞一门即此四中并皆入道虽然作种种行元来任运清闲虽顿觉身心本空习起还须息灭又须常冥觉体不得取四为心则自然休时非休作时非作故净名云但除其病而不除法文中则知清净者将前四行自验其心随落一门即知是病故言离者则知清净作是观者虽不取四病而慧解昭然不得惧落四中即便因循而已若佗观者复有闻斯四过离四又更生情便信胸襟别为见解又作是观者离四也他观者取四也问为说拣师之时求于离病之者为说学人自离四病若说师病何以问中别标其目又结云作是观者等若说学人病者云何标云彼善知识所证妙法应离四病答二皆不异既闻经识病须求离病之师既事此师即修离病之行然别释之中若师若徒病无别相虽含二意而无二途解释结文之中即须料简若结行人即依前释若结拣师师无四病即须归依若纵志别求名为邪观故菩萨戒云其法师者或小姓年少卑门贫穷而实有德是故不得观法师种姓意云但观病中离与不离莫观种姓贵之与贱三辨事师之心。

　　善男子末世众生欲修行者应当尽命供养善友事善知识后善知识欲来亲近应断憍慢若复远离应断瞋恨现逆顺境犹如虚空了知身心毕竟平等与诸众生同体无异如是修行方入圆觉。

　　解曰此当答第三行何等行之问故标云欲修行者结云如是修行然且唯说事师更无别行故但辨此以当修行谓菩萨行门本无定迹随当时事随差别机但令善事明师明师必自临事指示亦同善财于文殊处发菩提心已问菩萨行文殊亦不具说但令亲近善友遂指德云比丘展转令往矣应当供事者涅槃经说是具足因缘故故法句经以二十一喻喻善知识谓父母眼目脚足梯凳饮食宝衣桥梁财宝日月身命等后结云善知识者有如是无量功德是故教汝亲近大众闻已举声号哭自念旷劫为善知识守护今日值于如来乃至未曾报恩无心亲近说是语已重复举声号泣等欲来亲近者夫善友度人种种方便师徒心契法意方传所以俯就物机相亲相近愚者无识憍慢便生慢既翳心即不入道故云应断远离者或欲除慢或遇异缘相去相离便生瞋恨云疏我亲彼说爱说憎既一念瞋百万障起非论失道亦堕三途故此令断论语云唯女子与小人为难养也近之则不逊远之则怨怨则此瞋恨也不逊则此憍慢也逆顺者远离名逆亲近名顺又违情曰逆随情曰顺故胜鬘云应摄受者而摄受之应折伏者而折伏之则佛法久住如虚空者心无改易了知等者结示同体悲智所以然者若不了善友及诸众生与己同体者虽知菩提可进而不能屈节事师虽知萨埵可悲而不能忘躯弘道故此示也如是下结因成果四明除病之行此答第四除去何病之问然前文是离病故亦不定局之文二初明所治。

　　善男子末世众生不得成道由有无始自他憎爱一切种子故未解脱。

　　解曰自他憎爱前已频明今复说者是种子故是入道微细病故由此种子难契圆明故随所闻法门即生心作意舍此取彼憎妄爱真能所难忘良由此矣故后能治云即除诸病现行粗而易觉种子细而难明故偏指也后明能治文二一等心观人。

　　若复有人观彼怨家如己父母心无有二即除诸病。

　　解曰七品行慈之中此当上怨同上亲也观之既同应与上乐二等心观法。

　　于诸法中自他憎爱亦复如是。

　　解曰前既云怨家父母无二例此观法应云涅槃生死不殊不殊故则无自他憎爱故知诸病只由爱真憎妄见自见他故不肯久事师宗但自生情起行今既断斯种子即知诸病自除所以观人中云即除诸病此云亦复如是又此文于诸法中明自他憎爱尤显异于前段前段不言法故五显发心深广正答第五云何发心之问文三一总标发心二别明心相三通结离邪今初。

　　善男子末世众生欲求圆觉应当发心作如是言。

　　解曰诸佛因地皆发此心依此愿修方成正觉若无心愿策引所修行亦不成如车阙一轮鸟唯一翼二别明心相此同金刚经中具四心也四心者彼经弥勒颂云广大(一)第一(二)常(三)其心不颠倒(四)今此文二初广大第一。

　　尽于处空一切众生我皆令入究竟圆觉。

　　解曰即同彼经四生九类(广大)我皆令入无余涅槃也(第一)尽虚空者横竖皆无分剂一切者不择强懦怨亲故云广大皆令觉于本觉入于始本不二究竟圆觉故名第一然虚空众生无有边际菩萨悲愿亦复如是然由发此愿自熏成种得成菩提承此愿力任运而化不要起心三世诸佛悉同于此若不尔者何异二乘二常不颠倒。

　　于圆觉中无取觉者除彼我人一切诸相。

　　解曰我入觉时我即圆觉众生亦尔何有取者故天亲云自身灭度无异众生故名常心若见众生因我入觉即非常也除彼等者除我人及所度众生等相是不颠倒故天亲云远离依止身见众生等相故无著亦云已断我见得自行平等相故信解自他平等上来总是彼经实无众生得灭度者(常心)若有我人等相即非菩萨(不颠倒心)三通结离邪。

　　如是发心不堕邪见。

　　偈中文五依次长行但文略耳一示明师令事五句。

　　尔时世尊欲重宣此义而说偈言。

　普觉汝当知　　末世诸众生　　欲求善知识
　应当求正见　　心远二乘法

　　二分别四病令除二句。

　法中除四病　　谓作止任灭

　　三辨事师之心五句。

　亲近无憍慢　　远离无瞋恨　　见种种境界
　心当生希有　　还如佛出世

　　还如佛出世者长行达己同凡此乃敬师如佛四明除病之行二句。

　不犯非律仪　　戒根永清净

　　但颂能治也以所治憎爱是犯律因云未解脱亦违戒德故此云不犯及永净也五显发心深广一偈半。

　度一切众生　　究竟入圆觉　　无彼我人相
　常依止智慧　　便得超邪见　　正觉般涅槃

　　初四句如次颂四心第五颂通结第六潜具二果长无此有般涅槃之义留对下佛出现文以释。

　　后一问答道场加行下根修证得道之处名曰道场谓于此处誓志克期加功用行以求证入故名加行下根修证者谓虽信解前法而障重心浮须入道场自为制勒缘强境胜则功用有期问此入道场但是修前三观何得别为大科答观行法门虽同修之方便有异随机施设故故此文先结前云若在伽蓝安处徒众随分思察如我已说结已然后说道场仪式故知别是一段矣若约四分科经此当其证修三观中有证相故文四初三今初。

　　于是圆觉菩萨在大众中即从座起顶礼佛足右绕三匝长跪叉手而白佛言。

　　解曰菩萨名圆觉者可引前文再示正陈中二一庆前。

　　大悲世尊为我等辈广说净觉种种方便令末世众生有大增益。

　　解之可知二请后。

　　世尊我等今者已得开悟若佛灭后末世众生未得悟者云何安居修此圆觉清净境界此圆觉中三种净观以何为首唯愿大悲为诸大众及末世众生施大饶益。

　　解曰此有四节初蹑庆前二若佛下明所为三云何下正请于中二初问道场后此圆觉下问加行四唯愿下结请后三展虔诚。

　　作是语已五体投地如是三请终而复始。

　　二赞许。

　　尔时世尊告圆觉菩萨言善哉善哉善男子汝等乃能问于如来如是方便以大饶益施诸众生汝今谛听当为汝说。

　　三伫听。

　　时圆觉菩萨奉教欢喜及诸大众默然而听。

　　四正说长行中二一答道场二答加行初中二一结前。

　　善男子一切众生若佛住世若佛灭后若法末时有诸众生具大乘性信佛秘密大圆觉心欲修行者若在伽蓝安处徒众有缘事故随分思察如我已说。

　　解曰佛灭后者正法像法法末时者即是末法具大乘性者宿有闻熏之种不同唯识永拣余性信佛等者闻慧初开欲修行者菩提心发若在等者指前普眼门及三观诸轮所说随分思察者谓圆机菩萨不滞空闲种种运为作诸利益广度群品备学法门随其闲暇分中则便思察三观故言随分非谓见解未圆名为随分二正说文三一道场期限二限内修行三诫取邪证今初。

　　若复无有佗事因缘即建道场当立期限若立长期百二十日中期百日下期八十日安置净居。

　　解曰无佗缘者菩萨逢益即为遇缘且赴如法华中官事当行之类若无胜利须建道场克志加功以期圣果即三期皆是自利为拣利佗故名无佗事亦可王贼命难名为佗事定三期者过则情生疲厌少则功行未圆故量克三时亦无别义然约三根配之有其二意一约障尽难易配长期下根中期中根下期上根二约精进懈怠配者即反于此根有利钝期有远近对病设药斯之谓欤后安置净居者欲使内外清净身心洁白事理称可。

　　大方广圆觉经大疏下卷之三

　　音释

　　抟

　　(音团捏聚也)。

　　梯凳

　　(梯天黎切体平声木阶也凳音镫几属)。

　　大方广圆觉经大疏下卷之四

　　终南山草堂寺沙门宗密述

　　二限内修行文二一明道场行相二明遇夏安居初文二一明随相用心。

　　若佛现在当正思惟若佛灭后施设形像心存目想生正忆念还同如来常住之日悬诸幡华经三七日稽首十方诸佛名字求哀忏悔遇善境界得心轻安。

　　解曰于中三节初明佛在世行相正思惟者当知唯心无外境界次若佛下明佛灭后行相心存目想等者明设像之意谓大师去世不睹真仪设像谛观引心入法相即无相即见如来亦可想佛真身常住不灭悬幡华者严饰坛场经三七日者去其久近无别所表稽首十方诸佛名字求哀忏悔等者准诸经论开合不同或二(善戒经唯忏悔回向)三(智论云昼夜三时各行三事谓忏悔劝请随喜功德无尽转得近佛)五(十住婆沙加礼拜回向即常所用晨朝之文唯除发愿发愿是阇王说矣起信亦同文云应当勇猛精勤昼夜六时礼佛忏悔劝请随喜回向常不休息)其最备者即离垢慧菩萨所问礼佛法经总有八种(通说其益则俱能远离垢障速证佛果若别说者各如注配也)一供养(除悭贪障感大财富)二赞佛(除恶口障得无碍辨)三礼佛(除我慢障得尊贵身)四忏悔(除三四障依正具足)五劝请(除谤法障多闻智慧)六随喜(除嫉妒障得大眷属)七回向(除狭劣障成广大善)八发愿(除退屈障总持诸行)供养者文云严持香华等然有三种谓财法观行财供复有内外事皆可知其法供者即十法行谓于教法书写供养转施听闻披读受持开示讽诵思惟修习又新华严云诸供养中法供养最(七行)所谓如说修行利益摄受众生乃至不离菩提心等然称法施即法供养如善德受教喜见烧身观行供养者华严缘起平等章云菩萨凡所施说乃至一香一华一衣一盖一供养具皆称真理等虚空界即以全法之身游诸佛刹称真之物供养于佛等彼经又云我以普贤行愿力故华香音乐衣服等一一量如须弥诸香油灯灯炷一一如须弥山灯油一一如大海水即同愿此香华云遍满十方界等赞佛者情发于中而形于言言之不足故歌咏之诸经赞词甚多不可繁列礼佛者准魏朝勒那三藏礼佛观门优劣有七一我慢礼身依次立心无恭敬高尊自得耻于下问如碓上下二唱和礼徒肃形仪心无净想高声喧杂词句浑乱(上二非仪)三恭敬礼敬从心发运于身口五轮着地(断道离盖住通具眼右膝正觉左膝不邪右手动地左手摄外顶得顶相)言发情恳闻唱佛名便念佛身庄严晃曜心想成就(云云此通人天二乘及六度菩萨宗教中礼也)四无相礼发智清净解佛境界深入法性离能所相自净身心荡荡无碍(始教空宗也空是大乘初门故)五起用礼观自身心及一切佛不离法界如影在镜诸行位地因缘果报一一皆尔故普运身心遍礼一切(终教中从礼起用也)六内观礼但礼身内法身真佛不缘佗佛若外有可观邪人行迳若能返照解脱有期(终教中显实宗也不计空色直见本觉真性如论中心体离念等此意以背尘合觉为归依礼敬也)七实相礼若内若外若凡若佛同一实相见佛可礼亦是邪见观身实相观佛亦然安心寂灭名平等礼故文殊云不生不灭故敬礼无所观等(顿教礼也即心见境界佛即境见唯心佛不取真弃假泯绝无寄但得如此于法自然常冥法界常礼诸佛亦可第四空观礼真谛佛五假观礼俗谛佛六中观礼第一义谛佛此门则三观一心礼三谛一境佛)广如彼说清凉大师又加八大悲礼九总摄礼十帝网礼以圆十数顺其宗矣(行愿经云一一佛所现不可说不可说佛刹微尘数身一一身遍礼不可说不可说佛刹微尘数佛尽虚空界无有穷尽念念相续三业无疲)今经既是随相门中且当第三第五礼也余在下离相摄念中忏悔者具云忏摩此云悔过若别说者忏名陈露先罪悔名改往修来灭除三障四障成净戒善三障者如佛名经说罪虽无量不出其三一烦恼(怨断慧命贼劫善法瀑河羁锁)二业(巧作六道令各不同忏之有三一伏二转三灭然小乘唯时定报不定者方除大乘一切皆灭又善心忏罪即上下品类歒对若智断烦恼及防未起之罪则上敌下下敌上)三果报(时至非空非海山石方所脱之不受唯忏乃灭)此三能障圣道及以人天故名为障此三灭者八万尘劳皆悉清净四障者华严随好品中加一见障(见及烦恼利钝分异业报则因果分异故)然欲忏者先知展转起由由无始不觉起贪瞋痴(烦恼也是业之因也)发身口意(能发是三业故唯识说皆思为体所发是造业具故梵行品开之成六也)造一切业(善恶不动是所造业体也)受诸苦恼(报障也受有顺现生后故婆沙云三三合九种从三烦恼生)然忏有二意若约责心四障俱忏若就所作唯忏恶业于中复有二种一若犯遮罪先当依教作法悔之二若犯性罪复须起行起行复二一事理二顺逆初中事如方等(严场香涂圆坛高座请二十四尊设膳新衣或洗七齐三浴请一内外律者受二十四戒对师说罪要八日十五日常以七日为期此不可减也)佛名经等(归三宝兴七心一惭愧二恐怖三厌离四发菩提心五怨亲平等六念佛报恩七观罪性空)通于万行(方等唯事佛名理事)理如净名观罪性空不在内外等难曰观罪性空罪即灭者观福性空福亦应灭答曰不也以罪违性福顺性故真性望罪是能治能治显时所治之罪即灭望福是能生能生显时所生之福无尽故金刚经云无住相布施福德如虚空等普贤观经及华严随好品具二种忏观经明昼夜精勤礼佛即是事忏观心无心从颠倒起若欲忏悔者端坐念实相即是理忏随好品中等众生界善身语意业悔除诸障即是事忏观诸业性非十方来止住于心从颠倒生无有住处等即是理忏事忏除末理忏拔根二顺逆者准天台止观须达顺逆十心谓先识十种顺生死心以为所治一妄计我人起于身见二内具烦恼外遇恶缘我心增盛三内外既具灭善心事不喜佗善四纵恣三业无恶不为五事虽不广恶心遍布六恶心相续昼夜不断七覆讳过失不欲人知八虏扈抵突不畏恶道九无惭无愧不惧凡圣十拨无因果作一阐提从无始来若自及佗无不皆尔次起逆生死心从后翻破一明信因果二惭愧克责(屏罪惭天显罪愧人)三怖畏恶道(翻抵突也)四不覆瑕疵(翻覆)五断相续心(如再犯王法及吐已还食)六发菩提心(心等虚空翻前恶遍)七修功补过(翻前纵恶)八守护正法(翻前灭善)九念十方佛(翻恶缘也)十观罪性空(见无我也)若具此者无罪不灭若不解者设入道场徒为劳苦然上理事逆顺若皆相应则一念忏悔功德与无始惑业齐等(义如行愿经婆沙论)劝请者凡小自度但忏而已菩萨愍众故须劝请劝请有二一请转法轮(偈云云)谓知声如响了法真实异竟无生知佛法轮所出生处即常请常说未曾失时二请佛住世(偈云云)准行愿经三乘贤圣诸善知识皆请住世然其义意乃有二请一随相请可知二称性请谓佛本常住众生心垢业恶故不能见但依智离识常作佛观心清智明即常见佛此义如下遍修三观中释故行愿经云虚空界尽乃至我此劝请无有穷尽念念无间三业无厌(请说请住皆尔)随喜者随所见佗善事而生欢喜(又随顺欢喜也)由昔不喜佗善故今发随喜心而庆悦彼以除之也准行愿经于如来因果善根及六趣二乘一切菩萨所有功德悉皆随喜佛为最胜所以先明法华则唯随喜如来权实功德回(回转)向(趣向)者回己修善向于三处谓实际菩提众生(展局成广如声入角)所以要此三者凡是菩萨必大悲下化大智上求而离众生及菩提相又此三者其必相资一即具三方成其一发愿者策励运意为发希求乐欲为愿即四弘誓或五愿也弥纶诸行直至菩提菩提心戒以之为体然上八重生起有绪谓发心香华供养口赞身礼次洗涤法器欣求法雨摄佗同己回向三处愿皆成佛然行愿虽云十种但于劝请回向中开别义耳若不备斯理事何成礼忏观门故为辨明勿讥其广末后两句道场获益或见佛像或睹光明不作圣心即善境界身心调畅轻利安和神气精明肢体柔润论中说礼忏等五事已亦结云得免诸障善根增长天台止观第九门中善根发相有其真伪伪者随因所修数息等禅(彼先说五停心观发相后始明此真伪故)所发之法身手纷动或重或轻或寒或热或念散善或起恶觉乃至忧喜惊乐此名邪定若人念着多好失心或鬼神知之则加势力令发诸定智辨神通感动世人谓得道果乃至命终堕鬼神道若因此行恶即堕地狱若能知之正心不着即当谢灭真者无有如上之法一一禅发即与信等相应分明清净内心悦乐智鉴分明身意柔软微妙虚寂厌患世间唯忻出离若见此善根发时应随所宜或止或观修令增长今经云遇善境即信等相应次云摄念等及下修三观即彼长养之意(随相意)二明离相用心。

　　过三七日一向摄念。

　　解曰亦名会缘入实谓初以尘心粗重令托胜相为缘相既皆虚诚宜入实摄念者论云若修止者住于静处端坐正意乃至心若驰散即当摄来住于正念正念者当知唯心无外境界然论与经皆先以礼忏等除惑业之浊次以正念摄驰散之动空而又寂方能现佛境之像二明遇夏安居文三一标异声闻。

　　若经夏首三月安居当为清净菩萨止住心离声闻不假徒众至安居日即于佛前作如是言。

　　解曰然建道场或在伽蓝或于余处期限未满夏首已临入众安居则乖誓约自终期限又犯毗尼道场中人由此疑惑如来远念故为辨明为俗乖律即非因大废小无失故决定毗尼经说持声闻戒是破菩萨戒持菩萨戒是破声闻戒心离声闻者大小不同次下即说不假徒众者不必六和作如是言亦在下二正陈词句。

　　我比丘比丘尼优婆塞优婆夷某甲踞菩萨乘修寂灭行同入清净实相住持以大圆觉为我伽蓝身心安居平等性智涅槃自性无系属故今我敬请不依声闻当与十方如来及大菩萨三月安居为修菩萨无上妙觉大因缘故不系徒众。

　　解曰比丘梵语此含三义故存梵不译一怖魔二乞士三净戒尼者女也谓女比丘优婆塞夷者此言近事男女谓亲近比丘比丘尼而承事故小乘局于二众大乘道俗俱沾踞者居也菩萨乘者拣羊鹿车寂灭行者拣四谛行藏海疏云伽蓝此云众园园是众居处故圆觉则万德所依以八识海澄流注寂灭体遍法界故得名大于四智中则圆镜也身心安居者身者五识身依五色根故心即第六意识以五识取尘意识分别熏动心海波浪从生故不名安今意无分别五不妄缘识浪永寂与体一如故名安也身安故即成所作智心安故妙观察智平等性智者比以四惑相应妄计赖耶为自内我于平等理中起不平等见今既所缘性寂能缘七识自如如性皆同故平等矣涅槃自性无系属者为拣二乘计着方处今顺法性故无所属大因缘故者不拘小节之意也然小大安居略有八异一所依异别界圆觉二假实异定实示现三住持异事相实相四结安异对手作法独自称名五成安异身不出界心不起念六失安异身出越界念起背本七还界异身不逾时及界念不间断而觉八所祈异阿罗汉果无上菩提问大小二蓝何宽何狭答若以成相则大宽小狭界内及圆觉故若以破相即小宽大狭出界及当处念起故三结示休期。

　　善男子此名菩萨示现安居过三期日随往无碍。

　　解曰道场三期已满小乘夏限未终以本非小乘安居故不妨随往无碍三诫取邪证。

　　善男子若彼末世修行众生求菩萨道入三期者非彼所闻一切境界终不可取。

　　解曰此文是总标加行中所证之境诫其邪谬非彼所闻境界者夫信解行证虽阶级不同而所信乃至所证之法始终不异谓解则解其所信修则修其所解证则证其所修今明证得境界若非本所信等法即不应取二答加行文三一别修三观二遍修三观三互修三观初文二一别释二总结初中三一静观二幻观三寂观初中又三一修观成。

　　善男子若诸众生修奢摩他先取至静不起思念静极便觉如是初静从于一身至一世界觉亦如是。

　　解曰至静等义具在前明觉亦如是者例于静也应云如是初觉从于一身至一世界静即是体是定觉即是慧是用初观成不见自身之相名一身静以我身静时当体是觉名一身觉世界亦然二起功用。

　　善男子若觉遍满一世界者一世界中有一众生起一念者皆悉能知百千世界亦复如是。

　　解曰知众生念者世界既全成觉众生全在觉中故所起念无不了达如影入镜镜照无遗百千世界类此可解说则以一例多觉发则同时已遍三诫邪证。

　　非彼所闻一切境界终不可取。

　　义同上也二幻观文二一明正观。

　　善男子若诸众生修三摩钵提先当忆想十方如来十方世界一切菩萨依种种门渐次修行勤苦三昧广发大愿自熏成种。

　　解曰忆想等者前至静观不假外缘今起幻门中须凭圣境前威德段中圆说故约大悲化生今道场之内且自克修故约大智求佛亦可诸佛菩萨必以大悲为本但依佛菩萨种种之门自然具大悲也道场之内且学悲心限满对缘即将化用渐次等者前至静归体功则顿现今随差别之相故应渐次所以前有起于功用今即无文是斯意也又亦可以例合有功用但是文略或传译脱漏愿熏成种者但能发愿愿不虚行愿广心真渐熏成种即前文云愿我今者住佛圆觉莫值外道二乘是也二诫邪证。

　　非彼所闻一切境界终不可取。

　　文义亦同三寂观文三一修观成。

　　善男子若诸众生修于禅那先取数门心中了知生住灭念分齐头数如是周遍四威仪中分别念数无不了知。

　　解曰先取数门者先用数息观门治诸觉观渐入妙境然修息者有六妙门谓一数二随三止四观五还六净据天台说或依次第或随便宜及对治旋转观心等次第者六各有二一修二证数中修者调和气息不涩不滑安详徐数从一至十想心在数不令驰散证者觉心任运住于息缘即舍数修随(下皆说舍前修后之意也)随中修者随息出入想心缘息无分散意证者心既微细觉息长短遍身入出心息任运相依绵绵若存若亡恬然凝静即舍随修止止中修者不念前二凝寂其心证者觉身心泯然不见内外观中修者定中观于细微出入息想身心不实刹那不住定何所依证者觉出入息遍诸毛孔心眼开明彻见三十六物得四念处破四颠倒还中修者反观观心无所从生何有观境境智双亡道源之要证者心眼开发不加功力任运破析返本还源净中修者知五蕴空故不起妄想心本净故证者如是修时豁然开发三昧正受心无依倚无漏慧发随便宜者谓于六中调试其心各经数日即知便宜随便而用心若安隐必有所证证者谓种种禅定对治者攀缘诸境即数乍昏乍散即随气粗心动即止贪瞋障起即观痴邪障起即还恶念恶境即净然上三门有其通别谓凡夫(求乐)外道(有见)二乘(求涅槃也)菩萨通修数息道而宗趣不同故所证亦别今且唯明菩萨者但为求无师自然智如来知见愍念众生故修息也如经中说阿那般那三世诸佛入道之初门故新发心菩萨欲求佛道应先调心数息知息幻化非生死涅槃以平等大慧无取舍心入于中道名见佛性得无生忍今经所明即是此意此后二门则一向别唯一乘故旋转者如数息时先发愿度生严土即当了所数之息即空空即息非真非假非世出世如梦幻等无而分别自念亦尔不妨从一至十了了分明知此息相成就世出世间一切诸法一一通达说不可尽余随等五一一如是观心者此为上根不由次第悬照法源源者心也观心无相即了万法约心数法心即数门心数随心即是随门心寂即止觉心即观心无能所即还惑不能染即净直观心性六门即具不由次第今此经者用心在此第五前云以净觉心故此云心中了知故修在初门文云先取数门及渐进故或亦二三唯云先取数者举一例于余故成在第四乃至得知百千世界故或始终唯在第五心即数门不必息故心中了知下三句者由前心息相依息调心净因息数而入心数或不由息但入心数故了知心中生住异灭粗细妄念本末分剂头绪数量一一分明谓生灭各一住四异二经无异字者或略之且顺三世或传写脱漏故论云得无念者则知心相生住异灭乃至同一觉故既云无念同于一觉正当此门绝待中观问文无无念之言云何同此答三观体用文在前章今此但明修之方便彼有绝对待之念又有寂灭之文由是科云灵心绝待绝待无念一觉灵心岂非同耶绝念之慧方能了知生住灭念故于此观明之然论约究竟极证故说位满方尽今据观门慧发故许俱时了知周遍四威仪等者初则宴坐照见后则行住皆知知即无患譬如妖魅所欲着人若知其名自然消灭二起功用。

　　渐次增进乃至得知百千世界一滴之雨犹如目睹所受用物。

　　解曰净心是圆觉体世界本在其中观行成就全合灵源知两渧固宜本分非论雨滴万物皆然举一例诸且标雨滴故前释云旋转诸法一一通达凡夫之类迷此灵心随念所知故无其用三诫取邪证。

　　非彼所闻一切境界终不可取。

　　义准前也然此三观虽各有证相理实圆修方证圆觉如前文说天台三止三观证中(第十门也)亦云具修方为究竟谓了知诸法因缘虚假从假入空次从空入假因此入中双照二谛心心寂灭自然流入萨婆若海于一念中具一切佛法了了见性安住大乘行步平正其疾如风行如来行入室着衣坐床六根清净于一毛孔具含一切乃至八相成道即是初发心住菩萨如华严涅槃大品法华等说后心证果境界则不可知推教所明不离止观之果如法华涅槃所说今经证相即初住也又彼说六妙门证相云证有二种一者解证无碍巧慧不由心念自然圆识法界二者会证妙慧朗然开发明照法界通达无碍此复二种一相似证如法华六根清净二真实证复有三等一初证即初发心住以正慧开如来藏显真法身亦名为体二中证中间诸位三后证得一念相应慧妙觉现前穷照法界功用普备今经证相即相似也彼知三千界内一切所有此知百千世界心念雨滴故或即实证之初静极觉遍故所知世界越三千故前云心现十方佛故下云如来出现世故圆顿教中因果交彻前后证相不局定故三总结。

　　是名三观初首方便。

　　解曰前问云三种净观以何为首故具答已结云是名等也即知前段三观诸轮虽具释相趣入方便是此所明二遍修三观。

　　若诸众生遍修三种勤行精进即名如来出现于世。

　　解曰如来本所示生只缘劝物修习今三观既备则万行已圆故就此人已名佛出又即此人本觉离念名为佛出然前离四病云证觉般涅槃今修三观名如来出世今以出世涅槃相对而释有其二门一约实义二约对机实义有三一缘起即空之真谛则非出非般故大经云如来不出世亦无有涅槃二真如缘起之俗谛则念念处处而出现念念处处而涅槃大经又云菩萨应知自心念念常有佛成正觉如自心一切众生心亦复如是(即念念也)又云当知无有少许处空无佛身(即处处也)涅槃者即如上遍一切处出现之佛身既是缘起有为之相念念即生即灭四相同时今以生生即灭为念念处处而般涅槃三约第一义谛即常住世常涅槃谓寂而常照故为住世照而常寂故为涅槃对机者机缘感则菩提树下而出现机缘尽则双林树间而涅槃故大经云佛子诸佛如来为令众生生欣乐故出现于世欲令众生生恋慕故示现涅槃譬如日出普照世间净水器中等对今经意配释可知三互修三观文三一明修观不成。

　　若后末世钝根众生心欲求道不得成就。

　　解曰下中之下力不遂心二令忏除惑业。

　　由昔业障当勤忏悔常起希望先断憎爱嫉妒谄曲求胜上心。

　　解曰重发誓愿决心欲证加功励志忏业断惑论中亦云若人修行信心以从先世罪业众多障碍应当勇猛礼忏等三令随便互修。

　　三种净观随学一事此观不得复习彼观心不放舍渐次求证。

　　解曰有人色想所碍空静之观难成先观色幻幻即全空静观方成复有执定实色碍于心识难观假幻先知其体本无而不妨睹其假相方成幻观复有修中难成绝待先知假全空而无假空全假而无空空假俱无绝于对待方见寂灭又有人直见心源方知诸法即性故空不坏相故假或但从性现故假无别所现故空先后绮互如诸轮说偈赞中二第一道场中三初一偈期限。

　　尔时世尊欲重宣此义而说偈言。

　圆觉汝当知　　一切诸众生　　欲求无上道
　先当结三期

　　次三句行相。

　忏悔无始业　　经于三七日　　然后正思惟

　　正思惟者摄念已后文也后二句诚邪。

　非彼所闻境　　毕竟不可取

　　长行总别相计四段此则合为一处第二加行中三初一偈别修。

　奢摩佗至静　　三摩正忆持　　禅那明数门
　是名三净观

　　次二句遍修。

　若能勤修习　　是名佛出世

　　后五句互修。

　钝根未成者　　常当勤心忏　　无始一切罪
　诸障若消灭　　佛境便现前

　　结前及安居之法长有偈无佛境出现长先偈后余但文略。

　　大文第三流通分谓正宗之分法义已周欲使广益佗方远沾来世流传通泰展转无穷故有此分都无人传是不流流则不住不滞传之遇其障难是不通通则不壅不塞文五一庆闻深法请问流通二赞许伫听交感流通三依问宣说内护流通四禀命加卫外护流通五时众受持总结流通初文三段同上今初。

　　于是贤善首菩萨在大众中即从座起顶礼佛足右绕三匝长跪叉手而白佛言。

　　可知二正陈中二一庆闻所诠。

　　大悲世尊广为我等及末世众生开悟如是不思议事。

　　解曰近庆道场远该一部二请问能诠。

　　世尊此大乘教名字何等云何奉持众生修习得何功德云何使我护持经人流布此教至于何地。

　　解曰然正宗分中但问所诠法义法义虽已圆备凡心难可任持闻时领会分明过后恐还遗忘事须持教贯穿文既不遗随文解义依义起观方成真正修行故此问经教也名字者解义先须识名迷名于义不了奉持者前虽已说持法今问持教功德者依理修行证圣已知功德无边受持名教恐无利益故问护持者如何拥护持经之人流布等者总结十法行也谓于此经供养写施听受读诵说释思修如是分布流传展转终归何地后三展虔诚。

　　作是语已五体投地如是三请终而复始。

　　二赞许。

　　尔时世尊告贤善首菩萨言善哉善哉善男子汝等乃能为诸菩萨及末世众生问于如来如是经教功德名字汝今谛听当为汝说。

　　三伫听。

　　时贤善首菩萨奉教欢喜及诸大众默然而听。

　　三依问宣说文二初且标能说能护之人。

　　善男子是经百千万亿恒河沙诸佛所说三世如来之所守护十方菩萨之所归依十二部经清净眼目。

　　解曰说此经佛既是真身真身无碍尘沙同体故一说即是多说华严云十方诸如来同共一法身一心一智慧力无畏亦然又不了义经则随方有说不说了义之教无佛不谈如华严云我不见有佛国土不说此经等守护亦如华严经云我等诸佛护持此法令未来世一切菩萨未曾闻者皆悉得闻归依者因行之中无不从此成佛眼目者良以推穷迷本照彻觉源是以理贯群经义无不尽于此若解则诸教焕然若不了之何知正道故云眼目二正答所说所护之法文五一答名字二答所至三答奉持四答功德五答护持今初。

　　是经名大方广圆觉陀罗尼亦名修多罗了义亦名秘密王三昧亦名如来决定境界亦名如来藏自性差别汝当奉持。

　　解曰经有五名二名已释秘密王三昧者非器不闻名秘随器异闻名密三昧之名其数无量圆觉三昧是彼根源故称王也如来决定境界者极证之处如来藏自性差别者如来藏即圆觉在缠之名妄不能变名为自性随缘起妄名为差别又空如来藏不空如来藏即是差别汝当奉持者敕令依此名义而持然答奉持之问者若以文显则不妨因说经名承其文势便于此答若以义求则在后顿渐文中二答所至文二一标行所依。

　　善男子是经唯显如来境界唯佛如来能尽宣说。

　　解曰前云是诸众生清净觉地又说无明贪爱四相四病今云唯显如来境界者下句自释唯佛能说故说无明等皆无所有正是佛境佛境若不显现众生岂得皆空生若不空岂彻觉地故华严信位即佛境甚深虽智与知殊皆佛境界是此意也二依修所至。

　　若诸菩萨及末世众生依此修行渐次增进至于佛地。

　　解曰依此修行者含十法行由经唯显佛境故修之必至佛地三答奉持文二一法。

　　善男子是经名为顿教大乘顿机众生从此开悟亦摄渐修一切群品。

　　解曰宗是顿教事具渐门既渐顿俱收则迟速皆益己悟者文字性离而持法未悟者无离文而持义是奉持之相也入与不入总可留心故正宗中分上中下二喻。

　　譬如大海不让小流乃至蚊虻及阿修罗饮其水者皆得充满。

　　解曰谓渐教则乖顿教顿门必具渐门蚊虻饮海喻二乘受持修罗所饮喻菩萨受持大海有无量之水饮之则量腹之多少圆觉有无边法门受之则随器渐顿四答功德文三一以施宝校量显闻经胜意明其福(以福校量)二以度人校量显说经胜意明其智(非智不能度人故又闻者假令不解亦生其福说者必无不解故唯智也)三以宿因反验显信经胜双明福智初中二初举劣。

　　善男子假使有人纯以七宝积满三千大千世界以用布施。

　　解曰积福可知二显胜。

　　不如有人闻此经名及一句义。

　　解曰如金刚经校量文例悫云且世珍盈刹能为漏果之资妙法一言必获菩提之报二以度人校量者谓前以劣福显胜福此以劣智显胜智文二初举劣。

　　善男子假使有人教百恒河沙众生得阿罗汉果。

　　解曰积德可知二显胜。

　　不如有人宣说此经分别半偈。

　　解曰凡全偈者所谓四句句有二种谓文句义句若约文句即两句为半偈若约义句则说一切法本来空寂是半偈也显空体不空方为全偈或无常真常为半及全三以宿因显信经胜(双明福智者经文自显也)文二一明闻信。

　　善男子若复有人闻此经名信心不惑。

　　可知二验宿因文二一反显。

　　当知是人非于一佛二佛种诸福慧。

　　可知二顺明。

　　如是乃至尽恒河沙一切佛所种诸善根闻此经教。

　　解曰亦如金刚文势然此宗信者必是即解之信信该果海不是小缘故验宿因亦非聊尔人耳五答护持。

　　汝善男子当护末世是修行者无令恶魔及诸外道恼其身心令生退屈。

　　解曰前问云何护持今答意云但莫令恶魔外道恼身心者即是护持然恼身心俱通魔外若以义配者外道以邪智惑人令疑是恼心也魔以神力令人种种不安乃至病等是恼身也故经说众魔者乐生死外道者着诸见等(等取璎珞是非胜负)二事皆令初心行人退屈实藉护持四禀命外护文三一力士众。

　　尔时会中有火首金刚摧碎金刚尼蓝婆金刚等八万金刚并其眷属即从座起顶礼佛足右绕三匝而白佛言世尊若后末世一切众生有能持此决定大乘我当守护如护眼目乃至道场所修行处我等金刚自领徒众晨夕守护令不退转其家乃至永无灾障疫病销灭财宝丰足常不乏少。

　　解曰金刚者执此杵故若取名者梵云诺健𨹔神此云露肩露肩神也首头也头有火焰故摧碎者从用得名尼蓝婆者未见翻译此神等初发心时常愿为力士护修行人其家者在家众也凡发大心皆有障难障难多种略举灾病故云乃至财宝足者备道资缘不必富奢方名丰足故次云常不乏少不乏故即进趣妙门不退屈也二天王众。

　　尔时大梵王二十八天王并须弥山王护国天王等即从座起顶礼佛足右绕三匝而白佛言世尊我亦守护是持经者常令安隐心不退转。

　　解曰大梵者别指初禅王娑婆世界主二十八天者总指三界须弥山王别明帝释护国者别显四王别标三类者以梵与释诸佛转法轮时皆为请主护世持国使灾害不生故于总列之外而更别明三鬼王众。

　　尔时有大力鬼王名吉槃荼与十万鬼王即从座起顶礼佛足右绕三匝而白佛言世尊我亦守护是持经人朝夕侍卫令不退屈其人所居一由旬内若有鬼神侵其境界我当使其碎如微尘。

　　解曰吉槃荼者亦名鸠槃荼食人精血其疾如风变化稍多住于林野管诸鬼众故号为王来至道场而为上首其数十万一一若斯依附深山或居岩穴其形可畏通变极多不属人天住居鬼趣一由旬者则四十里(或十六里)五时众受持。

　　佛说此经已一切菩萨天龙鬼神八部眷属及诸天王梵王等一切大众闻佛所说皆大欢喜信受奉行。

　　解曰文殊所问经说有三种义欢喜奉行一说者清净不为取著名利所染故二所说清净以如实知法体故三得果清净即说益也。

　自惟无始迷心海　　旷劫漂沉生死波
　尘沙诸佛出人中　　浮木盲龟难值遇
　何幸此身逢了教　　千重疑滞类冰消
　寻思累世积闻熏　　惭愧多生善知识
　上士慈悲哀末世　　始终次第为咨询
　能仁应感称心源　　本末无遮顿演说
　已采群诠扣真寂　　随应圣旨解斯文
　普回功德向众生　　同入神通大光藏

　　大方广圆觉经大疏下卷之四(终)

　　音释

　　虏扈

　　(虏音鲁掠也扈音[泳-永+祐]止也随从也)。

　　疵

　　(音㘩病也)。

　　渧

　　(音帝滴水也)。

　　No. 243-C

　　奉为
明故礼部主事沈韫所琦忏业修福众等损赀刻此
圆觉大疏全部所愿亡灵乘此法力早悟圆觉净性远离生死空华见佛证果登不退地者除科文外通计全疏一十二卷计字一十三万一千六百五十算该工银六十八两四钱六分除收过尊长亲朋暨兄弟侄子女妾及家人助忏银共四十五两三钱五分送刻场用外尚少二十三两乙钱一分同胞弟珫珣补足刻成。

　　明万历丁未冬十月径山寂照庵识
