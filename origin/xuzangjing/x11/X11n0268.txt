卍新纂续藏经第 11 册 No. 0268 楞严经集注


　　No. 268-A 楞严集注序

　　皇庆壬子岁。与高昌沙门般若室利。同坐夏天竺灵石山中。每对读译天台止观。次天目中峰本公断崖义公。时来过从。话间多叙。及曾受楞严经旨于关西讲主闻公。亦且为畏吾方音字书翻之矣。时都讲学公。有藏桐洲楞严集注。因室利被
召趋朝。愿必闻
上板印流通。遂挟之北归。已而竟与愿违。逮今兹景良居士。欲刊施是经也。初未定何者为善本。本无颇追忆灵石山中学公授经室利时事。特投书。访求于白莲华院和上玉冈师。师为躬往嘉禾乌镇密印寺。询得故比丘圆具。常执侍于鼎山举师。禀学于自闻熏师。盖业教有源委者遗下手写所科注之经。即与室利挟以北归之本。同专递东来用以依据。乃再条治。微加删定。遂为成书。是知经诰行世。亦若有关乎运数者。然桐洲师去今逾百二十载。其书存于三吴。流于
宸京。卒莫锓梓。乃今始克板行于四明王公居士之家。得盛播于海内。夫岂偶然也哉。谨识其所自。俾揽者信时缘之有在也。

　　三年丁丑日南至我庵本无修治毕敬题

　　No. 268-B 楞严集注后叙

　　恭钦。调御世尊性觉妙明本觉明妙不可思议。原斛饭王。佛成道夜得子。因名庆喜。梵曰阿难。应生眷属。钧佛天伦。为最少弟。随佛出家。恃慈爱憍怜。多闻为尚。怠修无漏。才入初果。以大乘配望。是修假择灭。值波斯匿王父讳广营珍味斋迎世尊兼延清众。阿难以赴别檀。独行乞食。经幻术家。摩登伽女。用金头黄发之党先梵天咒。摄入室席。初梵天先说。外道所行娑毗迦罗。与谈冥谛投灰妄计。及摩登伽。世事邪师。习为幻术。将毁阿难白四。非色非心持肥犯羸之戒体。即八万行中之一戒。经谓。阿难心清净故。而未沦溺。故佛顶放光。化身宣说佛顶光聚悉怛多般怛啰秘密伽陀微妙咒心。是一切咒中之总要。佛敕文殊。将咒往护。消灭彼恶。提奖阿难及摩登伽。来归佛所。而此咒心。超出万种庄严之域之上。名首楞严王。因修果证。大定威德。摧碾一切惑业。亦名金刚王三昧。法体周遍旷无畔际。亦名大方广。杂绝染污。亦名莲华王。出生善法。亦名佛母陀罗尼。性本明之。七处阴界入。即是本觉菩萨涅槃元清净体。众生迷失常住之理。相续生死。轮环无已。故经曰。不知生灭去来本如来藏常住妙门不动周圆妙真如性。又曰。五阴本如来藏。禅那行者。当务宗明。此经性本觉体。岂特周圆有情而已。至于山河大地刹土虚空。一砾一尘无不具足。何者。盖是诸佛历劫精严万行果满微妙寂净妙奢摩他觉体。全体起用。化无量身。应微尘国。转大法轮。降制魔外无不顺伏。其修证大乘因果。不持是三摩提。能坐道场。成妙正觉。无有是处。不能称是经咒性体。而说法者。波旬之说也。不然则魔精附人。口说经法。譬劫蒸沙石为饭。终不可得。况持诸咒。皆正修之助。此经咒心。常精持者。圆观行中正助兼进。真如性界。无佛无生。起修行门有戒有定。依教列位。俾其闻见思齐。免生上慢退屈。位次周足莫过璎珞。犹是别权。圆位整备无出此经。初干慧至回向。开四善根。十住陈列灌顶。喻轮王取四海水灌太子顶。表受王职。今于分真。以佛智水。灌菩萨顶。表受法王位。华严初住。便成正觉。十地始明受职。诸文虽各有谓。理归一揆。此经列位五十有七。或干慧地而疑大品四善根而疑俱舍必了贤圣伏断真似借名等义。如大经修八正而见佛性。荆溪戒曰。不识名体同异学释教之大患。仁王十善长别三界苦轮。即与此经三变流叠一十百千六根盈缩功德为齐。复须会论。法华法师功德六根清净宗圆者。非深探经教。岂易言哉。频数征心辩见之义。闻鼓撞钟绾叠华巾之文。斯皆语虽次第。一于显明极性圆理。暨佛问诸大弟子。悟十八界。入三摩地。各言其得佛加。妙德拣显。大势至以往二十四士。皆为所拣。惟观世音菩萨。恒沙劫前。获见观世音佛。从闻思修。入三摩地。独显圆通当解。憍陈那初闻佛音悟达。观世音亦初从闻而入。匪以藏圆两途剖释。曷明深义。勿谓二十四士各举往因受拣。以同华严行布权门。盖今妙德承佛威光。对诸大士。一一各示圆理。又若经谓五阴本如来藏而为正因。二十四士闻拣。即解是圆宗了因。次于三千威仪八万微细。靡间斯道。已至建立坛所随喜弹指散华皆缘因种也。其长水所注。世推善本。乃判此经。正属终教。兼明顿圆。盖自语相违也。或问此经于五时四教摄属。决当谨对(的属圆教部属方等)其有庆喜性比丘尼等机。于此经前后。获大小益不同。终以圆无生理。为正结益后之微尘刹劫。弘通此经。自有卫获是法。八万四千那由他恒河沙俱胝金刚藏王菩萨眷属。昼夜随侍。若魔来侵入三摩提善人者。当以宝杵殒碎其首。犹如微尘。解释此经。疏记者众。四明南湖我庵无法师。聚诸家注校之。取桐洲集解之本为赡。实私加治略。并序。太原信檀王氏元明居士。启诚敬施净贿锓梓。用广流通。经中且言。桦皮纸素书写。置之一身一家。尚获甚深善益。比今注刊。二志殊难同语。兹滥随后叙述。所谓飞尘乎岳。挟涓于海者也。

　　至元丙子秋宝云□□比丘子文焚香拜书

　　No. 268-C 楞严集注叙

　　黄面老子云。若有一人发真归源。十方虚空悉皆消殒。五祖演和上云。若有一人发真归源。十方虚空筑着磕着。是皆慈悲之故落草之谈。四明景良居士王元明。因阅楞严。自谓于征心辩见处。知心无征。了见非辩。重刊兹板。流布是经。虽则锦上添华。亦是眼中着屑。千岩更说个什么。经有经师。论有论师。争怪得老僧。

　　伏龙山元长敬题

　　No. 268-D 楞严集注序

　　真玉无瑕。非假砻砺之勤。不能显其美。良金无矿。非假炉锤之劳。不能彰其精。至教无文。非假注释之广。不能臻其奥。一心无相。非假研究之深。不能极其妙。既得宝玉兼金之精美。必遂致贵。然后济贫乏而无竭。乃为全德也。既得教旨契心之奥妙。必即致圣。然后开利凡蒙而无余。乃为全道也。今焉四明王公元明居士。内明一心。外严众行。乐得楞严真教之集传。遂捐己资。镂梓以寿后世。务俾揽者惑易辩。而求易获。庶几同圆种智。其愿乃已。呜呼释尊与阿难征辩。开士二十五之述圆通。胜会俨然。曾何有今昔之少间耶。宜加信无怠焉。

　　至元三年岁次丁丑九月九日镇江路金山禅寺住持沙门释契了拜首书

　　No. 268-E 大佛顶首楞严经释题

　　宋北峰沙门　宗印　述

　　北峰四世孙　本无略录

　　天台智者国师。凡释诸经。首题须约五重玄义。此楞严经。以人法为名。常住真心为体。圆通妙定为宗。反妄归真为用。上妙醍醐为教相。

　　初释名者。题云大佛顶如来密因修证了义诸菩萨万行首楞严经二十字。吴兴说题云。初十九字是别名。二经字是通名。

　　初释别名

　　又二。初大佛顶三字。是秘咒名。二如来等十六字。是显了名。

　　○初大佛顶秘咒名

　　有二释。一约应化所说释。以经云佛顶光明摩诃悉怛多般怛啰无上神咒。斯是如来无见顶相无为心佛。从顶发辉坐宝莲华所说心咒。以此验知。大佛顶正目秘咒。既云如来无见顶相无为心佛从顶发辉。故知佛字。指释迦应身。顶字。含释迦化身。即能说之人。以应化即法。故云无为心佛。具足须云。悉怛多等。首题从略耳。二约诸佛尊戴释。准佛顶陀罗尼经云。有陀罗尼。名如来顶。彼咒且非顶上佛说。从果人所敬为名。况今累言佛顶神咒。又云亦说此咒名如来顶。若然者。顶取尊戴之义。不取无见之相。详考一释。文义俱当。说题前云。非喻是法。亦属于人。以尊戴为顶。则是于法。以化佛为顶。则是于人。法界庵主补注云。经文不云犹如佛顶。云间补遗云。经文不曾用佛顶为喻。吴兴人法立题义诚有准。

　　○二如来等显了名

　　此亦二释。一约果人修证。显所契之法。如来即是果人。密因即三德秘藏妙行也。不异万行首楞严定。此定如来已证。是则密因修证四字。上三字属因。证字属果。而此因果皆是能契之法。唯有了义。正当所契之法。二约因人。万行示能契之法。诸菩萨即十方现在未来修学人也。万行者所具之定也。体是中道。摄法无遗。故经云。有三摩提名大佛顶首楞严王具足万行(云云)。涅槃云。首楞者一切事竟。严名坚固。一切毕竟而得坚固。名首楞严。又大论云。首楞严者。秦言健相分别。知诸三昧行相多少深浅。譬如大将知诸兵力多少。菩萨得是三昧诸烦恼等不能破坏。如转轮王主兵将宝所至之处无敢坏者。故亦翻为事究竟也。

　　○二释通名

　　即经字也。别名异诸部。通名同众经。梵语修多罗。此翻为契经。经者。训法。训常。依此言说。诠显性相。令物生解。故称为法。一切诸佛皆同此说。故称为常。已上释名。全取吴兴玄义。不用孤山具三为名之说。备如说题。

　　释名竟。

　　第二辩体者。正依孤山以常住真心为体。此经正宗之首。佛告阿难云。当知一切众生。从无始来生死相续。皆由不知常住真心性净明体。用诸妄想。此想不真。故有轮转。经文显云常住真心性净明体。安得不以此为经体耶。应知此经大旨。托阿难缘。正为众生显示因地常住真心性净明体。文义昭然。故可信受。况常住真心既常且真。显是性体也。若吴兴别以空如来藏为体。谓经之盛谈者。补注曰。当知经文称之以藏。欲推因地觉心故也。此经大旨。正显因地常住真心性净明体。全为菩萨诸佛所证。此乃如来特立心体为经正体也。辩体竟。

　　第三明宗者。孤山疏云。此经以圆通妙定为宗。宗者要也。虽真心本寂。而迷者不觉。故须修如幻三摩提达诸法之元寂。经初阿难请云。恨无始来一向多闻。未全道力。殷勤启请十方如来得成菩提妙奢摩他三摩禅那最初方便。故下如来番番开示。令了真心本然诸法如幻。虽异名别说。只是广演楞严妙定。止诸妄想。此乃达诸法寂然。唯观心性。名为妙定。故以圆通妙定为宗。(文)详夫圆通妙定。盖的取观音耳根圆通。通收一经所明定行。其义甚正。补遗亦曰楞严妙定为宗。阿难乃以三止为请。经之初后。非谈空假。即说中道。此为宗要。法界庵主亦所承用。取孤山之长也。明宗竟。

　　第四论用者。孤山疏以反妄归真为用。经云一人发真归源。十方虚空悉皆销殒。研考经文。并是返妄归真之义。妄即人法二执也。真即二空之理也。语简理备矣。论用竟。

　　第五判教相者。分四。

　　○初正说

　　孤山疏云。以上妙醍醐为教相。唯被圆机。开权显实与法华无殊。扶律谈常与涅槃不异。又云。如来三十成道。八十示灭。凡五十年说法。于十二年中说阿含。八年说方等。二十二年说般若。八年说法华。最初华严。与鹿苑同时。此经最后垂范。涅槃临终乃说。俱在八年之内。即是第四十九年说此经。第五十年说涅槃也。吴兴云。今经所谈唯一圆教。以明如来藏故。非前藏通。中间永无诸委曲相故。非别教也。长水疏云。诸乘之中一乘所摄。若于五教。此经分齐。正唯终教。兼于顿圆。真际云。会渐归顿即法华后。入灭未期乃涅槃前。今详诸说。虽文义少殊。而判教大途。并是法华之后涅槃之前。一乘圆顿无异论也。俱为正说。

　　○二义证

　　长水疏云。佛说此经。非谓一时顿说。说必前后。集者约类总为一部。若以文义往定。即法华后涅槃前也。经文明指耶输受记持地证经。以义往推。序叹声闻。非约小行。应身无量度脱众生。法华已前无此显露。声闻入实今经有故。为说圆通。诸小乘者皆叙本时或述今遇。尽证圆妙。法华前无。应知在后。又不唱入灭之期。定涅槃前。二经同部。此经居中。俱醍醐味无所疑矣。(文)此谓楞严经第四。明指罗睺罗母耶输陀罗于法华授记。第五持地菩萨。明叙指于法华闻诸如来宣妙莲华佛知见地。岂非法华后耶。又不唱入灭。岂非在涅槃前。以义往推。应身无量。声闻入实。以证入实。以证圆通。皆非法华前方等般若小乘之事。验是法华后醍醐法味也。孤山吴兴引证俱同。更不再出。

　　○三释疑问

　　按因果经说。佛与波斯匿王同日而生。今经第二卷说匿王年六十二。则佛寿亦然。据说法时。合是般若。何云法华涅槃。答当取长水谓此经非一时顿说。盖结集者。约类总为一部。结前归后也。如经阿难疑问七趣中。举琉璃王诛释种姓。琉璃乃匿王之子。王崩嗣位。方诛瞿昙。岂有事之未形。而预致斯问耶。复次经初别序。唯在匿王请斋一事。文备述之。以为此经别序缘由。据匿王当方等般若时已死。禅位与子琉璃。况宝积经又说琉璃王诛释种生陷地狱。则子亦已死。岂可父到法华请斋耶。是知请斋事在方等般若。如何不许昔人判楞严为二酥耶。此义孤山净觉长水诸师。并未说及。今通其义为三。初请斋在昔。二请法在今。三钝杂自分。且请斋在昔者。如匿王没。琉璃王嗣位。诛灭释种。生陷地狱。事定在昔。决无匿王到法华后。今文匿王请如来斋。阿难受别请。无斋乞食。被摩登伽女所摄。事必在昔。如谷响熏闻二记所引事缘。在方等无疑矣。言请法在今者。阿难大权。作楞严经发起。于法华后见楞严机兴。追叙昔事。我无始来一向多闻。未全道力。被摩登伽女所摄。殷勤启请十方如来妙奢摩他三摩禅那最初方便。如来为说常住真心性净明体。悟入圆常。一经文义无非圆顿。此则追叙昔事。发起楞严。定在法华后涅槃前也。若尔。何故楞严经文。连贯生起。都无间杂。不见为追叙昔事。乃成一席之说。与摩登伽女经所叙无别。答此乃经家要戍部类。庠序次第。生起有由。参入昔事。结集在此。考文寻义。不同昔经。但知若说匿王事及阿难被女所摄事。便是法华前事。若说请大悟大。反指法华。便是在法华后也。故知长水云。说必前后。约类结集总成一部。义实如是。直是排之连贯。作一时而会也。言纯杂自分者。方等中摩登伽女经。既说生灭法。自属三藏教。今于法华后。述昔发起。入圆顿经。同法华部。自属醍醐。不可一混。以纯与杂。各有部类故也。问若今楞严同法华者。且释签云。首楞严名本在别圆。通于通教。岂是法华独圆之义耶。答吴兴说题云。记主自说法华已前楞严名义。今经开显。安得类同。问法华正开显。经叹声闻德。只云无复烦恼逮得己利。今文何故乃叹应身无量度脱众生。却成超胜法华耶。答法华会初。列听经众。未闻正说开显。还同昔日声闻。故从昔叹之。此经列众已经法华开显。故叹应身度生等也。

　　○四异见

　　又二。

　　初判归方等

　　神智补注三十一云。如方等陀罗尼经次第在法华前。而经中云。先于灵山已为声闻授记。岂非方等至于涅槃。以此推之。言次第者是前分也。互相指者是后分也。结集者以后分明义。气类若同。向前集之。金光明经是方等后分。故指般若为已广说空。无妨也。若其然者。大佛顶首楞严经云。波斯匿王年六十二。又云是名妙莲华。定性声闻及诸一切。皆获一乘寂灭场地。岂非亦是方等后分经耶。(文)今谓神智此判。有言无旨。既云气类若同向前集之。且楞严小乘作佛。阐提有性岂与方等焦谷败种气类同耶。应身无量。销颠倒想。岂与方等见不思议。自鄙无分。三生六十劫气类同耶。

　　二判归般若

　　温陵戒环禅师解云。楞严即般若法。中实大乘终极之教。故如来密因菩萨万行所修证法一切毕竟。自此已往无复进修。直造一乘圆妙之道。故法华会上。更无地位之说。纯谈妙法。随根印可。授记作佛而已。盖出与大事。法华至矣尽矣。法华之后便说涅槃。扶律谈常而终焉。良以般若慧学方盛定力未全。溺于多闻。失于正受。于是示楞严大定。资般若深慧。既定慧均学。解行两全。而究竟于一乘之道。尽于是已。此楞严之所以作也。究夫三经大旨。无非大事因缘。而必获般若发明。次由楞严修证。终至法华印可。然后尽诸能事。(文)今谓此说不暇研究。若果般若但慧。次立楞严修定。至于法华印可。则佛说五时尚少一时。祖师不谈亦成疏漏。以楞严小乘皆已证悟。法华动执生疑。因开佛知见。亦成重烦。何不自难。且声闻自行未正。开显成佛。便能应身度生。终无是理也。如是则判在法华已前。诚不可矣。

　　私议曰。佛法不思议。唯教相难解。详此楞严一经。说时非一。故致古今判教诸说各异。若准天台一家判摄之式。凡为通别五时。别则显其说法次第。通则彰其教法融通。勿以凡情局见。应知并是如来赴机之相。而于通中。有乎文通。义通如后分华严及方等陀罗尼经之流。乃结集经家收通归别。皆文通也。若义通者。如般若明华严海空。与夫莲华藏海。通至涅槃之后。此于他部明华严义。不必结归本部也。今楞严经前文有次。后分不次。收归方等。似合其宜。如先达所谓一代教中除华严般若法华涅槃部别帙外。凡所说小乘皆收归鹿苑。凡所说大乘皆收归方等。柏庭玄览云。但非四时所摄悉得以方等通收之。此经既不专余四时部类。谓属方等。则无余论也。虽经有定性声闻皆获一乘寂灭场地之言。但曰令汝会中而已。固不与法华授记同日而语。政使出于方等不妨以弹斥意密示与进。况时在其后。说亦无违。(文)此则经之前分正属方等。是故云尔。若经有耶输授记持地证经等文。应是后分经。乃结集家收通归别结归前分。此正通五时中文通之类也。金光明玄记云。以凡判教。有前后分。前分有次。后分不定。后虽不定。须摄归前。(文)此为诚证。非余可拟。因并录存。以俟夫公于取舍者考焉。

　　首楞严经释题北峰印法师引用文目孤山(法师讳智圆)　经疏　谷响钞吴兴(法师讳仁岳)　说题　集解　熏闻记法界庵主(法师讳可观)　补注云间　补遗长水(法师讳子璇)　义疏柏庭(法师讳善月)　玄览(私议所引用)

　　正经集注桐洲坦法师引用文目兴福(法师讳惟悫)　玄赞资中(法师讳弘沇)　经疏携李(法师讳洪敏)　证真钞真际(法师讳崇节)　删补疏孤山　谷响苕溪(即吴兴)　熏闻长水手鉴(法师讳道欢禀长水璇公之学而着是书)荆公(王丞相讳安石)　经解补遗纂注释要

　　No. 268-F 首楞严经指文科节

　　大分为三。初序分(二)　起第一卷初如是我闻　止本卷归来佛所初通序(经前六事)二别序(二)初发起远由(二)初夏终演法二王臣营斋二发起近由(四)初独还无供二乞食遭摄三如来慈救四护归佛所二正宗分◎三流通分◎◎二正宗分(六)　起一卷(一六纸)阿难见佛　止十卷(二七二纸)不恋三界初依常住真心以开圆解(二)　起阿难见佛　止四卷(一○九纸)尚留观听初对庆喜明(破妄显真)以闻圆解(三)初阿难悔请(即请人三止之最初方便)二大众愿闻三如来演说(二)初酬请开示(二)初别破心见(二)初推妄所在(七)(△即七处征心)初在内二在外三潜根四内外五随合六中间七无著二破妄显真(二)初破妄心显真心(二)初明频倒根本(二)初生死根本二元体清净二示归元正路二破妄见显真见(二)初现瑞所说二破执辨性(二)初略说(二)初定其常情二夺其妄执二广说(三)初明真性常住二明性无生灭(二)初答匿王(二)初开示(二)初明身有变迁二明性无生灭(三)初佛问真性二王答不知三如来开示(观阿之见)二领悟二酬庆喜(二)初现相略明二兴慈广示(二)初兴慈遍告二广明倒源三明广破缘尘(二)(○第二卷)初示缘声非法性二约见性广类通(七)初明见性无还(三)初简示许说二正辨境见(二)初明境可还(二)初示八境(△八还辨见)初明还日轮二暗还黑月三通还户牖四壅还墙宇五缘还分别六顽虚还空七郁𡋯还尘八清明还霁二明该摄二示见无还三指心责迷二明物见两殊三明性非缩断四明体绝是非(二)初研破二途(三)初如来破执二大众茫然三世尊安慰二会通一理五明理无谓计(二)初非外许自然二非内计因缘六破同别妄见(二)初诃诫许宣二推因正说(二)初示因由别明(二)初别业妄见二同分妄见二约法喻广解七显见非离合(二)初破和各疑二破非和合二总破诸法(二)初破四法(二)初总示本真二别破妄执(二)初破五阴初色阴二受阴三想阴四行阴五识阴二破六入初眼入二耳入三鼻入四舌入五身入六意入三破十二处(○第三卷)初眼色处二耳声处三鼻香处四舌味处五身触处六意法处四破十八界初眼色识界二耳声识界三鼻香识界四舌味识界五身触识界六意法识界二破七大初地大二火大三水大四风大五空大六根大七识大二闻法领悟△二对满慈明(从真起妄)以开圆解△二依常住真心以起圆行○　起四卷阿难及诸大众　止七卷(一八一纸)所作如愿三依正助两行以分圆位○　起七卷(一八九纸)阿难即从座起　止八卷(二○九纸)名为邪观四承三法既备问名受持○　起八卷(二○九纸)尔时文殊师利　止本卷(二○九纸)汝当奉持五因释余疑广辨七趣○　起八卷(二一○纸)说是语已　止九卷(二三八纸)即魔王说六无问自说预明禅境○　起九卷(二三八纸)即时如来　止十卷(二七二纸)不恋三界△二闻法领悟(二)初经家叙益(二)初叙获本妙心(四)初悟心广大益二了物咸真益三反顾遗身益四妙获无心益二叙外敬内悦二阿难说偈△二对满慈明(从真起妄)以开圆解(四)(○第四卷)初疑请(二)初述己他未晓二迷性相俱疑(二)初妄想忽生疑二大性俱遍疑二许宣三钦承四正说(二)初答妄想忽生(二)初明众生迷真故起妄(二)初起妄因(二)初起根本无明二起枝末无明二感妄果(二)初别示果相(三)初世界相续(二)初总成空界二别成群有(二)初成四大二成诸相二众生相续(二)初总六入二别四生(二)初别示胎生二总明四类三业果相续(三)初欲贪果二杀贪果三盗贪果二总结元由二明如来证真故无妄(二)初别明妄因妄果其体本真(二)初迷方喻妄因本空二空华喻妄果非有二总显真智真断不重起妄(二)初以金灰喻二以智断合二答大性俱遍(二)初正答前问(二)初约喻略释二约法广释(二)初约体用正宗(二)初约十界显用二约三归示体二责凡小不了二因答前疑(二)初满慈重征妄因(二)初明妄本无因(演若失头)二示真元无得二庆喜再执缘起(二)初疑情二开示(二)初破疑(二)初寄事推破二合显结归二诫劝(二)初诫虚解二劝修行○二依常住真心以起圆行(二)初观理直入明正行(二)初庆喜叹领述请(二)初经家叙相二庆喜陈辞(二)初叙有解无行(二)初正述二喻显(天王赐屋)二明正请行门二如来宣示行门(二)初发觉初心(二)初正明二义(二)初总述(二)初审观因地发心(△二决定义)二审详烦恼根本二正释(二)初初义(二)初指事喻审观二约法正审观(二)初简浊妄(二)初通释浊义二别示五相二显常用二次义(二)初指事喻审详(解结)二约法正审详(二)初委示颠倒处所(二)初约众生以明世界(二)初释名辨体二简定叠变(二)初简四涉三二流变增数二约世界以历六根(二)初约流变法示二据优劣的简(二)初总标二别简(△六根功德)眼鼻身各八百耳舌意各千二百二正劝详择降伏(二)初劝简略明(二)初劝简根修行(三)初劝简圆通二校量优劣三许为发明二示须简所以二因疑广说(二)初约研破总示(二)初研破执计二总示真妄二约行相别示(二)初从真起妄遂有六根二反妄归真随依一入(二)初明因修获证二明由证起用(二)初举互用况显二明互用所以二决通疑滞(二)初明因果并常(二)初庆喜疑因异果二如来示因本常(二)初结根尘显迷倒(二)初结根尘(罗睺击钟)二斥矫乱二就闻性示因常(二)初破执正明二引睡例显二明解结无二(二)(○第五卷)初正明解结无因二(二)初疑请二开示(二)初现瑞二正说(二)初诸佛同宣(迷结证解只汝六根)二此佛亲说(二)初长行(二)初总标体一二别显本空二偈颂(二)初显此佛亲说(二)初显结解因由(二)初重颂前文二孤起演义(二)初示修行要门二明心外无境二叹法超偏小二印诸佛同宣二兼显六解一亡(二)初约结巾喻迷(二)初结巾总示二约结研定二约解中喻悟(三)初喻六解一亡二喻解结由心三喻解当次第二显示修证△二带理兼修名助行△△二显示修证(五)初阿难请问圆根二如来询诸圣众三诸圣各说证门(五)(△二十五圆通)初观六尘悟道(六)初陈那悟声尘二沙陀悟色尘三香严悟香尘四药王悟味尘五跋陀悟触尘六迦叶悟法尘二观五根悟道(五)初那律观眼二周利观鼻三憍梵观舌四毕陵观身五空生观意三观六识悟道(六)初身子悟眼识二普贤悟耳识三难陀悟鼻识四满慈悟舌识五波离悟身识六目连悟意识四观七大悟道(七)初瑟摩悟火大二持地悟地大三月光悟水大四琉璃悟风大五空藏悟空大六弥勒悟识大七势至悟根大五观耳根悟道(四)(○第六卷)初值佛秉教二依教奉行三行成修证四由证起用(三)初三十二应二十四无畏三四不思议四交光现瑞印可五佛敕文殊简辨(三)初佛敕二受命(二)初叙敬义二正说偈(二)初通明所证理二别简能入门(二)初简诸行非二辨观音是(五)初指当根叹人二叙圆通修证三显彼我同入四述佛意结示五明请加劝修三获益(四)初阿难增道二普会入位三登伽进果四众生发心△二带事兼修名助行(二)初惑重者唯持禁戒(二)初举三学显戒律为基二约四重释持犯损益(四)初淫(二)初宣示损益二嘱诫灭后二杀(二)初宣示损益二嘱诫灭后三盗(二)初宣示损益二嘱诫灭后四妄(二)初宣示损益二嘱诫灭后二习重者更假秘咒(二)(○第七卷)初叙意略明二酬请广说(二)初道场方轨(二)初立坛供养方法二修证行坐诵仪二演说咒辞(三)初阿难述请二如来正说(二)初现化佛说咒二述功德劝持(二)初明(果德由此咒故自行)化他以劝持(二)初备列众义二指广结名二明(因人由此咒故灭恶)生善以劝持(二)初广明生善灭恶二总述佛意结劝三述愿加护○三依正助两行以分圆位(二)初明迷真起妄颠倒类生(二)初众生颠倒二世界颠倒(二)初迷真两立二相涉类生(二)初示成因感果二显十二类生动类欲类趣类假类障类惑类影类痴类为类性类罔类杀类二明反妄归真浅深立位(二)(○第八卷)初明渐次(三)初除其助因(二)初总明四食二别断五辛二刳其正性(二)初以戒刳性二戒净获益三违其现业(二)初明由违证似二明由似证真二示地位(八)初干慧地二十信三十住四十行五十回向(二)初十向正位二四种加行六十地七等觉八妙觉

　　△经文结示五十五位谓十信十住十行十向四加行十地等觉若今科初列干慧后开妙觉及三渐次则成六十圣位。○四承三法既备问名受持(二)初文殊问二如来答○五因释余疑广辨七趣(二)初约情想总明(二)初总明二分(二)初情约内分二想为外分二别示趣生二约业报别示(七)初地狱趣(二)初明十习因淫习贪习慢习嗔习诈习诳习怨习见习枉习讼习二明六交报初见报二闻报三嗅报四味报五触报六思报二鬼趣(十)怪鬼魃鬼魅鬼蛊鬼疠鬼饿鬼魇鬼魍魉鬼役使鬼传途鬼三畜生趣(十)枭类咎类狐类毒类蛔类食类服类应类休类循类四人趣类(十)顽类愚类狼类庸类微类柔类劳类文类明类达类五仙趣(十)地行仙飞行仙游行仙空行仙正行仙通行仙道行仙照行仙精行仙绝行仙六天趣(三)初欲界六天二色界十八天(四)(○第九卷)初禅三二禅三三禅三四禅(二)初四根本二五不还三无色界四天七修罗趣(四)鬼畜人天○六无问自说预明禅境(二)初正明发相(五)初色阴(十)身能出碍　拾出蛲蛔　空中闻法　见佛踞台　空成宝色闇室见物　烧斫无碍　遍观诸界　夜见远方　知识迁变二受阴(十)见物生悲　勇智齐佛　渴心沉忆　疑是舍那　生无尽忧生无限喜　起大我慢　轻安自在　拨无因果　爱极发狂三想阴(十)求善巧　求经历　求契合　求辨析　求冥感求静谧　求宿命　求神力　求深空　求永岁四行阴(十)(○第十卷)二无因论　四遍常论　四一分常论　四有边论　不死矫乱十六有相论　八无相论　七俱非论　七断灭论　五现涅槃论五识阴(十)因所因执　能非能执　常非常执　知无知执　生无生执归无归执　贪非贪执　真无真执　定性声闻　定性支佛二更断余疑(二)初总明迷真如妄二别显五阴本因○三流通分(二)　起阿难若复有人　止作礼而去初如来劝流通二经家结流通

　　No. 268

　　大佛顶如来密因修证了义诸菩萨万行首楞严经卷第一

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　如是。

　　我闻。

　　一时。

　　孤山云。如是所传之法。我闻能传之人。会机会理之时。故云一时。

　　熏闻云。涅槃后分云。佛垂涅槃。阿难问佛。如来灭后结集法藏。一切经初安何等语。佛言当安如是我闻一时佛住某方某处与诸圣众而说是经。智论云三世佛经初皆称如是语。所传法者。谓结集家传佛能诠所诠之法也。能诠文与佛不异曰如。所诠理无非真实曰是。又文如其理。理如其文。然理通四教。则如是之法。偏圆不同。具如天台诸经疏分别其相。今简偏取圆。唯一如来藏心。是经法体。能传人者。孤山约四教义明四种我闻。一我我闻闻。二我无我闻不闻。三无我我不闻闻。四非我非无我不闻非不闻。前三种是昔所闻方便之义。后一我闻是今正意。会机会理之时者。会合也。谓今教下合现未之机曰会机。上合常住真心曰会理。机理会合一义在兹。

　　真际云。阿难指下如是之经我从佛闻。一时说教时也。

　　长水云。我即阿难自指五蕴假者。然一切法佛说无我。今称我者我有四种。一凡夫遍计。二外道宗计。三诸圣随世假立宾主。四法身真我。经指后二。非邪慢心而有所说故无过矣。闻谓耳根发识听受。虽因耳处废别从总。故称我闻。诸方时分延促不定。故但言一时。

　　手鉴云。鉴则上下延促不同。横则四洲参差不同。

　　佛。

　　真际云。梵语佛陀。此翻觉者。

　　苕溪云。佛地论云具一切智一切种智。离烦恼障及所知障。于一切法一切种相。能自开觉亦能开觉一切有情。如睡梦觉。如莲华开。故名为佛。

　　熏闻云。应知一切智一切法者真谛智境也。一切种智一切种相者俗谛智境也。以照真故离烦恼障能自开觉。以照俗故离所知障能觉一切有情。如睡梦觉如莲华开者。总譬二智觉了之义也。又梦觉喻真智。一物叵得故。华开喻俗智。具见诸相故。

　　在室罗筏城祇桓精舍。

　　孤山云。在者住也。以佛内住首楞严能建大义故。迹住精舍以利群生。

　　熏闻云。论明四种住义。一天住。谓布施持戒善心也。二梵住。谓慈悲喜舍四无量心乃至非想天因也。三圣住。谓空无相无作。三三昧也。四佛住。谓首楞严等百八三昧力无畏等八万四千度人法门也。佛虽住定示同人法。行住坐卧四仪宛然。斯由自受用身内冥法性外应群品。故曰能建大义。迹住者。迹以对本为名。约土言之。则本住寂光迹居堪忍也。

　　室罗筏具云室利罗筏悉底。或云舍卫。即中印度憍萨罗国都城之号。新翻丰德。以国丰四德故。一货财二欲境三多闻四解脱。祇桓正云逝多。此翻战胜。太子之名也。生时父王与外国战胜。因立美号。即须达市园造立精舍以施于佛。

　　祇桓正言逝多。此云胜氏。须达具云须达多。此云给孤独。亦曰善施。给孤独长者闻佛功德深生尊敬。愿建精舍请佛降临。佛告舍利子瞻揆。唯太子逝多园多爽垲。寻诣太子具以情告。太子戏言金遍乃卖。善施闻之心豁如也。即出藏金随言布地。有少未满。太子请留。意佛此诚良田宜植善种。即于空地建立精舍。世尊即之。告阿难曰。园地善施所买。林树逝多所施。二人同心式崇功业。自今已去应谓此地为逝多树给孤独园。

　　补遗云。非粗暴所居。故曰精舍。

　　与大比丘众。

　　千二百五十人俱。

　　皆是无漏大阿罗汉。

　　比丘含三义。清净活命名乞士。能断烦恼名破恶。当剃发至受戒时魔王言是人必得涅槃。故名怖魔。由此因中三名。能成果上三号。即应供杀贼无生也。

　　长水云。四人已上乃至无量能作说恣羯磨法。故名为众。

　　孤山云。三迦叶兄弟有千弟子。舍利目连共二百五十人。或云五十是耶舍弟子。先并事火。翻邪入正。感佛深恩而常随侍。无漏者内冥中道不漏落二边。阿罗汉含果上三义也。准涅槃四依品。第四依即十地菩萨名阿罗汉。

　　补遗云。孤山用涅槃四依品十地菩萨迹示四果明之。然既直用中道释无漏。当亦直用大释何罗汉名。迹示四果。还成小名也。今用唯识论解之。论云此识无始恒转如流乃至何位当究竟舍。阿罗汉位当究竟舍。又曰若诸菩萨得菩提时。顿断烦恼及所知障成阿罗汉及如来故。又应知法华文句解大阿罗汉名从昔立。所言大者拣异慧脱。今是无碍俱脱故称大。今首楞严已经开显。则当以大乘释大。破障中无明为杀贼。入证中道为无生。赴十界缘为应供。

　　佛子住持善超诸有。

　　此众已经法华开权发迹。故今叹德从实从本而言。如云开方便门示真实相决了声闻法是诸经王。即开权文。又云知众乐小法而畏于大智是故诸菩萨作声闻缘觉。此发迹文也。

　　能于国土成就威仪。从佛转轮妙堪遗嘱。严净毗尼弘范三界。

　　长水云。法有摧碾烦恼义。喻之若轮。自既摧惑亦能转教令他破惑。孤山云。此诸尊者见佛始卒。佛所说法皆悉随从。故于今经及以涅槃妙堪遗嘱。涅槃中佛语文殊。今以此法付嘱于汝乃至迦叶阿难等。未来复当付嘱如是正法。谷响云。如身子目连先佛入灭。则不至涅槃。然今经云于时迦叶在灵鹫山入灭受想定。至佛灭后始来。阿难在娑罗林外为魔所罥。至佛垂灭方来。

　　弘大。范法也。毗尼是三界之大法。禀之则出生死故。

　　律铨也。铨量轻重犯不犯等故。

　　应身无量度脱众生。拔济未来越诸尘累。

　　补遗云。此十二句叹德文。不同法华还同小叹。既已开显。直从大叹。又复此经乃最后垂范。正为未来扶律谈常。故叹中言住持。言遗嘱言毗尼言未来也。今以十二句节为二段。初二句叹自行。中初句叹智德。故言住持。次句叹断德故言超有。次十句叹化他。二乘缺于化他。故今广叹所缺也。初二句总叹。即是下文遗嘱弘范等为威仪也。但今总言下去别列耳。言成就者。以于化他仪式。已能闲习无有遗失。故言成就。次八句别叹为四。初二句堪遗嘱。次二句堪依止。三二句堪垂化。四二句堪拔苦。

　　其名曰大智舍利弗。摩诃目犍连。摩诃拘絺罗。富楼那弥多罗尼子。须菩提。优波尼沙陀等。而为上首。

　　孤山云。诸经列名不同。或尚年腊则先陈如。或尚声德则先身子。今从尚德之例。

　　熏闻云。腊者。终岁祭祀之名也。夏曰嘉平。殷曰清祀。周曰大䄍。汉曰腊。腊猎也。取禽兽祭先祖也。或云腊者接也。新故交接也。故经律中谓七月十五日为佛腊日。取此义。

　　携李云。具云舍利弗怛罗。此翻身子。以其母好身形故。以子连母而呼也。亦云鹙子。母眼明净。如鹙鹭之眼故。摩诃目犍连。正云摩诃没特迦罗。此翻采菽氏。以上古有仙好食胡豆。尊者是彼苗裔故也。

　　孤山云。拘絺罗此云大膝。膝盖大故。舍利弗舅氏也。

　　长水云。富楼那父名。此翻满。弥多罗尼母名。此云慈。连父母名故云满慈子。

　　孤山云。那男也。尼女也。增一云我父名满。我母名慈。诸梵行人谓我为满慈子。须菩提此云空生。以生时家中仓库皆空故。盖解空之吉兆也。占者言。所现之相既善且吉。故亦名善现善吉焉。

　　资中云。优波尼沙陀此云尘性。以观尘性空得道故。

　　复有无量辟支无学。并其初心。同来佛所。

　　辟支不叹德列名者。厌喧乐静。多在空闲不为众所知识此是部行。遇佛回向者。若麟喻者出无佛世。三千世界独一而出如麟一角。

　　麟喻名出俱舍。尔雅云麟麇身牛尾一角。春秋感精符曰麟一角。明海内共一主也。独觉亦尔。大千唯一故以为喻。

　　孤山云。辟支迦罗此翻缘觉。观十二因缘而悟道故。亦翻独觉。出无佛世也。无师自悟故。

　　苕溪云。经家既云并其初心。正是师徒共集。实部行也。部行亦出无佛之世。如法华疏云。部行缘觉。在无佛世师徒化训。

　　补遗云。经云复有。知与前声闻常肩随者也。下文显有十方之文。则验此中乃释迦之高弟也。不然岂释迦法会自无禀支佛教者乎。但诸经所列。或合归声闻众中。今开为二众耳。今定此经所列二众大小之义有二焉。一者已经开显。则前云罗汉后云无学。并从大乘为言。无学则位该地住。初心乃在十信已还也。二者从本立名。二乘已经开显。入圆禀教。自名菩萨。今从本为名云罗汉支佛。还从小教消名可也。言无学者。准析玄云。至此位中四智已圆无法可学。故名无学。言四智者。一我生已尽苦谛智。二不受后有集谛智。三梵行已立道谛智。四所作已辨灭谛智。此就小乘解也。若以大准小。则当云三德已圆无法可学。故称无学。但地住分显无学。妙觉究竟无学也。如前引唯识论文阿罗汉实通大小故也。

　　熏闻云。所以不列杂众者。且事起自恣非俗众所参。是故但有三乘僧也。

　　谷响云。菩萨众别序备。即经云恒沙菩萨来聚道场是也。

　　至斋毕旋归。王及大臣长者居士俱来随佛。愿闻法要。事在明日故有俗众。

　　属诸比丘休夏自恣。十方菩萨咨决心疑。钦奉慈严。将求密义。即时如来敷座宴安。为诸会中宣示深奥。法莚清众得未曾有。迦陵仙音遍十方界。恒沙菩萨来聚道场。文殊师利而为上首。

　　孤山云。属当也。休夏谓九旬已满。自恣律开三日。七月十四十五十六也。

　　长水云。自迷所犯恣任僧举。当悔清净。或云自恣。自谓自己之过。恣谓恣他所举。

　　孤山云。菩萨具云菩提萨。埵大论云。菩提名佛道。萨埵名成众生。用诸佛道成成就众生故。又菩提是自行。萨埵是化他。左传云访问于善为咨。钦奉显菩萨之心。慈严明如来之德。敬请楞严之秘说。故曰将求密义。

　　手鉴云。凡入三昧各有六意。一此真三昧是所证法体故。欲说此法要须心冥此体。二非证不说故。三显此法非思量境故。四观根审法故。五显说证皆同故。六成仪轨故。然此宴坐宣示即大定大慧也。至下阿难一向未全。盖阙此也。如来欲谈大定故以大慧为本。定能发慧。非慧莫谈。一经大旨已现斯矣。

　　未说密义。先说余经。不散其众乃演斯典。亦犹法华以前说无量义。净名以前说普集经。但今所指未来此耳。

　　熏闻云。密义者且通指大乘法要。谓咨决心疑之外方将更求大乘微密之义。前自恣文虽曰比丘。必兼于佛。自恣属戒。宴安是定。宣示为慧。圣人应物垂范则三学存焉。问据何经律。知佛自恣答增一云如来同僧坐于草座告诸比丘我欲受岁。又新岁经云佛自叉手向诸比丘悔过等。

　　孤山云。迦陵频伽此翻妙声。本出雪山。在㲉中即能鸣。其声和雅听者无厌。

　　熏闻云。恒沙者。大论云恒河沙中一切算数所不能知。唯佛及法身菩萨能知。其数。

　　孤山云。文殊师利此翻妙德。以分证法身般若解脱三德故。

　　时波斯匿王为其父王讳曰营斋。请佛宫掖自迎如来。广设珍羞无上妙味。兼复亲延诸大菩萨。

　　彼斯匿此云和悦。新云钵逻犀那恃多。此翻胜军。讳日亦曰忌日。祭义曰忌日必哀。称讳如见亲。斋者齐也。不过中食以斋身口而内表中道焉。

　　熏闻云。宫掖班固西都赋云后宫则有掖庭椒房。吕向注曰掖庭宫名。在天子左右如肘掖也。羞熟也。谓熟食也。

　　城中复有长者居士同时饭僧伫佛来应。佛敕文殊分领菩萨及阿罗汉应诸斋主。

　　长水云。十德具足三品居财故云长者。守道自怡寡欲蕴德故名居士。

　　手鉴云。三品者天竺之俗多以商估为业。游方履险不惮艰辛。弥积珍财有年数矣。上者奉王。余皆入已。财盈一亿德行又高便称长者。居士为王辅佐。彼土数法万万为一亿也。此为下品。十亿中。百亿上。

　　天竺以积财巨亿为长者。守道居正为居士。谷响云。韩子曰重厚自居谓之长者。玉藻云居士。锦带注曰居士道艺处士也。熏闻云。饭僧者谓以食请僧饭之。

　　唯有阿难。先受别请。远游未还不遑僧次。

　　资中云。先受别请。或因他事而非斋也。

　　长水云。涅槃经说阿难不受别请。盖不随佛受别请耳。

　　熏闻云。四分律明请僧有二种。谓僧次请别请也。虽律开别请。而诸文中多斥别请。偏赞僧次。十诵律云别请佛及五百罗汉。不如僧次请一似像极恶比丘。成论云僧次请僧如饮海水即饮众流。

　　既无上座及阿阇黎。途中独归。其日无供。

　　以非僧次应诸斋主。涂中独归显无伴侣。此为下文遭术张本。其日无供。谓祇园间远更无檀越致供。是故入城乞食。

　　孤山云。阿阇梨此云轨范师。

　　手鉴云。阿阇梨律有五种。一出家。二受戒。三教授。四受经。五依止。受戒及依止。多已十夏者为之。余皆多已五夏者为之。

　　即时阿难执持应器于所游城次第循乞。心中初求最后檀越以为斋主。无问净秽刹利尊姓及旃陀罗。方行等慈不择微贱。发意圆成一切众生无量功德。

　　应器梵云钵多罗也。以其体色量皆应法故。

　　熏闻云。律明钵体大要有二。泥及铁也。色者熏作黑色赤色或孔雀咽色鸽色等。量者大钵受三斗。小者受斗半。中者可知。南山云此姬周之斗也。准唐斗。上钵一斗下者五升。

　　檀越此云施主。熏闻云。于所游城即室罗筏城。心中初求最后檀越望前僧次是为最后。

　　孤山云。净即刹利王族也。

　　具云刹帝利。此翻田主。西域记明此姓云奕世君临仁恕为志。

　　秽即旃陀魁脍也。

　　谷响云。梵语旃陀罗此翻屠者。正言旃茶罗此云严帜。谓恶业自严。行时标帜。摇铃持竹为自标故。魁帅也。脍切割也。

　　方行等慈谓平等大慈也。欲令净秽皆趣菩提。故云圆成无量功德。

　　阿难已知如来世尊诃须菩提及大迦叶。为阿罗汉心不均平。钦仰如来开阐无遮度诸疑谤。

　　长水云。善现舍贫从富。饮先舍富从贫。皆为净名所诃。故云心不均平。

　　资中云。今言如来者就佛所印归功世尊。

　　经彼城隍。徐步郭门。严整威仪。肃恭斋法。

　　城隍城池。无水曰陧。

　　尔时阿难因乞食次经历淫室。遭大幻术摩登伽女以娑毗迦罗先梵天咒摄入淫席。淫躬拊摩将毁戒体。

　　长水云。摩登伽义翻本性。此女过去名曰本性。以今本昔亦名性比丘尼。

　　资中云。娑毗迦罗即金头仙食米脐外道。师事梵天而得此咒。

　　孤山云。摩登伽经云。阿难昔五百世曾与摩登伽女而为夫妇。爱习未忘故有斯事。

　　苕溪云。将毁戒体者。盖言此女欲破阿难所持之体。即淫戒无作之体也。故下文云彼唯咒汝破佛律仪。八万行中秪毁一戒。心清净故尚未沦溺。若将毁二字属于阿难。虽曰不犯岂无疵乎。

　　如来知彼淫术所加。

　　斋毕旋归。王及大臣长者居士俱来随佛。愿闻法要。

　　资中云。如来常仪受请斋毕皆为说法。今既速归必有所为。故王臣大众随从而来。

　　于时世尊顶放百宝无畏光明。光中出生千叶宝莲。有佛化身结加趺坐宣说神咒。

　　孤山云。顶表法身。光表报身。化佛表应身。光从顶出即智由理发。遍照百界故云百宝。而有化佛说咒者。即理智相冥能起大用析恶摄善。

　　熏闻云。莲以表实。华以表权。应身起用不离权实二智。是故化佛趺坐其中。遍照百界者。六凡四圣十界互具也。折恶摄善者。折登伽之恶摄阿难之善。

　　熏闻云。结加趺坐声论云以两足趺加致两䏶如龙盘结。

　　敕文殊师利将咒往护恶咒消灭。

　　兴福云。文殊密说妙解邪方。是则阿难亦不显闻但蒙冥护。故第七卷云。虽蒙如来佛顶佛咒冥护其力。尚未亲闻。若据登伽经。但是世尊自说一咒解彼淫术。

　　提奖阿难及摩登伽归来佛所。

　　孤山云。摩登伽得益证阿那含。而经家不叙者下文显故。云摩登伽淫火顿歇得阿那含也。此是咒后得第三果。至摄还佛所闻经至文殊简圆通竟成阿罗汉。若据登伽经说。闻咒时未言得益。寻求阿难自到佛所。且非文殊提奖而归。及闻说法亦得阿罗汉道。然则两经并由闻经方证四果。但是大小机见不同。然约实行。则机熟得道之时由阿难牵以欲钩故使后入佛智也。若使大权。则同阿难发起斯教以益群机耳。问彼经闻小乃得四果。此经闻大何故亦证阿罗汉耶。答彼经明小正隔于大。此经说圆何妨证小。机既不同故无妨也。

　　阿难见佛顶礼悲泣。恨无始来一向多闻未全道力。殷勤启请十方如来得成菩提妙奢摩他三摩禅那最初方便。

　　法华云昔于空王佛所同时发心。阿难常好多闻我常勤精进。是则如来由全道力定慧均修。故能速证菩提降魔制外。我由偏着小慧尚住初果。反遭邪术劳佛慈救。悲泣悔恨其在兹焉。多闻者偏习小慧也。未全道力者不修大定也。然小乘岂但无楞严理定。亦无圆融佛慧。以今如来现通演咒。悉从理定而发。故使阿难知小慧之非而偏请大定也。然圆融定慧体本无殊。对机施用。不分而分寂照斯别。故下请三意以该定慧。

　　补遗云。今谓阿难权以发起。宜从小释。无始之言是久远之时耳。

　　苕溪云。今观阿难启请。已涉楞严法门。一经所谈皆酬斯请。

　　熏闻云。首楞严即奢摩他等总名。奢摩他等即首楞严之别号。

　　资中云。准圆觉经。奢摩他以寂静为相。三摩提以幻化为相。禅那俱离静幻二相。此大意与一心三观相应。寂静相即空观也。幻化相即假观也。俱离相即中观也。

　　孤山云。得成菩提者。证兹圆果由彼圆因。圆因者何即一心三止楞严大定。是诸佛一路证果之门也。故曰妙奢摩他三摩禅那最初方便。如来酬请正宗演说。名相虽异旨在此三。今释此为二。一正释。二会通。初正释者。涅槃名三。一奢摩他此云止。二毗婆舍那此云观。三优毕叉此云止观等。止体静。观体明。等即明静不二也。阿难虽专请于止。以即一而三故。所以此止即观亦即平等。三一互融是以称妙。妙故方曰楞严大定耳。故今于一止复有三名。谓奢摩他此言体真止。止于真谛。三摩具云三摩提。亦曰三摩地。此云等持。即方便随缘。止止于俗谛。禅那此云静虑。即息二随分别止。止于中道第一义谛。体真止知因缘假合。幻化性虚故名为体。攀缘妄想得空即息。空即是真故言体真止。此与奢摩他名义吻合。方便随缘止者。知空非空故言方便。分别药病故言随缘。心安俗谛故名为止。今云等持即是俗谛三昧也。名异义同。息二边分别止。今云静虑者。静即息也。虑即二边分别也。名异义同。此三止名义出摩诃止观。即天台智者大师所行法门也。二会通者。此之三止即三观。以即照而寂即寂而照故。奢摩他即空观。三摩即假观。禅那即中观。龙树曰因缘所生法我说即是空亦名为假名亦名中道义。盖谓此矣。然则成菩提之方便者。岂逾于三止三观耶。是知一经始末不出斯旨也。阿难始以三法为请。既蒙开示。至乎领解还以此三而叹于佛。故下经云妙湛总持不动尊。妙湛即空智也。总持即假智也。不动即中智也。及佛为富楼那说如来藏本妙圆心。非心非空。即心即空。离即离非。三谛炳然如指诸掌。及为阿难说六解一亡。而结叹云。是名妙莲华金刚王宝觉如幻三摩提。华开莲现喻即中也。金刚坚利喻即空也。如幻有形喻即假也。洎文殊简示圆通亦以此为叹。故曰阿难汝谛听我承佛威力宣说金刚王如幻不思议佛母真三昧。但以佛母喻中道为异耳。其于诸文中重重演说一一破迷。或用于空。或谈于假。或显于中。言偏意圆悉具三法。盖酬阿难三止之请也。

　　苕溪云。圆觉三名既同今经。沇师所解故如其义。涅槃中三虽二名有异其体亦同。但禅那以双遮为离。优毕以双照为等。而孤山专用天台三止配今三名者。斯又得经之深也。何则止属于定观属于慧。阿难既以多闻小慧自咎。正以楞严大定为请。大定非三止而何。况三摩禅那显是定名。虽此定即慧而所主从别。若然则岂唯见孤山得经之深。抑亦知天台三止冥符圣言矣。最初方便者。阿难所请有通有别。通谓奢摩他等是诸佛成道之法也。别谓最初方便即当机发行之由。应知下文从破心见以去酬其通请。如佛告阿难有三摩提名大佛顶首楞严王具足万行十方如来一门超出妙庄严路汝今谛听等。至辨诸圣圆通本根酬其别请。如佛告大众吾今问汝最初发心悟十八界谁为圆通从何方便入三摩地。举要言之。唯观音所观耳根圆通方是此经最初方便。

　　熏闻云。殷勤下请果人因地所修行法。故曰十方如来得成菩提等。应知得成菩提即究竟觉智也。妙奢摩他三摩禅那即圆教真似乃至外凡所修定行也。虽首楞严通因通果。今正在因。因果相沿始终一贯。

　　补遗云。资中用圆觉经作三观释。孤山依涅槃翻奢摩他为止。一中开三作止释。今观二师孤山所得多矣。且如圆觉三法。经中亦名为定。如彼经云尔时便有二十五种清净定轮。又偈云辨音汝当知一切诸菩萨无碍清净慧皆依禅定生所谓奢摩他三摩提禅那。是知彼圆觉三法尚可直作三止消释。况今经乎。况涅槃经显以奢摩他翻定。又三摩名等持。禅那名静虑。并定法名义。三止消文复何疑乎。问资中以奢摩他等对于三观。其义如何。答对义无咎。但当时立名所主在定。故以三止消之为便耳。问三摩名等持如何见是定法。答三摩乃方便随缘止。圆觉谓之唯观幻化。乃是以止定法平等持于假法使不散乱。故名等持耳。问曰吴兴以涅槃三名直对今三义。如以毗婆舍那对今三摩。优毕叉对今禅那。是义然否。又止观云止即是断断通解脱。观即是智智通般若。止观等者名为舍相。舍相即是通于法身。止即奢摩他。观即此婆舍那。他那等故。即优毕叉通三德如前。据此奢摩他对解脱合对于假。今吴兴以为体真止。毗婆舍那对般若合对于空。今吴兴以为三摩。乃与止观对义不同何耶。答曰凡对当义乃是一往不得尽理。且奢摩他名定以寂静为行。止观从名故对解脱。今吴兴从行乃曰体真。毗婆舍那名慧。慧则分别为义。止观从名故对般若。吴兴以分别属假故对三摩。并是一往会通。不可致诘也。又涅槃第三十云。奢摩他者名为能灭能灭一切烦恼结故。名为能调能调诸根恶不善故。名为寂静能令三业成寂静故。名曰远离能令众生离五欲故。名曰能清能清贪欲嗔恚愚痴三浊法故。以是义故故名定相。毗婆舍那名为正见。亦名了见。名为能见。名曰遍见。名次第见。名别见。名别相见。是名为慧。优异叉者名曰平等。亦名不诤。又名不观。亦名不行。是名为舍。又孤山以三止消今经文。则知天台三止有悬合矣。故止观云此三止名虽未见经论映望三观随义立名。释论云菩萨依随经教为作名字名为法施。立名无咎。若能寻经得名即悬合此义也。今果得之楞严矣。今谓圆觉三名显云是定。亦唐译之经彼为最亲。故知三止悬合二经矣。又准涅槃云。善男子为三事故修奢摩他。何等为三。一者不放逸故。二者庄严大智故。三者得自在故。复次为三事故修毗婆舍那。何等为三。一者为观生死恶果报故。二者为欲增长诸善根故。三者为破一切诸烦恼故。准此经文止观各开三义。即是三止三观之明文。次第对义在文不差。故谷响云。涅槃云为三事故修奢摩他。此乃止中具三之明证也。而与阿难所请之三宛若符契。然而大师亲见涅槃而不指之者。岂非欲使学者自得之乎。

　　长水云。方便多种。今问成佛妙行复云最初者。意请成妙行之方便也。浅深虽异俱方便尔。如圆觉经方便随顺圆摄所归即有三种。此指妙行即方便也。如下经文佛问圆通从何方便入三摩地。即指入妙行之方便也。今文请即通问。下文答则别说。如下文云有大佛顶首楞严等。即许成道妙行也。复先征诘发心推逐妄执。破群疑显藏性。令信解不谬。阿难于是因此了悟发菩提心等。此则信解真正成本起因。若无此因。纵历多劫修诸行门皆成邪僻。犹如煮沙欲成嘉馔终不能得。故圆觉中示三观显诸轮。一一皆云悟净圆觉。此经亦尔。从初至第四卷半已来。则总明信解真正。为最初方便也。信解虽正明识藏心。多闻无功不逮修习。如得大宅罔知入门。故请修行从何摄伏。佛即具辨止观为正修法。止观成处名真三昧。入此行时须有方便。方便之法不离根门。入一无妄余皆清净。故问二十五圣。复敕文殊令拣。此即以根门顺机为最初方便。如下文云我今欲令阿难开悟。二十五圣谁当其根。何方便门得易成就。此则的取从闻思修。为最初方便。最初之义先解后行无出于斯。从闻思修为方便者。但取耳根顺机易入。得为最初方便。从者随顺也。若初心随顺闻思修而修。即是方便。若违而背之。即非方便也。又阿难竦己从邪由无定力。故归见佛即请行门。如来未即为说。却约心见征解。意云解若真正行可无邪。

　　手鉴云。方便多种者。不出教行二种也。法华云更以异方便助显第一义。此经云归元性无二方便有多门。浅深异者。圆觉即故深此经之故浅。俱是入道之方便也。

　　长水云。前后两度说经。初从此去至标经名。是酬问正说分。次从说是语已下至不恋三界。为请益再陈分。

　　于时复有恒沙菩萨及诸十方大阿罗汉辟支佛等。俱愿乐闻。退坐默然。承受圣旨。

　　孤山云。前通叙同闻不言菩萨。别序集众不言二乘。此中备有三乘。验前二序。影略互现耳。

　　佛告阿难。汝我同气。情均天伦。当初发心。于我法中见何胜相。顿舍世间深重恩爱。

　　阿难此云庆喜。解饭王之子。如来成道夜生。净饭王既闻太子成道。斛饭又奏宫中生男。举国欣庆。因名庆喜。是佛堂弟。故云汝我同气。

　　重闻云。孤山云南斋褚渊居。嫡母丧去官。王俭叹之曰。虽事缘义感。而情均天属。义感谓非所生也。天属犹天性也。盖译人取此润色佛言耳。解饭王之子者。初师子颊王。有四子。一曰净饭。二子。一悉达二难陀。二曰解饭。二子。一调达二阿难。三曰白饭。二子。一摩诃男二阿那律。四曰甘露饭。二子。一䟦提二提沙。诸经明佛出家成道。皆云二月八日夜。

　　苕溪云。阿难既厌多闻而欣妙定。如来欲谈是义。先诘妄缘。故问发心见相之由。为止散入寂之本。迷解之要。并在于兹。

　　长水云。父母妻子是恩爱之深者。世人以舍粗重恩爱。为其至道。而不知修行见爱尚是妄心。故审问之。后方推破。

　　阿难白佛。我见如来三十二相胜妙殊绝。形体映彻犹如琉璃。常自思惟。此相非是欲爱所生。何以故。欲气粗浊腥臊交遘脓血杂乱。不能发生胜净妙明紫金光聚。是以渴仰从佛剃落。

　　孤山云。见相实有。生灭宛然。缘此发心。安趣常果。交遘易曰男女遘精万物化生。

　　熏闻云。三十二相。始足下安平。终顶有肉髻。荆溪尊者云。三十二相是藏通极果。故知阿难发心。示同凡小之见也。

　　长水。云欲爱之生纯是不净。大集经中具说受生。皆由父母与己识情争相爱欲。由是托彼赤白二滴为识所依。一处和合名歌罗逻。而渐增长至于出胎。五谷长养虽成人相。如革囊盛粪。故云脓血杂乱。

　　熏闻云。琉璃具云吠流离耶。此云不远。谓西域有山。去波罗奈城不远。山出此焉。后人徒玉别为琉璃宝。因以名。

　　佛言善哉阿难。汝等当知。一切众生从无始来生死相续。皆由不知常住真心性净明体。用诸妄想此想。不真故有轮转。

　　熏闻云。一切众生。即下文十种异生也。正言六道。亦兼三乘。以六道受分段生死。三乘受变易生死。皆有轮转之义故。

　　孤山云。常住真心。即下文如来藏心圆融三谛也。用诸妄想。谓九界众生不达此三本唯一念。于是六趣见其俗(此即赖缘之假也)二乘见其真。(即偏空之理也)菩萨见其中。(别教地前唯观但中)皆由不了圆融。妄生取着。故致轮轮二种生死(二种生死出胜鬘经由五住之因招二死之果)。

　　补遗云。胜鬘经云。有二种死。谓分段死不思议变易死。分段死者。谓虚伪众生。不思议变易死者。谓阿罗汉辟支大力菩萨。然变易称不思议者。如唯识云。改转身命故有变易。妙用难测名不思议。又烦恼有二种。谓住地烦恼及起烦恼。住地有四种。谓见一切处住地。欲爱住地。色爱住地。无色有爱住地。此四住地生一切起烦恼。起者刹那刹那相应心。荆溪云。五住为二死作因。

　　汝今欲研无上菩提真发明性。应当真心酬我所问。

　　荆公云。真妙觉明。若以空明。则有空现。地水火风各各发明。则各各现。若俱发明则有俱现。众生为妄发明性。如来为真发明性。是名生灭与不生灭二发明性。

　　十方如来同一道故。出离生死皆以真心。心言直故。如是乃至终始地位中间永无诸委曲相。

　　长水云。诸佛同道。脱苦得乐。皆由真心者。此有二种。一发言无虚假。二向理之心无别岐路。今此经意须具二焉。始令发言无妄。终成向理心绝。方为十方同道。

　　孤山云。言者心之声。由心直故所言真。三谛直常名心直。了义顿说名言直。由此心言乃能趣道。

　　阿难我今问汝当汝发心缘于如来三十二相将何所见谁为爱乐。

　　熏闻云。夫如来身相乃因缘所生法也。随机所见四种不同。谓生灭无生无量无作。四见虽异一境是同。今欲破生灭之心显无作之理。故举所缘之境。以问能缘之见。如医设药。先审病源。

　　补遗云。阿难既云我见三十二相受乐出家。如来欲推破心见二门。故先问之。将何所见。问见也。谁为爱乐。问心也。

　　阿难白佛言世尊。如是爱乐用我心目。由目观见如来胜相。心生爱乐。故我发心愿舍生死。

　　资中云。此正陈妄体由乎心目。故下破此。乃成心见两门。

　　补遗云。何难先总答云。如是爱乐用我心目。下别答云。由目观见如来胜相。答将何所见也。心生爱乐。答谁为爱乐也。

　　长水云。目即眼根。心即意识。

　　佛告阿难。如汝所说。真所爱乐因于心目。若不识知心目所在。则不能得降伏尘劳。

　　心目是本。尘劳是末。若迷其本。群末难除。

　　譬如国王为贼所侵发兵讨除。是兵要当知贼所在。

　　孤山云。王譬真心。贼譬妄想。真为妄转如国被侵。发兵讨除喻修止观。

　　补遗云。此经诚所谓与止观阴符。知贼所在立阴境也。发兵讨除修止观也。若云观真以喻难之。非讨贼也。

　　熏闻云。西域四兵谓象马车步也。周礼司兵掌五兵。谓戈。柲六尺六寸(秘兵媚切柄也)殳。长寻有四尺。车戟常。酋矛常有四尺。夷矛三寻(八尺曰寻倍寻曰常酋近夷长)又步卒之五兵则无夷矛。而有弓矢。讨(释文治也诛也)。

　　使汝流转心目为咎。

　　汝合国王。心目合贼。

　　吾今问汝。唯心与目今何所在。

　　阿难白佛言。世尊。一切世间十种异生同将识心居在身内。纵观如来青莲华眼。亦在佛面。

　　荆公云。于十二类生。除空散消沉土木金石二类。是为十种异生。

　　资中云。先举凡心在内。次举佛眼在面。故知我眼浮根四尘亦在我面。心亦身内以眼根净色既不可见。故指浮根四尘。标眼所在。

　　熏闻云。青莲华眼。天竺有青莲华。其叶修而复广。青白分明有大人目相。故以为喻。

　　我今观此浮根四尘秪在我面。如是识心实居身内。

　　携李云。浮根四尘即外五根名浮尘根。然内五根皆清净四大所造。属不可见有对色也。又内外五根。皆其八法所成能造四大地水火风。所造四尘色香味触。今浮尘眼根中能造四大性不可见。故指所造也。

　　熏闻云。外五根名浮尘根者。浮谓粗浮。尘以染污为名。染污真性故。根以能生为义。能生五识故。内五根即胜义根也。属不可见有对色者。准毗昙明三种色一可见色。如青黄等。二有对色。谓五根五尘。若云不可见有对色。但云五根四尘。三不可见无对。谓法入少分。今内五根亦言色者。以是清净四大所造。非粗显之质。故不可见。

　　荆公云。正出为本。旁出为根。首为元本为命。元为性。根为相。根若所谓浮根四尘。离尘无相故根为相。元若所谓根元清净四大。四大性空清净本然。故元为性本。即如来藏也涅槃皆从如来藏出。本一而已。根则不一。涅槃受性于本故本为命。所谓浮根者以有根元故。流逸奔境者名为浮根也。所言尘者。一切有相皆揽尘成体。及其蔽也还散为尘。如此经则以摇动者名为尘义。根亦尘也。谓之根者。譬如木根以尘为相。无有自性。非四尘不生。非四尘不养。若根离尘即干而死。死即还空。众生六根亦复如是。以尘为相。无有自性。非四尘不生。非四尘不养。若根离尘。欲爱干拈无复法润。即现前残质不复续生。还合空性。本异于此。但以根元所出得名为本。故经以无住无本。为无住本。

　　佛告阿难。汝今现坐如来讲堂。观祇陀林今何所在。世尊此大重阁清净讲堂。在给孤园。今祇陀林实在堂外。

　　阿难汝今堂中先何所见。世尊我在堂中先见如来。次观大众。如是外望方瞩林园。

　　长水云。讲堂身也。阿难心也。如来大众五藏也。下文户牖根也。

　　阿难。汝瞩林园因何有见。世尊。此大讲堂户牖开豁。故我在堂得远瞻见。

　　孤山云。此三问将破心目之执。故先定之。

　　尔时世尊在大众中舒金色臂摩诃难顶。告示阿难及诸大众。有三摩提名大佛顶首楞严王。具足万行。十方如来一门超出妙庄严路。汝今谛听。阿难顶礼伏受慈旨。

　　阿难向以三名为请。今如来但举三摩提者。圆通三止举一即三。故下云奢摩他路。其意亦尔。

　　熏闻云。唯指因中所履之法名庄严路。此三摩提乃即慧之定。况复具足万行。不亦庄严义乎。由因通果故谓之路。

　　佛告阿难。如汝所言。身在讲堂户牖开豁远瞩林园。亦有众生在此堂中不见如来见堂外者。阿难答言。世尊。在堂不见如来能见林泉无有是处。

　　孤山云。欲破执心在内。故泛指其人以例之。按定阿难之答也。身喻内心。堂喻人身。林喻外物。

　　熏闻云。说文云半门为户。穿壁以木为窗。即牖也。

　　阿难。汝亦如是。汝之心灵一切明了。若汝现前所明了心实在身内。

　　尔时先合了知内身。

　　如人在堂先见如来。

　　颇有众生。先见身中后观外物。

　　以无有人先见身内。故兹责问。即是破也。

　　补遗云。颇字普歌反少也。意言不问其多。还少有人能见身中否。

　　纵不能见心肝脾胃。

　　爪生发长筋转脉摇诚合明了。

　　如何不知。

　　必不内知云何知外。

　　孤山云。身内至近尚不见知。况外物至远乎。

　　长水云。境风外动妄想内熏识浪潜生。为自心相。空华幻化起灭无从。不了本如遂或久执。及推所在妄谓身中。反覆穷研理无所据。故佛结指令悟其非。

　　是故应知。汝言觉了能知之心住在身内无有是处。

　　阿难稽首而白佛言。我闻如来如是法音。悟知我心实居身外。

　　熏闻云。稽首稽稽留也。以头至地多时为稽首。

　　所以者何。譬如灯光然于室中。是灯必能先照室内从其室门后及庭际。

　　一切众生不见身中独见身外。亦如灯光居在室外不能照室。

　　是义心明将无所惑。同佛了义得无妄耶。

　　佛告阿难。是诸比丘适来从我室罗筏城循乞搏食。归祇陀林我已宿斋。汝观比丘一人食时诸人饱不。阿难答言不也世尊。何以故。是诸比丘虽阿罗汉躯命不同。云何一人能令众饱。

　　资中云。心若离身即同他食。他食既非我饱。他知何关我身。

　　孤山云。前云受请。今言从我乞食者。提奖阿难。在赴请日为彼演法。事应隔宵。故指即日循乞为例。我已宿斋者即我一人已饱也。斋乃经宿方食。故曰宿斋。

　　谷响云。谓待明相。故加宿之一字。足显斋义。纂谓今日明相现时方可得食。

　　熏闻云。循与巡同。搏食即第八云段食是也。今存古翻。

　　佛告阿难。若汝觉了知见之心实在身外。

　　身心相外自不相干。则心所知身不能觉。觉在身际心不能知。

　　我今示汝兜罗绵手。汝眼见时心分别不。阿难答言如是世尊。

　　佛告阿难。若相知者云何在外。

　　携李云。兜罗此云细香。

　　长水云。梵语兜罗此云冰。或言兜沙此云霜。斯皆从色为名也。

　　熏闻云。兜罗绵手谓佛手柔耎而加以缦。似此绵也。

　　是故应知。汝言觉了能知之心住在身外。无有是处。

　　阿难白佛言世尊。如佛所言不见内故不居身内。身心相知不知离故不在身外。我今思惟知在一处。

　　佛言处今何在。

　　阿难言。此了知心既不知内而能见外。如我思忖潜伏根里。犹如有人取琉璃碗合其两眼。虽有物合而不留碍。彼根随见随即分别。

　　长水云。琉璃喻根。眼喻于识。眼根色净。不能碍心。同琉璃碗不碍于眼。随照一境心随根知。若此成立乍观可尔。洎乎推破。同喻不成。要知同喻不成者法喻不齐也。此是因明家缺量也。比量者须立三支无过。方能成立。于法既无同喻。即三支缺也。或有宗因无喻。或有宗喻无因。或有因喻无宗等。皆名缺量。今既喻则远近俱见。法则但见山河不见其眼。故不可以琉璃为同喻也。

　　补遗云。准琉璃合眼之喻。应伏胜义根里。

　　然我觉了能知之心不见内者。为在根故。分明瞩外无障碍者。潜根内故。

　　佛告阿难。如汝所言潜根内者犹如琉璃。彼人当以琉璃笼眼。当见山河见琉璃不。如是世尊。是人当以琉璃笼眼。实见琉璃。

　　佛告阿难。汝心若同琉璃合者。

　　当见山河何不见眼。若见眼者。眼即同境不得成随。若不能见。云何说言此了知心潜在根内如琉璃合。

　　真际云。此责阿难有法喻不齐之过。喻见琉璃。法不见根。纵许见根。根即是境。若是境者不得言随。

　　是故应知。汝言觉了能知之心。潜伏根里如琉璃合。无有是处。

　　阿难白佛言世尊。我今又作如是思惟。是众生身腑藏在中。窍穴居外。有藏则暗。有窍则明。今我对佛。开眼见明名为见外。闭眼见暗名为见内。

　　是义云何。

　　苕溪云。初计心在身内。佛以不见腑藏为破。次计在外。复招身心相离之难。又计潜根。且乖琉璃笼眼之喻。今立内外。欲免前之三过也。何者。良以有藏则暗。故见暗时既名为内。何必须见身内之物。有窍则明。故见明时即名为外。岂应更责外不相干。内外若成。自显此心不在一处。亦异潜根也。然则虽云见外。所执心体还成在内。以开眼见明不同灯在室外故。

　　熏闻云。须知见有内外。体实在内。此与初执不可雷同。

　　长水云。腑或依府。白虎通云。人含六律五行之气而生。故内有五藏六府。五藏谓肝心肺肾脾也。六府谓大肠小肠胃膀胱三焦胆也府为。藏之宫府。胃者脾之府。膀胱者肺之府。三焦者肾之府也。胆者肝之府。大肠小肠心之府。庄子曰。人皆有七窍以视听食息。七窍谓眼耳鼻口。今正言眼。

　　补遗云。何难既被破於潜根。又计此心通于内外。但与前内外不同。今云心在内为藏府所闭。故见暗不能分别焦府。则逃前不见焦府之责。复因七窍则能见外。此心逐物又居于外。但此在外。又与前计在外不同。前云心实居外。如室外之灯。今云见外因窍穴明。心自居内。又逃前身心不相干之责。文中所计文并有内外。

　　佛告阿难。汝当闭眼见暗之时。此暗境界。为与眼对。为不对眼。

　　若与眼对。暗在眼前云何成内。

　　若成内者。居暗室中无日月灯。此室暗中皆汝焦腑。

　　熏闻云。焦谓三焦。或作膲。黄帝难经云三膲者。水谷之道路。气之所终始也。上膲在心下。下隔在胃上口。(自膈已上)中膲在胃中口。不上不下。(自脐已上)下。膲在脐下。当膀胱上口。杨玄操云膲元也。天有三元之气。所以生成万物人法天地。所以亦三元之气以养身形。

　　若不对者。云何成见。

　　若离外见内对所成。

　　苕溪云。此纵计也。

　　合眼见暗名为身中。开眼见明何不见面。

　　若不见面内对不成。

　　苕溪云。牒计之难。若谓合眼见暗。名为内对焦腑义者。何不开眼见明亦有外对面目之相。外相既无。内义何在。

　　补遗云。阿难计闭眼见暗成于内对者。且如居暗室中。一室之暗皆成汝之焦府邪。是使身外之暗室并成内对之义。良由闭眼之时等为一暗。何能分于身内邪。今谓。此文秪是重牒前计以为难词耳。今别科之使其显然。自佛告下破执为二。初破内又二。初破内见。次若离下破内对。初又二。初按定。即经云此暗境界与眼为对不对等。次若与下正破。一约有对破内义。二若不下约无对破见义。初又二。一设难。二若成下立妨。次若离下破内对又二。初牒前计。经云若离外见内对所成者。如前计云开眼见明闭眼见暗。乃是外见内对之义不同。意明离于外见内对自成。今重牒之。欲使内外两相例难义不得成。故下破中应今所牒。虽双牒内外。意在破内。次正破中二。初准外破内。次若不下结或破意。初经文云合眼见暗名为身中。此二句亦牒计也。开眼见明何不见面。此二句准外也。由前所计合眼见暗即是焦府内对之义。逃于不见焦府之责。今准此义。于开眼中亦立外对见面之义。故曰何不见面。次结成破意。经云若不见面。内对不成。在外见既不可立外对见面之义。前云闭眼乃有内对之义亦安有耶。此中欲令彼所计外见内对。两相为妨不能两立。所以重牒云若离等也。

　　见面若成。此了知心及与眼根乃在虚空。何成在内。

　　苕溪云。见面若成。复以前难纵其所计。

　　若在虚空。自非汝体。

　　即应如来今见汝面亦是汝身。

　　熏闻云。身合云眼。以眼属身分故通言之。

　　汝眼已知。身合非觉。

　　汝眼在空。空中有知。知既离身。身合无觉。

　　必汝执言身眼两觉。应有二知。

　　即汝一身应成两佛。

　　所执与难岂其然乎。盖防至钝者耳。

　　补遗云。次破外二。初纵。经云见面若成。且纵汝成于见面之义。恐他计云虽不炳然见面。既心识在眼根中。已与面作对。即是见面外对之义。故今且纵此计也。何以知其然邪。准下破文。既云此了知心及与眼根乃在虚空。意云若作此计须是心眼在空可也。若附在面外对不成也。次夺又三。一约心眼在空夺。若欲立见面外对之义。须是心眼在空方许此义。既无是理见面不成。故曰此了知心等也。言何成在内者。由阿难虽计通内外心体实在于内。由窍明故。由内外见故心亦有在外之义。今既心眼在空。则向云在内义亦堕矣。二约心眼同他夺。若计在空。已非己有。全同他体矣。则是现今如来见汝之面即是汝身之眼矣。故曰若在虚空等也。三约二身无两觉夺。若心眼离身身合非觉知。若欲身眼各自觉知。应有两心。至成佛时须有两人成佛耶。此意且就凡迷一人无成两佛。纵夺其执。不可以悟中果地一佛遍应恒沙谬解也。

　　是故应知。汝言见暗名见内。者无有是处。

　　苕溪云。不言见明为外者略也。又见外为见内。从正计结也。

　　阿难言。我常闻佛开示四众。由心生故种种法生。由法生故种种心生。我今思惟。即思惟体实我心性。随所合处心则随有。

　　孤山云。心生法生境从心起也。法生心生心逐境迁也。长水云。第八本识变生三境。故云心生法生。境界风动能起识浪。故曰法生心生。今虽通举。要取后句法生心生以为所据。应知秪就现前分别事识而论转计。

　　亦非内外中间三处。

　　孤山云。亦非三处翻前四计也。内即在内。外即在外。中间即潜根。

　　补遗云。此计随合。阿难意云。思惟之心实在于我。若求所在不定一处。但随根尘合处我心即依根而合前尘。又如下文难有体中。如汝以手自桎其体。汝所知心等即是身根触尘生识心也。又今云根尘合心随生者。若根亲尘疏则心生于根。若尘亲根疏则心生于尘。不定一边。故曰随合。不同下文中间定在一处也。言亦非者。谓非定在此三处。但随一而有也。内外该三。谓前计内计外计内外也。中间即潜根。潜伏胜义不内不外且曰中间。望下第六之中间还属于内。

　　佛告阿难。汝今说言由法生故种种心生。随所合处。心随有者。

　　阿难欲计法生心生。故通举二句。盖佛常有此语故也。其实只就下句为计。所以佛破秪牒其下句。

　　是心无体则无所合。若无有体而能合者。则十九界因七尘合。是义不然。

　　孤山云。心既随合而有则自无体。若本无体而能合者。则十九界与七尘一俱无体。亦应能合。彼既不尔此云何然。以界但十八尘唯有六故。

　　苕溪云。是心无体则无所合。体犹性也。夫心性遍在诸法。假缘而生。譬如火性寄诸阳燧。因与日合故能出火。若无有体而能合者。此犹火本无性随所合物火则随有。岂应尔耶。

　　补遗云。如世之火自有体性。然后假于阳燧为缘而能发焰。若云心自无体假缘能合者。状似火自无体乃出阳燧耳。熏闻云。问阿难所执但似内心无体。非谓外尘无体。以云随所合处心则随有。若尔秪可云十九界因六尘合。何故云七耶。答凡言界者以种族为义。如心有体则与有合。心既无体应与无合。由是论之须云七尘。

　　若有体者。如汝以手自桎其体。汝所知心为复内出。为从外入。若复内出还见身中。若从外来先合见面。

　　孤山云。既无来处心体自无。

　　阿难言。见是其眼。心知非眼。为见非义。

　　真际云。阿难意谓。见自是眼。心但能知。不可以心为见。故云非义。而不知根不自见心依根见。故下破其眼独能见。

　　佛言。若眼能见。汝在室中门能见不。则诸已死尚有眼存应皆见物。若见物者云何名死。

　　以门喻眼。以人喻心。室中之门所以通出入而见内外也。必在乎人。今以眼自能见物不假于心。政似不假于人门自能见外矣。

　　阿难。又汝觉了能知之心若必有体。为复一体。为有多体。今在汝身为复遍体。为不遍体。

　　长水云。一多心体也。遍局身体也。

　　若一体者。则汝以手桎一支时四支应觉。若咸觉者桎应无在。若桎有所。则汝一体自不能成。若多体者则成多人。何体为汝。若遍体者同前所桎。若不遍者。当汝触头亦触其足。头有所觉足应无知。今汝不然。

　　孤山云。桎应无在。谓非定在一支也。若言四支各自有心。故触一支余支不觉。则成四人。何支是汝。既俱触俱觉则非不遍。

　　资中云。桎应无在。谓桎头即是桎足。无所在故。

　　补遗云。谓阿难谓心有体。佛以一多难之。若此心体是一者。且如击汝一支令其四支俱觉其痛痒否。是则击左其右无恙。固其理也。若云俱觉其痛痒。是则欲击汝左只须击右亦可。故曰桎应无在。若桎有所。则击左必左。一体之义安在耶。桎遍不遍义。又从前一体义。中复难此二。以由前难一体桎其一支四支不觉。则知所计一体不成。恐他被破多体之后复执前一体之义。所以桎一支其四支不觉者。良由心体不遍故。此复难俱触俱觉则不遍又非是。则难其遍与不遍。正恐计其不遍。其遍义与前一体义同。但相带来耳。

　　是故应知。随所合处心则随有。无有是处。

　　阿难白佛言世尊。我亦闻佛与文殊等诸法王子谈实相时世尊亦言心不在内亦不在外。如我思惟。内无所见。外不相知。

　　熏闻云。实相之名虽遍四教。既约内外推破其心。则是衍门三教之义。此应是法华前被机通说。今阿难泛引其言而为所据。补遗云。此正当同诸声闻在方等会时闻说诸大众经。所说实相离性离相不在内外。入虽获闻大教。出还自执小宗。今被穷逐征心所在。妄此引之为据。不知此何言也。

　　长水云。外不相知云在外则不相知也。

　　内无知故在内不成。身心相知在外非义。今相知故复内无见。当在中间。

　　孤山云。相知故不在外尘。内无见故不在内根。

　　佛言。汝言中间中必不迷。非无所在。今汝推中。中何为在。为复在处。为当在身。

　　处谓依报处。经文云为复在处为当在身。正以依正相对而问也。

　　若在身者。在边非中。在中同内。

　　在身边则中间不成。在身中则同前在内。盖凡言中者必对两边。而中之相貌必不至迷惑也。欲问阿难中之体状。故此问起。

　　若在处者。为有所表。为无所表。无表同无。表则无定。何以故。如人以表表为中时。东看则西。南观成北表体既混。心应杂乱。

　　孤山云。若无表示心则无体。若有表示中则无定。

　　熏闻云。表标准也。

　　阿难言。我所说中非此二种。如世尊言。眼色为缘生于眼识。眼有分别。色尘无知。识生其中则为心在。

　　真际云。眼能发识是增上缘。色能牵生是所缘缘。

　　补遗云。法华玄记云。四缘者。因缘具足三因。次第缘心心数法次第而生。缘缘如识生眼识。增上缘诸余缘也。三因。谓生因习因依因。止观记云。新译次第缘名等无间缘。缘缘名所缘缘。大品云欲知四缘当学般若。

　　补遗云。准大论四缘。一因缘。谓相应因共因自种因遍因报因。是五因名为因缘。二次第缘。心心数法次第相续无间。故名次第缘。三缘缘。心心数法缘尘生故。是名缘缘。四增上缘。诸缘法生时不生障碍。故名增上缘。准今眼能发识取无障之义。乃增上缘。从所缘之色生出贪爱能缘之心而论牵生。岂非所缘缘耶。

　　佛言。汝心若在根尘之中。此之心体为复兼二为不兼二。

　　若兼二者物体杂乱。物非体知。成敌两立。云何为中。

　　资中云。物即尘也。体即根也。物无所知。体有所知。故云物非体知。知与无知相形而立。故云成敌两立。

　　补遗云。体谓眼根有知并上文阿难云眼有分别等。且眼根虽是胜义亦四大色。如何云知。如前阿难以眼见心知佛难若眼能见门能见不。据此根亦无知耶。又复心在根尘之中正得中义。如何难云物非体知成敌两立云何为中耶。且如空假二亦相敌。如何论中须知眼色为缘生于眼识此二句据经五识对五尘也。此是初刹那时眼已发识。则眼有分别矣。不同前文单以胜义为眼根也。又曰识生其中者。乃是同时意识。阿难指以为心。言物体杂乱者。使心兼二处则知共无知。心体既已混肴。中边于焉杂乱矣。言成敌两立者。凡言中者双非二边。今以心体兼。二则心同眼识之体。敌彼物尘。只成二边。中义已矣矣。

　　兼二不成非知不知。即无体性。中何为相。

　　孤山云。离知不知之外。复以何相表心有体。既无体性将何为中。要若存根境可生中得之识。根境既无。教谁生得识之体性。体性既无。名(去声)何为中。故云中何为相。

　　是故应知。当在中间无有是处。

　　阿难白佛言世尊。我昔见佛与大目连须菩提富楼那舍利弗四大弟子共转法轮。常言觉知分别心性。既不在内亦不在外不在中间。俱无所在。一切无著名之为心。

　　则我无著名为心不。

　　长水云。既非内外中间。即知心无所著。而不知佛意破妄无体令识本真。如云三际求心心不有。心不有故妄元无。妄元无处即菩提。生死涅槃本平等。不了此意谬立无著。举世修行多作此计。但一切时都无所著即我真心。而不知执此无著亦是妄想。楞伽云无心为心量我说为心量。故下破之。

　　释要云。盖为遣彼妄执。令知诸法无性全是一真。则了万法皆无所得。故云无著。

　　佛告阿难。汝言觉知分别心性俱无在者。世间虚空水陆飞行诸所物象名为一切。汝不著者为在为无。

　　苕溪云。欲破无著。先以外境定之。在即有也。无者心不见境也。境既本无。心何所离而云无著耶。纂注云。阿难计此心俱无所在以为一切无著名之为心。佛却以一切为在为无为难者。盖言若一切俱无所在。则是一切本无矣。境既本无。云何说汝心无著耶。若言一切俱有所在。则是汝心亦俱有所在矣。心既在境。又云何说汝心无著耶。

　　无则同于龟毛兔角。云何不着。

　　补遗云。涅槃经世间有四种无。第四毕竟无。如龟毛兔角。止观记云。兔角龟毛见者。以此二物喻于断见。一向全无。此名断见。故成论云。兔角龟毛盐香蛇足风色等。是名为无。此取走兔水龟为喻。若飞兔陆龟容有毛角故。大经云。如水龟毛如走兔角。或破见。如止观记。或遣着。如三藏有门。明我人众生如龟毛兔角求不可得。

　　有不著者不可名无。

　　苕溪云。有不著者。心见其境也。境若是有。心则成着。岂名为无耶。

　　无相则无。非无则相。相有则在。云何无著。

　　无相则无谓境亡则心灭。非无则相谓心存则境生。次二句者。夫相不自有由心在故有。心不自无由相尽故无。是有相而言无著者不可也。

　　是故应知。一切无著名觉知心无有是处。

　　孤山云。总此七番似破四性。在内潜根见内似自性。在外似他性。中间似共性。随合无著似无因性。故龙树云。诸法不自生亦不从他生不共不无因是故说无生。是故知如来七番破。使介尔妄心无逃避处。妄贼既除真王得显。无生之理于兹见矣。利根上智已合潜悟。但为中下之辈更广说耳。

　　苕溪云。若四性未破。此觉了心世而非谛。破性执已乃名世谛。世谛虚假犹存于相。若破此相方名真谛。亦曰第一义谛。故天台智者大师云。世谛破性。真谛破假。假破即相空。性破即性空。由是言之。经文七番义含二空也。

　　熏闻云。世谛破性。谓破性执已方显世谛也。真谛破假。假即世谛。复破此世谛乃显真谛也。假破即相空性破即性空者。止观云若四句推性。不见性是世谛破性。亦名性空。(四句推性即自他共无因也)若四句推名。不见名是真谛破假。亦名相空。(四句推名谓内外中间常自有也)辅行云。空非前后。二谛同时。为辨性相前后说耳。经文七番义含二空者。佛世对机言约义备。今据本宗观道详而论之。非好烦也。理必然也。人法皆有性相者。止观云此性相中求阴入界不可得。即是法空。性相中求人我知见不可得。名众生空。荆溪曰。今蒙依智论中论等立此二空。非用法相者所逮。

　　补遗云。山家教门所明二空。多所属对真俗二谛。有云为显二空同时故。今谓应作二意明之。一则显相执正属假故。一则显二空必同时故。不自生等虽破性执。犹存不生等相正属于假。名为俗谛。若欲空者相亦不存。俗即乎真。体不二故。二空同时一体而显。

　　长水云。凡情所计虽复万差。因依之处不过此七。欲推妄体先破所依。其犹城陷则贼亡巢倾则卵覆。征虽有七。处则成五。第五第七无别处故。随合无著似破能依正意在所。见内同破在内。随合同破无著。

　　手鉴云。随合文云是心无体则无所合。无著文云无则同于龟毛兔角。

　　尔时阿难在大众中即从座起偏袒右肩右膝着地。合掌恭敬而白佛言。我是如来最小之弟。蒙佛慈爱虽今出家犹恃憍怜。所以多闻未得无漏。不能析伏娑毗罗咒。为彼所转溺于淫舍。当由不知真际所诣。

　　梵汉两仪听众咸坐。欲有请问从座而作。如礼请益则起更端则起。将有承听必须复坐。经有退坐一面。儒有居与汝言。皆令摄仪受法无谬也。

　　大论云佛法中。诸外道及白衣来到佛所皆坐。外道轻法。白衣如客。一切五众身心属佛是故皆立。若得罗汉如舍利弗须菩提所作已办。是故听坐。余虽得道亦不听坐。大事未辨结贼未破故。袒者肉袒也。致敬之极。西方俗仪见王者必肉袒示非敢有犯。佛教亦随此用。此方谢过则肉露两肩。彼土则卑之于尊表将执役。盖两土风俗不同耳。卫齐豹作乱。过齐氏使华寅肉袒执盖。杜氏云肉袒示不敢与齐氏争。胡跪亦云互跪。左右膝交互跪地有所启请。名为互跪。若两膝着地名为长跪。亦先下右膝为礼。经云月天子前下右膝。叉手合掌者。若指合掌不合。良由心慢而情散乱。必须指掌相合。斛饭王子佛得道夜生于诸弟中是最小故。同母兄弟四人。各有二子。如来兄中最长。阿难弟中最小。

　　孤山云。犹在预流。未得四果永无三漏。又于大乘未得初住中道无漏。三漏。一欲漏。谓欲界一切烦恼除无明。二有漏。谓上两界一切烦恼除无明。三无明漏。谓三界无明。中道无漏不漏落二边。即界外无明住地。前约权示此约实论。

　　惟愿世尊。大慈哀愍。开示我等奢摩他路。令诸阐提隳弥戾车。作是语已五体投地。及诸大众倾渴翘伫钦闻示诲。

　　苕溪云。阐提正云阿阐提迦。此翻无欲谓不乐欲涅槃也。亦言一阐底柯。此翻多贪。谓贪乐生死不信正法也。隳毁也。弥戾车恶见也。意请如来开示圆妙以毁不信拨无者之恶见耳。旧解或谓弥戾车是恶见之名。或言弥戾车是边地贱处。今谓恶见据因。贱处据果。欲使阐提隳现在恶因毁未来恶果。义悉可通。

　　恶见依兴福所解。

　　资中云。应是边邪不正之见。以不正见死堕边地下贱也。

　　熏闻云。五体或名五轮。以五处圆故。即二肘二膝头顶。请罢展体深乐闻也。涅槃又云一阐提此云信不具。或云焚烧善根。此即断善根众生也。

　　尔时世尊从其面门放种种光。其光晃耀如百千日。普佛世界六种震动。如是十方微尘国土一时开现。佛之威神令诸世界合成一界。其世界中所有一切诸大菩萨皆住本国合掌承听。

　　孤山云。面门口也。六种谓声形各三也。震吼觉三声也。动起涌形三也。震动者形声略举其一耳。然此现端凡表四意。谓教行人理也。口放种种光。表从一理演出众教。即此方真教体清净在音闻也。六种震动表。依教修行破六根惑。即一根既反源六根成解脱也。十方合成一界表十界染净同一真心。即沤灭空本无况复诸三有。诸大菩萨皆住本国。表圆人行门虽殊各证本理。即归元性无二方便有多门也。请观此端岂非表发因闻起行行成证理。为分真圣人即。即是密表此土众生当从闻思修入三摩地。当尔之时。岂无利根睹瑞之意而悬解欤。为末悟者故须发言开演。破妄破相。委示行法简辨易成。谈其地位点出魔境。然后方能悟入也。隐隐有声曰震。砰磕发响曰吼。令物觉悟曰觉。自下升高曰起。摇飏不安曰动。疄垄凹凸曰涌。

　　长水云。六种震动如华严说。

　　手鉴云。彼云尔时华藏世界海。以佛神力。其地一切六种十八相震动。所谓动遍动普遍动。涌起震吼击一一皆令三言。震即是声。动即是形。声兼吼击。形兼起涌。故有六种。摇飏不安为动。忽然腾举为涌。自下渐高为起。殷殷有声为震。雄声郁遏为吼。磅磕发响为击。又大般若经有二种六动。一六相动。即同华严。二六方动。谓东涌西没西涌东没南涌北没北涌南没中涌边没边涌中没。然动之所为。依胜思惟梵天经有七。一令诸魔怖故。二为说法时众心不散故。三令放逸者生觉知故。四令众生观说法处故。五令成熟者得解脱故。六令随顺问正义故。七即破十八界故。

　　荆公云。将从见根说是本觉明心。故面门放光如百千日。此大因缘法尔动地。故六种震动。此心现圆则觉遍法界。故十方国土一时开现。将令会众悟根隔合开故。佛之威神令诸世界合成一界。十方菩萨同学此法。故各住本国合掌承听。六种震动者。震遍震等遍震动遍动等遍动也。众生或喜或骇则心动。心动则身动。动或不遍。遍或不等。等遍动则甚矣。震亦如是。佛说妙法有大因缘。则诸天魔梵人与鬼神或喜或骇身心震动。故地应之如此。众生身与地通一性耳。佛之威神者。阴阳不测之谓神。神也者妙万物而为言者也。神在万物更为可测。不可测者在佛而已。故佛言威神。

　　佛告阿难。一切众生从无始来种种颠倒业种自然如恶叉聚。诸修行人不能得成无上菩提。乃至别成声闻缘觉。及成外道诸天魔王及魔眷属。皆由不知二种根本错乱修习。犹如煮沙欲成嘉馔。纵经尘劫终不能得。

　　资中云。梵语恶叉聚此云綖贯珠。无始无明熏习成种。种必有果。綖贯珠其子似没石子。生必三颗同蒂。以喻惑业苦三同时具足。经云诸法于识藏。藏于法亦然。更互为果性。亦常为因性。

　　手鉴云。无明熏习者。以二障各有三。一现行二种子三习气。种习最细唯佛断尽。经云等者。诸法即一切色心漏无漏法也。识藏即黎耶也。七为能熏。八为所熏。现行色心是果性。熏成种子是因性。后时现行还成因性。故曰更互也。喻惑业苦者。谓三子曰聚。以生时三颗同蒂。以表三道同时具足。由惑润业。由业招苦。无始已来一念迷真三道流转。若细开三道。即九相粗细十二因缘等。

　　熏闻云。藏通别人修行也。不能成圆教佛果。乃至别成两教。二乘及外道等。即三乘失意之徒。成人天邪行等。

　　云何二种。阿难。一者无始生死根本。则汝今者与诸众生用攀缘心为自性者。二者无始菩提涅槃元清净体。则汝今者识精元明能生诸缘缘所遗者。由诸众生遗此本明。虽终日行而不自觉。枉入诸趣。

　　孤山云。菩提了因佛性。涅槃缘因佛性。元清净体正因佛性。

　　携李云。攀缘心即有为缘生生灭心也。此心揽尘为体。缘会即有。缘散即无。

　　长水云。众生轮回五道莫穷初际。故云无始。聚缘内摇趣外奔逸。故曰攀缘。造善恶因受苦乐报。死此生彼皆因此心。故云根本。不了是妄。一迷为心。决定惑为色身之内。故云为自性者。吁哉世人莫不用此攀缘妄心以为真性。执妄心为佛心。恃此修行转增我慢。涅槃经云。是诸外道无有一法不从缘生计为常者悉是颠倒。

　　释要云。攀缘者。攀外六尘于内分别。造业受报。尘沙劫波莫能遏绝者。无不由此攀缘妄想以为其本。保爱此法为自性者深为误也。然则法无彼此得失在人。如人览镜。不观镜体团圆内外明洁。切取像之去来以为镜。苟能体像是全镜之像。则无像而不具于镜。镜是全像之镜。则无镜而不具于像。斯则法界圆融本末俱现。即是无始菩提元清净体。方见佛之本怀。方免偏指之失。方于行者不远而得菩提智果涅槃断果。二果本具。故云无始所依之性。本来不与妄染相应。故云元清净体。第八黎耶于诸识中最极微细。名为识精。此微细识有二种义。一者觉义二者不觉义。即是此文元明。元明者本觉也。不觉即是无明生灭。谓不生不灭与生灭合非一非异。名为识精。从此变起根身种子器世间等。名生诸缘。识相既现。元性即隐。名缘所遗者。故下文云一切众生从无始来迷己为物失于本心。对法经云无始时来界一切法等依。由此有诸趣及涅槃证得。斯之谓矣。

　　孤山云。识精犹心性也。其性本来即寂而照。故曰元明。随染缘则成九界。随净缘则成佛界。故曰能生诸缘。虽染净俱缘而得失两异。净得真性。失染真性。今别指染缘。故曰缘所遗者。

　　熏闻云。心即第六王数之心。性即三因佛性。应知此文秪就现前妄心示性。故曰则汝今者识精元明也。至第二卷亦就现前妄见显性。则曰汝且见我见精明元等。若以下文例此识精元明。亦第二月也。秪由性在妄中。是故能生诸缘。

　　熏闻云。应知第四卷发觉初心二决定义。与此大同。但此中根本则未劝审详。因果则未论同异。非初义无以知病。非次义无以识药。发解立行目足在兹。荆公云。所谓识精元明者。未分六和合唯有一精明。即是识精元明。识精者性识也。元明者即本明也。故上言元明而下言遗此本明。以本觉所起故谓之本明。以根元所受故谓之元明。

　　孤山云。而不自觉者。日用不知是谓不觉。

　　阿难。汝今欲知奢摩他路愿出生死。今复问汝。即时如来举金色臂屈五轮指语阿难言。汝今见不。阿难言见。佛言。汝何所见。阿难言。我见如来举臂屈指为光明拳曜我心目。佛言。汝将谁见。阿难言。我与大众同将眼见。

　　佛告阿难。汝今答我。如来屈指为光明拳曜汝心目。汝目可见。以何为心当我拳曜。

　　意欲明心且止其眼。

　　阿难言。如来现今征心所在。而我以心推穷寻逐。即能推者我将为心。

　　正以攀缘妄想为心。

　　佛言。咄阿难此非汝心。

　　前以七番逐破。复示二种根本。未能领悟。犹执能推。嗟其迷重。故叱以语之。

　　阿难矍然避座合掌起立白佛。此非我心当名何等。

　　矍然遽视貌。

　　佛告阿难。此是前尘虚妄相想。惑汝真性。由汝无始至于今生认贼为子。失汝元常。故受轮转。

　　熏闻云。相即前尘。想即分别影事。二俱不实故曰虚妄。

　　孤山云。执妄为真如认贼为子。

　　阿难白佛言世尊。我佛宠弟。心爱佛故。令我出家。我心何独供养如来。乃至遍历恒沙国土承事诸佛及善知识。发大勇猛。行诸一切难行法事皆用此心。纵令谤法永退善根亦因此心。

　　孤山云。阿难谓值佛起善谤法造恶皆由推穷寻逐之心也。不因推寻安起善恶。此则但执妄心能造。不知真心本具。正是偏教之解也。问承事诸佛发大勇猛此乃发菩提心也。岂是妄耶。答前三教人发大菩提心皆妄也。以不达常心本具故。若圆发。心则知常心本具。故观所造唯见理具。是知在性则全修成性。起修则全性成修。性无所移修常宛尔。如斯了达是圆发心。岂以推寻造善为发心耶。

　　熏闻云。阿难但认有作之心。不了无为之性。圆觉云有作思惟从有心起。皆是六尘妄想缘气。非实心体。已如空华。用此思惟辨于佛境。犹如空华复结空果。展转妄想无有是处。

　　若此发明不是心者。我乃无心同诸土木。离此觉知更无所有。

　　苕溪云。阿难以对境觉知异乎土木执为我心。此正当人执之相。忽闻诃斥。故以无情为难。而不知真我无我灵知无知。妙净明心何所不在。斯大权起教。岂庆喜实然。

　　云何如来说此非心。我实惊怖。兼此大众无不疑惑。

　　惟垂大悲开示未悟。

　　尔时世尊。开示阿难及诸大众。欲令心入无生法忍。于狮子座。摩阿难顶而告之言。

　　携李无云。生法即真如理。忍即智。证此法时忍可印持决定不谬。故云忍。

　　熏闻云荆溪云。座无狮子之形。但有所表。故大论云。佛人中狮子。故佛所坐名狮子座。佛之所说名狮子吼。

　　如来常说。诸法所生唯心所现。一切因果世界微尘因心成体。

　　孤山云。一切因果即十界正报。世果微尘即十界依报。此释上诸法所生也。因心成体。此释上唯心所现也。因心本具随缘能造。故所造法全能造心。依正既是一心。一心实无能所。如金錍云。故知不识佛性遍者。良由不知烦恼性偏。故唯心之言岂唯真心。大教意谓点示在迷妄心性具。故云诸法唯心。故云唯心之言岂惟真心。今此经云诸法所生唯心所现。一切因果世界微尘因心成体。一段经文正为点示唯心性具。此法生起。由真如不守自性为因。无始妄想熏习为缘。因缘和合成黎耶识。从此变生根身种子器世间等。如水起波。如镜现像。故云唯心所现。

　　阿难。若诸世界一切所有其中乃至草叶缕结。诘具根元。咸有体性。纵令虚空亦有名貌。

　　草叶有根种。缕结因丝麻。

　　孤山云。如涅槃说。空有四名。谓虚空无所有不动无碍。貌谓体貌。如杂集论说空一显色。

　　谷响云。杂集论说二十五色。谓青黄赤白长短方圆粗细高下若正(形平等)不正(不平等)光影明闇烟云尘雾回表空一显色。

　　何况清净妙净明心性一切心而自无体。

　　性一切心即常住真心。能为九界妄心之本性也。

　　荆公云。离垢而净名为清净。即垢而净名为妙净。此心亦即亦离故名清净妙净明心。此明心者一切心皆受性于此。

　　若汝执吝分别觉观所了知性必为心者此心即应离诸一切色香味触诸尘事业别有全性。

　　资中云。分别谓藉缘托尘以立分别。觉即寻伺也。分别觉观并是依他假合。全性自无。如画水印空随手即灭。

　　真际云。诸尘事业即色等六尘皆有牵心为缘业用。

　　熏闻云。即六尘牵起内心为染净缘而成业用。

　　如汝今者承听我法。此则因声而有分别。纵灭一切见闻觉知。内守幽闲。犹为法尘分别影事。

　　纵灭见闻觉知。前六不行也。意有四种。定位。明了。梦中。觉窹。今约明了与五同缘。俱不行也。所取法尘乃散位独头也。不缘外境泯迹藏用。故曰内守幽闲。秪此虚想。是名法尘影事。

　　释论云。眼曰见。耳曰闻。鼻舌身同云觉。意曰知。意有四种。谓第六意识中有四。一定三散。定即根本事禅等。所取法尘者。即内守幽闲也。既非入定。又不缘境。故曰散住浊头。长水云。五境不对。明了不行。既绝外缘。故云内守幽闲也。当尔之时不无分别。若便将此内分别心为全性者。此亦非理。而不知此全由第六法尘影像事境所发。亦非全性。乃是意识在独散位。比量别缘取独影境。非是明了同五所取。故云纵灭见闻觉知也。

　　手鉴云。在独散等者。谓一意识。有明了独散定梦之四。四之所缘即性。与独影及带质也。故有颂云。性境不随心。独影唯从见。带质通情本。性种等随应。性境者性。体也。境即所缘相分对心故名境。此境从自种生有实体性。名为性境。不随心者。此境自有体性。不随能缘心有故。独影唯从见者。影象由前五落谢尘无自种等为伴。独自而有。此境皆从现分而有故。带质通情本者。谓性种子等皆带质故。情即能缘。本即本质。性种等随应者。随应是不定之义。显上二境随其所应故。别缘者。与五同缘。名比量境。不与前五名别缘。以意识独自缘落谢影像。此亦比量摄。又独影亦通。谓与五缘假五尘时则有质独影。若缘空华毛轮。即无质独影。若独散意识。多取独影。若定中通于三境。梦中定唯独影。

　　我非敕汝执为非心。但汝于心微细揣摩。

　　孤山云。我所诃叱。非谓令汝执同土木无心。劝其揣摩分别之心。为当离尘有体。为复离尘无体。

　　荆公云。此亦是心。然达本心。则此但是妄。

　　若离前尘有分别性。即真汝心。

　　孤山云。分别性即妄心也。若此妄心杂尘有体。则容是真心。既离尘无体。非妄是何。应知即真汝心。乃暂纵之语。非显真也。

　　长水云。世人只知即心是佛。曾不子细度量此心刹那变异。犹如猿猴鹿马。纷然乱想无暂停时。故楞伽云。当于静处观此妄想流注生灭。凡夫不觉。妄谓不动。故下经云。如瀑流水。望如恬静。流急不觉。非是无流。起信亦云。一切众生不名为觉。以从本以来念念相续未曾离念。故说无始无明。故佛再令细微揣摩楷定真伪。

　　若分别性离尘无体。斯则前尘分别影事。

　　孤山云。六尘如形。分别如影。影由形有。故无自体。心因尘有。岂有体耶。

　　尘非常住。若变灭时此心则同龟毛兔角。则汝法身同于断灭。其谁修证无生法忍。

　　心随尘灭。修证者谁。手鉴云。杂论分别有三。一自性分别。二随念分别。三计度分别。第八及五皆唯现量。现量所得。自然于境皆显现故。即自性分别也。任运自然分别不待起心筹量比度。故随念即此因声也。计度即下独散也。

　　即时阿难与诸大众。默然自失。

　　佛告阿难。世间一切诸修学人。现前虽成九次第定。不得漏尽成阿罗汉。皆由执此生死妄想误为真实。是故汝今虽得多闻不成圣果。

　　长水云。四禅四空及灭受想名为九定。然修此定能成无漏。今言不得成阿罗汉者。此名不得大乘阿罗汉也。

　　释要云。灭尽定者。灭六全分尽七染分也。

　　熏闻云。缘虑如影举体全无。

　　阿难闻已。重复悲泪。五体投地长跪合掌而白佛言。自我从佛发心出家。恃佛威神。常自思惟。无劳我修。将谓如来惠我三昧。不知身心本不相代。失我本心。虽身出家。心不入道。譬如穷子舍父逃逝。今日乃知虽有多闻若不修行与不闻等。如人说食终不能饱。世尊。我等今者二障所缠。良由不知寂常心性。

　　熏闻云。身心本不相代。佛之身心不能代我之身心。出家是身。三昧是心。二事各行无相替理。

　　手鉴云。如来于空王佛所同时发心。佛勤精进。我乐多闻。此宿习不同。焉能相代。身虽因佛而出家。心不因佛而悟道。如孟尝君荐宋玉于齐王。王三年不用。客谓孟尝曰。三年不见用不知臣之罪君之过。线因针而入不因针而急。女因媒而嫁不因媒而亲。由此言之。子之才固自薄矣。

　　资中云。涅槃云汝等比丘身虽得服袈裟染衣。心由未染大乘净法。譬如穷子下迷真习妄五道转轮。此与法华喻意稍别。彼喻于人。以背佛为舍父。皆于佛边曾结大缘。犹如父子。退大流浪名之。今譬于法。以迷真为舍父。真妄相关亦犹父子。

　　烦恼所知名为二障。烦恼障为根本及随也。所知障亦名智障。障一切种智故。按百法论云。根本烦恼有六。谓贪瞋慢无明疑不正见也。随烦恼有二十。谓忿恨恼覆诳谄害嫉樫憍无惭无愧不信懈怠放逸昏沉掉举失念不正知散乱也。证真于根本中。广明分别(见惑)俱生(思惑)二类。各有种子习气之异云云。所知障亦名智障者。

　　资中云。烦恼名数与前不别。但应名法贪法瞋等。此等正约界外见思言之。即无明住地也。

　　唯愿如来哀愍穷露。发妙明心开我道眼。

　　苕溪云。前破妄心但离粗执。故今请云发明妙心。将破妄见欲显真见。故复请云开我道眼。又则眼见必由识心。故心眼双举。叩佛音教其旨甚微。问何故先破妄心后破妄见。答应有三义。一者心为迷妄之元。复是人执之本。须先破之。二者心属王数通乎三性。故在前破。见唯眼识但属无记。故在后破。三者所破妄心且离尘缘分别想相。而未能知心性常住。今破妄见则引盲人瞩暗等。以彰见性不灭。乃至举手飞光皆显性无摇动。当知如来善巧方便。从粗至细自浅由深。开示阿难奢摩他路也。

　　即时如来从胸卍字涌出宝光。其光晃昱有百千色。十方微尘普佛世界一时周遍。遍灌十方所有宝刹诸如来顶。旋至阿难及诸大众。

　　长水云。前光从口此光从胸者。前文从说显心。此文从心显见。万字者表无漏性德。梵语阿悉底迦此云有乐。即是吉祥胜德之相。有此相者必受安乐。则天长寿二年权制此字安于天枢。其形如此卍。音为卍字。佛胸前有此之形。然八种相中此当第一。谓吉祥万德之所集也。熏闻云。志诚纂要云梵书作卍。古经皆尔。梵云室利靺瑳此云吉祥海云。有此相者万德具也。

　　华严音义云。卍本非是字。大周长寿二年主上权制此文著于天枢。音之为万。谓吉祥万德之所集也。若西域万字元作此[歹*(〦/(ㄙ*ㄙ))]。宝刹者刹土也。梵音正云差多罗。此翻土田。荆公云。将说如来藏心应阿难等所问。故从胸卍字涌出宝光。如来藏心含摄一切。故有百千色。十方如来同此顶法。今将以开示阿难等众。故遍十方佛顶旋至阿难及诸大众。

　　告阿难言。吾今为汝建大法幢亦令十方一切众生获妙微密性净明心得清净眼。

　　孤山云。圆顿大法超出偏小。喻之以幢。获妙明心证中理也。得清净眼发中智也。

　　荆公云。幢以摧伏异类表示我所建立。如宝积经所谓心性清净。

　　阿难。汝先答我见光明拳。此拳光明因何所有。云何成拳。汝将谁见。

　　阿难言。由佛全体阎浮檀金赩如宝山。清净所生故有光明。我实眼观。五轮指端屈握示人。故有拳相。

　　阎浮檀此云上胜。赩盛貌。

　　长水云。阎浮檀正云染部㮈陀。此西域河名。其河近其树其金出彼河。此则河因树名。金因河称也。或云阎浮果汁点物成金。因流入河染石为金也。其色赤黄兼带紫焰故也。观经疏说。阎浮檀金超过紫磨金色百千万倍。唯圣能知。佛身光明犹如聚日。紫磨必不如此。

　　手鉴云。由树在香山之上。阿耨达河池之南。半处平原。半临巨海。海中有金。色盈水面。轮王出世。鬼神得之博易人间。故往往有此。居暗室中暗则灭也。然据染部是树名。无故不翻。捺陀此云江。亦言海等。其树之叶上阔下狭。故此洲似彼。地势北阔而南狭。人面上阔而下狭。又其树一年三变。有时生华光色荣茂。有时生叶滋华敷蔚。有时凋落状若枯死。以喻于身有生长死。

　　佛告阿难。如来今日实言告汝。诸有智者要以譬喻而得开悟。阿难。譬如我拳。若无我手不成我拳。若无汝眼不成汝见。以汝眼根例我拳理。其义均不。

　　阿难言。唯然世尊。既无我眼不成我见。例如来拳事义相类。

　　熏闻云。敬应曰唯。如是曰然。应辞唯恭于诺。

　　佛言阿难。汝言相类是义不然。

　　何以故。如无手人拳毕竟灭。彼无眼者非见全无。

　　所以者何。汝试于涂询问盲人汝何所见。彼诸盲人必来答汝。我今眼前唯见黑暗更无他瞩。

　　盲茫也。茫茫无所见也。

　　以是义观。前尘自暗。见何亏损。

　　前尘自暗。此有二意。一指种种色为前尘。以无明缘故暗也二暗即前尘。此眼之所对。

　　阿难言。诸盲眼前唯睹黑暗。云何成见。

　　佛告阿难。诸盲无眼唯观黑暗。与有眼人处于暗室。二黑有别为无有别。

　　如是世尊。此暗中人与彼群盲。二黑校量曾无有异。

　　阿难。若无眼人全见前黑。忽得眼光还于前尘见种种色名眼见者。彼暗中人全见前黑。忽获灯光亦于前尘见种种色应名灯见。若灯见者灯能有见自不名灯。又则灯观何关汝事。

　　是故当知。灯能显色。如是见者是眼非灯。

　　眼能显色。如是见性是心非眼。

　　资中云。穷其根本递递相推。心为其主。余是助缘。既知是性属心。渐明真见矣。

　　熏闻云。世尊说见性具四种缘。所谓空明心眼今举三缘。但心为主灯眼是助。第六意识已为前文所破。今正指眼根能见之性名之为心。是心无记去真稍近。若深说者即见精明元也。但此中未彰灼而示。且通漫云心耳。

　　阿难虽复得闻是言与诸大众口已默然。心未开悟。犹冀如来慈音宣示。合掌清心伫佛悲诲。

　　真际云。大众默然伫诲良由真妄未明。若认见境之心前来已夺。若谓本真之见岂假根尘。口既亡言。心希开悟。

　　尔时世尊舒兜罗绵网相光手开五轮指。诲敕阿难及诸大众。我初成道。于鹿园中为阿若多五比丘等及汝四众。言一切众生不成菩提及阿罗汉。皆由客尘烦恼所误。汝等当时因何开悟今成圣果。

　　资中云。五比丘者阿若多摩诃男頞鞞婆敷。若准余说。三转十二行法轮。一示转。谓此是苦等。二劝转。谓苦应知集应断灭应证道应修。三证转。谓苦我已知不复更知。乃至道已修不复更修。三转皆生眼智明觉。成十二行。能摧烦恼故名法轮也。但是苦集灭道四谛之境。

　　准天台四教。立四种四谛。谓生灭无生无量无作。今且指生灭四谛也。言客尘烦恼即见思二惑。非无始无明也。

　　苕溪云。此中所问且约昔时小乘所悟耳。意令答出客尘是动主空不动。欲将动以譬妄不动喻真。下文屈指飞光义亦如是。

　　法华玄文。显以客尘为见思惑。

　　补遗云。玄文云五品圆解。一观四谛圆伏技客根本。枝客者。枝谓枝末客即客尘。准上文二十五王三昧中云。见思烦恼苦。客尘闇障苦。无明根本苦。此则客尘自属尘沙。如法华文句又云断客尘烦恼令无知不生。玄文又云。一切众生自性清净心不为客尘所染。维摩疏消经。菩萨断除客尘烦恼。云无明不有而有名为客尘。能覆自性之心。最胜王经。烦恼随惑皆是客尘。法性是主无去无来。

　　时憍陈那起立白佛。我今长老于大众中独得解名。因悟客尘二字成果。

　　孤山云。憍陈那此云解本际。以第一解法独得解名。

　　世尊。譬如行客。投寄旅亭或宿或食。食宿事毕俶装前涂不遑安住。若实主人自无攸往。如是思惟。不住名客。住名主人。以不住者名为客义。

　　又如新霁。清阳升天光入隙中。发明空中诸有尘相。尘质摇动虚空寂然。如是思惟。澄寂名空。摇动名尘。以摇动者名为尘义。

　　佛初成道。对大机则于寂场演华严顿部。对小机则于鹿园转生灭法轮。此乃显示次第。则鹿园唯说小法明矣。而不妨大机密受圆益。于生灭法达不生灭。而皆内秘大道外现小乘。但法华已前咸谓实小。至于今教既已开显故得混同。是故如来举初成而问。陈那于是据始悟而答。须知此文唯在圆也。以行客不住尘质动摇喻妄想分别。主人安住虚空寂然喻常住真心。向云因悟客尘二字成果。即是破无明成初住分果也。问陈那岂不破见思尘沙耶。答圆顿所说唯一无明。即今经所谈通言妄想也。以障法性如客与主如尘与空。对待唯二更无他途。但由亡智亲疏。致使迷成厚薄。故强分三惑。义开六即也。问主与客殊。空将尘异。岂是圆中即惑是理耶。答言偏意圆智不兴难。满月况面岂有眉目。雪山比象安责尾牙。须晓大猷方知部旨。

　　佛言如是。

　　即时如来于大众中屈五轮指。屈已复开开已又屈。谓阿难言。汝今何见。阿难言。我见如来百宝轮掌众中开合。

　　佛告阿难。汝见我手众中开合。为是我手有开有合。为复汝见有开有合。阿难言。世尊宝手众中开合。我见如来手自开合。非我见性有开有合。

　　佛言。谁动谁静。阿难言。佛手不住。而我见性尚无有静。谁为无住。

　　佛言如是。

　　如来于是从轮掌中飞一宝光在阿难右。即时阿难回首右盻。又放一光在阿难左。阿难又则回首左盻。佛告阿难。汝头今日何因摇动。阿难言。我见如来出妙宝光来我左右。故左右观头自摇动。阿难。汝盻佛光左右动头。为汝头动。为复见动。世尊。我头自动。而我见性尚无有止。谁为摇动。

　　佛言如是。

　　孤山云。举手开合飞光左右。现生二相。秪是证成陈那义以示阿难也。

　　长水云。前明手有开合见无动静。此对外境以辨。次于内身自分动静。动中有不动也。

　　于是如来普告大众。若复众生以摇动者名之为尘。以不住者名之为客。汝观阿难头自动摇见无所动。又汝观我手自开合见无舒卷。

　　云何汝今以动为身。以动为境。从始洎终念念生灭。遗失真性。颠倒行事。性心失真。认物为己。轮回是中自取流转。

　　苕溪云。此因阿难谓身境有动见性不动。寄斥大众迷真常而见无常也。智论明无常有二种。谓相续法坏。及念念生灭。今云从始洎终。盖言从生至死即相续法坏也。既失真性唯造妄业。故曰颠倒行事。然而但是为物所转。正斥能迷之心认物为己。又斥认所迷之境为我我所也。如圆觉云。妄认四大为自身相六尘缘影为自心相。若如是则尘劳之境何由出也。故曰轮回是中等。已上经文虽明见性不动。然犹未论此见亦妄离见乃真。

　　熏闻云。以动为身等。责其妄想认现前流动之相为身为境。而不知真见之性本无动相也。

　　资中云。此寄粗相密谈真见。分别显了并在后文。

　　手鉴云。然此迷失总四对颠倒。谓四大非身认为身。无相法身而不认。是第一对。六尘如幻本无而见有。三谛真实本有而见无。是第二对。想念生灭认为真心。真心了然而不自认。是第三对。想念如镜中像全空而见有。真心如镜中明实有而见无。是第四对。一三我执。二四法执。

　　大佛顶如来密因修证了义诸菩萨万行首楞严经卷第一
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第二

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　尔时阿难及诸大众。闻佛示诲身心泰然。念无始来失却本心妄认缘尘分别影事。今日开悟如失乳儿忽遇慈母。合掌礼佛。愿闻如来显出身心真妄虚实现前生灭与不生灭二发明性。

　　孤山云。经家叙请意者。我以身境为动见性寂然谓契真源。犹蒙斥失。愿闻开示显出二途。阿难但合掌礼佛而默有斯意。故至结集得备叙之。所以不发言者。以屡叩佛慈丞承指诲。内惭暗短未识大方。欲更兴言未得机便。以师严道尊理非容易者也。后因匿王疑断灭致问。如来以不灭为答。遂承佛语方得陈辞。美哉圣人示斯令范。

　　资中云。由前佛言云何汝今以动为身念念生灭遗失真性颠倒行事。故有斯请也。

　　时波斯匿王起立白佛。我昔未承诸佛诲敕。见迦旃延毗罗胝子。咸言此身死后断灭名为涅槃。我虽值佛今犹狐疑。云何发挥证知此心不生灭地。今此大众诸有漏者咸皆愿闻。

　　孤山云。迦旃延具云迦罗鸠陀迦旃延。上是名。下是姓。说于诸法亦有亦无。毗罗胝子具云删阇夜毗罗胝子。上是名。毗罗胝是母。说于众生在运。时熟得道。又言八万劫满自然得道。此外道六师中二人也。准今经所说。则有三人皆断灭见。故匿王引旃延毗罗而问。后如来举末伽而斥也。狐疑者。颜师古注汉书曰。狐之为兽其性多疑。每渡河冰且听且渡。故言疑者而称狐疑。

　　熏闻云。述征记曰。北风劲河冰合要须狐行。云此物善听冰下无声然后过河也。发者越也。挥者散也。托彼邪疑以咨极理。熏闻云前言此身。今云此心者。外道谓身死断灭盖由心灭。匿王既闻佛斥生灭遗失真性。是知若得真性则无生灭。故此问心即是问身。下文信知身后舍生趣生。必亦信知心无断灭。斯亦善权助发机教耳。

　　长水云。匿王深体阿难所怀。知于生灭之外求不生灭。心虽密请口不形言。故引外宗冀佛开示。近破外道断见令知死后续生。深引阿难悟真不离生灭妄识。故云证知此心不生灭地。

　　补遗云。前闻见性不动。稍近真明。故身心泰然。本心即是见性。分别影事即指前来穷逐之心。准此文意。阿难大众已认见性本真。不同前来见境者矣。以由默请之后只闻陈如客尘之义。并如来现相。并是审定前之见性。别未闻法要。故知前默请之时已认见性。非分别影事矣。

　　此中默请具有二问。一问身心真妄。二问生灭不生灭理。前文佛敕大众以动为身。今疑其真妄虚实也。前阿难答佛头自摇动。佛印许云如是。则见性是真。身动为妄矣。何故斥云。如何以动为身以动为境遗失真性。据此斥词身当属真不当摇动耶。此则身之真妄未决也。心之真妄未决者。向既印许见性不动我已为真。又蒙斥夺遗失真性颠倒行事。则向之见性总斥为非。毕竟此心又成妄矣。故于此中默请所疑身心真妄虚实未决也。由是言之。此因如来斥词。方疑向之见性真妄未判。二问生灭不生灭理。前斥大众云。从始洎终念念生灭。即指现前日用生灭之事。故今疑云。现前固为生灭。不知不生灭理的在何许。下文答中。先引匿王明不生灭理只在生灭中。答其次问。从阿难即从座起下。答身心颠倒不颠倒义。即判真妄所在。答其初问。今更言其大节。经从佛举光明拳下。明破妄见显真见。总为二节。初明见精。二显真见。以真见难示。且以见精渐明之。以由见性犹托缘尘。以研体性故也。既已晓其见性。自疑未为至当。故有身心真妄虚实之请。所以方明真见也。初明见精中分三。初正明。次陈那下审定。三云何下总斥。于显真见中二。初默请。即二问也。次申明中二。初答现前生灭不生灭。次从阿难下答身心颠倒不颠倒又二。初阿难据迹疑问要其后命。次即时下如来敷陈法喻释其余疑为三。初正明二。初引喻。即以手无正倒喻不倒。一倍瞻视喻颠倒。次从则知下显法又三。初示颠倒。次佛与下示不颠倒。三云何下斥迷。次示相二。初法二。初示颠倒相。次不知下示不颠倒。次喻。喻中亦颠倒不颠倒义。三结斥在文。此且示其大略。子科细目当可意会。

　　佛告大王。汝身现在。今复问汝。汝此肉身为同金刚常住不朽。为复变坏。世尊。我今此身终从变灭。

　　苕溪云。前示阿难见无摇动。后示匿王性无生灭。一往似同。义须甄别。何则阿难以身境为动。此相犹粗。谓见性不动且据现前对扬而说。今佛问匿王肉身变坏。乃至答云刹那刹那不得停住。其相甚微。洎谈见性。自童至耄不迁不变。由是而知。所破生灭则粗细有殊。所显见性则即离成异。圣人引物入如来藏其致渐深。读者详此。

　　佛言大王。汝未曾灭云何知灭。世尊。我此无常变坏之身虽未曾灭。我观现前念念迁谢新新不住。如火成灰渐渐消殒。殒亡不息。决知此身当从灭尽。

　　资中云。前念灭后念生。刹那变异如火烧薪必归灰灭俱舍云。诸有为法刹那尽故。

　　佛言如是。大王。汝今生龄已从衰老。颜貌何如童子之时。世尊。我昔孩孺肤腠润泽。年至长成血气充满。而今颓龄迫于衰耄。形色枯悴。精神昏昧。发白面皱。逮将不久。如何见比充盛之时。

　　孤山云。佛问两时。答出三时。谓孩孺长成衰耄也。释名云。儿年十五曰童。肤腠犹云皮肉也。肤谓皮肤。腠谓腠理。古者谓年龄。齿亦龄也。年天气也。齿人寿之数。耄惛忘也(此依礼记注又释名曰耄头发耄耄然也)然八十曰耄。时匿王方六十二。盖通言惛忘耳。

　　佛言大王。汝之形容应不顿朽。王言世尊。变化密移。我诚不觉。寒暑迁流渐至于此。何以故。我年二十虽号年少。颜貌已老初十岁时。三十之年又衰二十。于今六十又过于二。观五十时宛然强壮。世尊。我见密移虽此殂落。其间流易且限十年。若复令我微细思惟。其变宁唯一纪二纪。实为年变。岂唯年变亦兼月化。何直月化兼又日迁。沉思谛观刹那刹那念念之间不得停住。故知我身终从变灭。

　　答有二相。一约粗相顺观则以十年为限。始从十岁增至六十又过于二。犹云六十有二也。殂落犹云迁谢也。二约细相逆观则始从一纪减至一年。年减为月月减为日以至刹那也。十二年曰纪。前粗相十年而增。此细相一纪而减者。由向自云六十又过于二观五十时宛然强壮。则是以今六十有二反观五十是为一纪。故约纪而减。

　　资中云。俱舍云时之极小名刹那。

　　熏闻云。仁王云一念中有九十刹那。一刹那经九百生灭。时之极长名之为劫。

　　熏闻云。荆溪云边高中下边下中高皆名为宛。显了可见故也。

　　佛告大王。汝见变化迁改不停悟知汝灭。亦于灭时汝知身中有不灭耶。

　　波斯匿王合掌白佛。我实不知。

　　王示不知。意欲如来为凡开演。

　　佛言。我今示汝不生灭性。

　　大王。汝年几时见恒河水。王言。我生三岁。慈母携我谒耆婆天经过此流。尔时即知是恒河水。佛言大王。如汝所说二十之时衰于十岁。乃至六十。日月岁时念念迁变。则汝三岁见此河时。至年十三其水云何。王言。如三岁时宛然无异。乃至于今年六十二亦无有异。佛言。汝今自伤发白面皱。其面必定皱于童年。则汝今时观此恒河与昔童时观河之见。有童耄不。王言不也世尊。

　　熏闻云。恒河或言恒伽。或言殑伽。旧译为天堂来。见从高处来故。此河从雪山顶无热恼池东面象口而出流入东海。

　　长水云。耆婆此云命。西国风俗皆事长命天神。子生三岁即谒彼庙。

　　孤山云。既知见境不易。可喻真性无迁。则动树训风举扇类月。故令先识见无童耄。然后直示性无生灭。

　　荆公云。童而了老而眊者相见也。所观无改者性见也。相者了眊之变。故知随尘变灭。性则所观无改。故知常住不坏。

　　补遗云。匿王观河之见似同阿难。意则别也。今如来于生灭中示无生灭理。即变论不变。岂与见无摇动身自摇动为同年耶。良以此中既显真见无缘。更将变者为外物。与不变者为二体也。又复应知。此中观河之见正欲显生灭中有不生灭理。阿难见无摇动只为显见精耳。

　　佛言大王。汝面虽皱。而此见精性未曾皱。皱者为变。不皱非变。变者受灭。彼不变者元无生灭。云何于中受汝生死。

　　孤山云。见精即见性也。皱者为变则显生死无常。不皱非变则显涅槃常住。生死涅槃虽分二派。克论体性岂有两殊。言偏意圆。变即非变。若然者。岂但破匿王引外之见。抑亦酬阿难二发之请也。

　　补遗云。经中云变者受灭彼不变者元无生灭。此文似是生灭与不生灭乃有两体。以意求之。实不相离。如前文云。亦于灭时汝知身中有不灭耶。岂非灭即非灭。只由匿王先陈生灭。如来就彼生灭示不生灭。其言似偏。意则实显生灭即不生灭也。阿难灼然。以身为动。则是遗失真性。

　　而犹引彼末伽梨等都言此身死后全灭。

　　具云末伽梨拘赊梨子。上是名。拘赊梨是母。此说众生虽有苦乐无有因缘自然而然也。等者等取旃延胝子二人。准此文意。则六师中三执断明矣。彼之三者。必也执常乎。

　　王闻是言。信知身后舍生趣生。与诸大众踊跃欢喜得未曾有。

　　长水云。叙其浅悟。但云舍生趣生。详彼深意。必知灭元不灭。随宜领解。主伴同置。未即显言也。

　　熏闻云。此且约佛与王俱未显谈生灭即不生灭。故犹同置。应知王若显谈。则无由发起阿难后问。秪由王解身有生灭性无生灭。与阿难云我头自动见性不动。其理似同。是故下文对前为问。

　　补遗云。结益之文。经存两意。一破邪。二悟理。良由王信邪师死后断灭。今闻至教。先破邪心。即知身后舍生趣生。除断灭见也。悟理者即欢喜踊跃得未曾有。即又悟不生灭理也。孤山亦云。王闻下领悟文。前既乃执断灭以为疑。故今且叙信趣生而结益。既云得未曾有。则是了达不生不灭之圆理也。又复应知。前阿难初知见性不动。尚云心未开悟。今匿王闻生灭即不生灭。故结益云得未曾有。则验前后见性云泥分矣。

　　阿难即从座起。礼佛合掌。长跪白佛言。世尊若此见闻必不生灭。云何世尊名我等辈遗失真性颠倒行事。愿兴慈悲洗我尘垢。

　　资中云。阿难承前起问。据王见闻与我何异。而我即名遗失真性。于王即说元无生灭。良由不达对机之意。故此疑也。

　　长水云。据此观河之见。与我见闻无殊。于王即云不生不灭。于我即云遗失真性。然此问意由来久矣。始因手自开合见无开合。头自摇动见无摇动一一佛印皆言如是。此则如来令于妄见即辨真见。无离生灭有不生灭。阿难罔知佛旨。犹谓生灭与不生灭别。遂合掌礼佛。愿闻如来显出身心真妄虚实现前生灭与不生灭二发明性。匿王知其怀抱。又不发问伸诚。于是引外六师执身死后断灭。所冀佛亲开示即妄见真。贵引阿难无执二别。

　　补遗云。如来已答现前生灭不生灭理。而未蒙开示身心真妄之问。阿难欲要其后命。据迹陈疑也。盖由经中。自见无童耄已前。其见精之义与阿难不殊。自如来谈皱者为变去。明生灭即不生灭。其言虽偏。其意已圆。乃至领悟得未曾有。则显性之义乃至真明。非见精矣。今阿难但据匿王先陈之迹以为问词。不知如来演说之后明理性义已有别途也。又亦可阿难但据言偏以为问辞。不晓意圆真明妙心。非己所及故。孤山曰。今闻王答见无童耄。何殊我解见无动摇。王不遭诃。而我见斥。良由庆喜不领皱变即不皱变。全境是心。尚执二途。故有斯问。然经中又据遗失真性颠倒行事为问者。上文用此斥身心。故今举此二句。即是重问身心真妄。再请答前初问也。

　　即时如来垂金色臂。轮手下指。示阿难言。汝今见我母陀罗手。为正为倒。阿难言。世间众生以此为倒。而我不知谁正谁倒。

　　携李云。母陀罗结印手也。

　　佛告阿难。若世间人以此为倒。即世间人将何为正。阿难言。如来竖臂。兜罗绵手上指于空。则名为正。佛即竖臂。

　　熏闻云。阿难虽指世人。其实己见亦尔。

　　告阿难言。若此颠倒首尾相换。诸世间人一倍瞻视。

　　孤山云。若此颠倒谓垂手竖手也。垂则以手为尾。竖则以手为首。故云相换。首尾相翻。名为一倍。手实无殊。既瞻垂为尾。视竖为首。非一倍如何。

　　补遗云。经意以手无倒正。喻非迷非悟。乃悟中了了也。若以竖喻诸佛之悟。垂喻众生之迷。此乃情想分别。于一手中作两样观。如上文以身境为动皆为颠倒。并就众生情想分别言之耳。是一倍瞻视皆颠倒也。以喻意秪将竖手喻悟。若一倍者。乃是于一手作竖垂正倒之观方名一倍。以喻迷情。经中显云诸世间人一倍瞻视。又曰迷中倍人。则知悟中无倍明矣。

　　则知汝身与诸如来清净法身。比类发明。如来之身名正遍知。汝等之身号性颠倒。

　　孤山云。汝身迷理。比垂手也。如来悟理。类竖手也。垂竖自异。手实无殊。迷悟不同。理常平等。

　　补遗云。真如之性本无迷悟。今汝执情强分迷悟。乃于无分别性中而起颠倒。故曰号性颠倒。即与下文认悟中迷意同。又如来之身名正遍知。合上竖手。以由名者实之宾。所谓正遍知亦安有知。以迷望悟。如一倍瞻视耳。

　　随汝谛观。汝身佛身称颠倒者名字何处号为颠倒。

　　孤山云。令审自身望佛正知汝称颠倒。过由何处得颠倒名。

　　补遗云。经中汝身佛身。亦应云汝心佛心。但是文略。故下具云不知身心颠倒所在。

　　于时阿难与诸大众。瞪瞢瞻佛。目精不瞬。不知身心颠倒所在。

　　熏闻云。瞪直正反。定目直视也。瞢莫亘反。目不明也。舜亦作眴。目动也。

　　苕溪云。夫妙明真心。本无倒正。但由诸佛悟之。假名为正。众生迷之暂说为倒。苟了迷非迷达悟无悟。真心尚泯。复何倒正于其间哉。阿难既以匿王见精不灭。疑乎自身遗失真性。故佛方便以倒正示之。向问颠倒名字。意斥阿难认悟中迷为自身心。即是颠倒所在。时众未晓。于是瞢然。

　　熏闻云。认悟中迷为身为心者。以经云不知身心颠倒所在故。斯盖阿难虽知见性不动然犹未绝能见之情。故今因佛问身心颠倒。乃与大众俱昧两端。由是下文皆约身心广辨真妄。

　　补遗云。今详经意。颠倒所在。良由不晓诸法唯心。此者终不以身境在外自为。若知诸法唯心。汝身汝心皆是妙明心中之物。向斥遗失真性。良在兹焉。

　　佛兴慈悲。哀慜阿难及诸大众。发海潮音。遍告同会。

　　孤山云。机熟即说。感应无差。喻以海潮来不过限。

　　补遗云。涅槃三十六云。大海有八不思议。一渐渐转深。二深难得底。三同一咸味。四潮不过限。五有种种宝藏。六大身众生在中居住。七不宿死尸。八一切万流大雨投之不增不减。

　　诸善男子。我常说言。色心诸缘及心所使诸所缘法。唯心所现。

　　资中云。色心诸缘等总有五法。一色法。二心法。三心所有法。四不相应行法。五无为法。此五皆依真心所现。如镜中像。

　　真际云。八识心王识自相故。五十一心所识相应故。十一种色识所变故。二十四不相应识分位故。六无为识自性故。摄所归能。摄相归性。故言唯心所现。

　　熏闻云。此依法相宗释也。若山家谛境明之。所现之法不出十界百如三千世间俗谛之境也。能现之心即三千真中之理也。

　　汝身汝心。皆是妙明真精妙心中所现物。

　　妙明性觉也。真精性识也。合此觉识以为妙心。所谓妙明真心者即此心也。

　　云何汝等。遗失本妙圆妙明心宝明妙性。认悟中迷。

　　孤山云。汝等遗失。责九界迷妄。本妙即中谛。圆妙明心即真谛。宝明妙性即俗谛。性具诸法。如如意珠具足众宝也。三谛互融。故皆称妙。认悟中迷者。诸佛成道。空界依正无非佛之真心。佛心既然。汝心亦尔。今既不达。名悟中迷。

　　熏闻云。众生不达真心。是在诸佛悟中而迷。

　　荆公云。本妙即本觉明妙也。圆妙明心。宝明妙性。皆承此本妙。妙明心即性觉妙明所现之心。明妙性即本觉明妙所现之性。于心言圆。则知性之为方。于性言宝。则知心之为器。性心非有方圆实相。但以不住名圆。不动名方耳。

　　晦昧为空。空晦暗中结暗为色。色杂妄想。想相为身。聚缘内摇。趣外奔逸。昏扰扰相以为心性。一迷为心。决定惑为色身之内。

　　孤山云。迷性明故而成无明。故云晦昧。由此无明变起顽空。故曰为空。又空谓所变顽空。晦昧即能变无明。二法和合。变起四大依报外色。故曰结暗为色。以四大色杂妄想心。变起众生正报内色。故曰想相为身。想谓妄心。相谓妄色。色心和合五阴备矣。以妄想四心聚四大内色。而外缘六境心不暂停。故曰聚缘内摇趣外奔逸也。昏扰扰相。即内摇外逸无明颠倒也。既失本妙。故用此相以为心性。谓四趣以黑恶为性。人天以白业为性。二乘以非白非黑为性。菩萨以慈悲喜舍为性。又执此心在色身内。无情有情莫能融一。是知顺九界妄心者。岂信草木有佛性乎。

　　不知色身外洎山河虚空大地咸是妙明真心中物。譬如澄清百千大海弃之唯认一浮沤体目为全潮穷尽瀛渤。

　　孤山云。百千大海喻真心非遍而遍。一浮沤体喻妄心非局而局。背真趣妄。如弃海认沤。执妄为真。如认沤为海。全潮则遍海而涌。故云穷尽瀛渤。

　　汝等即是迷中倍人。如我垂手等无差别。如来说为可怜愍者。

　　迷悟相翻各名一倍。全迷为悟是一倍于迷。全悟成迷是一倍于悟。手之垂竖相倍易明。今既斥迷。故言垂手。

　　熏闻云。当知须将垂手为倒。以况于迷。

　　真际云。迷中更迷。故为倍也。遗失明心早是迷矣。复执前尘以为自性。又一迷故荆公云。于虚妄中重执迷妄。是为迷中倍人。然此但如垂手。若能背迷合觉。即举手上指。

　　阿难承佛悲救深诲。垂泣叉手。而白佛言。我虽承佛如是妙音。悟妙明心元所圆满常住心地。

　　补遗云。深诲指上真明之见。悟妙明心等指上所得见精。

　　而我悟佛现说法音。现以缘心允所瞻仰。徒获此心。未敢认为本元心地。愿佛哀愍宣示圆音。拔我疑根归无上道。

　　阿难虽闻如来开示真见。犹自未悟。所以陈缘心分别也。真明未显。所得见精未脱尘根。所以犹以分别缘于声相也。准下文意。言缘心者。以妄想心为能缘。声为所缘。既存缘相。则所闻声教未即所诠。亦存能诠之相也。徒获此心谓见精也。未敢认为本元心地者。犹带分别。非得真见。所以尔者。阿难无明未破真见未显。彼同体分别犹存现听。但不同前来认分别为自心耳。故此下历于缘尘简显真见也。苕溪云。前破妄心。已责因声分别之性。今阿难重以缘心而为问者。欲显真性无能所之相也。既于缘心已离粗执。是故但言未敢认为本元心地。岂同前云若此发明不是心者我乃无心同诸土木耶。所以下文略简所缘之法。能缘之心真体可见矣。

　　手鉴云。圆音一演异类等解。一音及圆音者有二。一如来说一切法无不显了。故名圆音。云如来于一语言中。演出无边契经海。二如来同一切音。故云圆音。云一切众生语言法。一言演说尽无余。以一切音即一音。故云一音。一音即一切音。故云圆音。常不杂乱。若音不遍。则是音非圆。若音等遍失其韵曲。则是圆非音。今不坏曲而等遍。不动遍而差韵。此是如来圆音。非是识心思量境界耳。

　　荆公云。本元心地者。从本起元。从元起心。

　　佛告阿难。汝等尚以缘心听法。此法亦缘非得法性。

　　真际云。以能缘心缘佛法音。认为自性。非自性也。以此法音但是所缘声教故。

　　补遗云。此存两重能所之相。缘心听法。心为能缘。法为所缘也。此法亦缘。只成能诠之缘也。非得法性未能即性也。下文先破声教能所。若得所诠之理。能诠自泯矣。经从若以分别去。次破缘心能所。若破分别能缘。则所缘声尘无非心性矣。

　　如人以手指月示人。彼人因指当应看月。若复观指以为月体。此人岂唯亡失月轮。亦亡其指。何以故。以所标指为明月故。岂唯亡指。亦复不识明之与暗。何以故。即以指体为月明性。明暗二性无所了故。

　　孤山云。人喻如来。手指喻教。月喻真理。示人喻化众生也。教诠真理。理是众生之心。闻教自合观心。离指方能识月。教是声尘。故如暗。理是真心。故如明。若依常途解能所义。能犹此也。所犹彼也。应以指为能标月为所标。今言所标即能标耳。所生父母义。不可以常义例之。圆觉意也。

　　汝亦如是。

　　若以分别我说法音为汝心者。此心自应离分别音。有分别性。

　　如前文云。若离前尘有分别性。即真汝心。既离尘无性。自知是妄也。

　　苕溪云。上指月喻。虽遣所标之指。正简能缘之心。以阿难云现以缘心𠃔所瞻仰故。由是今文唯破分别之性者。良有以也。

　　补遗云。吴兴意。明此中缘心有二。向若缘声尘能闻之性。此是真性。同前见精。此则已在上文遣所标之指。遣能诠之教中破之。所缘之法。能缘之心真。体若缘尘分别之性。则属妄念。为所破也。方在今文破之。今详经意。阿难自陈现以缘心者。只指分别。过不在闻性。今但破分别。闻性自显。所以经中亦不言及闻性。但云分别耳。然阿难到此。自知分别非是我心。但未能破此分别耳。经一往泛破。故云为汝心者。下文云若我心性各有所还者。亦指分别影事是我心中分别之性。故云若我心性。非认为真性也。

　　譬如有客。寄宿旅亭暂止便去。终不常住。而掌亭人都无所去。名为亭主。

　　资中云。以客喻妄。以主喻真。

　　此亦如是。若真汝心则无所去。

　　云何离声无分别性。斯则岂唯声分别心。分别我容。离诸色相无分别性。

　　以声例色。相从而说。非但声分别心离声无体。色分引心。离色相外亦无其性。

　　如是乃至分别都无。非色非空。拘舍离等昧为冥谛。

　　苕溪云。二十五谛。除冥谛外。不出心色空也。今分别都无。心也。即觉谛。及我心等。非色。即五尘五大等。非空即五大中空大也。既非此等。正同外道所见冥谛。

　　谷响云。外道迦毗罗此云黄头。头如金色故。说经有十万偈。名僧佉论。此云数术。用二十五谛。明因中有果。计一为宗。言二十五者。一从冥初生觉。过八万劫前冥然不知。但见最初中阴初起。以宿命力恒忆想之。名为冥谛。亦云世性。谓世间众生由冥初而有。即世间本性也。亦曰自然。无所从故。从此生觉。亦名为大。即中阴识也。次从觉生我心。此是我慢之我。非神我之我。即第三谛也。从我心生色声香味触。从五尘生五大。谓四大及空。尘细大粗。合尘成大。故云从尘生大。然此生生多少不同。从声生空大。从声触生风大。从色声触生火大。从色声触味生水大。五尘生地大。地大藉尘多故其力最薄。乃至空大藉尘少故其力最强。故四轮成世界。空轮最下。次风次火次水次地。从五大生十一根。谓眼等根能觉知故。名五知根。手足口大小遗根能有用故。名五业根。心能遍缘。名平等根。若五知根各用一大。谓火大成眼根。眼根还见色。空尘成耳根。耳根还闻声。地成鼻。水成舌。风成身。亦如是。此二十四谛即是我所。皆依神我名为主谛。能所合论即二十五也。

　　长水云。梵语僧伽奢萨咀罗。此云数论。拘舍离是彼类耳。

　　离诸法缘无分别性。则汝心性各有所还。云何为主。

　　阿难言。若我心性各有所还。则如来说妙明元心云何无还。唯垂哀愍为我宣说。

　　孤山云。由庆喜未了妙心无还。于是如来以见性类通。俾其一根反妄六趣归真也。

　　谷响云。妙心乃真。见性犹妄。见性尚尔。岂况妙心。

　　苕溪云。此问心性云何无还。向下别指见精为不还者。盖前文已说如是见性是心非眼故。然其见精。真妄犹杂。所以广约缘尘。简出真性。披沙若尽。金体自纯。

　　熏闻云。阿难下。广简缘尘之见二。初又二。一相待简。二绝待简。初又四。一明还不还。二明物非物。三明遍不遍。四明是非是。

　　佛告阿难。且汝见我见精明元。此见虽非妙精明心。如第二月非是月影。汝应谛听。今当示汝无所还地。

　　长水云。且者权宜之辞。权指阿难能见之心为明元也。

　　孤山云。真月喻真心。第二月喻见精。水中影喻缘尘分别。第二月由捏目而成。见精由迷真而起。既分能所。岂达一如。不捏目则真月宛然。亡能所则真心可了。故匿王因解见无童耄。而达真无生灭也。岂比夫分别缘尘俯观水影之疏远哉。虽万法一如。而复真之路盖有适莫。是故二月月影取喻有殊。

　　谷响云。认缘尘为自心。认水影为真月。岂不疏远耶。则知第二月望真月。则名亲近。以仰观天上俱无异故。但不捏目。二月自无。以喻见性近乎真心。其在此矣。

　　苕溪云。阿难所问妙明元心云何无还。而佛以见精为答者。以真心无朕。发悟良难。故托见精方便开示。此虽属妄。切近于真。如第二月。取譬非远。应知此见亦是前来缘尘之见。但缘尘分别之性则破云有还。缘尘能见之性则示云无还。若不尔者。何故佛言且汝见我见精明元耶。

　　荆公云。所谓见精明元者。见受识精。又受觉明。以有见根。根首为元也。既为见元。不可互用。即非妙精明心。故如第二月所谓一月真者。本觉所现妙精明心也。所谓月影者。相见无性见闻觉知也。若无真月。则无第二月。亦无月影。第二月依真月旁出。故如见元。月影离月别现。故如相见相见待缘如影待水。与俱生灭。见元虽妄。不待外缘。但无见劳则灭此妄。见精明元如第二月。尚不可还。则妙精明心如一月真。其不可还明矣。见精明元即是见性。性见觉明。妙德莹然。而以见元譬第二月者。若背本起见。即捏所成月。若了见唯心不背本明。即所谓彼见真精性非眚者。

　　阿难。此大讲堂。洞开东方。日轮升天则有明曜。中夜黑月云雾晦瞑则复昏暗。户牖之隙则复见通。墙宇之间则复观壅。分别之处则复见缘。顽虚之中遍是空性。郁炖之象则纡昏尘。澄霁敛氛又观清净。

　　真际云。欲示无还之性。先指可还之相。

　　释要云。西国堂舍皆面东。

　　阿难。汝咸看此诸变化相。吾今各还本所因处。云何本因。阿难。此诸变化。明还日轮。何以故。无日不明。明因属日。是故还日。暗还黑月。通还户牖。壅还墙宇。缘还分别。顽虚还空。郁炖还尘。清明还霁。

　　长水云。经列八种尘相。今以八字收束。谓明暗通塞空有染净。还犹灭也。

　　补遗云。分别之处则复见缘。盖谓除却余六物境之外。凡有境之处。则分别心缘揽而知。若无境相处。则是空体。乃空有一双。此之缘揽因分别生。故曰缘还分别也。空无虚通。似有体用之义。因空之体。乃有虚通之用。往来不碍乃虚通也。八义说还。取归复之义。长水作灭义消之。如日有明日去明灭。是明复归于日矣。分别之处能生缘搅。分别心亡。缘揽随灭。乃至空有虚通之用。如一室之空尽实以物则空亡。而虚通之用亦灭。是虚还空矣。

　　则诸世间一切所有。不出斯类。

　　汝见八种见精明性。当欲谁还。

　　何以故。若还于明。则不明时无复见暗。虽明暗等种种差别。见无差别。

　　诸可还者自然非汝。不汝还者非汝而谁。

　　孤山云。不汝还者犹云汝不还也。唯有见精汝既不还。自然属汝。的非他物。故曰非汝而谁。然则如是解者。则见与境殊。尚为物转。未能转物。名第二月。若了八境如幻。皆是妙明真心中物。沤灭空本无。况复诸三有者。则真月圆明于斯见矣。

　　苕溪云。见则见性不还。犹喻二月。此月属妄。将亦须还。唯有真月所喻真性。诚不还耳。下文云。但有一月真。中间自无是月非月。又云。见见之时。见非是见。岂非此见亦可还乎。问此还何所。答还无明也。由无明故而有能见。无明若破。此见即还。起信论云。若离业识则无见相。厥旨显然矣。因无明故而有业识。由业识故乃有转识。转识即能见相也。是知无明若破。业转俱亡。

　　则知汝心本妙明净。汝自迷闷丧本受轮。于生死中常被漂溺。是故如来名可怜愍。

　　熏闻云。上不汝还者非汝而谁。正示见精明元。则知汝心本妙明净。例显妙精明心也。

　　孤山云。若了见性无还。则识真心常住。何者。以了境唯心现。能所两亡。即是真心。如不捏目即是真月。且第二月亦在太虚。仰观无异。但不捏目即是真矣。不同月影俯观水底。涂汉相辽。故因了见无还。则知真心常住。如来显示其意在兹。阿难既免临池。已能仰汉。过由捏目。未识桂轮。

　　谷响云。不以缘尘为心。是免认池月。既识能见之性。渐见于真。犹如仰观天汉。若不捏目则真月现前。能所苟忘则真心显发。

　　阿难言。我虽识此见性无还。云何得知是我真性。

　　长水云。阿难问意。前对八境。权指妄见有无还义。因是得识本真元性不生不灭。为复只此表如性常。为更有义别得真妄。故云云何得知等。

　　苕溪云。如云虽识二月何谓真月。

　　佛告阿难。吾今问汝。今汝未得无漏清净。承佛神力。见于初禅得无障碍。而阿那律见阎浮提。如观掌中庵摩罗果。诸菩萨等见百千界。十方如来穷尽微尘清净国土无所不瞩。众生洞视不过分寸。

　　熏闻云。无漏清净者。近谓四果。远谓圆真。据理而言。唯圆无漏得真天眼。孤山云。准净名经。那律答严净梵王云。吾见三千大千世界如观掌果。此云见阎浮者。且从近示。阎浮提者。洲有此树。从树得名。无故不翻也。

　　苕溪云。庵摩罗旧翻难分别。其果似桃非桃。似柰非柰故。

　　熏闻云。此依净名疏。释见浅深随证。诸菩萨等。等取缘觉。智论明支佛天眼亦见百千世界。

　　补遗云。准诸文。小罗汉见小千。今阿难见初禅。乃小千之分齐。初果而能见者佛之力也。若只单见一初禅。自力可办也。那律见大千。而云阎浮。以大千中皆有阎浮。举别摄总耳。下文阿难只观四天王一天。而云遍娑婆国。举其通名。非指大千。

　　阿难。且吾与汝观四天王所住宫殿。中间遍览水陆空行。虽有昏明种种形像。无非前尘分别留碍。

　　汝应于此分别自他。今吾将汝。择于见中谁是我体。谁为物象。

　　长水云。将犹请也。佛请阿难。于所见中详而择之。

　　阿难。极汝见源。从日月宫。是物非汝。至七金山周遍谛观。虽种种光。亦物非汝。渐渐更观云腾鸟飞风动尘起树木山川草芥人畜。咸物非汝。

　　熏闻云。方言云苏芥草也。

　　阿难。是诸近远诸有物性。虽复差殊。同汝见精清净所瞩。则诸物类自有差别。见性无殊。此精妙明。诚汝见性。

　　资中云。物类虽殊。见性常一。不随物异。即是汝真。

　　孤山云。能见常一。所见自殊。而此见性犹属二月。

　　苕溪云。阿难所疑。我虽识此见性无还。云何得知是我真性。如来所答。岂不显真。但由见性似在于内。真性必周于外。性实非内。以前来所说皆附能见之性而示。故云似内。佛欲示之。故指一切物象皆是见精所瞩。瞩既斯遍。性何攸局。此寄见性之遍以显真性之遍。夫何二说各从一义乎。然则肉眼所见。物象森罗。佛眼所观真空冥寂。犹恐阿难认此见性既周外物。仍谓外物同我能见。是故下文推而破之。如华严云。法性遍在一切处。一切众生及国土。三世悉在无有余。亦无形相而可得。

　　补遗云。应知此中历缘简见。有四段文。初还不还。显见性常住。次物非物。显见性周遍。三遍非遍。显见性摄法。四是非是。显见性融妙。如不即不离。乃体法融妙。故大众茫然失其所守也。然则见性不还故常。常然后体遍。遍然后摄法。摄法乃至于融妙。妙则理极不可有加矣。继之绝待而已。

　　荆公云。言众生以至菩萨如来。则明见有差别而见性无殊。言日月宫以至草芥人畜。则明物有差别而见性无殊。

　　若见是物。

　　则汝亦可见吾之见。

　　真际云。若汝认见为物。吾见亦同是物。汝应可见。

　　若同见者。名为见吾。

　　孤山云。纵汝救云。我与世尊同将心眼。缘见之时。即是见佛之见。

　　吾不见时。何不见吾不见之处。

　　孤山云。吾不缘境之时。此不见处。汝何不见耶。

　　补遗云。我不缘境时。汝合自见吾见。汝既以见是物。虽不缘境。理合见之也。今不见者。知非物矣。

　　若见不见。自然非彼不见之相。

　　孤山云。若有处可见。即是物象。秪可名见不见。

　　补遗云。若许见我不见。我不缘境。见无朕迹。何缘见之。若云见者。则我不缘境无朕迹义自不成矣。故云自然非彼不见之相。

　　若不见吾不见之地。自然非物。云何非汝。

　　长水云。此之文意。展转结归应有五重。经文存三而隐二意。若具论者。合云若不见吾不见之处。亦不见吾见处。既不见吾见处。吾见自然非物。吾见若非是物。汝见亦非是物。汝见既非是物。云何非汝真见。

　　熏闻云。自然非物者。此且一向作真见离物示之。至下明是非是中。方显见物非即非离。

　　又则汝今见物之时。汝既见物。物亦见汝。体性纷杂。

　　则汝与我并诸世间。不成安立。

　　真际云。见若为物。许汝见者。汝见亦须为他所见。是则体性杂乱自他不分。情与无情不成安立。

　　阿难。若汝见时是汝非我。见性周遍非汝而谁。云何自疑汝之真性。性汝不真。取我求实。

　　见性虽同各自受用。一室千灯光岂有别。彼此自照。不相杂矣。

　　孤山云。由真理本遍。故从真所起见闻觉知六根之性一一皆遍。今佛对机且论见性遍耳。既了妄遍。自知真遍。以妄全真故。盖谓真性在汝。而自不知其真。翻取我言以求其实。

　　熏闻云。若汝见时是汝非我。指见精也。见性周遍非汝而谁。示真性也。前私谓云。此寄见性之遍以显真性之遍。岂不然乎。

　　阿难白佛言世尊。若此见性必我非余。我与如来观四天王胜藏宝殿。居日月宫。此见周圆遍娑婆国。退归精舍秪见伽蓝。清心户堂但瞻檐庑。世尊。此见如是其体本来周遍一界。今在室中唯满一室。为复此见缩大为小。为当墙宇夹令断绝。我今不知斯义所在。愿垂弘慈。为我敷演。

　　孤山云。婆婆亦言索诃。此翻堪忍。悲华云。是诸众生。忍受三毒及诸烦恼。故名娑婆。今举其通名耳。

　　长水云。一界初天也。一室讲堂也。借力见宽。自力见狭。

　　补遗云。前明见境广狭中。阿难以加被见初禅。乃小千之分齐。今指四天王天为初。则非借力。

　　佛告阿难。一切世间大小内外诸所事业。各属前尘。不应说言见有舒缩。

　　孤山云。大如一界。小如一室。内外如墙宇夹断。

　　譬如方器。中见方空。吾复问汝。此方器中所见方空。为复定方。为不定方。若定方者。别安圆器空应不圆。若不安者。在方器中应无方空。汝言不知斯义所在。义性如是。云何为在。阿难。若复欲令入无方圆。但除器方。空体无方。不应说言更除虚空方相所在。

　　方圆因器。不在虚空。大小由尘。何关见性。是故责言云何为在。空性无动。宁有出入。因器去留。强云出入。故云若复欲令入无方圆等。空体无方喻见性无二也。以虚空无方圆可除。况见性无大小可还。唯言方者。义摄于圆。

　　若如汝问。入室之时。缩见令小。仰观日时。汝岂挽见齐于日面。

　　若筑墙宇能夹见断。穿为小窦宁无续迹。是义不然。

　　一切众生。从无始来迷己为物。失于本心。为物所转。故于是中观大观小。

　　长水云。迷真性之己。成色心之物。色心既成真性则隐。故云失于本心。如前文云。能生诸缘缘所遗者。境从心变。心逐境迁。故见内外之殊大小之异也。

　　若能转物则同如来。身心圆明不动道场。于一毛端遍能含受十方国土。

　　孤山云。若能转物者。即是以圆融智。觉了本心。不见前尘。唯一自性。然依解理名字转物。观察无间观行转物。粗垢先去相似转物。入圣流水分真转物。妙觉所证究竟转物。虽始终俱是。而凡圣无滥。六而复即。斯之谓欤。苕溪云。楞伽云未达境唯心。起种种分别。达境唯心已。分别即不生。上二句为物所转也。下二句若能转物也。则同如来者。肇师云会万物以成己者其唯圣人乎。今文正明无量为一。盖摄事成理。

　　补遗云。若为物所转。则不同如来。何故一切众生皆证圆觉。此如荆溪所谓。一者示迷。元从性变。二者示性。令其改迷故也。南禅师有颂云。若能转物即如来。春暖山华处处开。自有一双无事手。不曾容易舞三台。此老不唯能尽经意。抑又妙得理体。

　　真际云。既灭前尘。形量不立。一切即一。性乃圆成。大品云一切法趣一法。斯之谓矣。下文理事双显体用具陈。故有一为无量之言尘中转法之义。

　　阿难白佛言世尊。若此见精必我妙性。今此妙性现在我前。见必我真。我今身心复是何物。而今身心分别有实。彼见无别分辨我身。若实我心令我今见。见性实我而身非我。何殊如来先所难言物能见我。唯垂大慈。开发未悟。

　　孤山云。向云迷己为物失于本心。故为物转。若能转物则同如来。是则所见山河皆我妙性。故云今此妙性现在我前。此领旨也。见必我真等者。此由阿难尚存能所。所见既是真性。能见复是何物。若谓身无见性。而今分别非虚。若言现前是见。彼之外物别无心智反辨我身。若彼外物实是我心。现今能见。则成外物是我内身非我。何殊如来先所难言者。前难既破。今何复用。

　　补遗云。此疑请中大有二意。一疑能所。二疑内外。由前摄法。则物境皆我真性。是所见为真。能见身心未即真性。故曰我今身心复是何物。身心既能分别。真性在于物境有实。彼所见物境之真。何不能返分辨我身亦为真邪。故曰而今身心等。又若物境之真实我心性。是彼为我实。而内身成非耶。良由泥于物境即真。于是下文即离推破。

　　佛告阿难。今汝所言见在汝前。是义非实。

　　若实汝前。汝实见者。则此见精既有方所。非无指示。

　　且今与汝坐祇陀林。遍观林渠及与殿堂。上至日月。前对恒河。汝今于我师子座前举手指陈是种种相。阴者是林。明者是日。碍者是壁。通者是空。如是乃至草树纤毫大小虽殊。但可有形无不指着。

　　若必其见现在汝前。汝应以手确实指陈。何者是见。

　　阿难。当知若空是见既已成见何者是空。若物是见。既已是见何者为物。

　　汝可微细披剥万象。析出精明净妙见元。指陈示我。同彼诸物分明无惑。

　　荆公云。精净性识。明妙性觉。合二不离。是谓精明净妙见元。

　　阿难言。我今于此重阁讲堂。远洎恒河。上观日月。举手所指。纵目所观。指皆是物。无是见者。

　　世尊。如佛所说。况我有漏初学声闻。乃至菩萨亦不能于万物象前剖出精见。离一切物别有自性。

　　相见为粗。性见为精。相见无性。故此心灭时即同龟毛兔角。性见无相。故明暗通塞可还见不可还。不可还者以无相故。无相非物。亦不离物。故不能于万物象前剖出精见。

　　佛言如是如是。

　　佛复告阿难。如汝所言无有精见离一切物别有自性。则汝所指是物之中无是见者。

　　今复告汝。汝与如来坐祇陀林。更观林苑乃至日月种种象殊。必无见精受汝所指。汝又发明。此诸物中何者非见。

　　阿难言。我实遍见此祇陀林。不知是中何者非见。何以故。若树非见云何见树。若树即见复云何树。如是乃至若空非见云何见空。若空即见复云何空。我又思惟。是万象中微细发明。无非见者。

　　佛言如是如是。

　　孤山云。即离二答佛皆印成者。以由见性非即非离。即离求之。定不可得。则此见性宛然空华。

　　熏闻云。一约离义。简物是见。二约即义。简物非见。

　　于是大众非无学者。闻佛此言。茫然不知是义终始。一时惶悚失其所守。

　　真际云。向执心境各别相见历然。今蒙一异推之。是非不决。心无所措。于是茫然。

　　苕溪云。大众始闻见性非物。佛印云如是。终闻见性是物。佛又印云如是。故茫然不知终始二义何所归耶。故下文殊再叙其事云。若是见者应有所指。若非见者应无所瞩。而今不知是义所归。则知终始指此二义。是见义既失。非见理复乖。终始难明。守归何所。

　　如来知其魂虑变慑。心生怜愍。安慰阿难及诸大众。诸善男子。无上法王是真实语。如所如说不狂不妄。非末伽梨四种不死矫乱论义。汝谛思惟。无忝哀慕。

　　资中云。世间王者尚无二语。何况法王亲证所说岂虚也哉。如来有五语。真语实语如语不诳语不异语。无伪曰真。称理曰实。不变曰如。心境相应曰不诳。悬见未然曰不异。

　　熏闻云。引金刚般若释之。彼无不妄。此无不异。若会通者。由不妄故。所以不异。

　　荆公云。佛真语与二乘共者也。实语与菩萨共者也。如语不共。无实无虚。无虚故不诳。无实故不异。今言不妄者妄以对真得名。所谓真直一如而已。则虽实亦妄故如所如说。乃名不妄。如所如者所谓如如。四种矫乱。下文备矣。哀慕犹见怜。弟子所以仰慕本师者以闻道也。今不能思惟。恐辱其所以见怜之意耳。

　　是时文殊师利法王子。愍诸四众。在大众中即从座起。顶礼佛足。合掌恭敬而白佛言世尊。此诸大众。不悟如来发明二种精见色空是非是义。

　　二种。真际谓精见色空。孤山谓是非是义。

　　由前阿难析精见于万象。即象非见。离见无象。即离难定。所以茫然不知终始。故文殊述诸大众不悟如来发明二种精见色空是非是义。而为启请。二种即前精见之于色空。为即为离是非是义之二种也。

　　世尊。若此前缘色空等象。若是见者应有所指。若非见者应无所瞩。而今不知是义所归。故有惊怖。非是畴昔善根轻鲜。惟愿如来大慈发明。此诸物象与此见精元是何物。于其中间无是非是。

　　佛告文殊及诸大众。十方如来及大菩萨。于其自住三摩地中。见与见缘并所想相。如虚空华。本无所有。此见及缘。元是菩提妙净明体。云何于中有是非是。

　　熏闻云。十方如来。此约果人所证。以示众生所迷。迷证虽殊。见性是一。及大菩萨即圆住已上也。

　　长水云。自住首楞严三昧。

　　手鉴云。凡诸三昧皆有三相。谓入住出。五识对境。意从门出。远境护根意识却入。此通权小。今唯一心以明三相。谓即照之寂名入。即寂之照名出。入已未起名住。非权小所得。故复云自。又此妙定。融一切法。皆唯自己三昧。故云见与见缘等。见即是根。见缘即境。所想相即识也。此根境识即十八界。摄一切尽。妄心所有。真体元无。如空中华翳目故见。一切诸法不觉故有。不觉即觉。元是菩提。

　　补遗云。此文只是泯事归理二谛法相。以由上明见性与境即离之义。泯事归理则无可推。安有是非之相。但前明泯俗即真。故如空华。次明泯真即俗。故云元是。

　　文殊。吾今问汝。如汝文殊。更有文殊是文殊者。为无文殊。

　　此有相待绝待二意。相待则分真妄是非之异。绝待则无真妄是非之别。佛只问真文殊外为有为无。有则便有是非真妄之异。相待也。无则唯一文殊。是非从何而生。绝待也。

　　如是世尊。我真文殊。无是文殊。何以故。若有是者则二文殊。然我今日非无文殊。于中实无是非二相。

　　我真文殊无是文殊。答绝待意也。何以故若有是者则二文殊。相待意也。然我今日去。重示绝待意。欲于前绝待中示其无是非之相。故覆疏之也。今日非无文殊。即上云我真文殊。但一文殊在于今日。何常有是非之相耶。绝待则合上元是菩提妙净明体。相待则合是见性非见性之二途也。节公疏云。若立二身。即有是非之相。既唯一体。终无待对之名。此喻真本无妄也。

　　佛言。此见妙明与诸空尘。亦复如是。本是妙明无上菩提净圆真心。妄为色空及与闻见。

　　本是妙明等合上真文殊。妄为色空等合上更有文殊也。色空既立对待潜生。从真有妄也。若知本是空华。绝待于兹显现。

　　如第二月。谁为是月。又谁非月。文殊。但一月真。中间自无是月非月。

　　经只举第二月。已影带真月为第一矣。二月既立。便有真妄之别。谁为是月真月也。又谁非月第二月也。第二月捏目所见者。此相待义。合上二文殊也。但一月真中间自无是月非月。此绝待义。合上只一文殊今日非无者也。真月云谁。第二可带第一。

　　是以汝今观见与尘。种种发明。名为妄想。不能于中出是非是。由是精真妙觉明性。故能令汝出指非指。

　　苕溪云。物为所指。见非可指。真性俱离故云出焉。

　　荆公云。不能出是非是者。见二法故。令汝出指非指者。知一性故。

　　阿难白佛言世尊。诚如法王所说。觉缘遍十方界湛然常住性非生灭。与先梵志娑毗迦罗所谈冥谛及投灰等诸外道种说有真我遍满十方。有何差别。

　　苕溪云。觉谓菩提。缘即色空闻见等。前文云此见及缘元是菩提妙净明体。

　　真际云。冥谛者数论二十五谛中第一谛也。投灰等即苦行外道。阿难疑云。彼计冥谛及以真我亦遍十方。与此觉性有何差别。

　　世尊亦曾于楞伽山为大慧等敷演斯义。彼外道等常说自然。我说因缘非彼境界。我今观此觉性自然非生非灭。远离一切虚妄颠倒。似非因缘与彼自然。

　　楞伽山名。此云不可往。唯得通者能到。彼经第二。大慧举佛昔说如来藏性与外道计我何别。佛述真我。为断愚夫畏无我句。故说如来藏性不同外道之我。又为破外道自然。说有因缘。依世间相分别缘起。今引次义为难。

　　熏闻云。畏无我句者。外道所计不出四句。谓有无双亦双非。此属无句也。

　　补遗云。外道计有神我。畏佛说无我句。故世尊有时亦说真我。故曰不全说无我。外道所计四句正是有句畏说无我。而记主谓外道四句此属无句何也。岂不以佛说无我属外计之无句乎。就佛教四门。空门无我。亦是无句。故云畏无我句。似非因缘恐不是因缘也。与彼自然即合彼自然也。

　　孤山云。与者类也。

　　云何开示不入群邪。获真实心妙觉明性。

　　苕溪云。盖言今之觉性自然。似非昔之因缘。则与外道自然如何分别耶。

　　佛告阿难。我今如是开示方便。真实告汝。汝犹未悟惑为自然。阿难。若必自然。自须甄明有自然体。

　　汝且观此妙明见中以何为自。此见为复以明为自。以暗为自。以空为自。以塞为自。

　　阿难。若明为自。应不见暗。若复以空为自体者。应不见塞。如是乃至诸暗等相以为自者。则于明时见性断灭。云何见明。

　　兴福云。庆喜所疑唯约真体。如来何故约相而破。然一体凝然。理无能所。既兴能计必有所缘。缘则约相方生。离相必无缘理。是以假缘推自。自且不成。相息心亡。永袪邪计。熏闻问。前疑觉缘滥于冥谛及以真我。如来何故但破自然。答阿难云我今观此觉性自然。即是观前觉缘之性所言遍者亦自然遍也。前文云觉缘遍十方界湛然常住等。故知对他相滥。虽有三名。自己所疑秪自然耳。自然若破。冥谛真我复何滥欤。

　　荆公云。凡言自者。非无所从生。又必有他为对。但一性耳。即非自然。

　　阿难言。必此妙见性非自然。我今发明是因缘生。心犹未明。咨询如来。是义云何合因缘性。

　　孤山云。始疑妙性同外自然。既闻逐破。则谓如佛昔说正因缘义。但未知妙性云何符合耳。

　　佛言。汝言因缘。吾复问汝。汝今因见见性现前。此见为复因明有见。因暗有见。因空有见。因塞有见。

　　阿难。若因明有。应不见暗。如因暗有。应不见明。如是乃至因空因塞同于明暗。

　　复次阿难。此见又复缘明有见。缘暗有见。缘空有见。缘塞有见。

　　阿难。若缘空有。应不见塞。若缘塞有。应不见空。如是乃至缘明缘暗同于空塞。

　　因略空塞。缘略明暗。佛言之巧。相例可知。

　　真际云。因亲缘疏。故分二门。

　　熏闻云。如因明有见。则境亲而根疏。若缘空有见。则根亲而境疏。因缘皆对境破。不对根破者。以境有明暗空塞。推捡为易。根无此相。故不论之。又则阿难见性未脱前尘。由于前尘而生转计。如上文云。汝今因见见性现前等。是故所破并从境说。

　　当知如是精觉妙明。非因非缘。亦非自然。非不自然。无非不非。无是非是。离一切相。即一切法。

　　苕溪云。非正因缘。非外自然。非不自然者。不无也。谓非无觉性之自然。如下文云。无生灭名为自然。不言非不因缘者。以此中正破因缘生义。故且置之。无非下。此显觉性本无非与不非。亦无是与非是。上句谓因缘。下句谓自然。离则显真非俗。即乃触境唯心。亡然存然。不可得而名焉。

　　补遗云。阿难疑请之时。通问自然因缘二义。佛先别答二义。从当知下总答二义。此总中先破性执。从无非不非下破相执。非因缘破因缘性计也。亦非自然性计也。非不自然。乃觉性之自然也。以由上文将觉性自然与破外计自然相类。今分别之。破彼立此也。据理合有非不因缘一句。以破邪因缘立正因缘。如上阿难所引楞伽佛说正因缘是也。今谓此句合有。经家略之。欲生起下文阿难之问。下文问云。必妙觉性非因非缘。世尊何故又说见性具四种缘。此中若立因缘。何以生起此问。无非不非句破自然之相执。无是非是句破因缘之相执。上文破性。非其自然。今破能非。故曰无非。上立觉性自然。云非不自然。今亦破之。故曰不非也。不非与非不。语倒意同也。无是者。合有非不因缘句。是正因缘。恐执是为病。今亦非之。非是者。即是破性中非因非缘。以邪因缘不是正因缘。今破能不。故曰无非是也。下句总结云离一切相。即相执亡也。

　　汝今云何于中措心。以诸世间戏论名相而得分别。如以手掌撮摩虚空。秪益自劳。虚空云何随汝执捉。

　　孤山云。手掌喻妄情。撮摩喻推度。虚空喻真心。秪益自劳喻生灭轮转。

　　阿难白佛言世尊。必妙觉性非因非缘。世尊云何常与比丘宣说见性具四种缘。所谓因空因明因心因眼。是义云何。

　　唯识明九缘。今经及涅槃但明四种。广略之异耳。

　　谷响云。唯识九缘。一空二根三明四境五作意六种子七分别八染净九根本。若加等无间缘则成十也。今经云因心。即分别缘。因眼即根缘也。

　　佛言阿难。我说世间诸因缘相。非第一义。

　　因缘假名。世谛则有。第一义谛则无。

　　阿难。吾复问汝。诸世间人说我能见。云何名见。云何不见。

　　阿难言。世人因于日月灯光见种种相。名之为见。若复无此三种光明。则不能见。

　　阿难。若无明时名不见者。应不见暗。若必见暗。此但无明。云何无见。

　　阿难。若在暗时。不见明故。名为不见。今在明时。不见暗相。还名不见。如是二相俱名不见。

　　若复二相自相凌夺。非汝见性于中暂无。如是则知二俱名见。云何不见。

　　苕溪云。此与初卷中盲人睹暗。见性是同。所破有异。前显见性是心。且破眼根能见。今显见性非明。广破因缘能见。破缘既广。显性实深。由是下文谈见见非见。

　　是故阿难。汝今当知。见明之时见非是明。见暗之时见非是暗。见空之时见非是空。见塞之时见非是塞。四义成就。

　　孤山云。以明暗空塞四义推之。成就见性离尘而有也。四义成就是结上之辞。

　　汝复应知。见见之时见非是见。见犹离见。见不能及。云何复说因缘自然及和合相。

　　前非所见。故离四尘。今非能见。故离见性。上文云。见精明元。此见虽非妙精明心。如第二月非是月影。今云见非是见。上见即如精明心。如明月也。下所非者。即见精明元。如第二月也。

　　熏闻云。原夫佛意。既破四缘俱非见性。欲显真性亦非能见。故先牒能见以离四缘。即见明之时见非是明等。后约真性以离能见。即见见之时见非是见。见不能及。释成上句意云。何故见犹离见。良由见精属妄。不能及于真理故也。又解准前文云。见明之时见非是明等。皆以能见见于所见。能非是所也。例今见见之时。义亦如是。即以前之能见复为今之所见。盖言真见见于见精之时。真既无妄。故曰见非是见也。问见精属妄。何以真复见于妄乎。答夫见精者映色之性也。如空中华本无所有。真见者了因佛性本觉之智也。真见一显。见与见缘如空中华本无所有。谓真见见妄见耳。岂与见精缘色犹存能所同日而语哉。何则以于妙觉明心一念不觉。遂境智俄分。非二成二。即见与见缘也。如无明破尽真见显了。此见及缘。元是菩提妙净明体。但易其名。本无二体。是谓之见见。非更有如第二月之精见为真见所见也。

　　熏闻云。第四卷云。由明暗等二种相形。于妙圆中黏湛发见。见精映色。结色成根。今言性者。即眼根中能见见性也。

　　补遗云。此谓初迷真性。映于境界。取于分别之时。未与诸使合。其体未全属妄。故下经云。于妙圆中黏湛发见。起信云。不觉而起能见。疏云今熏净心成黎耶。即依迷起似。笔削云。依迷起似者。即依根本不觉起妄心也。此言似者。即以创迷真性成此妄念。微细流注。似其不动。似无差别。故似一似常。楞严呼为妄觉影明。斯之谓也。见虽属妄。其性元真。当知见见之时无别所见。秪是见于见中之性耳。然则若未见性。性在见中。同名见精。若能见性。性脱于见。方名见见。故下文云觉非眚中。此实见见。此中见见等。又只缘阿难未脱见缘。所以先明见性离缘。次明真见离见。此经旨也。见虽属妄。性元是真。阿难若发圆住。分脱此见。分显元真。若至果地乃究竟离。全体显也。

　　熏闻云。问见见之时为属何位。答流疏谓前离缘尘。是相似位。即别教三贤。圆教十信也。引唯识颂云。现前立少物。谓是唯识性。以有所得故。非实住唯识。今离能见。是见道位。即别圆地住已上也。引颂云。若时于所缘。智都无所得。离二取相故。真实住唯识。今谓亦应约圆教六即明之。从名字即。以解为见。乃至究竟即。以证为见。

　　荆公云。见见然后为见。则见非是见也。故知见无见。斯则涅槃真净无漏。见见之见离于相见则非相见所能及也。夫相见者见相而已。不能见性。

　　汝等声闻狭劣无识。不能通达清净实相。吾今诲汝。当善思惟。无得疲怠妙菩提路。

　　阿难白佛言世尊。如佛世尊为我等辈宣说因缘及与自然。诸和合相与不和合。心犹未开。而今更闻见见非见。重增迷闷。伏愿弘慈。施大慧目。开示我等觉心明净。作是语已。悲泪顶礼承受圣旨。

　　长水云。宣说因缘及与自然指前已闻也。诸和合下述未悟也。

　　补遗云。此文请指前已闻述后未悟也。盖下经文。佛自指之云。阿难。汝虽先悟本觉妙明性非因缘非自然性。而犹未明如是觉元非和合生及不和合。是也。但此中远请和合不和合相。近请见见非见。所以下先答见见。次答和合等。

　　又复须知。和合即因缘之相。不和合即自然之相。我虽闻因缘而未晓和合。虽闻自然未知不和合相。所以上文云。云何复说因缘自然及和合相。且阿难初即问因缘自然。不曾问及和合。此文诃诫之者。以和合即因缘相故。至下破和合中兼言因缘。亦此意也。诃诫中不言和合者。文略也。

　　尔时世尊怜愍阿难及诸大众。将欲敷演大陀罗尼诸三摩提妙修行路。告阿难言。汝虽强记但益多闻。于奢摩他微密观照心犹未了。汝今谛听。吾当为汝分别开示。亦令将来诸有漏者获菩提果。

　　孤山云。陀罗尼此云总持。即慧性也。三摩提此云正受。即定性也。定慧均平。故名妙修行。是趣果之要。故喻以道路。奢摩他三止也。微密观。照三观也。前经家叙。则先慧而后定。次佛正告。则先定而后慧。用显圆顿止观体无二也。

　　苕溪云。阿难所迷。心境转细。如来所示。观照愈深。故曰微密。

　　阿难。一切众生轮回世间。由二颠倒分别见妄。当处发生。当业轮转。云何二见。一者众生别业妄见。二者众生同分妄见。

　　迷己为物。是名颠倒。知见立知。是名分别。而此分别离尘无性。故曰见妄。妄即无明。发生即见。见即成业。业即有苦。所以轮转。为显妄业苦三更非异时。故曰当处发生当业轮转。

　　手鉴云。处即真也。谓全真成妄。故曰发生。由因感果。故曰当业轮转。一念迷真。三道具足俱时而有。如恶叉聚。

　　长水云。众生妄识缘境有异。故名别业。无见即真。有见皆妄。故云妄见。此之妄见。约众生界彼彼皆然。故曰同分。当知妄见是一。约人名异。

　　补遗云。科次别释又二。初引喻二。初灯光圆影喻。

　　云何名为别业妄见。阿难。如世间人目有赤眚。夜见灯光别有圆影五色重叠。

　　孤山云。世间人喻九界众生。目喻本具真智。灯喻本具真理。赤眚喻妄心。圆影喻妄境。境谓五阴。故云五色重叠。

　　苕溪云。此别业中虽通指世人。意且趣举一人为喻。至同分中。方语多人耳。

　　于意云何。此夜灯明所现圆光。为是灯色。为当见色。阿难。此若灯色。则非眚人何不同见。而此圆影唯眚之观。若是见色。见已成色。则彼眚人见圆影者名为何等。

　　孤山云。非眚人喻佛界也。

　　复次阿难。若此圆影离灯别有。则合傍观屏帐几筵有圆影出。离见别有。应非眼瞩。云何眚人目见圆影。

　　是故当知。色实在灯。见病为影。影见俱眚。见眚非病。终不应言是灯是见。于是中有非灯非见。

　　色实在灯理体本真也。见病为影妄心成境也。影见俱眚心境皆妄也。有智眚人。知因目眚。终不执言圆影实有。故虽有眚不为见病也。譬圆初心无明虽在。而达无明本自不有。则无妄境可得。故大经云。知涅槃者。虽有烦恼如无烦恼。

　　苕溪云。应知如来举此推破性执者。正欲引例阿难目观山河等皆是妄见耳。

　　长水云。色灯光也。灯实有光。不曾有影。

　　补遗云。见乃解了之名。

　　如第二月。非体非影。何以故。第二之观捏所成故。诸有智者。不应说言此捏根元是形非形离见非见。

　　捏音涅。㮈也。

　　长水云。但是㮈目。根识参差。故见二相。

　　此亦如是。目眚所成。今欲名谁是灯是见。何况分别非灯非见。

　　苕溪云。是灯是见谓圆影由灯见而有。即因缘义也。非灯非见谓圆影离灯见而有。即自然义也。前文已破。此重责之。

　　长水云。非形见也。非见形也。智人不言此月生处是形是见离形离见。译人变文耳。

　　次依报业感喻。

　　云何名为同分妄见。阿难。此阎浮提。除大海水。中间平陆有三千洲。正中大洲。东西括量。大国凡有二千三百。其余小洲在诸海中。其间或有三两百国。或一或二至于三十四十五十。阿难。若复此中有一小洲。秪有两国。唯一国人同感恶缘。则彼小洲当土众生。睹诸一切不祥境界。或见二日。或见两月。其中乃至晕适佩玦彗孛飞流负耳虹霓种种恶相。但此国见。彼国众生本所不见。亦复不闻。

　　孤山云。晕适者皆日旁气也。适日将食先有黑气之变也(如浮日晕读作运适如字)佩应作背。其形如背字。玦其形如玉玦。彗所以除旧布新。孛气似彗(释名云言其气孛孛然似扫彗也彗即埽帚夭星之状似之)飞流谓飞星。流星飞绝迹而去也。流光迹相连也。耳宜作珥。珠在耳曰珥。其状似之。通占曰。负气战气。圆气眚赤如半晕。着晕上为圆。日上为负。负倚也。五行志作抱珥。孟康曰。抱气向日也。珥形点黑也(以其黑点似珠在耳也)补遗云。如淳曰。凡气在日上为冠。为对。在旁直对为珥。在旁如半环向日为抱。向外为背。有气刺日为鐍。鐍决伤也。

　　荆公云。晕晕气也。适所谓适见于日月之灾。佩玦气状如此彗。所谓埽星。偏指曰彗。芒气四出曰孛。飞星自下而升者。流星自上而降者。负气背日如负者。耳气旁日如耳者。

　　长水云。佩玦玉器也。妖气近日月如佩玦之形。

　　熏闻云。玦如环而有缺也。

　　孤山云。虹霓者。雄者为虹。雌者为霓。多在日旁双出。鲜盛为虹。暗者为霓(通占曰阴阳之气和则为和怒则为风雷妖气击作散为虹霓)。

　　补遗云。尔雅曰。螮练谓之虹。

　　次合法又二。初总标。上引喻开说。似是大异。今欲合明。言其同也。

　　阿难。吾今为汝以此二事进退合明。

　　真际云。今将同例别。以别例同。故曰进退(由别业先明。同分后说。故得进退之名)。

　　二别释二。先合法又二。初合别业又二。初正合又二。初牒前喻。

　　阿难。如彼众生别业妄见。瞩灯光中所现圆影。虽似前境。终彼见者目眚所成。眚即见劳。非色所造。

　　荆公云。以动为动。故曰见劳。

　　然见眚者。终无见咎。

　　补遗云。上见乃解了之名。下见乃妄见之见。下经云皆即见眚非见眚者。例可以晓。次正合法又二。初合目眚。

　　例汝今日以目观见山河国土及诸众生。皆是无始见病所成。

　　苕溪云。阿难目观如别业妄见也。山河国土等如灯光圆影也。见病如目眚也。以法言之。即阿梨耶识能见相分。以惑言之。正属无明。

　　次合非眚。上喻有见则非眚人。今以圆人达根境为觉明。无眚病矣。

　　见与见缘。似现前境。元我觉明。

　　上云虽似前境终彼见者目眚所成。喻无明成事也。今云似现前境元我觉明。示真如不变也。

　　纂注云。此三句总标。

　　次酬请上文阿难犹迷见见非见之义。如来陈颠倒妄见之后。更委明见见。以酬其请。

　　见所缘眚。觉见即眚。本觉明心觉缘非眚。觉所觉眚。觉非眚中。此实见见。云何复名觉闻知见。

　　谓见兴所缘已俱是眚。若起觉智觉此二空。此能觉智亦是眚也。圆觉云依幻说觉亦名为幻(此二句释上见与下二句)。

　　苕溪云。次二句释成何故觉即见眚。以本觉性中觉之与缘融融一体。非如眚人见有能所(此二句释上元我下一句)。

　　长水云。次二句双结真妄。若起能觉觉于所觉。俱是眚病。真觉之体非能所中。故非眚中(上一句结见所下二句。下一句结本觉下一句)此实见见等者。此无能所本觉明心。名为见见。以寂而常照照而常寂故。于此岂名见闻觉知等。苕溪云。觉非眚中等者。指上觉见即眚。若离于眚。此觉方是真实见见。前文云见见之时见非是见。言犹总略。故委论之。云何下显其离妄也。亦责其未悟也。然佛所说二种颠倒分别见妄者。由前阿难云世尊为我宣说因缘及与自然等心犹未开。是故广示别业同分所见之相皆是虚妄。此即重破因缘自然二种之执也。又阿难云。而今又闻见见非见重增迷闷。故今再离觉非眚中。此实见见也。

　　熏闻云。此实见见者。应有二义。一约真见。简非妄见。此则通取解证。俱名见见。二别约真证而见。简非似解而见。

　　补遗云。见所缘眚者。见是根。所缘是尘。乃眚病也。觉见即眚者即能觉能见。前根尘乃所觉所见。若存能所之相。非但见缘是眚。觉见亦即是眚。此即阿难所得见精未脱于见者也。本觉明心觉缘非眚者。此二句释出上意。意云。何故能所俱是眚病。只缘本觉明心中觉与缘一体。无能所相。方是非眚也。觉字指上能缘觉见即眚句。缘字指上所缘见所缘眚句也。已上四句明见精。释出上文见犹离见。即所离之见也。觉所觉眚下三句方明真见。释出上文见见之时也。觉所觉眚者。此一句且一往分境分观。以妄见为所觉之眚。觉为能觉。似天台初以阴境为所观十乘为能观也。觉非眚中此实见见者。体前眚病皆妙净明体。本非有眚。则能所一体。乃实见见也。此似天台不思议境无能所异体也。

　　荆公云。所谓见精明元者。是元非本。是我非物。是见非心。即所谓见精明元也。所谓本觉明心者。是本非元。是心非见。非有我。非无我。何则众生认物为己。则谓之无我计我。迷己为物。则谓之我计无我。然则无我者物也。有我者己也。性见觉明是我非物。所谓性也。若本觉明心。则是从本所现一心心一而已。谁与为敌。云何有我。性一切物未尝灭。云何无我。故维摩经曰。我无我不二。是无我义。以心如此。故我不足以言之。见所缘眚觉见即眚者。觉明起见。而见所缘眚。彼所觉见即是眚也。本觉明心觉缘非眚者。此本觉明心觉彼见觉能缘所缘。而此本觉明心非是眚也。觉所觉眚觉非眚中者。觉明起见觉有所。是名所觉。此本觉明心。觉彼所觉即眚。而此本觉明心非眚中也。觉非眚中即是见见也。

　　次合同分二。初合一国人同见。见眚者即睹不祥灾异。诚眚病而见耳。

　　是故汝今。见我及汝并诸世间十类众生。皆即见眚。非见眚者。

　　苕溪云。此斥阿难不是见眚非病之人。

　　次合彼国不见。圆人地住已去者也。

　　彼见真精。性非眚者。故不名见。

　　若彼见性无眚之人。故不见有世间之相。

　　所谓彼见真精性非眚者。即真月也。以非眚故。

　　次进退合明又二。初总标。

　　阿难。如彼众生同分妄见。例彼妄见别业一人。一病目人同彼一国。

　　上文云。吾今为汝以此二事进退合明。义见于此。如彼众生等。进同例别也。一病目人等。退别例同也。由别业中引目眚为喻。显妄则易。以因眚见影人皆知虚。故同分中引瘴恶为喻。显妄则难。以因瘴睹相事皆如实。故佛意欲彰同分之妄悉如别业之妄。故有进退合明之说。

　　次别释又二。初退同例别。经云彼见圆影眚妄所生。即牒前别业以为所例也。此众同分下。正以同分例彼别业也。即将同分中所见之妄。退与前别业一人妄见。俱是无始无明也。

　　彼见圆影眚妄所生。此众同分所现不祥。同见业中瘴恶所起。俱是无始见妄所生。

　　孤山云。病目瘴恶虽是引喻。而实能喻即是见妄。以一切世间虚实分别无非妄故。如此解者。岂于能喻事外别求所喻法耶。

　　苕溪云。虽能喻皆妄。然所喻之法要显阿难一人及阎浮提乃至十方众生妄见咸尔。又同业中瘴恶之妄犹易可知。诸有漏国及诸众生虚妄病缘其实难信。是故经文从狭至广。以易例难。次第发明。展转相济也如此。

　　熏闻云。无始者。即指现前见妄无其始因也。

　　次进别例同。即将一人妄见。进与后文同分所见灾祥之妄。俱是迷无漏妙心。有于见闻觉知也。既云阎浮提。必有所例。经文影取之耳。况上文具云一病目人同彼一国。此中可以影略也。

　　例阎浮提三千洲中。兼四大海娑婆世界。并洎十方诸有漏国。及诸众生。同是觉明无漏妙心见闻觉知虚妄病缘。和合妄生。和合妄死。

　　苕溪云。真妄和合。故有生死。偏言妄者。真如在迷也。

　　补遗云。原夫立此同分别业二种妄见。进退合明。一切众生皆因无始妄见。故境界现前。如目赤眚而见圆影。若无妄见。境亦随灭。如无眚人是也。此一人别业如此。一人既尔。一切众生皆然。欲显一切众生皆有此妄。灯有圆影之喻。只可喻于一人。不可施于众人。故又引见灾祥之喻。欲显妄见一切众生皆有矣。同分所见瘴恶虽同。而妄义不显。故退与灯喻虚妄义齐。并从无始而有。则皆虚妄也。盖因瘴恶而有灾变之见。何异因眚妄而见圆影乎。又一人眚妄见灯圆影。若进与众同。岂亦不见外之灾祥变乎。良由同迷觉明无漏妙心。所有见闻觉知无不同也。故进退明之。使二业齐等。皆归一妄见也。问此二妄见。为是见思为是无明。今作二意明之。一者此同分中所见不祥乃是引喻。经中牒喻喻法乃是无始无明。亦可现见恶瘴并从无始无明所起。今欲引彼恶瘴例人所见。并从无明流出耳。

　　若能远离诸和合缘及不和合。则复灭除诸生死因。圆满菩提不生灭性。清净本心本觉常住。

　　荆公云。和合众生法也。不和合二乘法也。

　　阿难。汝虽先悟本觉妙明性非因缘非自然性。而犹未明如是觉元非和合生及不和合。

　　长水云。前阿难叙云。诸和合相及不和合心犹未开。故今牒之。

　　补遗云。和合即因缘相。不和合即自然相。但计因缘则粗。计和合为细。计自然为粗。计不和合为细。所以上文闻因缘自然。而犹未悟和合与不和合也。又上文据楞伽请问因缘自然。至下文忽疑不晓和合及不和合者。良由和合即因缘不和合即自然故也。又破和合中经云。汝今犹以一切世间妄想和合诸因缘性而自疑惑。据此显以因缘即和合也。问曰粗细之义何以言之。须知因之与缘计之与破各有四句。若和合者。和之与合自有八句。则当计因与前尘和合。则因有八句。缘亦如之。若非和非合共有八句。推相自然岂非计相破法有粗细之别乎。

　　荆公云。本觉所起妙明性。非因缘性也。则非和合可知。非自然性也。则非不和合可知。而阿难未明。故佛为详说。

　　阿难。吾今复以前尘问汝。汝今犹以一切世间妄想和合诸因缘性。而自疑惑。证菩提心和合起者。

　　苕溪云。菩提心者即觉性也。上文云。而犹未明如是觉元非和合生等。

　　则汝今者妙净见精。为与明和。为与暗和。为与通和。为与塞和。

　　若明和者。且汝观明当明现前何处杂见。见相可辩杂何形像。

　　资中云。明属前相。见属内心。齐何处所而论其杂。见之与相目击可分。明见相杂作何形像。

　　若非见者云何见明。若即见者云何见见。

　　孤山云。若言明非是见故不可说其相杂形像者。故破曰云何见明。若言明即是见名相杂者。故破曰云何见见。

　　必见圆满何处和明。若明圆满不合见和。

　　圆满。犹云周遍也。若见自周遍。则无明可杂。若明自周遍。则无见可杂。

　　见必异明。杂则失彼性明名字。杂失明性。和明非义。

　　性谓见性。见被明杂岂得名见。明被见杂岂得名明。和杂既失明性两名。则知谓见和明不成义理。故云和明非义。

　　彼暗与通及诸群塞亦复如是。

　　复次阿难。又汝今者妙净见精为与明合。为与暗合。为与通合。为与塞合。

　　资中云。上明和义如水和土。今明合义如盖合函。

　　若明合者。至于暗时明相已灭。此见即不与诸暗合。云何见暗。

　　长水云。见与明合。暗相现时明相必灭。既与明合应随明灭。云何见暗。

　　若见暗时不与暗合与明合者应非见明。既不见明。云何明合了明非暗。

　　彼若救云。我此见性不与暗合。而不妨见暗。斯有何失。随即破云。与明合者应非见明等。

　　彼暗与通及诸群塞亦复如是。

　　阿难白佛言世尊。如我思惟。此妙觉元。与诸缘尘及心念虑。非和合耶。

　　真际云。若和合不成。即非和合。形对必然故也。此计真妄二法了不相触。名非和合。

　　苕溪云。中论破计不出四性。谓自他共无因也。初破自然即无因也。次破因缘即自他共也。如以明暗空塞推于因缘。正约他性。又阿难所执空明心眼四种因缘。空明即他。心眼即自。又佛说同别二种见境。见亦自也。境亦他也。既有自他。必合其性。但由共性难破。是故更作和合而说。然则非和合义亦从自他开出。为防末习委曲搜扬耳。问此与前七处推心四性何别。答七处四性都未涉真。但破第六识心分别校计。今自然等皆依觉性破妄显真。微密观照于此见矣。

　　佛言。汝今又言觉非和合。

　　吾复问汝。此妙见精非和合者。为非明和。为非暗和。为非通和。为非塞和。

　　若非明和。则见与明必有边畔。汝且谛观何处是明。何处是见。在见在明。自何为畔。

　　熏闻云。畔田界也。

　　阿难。若明际中必无见者。则不相及。自不知其明相所在。畔云何成。

　　彼暗与通及诸群塞亦复如是。

　　又妙见精非和合者。为非明合。为非暗合。为非通合。为非塞合。

　　非和约体不相入。故以际畔推之。非合约性自差别。故以乖角破之。是则和亲而合疏。

　　若非明合。则见与明性相乖角。如耳与明了不相触。见且不知明相所在。云何甄明合非合理。

　　孤山云。乖角者。角谓隅也。物在隅则不相对。性既乖角。何殊以彼耳根对此明境。故云如耳与明等。

　　彼暗与通及诸群塞亦复如是。

　　已上约心见破妄显真。

　　孤山云。大章第二。总破诸法。前别破心见者。诚由庆喜目观如来胜相。心生喜乐。于是发心愿舍生死。而于佛法常好多开。由兹三病。不臻一理。是故前文展转破执。不出心见及以声尘。虽涉余法。非是正意。至今方历三科七大。巡历检破使无遗滞。总别推寻无法可得。常住真心于兹显矣。妙奢摩他于兹辨矣。所以不历僧祇修证而获常住法身者。其在兹焉。文分为二。一破四法。二破七大。于三科中更加六入。故成四法。问何故别科七大。答前四从少至多。谓五六十二十八也。七大乖前次第。故须别科。又四法现前别示。七大因疑总明故也。

　　阿难。汝犹未明一切浮尘诸幻化相当处出生随处灭尽。幻妄称相。其性真为妙觉明体。

　　前已广破心见。而犹未历三科。故云汝犹未明一切浮尘诸幻化相。浮虚无体。尘翳真性。故曰浮尘。诸法不实如幻如化。故曰诸幻化相。处谓真体。幻生幻灭不离于真。波起波息不离于水。故曰当处出生随处灭尽。去来妄见生灭。故曰幻妄称相。幻是妄故。故名幻妄。其性等者。波为水相。水即波性。波水一如。性相名失。为开示故云相云性。而此相性即非相性。三谛一谛。一谛三谛。思之可了。

　　熏闻云。诸幻化相。智论云譬如幻化象马及种种诸物。虽知无实然可闻见。

　　如是乃至五阴六入从十二处至十八界。因缘和合虚妄有生。因缘别离虚妄名灭。殊不能知生灭去来本如来藏。常住妙明。不动周圆妙真如性。性真常中。求于去来迷悟生死了无所得。

　　孤山云。诸经皆列三科。谓阴处界。以对愚根乐。各有三故。

　　谷响云。俱舍云。聚生门种族。是蕴处界义。愚根乐有三。故说蕴处界。且愚三者。一愚心。为说五阴。则开心为四。合色为一。二愚色。为说十二处。则开色为十处半。谓五根五尘及法尘少分。合心为一处半。谓意根及法尘少分。三愚心及色。为说十八界。则更开心为七界半。谓六识意根法尘少分。皆言愚言迷也。根三谓上中下。乐三谓略中广。皆如次配三科。而今有四。更加六入。秪是破十二处中内六处耳。随机增减。何必定三。此并色心开合之殊。广上浮尘诸幻化相也。因缘下。广上当处出生等也。殊不能下。广上其性真为妙觉明体也。初明九界即是佛界。迷故不知。一一界中咸具阴等。而此妄想即是真理。故无生灭去来等相。如来果称。果有三身。而因理含摄名之为藏。非去来今故名常住。即寂而照故曰妙明。即照而寂故曰不动。三一互摄故曰周圆。体非妄伪故曰真如。随缘而不变名之为性。又如来藏总含三谛。次文别显三谛。常住妙明即真也。不动周圆即俗也。妙真如性即中也。至第四卷。世尊显以三谛释如来藏义。与此冥合。性真常中下明佛界圆理无二边相。一往而论。则去来等三双悉二边也。若深究其致。则即真而俗。故非去。即俗而真故非来。即边而中故非迷。即中而边故非悟。即断而智故非死。即智而断故非生。非此六相。故云了无所得。又是非前三方便权教。故云了无所得。何者。藏通析体所说。凡夫则去涅槃来生死。圣人则去生死来涅槃。别教次第所谈。九界则去中道来二边。佛界则去二边来中道。故三教有去来相也。藏通舍六界迷成二乘悟。别教舍八界迷成菩萨悟。故知三教有迷悟相也。藏通出分段生死。而有变易生死。别教出二生死。期入中道非二生死。故知三教有生死相也。就彼教门当分所说。亦非去来等。以圆望之。未逃六相。岂称本性乎。今圆融称性之说非生死去来。亦非迷悟。故云了无所得。如是了者乃名圆悟。

　　长水云。此诸幻相本无所依。但是迷真忽然而起。故云当处出生。生即无生本自寂灭。故云随处灭尽。楞伽经云。一切法不生。我说刹那义。初生即有灭。不为愚者说。中论云。诸法不自生。亦不从他生。不共不无因。是故知无生。彼之无生即此灭尽也。以妄见取。似有浮相。毕竟无体。犹如幻事。故云幻妄称相。无体之处。元是菩提妙觉明性。故云其性真为妙觉明体。问幻相不实毕竟无体。何得复云其性真为妙觉明体。答曰譬如空华由依翳病观空。故真离空无别华相空华虽无自性。然以虚空为所依体。若翳病差。华相虽灭空性不灭。诸法性相亦复如是。幻相虽灭真性不动。问若如是者。斯则真如即万法。万法即真如。何得一体立真立妄。答亦如空华翳者妄见。若无翳目。唯见晴空而无华。故知万法虽真。唯证乃知。非是识心之所能见。以凡夫人心识粗动。唯见世间粗动之相。执此粗相为相所碍不见真性。故前文云迷己为物。故于是中观大观小。故今广破。执丧空明。因兹悟入佛之知见。故华严云。一切法无生。一切法无灭。若能如是解。诸佛常现前。前文亦云。若能转物即同如来。皆斯义也。

　　补遗云。经文到此。唱如来藏名。为其前文示常住真心体遍诸法。将欲广约诸法显常住真心。无所不含。无所不摄。无非理性三谛故也。通唱一名。义兼空与不空。何以故。理性具三谛故。诸法自即离故。以如来藏推广真心故也。若下经文空如来藏名目。指属果位。此中正明因心。不可直引同也。

　　阿难。云何五阴本如本来藏妙真如性。

　　长水云。梵语塞健陀。此云蕴。古翻为阴。蕴谓积聚。阴谓盖覆。积聚有为。盖覆真性也。此阴有五。摄有为尽。何所不该。

　　手鉴云。积聚等者。杂集论说。藏果重担义。藏因即蕴义。重担即阴义。摄有为尽者。然色等蕴。通于无漏出世之义。谓诸佛五蕴。因灭无常色获常色等。兼通无为。今但取有漏有为蕴。不摄无为。义不相应故。然知五蕴乃有三义。一知其相。谓色以变阂为义。受以领纳为义。想者取像。行谓迁流。识者了别。二知其生灭。谓生无从灭无至。三知其不生不灭。谓法本不生今则无灭。故经云。分别此诸蕴。其性本空寂。空故不可灭。此是无生义。然若能了知。则转五蕴成五分法身。转色蕴而成于戒身。表无作戒。皆色蕴故。转于受蕴而成定身。定名正受。转想成慧。凡所有相皆是虚妄。见相非相成法身故。转行为解脱。无贪等行名心解脱。永断无明名慧解脱。转识成解脱知见。既与正受智慧相应。即是现量如实知故。仁王云。观色受想行识。得戒忍知见忍定忍慧忍解脱忍。即斯义也。又此五蕴即是三德。对之可见。

　　释要云。何所不该者。以五阴摄于百法。但除六无为余皆摄尽。故颂云。色摄十一全。受想各当一。八王识蕴收。七十三行摄。无为非积聚。不在蕴门摄。故云五蕴摄有为尽。

　　谷响云。然此五中。一色。四心。三数一王。同起异起。各随部执。于今非要。不暇具论。若欲略知王数异起相状者。即是心王了其总相。心所了其别相。以识创起但缘青等总相。次取境像即是想心。次领纳前境即是受心。次起贪等烦恼造作即是行心。凡夫妄想计为实有。今经显破。五阴元空也。

　　阿难。譬如有人。以清净目观睛明空。唯一晴虚迥无所有。其人无故。不动目睛瞪以发劳。则于虚空别见狂华。复有一切狂乱非相。色阴当知亦复如是。

　　孤山云。净目况本具真智。睛空况本具真理。唯一晴虚即理智一如也。迥无所有绝九界妄色也。其人喻众生也。背真合妄。故曰无故。不动目睛妄心取着也瞪以发劳(埤苍云瞪直视也)妄惑润业也。于妙性中现九界色。故曰于空见狂华等。

　　长水云。目喻智。空喻理。以果海无别色声。唯如如理及如如智犹存。其人无故下。不由别事。只因自不动目直视于空。目睛劳倦遂见华相。或见毛轮第二月等。故云色阴亦尔。以不如实知真如法故。不觉动念现六尘境。即色阴起也。

　　熏闻云。此须兼带上下文相显之。方见其义。上文既以狂华喻于色阴。下文云。是诸狂华非从空来等。正喻色阴不从因缘等生也。以能喻之文既悉。故所喻之法甚略。说在中间。真语巧妙也。后四阴例此可知矣。

　　荆公云。以空顽故。非有现有而为色空。

　　阿难。是诸狂华。非从空来。非从目出。

　　熏闻云。非从空来破他性。非从目出破自性。约法言之。应以心境而分自他。余四阴中皆有自他二义。盖四性中存略而破也。唯行阴中有离自他义。似破无因性。问经破人法二执。何故须破四性。于四性中多破自他二性耶。答荆溪云。四性为诸见本。自他复为共无本。所以然也。故龙树尊者。为被末代人根转钝。广作观法造于中论。实以推检四性为本。正顺今经最后垂范。

　　如是阿难。若空来者。既从空来还从空入。若有出入即非虚空。空若非空。自不容其华相起灭。如阿难体不容阿难。若目出者。既从目出还从目入。即此华性从目出故。当合有见。若有见者。去既华空。旋合见眼。若无见者。出既翳空。旋当翳眼。又见华时目应无翳。云何晴空号清明眼。

　　长水云。空元无华。妄见生起。说谁出来。真元无色。妄分质碍。复从何所。破空出也。见华既从空出。不见应从空入。空无内外。何出入之有。设有出入即是实色。不合名空。既非虚空。云何华出。见实物时无华出故。故阿难体是其实色。见汝体时。岂更容有阿难出耶。若目出下破目出。如人从屋出必有入。目既有见能出于华。华应有见。从目出去能华于空。自空归目合见于眼。若此华性虽从目出而无有见。斯但为翳。既从目出去翳虚空。归目之时应合翳眼。若汝执言实不成翳。无妨见华。既无翳目而能见华。见晴明空应是翳眼。云何见空号清明眼。华无所出。色阴不生。本妙真常何曾起灭。而有说为因缘自然者。是真虚妄。

　　释要云。从目出故当合有见者。母有故子亦有也。云何晴空号清明眼者。合云。云何见晴明空号清净明眼。意云若见华是好眼。应见晴空却□□眼。又何以世人观晴空时号清净明眼。

　　孤山云。如阿难下譬空有实体。则不容空华。即此华性下。谓眼既有见。华亦应见。又见华时下重约华从眼出破也。若以无翳见有空华。则见无空华复是何眼也。

　　是故当知。色阴虚妄。本非因缘。非自然性。

　　资中云。若知华相即空。则显色阴本如来藏。

　　释要云。本非因缘等。即是四性观推检。令见无生。因即自性计。缘即他性计。因缘合即共性计。自然即无因性计。今推一切法。若自性生。苟无其缘何能生法。如水无风岂自成浪。若云他缘生者。他又焉能自生法耶。如风无水焉能起波。若云共生。未合各无。共时安有。又共涉二边。体属谁邪。共生尚非。无因岂有。此四既空名字亦绝。性相执除三空自显也。

　　阿难。譬如有人。手足宴安。百骸调适。忽如忘生性无违顺。其人无故。以二手掌于空相摩。于二手中妄生涩滑冷热诸相。受阴当知亦复如是。

　　熏闻云。证真云忘生犹云忘形也。谓百骸调适不与苦乐忧喜诸受相应。恬然静住似无形命。

　　资中云。性无违顺喻真性寂然。妄本无因故云无故。真妄和合如二手相摩。领纳违顺如妄生涩滑。

　　荆公云。以觉迷故无所生所而为受阴。

　　阿难。是诸幻触。不从空来。不从掌出。

　　如是阿难。若空来者。既能触掌。何不触身。不应虚空选择来触。若从掌出。应非待合。又掌出故。合则掌知。离则触入。臂腕骨髓应亦觉知入时踪迹。必有觉心知出知入。自有一物身中往来。何待合知要名为触。

　　是故当知。受阴虚妄。本非因缘。非自然性。

　　阿难。譬如有人。谈说酢梅口中水出。思踏悬崖足心酸涩。想阴当知亦复如是。

　　资中云。想以取像为义。想像不实。从虚生故。以说酢思崖为喻。

　　荆公云。谈说酢梅。但有名言。思踏悬崖初无实事。而能令心真受酸涩。此足知为妙真如性。

　　熏闻云。谈说酢梅口中水出者。世说云魏武帝行失道。三军皆渴。令曰前有大梅林饶子甘酸可以解渴。士卒闻之。口皆水出。

　　阿难。如是酢说不从梅生。非从口入。

　　如是阿难。若梅生者。梅合自谈。何待人说。若从口入。自合口闻。何须待耳。若独耳闻。此水何不耳中而出。想踏悬崖。与说相类。

　　真际云。应云。如是思踏非悬崖来非足心入。若从崖来。崖合自想何待人思。若从足入。足自合思何待心想。若独心思。何故足心觉有酸涩。

　　是故当知。想阴虚妄。本非因缘。非自然性。

　　阿难。譬如瀑流波浪相续前际后际不相逾越。行阴当知亦复如是。

　　孤山云。行以迁流为义。故喻瀑流。前念灭。后念生。后不至前。故云不相逾越。

　　释要云。前波才灭后。波续生。次第相续。无有过喻越次也。

　　阿难。如是流性不因空生。不因水有。亦非水性。非离空水。

　　如是阿难。若因空生。则诸十方无尽虚空成无尽流。世界自然俱受沦溺。若因水有。则此瀑流性应非水。有所有相今应现在。若即水性。则澄清时应非水体。若离空水。空非有外。水外无流。

　　资中云。若因其水别有流性。因果性别。则瀑流性不应是水。能有是水。所有是流。二相若殊俱应现在。

　　长水云。流从水生。水与瀑流而体应异。水为能生。流为所生。如树生果果不是树二俱现在。今且不然。流相漂动。水相澄清。若此漂动便是水相者。至澄清时应非是水。瀑流漂动已是水故。

　　荆公云。识精水也。其性为空。行如水流。依此空水。若无空水则流无所生。若无识性即行无所起。

　　是故当知。行阴虚妄。本非因缘。非自然性。

　　阿难。譬如有人。取频伽瓶。塞其两孔。满中擎空。千里远行。用饷他国。识阴当知亦复如是。

　　携李云。频伽好声鸟也。瓶形像之。

　　真际云。塞其两孔。喻六七二识我法二执塞二空理。

　　苕溪云。法句经云。精神居形内。犹雀藏瓶中。瓶破则雀飞去矣。今以人喻业。以瓶喻身。以空喻识。补遗云。法句在小。故以雀喻识心。此经欲显真心。故以空譬也。空不可擎。知识心体遍矣。人擎瓶空而行。犹业持身识而去。

　　熏闻云。中阴生阴皆有色心。并由业力之所任持也。他国者六道依报也。

　　长水云。识阴无形。在有情身。如瓶盛空。

　　释要云。或可以瓶喻业。业能系识受身。似瓶能含空。以将瓶人喻贪爱烦恼。润业受生也。远饷他国者。阿赖耶识为业所使。随处受生。此阴若灭。彼阴续生。如人擎空饷远千里。

　　谷响云。大经二十七云。譬如蜡印印泥。印与泥合。印灭文成。以喻凡夫现在阴灭中有阴生。成论明。极善极恶。不历中阴即受生阴。如䂎矛离手即到地矣。

　　荆公云。真觉性空。空遍法界。所妄既立。明理不逾。则此识生。如瓶盛空与外空有间。然实无间。妄分别耳。

　　熏闻云。五阴初并云譬如等者。应知此中虽带事说意在比况耳至六入去。虽有譬字。正约事相而破也。

　　阿难。如是虚空非彼方来。非此方入。

　　孤山云。非从彼方来入此方。

　　补遗云。彼方谓执瓶来之方也。非此方入谓非将彼空来入此方也。

　　如是阿难。若彼方来。则本瓶中既贮空去。于本瓶地应少虚空。若此方入。开孔倒瓶应见空出。

　　若瓶盛空从彼入此。何故彼方不见空少。此方不见空出。若从彼来。彼应减少其空矣。若从此入。必见其出瓶之相。

　　是故当知。识阴虚妄。本非因缘。非自然性。

　　孤山云。问向解五阴悉约九界。且三乘圣人亦名阴耶。答准章安涅槃疏。明十界俱论五阴。六道阴者是盖覆义。盖人天善及无漏善。盖人天善则沉没三涂。盖无漏善则轮回诸有。二乘阴者盖等德。盖四等则不能度众生。盖四德则不能至宝所。菩萨阴则盖覆生死涅槃。盖生死则大悲拔苦。盖涅槃则大慈与乐。佛阴则盖覆法界事理。盖事则应身遍应一切机根。盖理则以法界身遍一切处。然下三段经文。语似相滥。而意有傍正。初破六根。虽以尘识对辨核。其正意唯在内入。次十二处虽根尘互破。而正在于尘。以前段中已破根故。次十八界虽根境识三相对推破。然论正意唯在六识。以根境二前已破故。

　　大佛顶如来密因修证了义诸菩萨万行首楞严经卷第二
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第三

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石孟后学比丘慧基重校订

　　明巡视漕河监察御史长安霍达参阅锓

　　复次阿难。云何六入本如来藏妙真如性。

　　长水云。梵语钵罗吠奢。此云入。亦云处。境入之处也。

　　释要云。六根不能亡缘反照。为境所入。从此引心起惑造业。轮回罔极。

　　亦是识生处故。然根境二法俱识生处。今分六根别破。故唯以根为入也。

　　熏闻云。根能受境。吸览前尘。故偏名入也。

　　阿难。即彼目睛瞪发劳者。兼目与劳同是菩提瞪发劳相。

　　苕溪云。前色阴中譬如目睛瞪以发劳。则于虚空别见往华等相。盖以目喻。真以劳喻妄。以华喻色。今指前说。故云即彼目睛等。兼目与劳下。斯取前文能喻之根。便为此中所喻之法。以彼劳目。正是眼入虚妄之相故。

　　斯取前文能喻之根。便为此中所喻之法者。问若尔此中以何为能喻耶。答同是菩提瞪发劳相。即能喻也。然此能喻带法言之。菩提即觉。从觉生妄。如瞪发劳。经意云。彼色阴中所说目之与劳。亦是觉明瞪发劳相。劳相即空华也。应知前文空华。遍喻九界五根之色。此中空华。但喻九界眼入之相。前宽此狭。不可混同。

　　当知眼入乃至意入皆如空华。故云六文并云同是菩提瞪发劳相。

　　问何不直就根尘推破见性。而须指前劳目之事乎。答夫根尘遍迷悟。必从要故。指凡夫易解之妄事。用开阿难未了之执情。向下塞耳闻声。畜鼻觉触。例亦如是。盖例如劳目。皆易解之。

　　补遗云。六入文并云瞪发劳相者。此总喻六入根境并是劳相。瞪以喻妄目。空喻菩提。六入中虽有譬如有人之文。乃是就法假设。晓训其义。若直就六入根境而说。妄义不显。故假设瞪目塞耳。以显虚妄也。吴兴作法喻两节而释。以由六入同一瞪目之喻。知前是法也。则知瞪与塞。皆晓训六入妄义。唯同是菩提瞪发劳相中瞪字。乃是譬喻。喻于妄动之初。六入中眼瞪耳塞等。却是所喻动妄之相也。观下身意两人之相。方知六入虽有譬如之言。只是法耳。

　　荆公云。菩提一切如也。以合空则寂。以合尘则劳。

　　因于明暗二种妄尘。发见居中。吸此尘象。名为见性。此见离彼明暗二尘毕竟无体。

　　由尘发见。故名眼入。离尘无性。是谓虚妄。他皆仿此。

　　熏闻云。二种妄尘者。前指劳目。且据明缘示其妄相。明必对暗相待而成。此见离尘既无实性。则一切眼入皆同虚妄。耳等诸入义例咸然。

　　如是阿难。当知是见非明暗来。非于根出。不于空生。

　　非于根出破根而推识也。上云见性。下云闻性。乃至意入名觉知性。性即识也。若非识者。岂可诸根未发识时已有见闻之义耶。应知破根而推识者。以现前六根生灭难见。故从诸识推而破之。识若不生。根云何立。譬如草木之根。能生枝叶方名根耳。枝叶若死。知根已枯。以喻观法。大意可见。问若尔但破十八界于意即足。何须遍破六入十二处耶。答盖随所计实法有异。故分三科至论推破。必须三事相兼而说。

　　何以故。若从明来。暗即随灭。应非见暗。若从暗来。明即随灭。应无见明。若从根生。必无明暗。如是见精本无自性。若于空出。前瞩尘象。归当见根。又空自观。何关汝入。

　　不于空生者。证真以此句破无因生。前非于根出破自生。非明暗来破他生。即成三句。若合自他为共性者。四句意也。

　　问前五阴中既以空为他生。今证真何故以空为无因耶。答凡四性之义随文分别。不可局定。前文空外无别他性之义。故得以空为他。盖虚空亦是眼根所对之境。今文既有明暗之说。可对他生。空对无因。于义甚便。

　　是故当知。眼入虚妄。本非因缘。非自然性。

　　阿难。譬如有人。以两手指急塞其耳。耳根劳故头中作声。兼耳与劳同是菩提瞪发劳相。

　　苕溪云。言譬如者。此以假设其事晓训令悟。故云譬如。非取比况之义也。下文亦尔。

　　因于动静二种妄尘。发闻居中。吸此尘象。名听闻性。此闻离彼动静二尘。毕竟无体。

　　孤山云。耳闻动静。犹目见明暗也。诸经所说。对声有闻。缘明有见。今文了义。静亦名闻。暗亦名见。鼻闻通塞。意知生灭。例亦如是。

　　熏闻云。静亦名闻等为显性常。故下文云。声于闻中自有生灭。非汝闻性为有为无。了义着矣。

　　如是阿难。当知是闻非动静来。非于根出。不于空生。

　　何以故。若从静来。动即随灭。应非闻动。若从动来。静即随灭。应无觉静。若从根生必无动静。如是闻体本无自性。若于空出。有闻成性。即非虚空。又空自闻。何关汝入。

　　是故当知。耳入虚妄。本非因缘。非自然性。

　　阿难。譬如有人急畜其鼻。畜久成劳。则于鼻中闻有冷触。因触分别通塞虚实。如是乃至诸香臭气。兼鼻与劳同是菩提瞪发劳相。

　　急畜其鼻。畜谓缩气畜。犹缩也。

　　熏闻云。通塞对尘。虚实对根。根虚则尘通。根实则尘塞。

　　因于通塞二种妄尘。发闻居中。吸此尘象。名嗅闻性。此闻离彼通塞二尘。毕竟无体。

　　当知是闻非通塞来。非于根出。不于空生。

　　何以故。若从通来。塞则闻灭。云何知塞。如因塞有。通则无闻。云何发明香臭等触。若从根生。必无通塞。如是闻机本无自性。若从空出。是闻自当回嗅汝鼻。空自有闻。何关汝入。

　　苕溪云。机者弩之□□□有发闻之义。故取譬之。

　　是故当知。鼻入虚妄。本非因缘。非自然性。

　　阿难。譬如有人以舌䑛吻。熟䑛令劳。其人若病则有苦味。无病之人微有甜触。由甜与苦。显此舌根不动之时淡性常在。兼舌与劳同是菩提瞪发劳相。

　　因甜苦淡二种妄尘。发知居中。吸此尘象。名知味性。此知味性离彼甜苦及淡二尘。毕竟无体。

　　如是阿难。当知如是尝苦淡知非甜苦来。非因淡有。又非根出。不于空生。

　　何以故。若甜苦来。淡则知灭。云何知淡。若从淡出。甜即知亡。复云何知甜苦二相。若从舌生。必无甜淡及与苦尘。斯知味根本无自性。若于空出。虚空自味。出汝口知。又空自知。何关汝入。

　　长水云。味犹尝也。

　　补遗云。虚空自味至何关汝入者。然此四句似乎相滥。应知上二句明味尘。下二句明舌入。

　　是故当知。舌入虚妄。本非因缘。非自然性。

　　阿难。譬如有人以一冷手触于热手。若冷势多热者从冷。若热功胜冷者成热。如是以此合觉之触显于离知。涉势若成因于势触。兼身与劳同是菩提瞪发劳相。

　　以此合觉之触。显于离知者。孤山曰。离合俱觉。犹动静俱闻明暗俱见也。

　　因于离合二种妄尘。发觉居中。吸此尘象。名知觉性。此知觉体离彼离合违顺二尘。毕竟无体。

　　如是阿难。当知是觉非离合来。非违顺有。不于根出。又非空生。

　　熏闻云。非离合来此破共生。以离亦对尘故。非违顺者破他生。不于根出破自生。又非空生即无因也。

　　何以故。若合时来。离当已灭。云何觉离。违顺二相亦复如是。若从根出。必无离合违顺四相。则汝身知元无自性。必于空出。空自知觉。何关汝入。

　　是故当知。身入虚妄。本非因缘。非自然性。

　　阿难。譬如有人劳倦则眠。睡熟便寤。览尘斯忆。失忆为忘。是其颠倒生住异灭。吸习中归不相逾越。称意知根。兼意与劳同是菩提瞪发劳相。

　　苕溪云。寤则览尘斯忆。睡则失忆为妄。又唾中有梦。寤中有忘。皆是览尘失忆之相。忆之则生。忘之则灭。故下文云。因于生灭二种妄尘也。以妄对真即是颠倒。此二妄尘复为生住异灭四种细相念念迁流。吸习此相中归意根。

　　补遗云。孤山以记忘为习。吴兴意谓意根览吸此记忘之相。若学习然。

　　长水云。吸习中归者。览此生灭全归意根熏习不断。苕溪云。四相刹那前后不杂。故曰不相逾越。

　　因于生灭二种妄尘。集知居中。吸撮内尘见闻逆流流不及地。名觉知性。此觉知性。离彼寤寐生灭二尘。毕竟无体。

　　孤山云。前举四相。今唯二者。以生摄住。以灭收异。而且以忆者为生。忘者为灭。内尘法尘也。见闻逆流者。以忆故则能逆缘落谢五尘。即览尘斯忆也。

　　熏闻云。落谢五尘。阿毗昙名无表色。亦云不可见无对色。

　　补遗云。今谓亦可言逆流者。心缘现量。心常寻求见闻之境。此名为顺。今落谢尘境返入心故。得逆流之名。是则心随于境名顺。约现在五尘说也。境随于心名逆。约落谢五尘说也。流不及地者。以忘故则成缘于思不及处。即失忆为忘也。

　　资中云。眼耳取外尘境。刹那流入意地。从外入内名为逆流。至第二念缘之不及。故云流不及地也。

　　如是阿难。当知如是觉知之根非寤寐来。非生灭有。不于根出。亦非空生。

　　熏闻云。非寤寐来破共生。非生灭有破他生。不于根出破自生。空生如前。

　　何以故。若从寤来。寐即随灭。将何为寐。必生时有。灭即同无。令谁受灭。若从灭有。生即灭无谁知生者。若从根出。寤寐二相随身开合。离斯二体。此觉知者同于空华毕竟无性。若从空生。自是空知。何关汝入。

　　资中云。列子云其寤也形开。其寐也形交。交即合也。寤寐二相自是形之开合。汝觉知性则无别体。故云同于空华。

　　是故当知。意入虚妄。本非因缘。非自然性。

　　释要云。意根是第七识。梵语讫利瑟吒耶末那。此云染污意。意者。恒审思量名之曰意。相宗所说。但能缘内。计第八见分为内我。若小乘。但说一切诸法皆从六识建立。不说七八二识。然心亦多种。相宗说七识为心根。是不可见法。非同色法可见。胜义也。若肉搏心。即形如莲华。上有七叶。即浮尘根也。然今经不论色与不色。尽是菩提性中无明劳相。皆同空华。无体可得。即是藏性故也。

　　复次阿难。云何十二处本如来藏妙真如性。

　　阿难。汝且观此祇陀树林及诸泉池。于意云何。此等为是色生眼见。眼生色相。

　　资中云。六根六境为生识处。故以生义推之。

　　长水云。前已破根。今正破境。然亦相对而破。故双问也。

　　苕溪云。初五阴中以喻比法用破执情。次六入中指假设事显其妄相。今十二处乃至七大。即于现前见闻之境及近所目击者示其藏性。是则经文从疏及亲。去假就实。善巧开发之意了然可别矣。

　　阿难。若复眼根生色相者。见空非色。色性应销。销则显发一切都无。色相既无。谁明空质。空亦如是。若复色尘生眼见者。观空非色。见即销亡。亡则都无。谁明空色。

　　初以根为能生。色为所生。若见空时。所生之色既销。能生之根亦灭。故云销则一切都无。色相既无牒前义也。谁明空质责其失也。若谓色销根灭。其谁明见空之体质乎。空亦如是。应云若复眼根生空相者见色非空空性应销等。次若复下。以色为能生。见为所生。若观空时。能生之色既销。所生之见亦灭。故云亡则都无。例前应云。见性既无。谁明空质。空亦如是。此义可了。故佛言存略。或译者省之。

　　谁明空色者。若破空生眼见。应须责云谁明色相。今兼含二义。故曰空色。

　　熏闻云。谁明空质者。语以推人。意存破法。即眼根也。然此中破处还复破根者。以根如捏目。色如空华。捏若不生。华则随殒。乃至法处例此可知。

　　是故当知。见与色空俱无处所。即色与见二处虚妄。本非因缘。非自然性。

　　阿难。汝更听此祇陀园中食办击鼓众集撞钟。钟鼓音声前后相续。于意云何。此等为是声来耳边。耳往声处。

　　击鼓以作众撞钟以静之。

　　阿难。若复此声来于耳边。如我乞食室罗筏城。在祇陀林则无有我。此声必来阿难耳处。目连迦叶应不俱闻。何况其中一千二百五十沙门。一闻钟声。同来食处。若复汝耳往彼声边。如我归住祇陀林中。在室罗城则无有我。汝闻鼓声。其耳已往击鼓之处。钟声齐出。应不俱闻。何况其中象马牛羊种种音响。若无来往亦复无闻。

　　孤山云。上以我喻声。城喻阿难耳。林喻余入耳。我入城内则林中无我。如声入汝耳。他耳岂闻。次以我喻耳。林喻鼓声。城喻钟声。我归林中则城内无我。如耳往鼓处钟处则无。若无来往。亦复无闻者。声不来耳。耳不往声。闻义不立。

　　是故当知。听与音声俱无处所。即听与声二处虚妄。本非因缘。非自然性。

　　阿难。汝又嗅此炉中旃檀。此香若复然于一铢。室罗筏城四十里内同时闻气。于意云何。此香为复生旃檀木。生于汝鼻。为生于空。

　　熏闻云。旃檀者。一云此方无故不翻。或曰义翻与乐。释论云。一切香木中旃檀为第一。

　　谷响云。一铢者。律历志云。二十四铢为一两。今云一铢言其少也。熏闻云。张华博物志云。有西国使献香者。汉制不满斤不得受。使乃私去着香如大豆许在宫门上。香闻长安四面十里。经月乃歇。又任昉述异记云。千里松香闻于十里。亦谓之十里香。

　　阿难。若复此香生于汝鼻。称鼻所生。当从鼻出。鼻非旃檀。云何鼻中有旃檀气。称汝闻香。当于鼻入。鼻中出香说闻非义。若生于空。空性常恒。香应常在。何藉炉中爇此枯木。若生于木。则此香质因爇成烟。若鼻得闻。合蒙烟气。其烟腾空未及遥远。四十里内云何已闻。

　　释要云。但腾阿难计辞。自然破得有力。盖由阿难计其香气生于木中。即破云。木自烧爇成烟。因何得有香气。烟若便是香气。则鼻闻时其烟应须蒙合汝鼻。烟且槃旋未至遥远。四十里内何故已闻。

　　是故当知。香鼻与闻俱无处所。即嗅与香二处虚妄。本无因缘。非自然性。

　　阿难。汝常二时众中持钵。其间或遇酥酪醍醐名为上味。于意云何。此味为复生于空中。生于舌中。为生食中。

　　阿难。若复此味生于汝舌。在汝口中秪有一舌。其舌尔时已成酥味。遇黑石蜜应不推移。若不变移不名知味。若变移者舌非多体云何多味一舌之知。若生于食。食非有识云何自知。又食自知。即同他食。何预于汝名味之知。若生于空。汝啖虚空当作何味。必其虚空若作咸味。既咸汝舌。亦咸汝面。则此界人同于海鱼。既常受咸了不知淡。若不识淡亦不觉咸。必无所知。云何名味。

　　苕溪云。黑石蜜者。善见律云甘蔗糠也。其坚如石。

　　是故当知。味舌与尝俱无处所。即尝与味二俱虚妄。本非因缘。非自然性。

　　阿难。汝常晨朝以手摩头。于意云何。此摩所知谁为能触。能为在手。为复在头。

　　释要云。按摩之法常式皆然。遗教经中。佛令比丘当自摩头。省觉内身俾令进道也。省内则剃除须发。省外则瓦钵坏衣。令除贪以速证也。

　　若在于手。头则无知。云何成触。若在于头。手则无用。云何名触。若各各有。则汝阿难应有二身。若头与手一触所生。则手与头当为一体。若一体者触则无成。若二体者触谁为在。在能非所。在所非能。不应虚空与汝成触。

　　是故当知。觉触与身俱无处所。即身与触二俱虚妄。本非因缘。非自然性。

　　阿难。汝常意中所缘善恶无记三性。生成法则。此法为复即心所生。为当离心别有方所。

　　补遗云。此文足可以为山家学者决止观拣境之蓍龟也。天台大师正为拣能缘识阴能造心境。

　　真际云。意识所缘法尘之境。三性不同。假实有异。

　　补遗云。如云恶五阴实法也。恶众生假名也。善无记例知。

　　轨生物解互不相涉。故云生成法则。

　　补遗云。此中所缘三性乃是法尘。心所亦通三性。非指心王自通三性。若止观拣境。唯观识阴心王者。盖通观善恶无记之心体。如辅行云。一者诸心不出于识是也。言生成法者。此心所法从心王生。故曰生成。如善心数。轨则善王以成法。则所习者善也。恶与无记例此可知。

　　阿难。若即心者。法则非尘。非心所缘云何成处。若离于心别有方所。则法自性为知非知。知则名心。异汝非尘同他心量。即汝即心。云何汝心更二于汝。若非知者。此尘既非色声香味。离合冷暖及虚空相当于何在。今于色空都无表示。不应人间更有空外。心非所缘。处从谁立。

　　孤山云。知则名心者。离心有法。法既有知。亦名为心也。异汝非尘者。异汝则非汝心。有知则非汝尘。既异且非。则是他人心矣。即汝即心者防转计也。云何下难也。汝心唯一云何有二。根尘俱知。是二心也。若非下。此意法尘非是五尘。五尘及以虚空摄一切法。

　　熏闻云。问法有二种。一心法。谓相应诸心数法。二非心法。谓过未来色法等。是则五尘等外更有心法。今何以云摄一切耶。答此中为破法若非知须属五尘及以虚空。故云摄耳。若是心法。自属上文所破也。

　　皆现量境自属五根。法尘既不属五。是故责云当于何在。离合冷暖即触尘也。都无表示者。以意法无形。缘落谢五尘故。既于色空之境。不见法尘之状。岂是空外别有法尘耶。心无所缘。处义安在。

　　荆公云。法自性空非是尘也。此若有知即是汝心。以何为法。此若异汝又非是尘。则同他人心量。以何为法。

　　是故当知。法则与心俱无处所。则意与法二俱虚妄。本非因缘。非自然性。

　　复次阿难。云何十八界本如来藏妙真如性。

　　长水云。梵语䭾都。此云界。界是因义。根境识三互相因故。又种族义。根境识三各一种族。又六根乃至六识自为种族。

　　孤山云。此十八界虽相对推破。而正在六识。其根与境前已破故。本如来藏者。妄执既破藏性即立。故此一经。原始要终而皆即破即立。虽或偏破而未尝不立。虽或偏立而未尝不破。文有出没。旨常圆备。破即空也。立即假也。破立相即即中也。三谛三观何文不尔。读者行者勤而照之。

　　阿难。如汝所明眼色为缘生于眼识。此识为复因眼所生以眼为界。因色所生以色为界。

　　苕溪云。如汝所明者。小乘所解因缘生法皆是实有。不了即空。据彼诘之。因破其执也。他皆仿此。

　　阿难。若因眼生。既无色空无可分别。纵有汝识欲将何用。汝见又非青黄赤白。无所表示。从何立界。若因色生。空无色时汝识应灭。云何识知是虚空性。若色变时。汝亦识其色相迁变。汝识不迁。界从何立。从变则变。界相自无。不变则恒。既从色生。应不识知虚空所在。若兼二种眼色共生。合则中离。离则两合。体性杂乱。云何成界。

　　真际云。汝见指根也。以是不可见有对色故。非青等色。故不可见。能照境发识。故可对。此是胜义根非浮尘根。既不可见。即无表示。

　　孤山云。次若因下。破有三意。一识随色灭。二界义不立。若色灭识不灭。则一迁一不迁。两类不同。何名种族。故云汝识不迁界从何立。若随识灭。两法已灭。界相何存。故云从变则变。界相自无。三常不知空。惟既不变。既从色生。秪令识色。不应识空也。

　　长水云。若兼下。若根境合生中界者。此识中界知不知别。故云中离。若成别者。此识中界一半合根。一半合境。故云两合。两合若成有杂乱过。知与不知同一界故。界义应非。

　　释要云。离别也。若言根境俱生此识。此中间识须有知不知别也。若许两别。则知自合根。不知合境。故云离则两合。又离则两合者。若实别者。即知与不知二法合成一识。故云离则两合。

　　是故当知。眼色为缘生眼识界三处都无。则眼与色及色界三本非因缘。非自然性。

　　补遗云。孤山科为结无离计。若根境识三处都无乃结无也。则眼与色下离计也。然则眼与色及色界三者。应云识界三可也。乃至下文皆然。似难晓其意。恐则眼结上自生。与色结上他生。及色界三结上共生。若云识者不显共义。所以意界文中结云。则意与法及意界三。乃从根标共义。舌身亦然。据理合根境双。标共义。前三后三互现其义。本非因缘。总指三性自他共也。下去五文意亦如是。

　　阿难。又汝所明耳声为缘生于耳识。此识为复因耳所生。以耳为界。因声所生。以声为界。

　　阿难。若因耳生。动静二相既不现前。根不成知。必无所知。知尚无成。识何形貌。若取耳闻。无动静故闻无所成。云何耳形杂色触尘名为识界。则耳识界复从谁立。若生于声。识因声有。则不关闻。无闻则亡声相所在。识从声生。许声因闻而有声相。闻应闻识。不闻非界。闻则同声识已被闻。谁知闻识。若无知者终如草木。不应声闻杂成中界。界无中位。则内外相复从何成。

　　长水云。初若因下破胜义根也。若无前境。根自无知。若实无知。更有何识。次若取下破浮尘根也。设取浮尘之耳容有闻者。若无动静亦不成闻。云何将此可见浮尘。杂色触法为识界耶。则耳下双质二根也。声能生识。何假于闻。若无于闻。声亦不有。纵谓识因声生。又许因根有相。则闻声时即是闻识。若不闻识非是界义。若闻于识识则同声。既能了之识作所闻之境。谁为能知知此闻识。自若无下总破境生。不应下破共生。

　　孤山云。识若杂成。则一半属声一半属闻。故云界无中位。既无中识。则内根外境义皆不成。

　　是故当知。耳声为缘生耳识界三处都无。则耳与声及声界三。本非因缘。非自然性。

　　阿难。又汝所明鼻香为缘生于鼻识。此识为复因鼻所生以鼻为界。因香所生以香为界。

　　阿难。若因鼻生。则汝心中以何为鼻。为取肉形双爪之相。为取嗅知动摇之性。若取肉形。肉质乃身。身知即触。名身非鼻。名触即尘。鼻尚无名云何立界。若取嗅知。又汝心中以何为知。以肉为知。则肉之知。元触非鼻。以空为知。空则自知。肉应非觉。如是则应虚空是汝汝身非知。今日阿难应无所在。以香为知。知自属香。何预于汝。若香臭气必生汝鼻。则彼香臭二种流气不生伊兰及旃檀木。二物不来。汝自嗅鼻为香为臭。臭则非香。香应非臭。若香臭二俱能闻者。则汝一人应有两鼻。对我问道有二阿难。谁为汝体。若鼻是一。香臭无二。臭既为香。香复成臭。二性不有界从谁立。若因香生。识因香有。如眼有见不能观眼。因香有故应不知香。知即非生。不知非识。香非知有香界不成。识不知香。因界则非从香建立。既无中间不成内外。彼诸闻性毕竟虚妄。

　　肉形即浮尘。嗅知即胜义。

　　苕溪云。若名为触。即是身根所觉之尘。故曰名触即尘。孤山云。言空是汝则不见形。言身是汝则不能知。两求不得。是无所在。伊兰。臭树也。

　　苕溪云。从二物不来下以根从境破。境既有二。根应成两。先定云为香为臭。次责云臭则非香香应非臭。意在俱闻。堕两鼻之失也。若鼻是一下从以境从根破。根既唯一。境云何二。二性不立。识界奚存。已上皆破根生也。

　　问上云以香为知。知自属香。岂非破境耶。答斯盖对根而说。正破胜义。次文不对根辨。方破境生也。若因下破境生。如眼有见。既不能返观其眼。例香有识。岂能返知其香。纵许汝识能知香者。此则不合言从香生。故云知即非生。设若不能知此香者。又何名识称了别耶。故云不知非识。香不因识。识不由香。是则界义俱不成立。

　　孤山云。中间识也。内外根境也。

　　是故当知。鼻香为缘生鼻识界三处都无。则鼻与香及香界三。本非因缘。非自然性。

　　阿难。又汝所明舌味为缘生于舌识。此识为复因舌所生以舌为界。因味所生以味为界。

　　阿难。若因舌生。则诸世间甘蔗乌梅黄连石盐细辛姜桂都无有味。汝自尝舌为甜为苦。若舌性苦谁来尝舌。舌不自尝。孰为知觉。舌性非苦。味自不生。云何立界。若因味生。识自为味。同于舌根应不自尝云何识知是味非味。又一切味非一物生。味既多生。识应多体。识体若一体必味生。咸淡甘辛和合俱生。诸变异同相为一味应无分别。分别既无则不名识。云何复名舌味识界。不应虚空生汝心识。舌味和合。即于是中元无自性。云何界生。

　　苕溪云。咸淡甘辛略举四味。详则有六。更加苦酢。

　　补遗云。按涅槃经。以劣三修斥邪三修。用兹六味。恐今文旨。舌中泛举。不必言六。

　　言和合者。众味共成也。俱生者本性不易也。变异者烧煮异本也。斯等种相若为能生一识体者。所生之识既一。能生之味岂殊。是则一切味尘混而无别。苟无别识。界义不成。

　　熏闻云。又一切味下以根从境破。识体若一下以境从根破。

　　孤山云。初因舌是破自生。二因味是破他生。三虚空是破无因生。四舌味和合是破共生。前后诸文皆尔。此中最显。

　　是故当知。舌味为缘生舌识界三处都无。则舌与味及舌界三。本非因缘。非自然性。

　　阿难。又汝所明身触为缘生于身识。此识为复因身所生以身为界。因触所生以触为界。

　　阿难。若因身生。必无合离二觉观缘。身何所识。若因触生。必无汝身。谁有非身知合离者。阿难。物不触知。身知有触。知身即触。知触即身。即触非身。即身非触。身触二相元无处所。合身即为身自体性。离身即是虚空等相。内外不成中云何立。中不复立内外性空。即汝识生从谁立界。

　　孤山云。粗寻曰觉。细伺曰观。触尘合离是身觉观之缘。既无触缘则无觉观也。物不触知。秪是物不知触耳。既身知有触。则知是身时即受触。知受触时即是身也。若即唯是触。则无身相。若即唯是身。则无触相。

　　苕溪云。次从阿难下。乃是委破初文身触各生之义。先简物不触知。次显身知有触。既了身知有触则晓身触同时。既晓同时故知身触各生。两无所以。合身下推合与离。此破中间识界。下文内外不成结破根境也。中云何立结破中间也。

　　是故当知。身触为缘生身识界三处都无。则身与触及身界三。本非因缘。非自然性。

　　阿难。又汝所明意法为缘生于意识。此识为复因意所生以意为界。因法所生以法为界。

　　阿难。若因意生。于汝意中必有所思发明汝意。若无前法。意无所生。离缘无形。识将何用。又汝识心与诸思量兼了别性。为同为异。同意即意云何所生。异意不同应无所识。若无所识云何意生。若有所识云何识意。唯同与异二性无成。界云何立。若因法生。世间诸法不离五尘。汝观色法及诸声法香法味法及与触法。相状分明。以对五根。非意所摄。汝识决定依于法生。汝今谛观法法何状。若离色空动静通塞合离生灭。越此诸相终无所得。生则色空诸法等生。灭则色空诸法等灭。所因既无。因生有识作何形相。相状不有。界云何生。

　　苕溪云。又汝识心下。俱舍论云。集起名心。筹量名意。了别名识。此云识心同彼第七思量(即意根也)兼了别性。同彼第二第三。即意根所生之识也。

　　熏闻云。经文前后。皆指阿难现前第六识心破其情执。秪可取俱舍小宗释此三义。

　　补遗云。思量即彼筹量名意。了别性即彼了别名识。经意指彼二三同是意所生识。故云兼也。

　　然彼第二亦云意者。盖识之异名耳。故婆娑中。明心意识三无有差别。如火名焰亦名为炽亦名烧薪。

　　熏闻云。彼论问曰。心意识此三何别。答或别不别。言不别者。心即意识。如火名炽等。秪是一心有三差别。言有别者。名即差别。或云过去名意未来名心现在名识。或云在界名心在入名意在阴名识等。上引俱舍释。今经义亦约不别而别。分此三名也。是故意识名同。但约先后以分二义。

　　长水云。若因意下。破根生识。法生故心生。无故不起。离缘下例破所生。以无根而况识。又汝识下。总问同异。识心八识也。思量七识也。了别六识也。七八二识俱第六根。亦同名意。故此总问二俱有过。若因法下破境生识。五尘不即意摄。以各有对。若离色下正显离尘无体。生则色下破转计。

　　释要云。七八二识俱第六根者。唯识云。五四六有二。七八一俱依。即第六识以七八二识为所依根。故云六有二也。亦同名意者。起信有五意识。故七八二识俱得名意也。

　　补遗云。长水云八识名心七识名意第六名识。同在第六名为意根者。只缘阿难大众将破无明。故有此解。四明光明记以七八同在无记。良由七八唯依第六而住。

　　释要云。所思者所思惟境也。发明者由所思境引发显明意根故也。以由尘发知故。今正破第六识兼七八破也。

　　苕溪云。同意下。谓若识同意。云何复有能生所生。若识异意。则应所生同于无情。又纵计云所生无识。则与能生体性非类。又若救云所生有识。此识既无前法可缘。必须反识其意。意若为境。根义不成。

　　熏闻云。世间诸法不离五尘者。问前意法处推所缘法。则云此尘非色香味等。今何取五尘为法耶。答前文正推法处。故对落谢五尘言之。此中既破意识。须对现前五尘而说。以五意识从现境生故。非意所摄者此据意法斥之。言五尘之法自属五根所摄。非意家法入之分也。

　　资中云。以五尘之法各配五根。离五尘外意无别法。

　　长水云。法尘之法。故云法法。所因即法尘也。

　　携李云。色空动静通塞即色声香三尘也。合离即味触两尘。生灭即法尘。然生灭但是五尘相通。离五无体。故云生则诸法生灭则诸法灭也。

　　苕溪云。初破根生。次破境生。不破共生者例前可知。

　　熏闻云。应云若意法共生。合则中离。离则两合。体性杂乱。云何成界。

　　补遗云。此中生灭亦指上六。六中意入生灭二尘。当以忆忘以言生灭。言生则色空诸法等生。即意地览尘斯忆也。灭则色空诸法等灭。即意地失忆为忘也。

　　是故当知。意法为缘生意识界三处都无。则意与法及意界三。本非因缘。非自然性。

　　阿难白佛言世尊。如来常说和合因缘。一切世间种种变化皆因四大和合发明。云何如来因缘自然二俱排摈。我今不知斯义所属。唯垂哀愍。开示众生中道了义无戏论法。

　　孤山云。阿难既执昔所谈世谛。疑今所演第一义谛。将恐众生闻昔和合则滞于有。闻今排摈则溺于空。不达中道。动成戏论。故请开示也。

　　熏闻云。皆因四大和合发明者。应知四大有内有外。内谓正报。外谓依报。前五阴中色必具四大。一往通内外。二往唯在内。下七大中地水火风。一往通依正。二往唯在依。空大对四皆属于境。并根与识还是重破三科之法。圣言被物各随所宜得益不同。故兹异说耳。

　　释要云。又此七大即前三科也。地等五大即前十二处。根大即六入。识大即十八界。但以为门不同。宜乐有别。故重说耳。

　　谷响云。戏论谓同儿戏。言论而无实理也。

　　尔时世尊告阿难言。汝先厌离声闻缘觉诸小乘法。发心勤求无上菩提。故我今时为汝开示第一义谛。如何复将世间戏论妄想因缘而自缠绕。汝虽多闻。如说药人真药现前不能分别。如来说为真可怜愍。汝今谛听。吾当为汝分别开示。亦令当来修大乘者通达实相。

　　孤山云。恨无始来一向多闻。是厌小也。殷勤启请十方如来得成菩提妙奢摩他等。是求大也。亦可指法华中。

　　阿难默然承佛圣旨。

　　阿难。如汝所言。四大和合发明世间种种变化。阿难。若彼大性体非和合。则不能兴诸大杂和。犹如虚空不和诸色。若和合者。同于变化。始终相成生灭相续。生死死生。生生死死。如旋火轮未有休息。阿难。如水成冰冰还成水。

　　次阿难下明彼大性本真则非和合。故引虚空喻之。即同下文性色真空性空真色也。生而复死死已还生。故曰生死死生。即终始相成也。今生后生今死后死。故曰生生死死。即生灭相续也。

　　次举二喻。以相续如火轮。相成如冰水。

　　荆公云。如水成冰留碍不通。冰还成水流通无碍。此冰与水但是一性。四大和合。则如水成冰。性真圆融则冰还成水。

　　补遗云。经意言七大之性本是真常。体虚无性。非不和合。又若和合失其真性。便有死生之咎。此总非文。大意如此。

　　熏闻云。阿难唯执世谛。盖据小宗。如来兼破真俗。斯约大义。

　　汝观地性。粗为大地。细为微尘。至邻虚尘。析彼极微色边际相。七分所成。更析邻虚即实空性。阿难。若此邻虚析成虚空。当知虚空出生色相。

　　孤山云。三藏二乘析法观空。故约彼解以破其执。

　　熏闻云。汝观地性者此指析法差别之性也。下水火风等皆是俗谛性耳。前云若彼大性。则指四大之中真谛性也。堕文释义不可混同。如地持中有二法性。一事法性。性差别故。二实法性。性真实故。

　　孤山云。言邻虚尘者。以此尘极微邻于虚空。故七邻虚为一透金尘。七透金尘为一透水尘。七透水尘为一兔毛尘。七兔毛尘为一羊毛尘。七羊毛尘为一牛毛尘。七牛毛尘为一隙中游尘。

　　有解云。诸瑜伽师作析色明空观。以假想慧力。分分析粗色。一微尘犹有十方分。但名微尘。不名极微。更析此微为七分。即无十方分位。名为极微。亦为极略色。亦云邻虚。亦云色边际。以不可分析故。若析之则成虚空。

　　长水云。微尘有方分微也。邻虚尘无方分微也。即是极微。色边际相。今指有方分微名色边际。随经所出不须和会。

　　熏闻云。经中言析彼极微者。乃通相呼微尘为极微也。

　　补遗云。若据邻虚。即是极微。方名色之边际。今经析极成邻。乃指微尘为极微。亦名色边际。所以熏闻记云。此乃通相呼微尘为极微也。良由望彼隙尘。岂不名为色之边际通名极微耶。

　　孤山云。阿难下。谓既能析色为空。亦可合空成色。

　　今汝问言由和合故出生世间诸变化相。汝且观此一邻虚尘。用几虚空和合而有。不应邻虚合成邻虚。又邻虚尘析入空者。用几色相合成虚空。若色合时合色非空。若空合时合空非色。色犹可析。空云何合。

　　若合邻虚。自成方分。以类各合。非互相成。

　　资中云。若空不可合。色从何生。故知此色。本无自性。

　　汝元不知如来藏中性色真空。性空真色。清净本然。周遍法界。随众生心应所知量循业发现。

　　孤山云。此文别斥。下文通斥。别则阿难不了藏性。通则世间妄起执计。然不了真心故起妄计。起妄计故不了真心。文虽各指。义乃同归。此理虽无始本具。阿难亦无始本迷。故云汝元不知也。如来藏即心性中道也。即俗而真。故云性色真空。即真而俗。故云性空真色。以真俗即中。故并云性。三谛圆融不一不异非纵非横。名如来藏。涅槃亦谓之秘密藏也。谷响云。以合摄三谛。故受藏名。是佛所证。故名如来藏也。众生在迷。理与佛等。是故藏性。凡圣一如。非偏小知。复称秘密。

　　俗故十界宛尔。故曰性空真色。真故生佛寂然。故曰性色真空。此言理具。非关事造。故云性也。理具如摩尼具宝。事造如摩尼雨宝。理具如水具波性。事造如因风起波。若不具宝性。余珠应雨宝。若不具波性。大地应起波。是故一家明圆必谈理具。深符佛旨。妙得自性。若说若行皆须了具。

　　荆溪云。问一心既具。但观于心。何须观具。答一家观门永异诸说。该摄一切十方三世若凡若圣一切因果者。良由观具。具即是假。假即空中。理性虽具。若不观之但言观心。则不称理。小乘奚尝不观心耶。但迷一心具诸法尔。若不尔者。何名发心毕竟二不别。成正觉已。何能现于十界身土。然理必融事。事岂殊理。理事双泯。故曰清净本然。如水必融波波不离水。波水尚一。理事谁分。

　　心佛众生三无差别。彼彼互摄。一一相融。故曰周遍法界。我心既具。生佛皆同。今从的示。故但云心。究竟而言。则是我心佛心生心展转互遍。名无差别。

　　随众生下。名藏性随缘造十界事也。则是随染净心顺差别业发现十界依正之果耳。

　　九界高下通名妄染。五即圣贤总号真净。以圆五即通为佛界故也。由心染净。故业差别。然则佛界本了无别对待。九界悉名差别。

　　随妄染心顺黑恶业。则发现三涂依正。随妄染心顺白净业。则发现三善依正。随妄染心顺无漏业。则发现二乘依正。随妄染心顺亦漏亦无漏业。则发现菩萨依正。若以六即甄明。则九界随顺妄染心是理即。理具而情迷者也。

　　如西处无东。妄认为东。

　　佛界随真净心。是五即称理而悟者也。悟有浅深。故有五位高下。

　　长水云。无妄相应具无漏法。故名清净。非是有为。故云本然。无所不在。故云周遍。此则种性体德体量悉具足耳。若识此法。成三妙观。方知一尘具一切佛法。一切心法。一切众生法。靡不皆在一微尘中。即见卢舍那。即见自己。即见一切法。如一微尘一切法亦尔。

　　释要云。成三妙观者。若能体达依正之法性色真空。是即空观。所谓一空一切空。无假中而不空。体达性空真色。是即假观。所谓一假一切假。无空中而不假。色空不二。是即中观。所谓一中一切中。无空假而不中。斯则三观一心。非纵横并别。故台宗谛观。名别体复同。是故能所二非二。

　　纂注云。观经云是心作佛是心是佛。天台疏云。是心作佛者。佛本是无。心净故有。亦因此三昧心终成作佛也。是心是佛者。向闻佛本是无心净故有。便谓条然有异。故言即是。心外无佛。亦无佛之因也。妙宗钞云。释中二句二。初作是别明二。初约能感能成释作。作有二义。一净心能感他方应佛。故名是心作佛。言佛本是无者。法身妙绝无有色相见故。心净故有者。众生净心依于业识熏佛法身。故见胜应妙色相也。二三昧能成己之果佛。故云亦因等也。复名作佛。初作他佛。次作己佛。二约即应即果释是。是亦二义。一心即应佛。故名是心是佛。向闻等者。佛体无相。心威故有。是则心佛及以有无条然永异。经泯此见。故言心是应佛心外无佛。二心即果佛。故名是心是佛。即亦无佛之因一句也。既心是果佛。故无能成三昧之因也。众生心中已有如来结跏趺坐。岂待当来方成果佛。初是应佛。二是果佛。此乃消释经疏之文。若论作是之义者即不思护三观也。何者。以明心作佛故。显非性德自然有佛。以明心是佛故。显非修德因缘成佛。应知外道诸句三教四门所有思议。不出因缘及自然性。故佛顶经明乎七大皆如来藏循业发现。一一结云。世间无知惑为因缘及自然性。皆是识心分别计度。但有言说都无实义。彼云世间。该于九界。今于一念妙观作是能泯性过。即是而作。故全性成修。则泯一切自然之性。即作而是。故全修即性。则泯一切因缘之性。若其然者。何思不绝。何议不忘。既以作见绝乎思议。复以作是显于三观。以若破若立皆名为作。空假二观也。不破不立名之为是。中道观也。全是而作则三谛俱破三谛俱立。名一空一切空一假一切假也。全作而是。则于三谛俱非破非立。名一中一切中也。即中之空假名作。能破三惑。能立三法。故感他佛三身圆应。能成我心三身当果。即空假之中名是。则全惑即智全障即德。故心是应佛心是果佛。故知作是一心修者乃不思议三观。十六观之总体。一经之妙宗。文出此中。义遍初后。

　　世间无知。惑为因缘及自然性。皆是识心分别计度。但有言说。都无实义。

　　苕溪云。世间通指九界。

　　熏闻云。别而言之。多指人天。至别教菩萨已还。以谓识心分别计度因缘自然等。此如初卷中云。诸修行人不能得成无上菩提。乃至别成声闻缘觉。及成外道诸天魔王及魔眷属。

　　补遗云。七大中斥世间无知。通虽九界。别非四趣。一者有文。如记所引初卷。二者有义。良以四趣底下。虑不及此。

　　禀权教者皆名无知。不了实义。故名为惑。执成名相。故名曰为。

　　因缘义含自他共三性。自然即无因性。余皆仿此。

　　阿难。火性无我。寄于诸缘。

　　补遗云。无我犹言无体也。如下水性无定风性无体。

　　汝观城中未食之家。欲炊爨时。手执阳燧日前求火。阿难。名和合者。如我与汝一千二百五十比丘今为一众。众虽为一。诘其根本各各有身。皆有所生氏族名字。如舍利弗婆罗门种。优卢频螺迦叶波种。乃至阿难瞿昙种姓。

　　携李云。阳燧者。熏闻云古文作鐆。应法师云五石之铜精也。

　　崔豹古今注云。以铜为之。形如镜。照物则影倒。向日则火生。以艾炷之也。又淮南子云。阳燧火方诸也。论衡曰。于五月丙午日午时。销炼五方石。圆如镜中央洼。天晴向日出火也。如我下例非和合义。

　　问破七大中。何故唯此火大例和合。耶答前地大和合义疏。其执易破。从火洎识和合义亲。所计难破。且如火性。以俗谛观之。灼然因于镜日艾三和合而生。今以众人和合诘其根本。各各不同。用显诸法和合皆是虚假都无真实。火大既尔。须将此义贯下五大亦复如是。所举舍利弗等三人不同。例同镜日艾三也。水风等三随义可解。补遗云。记主意以舍利弗等三人。例同镜日艾和合之义。水中珠空月三。风中衣空面三。亦可例同三人和合之义。故曰水风等三。

　　梵语僧伽。此翻众。众即和合义。和合但是假名。离彼实人无别体性。

　　熏闻云。婆罗门者。应师云此讹略也。具云婆罗贺磨拏。义云承习。梵天法者。其人种类自云。从梵天口生。四姓中胜。唯五天竺有。余国即无。诸经中言梵志亦此名也。

　　孤山云。优卢频螺云木瓜林。迦叶波云龟氏。瞿昙星名。从星立姓。至于后代。改姓释迦。

　　阿难。若此火性因和合有。彼手执镜于日求火。此火为从镜中而出。为从艾出。为于日来。

　　阿难。若日来者。自能烧汝手中之艾。来处林木皆应受焚。若镜中出。自能于镜出然于艾。镜何不镕。纡汝手执尚无热相。云何融泮。若生于艾。何藉日镜光明相接然后火生。汝又谛观。镜因手执。日从天来。艾本地生。火从何方游历于此。日镜相远非和非合。不应火光无从自有。

　　孤山云。纡屈也萦也曲也。亦可训劳。

　　资中云。日镜相远。日去人间四万逾缮那。

　　熏闻云。一逾缮那二十里也。

　　汝犹不知如来藏中性火真空。性空真火。清净本然。周遍法界。随众生心应所知量。阿难。当知世人一处执镜一处火生。遍法界执满世间起。起遍世间宁有方所。循业发现。

　　世间无知。惑为因缘及自然性。皆是识心分别计度。但有言说。都无实义。

　　阿难。水性不定。流息无恒。

　　如室罗城迦毗罗仙斫迦罗仙及钵头摩诃萨多等诸大幻师。求太阴精用和幻药。是诸师等。于白月昼。手执方诸承月中水。

　　长水云。迦毗罗此云黄赤色。斫迦罗云轮。钵头摩云赤莲华。诃萨多未详。(或翻事水)太阴精月也。

　　孤山云。月正中曰昼。方诸出水珠也。淮南子曰。方诸见月则津而为水。论衡云十一月壬子日夜半时。于北方炼五方石为之。状如杯盂。向月得津。

　　高诱注曰。方诸阴燧。大蛤也。熟拭令热以向月则水生也。许慎又注曰。诸珠也。方石也。译人盖取后许慎之说。

　　补遗云。燧字本作燧。亦通作鐆。燧乃是水火鉴也。若作此燧。本是塞上亭守锋火。又是钻燧之燧。

　　涅槃疏。问恒与常何异。答不从因缘为常。始终不异为恒。

　　此水为复从珠中出。空中自有。为从月来。阿难若从月来。尚能远方令珠出水。所经林木皆应吐流。流则何待方诸所出。不流明水非从月降。若从珠出。则此珠中常应流水。何待中宵承白月昼。若从空生。空性无边水当无际。从人洎天皆同滔溺。云何复有水陆空行。汝更谛观。月从天涉。珠因手持。承珠水盘本人敷设。水从何方流注于此。月珠相远非和非合。不应水精无从自有。

　　林木既不吐流。明知此水非从月降。

　　熏闻云。皆同陷溺者。乙咸乙陷二切。水没也。

　　孤山云。精犹性也。

　　汝尚不知如来藏中性水真空。性空真水。清净本然。周遍法界。随众生心应所知量。一处执珠一处水出。遍法界执满法界生。生满世间宁有方所。循业发现。

　　世间无知。惑为因缘及自然性。皆是识心分别计度。但有言说。都无实义。

　　阿难。风性无体。动静不常。

　　汝常整衣入于大众。僧伽梨角动及傍人。则有微风拂彼人面。

　　真际云。僧伽梨大衣也。

　　熏闻云。僧伽梨此无正翻。义云杂碎衣。以条数多故。若从用为名。则曰入王宫时入聚落时衣。慧上菩萨经谓之大衣。

　　袈裟从色得名。

　　此是不正色。亦云坏色。南山业疏云。本作迦沙。至梁葛洪撰字苑。下方添衣。名道服也。遗教经云着坏色衣。三衣通称。

　　此风为复出袈裟角。发于虚空。生彼人面。阿难。此风若复出袈裟角。汝乃披风。其衣飞摇应离汝体。我今说法会中垂衣。汝看我衣风何所在。不应衣中有藏风地。若生虚空。汝衣不动何因无拂。空性常住风应常生。若无风时虚空当灭。灭风可见。灭空何状。若有生灭不名虚空。名为虚空云何风出。若风自生被拂之面。从彼面生。当应拂汝。自汝整衣云何倒佛。汝审谛观。整衣在汝。面属彼人。虚空寂然不参流动。风自谁方鼓动来此。风空性隔非和非合。不应风心无从自有。

　　长水云。动静不同故云性隔。心亦性也。

　　汝宛不知如来藏中性风真空。性空真风。清净本然。周遍法界。随众生心应所知量。阿难。如汝一人微动服衣有微风出遍法界拂。满国土生。周遍世间宁有方所。循业发现。

　　世间无知。惑为因缘及自然性。皆是识心分别计度。但有言说。都无实义。

　　阿难。空性无形。因色显发。

　　资中云。虚空与色二俱是假。亦相因有。体不离色。故小乘以明暗为体。大乘以空一显色及极迥色为体。上见空明显色。下见空明迥色。

　　今谓此经空大先立后破。涅槃虚空亦复如是。

　　何以明之。彼经佛说众生佛姓犹如虚空。此即立也。迦叶乃以虚空对于四大。谓空是有。故佛以一十复次而遮其非。意恐众生认所喻之性。同能喻之空。此即破也。今言空性无形者。盖云无依正之形耳。而亦因依正之色。显空大之相。故云因色显发。斯则正取涅槃能喻之空。非无色也。故下文凿井得空。乃是迥色之类。况前文云。纵令虚空亦有名貌。下文云见觉顽空等。然则顽空岂无色耶。应知今经说空为大者。以明迷妄有虚空依空立世界。又言发真归元此十方空皆悉消殒。是故次四大后须说空大。此先立也。至下文作三句推之。方是破也。

　　补遗云。今谓今经破妄中所明空者。乃空一显色。同涅槃引喻显佛性遍之文。今显真中所明空者。乃如来藏性。同涅槃佛性之空。破凡夫妄情也。资中顺经破妄。因色显发。以明空体。

　　如室罗城去河遥处。诸刹利种及婆罗门毗舍首陀兼颇罗堕㫋陀罗等。新立安居。凿井求水。出土一尺。于中则有一尺虚空。如是乃至出土一丈。中间还得一丈虚空。虚空浅深随出多少。

　　孤山云。刹帝利王种也。奕世君臣仁恕为志。婆罗门净行也。守道居正。洁白其操。毗含商贾也。贸迁有无。逐利远近。首陀农人也。肆力畴垄。勤身稼穑。凡兹四姓。清浊殊流。婚嫁不通。飞伏异路。颇罗堕。真谛翻捷疾亦利根。慈恩云。婆罗门凡十八姓。此居其一。旃陀罗云严帜。恶业自严。行持标帜。谓摇铃持竹也。

　　此空为当因土所出。因凿所有。无因自生。阿难。若复此空无因自生。未凿土前何不无碍。唯见大地迥无通达。若因土出。则土出时应见空入。若土先出无空入者。云何虚空因土而出。若无出入。则应空土元无异因。无异则同。则土出时空何不出。若因凿出。则凿出空应非出土。不因凿出。凿自出土。云何见空。汝更审谛。谛审谛观。凿从人手。随方运转。土因地移。如是虚空因何所出。凿空虚实不相为用。非和非合。不应虚空无从自出。

　　补遗云。若因土出至空何不出者。此因土中有二。初破空。出土入井。次若无下破转计空。无出土入井也。空有为入。既为所破。恐转计云。空无出入也。破云。空若无出入。则非因土出而有空相。既不相因。显是一物也。土则出时空何不出。空土既同。何得土去空留耶。汝更下破共生。佛意更合审谛之相。乃在下文。如云凿从人手乃谛审也。土因地移乃谛观也。文中虽有三谛字。初一句总标耳。下文根大中有四审字。初一句总标。下三审字。审其明暗空三不能生根大。至下识大中只有二详字。乃对见相二义。空大中因土是自生。因凿是他生。二义合是共生。经文从凿空虚实去。只是重结无因耳。意云。凿实空虚。二者体性相乖。故不相为用。犹言不相为因。

　　又若因土出下破有二义。一约空土相异破。二若无出入下约立土相即破。

　　若此虚空性圆周遍本不动摇。当知现前地水火风均名五大。性真圆融。皆如来藏。本无生灭。

　　苕溪云。四大后所以点空均名五大者。盖诸经常谈唯四而已。此既异彼。故特言之。下根识中。其例亦尔。通名大者。且从事立。智论云。佛说四大无处不有。故名为大。苦言大性周遍。必须指事即理。摄末归本。不可名而名之。是为如来藏也。

　　阿难。汝心昏迷。不悟四大元如来藏。当观虚空。为出为入。为非出入。汝全不知如来藏中性觉真空。性空真觉。清净本然。周遍法界。随众生心应所知量。阿难。如一井空空生井。十方虚空亦复如是。圆满十方宁有方所。循业发现。

　　世间无知。惑为因缘及自然性。皆是识心分别计度。但有言说。都无实义。

　　阿难。见觉无知。因色空有。

　　见觉即见精。如镜鉴像。得现量境。非如识之分别青黄。故曰无知。以前破识破见。原有二层。皆对空显破。故四大后又举空见识本如来藏。以迷妄故。分一精明而为见闻觉知与六和合也。有不达斯旨者。强以见觉为胜义根。此大误矣。胜义乃清净色法所成。是法相宗语。下文明云性见觉明觉精明见。明矣。

　　如汝今者在祇陀林。朝明夕昏。设居中宵。白月则光。黑月便暗。则明暗等因见分析。

　　此见为复与明暗相并太虚空为同一体。为非一体。或同非同。或异非异。

　　携李云。此问四句。一同二异三亦同亦异四非同非异。但经文分两同异各成一句。

　　阿难。此见若复与明与暗及与虚空元一体者。则明与暗二体相亡。暗时无明。明时非暗。若与暗一。明则见亡。必一于明。暗时当灭。灭则云何见明见暗。若明暗殊。见无生灭。一云何成。若此见精与暗与明非一体者。汝离明暗及与虚空分析见元。作何形相。离明离暗及离虚空。是见元同龟毛兔角。明暗虚空三事俱异。从何立见。明暗相背。云何或同。离三元无。云何或异。分空分见本无边畔。云何非同。见暗见明性非迁改。云何非异。

　　分析见元。即见精明元。下文谓见根也。心法而云根者。此六如根为轮生死证妙常之根本。元一精明所分故也。荆公云。相见无性。离三元无。性见无相。本无生灭。

　　汝更细审微细审详审谛审观。明从太阳。暗随黑月。通属虚空。壅归大地。如是见精因何所出。见觉空顽非和非合。不应见精无从自出。

　　携李云。前四句破因缘生。此破无因自然生也。

　　若见闻知性圆周遍本不动摇。当知无边不动虚空。并其动摇地水火风均名六大。性真圆融。皆如来藏本无生灭。

　　孤山云。前于六根广破眼见。余根并略。今类通显示其性皆遍。闻即耳根。觉即鼻舌身根。知即意根。不言觉者略也。

　　长水云。然小乘多出四大。大教始有空名。根之与识同名大者。未见经出。诸圆实教。圆观诸法。根境识三周遍不动。虽有其义不立大名。今此特出。真为最后究竟垂范也。

　　释要云。大教始有空名者。大乘中说五轮。即地水火风空也。空性周遍时处悉有。故名大。根境识有周遍义者。圆觉云。觉性遍满圆无际故。当知六根遍满法界。根遍满故当知六尘遍满法界等。又光明亦有六大。皆不彰灼。准此七大最显明也。或可单牒见之一根。意云见性本无见性可得也。觉知此性也。

　　阿难。汝性沉沦。不悟汝之见闻觉知本如来藏。汝当观此见闻觉知。为生为灭。为同为异。为非生灭。为非同异。汝曾不知如来藏中性见觉明。觉精明见。清净本然。周遍法界。随众生心应所知量。如一见根见周法界。听嗅尝触觉触觉知。妙德莹然周遍法界。圆满十虚。宁有方所。循业发现。

　　长水云。曾则也。鼻舌二根境合始觉。故名尝触。觉触身也。觉知意也。

　　补遗云。如上六根文中。佛难鼻根闻香同身触难。则知鼻等亦得触名。以鼻别香臭。舌辨甘辛。乃是尝触。尝犹试也。身不能试香臭等。但名觉触耳。然准今文。尝触犹在乎舌。以味到舌触义尤着。烟气到鼻触义犹疏。是故今文尝触在舌矣。

　　荆公云。六根皆受性于觉。故于见言性见觉明觉精明见。耳听鼻嗅舌尝身触及意知根。亦与见同皆受觉性。言觉触。则身根性觉。言觉知则意与舌根性觉。耳鼻二根推类可知。所谓性见觉明觉精明见者。觉明从觉起明。觉精合神有觉。亦与知同体。以见非知。故可言精。而不可言知也。上言见觉无知。则其不可言知明矣。见性属觉。以明合精。故先言觉明。复言觉精矣。

　　世间无知。惑为因缘及自然性。皆是识心分别计度。但有言说。都无实义。

　　阿难。识性无源。因于六种根尘妄出。

　　汝今遍观此会圣众。用目循历。其目周视。但如镜中无别分析。汝识于中次第标指此是文殊。此富楼那。此目犍连。此须菩提。

　　真际云。根俱照境。故如镜中。识有了别。故能标指。

　　此识了知。为生于见。为生于相。为生虚空。为无所因突然而出。

　　阿难。若汝识性生于见中。如无明暗及与色空。四种必无元无汝见。见性尚无从何发识。若汝识性生于相中。不从见生。既不见明亦不见暗。明暗不瞩即无色空。彼相尚无识从何发。若生于空。非相非见。非见无辨。自不能知明暗色空。非相灭缘。见闻觉知无处安立。处此二非。空则同无。有非同物。纵发汝识。欲何分别。

　　孤山云。处此二非者非相非见也。空则同无言无识也。应云无则同空。互其言耳。有非同物言有识也。既生于空。已无相见之物。是故责云纵发汝识如何分别。

　　若无所因突然而出。何不日中别识明月。

　　汝更细详。微细详审。见托汝精。相推前境。可状成有。不相成无。如是识缘因何所出。识动见澄。非和非合。闻听觉知亦复如是。不应识缘无从自出。

　　补遗云。汝更细详总标也。微细详审别举也。详之审之乃对见相。

　　长水云。和谓了别。澄谓照境。

　　熏闻云。识动见澄非和非合者。此约根识动静相违。名非和合。若望他境。还破自生耳。若风大中云。风空性隔非和非合。既对境论。乃破他生也。若火大中云。日镜相远非和非合。此乃自他相望。正是破和合性。随义而说。故非一涂。

　　若此识心本无所从。当知了别见闻觉知圆满湛然。性非从所兼彼虚空地水火风均名七大。性真圆融。皆如来藏本无生灭。

　　荆公云。识虽在六根而性非从所。性非从所。即非因缘。亦非自然。

　　阿难。汝心粗浮。不悟见闻发明了知本如来藏。汝应观此六处识心。为同为异。为空为有。为非同异。为非空有。汝元不知如来藏中性识明知。觉明真识。妙觉湛然。周遍法界。含吐十虚。宁有方所。循业发现。

　　荆公云。于空云汝心昏迷。空性觉故。于见云汝性沉沦。见性外现故。于识云汝心粗浮。识心内潜故。浮则但认浮根。粗则不达识精。所谓性识明知觉明真识者。明知受明于觉。觉明从觉起明。识体是知。受明于觉。故先言明知后言觉明。言妙觉者觉妙于此。言十虚者。识及六根所起用处有而不实。故云十虚。风无实体。依土发现。故云国土。水火为世间用。故云世间。色不言世间国土者。离色无世间国土。离世间国土无色。空所圆满。非特世间国土。又非有而不实。故云十方。方无迁流。空亦如是。

　　补遗云。含吐犹卷舒也。十方虚空在真心中为小。故能卷舒之。

　　世间无知。惑为因缘及自然性。皆是识心分别计度。但有言说。都无实义。

　　尔时阿难及诸大众。蒙佛如来微妙开示。身心荡然。得无挂碍。

　　长水云。三科七大即相即性。本自不生今则无灭。生灭去来皆如来藏。圆遍不动。清净本然。此是如来宣胜义中真胜义性。故云微妙开示。身心圆明。故云荡然。更无诸法可为所疑。故无挂碍。

　　是诸大众。各各自知心遍十方。见十方空。如观手中所持叶物。

　　向执心在身中。谓言是我真性。今知空在心内。如片物持于掌间。下文亦云空生大觉中如海一沤发。

　　一切世间诸所有物。皆即菩提妙明元心。心精遍圆含裹十方。

　　孤山云。上云各各自知即能觉之智。心遍十方即所觉之理。常住真心遍融十界。故曰十方。天台释法华经深达罪福相遍照于十方。亦云十方即十界也。见十方空者。谓十界修业发现之空也。迷妄有空。比真为小。故以掌叶为喻。一切世间等谓依空立世界也。即十界循业发现依正之法耳。皆即菩提等。谓十方虚空十界依正一法叵得。皆我真心。含褁十方者。即此真心具足十界而非断灭。观此文者。岂疑无情有性无情作佛之说耶。

　　向执心外有法。今悟法法唯心。离实相外无法可得。故世间物皆菩提也。菩提云觉。觉即是佛。若执无情无佛性者。请看此文。纵信无情有性。仍说不具诸法。遂令佛性派成其二。一具法佛性。谓有情性。二不具法佛性。谓无情性。若此派分。何异他说无情草木无佛性耶。今立量示云。一切草木是具法。定具诸法故为宗。因云有佛性故。同喻如有情。正教量云。地水火风均名七大。性真圆融皆如来藏。妙觉湛然周遍法界。含吐十虚宁有方所。

　　手鉴云。立量示。谓西域诸贤圣僧所解法义。皆以三量为定。一比量。二现量。三佛言量(亦名正教量)比量者。以宗因喻比度也。如远见烟必知有火亦非虚妄。现量者。亲自现见不假推度自然定也。佛言量者。以诸经为定也。若但凭佛。不自比度证悟者。秪是泛信。于己未益。若但现量自见为定。不勘佛语。焉知邪正。外道亦亲见所执之理。修之亦得功用。自谓为正。岂知是邪。若但用比量。既无圣教及自所见。约何比量比度何法。故须三量勘同方为决定。然今但用二者。以未亲证故。故西域诸师既以亲证三量备矣。

　　反观父母所生之身。犹彼十方虚空之中吹一微尘若存若亡。如湛巨海流一浮沤起灭无从。

　　太虚处我心中。尚如片物在掌。更观所生微质。于心大小若何。故举空中一尘存亡。此辨喻至小也。如湛下再举沤喻。了身无生也。前喻犹存小相。今喻相本无生。故此二喻各显一意。

　　纂注云。若以文往观。则有空尘一喻。可无海沤一喻。有海沤一喻。可无空尘一喻。若以义往求。则非空尘一喻。无以显心遍而身局。非海躯一喻。无以显身局即心遍。二义相须。故用二喻。亦犹河图洛书相为经纬。八卦九畴相为表里。前后文虽为显心遍身局。且欲见身心一体。故并用海沤一喻。(二卷六卷)至辨魔文。欲谈此心至大虚空世界至小。故复以云点太清为喻。观者详之。

　　了然自知获妙本心常住不灭。

　　了谓显了。然语辞也。明解在心故云自知。迷妄名失。了悟为得。既言常住不灭。故非新得。但显现耳。

　　礼佛合掌。得未曾有。于如来前说偈赞。

　　孤山云。圆顿之解。昔所未有。而今得之。

　　妙湛总持不动尊。

　　此下四句即显三宝。初句是能说教主即佛宝。次句是所说经教即法宝。后二句是受益之人即僧宝。佛证三德之理。说三德之教。阿难前以三德为请。今获三德之益。故此赞述也。今文六字是赞。一字是号。妙湛即赞真谛。是般若德也。总持是赞俗谛。即解脱德也。不动是赞中谛。即法身德也。又即三而一故曰妙湛。即一而三故曰总持。即非三非一故曰不动。譬摩尼珠即莹彻即具宝即体圆。虽三宛然而是一珠。虽是一珠而三宛然。故涅槃云。如来之身亦非涅槃。摩诃般若亦非涅槃。解脱之法亦非涅槃。三德各异亦非涅槃。是故不一不异如摩尼珠者名大涅槃。是佛所证也。

　　然兹所证。乃由因中修乎三止三观。寂照心精而得斯果。故阿难前请云。然动启请十方如来得成菩提妙奢摩他三摩禅那最初方便。盖请如来自行之因。欲依修学。既蒙开示已悟常心。故还以三观之因。所克三德之果。以赞于佛也。尊即十号归一。由证此三号世中尊。

　　首楞严王世希有。

　　上四字是号。下三字是叹。首楞严大定之总名。此云事究竟。冥三德之理故曰究竟。别而往目即奢摩他等三焉。阿难以别名而请。今举总名而叹。以显圆定三一一三展转无碍也。出偏小上。喻之以王。是则行从理而得名。教从行而立称。若然者。教行理三悉号楞严。而今正举能诠以叹也。五时设化逗机非一。未若纯显圆常直明心性。故于如来在世五十年间所说经中最为希有。一教希有。开权显宝故。二行希有。圆融妙定故。三理希有。常住真心故。

　　销我亿劫颠倒想不历僧祇获法身。

　　亿劫颠倒想。谓无始无明也。

　　长水云。初句断障。即前身心荡然得无挂碍。从无始来妄认四大六尘缘影为身心相。迷己为物。观大观小。皆为颠倒虚妄乱想。今闻开示。不执不认。故名为销。

　　孤山云。若藏教如迦旃延子。明四阶作佛义。三阿僧祇修六度行。百劫种相好因。然后树下断结。获五分法身。此历僧祇。非不历也。若通七地齐罗汉。八地扶习润生。经无数劫。然后七宝菩提树下一念与真理相应。断除残习气。获真空法身。此亦历僧祇非不历也。若别教地前缘修万行。动经尘劫。方入初地。分证中道法身。又如唯识云。地前方历一僧祇。初地满二僧祗。八地至等觉方是第三僧祇。然后至妙觉位。乃获究竟法身。此亦历僧祇非不历也。此皆方便之谈。时长行远。今言不历。即圆悟自心。名大直道。法华八岁龙女南方作佛。华严初发心时便成正觉。胎经云凡夫贤圣人。平等无高下。唯在心垢灭。取证如反掌。皆与此文同焉。圆人一生尚有超登十地者。况初住乎。说乃超诸位。入于如来妙庄严海。圆满菩提归无所得。又云此经圆顿如教行道。直成菩提。此乃圆修圆证。不断而断。无成而成。岂待时劫方成佛道哉。

　　长水云。下句悟道。即获妙本心常住不灭也。阿僧祇云无数。劫波此云时分。方便教说。一切诸佛皆于无数劫中修波罗蜜。然后成佛。今于此会言下顿悟。获妙本心常住不灭。何历僧祇之有乎。故下文云。歇即菩提不从人得。何藉劬劳肯綮修证。又云弹指超无学。又圆觉云。知幼即离。不作方便。离幻即觉。亦无渐次。皆此义也。

　　然据今文。且叙解悟。如文云各各自知心遍十方。知即解也。叙虽论解。不无证悟。以随人入位浅深不同。且如两教二乘禀权菩萨圆教根性未发信者。悟此境界。即是解悟。若曾已入信解行位。闻法开悟。即是证悟。更有已入地住。即增道损生。乃至妙觉破惑证理。发真妙用。皆随位浅深而论广狭。

　　愿今得果成宝王。还度如是恒沙众。将此深心奉尘刹。是则名为报佛恩。

　　初句叙佛智。即佛道无上誓愿成也。即于此身期获证果。故曰愿今。次句叙悲。即众生无边誓愿度也。下云除惑。即烦恼无尽誓愿断。悲智二法即菩提心。正是道体。复以要誓总而持之。即三法周备。四愿具足。发菩提心毕于此矣。

　　苕溪云。初即佛道誓成。以摄法门誓学。由学法门而得果故。次即众生誓度。以摄烦恼誓断。由断烦恼方度生故。

　　长水云。了悟觉性。即前获本妙心得法身也。二发菩提心。即本悲智二愿也。后修菩提行。即向下问修行方便也。谓若不了身心。云何知正道。故多劫修行。非真菩提。次不发大心无由起行。故善财先陈三句同佛化。上求下化。悲智二心。一一先悟妙觉明性从深理生。故名深心。以此二心承顺尘刹。诸佛化行无二无别。故名为奉。四句结报恩。大论云。假使顶戴经尘劫。身为床座遍三千。若不传法度众生。毕竟无能报恩者。

　　苕溪云。以上愿心归奉尘刹如来。是报我佛微妙开示之恩。

　　伏请世尊为证明。五浊恶世誓先入。如一众生未成佛。终不于此取泥洹。

　　苕溪云。前愿度人如释迦。故云愿度是众。今愿取土如释迦。故曰五浊誓入。

　　补遗云。此中誓入五浊乃行因。与物结缘之相耳。法华中声闻辞五浊者。以初入佛道。今进道逾深慈悲逾重。不辞五浊欲流通也。若法华授记净土。乃佛果之化耳。

　　大雄大力大慈悲。希更审除微细惑。令我早登无上觉。于十方界坐道场。

　　前明三德之体。故云妙湛等。此明三德之用。故云大雄等。涅槃云佛性雄猛。故知大雄是法身之用也。又曰是诸声闻无有慧力。故知大力是般若之用也。又曰慈即解脱。故知大慈是解脱。之用也既而理显智极断圆。乃能无谋而化。故今请更开导除我细惑。

　　长水云。前云未成不灭。约时坚论。今云于十方界。约处横说。

　　舜若多性可销亡。烁迦罗心无动转。

　　真际云。舜若多空义。烁迦罗坚固义。类拔折罗此云金刚。阿难恳陈请愿。二利周圆。表此真诚。故此比较虚空之性尚可销亡。我坚固心终无动转。

　　大佛顶如来密因修证了义诸菩萨万行首楞严经卷第三
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第四

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　尔时富楼那弥多罗尼子。在大众中。即从座起。偏袒右肩。右膝着地。合掌恭敬而白佛言。

　　大威德世尊。善为众生敷演如来第一义谛。

　　补遗云。世尊指释迦。如来指十方诸佛同证之谛。真际云。如来藏心于诸说中更无有上。名第一义谛。

　　世尊常推说法人中我为第一。今闻如来微妙法音。犹如聋人逾百步外聆于蚊蚋。本所不见。何况得闻。佛虽宣明令我除惑。今犹未详斯义究竟无疑惑地。

　　苕溪云。譬小乘根性。远第一义谛。虽承如来微妙法音。本不似见。何况真闻。地谓智之所践。

　　世尊。如阿难辈虽则开悟习漏未除。我等会中登无漏者虽尽诸漏。今闻如来所说法音。尚纡疑悔。

　　补遗云。熏习之习。指俱生思为有漏。

　　长水云。小乘有学方断分别俱生全在。名习漏未除。满慈无学断尽俱生。此约小乘烦恼障说。问何故无学尚纡疑悔。初果解悟不疑耶。答正理论云。或有于境智。不及愚所论。凡夫善通三藏。罗汉不识赤盐。以所知障障法界理。罗汉虽得无漏烦恼轻故。尚纡疑悔所知重故。阿难开悟所知则轻。习漏未除烦恼则重。

　　熏闻云。问若据迹论。阿难初果。满慈无学。阿难尚已开悟。何故满慈等犹纡疑悔耶。答递相起教。叩佛宣扬。若乃一期观此二人。迷理之心不无轻重。何者。阿难从初据人法二执。迷空如来藏。其迷则重。满慈于此怀性相两疑。迷不空如来藏。其迷则轻。又则空如来藏理犹易明。不空如来藏义复难解。是故阿难初果发起于前。满慈无学对扬于后。阿难希除微细惑。意在兹矣。若于此经欲分三根。从阿难请行已前。虽通被三根。其得悟者皆上根也。请行已后方被中下。然于行中有正有助。亦可以正为中以助为下。

　　世尊。若复世间一切根尘阴处界等皆如来藏清净本然。云何忽生山河大地诸有为相。次第迁流。终而复始。

　　资中云。前破人法二执。显空如来藏。今显不空如来藏。故生此疑。

　　熏闻云。前文但总略而说。且未委明诸法生起之由。故今疑问。广说世间性相等义。山何大地依报也。诸有为相正报也。依正各有生住异灭。故云次第迁流等。

　　又如来说。地水火风本性圆融。周遍法界湛然常住。世尊。若地性遍云何容水。水性周遍。火则不生。复云何明水火二性俱遍虚空不相陵灭。世尊。地性障碍。空性虚通。云何二俱周遍法界。

　　而我不知是义攸往。唯愿如来宣流大慈开我迷云。及诸大众作是语已。五体投地。钦渴如来无上慈诲。

　　尔时世尊告富楼那及诸会中漏尽无学诸阿罗汉。如来今日普为此会。宣胜义中真胜义性。

　　资中云。如来常依二谛说法。谓世俗谛及胜义谛。今说胜义异乎常说。故云真胜义性。

　　令汝会中定性声闻。及诸一切未得二空回向上乘阿罗汉等。皆获一乘寂灭场地。真阿练若正修行处。

　　补遗云。定性不到方等法华者。回向上乘指到法华而未悟者。二类俱到此会。有以知今楞严开权之教矣。所以楞严得开定性。在座蒙益者功归法华。彼云其不在此会汝当为宣说。定性已蒙法华得记之人。岂与已前定性为比。但今从本受称云定性耳。是则楞严座中定性不蒙法华开显。岂得厕于其间哉。然此特言练若。盖有谓而发定性声闻久晦迹山间辟世兰若。今来法会辞以辟之耳。

　　孤山云。未得二空者。未得大乘生法二空。亦未得大乘性相二空。山家所谈大小乘各有生法二空。阿含云。无是老死名法空。盖指五阴是老死之法。无谁老死名生空。如问谁老死。必答是我老死。此则妄执五阴以为我也。以小乘人能达六道假实皆空故。而未达四圣假实皆空故。故云未得二空耳。此约全夺而论。若全与者。则已得小乘二空。若半与半夺。则云小乘已得人空而未得法空。或言菩萨得法空者。但从胜变名。其实圆人达十界假名空。名人空。达十界实法空。名法空。此文明指定性皆获一乘。遂知五性之宗乃方便之说明矣。五性者。三无二有。袒于弥勒。宗于天亲。折薪于玄奘。克荷于慈恩。立言垂范自为极唱。今准此经。显知权说。熏闻云。楞伽经云。一声闻性。二辟支佛性。三如来乘性。四不定乘性。五无性谓一阐提。佛地论庄严论瑜伽论皆说五性。大同楞伽。寂灭场地者。无中边相故名寂灭。地有二义。能持能生。既持诸法。复生妙智也。阿练若此云闲静处。或云阿兰若。此云无事处。谓中道之理离二边喧动。无二边诤事也。即以此处为正修行处。正修行处者。非三教之偏邪曰正。三观圆观名修行。所观三谛名处。即此处名阿练若也。岂在远人烟绝放牧然后为阿练若哉。苟心观不明。任居绝谷。喧诤滋甚。

　　苕溪云。寂灭指得果之地。练若指修因之处。因果所依皆是实相。故曰寂曰真也。

　　熏闻云。问意欲令未得空者而得于空。而此与不空如来藏义云何销会。答如说空华元由医目。纵有所见知华本空。谈不空义亦为显空耳。荆公云。得人空者知众生无性。得法空者知法无性。

　　汝今谛听。当为汝说。

　　富楼那等。钦佛法音。默然承听。

　　佛言富楼那。如汝所言。清净本然云何忽生山河大地。

　　汝常不闻如来宣说。性觉妙明。本觉明妙。

　　孤山云。本亦性也。变其文耳。以本元自性既能所双绝而寂照互融。即寂而照。故曰妙明。即照而寂。故曰明妙。寂即三谛俱寂。照则三谛俱照。秪是本性之觉。妙明互融。故作两句说耳。盖性觉本觉中道之体也。妙明明妙空假之用也。体用不二。空假相即。如来藏性仿佛在兹。然此句义。与性色真空性空真色。辞异意同。上云忽生山河大地。下云无同异中炽然成异。即循业发现之谓。由当机未悟。故满慈发起。如来重示。又前文正明破妄显真。此下多说从真起妄。故资中以空不空二藏收之。颇得其旨。

　　长水云。显不由他故云性觉。性自觉故。性自明故。岂由于他。显非有始故名本觉。本来觉故。岂因始有。又体无改易故名性觉。相非生起故名本觉。体相寂灭心言不能及。故称妙。灵鉴不昧昏惑不能暗。故名明。妙明明妙左右言耳。

　　富楼那言唯然世尊。我常闻佛宣说斯义。

　　佛言。汝称觉明。为复性明称名为觉。为觉不明称为明觉。

　　苕溪云。原佛所举二觉之义。皆真觉也。今牒前为问。良恐满慈谬解此觉。性虽本尔而现是无明。必须藉智起修照了此性方名为觉。故佛二问乃是约性约修而说也。初问为复性体本明。绝能绝所。称名为觉。次问云为觉不明称为明觉者。不明犹云无明也。为是觉了无明。显于明性。方称明觉耶。

　　富楼那言。若此不明名为觉者。则无所明。

　　答意正顺次问之义方称为觉。若谓无明即名觉者。是则觉体无所照明。

　　佛言。若无所明则无明觉。有所非觉。无所非明。无明又非觉湛明性。

　　上二句牒前答意。满慈所谓觉者。必假能觉之智方显所觉之性。故今亦曰有所非觉。盖言若有所觉则非真觉。又恐疑云。若无所觉应无能明耶。故复示曰无所非明。盖言无所觉中亦复非有能明之智也。此以性斥修。显修为妄。由无明尚混能所未亡。究竟觉明始同本性。故前云见所缘眚觉见即眚。本觉明心觉缘非眚。下二句释上无所非明也。无明即非明。变其文耳。意云上谓非明。但是无于妄明。非谓无于觉湛明性。

　　性觉必明。妄为明觉。

　　本性之觉必具湛明之性。以不了故。妄为能明之明。所觉之觉。

　　觉非所明。因明立所。

　　所既妄立。生汝妄能。

　　问满慈初疑藏性清净。云何忽生山河大地。至佛问觉义。满慈乃谓由觉不明称为明觉。据斯答意。佛应但示觉理之智为妄。何故复说迷理之惑为妄。广明立法之相乎。答秪缘前问山河后答明觉。涉于五法立修二义。不空如来藏。正取立法。旁通立修。以修有智行因果。亦属不空。至因果泯亡。方显本性空如来藏。是故如来作此兼显。先据答意。破能觉之非真。次顺问情。示所生之唯妄。微言奥旨固不徒然。

　　无因异中炽然成异。异彼所异。因异立同。同异发明。因此复立无同无异。

　　此明所立境界。下云虚空为同。世界为异。彼无同异真有为法。即显示其相也。此经所说迷真起妄。多是先说无情世界。次说有情因果。如前云。晦昧为空。空晦昧中结暗为色。色杂妄想想相为身。聚缘内摇趣外奔逸等。又下明三种相续。先世界。次众生。后业果耳。

　　如是扰乱。相待生劳。劳久发尘。自相浑浊。由是引起尘劳烦恼。

　　上言劳者且属无明。下云尘劳正谓见思烦恼。

　　补遗云。今研味经文。斟酌起信。配六粗三细。性觉必明妄为明觉。业相也。觉非所明至生汝妄能。转相也。无同异中至因异立同。现相也。同异发明至尘劳烦恼。六粗也。起为世界。广明依正之法。准起信论。业相初动。与真差异。不分能所。即此经妄为明觉也。藏法师疏云。如是转相虽有能缘。以境界微细故。犹未辨之。准此则转相亦有所缘。以微细故不说。即此经觉非所明因明立所所既妄立生汝妄能也。以本性为所。岂非微细乎。起信云。三境界相。以依能见故境界妄现。即此经云无同异中炽然成异等也。前业转微细。能所不分。故无同异。生起依报色空。故曰炽然成异。对上业转得炽然名。对下六粗还成三细耳。异彼所异者。前业与真已自成异。今境界之异与前不同。因异立同。同谓虚空。同异发明。谓依前境界。生起六粗。相待生劳。谓色空之境与正报有情。能所相待生于劳想也。劳久发尘。尘谓尘染。即智相中分别爱增等也。起为世界下广明依正之法。即前现相生起六粗者也。前但略言。此下委示。答满慈忽生之问也。

　　起为世界。静成虚空。虚空为同。世界为异。彼无同异真有为法。

　　苕溪云。由烦恼故变起依正。空界属依。有为属正。界是器世色相差别。故云起云异也。空是顽虚。不动常一。故云静云同也。彼指上辞。真犹实也。上云无同无异。名滥于理。今指其体实有为法耳。何者。众生正报兼乎色心。造作善恶靡不由此。以有心性。故非如世界之异。以有色相。故非如虚空之同。相待立之。故云无同无异也。然有为之法实通依正。既以世界为异。则知别就众生得名。如满慈所问。云何忽生山河大地。诸有为相。岂独问依而不问正。故华严云。何等名有为法。所谓三界众生。况下文云。精研七趣皆是昏沉诸有为相。岂非显以正报名有为耶。又文殊云。迷妄有虚空。依空立世果。想澄成国土。知觉乃众生。此与今文三义符合。但空界有前后之异耳。

　　觉明空昧。相待成摇。故有风轮执持世界。因空生摇。坚明立碍。彼金宝者明觉立坚。故有金轮保持国土。坚觉宝成。摇明风出。风金相摩。故有火光为变化性。宝明生润。火光上蒸。故有水轮含十方界。

　　孤山云。四轮持世。其宝土轮金轮水轮风轮。此不言土轮者。土与金同是坚性。俱属地大。故此但言四大则已摄四轮矣。

　　谷响云。彼说四大。此谈五行。五行数广而义狭。以不言风故。四大数狭而义广。地摄土木故。

　　苕溪云。觉明空昧者。真觉起于妄明。见于虚空晦昧之相也。亦可觉明二字皆属于妄。以下云明觉立坚故。相待成摇者。夫风以动为性。元由心动之所感也。是以空昧形于外。觉明摇于内。从微至着。故有风轮矣。俱舍论云。谓诸有情业增上力。先于最下依止虚空有风轮生。因空生摇牒上文也。坚明立碍。谓坚凝妄明成立质碍也。夫金以坚为性。亦由情坚之所感也。辅行以地大为事坚。执心为情坚。应知七识六识俱有执义。故第七识亦名染污意。与痴爱见慢四烦恼相应。常时审谛思量。执取第八为我。若第六识即人法二执。是以空既妄立。摇于妄明。执坚凝故。有金轮矣。彼俱舍论。风轮之上次有水轮。水轮之上方有金论。谓诸有情业增上力。起大云雨。澍风轮上。滴如车轴。积水成轮。复有别风搏激此水。上结成金。此与彼异者。彼约安立世界。自下升上以成其次。此约生起世界。由内感外以成其次。然大小义别。不须通会。坚觉下二句牒前二文。风金下三句正明火大。

　　孤山云。变化性者。火能变生为熟。化有成无也。宝明生润等。既风金起火。而火复蒸金。故金润下流。遂成水大。

　　谷响云。若以五行论之。金生水。金是水之母。水是金之子。故生润即金之含有也。火克金。火是金之贼。既母被克。故子下流成水轮也。如釜中含水。下以火蒸。则其水腾气流污而下也。然此四大。风金则由妄心而起。火水复由风金而起。下文结云递相为种。义见此矣。

　　长水云。由前所既妄立生汝妄能。所即影明。能即妄觉。此之觉明全是无明。无明昏钝遍迷法界。即成空昧。一明一昧。一动一静。刹那生灭相待不息。于内生灭即名为摇。于外即成风轮初起。是故世界之初风轮为始。虚空即为世界所依。故下文云。迷妄有虚空。依空立世界。无明生灭形待不息。故云因空生摇。执认所明坚持不舍。故云坚明立碍。于内即是觉明坚执。于外即成金轮次起。故云彼金宝者明觉立坚。故知宝性因觉明有。是故众宝皆体坚而用明也。坚觉等二句指前二性为生火之由。于内则生灭不停坚执不舍。于外则动摇不息坚刚难坏。互相摩触而有火生。如取火法。钻燧与木一坚一动。火能镕散成熟万物。故云为变化性。宝明生润等。于内则爱明坚执。燥心炽盛。于外则宝润火蒸遂成流水也。如世蒸物之有汗流。故一切业种非爱不生。一切草木非水不长。

　　补遗云。夫外之四大莫非从内心发现。如熏闻所引下文云。因诸爱染。发起妄情。情积不休能生爱水。就此一节经文。则知因于内爱发于外润矣。又曰。是故众生心忆珍羞口中水出。此引现喻验前外感。如小乘诸论明三灾分齐。初禅内有觉观躁动外感火灾。二禅内有喜心外感水灾。此乃因爱感水之明据矣。据此则前火大亦因内瞋感于外火也。经云递相为种者。此从四大相生而说故也。例如五味。若相生义。则乳从牛出之后次第转变。而五味其实皆从牛出也。吴兴谓贪淫者爱烈火铜柱之报者。应知如云因内喜故外感水灾。此等流果也。若受烈火之报。此乃异熟增上之果耳。又据第八经文。淫心中若贪爱义。则外感水耳。二根研磨生暖则受火报。二根相触则受铜柱。然小乘宗。水轮在前。金轮在后。与此不同者。而不知风轮持水。即是坚碍。约相在后。举性在初。故风轮后即说金轮。

　　手鉴云。意云秪此风轮其性坚碍。便是金之本性。又地以坚持为性。即是金之相也。以小乘浅近。唯据相说。大乘了义。兼于性相。故云在后在初也。

　　释要云。然此但明外相相生。若约内心。则由爱心故也。爱心沉下。故感水轮。下文云。心发爱涎举体光润。内有燥心故感火起。内心生灭故招风轮。内心坚执故感金轮。故知四轮皆由圆发。即是如来藏体循业发现也。故迷为碍。悟则自在也。此约性故金先水后。彼约相故水前金后。壳师云。论妄则金乃居先。说常则水居其下。安立论其现势。了妄推本为先。两义既成。宁劳贮妨。又彼但知增上业感。而不知是何因种。以教非了义。粗相说也。

　　手鉴云。此结判也。内身外器皆谓增上业之所感。而不知一念妄心变兹三境。

　　释要云。不知何因种者。不知赖耶变生也。然说自梨耶犹为隐密。其实性中本具。良由理具方有事用也。镜之像性。水之波性。可方之也。

　　熏闻云。问风金水轮。既云持世。显有次第。何故下文复云火腾水降交发立坚。乃至水势劣火结为高山等。答经有两节。初明四大因起。则次第不杂。后明诸相发挥。则交参而说。是故轮名局前。大义通后。其体无别。皆藏性发生。不应以次不次为妨也。

　　火腾水降交发立坚。湿为巨海。干为洲潬。以是义故。彼大海中火光常起。彼洲潬中江河常注。水势劣火结为高山。是故山石击则成𦦨。融则成水。土势劣水抽为草木。是故林薮遇烧成土。因绞成水。

　　孤山云。水交于火。火交于水。其势相敌而立于物。故曰交发立坚。湿为巨海水降之所立也。干为洲潬火腾之所立也。观海中火起则知火交于水也。视洲中河注则知水交于火也。尔雅云。水中可居曰洲。又曰潬沙出。郭璞云。水中沙堆曰潬。水势劣火谓水大少火大多。以此相合则结为高山。是故下。举融击以验其二大所成也。土势劣水。比说可知。

　　手鉴云。物类志云。海西郡有崦岫石。其色赤白。如以两石相打。则水润之不已。润尽火出山石皆然。炎起数丈。经日不灭。黑风扑灭其石如故。又夷陵难留城有石穴。把火入行百余步。有二大石。相去可一丈许。名为阴阳石。阴石常润。阳石常燥。若岁月旱。鞭阴石则雨。若水潦。鞭阳石即晴。又西域有水火村。村有阿耆波沴水。旱潦湛然。不流常沸。以火投之。遍池火起。烟𦦨数尺。以水洒火。火更增炽。竹木投之。并成灰尽。

　　交妄发生。递相为种。

　　孤山云。交妄发生。谓两妄交合而生诸事也。始则明昧相待成风轮。终则水土相合成草木。中间诸事尽由二大而起也。递相为种者。如觉明空昧相待成摇为风轮种。因摇立碍为金轮种。风金相摩为火大种。金火复为水大种。水火又为海洲种。水土复为草木种。应了此诸妄法。于一真性如空中华。华处空处本无有异。

　　纂注云。华处即空处。华灭则空存。故观妄具唯见真具。

　　熏闻云。为种发生即是妄具。妄体无实唯是觉明。故云真具。具无具相。彼此谁名。

　　谷响云。如珠具宝全体莹彻实无宝相。彼谓具也。此谓无也。一体互融。彼此何在。故无定名。世界相续既然。下二相续其旨亦尔。

　　长水云。外相虽尔。皆由内心。内心无变。外岂差别。经且约外。故云递相为种。

　　以是因缘世界相续。

　　复次富楼那。明妄非他。觉明为咎。所妄既立。明理不逾。以是因缘。听不出声。见不超色。色香味触六妄成就。由是分开见觉闻知。

　　苕溪云。明妄即妄明也。非也者。言此妄明之体更非他法所成。金是真觉起于妄明而为过咎。觉明为咎。已是妄能。故今但言所妄既立。由妄明之性非局而局。故曰明理不逾。以是下示不逾相。下云元依一精明。分成六和合。

　　同业相缠。合离成化。

　　资中云。胎卵有情。要因父母同业相感。

　　熏闻云。由于过云曾与父母爱习相缠。故于中阴入胎之际复与父母欲想交感。然后托生。湿化有情。不因父母。各随情想离合。合处湿生。离处化生。

　　携李云。合离成化者四生之总名也。下文云。情想合离更相变易是也。

　　孤山云。同业相缠者。与父母同业更相缠缚也。合离成化者。于爱境则合。于憎境则离。由此爱憎成其变化而托胎也。

　　释要云。同业者。父母及子皆起想爱方受生也。又同业者。同人业同畜生业等。业异则不生也。

　　见明色发。明见想成。异见成憎。同想成爱。

　　孤山云。妄心见妄境。故曰见明色发。即于中阴见其父母。明见想成者。依妄境起妄惑也。异见谓父是所憎境。同想谓母是所爱境。女子托胎反此。

　　荆公云。从性见起名为见明。见明然后色发。如盲眼前唯见黑暗。则不能发色。从见明起见为明见。明见然后想成。如明眼人无分别见。则不能成想。

　　流爱为种。纳想为胎。交遘发生吸引同业。故有因缘生羯罗蓝遏蒲昙等。

　　流注也。流爱于母。见父遗精时谓是己有。从此识托其中。故涅槃明十二因缘。无明有二。一润业无明。谓过去烦恼也。二润生无明。即托胎时于父母起憎爱也。纳想为胎者。有福之人。想其母胎如华林殿堂。薄福之人。唯棘树圊厕。交遘发生。谓男女会合染心成就。吸引同业。谓吸引过去同业入胎也。俱舍明胎中凡有五位。一七名羯赖蓝。此云凝滑。二七名頞部昙。此云疱。状如疮疱。三七名闭尸。此云软肉。四七名健南。此云坚肉。五七名钵罗奢佉。此云形位。今略举前二等取余三。

　　熏闻云。流爱为种纳想为胎者。爱之与想十二因缘中识也。若想已入胎则属于名。下羯罗蓝等即是色也。

　　长水云。种谓已受爱取所润。即异本之种。故云流爱为种。胎即正约现行一念识心生起之时。然种即想爱俱为种。胎即想爱俱为胎。经文存略。故各举一也。释要云。异本之种者。此不同藏识中未受润散名言种子。此是泡疱异本已受爱润之种也。即有支。如世间谷麦已苞浸者也。胎约未生起。或二句俱约托胎时。种即爱父母遗体为己所有。想即福德想如林殿。薄福想如棘厕等。

　　手鉴云。异本种者。爱取未润时。名未起种。由爱取润已即泡貌异本。名现起种。故涅槃云云。今即流注想爱于母。谓父遗精是己有。识托其中。一处和合。故曰流爱为种等。初即分别之爱。次即俱生之爱。父母与子三处情想互相遘遇。引发吸取界趣同业。令归一处。结成胎藏。故云结。交遘发生吸引同业。自业为因。三处情想为缘。父母与子等者。先由爱染相牵。如磁石吸针。男女遘精自尔发生胎中之事。

　　释要云。三处情想者。子亦于父母起爱想也。俱舍云。九处命终心。皆须生爱想。界趣同业者同其界类也。若异界别类。则无受生理。

　　胎卵湿化随其所应。卵唯想生。胎因情有。湿以合感。化以离应。情想合离更相变易。所有受业逐其飞沈。

　　四生起时。业与情想相应之处。即便受生。故云随其所应。情想合离四生皆具今各举一。据多分说。然俱舍说。人畜各具四生。鬼通胎化二生。地狱诸天中有唯化生也。人具四生者。卵生如毗舍佉母卵生三十二子。又般遮罗王妃生五百卵。生已羞耻。恐为灾变。以小函盛弃殑伽河。随波而去。下邻国因观水次。遣人接得。经数日间各出一子。养大骁勇。所往战征无不从伏。时彼邻国久为冤仇。欲遣征讨。般遮罗王极大忧怖。王妃闻之。慰谕王言。不须愁恼。此五百子皆我儿也。夫子见母恶心必息。妃即登城告五百子。说上因缘。若不信者各张其口。妃按两乳成五百道。各注一口。从此和好。湿生有布谷陀王顶疱中生。又髀生王是髀疱中生。又□罗卫女从长者庭树中生。即韦提希夫人是也。化生即劫初下为人种也。胎生可知。旁生四者。俱舍云。化生金翅鸟能食四生龙。湿生金翅鸟能食三生龙。胎生金翅鸟能食二生龙。卵生金翅鸟能食一生龙。鬼有胎生。如目连见一鬼母曰。我昼夜生五百子。随生随食。竟不能饱。

　　补遗云。此之四生义通三界。莲华化生不同四数。法华文句。释经莲华化生。引胎经云。莲华化生者。非胎卵湿化之化生也。非化而言化耳。实不如四生中之化生也。又显性论四生。一触生二嗅生三沙生四声生。荆溪云。此四但摄胎卵二生。湿化但染香处。不须此相。

　　熏闻云。俱舍论曰。若湿生者染香故生。谓远嗅知生处香气。便生爱染。往彼受生。随业所应香有净秽。若化生者。染处故生。谓远观知当所生处。便生爱染。往彼受生。随业所应处有秽净。岂于地狱亦生爱染。由心倒故。起染无失。云云。

　　孤山云。湿以合感者。必须与物相合方受生故。化以离应者。以无而欻有。不假物相合。自能受生故。

　　补遗云。情想者乃群生之通病。故四生无不有之。今经中一往以想在卵生。情在胎生。此二据内心以分也。湿合化离。据孤山云。此释则此二约外形以分也。应知卵存出壳之思。故名曰想。胎钟俱生之爱。故名曰情。湿以物合受生。化乃形离自变。皆一往分属。不可尽理而求也。

　　熏闻云。飞沈者犹升降也。应以三善三恶分之。

　　资中云。情想不常刹那变易。或先胎而后卵。或先湿而后化。离合无定。故云更相变易等。如下十二类生中一一皆有八万四千飞沉乱想。唯佛与佛乃能知之。故俱舍云。于一孔雀伦。具一切种因。非余智境界。唯一切智知。证真云。有情无始熏造一切界趣种子在本识中。唯佛能了。且举孔雀一类尚难知。况余类耶。

　　以是因缘众生相续。

　　富楼那。想爱同结。爱不能离。则诸世间父母子孙相生不断。是等则以欲贪为本。

　　苕溪云。欲贪通乎四生。今正约胎生言之。又胎生复通。今多就人伦辨之。以其易见故也。

　　贪爱同滋。贪不能止。则诸世间卵化湿胎随力强弱递相吞食。是等则以杀贪为本。

　　以强杀弱。因食成贪。不滋口腹。则属瞋恚。

　　以人食羊。羊死为人。人死为羊。如是乃至十生之类。死死生生互来相啖。恶业俱生穷未来际。是等则以盗贪为本。

　　问此与杀贪何异。答杀贪未论酬偿先债。今约过去于身命财非理而取。故互来相啖以责其盗也。如下云。从是畜生酬偿先债。若彼酬者分越所酬。此等众生还复为人反征其剩。乃至若用钱物。或役其力。偿足自停。如于中间杀彼身命。或食其肉。如是乃至经微尘劫相食相铢。犹如转轮。互为高下。若无后文显之。此文难见。

　　熏闻云。恶业俱生者。谓人与羊恶业所牵生生相值。

　　汝负我命。我还汝债。以是因缘。经百千劫常在生死。汝爱我心。我怜汝色。以是因缘。经百千劫常在缠缚。唯杀盗淫三为根本。

　　先示盛贪业果相续。兼于杀贪。汝爱下。次示欲贪业果相续。

　　以是因缘业果相续。

　　富楼那。如是三种颠倒相续。皆是觉明明了知性因了发相。从妄见生。山河大地。诸有为相次第迁流。因此虚妄终而复始。

　　孤山云。三种颠倒秪是依正。而此依正悉从理变。明了知性即性觉妙相。寂而常照也。因了发相即因明立所。迷真起妄也。从妄见生即所既妄立生汝妄能。由兹能所。故有依正。山河大地是依。前结世界相续也。诸有为相是正。结前众生业果二种相续也。前说虚空。无业果名目。此谈业果不云虚空者。前论妄相须示虚空。以迷妄有空依空立界故。既言有为。则已摄业果。今明相续。空无断绝。何俟复云。又三种相续摄六法界。如杀盗淫三种颠倒。皆是重浊之相。尚无诸天清升之业。况有三乘变易之果。业果既尔。验众生中化生之义虽通天界。亦应多是人等五趣耳。

　　富楼那言。若此妙觉本妙觉相与如来心不增不减。无状忽生山河大地诸有为相。如来今得妙空明觉。山河大地有为习漏何当复生。

　　本妙觉明众生本具之理也。如来心佛界空显之理也。究佛理与生同。故佛果非增。生理与佛同。故生界非减。无状犹二无故也。生理本与同。而寂然无相。既因起妄忽生山河。佛既与生同。今虽证悟。何时起妄亦生山河。生理同佛既妄。佛理同生亦应起妄。生佛彼此理俱同。云何有起有不起。

　　佛告富楼那。譬如迷人于一聚落惑南为北。此迷为复因迷而有。因悟所出。富楼那言。如是迷人亦不因迷又不因悟。何以故。迷本无根云何因迷。悟非生迷云何因悟。

　　谷响云。民之聚居。故名聚落。

　　佛言。彼之迷人正在迷时。倏有悟人指示令悟。富楼那。于意云何。此人纵迷。于此聚落更生迷不。不也世尊。

　　孤山云。此喻妄因本空。破前习漏复生疑。

　　富楼那。十方如来亦复如是。此迷无本。性毕竟空。昔本无迷。似有迷觉。觉迷迷灭。觉不生迷。

　　先合初谕。次合次谕。

　　熏闻云。谓因中所迷。虽无而有。亦有能觉之智。果上所悟。妄心既尽。唯真智独存。

　　亦如翳人见空中华。翳病若除华于空灭。忽有愚人。于彼空华所灭空地待华更生。汝观是人为愚为慧。富楼那言。空元无华。妄见生灭。见华灭空。已是颠倒。敕令更出。斯实狂痴。云何更名如是狂人为愚为慧。

　　孤山云。此喻妄果非有。破前山河复生疑。

　　佛言。如汝所解。云何问言。诸佛如来妙觉明空何当更出山河大地。

　　如汝所解印其领谕。云何问言责其昧法。

　　又如金矿杂于精金。其金一纯。更不成杂。如木成灰不重为木。

　　苕溪云。金喻菩提。矿喻习漏。山河如木。涅槃如灰。

　　熏闻云。金矿者金璞也。

　　谷响云。古文作𥐫字书矿。周礼丱人掌金玉之地。注云。丱之言矿。金玉未成器曰丱。丱字呼猛切。圆觉云。如销金矿。金非销有。既已成金。不重为矿。经无穷时金性不坏。不应说言本非成就。

　　诸佛如来菩提涅槃。亦复如是。

　　孤山云。菩提智德也。涅槃断德也。妄因妄果体元真。无妄唯真称妙觉。是以照真不变则菩提之用彰。达妄本无则涅槃之功着。能照所照。能断所断。混而唯一。寂无所寄。而不妨法身智断。体用昭然。盖因中全菩提为习漏。即涅槃为山河。犹矿之与木也。果上全习漏为菩提。即山河为涅槃。犹金之与灰也。矿本不再。显妄法之永亡。金灰不渝。示真证之常住。四谕交映妙旨存焉。

　　补遗云。自满慈再问。如来悟已何时复生山河等。显悟中法门也。所以前苕溪云涉于立法立修二义。熏闻又曰正取立法。旁通立修。正指今文从本觉性立果中法门。但满慈正明迷真起妄。故立九界染法之后。略明果证也。

　　长水云。如来喻释二。一约真如门释。二约生灭门释。初门泯相显实。故约迷方空华。以喻无明及山河等。元来不起。体不可得。迷心翳眼虽有起灭。正方虚空了不移动。妄心妄境似有生灭。真妙觉明何曾改变。次门即览理成事。故约金矿灰木可炼可烧。以喻果成惑灭。一门四谕。皆显悟后灰不再迷。然四谕中二三同意。前就圆悟之理。生佛俱是本真。故举迷方空华。元来不起。非后始灭。故责满慈见妄有灭。尚是颠倒。岂况复待习漏再生。后约不坏修证因果之相。故说销矿出金烧木成灰。迷方空华则始总元无。金之与灰烧炼方现。意云圆顿之理虽无迷悟不妨成异。既有多生习障。还须背习显真。真显则究竟清净更无再迷。若但用前二谕。则拨无迷悟因果之相。便成邪见。但用后二喻。即成众生觉性本来不净失真常理亦成邪见。故说四事。各谕一法。方尽其理。

　　富楼那。又汝问言。地水火风本性圆融周遍法界。疑水火性不相陵灭。又征虚空及诸大地俱遍法界不合相容。

　　富楼那。譬如虚空。体非群相。而不拒彼诸相发挥。

　　所以者何。富楼那。彼太虚空日照则明。云屯则暗。风摇则动。霁澄则清。气凝则浊。土积成霾。水澄成映。

　　应以日云等七通喻七大。尔雅云。风而雨土成霾。

　　释要云。随义对法。当以明对识大。能了别故。暗空大。动风大。清根大。根能照境。而体消净故。浊气火大。热气上蒸故。映水大。霾地大。霾即黄沙也。诗云终风且霾。

　　于意云何。如是殊方诸有为相。为因彼生。为复空有。

　　熏闻云。殊方者方所也。以诸相发挥非同一方故。

　　若彼所生。富楼那。且日照时。既是日明。十方世界同为日色。云何空中更见圆日。若是空明。空应自照。云何中宵云雾之之时不生光耀。

　　当知是明。非日非空。不异空日。

　　观相元妄无可指陈。犹邀空华结为空果。云何诘其相陵灭义。观性元真唯妙觉明。妙觉明心先非水火。云何复问不相容者。

　　长水云。妙觉明心与佛同体。本来无妄。由乎强觉。忽认所相便有妄生。佛今已得妙空明心。何时忽然复起诸妄。此即牒而纵之。责无穷过也。

　　熏闻云。妙觉明心先非水火者。譬珠非水火。水火从缘。若人以缘而难于性者。非其智也。

　　真妙觉明亦复如是。汝以空明则有空现。地水火风各各发明则各各现。若俱发明则有俱现。

　　苕溪云。以真不守自性。随缘所现有种种相。释要云。汝心既有空相藏性。即随业感乃现空相。如以丑形对镜则现丑像。或发地则现地。发水则现水。或尽法界众生同发空相。则遍法界现空相。余亦然也。

　　云何俱现。富楼那。如一水中现于日影。两人同观水中之日。东要各行。则各有日随二人去。一东一西先无准的。不应难言此日是一云何各行。各日既双云何现一。宛转虚妄。无可凭据。

　　孤山云。各行则循业俱发。随去则妄境俱现。同观是一。知二是虚。各行既二。验一是妄。

　　释要云。日喻妙明。影喻所明。人喻强觉。水喻无明。熏闻云。匠人之法平物以水。的谓射的。丹面白的是也。并取定则之义。

　　富楼那。汝以色空相倾相夺于如来藏。而如来藏随为色空周遍法界。是故于中风动空澄。日明云暗。众生迷闷背觉合尘。故发尘劳有世间相。

　　苕溪云。色摄四大对空成五。前问地水火风本性。疑水火性不相陵灭。即相倾。虚空大地不合相容。即相夺。

　　孤山云。真理随缘变成妄境。如全水成波。其水既遍。故其波亦遍。以此彼即水故。众生迷闷。谓九界众生不了即理而变。而以无明妄心执之为实。

　　我以妙明不灭不生合如来藏。而如来藏唯妙觉明圆照法界。是故于中一为无量。无量为一。小中现大。大中现小。不动道场遍十方界。身含十方无尽虚空。于一毛端现宝王刹。坐微尘里转大法轮。灭尘合觉。故发真如妙觉明性。

　　我以妙明不生不灭合如来藏者。此略明也。妙明谓一心三智。以此一心不生灭智。契合生灭。故云合如来藏。此即究竟契合也。而此究竟乃由名字等契合而至。是故圆中互即咸合藏理而凡圣自殊。而如来藏下广示契合之相也。先明契合之体。如来藏即中也。唯妙觉明即真也。圆照法界即俗也。是故下次明契合之用。即是由境智契合能起大用。所以一多自在。大小相容。灭尘下总结也。灭尘即息妄。合觉即归真。苕溪云。妙明谓寂灭之智。不生不灭谓智体真常。此皆能合也。如来藏即所合也。此约自行以修泯性。次对化他。全体起用。而如来藏牒所合之理。唯妙觉明牒能合之智。圆然法界示鉴物之用。欲令易解。取譬言之。如来藏如镜之体。妙觉明如镜之光。圆照法界如鉴现像。虽三而一。虽一而三。是故下一为无量等总列四句皆显此义。不动下别示其相。初二句一为无量也。道场指寂灭之地。依此起应。应遍十方。亦犹华严中不动不离而升而游。次二句无量为一也。身谓法体。故能含受十方虚空。虚空必摄世界。则一切法趣一也。于一下四句小中现大也。毛端现刹即正中现依。尘里转轮即依中现正。大中现小是义易信。所以略之。灭尘下三句总结前义不思议用。非修所成。是故云发。今不言用而言性者。并由理具方有事用。

　　长水云。前五句标二种自在。不动下二句释一多自在也。身含下六句释大小自在。前二句正中现依。于一下二句。正中现依正。亦是依中现依正。坐微尘下二句依中现正。余句含在其中。可以意得。

　　手鉴云。余句者。谓依正凡有六句。一依内现依。如尘中刹海。二正内现正。如毛孔现佛。三正内现依。四依内现正。五依内现依正。六正内现依正。

　　释要云。疏配对。阙正正依依。若欲具者。即经毛端现刹即依中现依。毛端现宝王即正中现正。华严十种自在亦不离此。

　　手鉴云。经云佛刹微尘数。如是诸刹土。能于一念中。一一尘中现。第一句也。又云。如来一一毛孔中。一切刹尘诸佛坐。菩萨众会共围绕。演说普贤之胜行。第二句也。又云。于一微细毛孔中。不可说刹次第入。毛孔能受彼诸刹。诸刹不能遍毛孔。第三句也。

　　又云。如于此会见佛坐。一切尘中亦复然。佛身无去亦无来。所有国土皆明见。第四句也。又云一一尘中无碍身。复见种种庄严刹。一念摄生普令见。获无碍意庄严者。第五句也。又云一毛孔内难思刹。等微尘数种种住。一一皆有遍照尊。前众会中而说法。第六句也。又成四句。一或唯依。佛即刹故。二或唯正。刹即佛故。三俱。四泯。此约体也。相即互亡。故无有六。一佛即刹者。佛身即是法性土故。废己从他。佛体虚故。土外无法。性无二故。二刹即佛身者。刹体即是法性身故。废己从他。刹体虚故。佛外无法。性无二故。由性无二以性融相。故身土相即。三俱者。谓有身有土不相坏故。若无身土无可相即故。四泯者。谓佛即刹故非佛。刹即佛故非刹。以互夺故也。

　　而如来藏本妙圆心。

　　非心非空。非地非水非风非火。非眼非耳鼻舌身意。非色非声香味触法。非眼识界如是乃至非意识界。非明无明明无明尽。如是乃至非老非死非老死尽。非苦非集非灭非道。非智非得。非檀那非尸罗非毗梨耶非羼提非禅那非般剌若。非波罗蜜多。如是乃至非怛闼阿竭。非阿罗诃三耶三菩。非大涅槃。非常非乐非我非净。

　　孤山云。此约真谛示如来藏。非心含四阴。地水火风是色阴。次非入界。总非六凡界。次非缘觉界。次非声闻界。总非二乘理智。得即理也。次非菩萨界。先非能趣行。次总非所趣理。次非佛界。先非能证人。三号是也。次非所证法。涅槃四德是也。怛闼阿竭名如来。阿罗诃云应供。三耶三菩云正遍知。涅槃是总。四德是别。

　　以是俱非世出世故。

　　世结六凡。出世结四圣。藏理即空无有十界。故并非之。初由无明故有妄识。妄识所变即有空界。空界现故结成四大。四大起故即有根尘。根尘合故遂有诸识。根境识三为业性故。乃成十二因缘流转生死。为对治故即有出世观智诸法。出世利钝不同。遂分三乘次第。会三归一即有佛果。果有能证所证。即分菩提涅槃。涅槃具德。即有常乐我净。是故展转相由以立名字。各无自性。一切皆空。

　　即如来藏元明心妙。

　　即心即空。即地即水即风即火。即眼即耳鼻舌身意。即色即声香味触法。即眼识界如是乃至即意识界。即明无明明无明尽。如是乃至即老即死即老死尽。即苦即集即灭即道。即智即得。即檀那即尸罗即毗梨耶即羼提即禅那即般剌若。即波罗蜜多。如是乃至即怛闼阿竭。即阿罗诃三耶三菩。即大涅槃。即常即乐即我即净。

　　以是俱即世出世故。

　　孤山云。此约俗谛示如来藏理。即无而有。十界宛然故也。

　　即如来藏妙明心元。

　　离即离非。是即非即。

　　孤山云。此约中谛。离即离非双遮之体也。是即非即双照之用也。夫如来藏体唯三谛。譬若总名摩尼。体即莹宝圆三耳。是故三一相即。不纵不横。新伊天目况意可识。

　　熏闻云。涅槃云秘密之藏犹如伊字三点。若并则不成伊。纵亦不成。如摩醯首罗天主面上三目。乃得成伊。云云。

　　谷响云。彼方字有新旧。亦犹此土之篆隶也。以篆为旧。以隶为新。是故西土。旧则纵横。新则不尔。状若此方草书下字。一点居上。二点在下。

　　如何世间三有众生及出世间声闻缘觉。以所知心测度如来无上菩提。用世语言入佛知见。

　　但斥凡小。正对满慈。是二乘故。其实偏教菩萨亦不能测。

　　譬如琴瑟箜篌琵琶。虽有妙音。若无妙指终不能发。

　　长水云。琴等喻众生。妙音喻藏性。妙指喻实智。发喻起用。

　　汝与众生亦复如是。宝觉真心各各圆满。如我按指海印发光。汝暂举心尘劳先起。由不勤求无上觉道。爱念小乘得少为足。

　　长水云。汝与众生合前琴等。宝觉真心合前妙音。按指即智契于理。发光即大用现前。汝暂举心等合前无妙旨也。

　　孤山云。按指。谓如来昔于因地。以三观智观己妄心。即妄成真。方登正觉。如得妙指妙音克谐。更举海印发光。助成音发之义。

　　资中云。大集经云。阎浮所有色象。大海皆有印文。此谕如来法身性海普现一切世间之相也。此为释伏难。难云若一切即真我等。云何与如来身不同妙用。故今释云。汝虽具有宝觉真心。未得妙用。以尘劳妄念未清净故。

　　富楼那言。我与如来宝觉圆明真妙净心无二圆满。而我昔遭无始妄想。久在轮回。今得圣乘犹来究竟。世尊诸妄一切圆灭独妙真常。敢问如来。一切众生何因有妄。自蔽妙明。受此沦溺。

　　究竟有二意。若就外现。则无学小圣无明全在。故未究竟。若就内秘。则分真大士有上地惑。故未究竟。诸妄圆灭即极果断德。独妙真常即究竟智德。

　　长水云。由满慈初疑云何忽生山河大地。乃至佛说性觉必明妄为明觉所既妄立生汝妄能。由是展转皆从妄立。虽知能所俱妄。又疑妄从何生。盖前问云何忽生山河大地。佛答因迷而有。此中复问因何有迷。

　　佛告富楼那。汝虽除疑余惑未尽。吾以世间现前诸事今复问汝。

　　汝岂不闻。室罗城中演若达多。忽于晨朝以镜照面。爱镜中头眉目可见。嗔责己头不见面目以为魑魅。无状狂走。于意云何。此人何因无故狂走。富楼那言。是人心狂。更无他故。

　　兴福云。演若达多此言祠授。

　　孤山晨朝是喧动之初。喻起妄心之始。照镜喻妄心推画分别。爱镜中头喻取着妄境。妄事易着如眉目可见。真理难知如瞋责己头等。背悟向迷如无状狂走也。四趣则背善向恶。人天则背苦向乐。二乘则背有向空。菩萨则背边向中。悉名狂走。

　　手鉴云。此有理有事。而理实事虚。理实故不变。即头与镜也。事虚故随缘。即照爱瞋走也。斯则由照故爱。爱故瞋。瞋故走。返此即不走矣。故下文云。汝但不随分别世间。乃至云演若达多狂性自歇。望下走歇可为四句。一走。六凡也。二歇。菩萨也。三亦走亦歇。权小也。四非走非歇。如来也。俱谕性觉。走歇二途两俱存故。

　　熏闻云。魑魅山泽之怪。老物精也。

　　佛言。妙觉明圆本圆明妙。既称为妄。云何有因。若有所因云何名妄。

　　资中云。心境不实故名为妄。若实有因岂立斯称耶。

　　自诸妄想展转相因。从迷积迷以历尘劫。虽佛发明犹不能返。如是迷因因迷自有。

　　初如一人忽然妄说。递递相承乃至多人。及推其本了无所实。迷真既久。虽佛与汝发明是义。犹未能返还其本。此寄满慈以责群妄。如是迷因因迷自有。谓无状忽生。非从他有。

　　熏闻云。既称为妄。云何有因。即无住则无本。自诸妄想展转相因。即见爱四住之本。若论通别二惑。同在一念。念体无始犹如空华。则见爱亦无因耳。

　　识迷无因。妄无所依。尚无有生。欲何为灭。得菩提者。如寤时人说梦中事。心纵精明。欲何因缘取梦中物。

　　资中云。若了迷性无因自有。亦无别法而为所依。是则妄体犹如空华。元无生灭。因指自体。依谓依他。二俱叵得。故无生灭。得菩提者义通解悟。

　　况复无因本无所有。如彼城中演若达多。岂有因缘自怖头走。忽然狂歇。头非外得。纵未歇狂亦何遗失。

　　资中云。迷者自失。理无失也。

　　富楼那。妄性如是。因何为在。

　　汝但不随分别世间业果众生三种相续。三缘断故三因不生。则汝心中演若达多狂性自歇。

　　苕溪云。三缘即业果相续中杀盗淫。三因即三种贪。亲生为因。疏助为缘。以杀盗淫是身根所造之业。三种贪是意根能造之惑。惑亲业疏。因缘之义彰矣。意云。汝但不随妄想分别世间等相。则杀盗淫缘自然而断。以缘断故。欲贪等因亦复不生。即指此因名为狂性。

　　歇即菩提。胜净明心本周法界。不从人得。何藉劬劳肯綮修证。

　　补遗云。劬劳言时长行远。经三僧祇之谓。有綮即是筋骨盘结之处。以谕诸教地位委曲之相。言妄心歇处真性直显。不须历劫勤求地位委曲也。前云如是乃至始终地位中间永无诸委曲相。今文显云修证。知就地位言也。

　　肯綮出庄子养生篇云。技经肯綮之未尝。而况大觚乎。肯綮者。是牛两骨中之微细肉也。云刀到骨处。游刃于交际之间。未尝有微碍。房相润文。用庖丁解牛。理与神遇。不以目视。类证妙旨不假渐修一超直入。

　　譬如有人。于自衣中系如意珠。不自觉知。穷露他方乞食驰走。虽实贫穷珠不曾失。忽有智者指示其珠。所愿从心。致大饶富。方悟神珠非从外得。

　　苕溪云。衣喻五阴。珠喻藏性。由无明故不觉。乏妙用故穷露。佛界如本国。九界如他方。求人天乐取偏小益。犹乞食驰走。妄情暂失真性本圆。犹虽贫珠在。佛如智者。教如示珠。证理起用则致大饶富也。

　　即时阿难在大众中顶礼佛足。起立白佛。世尊现说杀盗淫业三缘断故三因不生。心中达多狂性自歇。歇即菩提。不从人得。斯则因缘皎然明白。云何如来顿弃因缘。

　　此阿难以现说教理而证菩提从因缘得也。故云世尊现说杀盗淫三缘断故三种贪因不生。缘三贪不生故心中狂性自歇。缘狂性歇故因菩提成。斯则因缘皎然明白。云何如来历破因缘。而今又云狂性自歇。歇即菩提。胜净明心本周法界。不从人得。何籍劬劳肯綮修证。而顿弃此破彰证真之大因缘耶。

　　我从因缘心得开悟。世尊。此义何独我等年少有学声闻。今此会中大目揵连及舍利弗须菩提等。从老梵志闻佛因缘发心开悟得成无漏。

　　此以现在破结证真。以从因缘得菩提也。身子路逢马圣。见其威仪异常。问云汝师为谁。所说何法。马云诸法因缘生。诸法因缘灭。我师大沙门。常作如是说。身子闻即得法眼净。归告目连。亦得法眼净。今云闻佛因缘。乃推其本也。

　　今说菩提不从因缘。则王舍城拘舍梨等所说自然。成第一义。

　　言呈若非因缘。返成外道自然。意谓不许自然。是必还成因缘。

　　惟垂大悲开发迷闷。

　　佛告阿难。即如城中演若达多。狂性因缘若得灭除。则不狂性自然而出。因缘自然理穷于是。

　　佛体阿难之意。以本觉妙明为自然。以断惑所显修所得性为因缘。故云因缘自然理穷于是。先案定而后破之。

　　阿难。演若达多头本自然。本自其然。无然非自。何因缘故怖头狂走。若自然头因缘故狂。何不自然因缘故失。本头不失。狂怖妄出。曾无变易。何藉因缘。

　　先以自然破因缘。头本自然。不可转变也。本自其然。不藉因缘也。无然非自。其头始终无失无变。无一时而非自然也。何因缘而狂走耶。若自然头可因缘故狂。何不自然头亦以因缘而失之。今本头不失。无因狂怖。则显其妄出。曾无变易。何藉因缘。

　　本狂自然。本有狂怖。未狂之际狂何所潜。不狂自然。头本无妄。何为狂走。

　　此以因缘破自然。若谓狂与不狂元不假因缘皆自然有。是则狂性向所本有。未狂之际狂何所潜藏。而了无狂相耶。如不狂自然。则头本无妄。因何为狂走之。如头本真静。妄而狂走。因缘自然亦妄计耳。

　　若悟本头。识知狂走。因缘自然。俱为戏论。

　　真头本来无妄。亦显妄本无因。是则因缘自然俱无安立。

　　是故我言三缘断故即菩提心。

　　补遗云。阿难正落因缘。疑如来以菩提不从人得。顿弃因缘。佛引达多失头。以显因缘为妄。不关真体。此有二意。一据体性。二据行相。若据菩提体性非彼因缘。如头本自然。狂与不狂何关真体。业惑存亡不关真性。我言三缘断故者。但识彼杀盗淫业本为虚妄。菩提自然显现。究论体性。何关因缘。

　　菩提心生。生灭心灭。此但生灭。灭生俱尽。无功用道。

　　次据行相者。断惑显理必涉行位。则菩提心似属因缘生灭之法。故以住前智生惑灭为因缘。登住理惑一体为自然。又以分证理惑为因缘。极证无理无惑为自然。非因缘义近在初住。远在妙觉也。

　　长水云。此结示三。一俱尽生灭显无功用。若有执言。真心可得。分别可亡。斯则菩提心生生灭心灭。但是生灭。无生灭灭方无功用。如圆觉云。有照有觉俱名障碍。是故菩萨常觉不住。照与照者同时寂灭。此显地上证无生理得无功用也。

　　若有自然。如是则明自然心生生灭心灭。此亦生灭。

　　若有二字。是牒阿难前计本有觉性为自然。世尊谓灭生俱尽无功用道。如又立自然。是则自然心生生灭心灭。此亦宛然成生灭。是则对待法。曷有自然之义哉。

　　无生灭者名为自然。

　　绝待无生灭之迹。可假名自然。

　　长水云。三纵立自然寄显生灭二。一纵立正显。若于此有自然者。岂有生灭名为自然。无生灭者名为自然。

　　犹如世间诸相杂和成一体者名和合性。

　　非和合者称本然性。

　　孤山云。诸相杂和。喻自然心生生灭心灭。非和合者。喻本无生灭元是菩提。

　　长水云。二举况重明。举浅况深也。世间人说生灭和合名和合性。非和合者则无生灭。方名自然。就彼纵况本来理体却名自然。

　　本然非然。和合非合。合然俱离。离合俱非。此句方名无戏论法。

　　孤山云。对破和合。说本自然。和合既非。本然焉是。苟执为实还成戏论。如对短说长。既无其短。长名岂在。非然非合犹云非长非短也。绝待之理于兹复显矣。合然俱离牒其境绝。离合俱非显智亦绝。离则能亡智。合谓所亡境。言合以彰其然。其境既亡其智亦泯。如前火木薪既烧矣火亦自烧。此则对待既绝能所亦亡。恍如托空。唯觉无得。如是解者方无戏论。

　　释论云。佛坐道场时。不得一法实。空拳诳小儿。诱度于一切。

　　长水云。三双非二离。正示忘情。本然示忘情。本然自然也。和合因缘也。二皆不立故云俱离。此离亦离故云俱非。具足应云离合离然之离。亦后俱非也。药病齐遣。空病亦空。圆觉亦云。远离为幻亦复远离。离远离幻亦复远离。斯则言语道断心行处灭。方无戏轮耳。

　　菩提涅槃尚在遥远。非汝历劫辛勤修证。

　　释要云。若以自然因缘之心求二果者。甚遥远也。

　　长水云。虽经劫数勤苦修习。终莫能及。

　　虽复忆持十方如来十二部经。清净妙理如恒河沙。秪益戏论。

　　熏闻云。长行重颂并授记。孤起无问而自说。因缘譬喻及本事。本生方广未曾有。论议都成十二名。广如大论三十七。

　　汝虽谈说因缘自然决定明了。人间称汝多闻第一。以此积劫多闻熏习。不能免离摩登伽难。

　　何须待我佛顶神咒。摩登伽心淫火顿歇。得阿那含。于我法中成精进林。爱河干枯。令汝解脱。

　　阿那含此云不来。不来欲界生故。已断欲界九品俱生。名为出欲淤泥。以接引小乘。故重施小。而皆解圆。今云那含。即圆教似位。

　　孤山云。令汝解脱得离淫室也。

　　长水云。问阿难尚在初果。登伽却证第三者。一约权实。阿难示迹。现多闻无功。故在初果。登伽实人。显咒力功大。速证第三。二约根行。阿难圆顿根发。前文悟解。或入信住。登伽小机。虽得第三。若望圆信。霄壤有异。

　　是故阿难。汝虽历劫忆持如来秘密妙严。不如一日修无漏业。远离世间憎爱二苦。

　　孤山云。圆修止观。则不漏落二种生死。亦不失三谛义理。无漏既深。憎爱非浅。舍妄取真去事就理悉名爱憎。

　　如摩登伽。宿为淫女。由神咒力销其爱欲。法中今名性比丘尼。与罗睺母耶输陀罗同悟宿因。知历世因贪爱为苦。一念熏修无漏善故。或得出缠。或蒙授记。

　　长水云。登伽过去为婆罗门女。名为本性。今从昔号。故曰性比丘尼。

　　如何自欺。尚留观听。

　　苕溪云。略举见闻以摄觉知。即六妄也。

　　阿难及诸大众。闻佛示诲。疑惑销除。心悟实相。身意轻安。得未曾有。重复悲泪。顶礼佛足。长跪合掌而白佛言。

　　熏闻云。释论云。何等是实相。谓菩萨入一相知无量相。知无量相又入一相。智者曰。即空故入一相。即假故知无量相。即中故又入一相。此与前文约三谛示如来藏。义趣符合。

　　补遗云。实相亦云实想。若从境为名应言实相。若从智为名。即云实想。

　　补遗云。惑除舍生死重担。息肩于藏性轻安之义。

　　无上大悲清净宝王。善开我心。能以如是种种因缘。方便提奖。引诸沉冥出于苦海。

　　熏闻云。五住迷暗如沉冥。二死漂流如苦海。

　　世尊。我今虽承如是法音。知如来藏妙觉明心遍十方界。含育如来十方国土清净宝严妙觉王刹。如来复责多闻无功不逮修习。

　　补遗云。心具如含。心生如育。

　　熏闻云。国土皆是佛之化境。故云如来。

　　我今犹如旅泊之人。忽蒙天王赐与华屋。虽获大宅。要因门入。

　　孤山云。天王天子也。心游理外喻以旅泊。佛有法界喻以天王。华屋如真心。受赐如开解。宅因门而入。譬理由行而证也。

　　唯愿如来不舍大悲。示我在会诸蒙暗者。捐舍小乘。毕获如来无余涅槃本发心路。令有学者从何摄伏畴昔攀缘。得陀罗尼。入佛知见。作是语已五体投地。在会一心。伫佛慈旨。

　　孤山云。涅槃圆果也。心路圆因也。举果以请因耳。

　　补遗云。小乘烦恼子缚断。名为有余。生死果缚断。名为无余。今此大乘。五住二死究尽常住真心究显。故云必获如来无余涅槃。

　　补遗云。自等觉已还皆名有学。

　　孤山云。陀罗尼此云总待。法华明三陀罗尼。即空假中三义也。三陀罗尼者。旋陀罗尼。旋假入真也。二百千万亿旋陀罗尼。旋真出俗也。三法音方便陀罗尼。中道法音能为初住方便也。今请一心三观摄伏妄想行门。欲入初住。三智五眼一时开发。故云入佛知见。

　　熏闻云。今请一心三观者。此是通途行门。若据别意。再请最初方便也。

　　尔时世尊哀愍会中缘觉声闻于菩提心未自在者。及为当来佛灭度后末法众生发菩提心。开无上乘妙修行路。宣示阿难及诸大众。

　　汝等决定发菩提心。于佛如来妙三摩提不生疲倦。应当先明发觉初心二决定义。

　　云何初心二义决定。

　　阿难。第一义者。汝等若欲捐舍声闻修菩萨乘入佛知见。应当审观因地发心与界地觉为同为异。

　　补遗云。初决定义。审三止观。当与极果三德体同。方是圆修因果不二。如来劝详审此心与佛相应。乃是入华屋之行也。

　　阿难。若于因地以生灭心为本修因。而求佛乘不生不灭。无有是处。

　　苕溪云。空假离中皆名生灭。中即空假。是谓佛乘。法华明声闻缘觉不退菩萨不测佛智。良由于此。

　　次科。初以是下。喻妄体无常。二阿难下喻真性常住。

　　以是义故。汝当照明诸器世间可作之法。皆从变灭。阿难。汝观世间可作之法。谁为不坏。然终不闻烂坏虚空。何以故。空非可作。由是始终无坏灭故。

　　则汝身中坚相为地。润湿为水。暖触为火。动摇为风。由此四缠。分汝湛圆妙觉明心。为视为听为觉为察。从始入终。五叠浑浊。

　　若顺现文。色阴为始。识阴为终。即同五浊次第。以义言之。始则有识。终乃成色。准法疏云。心王了其总相。心所了其别相。以识创起。但缘青等总相。次取境像即是想心。次领纳前境即是受心。次起贪等造作即是行心。前三无记未能成业。

　　疏文云。由业招报即是色阴。故云始则有识终乃成色。

　　补遗云。然以五阴伦次。自有色心王数不同。论师多云识在三心之前。诸大乘经识居最后。今谓以譬言之。如世君臣尊卑。则前王而后数。此可如诸论师所云也。若臣为君之所使。今受想行三为识所使。义当如臣在君前以听命也。此则数前而王后可矣。若乃五阴列色法在心法前者。昔白乐天兴济师书。以五阴十二因缘伦次不类为问。洪老追云。夫色等五阴乃三苦已成之躯。十二有支乃三世生因之法。此亦可以尽其大略。既以阴法别为五位说之通言阴。则正指现前报阴法耳。此报阴法。原始由乎歌罗逻时心识无此。以何为投托之所。故五阴前列色法。而后列心法也。欲于五阴推以因果。劫如记引百法疏文。亦如此经下文云生因识有。若灭从色除者。正从阴起之始而除之也。

　　熏闻云。五叠者。叠重也。此以五阴为五重。何则。四缠是色阴。视听觉察既是六根。根必发识及受想行。即五阴具矣。

　　补遗云。此中因明与佛同体则证常乐我净。与佛异体则入九界生灭。浑浊本明其同。因言其异也。生灭浑浊。则有四大五浊。经中以四大六根明浑浊体。五浊明浑浊相。自从始入终下明浊相也。此经以五阴对五浊以示其相。不同诸经。

　　云何为浊。阿难。譬如清水清洁本然。即彼尘土灰沙之伦本质留碍。二体法尔性不相循。有世间人。取彼土尘投于净水。土失留碍。水亡清洁。容貌汩然名之为浊。

　　汝浊五重。亦复如是。

　　苕溪云。合文从略。应以妙明之心合于清水。缠叠之体合于土尘。九界妄想攀缘翳理如世间人取土投水。下别显五浊。即水土汩然之貌也。孤山云。余经明五浊。以五利为见。五钝为烦恼。众生但揽见慢果报立此假名。命以连持一期色心为体。摧年促寿。故云命浊。劫无别体。但以四浊聚在其时。故名劫浊。

　　熏闻云。准悲华经。人寿八万至三万岁。未有浊名。至二万时为五浊之始也。今文盖约五阴妄想为五浊。故辨魔中。色阴有坚固妄想。受阴有虚明妄想。想阴有融通妄想。行阴有幽隐妄想。识阴有罔象虚无颠倒妄想。是故色阴尽则超劫浊。受阴尽则超见浊。想阴尽则超烦恼浊。行阴尽则超众生浊。识阴尽则超命浊。以后验前。知是五阴。

　　阿难。汝见虚空遍十方界。空见不分。有空无体。有见无觉。相织妄成。是第一重名为劫浊。

　　此依色阴。夫四大五根五尘同名色阴。今约眼根见空尘而说者。以浑浊义显故。以成住坏空四皆名劫故。此盖如来方便巧示。即指阿难目所对空名为劫浊。

　　补遗云。见与虚空俱遍十方。有一不遍。则有边畔可分矣。

　　孤山云。有空无体质故。有见无觉者。见空之时无好丑违顺可觉。故以无体之空织无觉之见。而两无其实。此即土失留碍。浑浊真性。过在兹乎。熏闻云。应知五浊皆就阿难现前而示。是故五节文初并云汝见汝身等。

　　汝身现搏四大为体。见闻觉知壅令留碍。水火风土旋令觉知。相织妄成。是第二重名为见浊。

　　孤山云。此依受阴。领纳所缘之境名为受。而有六种。谓六触因缘生于六受。但境有违顺非违非顺之别。故六受亦有苦受乐受不苦不乐之异。

　　补遗云。见闻觉知本非留碍。为四大所织。见不超色。耳唯听声而已。水火风土本非觉知。为六识所转。亦能发知。如四大净色能见能觉也。旋犹转也。识心依之。转无知为知。此为受阴者旋令觉知。即受纳前境之谓也。既有前境。则有分别属见浊。

　　又汝心中忆识诵习性发知见。容现六尘。离尘无相。离觉无性。相织妄成。是第三重名烦恼浊。

　　孤山云。此依想阴。能取所领之缘相名为想。而有六种。谓取所领六尘之相为六想。性发知见即能取六想。容现六尘即所领六相。以此交织。妄成想阴。浑浊真性。名烦恼浊。

　　长水云。六识分别。三世遍缘。

　　释要云。意识能缘三世依正之境。复能执受。忆过去境。即独散意识缘落谢尘。识现在尘。即明了意识。随前五所取缘现量境。诵习未来诸有境界。即未形兆事预思念也。即独散意缘比量境。能分别体从前见浊觉知所起。所分别相即是六尘所现影像。故云性发容现。离尘离觉。无相无性。互相交织扰乱相熏。名为烦恼。想像所取之境。亦有六想。扰乱真性名烦恼浊。

　　释要云。忆识诵习者。意识缘三世境也。能分别识性从见闻觉知所发。故云性发知见。所分别相从六尘现。故曰容现六尘。离六尘无所忆识诵习之相。故曰离尘无相。离见闻觉知无能忆识诵习之性。故曰离觉无性。

　　兴福云。忆念过去。识对现在。

　　补遗云。长水云诵习未来诸有境界。今谓诵习虽通。兴福既以忆识别对过现。则诵习之义。且对未来矣。忆识等皆想阴之义。利钝二使亦由此生。烦恼浊也。

　　补遗云。六识妄性附于根尘生起知见。于六尘境分别六相。故容现六尘。容谓容貌。即相也。

　　又汝朝夕生灭不停。知见每欲留于世间。业运每常迁于国土。相织妄成。是第四重名众生浊。

　　孤山云。此依行阴。造作之心能趣于果。名为行。行有六种。大品般若说为六思。思即是业。熏闻云。释论以意业为思业。因四种法生。谓见闻觉知。即六思也。谓于六想之后。各起不善业善业无动业也。知见即六思。业运即随善恶迁移。国土亦世间也。如私心虽恋乡井以官事须往他邦。例六道往还。义亦可见。相织者。即知见欲留业运常去。妄成行阴。而去留假合浑浊真心。名众生浊。知见欲留业运迁去。即六道往来之事。彼此必有假名生焉众生浊矣。

　　汝等见闻元无异性。众尘隔越。无状异生。性中相知。用中相背。同异失准。相识妄成。是第五重名为命浊。

　　此依识阴。了别所缘之境名为识。识有六种。即六识也。元无异性者。了别之心唯一故。众尘隔越者六尘不同故。牵生六识。故云无状异生。眼不别声。耳不别色。是相背也。适言其同而用相背。适言其异而性是同。故无准定。以此交织。妄称识阴。识住命在。识去命谢。浑浊真性。故名命浊。

　　补遗云。今此命浊正属识阴。以此识阴合论六识。性中相智。唯一识阴而已。用中相背自有六识不同。此之两句妙尽五阴识。五阴法相。所言性者识阴之性。此非心性也。所言用者六识不同各有发用也。

　　长水云。命是报法。依业所引第八识种。连持色心不断功德。名之为命。

　　释要云。命是报法者。由前世业法之所感故。遂有修短之殊。夫受身者。命暖识三不相离也。命即气息报风连持不断。色心可久。命不连持。色心则变。暖即遗体之色。识即心主。前六见闻。元本一识。由六根异遂成分离。识用虽分体唯一种。斯则同中立异。异处见同。同异失准互相交识。于总报体便立命根。名为命浊。

　　释要云。总报之主唯一本识。故云无异。六尘隔别见听爰分。根尘异故识乃分离取六尘境。性中相知者。唯一本识为体故。用中相背者。眼惟了色不别声等。

　　阿难。汝今欲令见闻觉知远契如来常乐我净。应当先择死生根本。依不生灭圆湛性成。

　　苕溪云。前云若于因地以生灭心为本修因。而求佛乘不生不灭。无有是处。今云见闻觉知生灭心也。常乐我净不生灭性也。因果事异故远。心性理同故契。死生根本即六根也。依不生灭谓了生灭即无生灭。是则因地发心与果地觉无异。故云圆湛性成。

　　补遗云。不远而远。六位乍分。故言远。远而不远。六而复即。故云契。择谓简也。止观去丈就尺。去尺就寸。居正观之前。故言先择。又云灸病得穴。伐树得根。今云生死根本也。依不生灭圆湛性成。正观不思议境也。今人言。智者若见楞严不说止观。信矣夫弥显前文五浊为五阴。拣四取一为根本也。此初义中教修止观。以识心为根本。若第二义根本烦恼。通明六根为烦恼根本。与此似异。然经中既以见闻觉知远契四德。则六根中六识为所拣之境与下不异也。

　　以湛旋其虚妄灭生。伏还元觉。得元明觉无生灭性。为因地心。

　　孤山云。既知清水浊水湿性不殊。妄心真心谛理不二。当须达妄无妄。了浊元清。故云以湛旋其虚妄灭生也。伏还元觉者。初心达了。惑实未破。故云伏也。即是伏无明还法性耳。得元下。唯观常住法性即是圆因。故云为因地心。此即住前名字观行相似位也。问此约修行。名字虚解。岂是圆因。答起行必在名字位中故。行成方名观行故。

　　苕溪云。以圆湛之性。旋虚妄之心。斯盖修三止观。照立谛境。

　　熏闻云。当以虚妄灭生为因缘所生法。以止寂之。以观照之。成三谛境。伏断生灭证无生灭也。伏还下因该十信。

　　释要云。湛即定。旋即伏。以定旋伏虚妄乱动之法。成本真性。故曰伏还元觉。

　　长水云。修之次第。如天台圆顿止观广明。

　　然后圆成果地修证。

　　苕溪云。果通分满。

　　孤山云。初住分证常果。妙觉究竟常果。并由住前观无生灭心而成。

　　如澄浊水贮于静器。静深不动。沙土自沈清水现前。名为初伏客尘烦恼。去泥纯水。名为永断根本无明。明相精纯一切变现。不为烦恼。皆合涅槃清净妙德。

　　既知浊即清。必澄浊令清。既了妄即真。故能息妄归真。非保其浊。守其妄也。故今以澄浊况之。澄喻修观。浊水喻妄心。即前云容貌汩然名之为浊。此中牒前喻耳。欲显前五浊以成五清。静器喻圆人身器也。不为境动喻以静器。静深不动者。深犹久也。即观行虽成而能忍六根虽净而无法爱。故登初住无明顿破如沙土自沈。中理分显。如清水现前。法华明穿凿高源。大师亦以见水为初也。初住所断无明名为客尘。以初住法性如主如空故。而言伏者望于妙觉悉名伏道。唯佛名断。伏犹断也。仁王云。三贤十圣忍中行。唯佛一人到其源。去泥下喻极果也。泥喻上地惑也。元品已尽故云永断。涅槃云。无上士者名无所断。明相精纯究竟理显也。一切下明随机所感。十界现形皆名净用。故云不为烦恼。而用显体。故去皆合涅槃等也。然德必具四。略举一净耳。

　　熏开云。若唯识等论。初地顿断见惑。二地已上渐断思惑。此别教义也。若圆说者。从初住去皆见思双破。以违理由见感报由思。乃至妙觉方尽其惑。

　　第二义者。汝等必欲发菩提心。于菩萨乘生大勇猛。决定弃捐诸有为相。应当审详烦恼根本。此无始来发业润生谁作谁受。

　　苕溪云。应知初义明因地发心即止观当体与果地觉。即止观所依也。次义明烦恼根本。即止观所破也。说有前后。行无异门。合而言之。秪是以无缘智。缘无相境。破无明惑耳。虽境智惑三。相带而说。既分二义。旁正之意自可甄明。前义以观境为正。烦恼为旁。后义反是。言发业润生者此指烦恼也。谁作谁受者此推根本也。意显六根自作自受。

　　阿难。汝修菩提。若不审观烦恼根本。则不能知虚妄根尘何处颠倒。处尚不知。云何降伏取如来位。

　　阿难。汝观世间解结之人。不见所结。云何知解。不闻虚空被汝隳裂。何以故。空无形相无结解故。

　　则汝现前眼耳鼻舌及与身心。六为贼媒。自劫家宝。由此无始众生世界生缠缚故。于器世间不能超越。

　　六根引外贼则六尘起内贼。即烦恼内外恶贼能劫真性。若知根本。贼无能为。

　　苕溪云。外之六尘。内之六识。皆由眼等引发和合。所起烦恼害如来藏。由此等谓由六根所起烦恼。故发业润生乃有无始众生世界等。

　　阿难。云何名为众生世界。世为迁流。界为方位。

　　汝今当知。东南西北东南西南东北西北上下为界。过去未来现在为世。方位有十。流数有三。

　　孤山云。上示两种世界。一众生世界是正报。二器世界是依报。以由正报缠缚。故于依报不能超越。故今但约正报而明。

　　补遗云。寻常正报明世界义。世谓差别。异谓五阴界分。今以三世十方为正报之世界也。此中正明众生六根正报。而经文约三世十方者。为示六根所有功德。本与依报世界相涉而成故也。

　　一切众生织妄相成。身中贸迁。世界相涉。

　　贸迁者交易迁移也。世界相涉是贸迁相。谓以世涉界以界涉世也。

　　补遗云。指十类正报与根尘十法交相迁动。故曰身中等。又亦可身中二字的指十类。贸迁二字的指根尘。世界二字即三四四三也。此文总示变叠之体也。

　　而此界性设虽十方定位可明。世间秪目东西南北。上下无位。中无定方。四数必明。与世相涉。三四四三宛转十二。

　　熏闻云。此于十界简六取四。中谓四维。在四方中间故。言无定方者。且如东南维。既属两向。是无定方。

　　补遗云。上下二方无的。指其方位。自何为上。自何为下。

　　流变三叠。一十百千。

　　纂注云。叠重也。以少增多凡有三重。谓一十一百一千。才言一十。便该十二矣。以过去现在未来涉东西南北。既成三四十二。以东西南北涉过去现在未来。亦成四三十二。盖方三叠。初则为十恶所依之处。次则正论十恶所起。俱遍十二。故成百二十。眼等三根只成八十。盖所依方世元缺一分故耳。若约性中相知为言。则亦成百二十矣。故总结云。六根功德各千二百。三则明乎十恶互严。谓一恶为所严九恶为能严。故成千二百。

　　总括始终六根之中。各各功德有千二百。

　　长水云。此约众生身中。云六根取境十分。功德作用名为功德。非同法华持经所熏令成净用。然染净虽别。皆从本有熏力而成。故彼此文数量无异。

　　纂注云。若准法华疏释六根功德。初约持经方轨乃论三业十善。次约理境则明十界十如。今经既明烦恼色心为圆通观境。故约十恶以释其数。然经又云。我今备显六湛圆明本所功德数量如是者。盖由此十恶体全是性恶法门。故如来欲令机缘当处解脱。全体缘通。言中有响。故以功德明之耳。

　　孤山云。此明性中相知。下明用中相背。

　　苕溪云。此据六根了别之性是同。故云各各功德有千二百。下对六尘了别之用有异。所以功德全阙不等。

　　阿难。汝复于中克定优劣。

　　如眼观见后暗前明。前方全明。后方全暗。左右傍观三分之二。统论所作功德不全。三分言功。一分无德。当知眼唯八百功德。如耳周听十方无遗。动若迩遥。静无边际。当知耳根圆满一千二百功德。如鼻嗅闻通出入息。有出有入。而阙中交。验于鼻根三分阙一。当知鼻唯八百功德。如舌宣扬尽诸世间出世间智。言有方分。理无穷尽。当知舌根圆满一千二百功德。如身觉触识于违顺。合时能觉。离中不知。离一合双。验于身根三分阙一。当知身唯八百功德。如意默容十方三世一切世间出世间法。唯圣与凡无不包容尽其涯际。当知意根圆满一千二百功德。

　　资中云。眼者。一方三百。旁观二百。又得二分之余共成五百。并前三百总成八百。

　　长水云。耳者。十方俱击鼓。十处一时闻。动有分限故说迩遥。静非涯量云无边际。俱耳根之境。故此双显。鼻者。出入中交共成三分。一分四百。阙于中交。故唯八百。

　　苕溪云。鼻中通息出入。前后两不相交。

　　孤山云。舌取能言说不论尝味。若取尝味。其德则劣。以合中知故。身言离一合双者。离中不知。是阙一分。合时能觉有违有顺。故具二分。

　　补遗云。准眼根八百功德。以方涉世。须以四方定其数目。今鼻身二根八百。既属以世涉方明之。岂亦不以三世定之耶。须知此不可定局也。且如入息若属过去。中交属现在。出息属未来也。但出入中交必落其时。则前后自分。身觉违顺亦然。如先觉违境属过去。正觉顺境属现在。离一属未来也。或前或后。不可定局。为其不可定。故经疏不言也。离则根境单一。故阙其知。合则根境双触。故知违顺。

　　真际云。意识独生遍缘诸法。故云默容。

　　孤山云。此经明六根功德与法华不同。今示发觉初心。令知颠例处所。故辨六根优劣之用意在阿难择于耳根。以为修证之本。彼明依经修行已发相似之解。而六根清净。互用无方。虽眼八百亦具余五根功德。乃至意根亦复如是。

　　熏闻云。法华疏云。按三业安乐行即有十善。一善有十即百善。一善中有十如即千善。就化他为二千。约如来室衣座三即成六千。五种法师悉具六根清净。一一根有一千功德也。复次一心中具十法界。一一界皆有十如。即成一百。一根通取六尘即有六百。约定慧二庄严即成一千二百。根根皆尔。若论六根清净。则不言其功德多少。若言庄严。则能盈能缩能等。等庄严者根根六千。若言千二百显其能盈。若言八百显其能缩。若言清净无盈无缩无等云云。即同今文一根既反元六根成解脱。

　　阿难。汝今欲逆生死欲流。返穷流根至不生灭。当验此等六受用根。谁合谁离。谁深谁浅。谁为圆通。谁不圆满。

　　熏闻云。此于六根且令详简。任其去取。故皆云谁。乃审定之辞。据理言之。眼耳则离。鼻舌身合。意深五浅。耳圆余非。

　　若能于此悟圆通根。逆彼无始织妄业流。得循圆通。与不圆根日劫相倍。

　　孤山云。佛意令依耳根修证。一日之功倍余根一劫。

　　我今备显六湛圆明本所功德数量如是。随汝详择。其可入者吾当发明令汝增进。

　　苕溪云。此指六根妄明功德全是真明。本性所具。由真具故所以妄具。佛劝详择。虽意在耳根。而阿难示迷未即领悟。下文且随疑问以破执情。后敕诸圣各说圆通。文殊所辨辨观音所证。发明之旨方遂于兹。

　　十方如来于十八界一一修行。皆得圆满无上菩提。于其中间亦无优劣。但汝下劣。未能于中圆自在慧。故我宣扬。令汝但于一门深入。入一无妄。彼六知根一时清净。

　　资中云。根无优劣。即同去掘经云。所谓彼眼根。于诸如来常。具足无减修。了了分明见。智者于止观中释云。彼是九界于诸如来常者。九界自谓各各非真。如来观之即佛法界。具足无减修者。观诸眼即佛眼。一心三谛圆因具足无有缺减。了了分明见者。照实为了了。照权为分明。修论圆因。见论圆证。乃至六根皆作是说。今就初门且辨优劣。

　　阿难白佛言世尊。云何逆流深入一门。能令六根一时清净。

　　佛告阿难。汝今已得须陀洹果。已灭三界众生世间见所断惑。然犹未知根中积生无始虚习。彼习要因修所断得。何况此中生住异灭分齐头数。

　　孤山云。见谛所断之惑即八十八使。修道所断之惑即八十一思。

　　真际云。此修所断惑。无始而来与身俱生。眠伏藏识。故曰根中积生等。

　　熏闻云。虚习虚妄结习。

　　孤山云。生住异灭。即同体无明。分齐头数。谓初住已上至于妙觉四十二品。

　　释要云。见道修道所断之惑。即我执分别俱生也。今以我执粗而法执细。粗中尚未全除。岂况于细。以非彼所知之境界故故云何况等。生住等者。此一期四相是粗细妄念。故有本末分齐头绪数量。谓生灭各一住四异二。据论所说。十信凡夫觉灭相。三贤觉异相。十地觉住相。位满觉生相。觉生相者。动念都尽唯一心在。故论云。心无初相。而言知初即谓无念。若得无念者即知心相生住异灭。乃至皆无自立。本来平等同一觉故。既云动念都尽本来一觉。正当圆根修证也。故上云若能于此悟圆通根。逆彼无始织妄业流。得循圆通。与不圆根日劫相倍。是知绝念之慧。方能了知生住异灭分齐头数。既无此慧。不了何疑。

　　今汝且观现前六根。为一为六。

　　长水云。一六之情正是法执。执根是实有一六故。阿难初果。虽破我执。尚有所余烦恼俱生犹未断故。况此法执是所知障。无明住地此障最细。名为根生。生住异灭分齐头数。

　　熏闻云。不了一六即是无明。故约此推破。用显藏性非一非六也。问据阿难迹论。修惑尚在。那忽于此便破无明。答既已开显。须明圆行。岂复作意先破俱生。故但破无明而俱生自落。冶铁之譬不亦然乎。

　　补遗云。四念处云。如火烧铁。铁虽未镕垢在前去。正观记云。犹如冶铁粗垢先除。

　　阿难。若言一者。耳何不见。目何不闻。头奚不履。足奚无语。

　　若此六根决定成六。如我今会与汝宣扬微妙法门。汝之六根谁来领受。阿难言。我用耳闻。佛言汝耳自闻何关身口。口来问义。身起钦承。

　　是故应知。非一终六。非六终一。终不汝根元一元六。

　　孤山云。非一终六。用中相背故。非六终一。性中相知故。而此六一同异失准。并是虚妄。终不下正显真性无六一相。

　　阿难当知。是根非一非六。由无始来颠倒沦潜。故于圆湛一六义生。

　　汝须陀洹虽得六销。犹未亡一。

　　金刚般若云。须陀洹名为入流。而无所入。不入色声香味触法故。此即六销也。犹未亡一者。执有涅槃也。以小乘所证全是无明故。

　　熏闻云。止观释智障云。当彼破惑。名之为智。若望中道。智还成惑。又辅行云。二智之体是无明故。

　　补遗云。销六之义。且就初果破见分齐一番销六尘义言之。如破无明有分破之义。今分破六尘亦名销六。以执涅槃为未亡其一。

　　如太虚空。参合群器。由器形异名之异空。除器观空说空为一。

　　苕溪云。太虚喻如来藏。群器喻六根。异空如见精等。

　　彼太虚空。云何为汝成同不同。何况更名是一非一。

　　则汝了知六受用根。亦复如是。

　　由明暗等二种相形。于妙圆中黏湛发见。见精映色。结色成根。根元目为清净四大。因名眼体如蒲萄朵。浮根四尘流逸奔色。

　　孤山云。二种相形者所既妄立也。黏湛发见者生汝妄能也。流逸奔色即炽然成异也。

　　苕溪云。黏湛发见者。由明暗等尘。染起净性也。他皆仿此。

　　长水云。本一圆常妙湛明性。所相妄现分明暗殊。明暗相形动觉湛性。性相和合执成妄觉。故云黏湛发见。斯则所既妄立生汝妄能也。见精即妄觉也。能所相熏互相交织根结便成。故云结色成根。既觉明相杂则强觉影明。具惑之性黏湛合成。由是名为清净四大。即胜义根也。清净四大者染中说净也。能照境发识。有增上胜力。非同染碍粗相。故曰清净胜义根。色属不可见。而有对碍。故寄世俗根所依处蒲萄之相。表显胜义。奔取本境明暗之相。故云流逸奔色。下之五根大意皆然。

　　释要云。由明暗等二种相形者。妄见初起。明暗未形。此约惑性冥具说也。见精映色。方彰明暗之相也。黏者和合执着之义也。由妄执故。动觉湛性。发成妄见也。见精即第八见分。最细故曰精。色即第八相分。由能见故境界妄现。由相织故结成六根。眼体者。眼谓胜义。体即浮尘。即胜义所依之体也。浮根奔色者。即胜义在浮尘中流趣奔色也。

　　携李云。见精下胜义根。虽用能造所造八法为体。

　　熏闻云。能造即地水火风。所造即色香味触。

　　携李云。是不可见有对色。能照境发识。乃圣人所知之境其义深远。非同尘境粗浅。故名清净。此是染中说净。非无漏妙明之净也。因名下即浮尘根。亦名世俗根。以粗浅易知故。翻前立名。亦用能所八法为体。今言四尘者但举所造也。问浮尘但以胜义为依处。不能照境发识。何以言流逸奔色。答理实胜义。然浮尘是所依处。举所依显能依也。又连上清净四大为言。义亦无失。

　　熏闻云。如蒲萄朵喻浮根之相也。余经所说或与此异。有云眼如秋泉池。耳如卷桦皮。鼻如盛计筒。舌如偃月刀。身如立戟槊。唯意根未见别目。

　　补遗云。如蒲萄朵等皆状胜义。清净四大为非凡夫所见。故假以明之。若是浮尘。自可目击。何假引喻。只如次经云因名眼体等。乃指上清净四大之形状耳。下句云浮根四尘。显是胜义之所依。非指蒲萄如浮尘根也。显宗论曰。眼根极微居眼星上。体清彻故。如秋泉池。耳根极微居耳穴内。旋还而住。如卷桦皮。又旧婆沙论云。舌根邻虚如半月。彼说于舌中央如毛端量。非舌根邻虚所覆。又新婆沙论曰。云何眼等诸根极微安布而住。如香菱华。清彻映覆令无分散。有说重累如圆而住。体清彻故。如颇𦙁迦不相障碍。鼻根极微居鼻頞内。背上面下。如双爪甲。舌根极微布在舌上。形如半月。系说舌中如毛端量。非为舌根极微所遍。据此等文。岂属浮尘根耶。言流逸奔色等。此明胜义有照境发识之功耳。

　　由动静等二种相击。于妙圆中黏湛发听。听精映声卷声成根。根元目为清净四大。因名耳体如新卷叶。浮根四尘流逸奔声。

　　长水云。听精妄觉也。既动静互相击发鼓真成妄失其真性。遂发听精。卷彼声形结影成根。声性虚散故须卷摄以成听义。既卷成根还如卷叶。

　　由通塞等二种相发。于妙圆中黏湛发嗅。嗅精映香纳香成根。根元目为清净四大。因名鼻体如双垂爪。浮根四尘。流逸奔香。

　　通塞相发。觉明映香。于妙圆湛结成鼻处。香气上腾。根垂下取。如双垂爪。

　　由恬变等二种相参。于妙圆中黏湛发尝。尝精映味。绞味成根。根元目为清净四大。因名舌体知初偃月。浮根四尘流为奔味。

　　恬变交参。真妄黏合。心境相结揽以成根。约所依相如初偃月。

　　熏闻云。有味为变。无味为恬。恬静也。观次文云。尝精映味绞味成根。当知正取变义为舌根所对之境。然由恬变二种皆能发于觉了之性。是故对根相等而示。前鼻之通塞。下身之离合等。例此可知。

　　由离合等二种相摩。于妙圆中黏湛发觉。觉精映触搏触成根。根元目为清净四大。因名身体如腰鼓颡。浮根四尘流逸奔触。

　　长水云。离合触摩。湛圆随妄。觉触相待搏取成根。能造前造二俱八法。是不可见。寄所依处如腰鼓颡。

　　熏闻云。腰鼓颡或作𣞙。埤苍云。鼓𣐎也。

　　补遗云。颡息朗切额也。若作此𣞙桑朗切。鼓匡也。字书云鼓材也。今取杖鼓颡。故云腰鼓颡也。𣐎龙龛手鉴音瓦。腰若今杖鼓系着腰中者也。颡则鼓之匡也。然腰鼓之颡。两头阔。中央狭。今之人身何以似之邪。按婆沙论。此明女根。非通明人之身根也。如旧婆沙论云。女根邻虚如大指。新婆沙曰。身根极微遍住身分。女根极微形如鼓颡。男根极微形如指鞘。准此则知女根之形中狭两阔。似腰鼓𣞙。以男根似指显之。可以意晓。所以此经明女根为身根者。正为除众生欲想之别意耳。登伽起发。别意可知。

　　由生灭等二种相续。于妙圆中黏湛发知。知精映法。览法成根。根元目为清净四大。因名意思。如幽室见。浮根四尘流逸奔法。

　　长水云。妙圆无动。生灭妄陈。黏湛成知。知还揽法。根境既结奔取无休。以六根中随一摄故。如前五根亦名四大。居在身中不彰外相。如幽室见。

　　手鉴云。谓此意根。大小乘中各不同故。正法念经形如莲华。上有七叶。朝开暮合。色法所摄。光明经云。意根分别一切诸法。大乘意根即第七识。法相宗亦云是心。然云色云心。皆是虚妄。既迷一真。心亦质阂。如前文云。起为世界。故此妄心亦同色法而破。修实教中显圆回之义。非权小坚执为实。应立量云。意根是有法。定色法故为宗。因云以六根中随一摄故。同喻如前五。由是意根亦名四大。然此意根本由生灭妄尘所结。妄尘不离妄觉影明。若以有色无色为诤论者。犹邀空华结为空果。正显虚妄也。是知权小说心但得其末。末尽本元。故互相静论。其过如是。故云犹邀空华等。故此所明六皆四大。无相违也。此结归经旨也。

　　孤山云。根元下此取肉团心根为虑知之所托也。故胜义根还是清净四大。如幽室见。即浮尘根为意思托附。如处幽室。

　　谷响云。即虑知托在肉团之内也。今人肉团有病。则虑知喜忘。所为失常。故医药所治在肉团耳。

　　熏闻云。列子曰。鲁公扈赵齐婴二人有病。同诣扁鹊。谓公扈曰。汝志强而气弱。故足于谋而寡于断。齐婴志弱而气强。故少于虑而伤于专。若换汝之心。则均于善矣。遂饮二人毒酒。迷死三目。剖胸探心。易而置之。投于神药。既寤如初。二人辞归。于是公扈返齐婴之室。而有妻子。妻子不识。齐婴亦返公扈之室。有其妻子。妻子亦不识。二室自相讼求辨于扁鹊。辨其所由讼乃已。是故今经以意处肉团。而外缘法尘。如在幽室而窥于外。故云浮根四尘流逸奔法。

　　补遗云。旧婆沙云。意既无体。不可说形量。今经就虑知所托肉团。则如幽室之相也。圆岳二师。并以意托肉团为幽室见。非也。此文上下并明清净四大胜义根相。意之胜义者。清净四大托于肉团之肉。引发意思而外缘法尘。如处幽室而见于外。六根之中。眼之胜义发在于外。唯此意之胜义在肉团内。故有室之喻耳。又前五根皆有窍穴通外。唯意所托包在肉团。亦能引思。故譬幽室。又应如幽室。如意之浮尘根也。以胜义根附托其内。故云见耳。为显意之浮尘犹如幽室。非意所托。何名幽室。正法念经云。如莲华开合者是也。

　　熏闻云。睡眼则合。觉寐则开也。

　　阿难。如是六根由彼觉明有明明觉。失彼精了黏妄发光。

　　由彼觉明真明也。有明明觉妄明也。迷彼真明。故云失彼精了。成此妄明。故云黏妄发光。谓染着妄境发生妄明。

　　长水云。性觉之体本有真明。由彼妄觉影明忽起。遂令真元隐于精了失其明性。妄觉影明自相黏执。相熏击发。结成六种知见之光。故此六根由迷发见。

　　是以汝今离暗离明无有见体。离动离静元无听质。无通无塞嗅性不生。非变非恬尝无所出。不离不合觉触本无。无灭无生了知安寄。

　　汝但不循动静合离恬变通塞生灭明暗。如是十二诸有为相。

　　随拔一根脱黏内伏。伏归元真发本明耀。耀性发明。诸余五黏应拔圆脱。

　　苕溪云。阿难所疑一入六净。正释在此。

　　熏闻云。如于耳根不修动静即是脱黏。智契于理名为内伏。余皆例此。

　　长水云。执境成根。因根有碍。执心不起诸境自亡。既不相缠自然圆脱。下文云见闻如幻化。三界若空华。闻复翳根除。尘消觉圆净。净极光通达。故云复归元真发本明耀。楞伽云不了心及缘。则生二妄想。了心及境界。妄想则不生。妄既不生即发明耀。皆斯义也。

　　补遗云。一根脱黏。其余五根应时亦拔。应言其疾。圆言其俱也。

　　不由前尘所起知见。明不循根寄。根明发。由是六根互相为用。

　　苕溪云。寄二种根觉明开发。故千二百功德根根互用也。寄根明发。如智论云。报生天眼在肉眼中。此乃寄于肉眼而发天眼。今亦如是。觉明知见寄诸浮尘胜义而发也。

　　孤山云。用有真似。似如法华。法华经法师功德品。受持法华经。当得八百眼功德乃至千二百意功德。以是功德庄严六根皆令清净。真用如华严具问。

　　谷响云。晋本华严三十五云。菩萨有十种眼。所谓肉眼天眼慧眼法眼佛眼智眼明眼出生死眼无碍眼。普眼余五根皆有十种。

　　手鉴云。此显证真起用。约位明之。即相似分满也。前云从何折伏畴昔攀缘。得陀罗尼入佛知见。斯由随拔一根脱黏内伏。故得不由前尘所起五眼三智开明而互用自在也。无漏意识引五识生。一一皆能通缘一切境故。然六根既自在。六识六境亦自在。由是根境识三皆自在故。方曰互用。若细分别有十二重。谓各有四句。一根自在四句。一根发六识。六根发一识。一根照六境。六根照一境。二识自在四句。一识依六根。六识依一根。一识缘六境。六识缘一境。三境自在四句。一境应六根。六境应一根。一境牵六识。六境牵一识。前云十方如来及大菩萨。于其自住三摩地中。见与见缘并所想相。如虚空华。本无所有。此见及缘。元是菩提妙净明体。下文诸根若圆拔已。内莹发光。如是浮尘及器世间诸变化相。应念化成无上知觉。皆如此境界耳。

　　阿难。汝岂不知。今此会中阿那律陀无目而见。䟦难陀龙无耳而听。殑伽神女非鼻闻香。骄梵钵提异舌知味。舜若多神无身觉触。如来光中映令暂现。既为风质其体元无。诸灭尽定得寂声闻。如此会中摩诃迦叶久灭意根。圆明了知。不因心念。

　　孤山云。何那律陀云无灭。

　　释要云。大论云得天眼人中最为第一者阿尼卢头。色界四大造色半头清净。佛眼四大造色遍头清净。䟦陀罗云贤善。殑伽河名。云天堂来。骄梵钵提云牛相。

　　熏闻云。下云于过去劫轻弄沙门。世世生生有牛呞病。今取其舌似牛。故云异舌知味也。舜若多云虚空。然此六人。或是凡夫业报。或是小圣修得。斯皆妄力。尚不依根。小圣神通由修根本事禅而得。既不能知发本明耀。故皆属妄。实而言之。即如来少分之用。岂唯小圣。凡夫亦然。何况圆脱岂无互用。

　　长水云。既为风质者。此约体不可见。故云元无。以佛力故故能暂现。亦显有定自在色无业色也。无色界天泪下如雨。正是此事。得灭尽定大小俱有。然修意不同。谓灭六全分尽七染分。

　　释要云。留净分不断要持种。摩诃迦叶入鸡足山待弥勒佛。俱舍即云已入涅槃。余说入定。圣说谁尔。若例今经付嘱阿难。故知入定涅槃俱不可测。然上所说欲显真觉不假根尘。且引六人略以为比。于中有业报者。有修得者。有发真者。修得发真正是真用。业报所感以浅况深。俱是不由于根而觉。知无失耳。

　　手鉴云。如亢仓子视听不用耳目。陀无足而行。鱼无耳而听。蝉无口而鸣。不食而味。吸风饮露而资。蚯蚓无舌而歌。

　　熏闻云。诸灭尽定。即九次第定中灭受想定。久灭意根谓先曾得定故。圆明了知此约出定时说。不因心念还指曾灭意根。

　　阿难。今汝诸根若圆拔已。内莹发光。如是浮尘及器世间诸变化相。如汤销冰。应念化成无上知觉。

　　苕溪云。真智如汤。妄境如冰。了妄即真。化成知觉。

　　阿难。如彼世人聚见于眼。若令急合暗相现前。六根黯然头足相类。彼人以手循体外绕。彼虽不见头足一辩。知觉是同。

　　前明真觉不由于根。故举那律无目能见等。今示真觉不假于缘。故指世人暗中有辨。彼人即合眼之人。循体谓绕他人之体。知觉是同言暗中知觉与明中所见不殊。凡夫尚有不假缘而能有辨。况圣人真觉何藉缘发乎。

　　缘见因明。暗成无见。不明自发。则诸暗相永不能昏。根尘既消。云何觉明不成圆妙。

　　先指妄。次显真。略示明暗。诸缘例尔。

　　阿难白佛言世尊。如佛说言因地觉心欲求常住。要与果位名目相应。

　　世尊。如来位中。菩提。涅槃。真如。佛性。庵摩罗识。空如来藏。大圆镜智。是七种名称谓虽别。清净圆满。体性坚凝。如金刚王常住不坏。

　　资中云。庵摩罗识白净无垢识。

　　熏闻云。天台依摄大众说。庵摩罗识名无分别智光。即第九净识也。离倒圆成。鉴周万有名大圆镜智。地论云。大圆镜智离一切我我所执。乃至能现能生一切境界诸智影像。及一切身土影像。又云此智是诸如来第八净识也。问今七种名同在果位。体必无别。何故摄论以庵摩罗为第九。地论以大圆镜为第八耶。答第八有染净二分。总含一切有漏无漏有为无为等法。是故摄论开净分为第九。地论不开。即指净分明为镜智。问开与不开何者为善。答两论被物各随所宜。不可定计互相排斥。然据诸论所说。第八识若至我见永不起位。即舍梨耶之名。别受清净之称。是则果位名庵摩罗。天台所依摄大乘义取第九识者。非无深致。

　　补遗云。光明玄文云。若依摄论如上染金之文。即是圆意。土即阿陀那。染即阿梨耶。金即庵摩罗。即圆说也。地摄二论立识互诤。天台虽欲息诤列十种三法。依摄论立庵摩罗为第九识。一者圆融文会。二者类通义便。

　　孤山云。七名虽异其体元同。要其所归。秪是究竟所显一心三谛耳。无染无阙。故清净圆满。不迁不变。故体性坚凝。金刚王喻于坚义。

　　若此见听。离于明暗动静通塞毕竟无体。犹如念心离于前尘本无所有。

　　云何将此毕竟断灭以为修因。欲获如来七常住果。

　　世尊。若离明暗。见毕竟空。如无前尘念自性灭。进退循环微细推求。本无我心及我心所。将谁立因求无上觉。

　　苕溪云。进思常果。退惟修因。及进思修因。退惟断灭。疑情宛转如循环然。

　　补遗云。然阿难已闻根尘皆如来藏。何缘复疑是断灭法。又闻钟显闻性常。与宝手开合等显见性不动。其义大同。何重示此。今恐大众宜闻再演。又席间后集不闻前义。故使大权重结问势。如来慈力再有指陈。

　　如来先说湛精圆常。违越诚言终成戏论。云何如来真实语者。

　　惟垂大慈开我蒙吝。

　　佛告阿难。汝学多闻未尽诸漏。心中徒知颠倒所因。真倒现前实未能识。恐汝诚心犹未信伏。吾今试将尘俗诸事当除汝疑。

　　即时如来敕罗睺罗击钟一声。问阿难言。汝今闻不。阿难大众俱言我闻。钟歇无声。佛又问言汝今闻不。阿难大众俱言不闻。时罗睺罗又击一声。佛又问言。汝今闻不。阿难大众又言俱闻。

　　佛问阿难。汝云何闻云何不闻。阿难大众俱白佛言。钟声若击则我得闻。击久声销音响双绝则名无闻。

　　补遗云。钟声为音。震物曰响。生法师曰。敲空作响。击木无声。

　　如来又敕罗睺击钟。问阿难言汝今声不。阿难大众俱言有声。少选声销。佛又问言尔今声不。阿难大众答言无声。有顷罗睺更来撞钟。佛又问言尔今声不。阿难大众俱言有声。

　　少选有顷。皆须臾也。

　　佛问阿难。汝云何声云何无声。阿难大众俱白佛言。钟声若系则名有声。击久声销音响双绝则名无声。

　　佛语阿难及诸大众。汝今云何自语矫乱。大众阿难俱时问佛。我今云何名为矫乱。佛言。我问汝闻汝则言闻。又问汝声汝则言声唯闻无声报答无定。如是云何不名矫乱。

　　夫闻性离声。无生无灭。何因击钟而言其闻。既言其闻。何故再击又言其声。是知言闻不合谓声。言声不合谓闻。自语矫乱信不诬矣。

　　熏闻云。阿难报答无定义同于诈。而复错乱。实为大权之妙。

　　阿难。声销无响。汝说无闻。若实无闻。闻性已灭同于枯木。钟声更击汝云何知。

　　知有知无。自是声尘或无或有。岂彼闻性为汝有无。闻实云无谁知无者。

　　此以闻对声。正简妄闻以显真闻。知闻也。

　　是故阿难。声于闻中自有生灭。非为汝闻声生声灭。令汝闻性为有为无。

　　此以声对闻。正简声尘。以显闻性。汝闻妄闻也。

　　汝尚颠倒惑声为闻。何怪昏迷以常为断。终不应言离诸动静闭塞开通。说闻无性。

　　阿难通疑六根离尘无体。如来别显闻性常者。诚欲发耳根圆通之机也。

　　如重睡人眠熟床枕。其家有人。于彼睡时捣练舂来。其人梦中闻舂捣声。别为他物。或为击鼓。或为撞钟。即于梦时自怪其钟为木石响。于时忽寤。遄知杵音。自告家人。我正梦时惑此舂音将为鼓响。阿难。是人梦中岂忆静摇开闭通塞。其形虽寐闻性不昏。

　　长水云。睡人六识归种。思觉不行。但任运闻。即真闻性。若唯约喻。睡人应无闻性。但约不随根起。非由作意。故是真闻。

　　苕溪云。所举寐事验妄识至昏。而真性不昧。

　　补遗云。惑砧杵声为钟鼓响。睡中昏想也。怪钟声是木石音。闻性不昧也。闻性不昏即见精不动。去真犹一间耳。若脱闻见。即真如体不即不离。意亦可见矣。

　　谷响云。遄速也。

　　纵汝形销命光迁谢。此性云何为汝销灭。

　　复恐惑者谓寐虽不昧死岂不灭耶。故重示尔。

　　以诸众生从无始来循诸色声逐念流转。曾不开悟性净妙常。不循所常逐诸生灭。由是生生杂染流转。

　　若弃生灭守于真常。常光现前。根尘识心应时销落。想相为尘。识情为垢。二俱远离。则汝法眼应时清明。云何不成无上知觉。

　　苕溪云。通别二惑俱名尘垢。真以所证皆号法眼。此眼具五。方曰清明。

　　大佛顶如来密因修证了义诸菩萨万行首楞严经卷第四
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第五

　　一名中印土那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥迦释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　阿难白佛言世尊。如来虽说第二义门。今观世间解结之人。若不知其所结之元。我信是人终不能解。世尊。我及会中有学声闻亦复如是。从无始际。与诸无明俱灭俱生。虽得如是多闻善根名为出家。犹隔日疟。

　　孤山云。牒前二决定义。审详烦恼根本。同体无明品数至多。又迷境不一。故曰诸。生灭去来常在妄中。故曰俱。疟病隔日而发。通惑除如安日。别惑在如发日。涅槃哀叹品中。二乘白佛。亦举此喻。

　　熏闻云。前云则汝现前眼耳鼻舌及与身心。六为贼媒自劫家宝。斯则已明六根是结。而下文请云。今日身心云何是结。从何名解。此有二义。一为钝根者重发起故。二虽疑所结意在于解。应作二义消此。一约阿难权证初果。俱生尚在。则与果内无明俱灭俱生。二约阿难实证初住。别惑未尽。则与界外无明俱灭俱生。若作阿难昔居初果今入初住。通叙二义者。见惑已断如安日。俱生未破如发日。又通惑先落如安日。别惑犹在如发日。隔日之喻不亦明乎。

　　唯愿大慈哀愍沦溺。今日身心云何是结。从何名解。亦令未来苦难众生得免轮回不落三有。作是语已。普及大众五体投地。雨泪翘诚。伫佛如来无上开示。

　　尔时世尊。怜愍阿难及诸会中诸有学者。亦为未来一切众生为出世因。作将来眼。以阎浮檀紫金光手摩诃难顶。即时十方普佛世界六种震动。微尘如来住世界者各有宝光从其顶出。其光同时于彼世界来祇陀林灌如来顶。是诸大众得未曾有。

　　孤山云。六种震动。表破六根惑也。微尘如来光灌此佛。表同依此法得成正觉。由谈解结法门是修证的要。虽未即示耳根入处。以因此说生起后文。故兹现瑞而为表发。

　　长水云。从前至此。四度放光。今文诸佛同放仍又同说。盖初为说教破邪。次为拣妄显理。次为定见生智。今为入观成行。前三依教发解未能除障。今文观成破惑。正动无明。入法界理。故诸佛放光同示解结体无二源。故知说教破耶。显真拣妄。立信成解。皆为今日成行取证。故与前文异耳。补遗云。前第三番释迦放光照十方灌诸如来顶已旋至大众。此唯彼佛放光却灌今佛之顶。仍又同说者。前放心光则表佛佛证理是同。此事在彼。故放光唯彼。仍同显说六根结解。所以䇿进破同体惑也。

　　于是阿难及诸大众。俱闻十方微尘如来异口同音告阿难言。善哉阿难。汝欲识知俱生无明使汝轮转生死结根。唯汝六根更无他物。汝复欲知无上菩提令汝速证安乐解脱寂静妙常。亦汝六根更非他物。

　　长水云。觉明初起能所妄生。湛性既分六根成异。根尘偶对业性即生。轮转无穷生死长缚。斯六根为生死结缚之源也。一念无念能所都亡。根尘识心应时消落。无真可得。无妄可除。觉性圆明法眼清净。斯六根为自在解脱安乐妙常之源也。其犹冰水由气动移。虽有变异湿性常一。结解同贯亦复尔也。

　　阿难虽闻如是法音。心犹未明。稽首白佛。云何令我生死轮回安乐妙常。同是六根更非他物。

　　佛告阿难。根尘同源。缚脱无二。

　　苕溪云。根尘识三摄十八界本如来藏妙真如性。故曰同源。凡夫迷真故缚。圣人悟真故脱。迷悟虽殊始终理一。故曰无二。

　　识性虚妄。犹如空华。

　　苕溪云。同源必兼识性。虚妄必具根尘。犹织绮之法互现其文也。

　　阿难。由尘发知。因根有相。相见无性同于交芦。

　　尘相通指六境。知见略示二根。根境对论摄十二处。斯皆两法相涉。内无实性。故喻若交芦。经语巧妙。从宽至狭。上摄果义故三。此摄处义故二。下文又略其境单言其根。故云知见立知等。

　　谷响云。至若三数已上言交者。并须如数明之。谓三交四交等。法华云有八交道是也。

　　是故汝今知见立知即无明本。知见无见斯即涅槃无漏真净。云何是中更容他物。

　　孤山云。立知略见。无见略知。经文互影也。执知见实有名立知见。此即妄心。是生死轮回之本。达知见无性名无知见。此即真心安乐妙常。是则唯一真心更无别法。

　　熏闻云。阿难请云。今日身心云何是结。从何名解。如来开示阿难。现前知见若立知者即名为结。现前知见若无见者即名为解。无明涅槃乃结解之法。

　　尔时世尊欲重宣此义而说偈言。

　　真性有为空。缘生故如幻。无为无起灭。不实如空华。

　　熏闻云。证真云初半颂立有为是空。即真性有为空缘生故如幻。具足三支比量。量云。真性有为是有法。定空为宗。因云从缘生故。同喻如幻事。次半颂立无为无起灭不实若空华。亦具三支比量。若取义便。须移不实两字归上句。移无起灭三字归下句。以不实是宗中空义故。应立量云。真性无为是有法。定空为宗。因云无起灭故。同喻如空华。问下半颂无真性言。今何强添。答上真性言须通下转云云。论标四句。与此小异。真性有为空。如幻缘生故。无为无有实。不起似空华。上卷广明前二句。下卷广明后二句。

　　补遗云。三支即宗因喻也。现量缘境亲证。比量度义无谬。又宗镜曰。三支校量。理贯互明。以破立为宗。所以教无智而不圆。木非绳而靡直。比之可以生诚信。伏邪倒之疑心。量之可以定真诠。杜狂愚之妄说。故得正法之轮永转。唯识之旨广行。事有显理之功。言有定邦之力。

　　长水云。泛论偈颂总有四种。一阿耨窣睹婆颂。不问长行并偈。但数字满三十二即为一偈。

　　手鉴云。慈恩云。室卢迦。三十二字处中颂也。西方五种句。一短句。上五字下三字。四句为偈。二前句。唯六七字。还四句为偈。三中句八字成句。四后句。成九字乃至二十六字。五长句。从二十七字已上。不限之也。诸论指诸大乘经皆云若干偈。即是此也。如云华严十万偈等。其中结偈处极少。余悉是长行。故知十万之数即三十二字之颂也。二名伽陀。此云讽颂。讽即是颂。谓孤起偈。即下六解一亡等。或名直颂。谓以偈说法。非颂长行。三名祇夜。此云应颂。一与长行相应之颂。由于长行说未尽故。杂集云。不了义经应更颂释。二为后来应更颂故。涅槃云。佛昔为诸比丘说契经竟。尔时复有利根众生。为听法故后至佛所。即便问人。如来向者为说何事。佛时知已。即用本经以偈颂曰。我昔与汝等。不识四真谛。是故久轮转。生死大苦海。四名蕴陀南。此云集施颂。谓以少言摄集多义。施他诵持故。如云一切有为法等四句。即摄大般若八十余科二十万偈。为何意故经多立颂。略有八义。一少字摄多义故。二赞叹者多以偈颂故。三为钝根者重说故。四为后来之徒故。五随意乐故。六易受持故。七增明前说故。八长行未说故。今此经内。于前四中二三所摄。八意之内正唯三七。兼二五八。然又长行偈颂相望。有五对立例。谓有无。广略。杂合。先后。隐显。又慈恩说偈颂有十。谓利钝。前后。曲直。难易。真俗。取舍。标释。智辨。解持。说行。此十义十对。每对皆上字是长行。下字是偈颂。一为利钝二根。二为前后二众生。三为曲(屈曲显示)直(直言其事)两乐。四为难易两解(难解者长行委曲而说。易解者偈颂撮略而说)五为真俗两随(真谓就理直言。俗谓随俗文饰)六为取舍两分(取善也舍恶也)七为标释二别(标列事理说释义味)八为智辨二殊。九为解持二界。十为说行二别。

　　长水云。此文正破无明法执。为无为有实体者。皆迷真性。一真法界本非对待。故此对破。即是解结之因也。应立量云。真性有为。元空不有。从缘生故。犹如幻事。真性无为。本来不实。无起灭故。犹如空华。第二量中先因后宗。译人语便。亦无所失。

　　言妄显诸真。妄真同二妄。犹非真非真。云何见所见。中间无实性。是故若交芦。

　　苕溪云。长行但破于妄。今恐舍妄取真。故重遣之。

　　孤山云。诸之也。语助耳。言根尘虚妄。则显涅槃真实。对妄说真。待对不绝。真亦成妄。故言二妄。龙树云。若法为待成。是法还成待。对妄说真。犹皆遣荡。云何更有妄中根境乎。犹非能遣也。真非真所遣也。非真即妄。见即是根。所见即境。中间下颂相见无性同于交芦。中间谓根境二法体中无性。

　　结解同所因。圣凡无二路。

　　苕溪云。欲明解结泛举所因。所因者六根也。

　　汝观交中性。空有二俱非。迷晦即无明。发明便解脱。

　　孤山云。初二句重牒前喻令审观。言空则芦有外相。言有则芦中本空。以喻根境妄执似有其体元空。次二句颂知见立知及知见无见等。

　　解结因次第。六解一亦亡。根选择圆通。入流成正觉。

　　二句为华巾结解张本。二句为诸圣圆通张本。

　　陀那微细识。习气成暴流。真非真恐迷。我常不开演。

　　携李云。梵云阿陀那。义翻执持。即第八异名。以能执持种子根身等令不散坏故。且阿陀那识。真谛谓之第七者。盖别取第八染分立名。唯识百法谓之第八者。则通取染净和合为目。解深密经谓之第九者。乃别取第八净分言之。故摄论云。世尊说法凡有三种。一染污分。二清净分。三染污清净分。譬如金藏土中有三。一地界。二金。三土轮。以地譬依他性。具染净二分。(八识)以土譬分别性。为生死染分。(七识)以金譬真实性为涅槃净分。(九识)问陀那之名既通三识。何故携李释此颂文须云第八异名耶。答以顺现文名义便故。既云习气成暴流。又曰真非真恐迷。是则显有染净二分。虽解深密名为第九。不如唯识第八义亲。

　　补遗云。吴兴以第八中具有三分。译人随取一义以立其名。果如此言。则使第七末那亦第八之异名耶。今黎耶外自有陀那。如何便指八中染分耶。以第七陀那本非异名。何须言及。但以今经陀那。与深密陀那在第九。论异名可也。今补遗云。斟酌陀那名义。有异乎吴兴之说也。携李曰。阿陀那义番执持。只就此名可以会通诸异也。若七识云执持者。盖执六识为外我。八识为内我。故名陀那。今经云陀那执持义。盖执持种子根身等令不散坏耳。若深密陀那执持者。盖取第九为诸识所依。故言执持。执持名通。故使经论立名有异。是则今楞严执持种子名陀那。乃第八异名。深密执持为诸识所依。乃第九异名。岂与夫执我之陀那为同年耶。由是言之。深密经中陀那。自指第九为暴流种子依持之处。与今楞严不同。乃用唯识百法第八异名。政由经中真非真之言通乎真妄第八之义也。

　　长水云。阿陀那云执持。即第八识能执持种子起现行故。第八多名。此名最通。三位之中。相续执持位也。

　　手鉴云。多名者。或名为心。或名阿陀那或名所知依。或名种子识。此等四名通一切位。次局名者。或名阿赖耶。此名唯在异生有学。非无学位。或名异熟识。此名唯在异生二乘诸菩萨位。或名无垢识。此唯佛地。然通名中。唯阿陀那名义最宽。通因及果。所以不标余名也。三位者。一我爱执藏位。即一切异生及七地已前菩萨小乘前三果皆起我执。执第八见分为我。故第八识名阿赖耶。此言执藏。二善恶业果位。即通一切异生至十地满心二乘无学等位。由善恶因感无记果。果异于因。名异熟识。三相续执持位。即通因果一切位。以第八执持诸法种子等令不散失。故名阿陀那也。

　　携李云。习气者谓薰习气。乃种子异名也。以第八识中无始习气微细生灭。流住不息。故如暴流。解深密经云。如暴流水生多波浪。诸波浪等以水为依。五六七八皆依此识。然彼经中别显染中净相。故离八外别说九识。理实陀那更无别体。佛于小乘经并大乘权教。不说此识。若说即真则生怖难信。若说为妄。又拨同断灭。故云恐迷不开演也。深密偈云。阿陀那识甚微细。一切种子如暴流。我于凡愚不开演。恐彼分别执为我。

　　补遗云。此与深密偈云我于凡愚不开演意则𠃔同。节疏曰凡谓凡夫。愚即二乘。盖由如来于小乘经部不诠八九。故有是言。约教则通。当教中亦不说也。而孤山吴兴并通别圆。恐有失意初心闻之起计。失之远矣。岂有圆人初心不如八识业用。何以为圆人乎。岂独圆人哉。别教初心通伏三惑。不八九。如何可论能造是佛性耶。

　　补遗云。此下颂文重示前结解法体耳。前云知见立知。未知法体是何。此中明为指无始八识妄执也。自心下二句即结相也。不取下三句解相也。是名下四句示解结之体。乃三止也。

　　自心取自心。非幻成幻法。不取无非幻。非幻尚不生。幻法云何立。

　　约能解亦如幻。故下文云如幻三摩。

　　补遗云。上自心指陀那妄心。下自心指如来藏心。众生妄心。乃于如来藏中少分起计。盖指能取之根。非幻成幻法则指所取六尘。指六尘也。本是妙明心体。故曰非幻。由妄取故成诸幻境。即上知见立知也。意言由取知见生出境界。不取无非幻者。若不取着皆如来藏性。亦非幻之名尚无。况有幻境可得。此示知见无见也。

　　是名妙莲华。金刚王宝觉。如幻三摩提。弹指超无学。

　　孤山云。中道妙法不染二边。如世莲华不着泥水。真空荡相。若金刚宝所拟皆碎。妙有礼虚。况幻术事其象无实。初阿难以三止为请。今如来还以三义为叹。弹指超无学显三止之功也。若入地住则超小乘阿罗汉位。纵入相似亦超无学。以同除四住。此处为齐。若伏无明。三藏则劣。又纵有观行亦超无学。如太子处胎贵压群臣。频伽在鷇声逾众鸟。

　　补遗云。若作超入之超。则应以地住佛果为无学。无学举登地住。此显速疾能至大觉。然至觉时。亦无自果可为所得。故云超无学耳。准天台意。超入无学有分满也。

　　此阿毗达磨。十方薄伽梵。一路涅槃门。

　　孤山云。阿毗达磨此云无比法。即指前法无以比喻。十力如来皆依此法入证涅槃。涅槃是果。三止是因。因能入果。喻之以门。

　　资中云。薄伽梵具足六义。所谓自在炽盛端严名称吉祥尊贵。

　　于是阿难及诸大众。闻佛如来无上慈诲。祇夜伽陀杂糅精莹妙理清彻。心目开明。叹未曾有。阿难合掌顶礼白佛。

　　苕溪云。祇夜云应颂。又云重颂。即颂上长行。伽陀云讽颂。亦略云偈。不因长行但训美而颂之。二颂合明。故曰杂糅精莹。此指能诠也。

　　熏闻云。孤山云前四偈是重颂。后五偈是孤起(从解结因次第已下)今谓。前四偈中言妄显诸真等四句。亦是孤起。后五偈中自心等五句亦是重颂。若然。则杂糅精莹于义惟明。妙理清彻。此为所诠也。

　　我今闻佛无遮大悲性净妙常真实法句。心犹未达六解一亡舒结伦次。唯垂大慈。再愍斯会及与将来。施以法音。洗涤沈垢。

　　长水云。由偈云解结因次第六解一亦亡。故此疑之。

　　熏闻云。性净等二句。当以所诠能诠分之。

　　即时如来于师子座。整涅槃僧。敛僧伽梨。揽七宝几。引手于几取劫波罗天所奉华巾。于大众前绾成一结。示阿难言此名何等。阿难大众俱白佛言。此名为结。于是如来绾叠华巾又成一结。重问阿难此名何等。阿难大众又白佛言此亦名结。如是伦次绾叠华巾总成六结。一一结成。皆取手中所成之结持问阿难此名何等。阿难大众亦复如是次第酬佛此名为结。

　　真际云。涅槃僧此方裙号。僧伽梨大衣也。

　　兴福云。劫波罗天即髑髅天。四天王太子奉如来巾。

　　长水云。劫波云时分。巾是彼天所奉。谷响云。叠即布名字。或作㲲。

　　佛告阿难。我初绾巾。汝名为结。此叠华巾先实一条。第二第三云何汝曹复名为结。阿难白佛言世尊。此宝叠华缉绩成巾。虽本一体。如我思惟。如来一绾得一结名。若百绾成终名百结。何况此巾秪为六结。终不至七。亦不停五。云何如来秪许初时。第二第三不名为结。

　　佛告阿难。此宝华巾。汝知此巾元止一条。我六绾时名有六结。汝审观察。巾体是同因结有异。于意云何。初绾结成名为第一。如是乃至第六结生。吾今欲将第六结名成第一不。不也世尊。六结若存。斯第六名终非第一。纵我历生尽其明辨。如何令是六结乱名。

　　佛言如是。六结不同。循顾本因一巾所造。令其杂乱终不得成。则汝六根亦复如是。毕竟同中生毕竟异。

　　苕溪云。同谓一真之性。理本无差。譬巾之体也。异谓六根之精事用有别。如巾之结也。次第所结之巾。本是一巾造作六结耳。真如之理常住不变。毕竟同也。众生妄想确乎不拔。毕竟异也。以真显妄言妄难除也。异兼一六。故吴兴以六根之精同为巾结也。

　　佛告阿难。汝必嫌此六结不成。愿乐一成复云何得。阿难言。此结若存是非锋起。于中自生此结非彼彼结非此。如来今日若总解除。结若不生则无彼此。尚不名一六云何成。

　　谷响云。酒德颂曰陈说礼法锋起。如剑戟之锋刃相竞逐而起。

　　长水云。此中应云。欲得不成。愿乐一成。复云何得。佛意云。汝意嫌此六根妄隔乐成一体。有何方便而得成一。答意若解此六亦不成一。以一对六而立。六若不生则无所对。故无一义。

　　补遗云。晓喻意华巾之体。本无六一之名。真性也。结绾成六。六根也。望巾本一。涅槃也。若解结已。六名既废一名亦无。对彼六结得一巾名耳。

　　佛言。六解一亡亦复如是。由汝无始心性狂乱知见妄发。发妄不息劳见发尘。如劳目睛则有狂华于湛精明无因乱起。一切世间山河大地生死涅槃。皆即狂劳颠倒华相。

　　苕溪云。六根之精元是一真之性。以随缘故。在眼曰见精。在耳曰声精等。此皆如第二月捏所成故。若能随根脱黏内伏。六既融一。一亦斯亡。如解结已巾亦无用。次取不用巾为一亡也。良由如来藏心本非六一。二乘空之强名为一。故曰六解一亡。知见发妄此属能见之相。劳见发尘即对所见之境。唯妄与劳五住备矣。次双喻其义。次示尘劳之相。

　　阿难言。此劳同结云何解除。如来以手将所结巾偏掣其左。问阿难言。如是解不。不也世尊。旋复以手偏牵右边。又问阿难。如是解不。不也世尊。佛告阿难。吾今以手左右各牵竟不能解。汝设方便。云何解成。阿难白佛言世尊。当于结心解即分散。佛告阿难。如是如是。若欲除结。当于结心。

　　补遗云。若按二决定义。五浊六根无非刹那。故知今言结者。须指现前生灭妄心为六根要结心也。偏掣况不得解结之要也。

　　阿难。我说佛法从因缘生。非取世间和合粗相。如来发明世出世法。知其本因随所缘出。如是乃至恒沙界外一滴之雨亦知头数。现前种种松直棘曲鹄白乌玄皆了元由。

　　苕溪云。既令解结当于结心。欲使选根而修圆行。故示佛法从因缘王。反显若无因缘佛法无由而生也。如前文云。譬如琴瑟。虽有妙音。若无妙指终不能发。是则圆修定慧是今因缘。若三藏中事六度等。皆是世间粗和合相。

　　长水云。中道正观如幻三昧。能解无始无明根结。能于弹指超证无学。能起无方不思议用。此名佛法从因缘生。岂同世间所说粗相。以佛无明永尽得一切种智。故能知此结解因由。非余境界。

　　孤山云。世谓六凡。出世谓四圣。知此十界皆因于心。随无明之染缘则出九界。随教行之净缘则出佛界。故法华云。佛种随缘起。准法华疏。以中道正因为佛种。今知其本因皆因于心。心即佛种也。然而法华正指真心。此中正指妄心。虽真妄体同。理须甄别。

　　涅槃云。亦有因缘。因灭无明。则得炽然三菩提灯。

　　苕溪云。如是下。谓佛有权实二智。实智冥理。权智鉴物。权实一念佛理同时。理则照穷正性。物则察其本末。肇论云。圣心无知无所不知。上云发明世出世法。乃至知其现前种种元由者。昔权知所鉴也。既于情无情等照了不昧。显今所谓解结之法及选根之义。悉是鉴物宜然。固无差谬矣。

　　是故阿难。随汝心中选择六根。根结若除尘相自灭。诸妄销亡不真何待。

　　长水云。前云若能于此悟圆通根与不圆根日劫相倍。故令选择。

　　阿难。吾今问汝。此劫波罗巾。六结现前同时解萦。得同除不。不也世尊。是结本以次第绾生。今日当须次第而解。六结同体。结不同时。则结解时云何同除。

　　苕溪云。绾巾成结虽有次第。黏湛成根必无伦绪。不可以喻而难乎法。盖言见闻觉知六用差别。如次第绾生耳。选择六根随于一根发观。如次第解也。悫师云。意明六根不可齐观。但依一根入证自然消六。斯会经意。

　　补遗云。就法言之。观一根。此根脱黏。余五圆㧞。据一根居先。故云次第。终非约喻必次第解也。此正同天台止观去尺就寸之义。

　　佛言。六根解除亦复如是。此根初解先得人空。空性圆明成法解脱。解脱法已俱空不生。是名菩萨从三摩地得无生忍。

　　苕溪云。小乘析观乃是作意。先破人执次破法执。然后会入空平等理。

　　熏闻云。毗昙人空法不空。成实人法俱空。会入空平等理。谓偏真涅槃也。此涅槃亦空。名平等空。大乘体观。人法无殊。空非前后。衍门三教皆名体观。通教但破界内二执。不破界外二执。别教先内次外。圆教内外顿融。今言此根初解。先得人空。亦犹前文如澄浊水沙土自沉。盖任运而然也。应知人空是破五阴假名。即见惑也。法空是破五阴实法。即思惑也。乃至破涅槃净法。即无明也。俱空不生即平等空。所空既尽能空亦灭。如前火木然诸薪已亦复自然。如是三空。皆以中道而为观体。从所空言之。则有人法平等之异。故分三空。就能空言之。秪一真如空耳。空前知见立知。故特先言人空也。一空一切空。其法执等任运自空。故曰空性圆明等。

　　阿难及诸大众。蒙佛开示。慧觉圆通。得无疑惑。一时合掌顶礼双足而白佛言。我等今日身心皎然。快得无碍。虽复悟知一六亡义。然犹未达圆通本根。

　　世尊。我辈飘零。积劫孤露。何心何虑预佛天伦。如失乳儿忽遇慈母。若复因此际会道成。所得密言还同本悟。则与未闻无有差别。惟垂大悲。惠我秘严。成就如来最后开示。作是语已。五体投地。退藏密机。冀佛冥授。

　　孤山云。迷真常性如失家乡。飘流生死喻以旅泊。无真常智如失父母。独守迷妄喻以孤露。我本无心思虑希望。而不期为佛兄弟也。故以失乳等为况。禀言达理了迷非迷。故云还同本悟。既昔本无迷。故今亦无悟。迷悟性一本自常然。则闻后之性与未闻性无有差别。圆通本根。佛若不说余莫能解。故称秘严。五时教极。示灭非久。故此宣说名为最后。作是下口说身礼显请既毕。而唯以内心默念为机。故云退藏密机。冀佛冥授谓望佛冥鉴密机而授其要道也。

　　补遗云。身口请已。更以虚心密扣故曰密机。

　　尔时世尊普告众中诸大菩萨及诸漏尽大阿罗汉。汝等菩萨及阿罗汉。生我法中得成无学。吾今问汝。最初发心悟十八界。谁为圆通。从何方便入三摩地。

　　孤山云。从佛口生。从法化生。此下二十五圣观十八界及以七大。乃是开合之殊耳。识大合于六识。根大则合于六根。余之五大则总收六境。以六境之体不出地水火风及空故也。但言十八则已摄七。文云十方如来于十八界一一修行。皆得圆满无上菩提。又此十八秪是六根。以各开根境识三故。是则言其六根其义亦周。此亦是证佛所说三科七大皆如来藏心义也。补遗云。楞严行法中所论正行。祇是初心二决定义因地发心止观二法也。详审根本烦恼。所破惑相也。秪以六根是烦恼之本。根根内伏则法法圆通。故佛问大众圆通之门。于是二十五圣各从一根一尘。则证前根尘结解同体无谬矣。至下文殊唯取耳根者。乃别顺此土机宜。非谓圆通独在耳根也。佛问大众。具有二途。一谓证前六解一亡遍通根尘随一而入。此通意也。二为生起顺土当机唯在耳根。此意别也。应知通处常别。如他土以音声为利。则陈那为所取之别矣。别处常通。观音之耳根。若望他土。亦在所陈之例。非别而通也。由是言之。佛欲显十八界虽俱圆通。顺土则别。须显门门是别。顺土义也。门门皆圆。通义也。宗极岂识此意乎。

　　孤山云。初观六尘悟道云云。此由无始用诸妄想。此想不真。故有六尘流转。今知常住真心一体无二。故随观一尘悉得悟道。

　　憍陈那五比丘即从座起。顶礼佛足。而白佛言。我在鹿苑及于鸡园。观见如来最初成道。于佛音声悟明四谛。佛问比丘我初称解。如来印我名阿若多。

　　苕溪云。憍陈那姓也。此翻火器。其先事火故。阿若多。名也此云无知。谓知无生之理故。又翻为解。故曰我初称解等。大哀经具云解本际。

　　携李云。初太子逾城栖隐山谷。父王净饭。乃命家族三人。一阿湿婆。二䟦提。三摩诃男拘利。舅氏二人。一憍陈那。二十力迦叶。往彼营卫。彼时舍去。及太子成道。先为五人三转四谛法轮。佛问解耶。憍陈那最初答解。净居诸天亦言其解。故以为名。熏闻云。中阿含云。佛灭度后。诸上德比丘皆住鸡园。竦疏引智论云。昔有野火烧林。林中有雉。入水渍羽以救其焚。纂要云即鸡头摩寺。二说未审。

　　妙音密圆。我于音声得阿罗汉。佛问圆通。如我所证音声为上。

　　孤山云。妙音密圆者密悟圆理也。或曰。涅槃说身因而皆小圣。净名入不二则俱大士。唯此二十五圣大小相参。而云方便多门归元无二。且陈那身子近悟偏空。普贤弥勒久证圆理。久近两异。偏圆二殊。安得圆通其归一拨。对曰。涅槃叙昔则小无大分。净名方等则大隔小乘。其谈所证岂得相混。至若今经二乘作佛与法华同涂。阐提有性将涅槃共辙。教以开显偏即圆融。故使鹿苑之所证同成一乘之顿理。切乎普贤谅无惭德。此约实行声闻也。若乃内秘大道外现小乘。则鹿苑以来何尝非大。既经发迹一揆何疑。此约权行声闻也。悟理既同。谁拘远近。以此观之。则小大相参之说怡然理顺。远近偏圆之惑涣然冰释。

　　补遗云。此下叙二十五圣圆通。大小难判。如陈那等试云在小。今问圆通试云在大。叙昔之义。岂得已大。二说互有不同。观孤山之说。所得多矣。但以妙音密圆以为悟。而吴兴立义多有违戾。一者此经明十八界皆圆通门。引诸圣所入为证。若所入大小真中有别。何以明圆通义齐耶。前解结之法。左右偏掣乃非解法。岂有圆通仍存小解。况圆通之名实从大立。固不可用偏真以定斯目。二此经已闻法华开显。故诸圣不问大小并入圆通。开权非一。如云汝诸声闻乘入菩萨乘。又曰定性声闻皆获一乘寂灭场地。故谓诸圣。吴兴反责孤山以菩萨二乘檀自开权。是何言与。三法华已闻师弟之本迹。故此经大小不妨并从本地明圆通意。如身子等直叙本地。并云从旷劫来等。而吴兴犹欲从迹曲说。今补遗曰。二十五圣。章章必有多段。初叙昔所证。或大或小也。次叙圆通。从开显故一概从大。如陈那章初叙昔证。在小也。妙音密圆去。叙圆通也。昔虽在小。今已开显。乃悟昔日音声实圆通门也。故曰妙音密圆也。我于音声得阿罗汉者。若作小果。则于密圆取其少分。故昔证小果。此中叙圆通。犹带言昔证。彰密圆中含容小果耳。此从小说。若作大消。则从今日悟圆通后。入地住之无学也。已上并从实行而论。若从本地久悟圆通所得无学。殆非今日之比。身子空生富楼那三章。直叙旷劫。不可犹将区区尘苑之小以为商搉也。

　　释要云。了唯声法门。离声更无一法。一切法趣声也。余皆仿此。

　　优波尼沙陀即从座起。顶礼佛足而白佛言。我亦观佛最初成道。观不净相生大厌离。悟诸色性。以从不净白骨微尘归于虚空。空色二无。成无学道。如来印我名尼沙陀。

　　既云观佛最初成道。故知观不净相正是小乘无漏行法。言悟诸色性者。斯乃声闻悟性念处。南岳师云。观五阴理性念处。

　　熏闻云。谓观色不净。观受是苦。观识无常。观想行无我。故杂心论偈云。是身不净相。真实性常定。诸受及心法。亦复如是说。以从不净白骨微尘归于虚空者。由多贪故修对治法。成就九想。一胀想。二青瘀想。三坏想。四血涂漫想。五脓烂想。六啖想。七散想。八骨想。九烧想。发真破惑即坏法罗汉也。备如次第禅门。

　　尘色既尽。妙色密圆。我从色相得阿罗汉。佛问圆通。如我所证色因为上。

　　补遗云。此章先叙昔证成无学道。在小也。从色尘既尽去。叙圆通。又曰得阿罗汉者。知与前成无学道有异途矣。今叙圆通以妙色密圆。我于昔日少分取证。显圆通中含容大小耳。下香严中得阿罗汉。既为妙香密圆。亦是大含小义。所指先小后大其义然。

　　香严童子即从座起。顶礼佛足而白佛言。我闻如来教我谛观诸有为相。我时辞佛宴晦清斋。见诸比丘烧沉水香。香气寂然来入鼻中。我观此气。非木非空非烟非火。去无所著。来无所从。由是意销发明无漏。如来印我得香严号。

　　携李云。宴安息也。晦宴寂也。清静之室谓之清斋。

　　资中云。非木等者观性空也。凡言性空必推四性。今当以木为自。烟火为他。和合为共。空为无因。此似衍门观幻有即空之相。下诸声闻亦多是小乘观实有灭空之义。

　　尘气倏灭妙香密圆。我从香严得阿罗汉。佛问圆通。如我所证香严为上。

　　苕溪云。前云香严童子。则从菩萨受称。今云得阿罗汉。盖叙昔日所证。如下文月光童子。初得小果。后于佛所得童真名预菩萨会。

　　药王药上二法王子并在会中五百梵天。即从座起顶礼佛足而白佛言。我无始劫为世良医。口中尝此娑婆世界草木金石。名数凡有十万八千。如是悉知苦酢咸淡甘辛等味。并诸和合俱生变异。是冷是热有毒无毒悉能遍知。承事如来。了知味性非空非有。非即身心。非离身心。分别味因从是开悟。蒙佛如来印我昆季药王药上二菩萨名。今于会中为法王子。

　　孤山云。苦酢等是六味也。众味共成名和合味。直尔采用名俱生味。循炼炮炙名变异味。

　　苕溪云。由事佛故必闻正法。即于味性了生无生。空有谓味尘也身心谓舌识也。以味从合中知。故相对言之。味非空故。非离身心。味非有故非即身心。中道之性于是乎显。

　　补遗云。金五色皆金。石白瑛紫瑛石膏钟乳石脂五石。锻炼药皆金石也。

　　因味觉明。位登菩萨。佛问圆通。如我所证味因为上。

　　䟦陀婆罗并其同伴十六开士。即从座起顶礼佛足而白佛言。我等先于威音王佛闻法出家。于浴僧时随例入室。忽悟水因。既不洗尘。亦不洗体。中间安然得无所有。宿习无忘。乃至今时从佛出家。今得无学。彼佛名我䟦陀婆罗。

　　孤山云。䟦陀婆罗此云贤守。自守护贤德。复护众生。或云贤首。以位居等觉。为众贤之首。

　　熏闻云。古翻菩萨为开士。开士始士也。开谓心初开故。始谓始发心故。

　　资中云。准法华经有二万亿威音王佛前后出世。最初佛像法中。此䟦陀等为增上慢。毁常不轻故。千劫堕阿鼻狱。罪毕值佛后出家。

　　苕溪云。水因谓所触之因也。尘体。即能触之缘也。尘本无染。体亦常净。能所如幻。二边皆空。故中间觉触之心。安然契性矣。

　　孤山云。得等觉分果也。

　　妙触宣明。成佛子住。佛问圆通。如我所证。触因为上。

　　摩诃迦叶及紫金光比丘尼等。即从座起顶礼佛足而白佛言。我于往劫。于此界中有佛出世。名日月灯。我得亲近闻法修学。佛灭度后。供养舍利。然灯续明。以紫光金涂佛形像。自尔已来。世世生生身常圆满紫金光聚。此紫金光比丘尼等即我眷属。同时发心。我观世间六尘变坏。唯以空寂修于灭尽身心。乃能度百千劫犹如弹指。我以空法成阿罗汉。世尊说我头陀为最。

　　长水云。摩诃迦叶翻大饮光氏。紫金光尼在家时妇。

　　孤山云。即九次第定中第九灭受想定也。今迦叶于鸡足山。尚能入定以待弥勒。头陀新云杜多。此翻抖擞。

　　熏闻云。九次第定。谓四禅四空灭受想也。

　　妙法开明。销灭诸漏。佛问圆通。如我所证法因为上。

　　补遗云。此叙圆通。准前应云妙法密圆。我于法尘得成罗汉。今只云妙法开明。语略意周也。

　　阿那律陀即从座起顶礼佛足而白佛言。我初出家。常乐睡眠。如来呵我为畜生类。我闻佛诃。啼泣自责。七日不眠。失其双目。世尊示我。乐见照明金刚三昧。我不因眼观见十方。精真洞然如观掌果。如来印我成阿罗汉。

　　孤山云。二观五根悟道云云。此由无始用诸妄想。此想不真。故有六根流转。今知常住真心一体无二。故随观一根悉得悟道。

　　孤山云。阿那律此云如意。或曰无贪此人过去以一食施辟支佛。天上人间如意受乐。故名如意。尔来无所乏短。故名无贫。诃我为畜生。增一阿含云佛在给孤园为众说法。阿那律于中眠睡。佛说偈诃曰。咄咄何为睡。螺蛳蚌蛤类。那律于是达晓不眠。眼根便失。因是修禅。得四大净色。半头而见。观三千界犹如掌果。今云金刚三昧。见十方精真。而与昔异者。此经开显。故约内秘以谈昔。引物机。乃约现小而说。

　　苕溪云。阿含云修禅。盖总略而示。今云金刚三昧。则别显其名。非谓金刚唯喻大定。(地论云二乘得金刚喻定)如阿难入电火三昧。此喻小乘无漏之智耳。智论云。那律天眼四大造色半头清净。佛天眼。四大造色遍头清净。天台智者云。三藏佛全头天眼彻见无碍。故知全半之名但约分满相望。不以大小为异也。下文善现天尚云精见现前陶铸无碍。况今罗汉发真无漏岂不得云真精洞然耶。

　　长水云。多乐睡眠。如来诃云。咄咄何为睡。螺蛳蚌蛤类。一睡一千年。不闻佛名字。故诃云畜生类。

　　佛问圆通。如我所证。旋见循元斯为第一。

　　旋其妄见。修彼真元。尘见既消。精真洞发。一切无碍岂止障外细色而已。

　　补遗云。旋根本之妄见。循藏性之真元。圆通之要也。若前叙昔。虽有精真之言。只是鹿苑事耳。

　　周利槃特迦即从座起顶礼佛足而白佛言。我阙诵持。无多开性。最初值佛闻法出家。忆持如来一句伽陀。于一百日得前遗后得后遗前。佛愍我愚。教我安居调出入息。我时观息。微细穷尽生住异灭诸行刹那。其心豁然得大无碍。乃至漏尽成阿罗汉。住佛座下印成无学。

　　长水云。周利槃特迦此翻蛇奴。于路所生。或曰继道。

　　资中云。槃特过去为大法师。善解经论。有五百弟子。秘吝佛法不肯教人。后生暗钝。

　　手鉴云。成论曰悭有五种。一住处。二护他物。三称赞。四财。五法。法悭七报。一生生盲。二生生愚痴。三生恶家。四受胎或死。五为诸佛恶。六善人远离。七无恶不造。后生暗钝即法悭之余报也。宿习善故遇佛出家。有五百比丘。同教一偈。经九十曰得前忘后。佛知其根。教以数息。因兹得道。

　　熏闻云。我时观息等。此似于数息中修六妙门观。所言六者谓数随止观还净云云。前三是定。后三是慧。定爱慧䇿能发真明。故得漏尽成阿罗汉。

　　释要云。百日一句者。兄见其弟诵之不得。乃谓弟曰。若不能诵何不还作白衣。槃时闻已诣祇洹门泣。佛问。具答上事。佛云。成菩提由汝兄。佛即以手牵诣静室。令诵守口摄意身莫犯。如是行者得度世。诵得上口。佛曰。汝今年老。唯诵一偈不足为奇。须解其义。所谓身口意十。观其所起。察其所灭。由之生天。由之入渊。申之得道。菩提自然。因此心开得罗汉果。

　　佛问圆通。如我所证返息循空。斯为第一。

　　憍梵钵提即从座起顶礼佛足而白佛言。我有口业。于过去劫轻弄沙门。世世生生有牛呞病。如来示我一味清净心地法门。我得灭心入三摩地。观味之知。非体非物。应念得超世间诸漏。内脱身心。外遗世界。远离三有如鸟出笼。离垢销尘法眼清净成阿罗汉。如来亲印登无学道。

　　携李云。憍梵钵提此云牛王。智论翻为牛呞。缘起与今经异。

　　熏闻云。有牛呞病。食之已久复出嚼之。法华疏云。牛若食后常事虚哨。其病似之。

　　孤山云。了味无味。名为一味。虽举味尘。盖显于舌。故下即云观味之知。能知乃舌耳。法门为味如何显是舌。须知既云如来示我一味清净。乃是佛为说所食之味。了无味相。亦必须依事中味。令体之成法门也。非体舌也。非物味也。内脱身心即正报解脱。外遗世界即依报解脱。

　　佛问圆通。如我所证还味旋知。斯为第一。

　　补遗云。还味是尘。旋知是根。以舌乃合中知。不约味尘无以显舌。是故经文兼味而说。今叙圆通亦言其二。既言还旋。以味舌反归藏性。非体非物。

　　毕陵伽婆蹉即从座起顶礼佛足而白佛言。我初发心从佛入道。数闻如来说诸世间不可乐事。乞食城中。心思法门。不觉路中毒刺伤足举身疼痛。我念有知知此深痛。虽觉觉痛。觉清净心无痛痛觉。我又思惟如是一身宁有双觉。摄念未久身心忽空。三七日中诸漏虚尽成阿罗汉。得亲印记发明无学。

　　孤山云。毕陵伽婆蹉此云余习。昔为婆罗门故余习多慢。如骂河神为婢。非彼实心。盖习气也。

　　谷响云。过恒河水咄小婢驻流。河神为之两派。神往诉佛。佛令忏谢。即合掌云小婢莫瞋。大众笑之忏而更骂。佛言本习如是。实无高心。

　　释要云。虽觉觉痛者。虽觉即能观也。虽观能觉。知所觉痛也。觉清净心者。觉亦观也。无痛痛觉者。无所觉痛及能觉痛之觉也。双觉者两观也。即能观观慧也。

　　补遗云。然此叙昔在小之文。纵遣二觉。妄去真存。真空而已。若下叙圆通中纯觉遗身者。应以如来藏性即妄是真。故曰纯觉。达阴即法故曰遗身。故纯觉遗身之言。犹附叙小有云也。

　　佛问圆通。如我所证纯觉遗身。斯为第一。

　　长水云。能观所观。能痛所痛。寂无一法。故云纯觉遗身。

　　须菩提即从座起顶礼佛足而白佛言。我旷劫来心得无碍。自忆受生如恒河沙。初在母胎即知空寂。如是乃至十方成空。亦令众生证得空性。蒙如来发性觉真空。空性圆明。得阿罗汉。顿入如来宝明空海。同佛知见即成无学。解脱性空我为无上。

　　补遗云。此下空生身子满慈皆叙本地者。盖由此三人如来向已发其本迹之事。其义既着。四众知闻。故于楞严本地直述。心得无碍久证空也。亦令众生证得空性显菩萨根也。顿入如来宝明空海同佛知见。本地何疑。然此三尊者章。既同述本地。其叙昔之小乃是垂迹之小。虽小而大。同体权也。不同前陈如等叙昔直且在小也。若陈如等章叙圆通中含容之小。与垂迹之小虽似不同。同为同体权也。又复应知陈如等非无本地垂迹之小。空生等亦合同有含容小乘。文寄两端。互现其旨耳。

　　又如小般若云我得无诤三昧也。非空法不能无碍。

　　佛问圆通。如我所证诸相入非。非所非尽旋法归无。斯为第一。

　　资中云。初以单空空于诸相。次以重空空其空相。

　　舍利弗即从座起顶礼佛足而白佛言。我旷劫来心见清净。如是受生如恒河沙。世出世间种种变化。一见则通获无障碍。我于中路逢迦叶波兄弟相逐。宣说因缘。悟心无际。从佛所家。见觉明圆得大无畏。成阿罗汉。为佛长子。从佛口生。从法化生。

　　苕溪云。世出世间四谛之境也。种种变化。生灭之相也。由眼识明利。故云一见则通等。此且约解言之。

　　长水云。心见清净。谓眼识发智。见世出世间一切诸法。无不通达根本元由。斯则得世俗智。分别诸法。名为法眼。

　　孤山云。三观六识悟道云云。此由无始用诸妄想。此想不真。故有六识流转。今知常住真心一体无二。故随观一识悉得悟道。迦叶波兄弟即三迦叶也。余经皆言身子路逢马胜。闻诸法从缘生而得悟道。今云逢迦叶波等者。彼对小机止闻小法。此对大机乃闻大道。所问既异。从人亦殊。

　　苕溪云。观身子在家。属十二年前。故不可以人而异于法。况今文云闻说因缘义。同马胜缘生之语。当知悟心无际即初果见道也。故阿含明初闻马胜说法得须陀洹果。后至佛所七日遍达佛法。又云经十五日得阿罗汉。以是言之。见觉明圆亦从小说。设作大解。则前之悟心须该四果。后云罗汉。方受真名。

　　长水云。见觉明圆。即真觉妙明圆满成就从眼识显。斯由如来开示妙法令我获证。故云口从法。

　　佛问圆通。如我所证心见发光光极知见。斯为第一。

　　从于眼识发显智光。智光极处即佛知见。即三智五眼一时具足。故名为极。

　　普贤菩萨即从座起顶礼佛足而白佛言。我已曾与恒沙如来为法王子。十方如来教其子弟菩萨根者修普贤行。从我立名。世尊。我用心闻分别众生所有知见。若于他方恒沙界外。有一众生心中发明普贤行者。我于尔时乘六牙象。分身百千皆至其处。纵彼障深未得见我。我与其人暗中摩顶。拥获安慰令其成就。

　　携李云。行弥法界曰普。位邻极圣曰贤。此非地前之贤。乃是金刚喻定居众位之顶。名之为贤。

　　长水云。心闻即耳识发明也。从于耳识得真圆通入法界理。生灭识灭寂灭现前。境智相冥一体无二。还于心闻起用。分别众生知见可发明者。即现其身。

　　手鉴云。谓不假耳根。而于意根便发耳识。故曰心闻。此即一根发六识。名互用自在也。然不同余圣具谈初因者。则与观音无异也。若然。何得不是此界之当机耶。谓尘非根则不了别。识非根则不发生。若不依根如何发识。根亲识疏。是故文殊约此以拣。又心闻之义即是真因。初心绝分。故拣之矣。即以心闻合法界体。境智无二。故法界中所有众生心中发明普贤行者。无不了知。无不起应。冥显二机皆获其益。若于下即显机显应。纵彼下即冥机冥应。又机召于应。应赴于机。乃有四句。谓冥机冥应。冥机显应。显机显应。显机冥应。此四为根本。一句有四句。展转多句。如别所明。

　　补遗云。按此手摩其顶。为安慰䇿进故。

　　佛问圆通。我说本因心闻发明。分别自在。斯为第一。

　　孤山云。心闻发明内证也。分别自在外用也。

　　孙陀罗难陀即从座起顶礼佛足而白佛言。我初出家从佛入道。虽其戒律。于三摩地心常散动未获无漏。世尊教我及俱絺罗观鼻端白。我初谛观经三七日。见鼻中气出入如烟。身心内明圆洞世界遍成虚净犹如琉璃。烟相渐销鼻息成白。心开漏尽。诸出入息化为光明。照十方界。得阿罗汉。世尊记我当得菩提。

　　孙陀罗。云好爱。妻名也。难陀。云欢喜。己号也。慈恩两名共翻艳喜。为简放牛难陀。故标其妻。如来亲弟。教观鼻端白者。以多散乱。且以事相止心。为入道方便也。按禅波罗蜜云。五处继心名系缘止。一顶上。二发际。三鼻柱。四脐间。五地轮。外国金齿三藏说此五禅门。

　　携李云。前周利槃特观出入息。即约鼻根。今约观识。条然有别。

　　长水云。前作数息即约根说。今约观识。缘鼻端白以驻其心令不散动。初观白相。经三七日后见息气犹如烟相。此观成时身心内发。若身若器一时空净。内外映彻。犹如琉璃。此即因观生灭息相。观心融明。将发空慧。遂洞身界。犹在方便未能忘缘。故见其烟变成白相。无生空慧既见现前。诸息不生。纯是智慧。慧光明照一切皆如。世界众生无非圆妙。由斯漏尽当得菩提。

　　苕溪云。由观鼻识。似发十六特胜禅也。

　　熏闻云。十六特胜者。此禅兴六妙门横坚浅深之异耳。此禅始从知息出入。乃至观于弃舍。摄四念处。能见三界九地所证境界。故云圆洞世界等。又能于地地中以观照了。破四颠倒。发真无漏。故云心开漏尽等。亦可是通明之相禅门备焉。通明谓三事通观。若观息时即照色心。观色及心亦复如是。故曰通明。又修此禅能发六通三明故。

　　补遗云。世尊记我等者。前叙昔在小。今欲叙圆通。指法华授记已悟圆通也。

　　佛问圆通。我以销息息久发明。明圆灭漏。斯为第一。

　　富楼那弥多罗尼子即从座起顶礼佛足而白佛言。我旷劫来辩才无碍。宣说苦空。深达实相。如是乃至恒沙如来秘密法门。我于众中微妙开示得无所畏。世尊知我有大辩才。以音声轮教我发扬。我于佛前助佛转轮。因师子吼。成阿罗汉。世尊印我说法无上。

　　苕溪云。宣说下指小乘法。如是下示大乘义。始阿含终般若。故云乃至。

　　长水云。师子吼者无畏说也。内以禅定智慧伏断见爱。外以神通说法降制魔外。则涅槃城存三宝不绝也。

　　熏闻云。以音声轮者。谓身轮现通。口轮说法。意轮鉴机。此口轮也。助佛轮转者此法轮也。口论是能转。法轮是所转。

　　佛问圆通。我以法音降伏魔怨。销灭诸漏。斯为第一。

　　补遗云。满慈舌识。故以法音言之。中道法音降无明魔怨也。说法可以制外。故以魔怨言之。

　　优波离即从座起顶礼佛足而白佛言。我亲随佛逾城出家。亲观如来六年勤苦。亲见如来降伏诸魔制诸外道解脱世间贪欲诸漏。承佛教戒。如是乃至三千威仪八万微细性业遮业悉皆清净。身心寂灭成阿罗汉。我是如来众中纲纪。亲印我心持戒修身。众推无上。

　　孤山云。优波离此云上首。以其持律为众纪纲故。

　　补遗云。纲纪犹言总摄。或翻近执。以佛为太子时彼为亲近执事之臣故。

　　资中云。此言随佛出家。律云度诸释种先度波离。稍似有异。盖初虽逾城后方入道耳。约二百五十戒各有四威仪。合为一千。循三世转为三千。将三千威仪分配身口七支。为二万一千。复约对治三毒及等分。成八万四千。今举全数尔也。

　　孤山云。性业不由佛制。持之性自是善。犯之性自是罪。如杀盗等。遮业由佛遮制。犯之得罪。如恳土等。手鉴云。且如一部律中僧尼二部戒本。对境制戒虽多。不离性遮二种。凡对有情境制者名性。对非情境制者名遮。以一性字收一切性。以一遮字收一切遮。性自是等者。如佛未制戒前。轮王以十善戒化人。至佛出世。比丘有犯而重制故。故南山云。性恶通于化制又佛出世方有余戒。如垦坏生。外道讥言。无有慈心损彼命等。故佛随制遮彼之谤。故南山云。遮戒因过便起。应知性遮是所犯之戒。业是所招之报。又犯性戒得两重罪。一业道。二违制。苦犯遮罪。但有违制。故南山引经云。受戒者罪重。不受者罪轻。斯之谓也。

　　佛问圆通。我以执身身得自在。次第执心心得通达。然后身心一切通利。斯为第一。

　　孤山云。次第执心者。由戒清净故发定慧也。定持心则止其散。慧持心则照其昏。故云心得通达。

　　苕溪云。按下文云。先持声闻四弃八弃执身不动。后行菩萨清净律仪执心不起。是则执心非约定慧明矣。然以身心配于大小。此据粗细一往分之。菩萨非不检身。声闻亦防意地。如诸篇聚。制远方便岂非意地乎。今所叙者。正言其小故执身及心。从粗至细。以防身识之微也。身识既灭真智现前。斯所谓戒净有智慧。便得第一道。

　　补遗云。此上首章叙圆通文也。按下文先持声闻四弃。后行菩萨清净律仪执心不起。今云次第执心。指大乘戒直制心地以为圆通也。只以此章为规模。乃验前后叙昔在小。叙圆通在大。为可信矣。

　　大目犍连即从座起顶礼佛足而白佛言。我初于路乞食。逢遇优楼频螺伽耶那提三迦叶波宣说如来因缘深义。我顿发心得大通达。如来惠我袈裟着身须发自落。我游十方得无挂碍。神通发明。推为无上。成阿罗汉。宁唯世尊。十方如来叹我神力圆明清净自在无畏。

　　孤山云。优楼频螺。此云木瓜癃。胸前癃如木瓜故。伽耶山名。即象头山也。亦云城。城近此山故。那提河名。一兄二弟。故身子云逢迦叶波兄弟。即其人也。

　　苕溪云。神名天心。通名慧性。而此心性即意识发明也。大乘发如来藏。小乘发根本禅。

　　熏闻云。四禅四等四空总名十二门禅。然其神通多依四禅而发。

　　孤山云。六神通中。唯漏尽通是其内证。余之五神通皆属外用。问身子采菽。俱逢迦叶同闻因缘。何以身子从眼识证真。采菽由意识成道。答人之根性宿植不同。故使闻法得益有异。譬如药草种类若干。一雨所润而各滋茂。

　　补遗云。文从初至成阿罗汉叙昔证。从宁唯世尊去叙圆通也。袈裟此云不正色。非五方正色也。翻梵书本单作。后人各添衣字。

　　佛问圆通。我以旋湛心光发宣。如澄浊流久成清莹。斯为第一。

　　旋无明归湛性。意根法门。

　　乌刍瑟摩于如来前合掌顶礼佛之双足而白佛言。我常先忆久远劫前性多贪欲。有佛出世名曰空王。说多淫人成猛火聚。

　　资中云。乌刍瑟摩此云火头。观火性得道。故以名焉。

　　孤山云。四观七大悟道分七云云。此由无始用诸妄相。此想不真。故有七大流转。今知常住真心一体无二。故随观一法悉得悟道。

　　长水云。贪欲盛者见鬼狱因。因为欲火所炽。果为业火所烧。因果相当。俱名火聚。

　　苕溪云。贪淫盛者。现业来报皆招火聚。

　　教我遍观百骸四支诸冷暖气。神光内凝。化多淫心成智慧火。

　　苕溪云。教我下遍观四大。皆是触尘之境。百骸四支地也。诸冷暖气即水火风也。三昧既着。故曰神光内凝。以多欲人火大偏盛。故变淫火而成智火。

　　补遗云。初后遍观四大。知火大盛。所以别观。初成小果。后发大心。将非普现色身。以执金刚神辅佛扬化者乎。

　　从是诸佛皆呼名我名为火头。我以火光三昧力故成阿罗汉。心发大愿。诸佛成道。我为力士亲伏魔怨。

　　补遗云。于火法门无上首耳。从心发大愿去叙圆通也。

　　佛问圆通。我以谛观身心暖触无碍流通。诸漏既销生大宝𦦨。登无上觉。斯为第一。

　　暖触即空故云无碍。性火妙发故曰流通。内凝外现故生宝𦦨。

　　持地菩萨即从座起顶礼佛足而白佛言。我念往昔普光如来出现于世。我为比丘。常于一切要路津口田地险隘。有不如法妨损车马。我皆平填。或作桥梁。或负沙土。如是勤苦经无量佛出现于世。或有众生于阛阓处要人擎物。我先为擎至其所诣。放物即行不取其直。

　　谷响云。阛市垣也。阓市门也。

　　毗舍浮佛现在世时。世多饥荒。我为负人。无问远近唯取一钱。或有车牛被于泥溺。我有神力。为其推轮拔其苦恼。时国大王延佛设斋。我于尔时平地待佛。毗舍如来摩顶谓我。当平心地。则世界地一切皆平。

　　苕溪云。毗舍浮翻一切自在。贤劫前同尸叶佛时出世。

　　补遗云。七佛过去庄严劫后出世次第三佛。毗婆尸佛。尸弃佛。毗舍浮佛。现在贤劫前出世次第四佛。拘留孙佛。拘那含牟尼佛。迦叶佛。释迦佛。三四中间隔远空劫。止从释迦种相已来故。如戒疏云。七佛者。并在此土应化。迹在百劫之内。

　　长水云。平治路地。待佛经过。佛以自证法门开示。令平心地一切皆平者。心为万法所依。平等含育长养一切。故名为地。若能平等性观与此相应。则一切法无不平等。自在无碍。由是佛名一切自在耳。

　　孤山云。地由心造。故心平则地平也。

　　我即心开。见身微尘。与造世界所有微尘等无差别。微尘自性不相触摩。乃至刀兵亦无所触。

　　刀兵无触者。以身尘界尘一一平等空寂。各各不相知。各各不相到。体本无生。故无触摩。

　　我于法性悟无生忍成阿罗汉。回心今入菩萨位中。闻诸如来宣妙莲华佛知见地。我先证明而为上首。

　　苕溪云。我于法性下。由分证法身而权取小果。故以无生忍简之。初自度。后化他。是谓回心也。

　　补遗云。经从回心入大去。叙菩提所证前叙小证耳。虽有无生忍言。乃小教真谛耳。我有神力者。未证四果之前得五通也。常平心地等。小乘亦谈诸法由心。则心平时世界亦平也。我即心开真空发也。见身微尘与世微尘等无差别者。若正若依积尘以成本无自体。空理平等。盖由持地所叙。先为比丘。乃至成阿罗汉。初叙小证也。回心今入去方是大乘。故无可疑矣。所谓今者。非指释迦一化之中。盖言后时耳。

　　长水云。此人开悟大乘而证小果者。以随彼意乐要入即入。如西域诸菩萨等皆悟大道。嫌弃小乘犹如咳唾。多因王请即证小果。由人意乐。岂不然乎。

　　佛问圆通。我以谛观身界二尘等无差别本如来藏。虚妄发尘。尘销智圆成无上道。斯为第一。

　　月光童子即从座起顶礼佛足而白佛言。我忆往昔恒河沙劫。有佛出世名为水天。教诸菩萨修习水观入三摩地。

　　补遗云。宜阳应干注经曰。月是太阴。能生于水。与所值佛皆由所习而得名号。

　　观于身中水性无夺。初从涕唾。如是穷尽津液精血大小便利。身中旋复水性一同。见水身中。与世界外浮幢王刹诸香水海。等无差别。

　　长水云。一味水性更非余大之所相倾。故名无夺。

　　补遗云。身中之水净秽不相凌夺。仍与外之香水海大小不相凌夺。以其性水真空是同。故使大小无相夺伦也。

　　释要云。从海涌现。故曰浮幢。准华严经。华藏海中有大莲华。其莲华中有诸香水海。一一香水海为诸佛刹世界之种。华严世界在香水中。故言浮幢王刹。华藏二十重累高是幢。最为广大。故称王。今观身水与彼海同。故无差别。水想成时但得无我。犹执小相全是。于身未亡法见。故未无身。

　　我于是时初成此观。但见其水。未得无身。

　　资中云。此定果色随心所变。如十遍处。入定则有。出定则无。不同业果色共业同感。不造世业方得清净。小乘事障除。发得欲定。并得无色。不见自身。今非谓此也。准下性合真空。方得亡身者。乃是阴入皆如。达阴即法。故曰无身耳。然初成此观。已云性水真空。何下文遇无量佛方云性合真空邪。须知上文只云性水一同。但是解心未有证悟。下云性合方入证耳。

　　当为比丘室中安禅。我有弟子。窥窗观室。唯见清水遍在室中了无所见。童稚无知。取一瓦砾投于水内。激水作声。愿盻而去。

　　长水云。当为下初修假想。虽见其水与香水海等无差别。但自心见。非通他人。今定力转胜。果色亦然。乃通他见。亦定果也。不同十遍处想成自见耳。

　　手鉴云。十遍处者。前身中水与外香水无差别者。作此观时所见皆水。即定果色。随心所遍。正同十遍处入定则有出定则无。十者青黄赤白地水火风空识。皆从所观境遍满得名也。亦名十一切处。行相如法界次第。

　　孤山云。定力增胜能令外见。如稠禅师入火光定。其室如焚。补遗云。续高僧传第十六初习禅传。止列二十三人。第八僧稠本传。无入火光定事。稠从道房禅师。房佛陀之神足也。佛陀本传云。造别院居室内。有小儿见门隙内炎火赫然。惊告院主。卒无所见。此与月光皆儿童见之相类。又后梁法聪禅师。至襄阳伞盖山筑室。梁晋安王往见一谷猛火洞然。良久忽变为水。水灭堂现。以事相询。乃知尔时入水火定。宋高僧传感通篇玄光传。光见南岳思大和尚。证法华三昧。升堂者一人入火光三昧。一人入水光三昧。通慧传系曰。处胎经以禅定摄意入火界三昧。刹土洞然。愚夫谓是遭焚。若入水界三昧。愚夫见谓为水。投物于中。菩萨心如虚空不觉触挠。此非三乘所能究尽。回视曰顾。邪视曰眄。

　　我出定后顿觉心痛。如舍利弗遭违害鬼。我自思惟。今我已得阿罗汉道。久离病缘。云何今日忽生心痛。将无退失。

　　孤山云。身子居兰若当道入定。有二鬼王。是过去世怨。以手击之。出定白佛。佛言若不入定。遭彼所击必作微尘。赖蒙定力得平复耳。

　　释要云。经云舍利弗亲剃发竟。正身端坐以衣覆头。于时有二夜叉。一名为害。二名复害。尔时复害与为害言。我于今日欲以拳打剃头沙门。为害云。此有神德。汝勿因此受长夜苦。时复害以恶炽盛故。故以拳打。打已地烈。现身陷入地狱。今云为害。经举同时逢者也。

　　苕溪云。按智论明诸圣人皆有身苦。今言已得罗汉久离病缘者。此盖过去曾取小果。既无见思惑业之事。是离分段病苦之缘。凡夫得病由十因缘。一久坐。二食不节。三多忧愁。四疲劳。五淫欲。六嗔恚。七忍大便。八忍小便。九制上风。十制下风。今罗汉已离此缘。其时回心却入三界。本无实疾。所以疑之。然此菩萨所修三昧。与前持地观法大同。但由无明尚在。未得无功用道。是故出定不知痛缘。

　　补遗云。净名经中持世菩萨出定不觉魔娆。疏云。别教缘修。出定不能即寂而照。所以不知。例今月光位在地住之前。非真修位。所以不知瓦砾之事。初证法身。分亡变易之身。身中水性与香水海性。同合真如空藏之性。

　　尔时童子捷来我前说如上事。我则告言。汝更见水。可即开门入此水中除去瓦砾。童子奉教。后入定时。还复见水瓦砾宛然。开门除出。我后出定身质如初。

　　逢无量佛。如是至于山海自在通王如来。方得亡身。与十方界诸香水海性合真空无二无别。今于如来得童真名。预菩萨会。

　　长水云。前犹见水。今合真空。无水可得。皆如来藏。故云亡身。即证法空也。

　　佛问圆通。我以水性一味流通。得无生忍圆满菩提。斯为第一。

　　琉璃光法王子即从座起顶礼佛足而白佛言。我忆往昔经恒沙劫。有佛出世名无量声。开示菩萨本觉妙明。观此世界及众生身。皆是妄缘风力所转。

　　具云吠琉璃。此翻远山宝。由观身心风力所转。观成得用。身心洞彻犹彼琉璃。故以名焉。所值之佛名无量声。亦由观风而立名耳。经中既云开示菩萨本觉妙明。即云观此世界及众生身皆是妄缘风力所转。当指初迷觉明。动为妄业。故有众生界转动之风也。菩萨用观穷动转之源耳。达其源则见本妙之不动也。从喻得名。所证实相内外映彻若琉璃焉。故下自叙曰。身心发光洞彻无碍。开示本觉而观风者。风力即动相。既属于妄。欲显无动。无动即本觉也。由是欲显无动。而观于动。

　　我于尔时观界安立。观世动时。观身动止观心动念。诸动无二。等无差别。我时觉了此群动性来无所从去无所至。十方微尘颠倒众生同一虚妄。如是乃至三千大千一世界内所有众生。如一器中贮百蚊蚋。啾啾乱鸣。于分寸中鼓发狂闹。

　　逢佛未几得无生忍。尔时心开。乃见东方不动佛国。为法王子。事十方佛身心发光洞彻无碍。

　　观察世界身心皆由风动。风自何生而动诸物。物不动时去至何所。风既无从。物成妄动。故见十方一切众生狂自鼓闹。同一虚妄本无所因。依教观察。受教未久即证无生。由观生灭证无生灭。故见东方不动佛国。我身及器。咸即本觉妙明元体。故云发光洞彻无碍。

　　佛问圆通。我以观察风力无依。悟菩提心。入三摩地。合十方佛。传一妙心。斯为第一。

　　释要云。意云我既证得本觉。与十方如来所传妙心无异。

　　虚空藏菩萨即从座起顶礼佛足而白佛言。我与如来定光佛所得无边身。

　　尔时手执四大宝珠。照明十方微尘佛刹化成虚空。又于自心现大圆镜。内放十种微妙宝光。流灌十方尽虚空际诸幢王刹。来入镜内涉。入我身。身同虚空不相妨碍。身能善入微尘国土。广行佛事得大随顺。

　　此大神力。由我谛观四大无依。妄想生灭虚空无二。佛国本同。于同发明得无生忍。

　　苕溪云。定光佛即然灯佛也。因观四大色质。既得无边法身。为显此身遍融一切。故执宝珠照十方等而表示之。上以珠表色。此以镜表心。色从心造。全体是心。故放宝光灌十方等。

　　长水云。十种光者十身卢舍那也。

　　苕溪云。华严云清净妙法身。湛然应一切。前同虚空法也。今入尘国应也。说三乘法为佛事。称四悉机为随顺。

　　补遗云。四悉具云四悉檀。名出智论。悉是华言。檀是梵语。悉之言遍。檀翻为施。以欢喜生善破恶入理四法遍施有情。故曰四悉檀也。南岳云。如大涅槃胡汉兼举。南岳亲证。不应错用。天台智者依之释义。

　　佛问圆通。我以观察虚空无边。入三摩地。妙力圆明。斯为第一。

　　弥勒菩萨即从座起顶礼佛足而白佛言。我忆往昔经微尘劫。有佛出世名日月证明。我从彼佛而得出家。心重世名。好游族姓。尔时世尊教我修习唯心识定入三摩地。

　　携李云。弥勒正云梅怛利曳那。此翻慈氏。

　　真际云。以不达遍计本空依他幻有。故耽世名好游族姓。唯遮境有。识简心空。唯有自心。心外无法。

　　手鉴云。然此唯识具一切法门。而众生有两种。一多着外色。少着内识。二多着内识少着外色。如上界多着内识。下二界多着外色。外色多内识少。如学问人多向外解。破外向内。故须此观。又唯心识定有二种。谓影像真实。地前加行作影像唯识观。初地见道作真实唯识观。一切法以识为相。真如为性。影像真实虽殊。总名唯识观。

　　长水云。初修此观。已得对治。知世名利有无厚薄。皆我自己唯识所变。不从他来。由此驰求顿尔皆息。孤山云。此相似位。

　　历劫已来。以此三昧事恒沙佛。求世名心歇灭无有。

　　至然灯佛出现于世我乃得成无上妙圆识心三昧。乃至尽空如来国土净秽有无。皆是我心变化所现。

　　长水云。此观初成。位当解行。今得三昧。已入初地。名真见道。谓以一实根本无分别智与法界冥合。能所一如。无有二相。故唯识颂云。若时于所缘。智都无所得。尔时住唯识。离二取相故。当尔之时名方亲证。乃至尽空如来国土净秽有无。皆是我心变化所现。

　　孤山云。此分真位。

　　苕溪云。谓尽虚空界所有佛国等唯心所现。若以四土言之。心即寂光。变化即实报方便。同居净秽。但是三土之相互有起灭耳。从法身识性。流出报应无量佛身。识性之言乃庵摩罗。

　　世尊。我了如是唯心识故。识性流出无量如来。今得授记。次补佛处。

　　佛问圆通。我以谛观十方唯识。识心圆明入圆成实。远离依他及遍计执。得无生忍。斯为第一。

　　手鉴云。识唯一识。复有分别识无分别识。故此唯识具一切法门。破外向内。令观明白。十法界法皆是一识。识空十法界空。识假十法界假。识中十法界中。专以内心破一切法。若外观十法界。即见内心。当知若色若识皆是唯识。唯色应知亦有分别色无分别色。色寂心寂。二俱三昧。

　　苕溪云。此中三性亦曰三相。广在解深密经及唯识论。一遍计所执性。二依他起性。三圆成实性。

　　资中云。横计有情众生寿者及我我所乃至情非情。异执有实体。周遍计度。名遍计性。计有因缘世间和合建立名相。执此假相。定从种生。虽无我执。自然种性假色心等为众生五蕴等法。名依他性。无漏智体及真如法界。名圆成性。

　　补遗云。昔贤有颂曰。白日看绳绳是麻。夜里看绳绳是蛇。麻上生绳犹是妄。那堪绳上更生蛇。麻绳蛇境也。蛇喻遍计性。绳喻依他性。麻喻圆成实性。本秪麻耳。愚迷不了以麻为绳。抑又不了以绳为蛇。依他执我。遍超我计。我本性空圆成一实。北方承习岂徒然哉。

　　大势至法王子与其同伦五十二菩萨。即从座起顶礼佛足而白佛言。我忆往昔恒河沙劫。有佛出世名无量光。十二如来相继一劫。其最后佛名超日月光。彼佛教我念佛三昧。

　　梵语摩诃那钵。此云大势至。

　　孤山云。观经云以智慧光普照一切。令离三途得无上力。是故号此菩萨名大势至。三昧梵语。此翻正心行处。

　　譬如有人。一专为忆。一人专忘。如是二人。若逢不逢。或见非见。

　　专忆如念佛众生。专忘谓众生不念佛者。佛恒普应。生不能感。是故不定逢与不逢。或见非见也。专忘作专念者非。

　　二人相忆二忆念深。如是乃至从生至生。同于形影。不相乖异。

　　佛与众生忆念相应。故佛与生如影随形。从生至生永免乖异。

　　十方如来怜念众生如母忆子。若子逃逝虽忆何为。

　　苕溪云。母忆子如佛专忆。子逃逝如人专忘。纵得逢见不蒙法利。与逃逝无异。舍卫九亿家不其然也。

　　熏闻云。智论云舍卫有九亿家。三亿眼见佛。三亿耳闻而不见。三亿不闻不见。

　　子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便。自得心开。

　　补遗云。势至所说心开。既而自得。如所谓何藉劬劳。故云不假方便。

　　如染香人身有香气。此则名曰香光庄严。

　　长水云。染香有香气。念佛得见佛。因果相称。谁谓不然。

　　我本因地以念佛心入无生忍。今于此界。摄念佛人归于净土。

　　苕溪云。以证验修念佛之心。不可单作事相而解。念存三观。佛具三身。心破三惑。无生忍相方可入焉。如资中所引观经是心是佛等释之。斯亦大要也。空观念报身。破通别见思。假观念应身。破界内外尘沙。中观念法身。破根本无明。分别虽尔。然复须了即惑成观。观外无身三一互融。非相含然。非相生然。念之于无念。是真念佛矣。净土别指极乐。通及寂光。

　　补遗云。此譬喻文乃有二意。一应亲机疏喻。二机应相亲喻。欲明相亲先举机疏。以诫一人专忆一人专忘。如佛念众生而众生无机。如是二人若逢不逢或见非见。既亲疏不等。则有时而逢。有时而见。不能常相逢遇。然既专忘则当一向不逢不见。何故亦有逢见之时。须知言忘者。必先相识而后专忘。以曾识故所以或逢。亦可云既一人专忘故不逢见。二机应相亲譬。经二人相忆等也。十方如来下合法。先喻应亲机疏。次合相亲喻又二。初再提前喻。事一心门忆佛也。理一心门念佛也。

　　佛问圆通。我无选择。都摄六根净念相继。得三摩地。斯为第一。

　　孤山云。无量寿经云。念佛者不得如弹指顷念世五欲。

　　补遗云。念属意根。正论修处。亦旁摄诸根。根根念佛也。意根若净诸根咸摄。故无选择。如念佛时。眼不观色眼念佛矣。乃至身不着触身念佛矣。故曰都摄六根根大明矣。五观耳根悟道。此由无始用诸妄想。此想不真故有耳根流转。今如常住真心一体无二。故观耳根乃得悟道。

　　大佛顶如来密因修证了义诸菩萨万行首楞严经卷第五
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第六

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　尔时观世音菩萨即从座起。顶礼佛足而白佛言世尊。忆念我昔无数恒河沙劫。于时有佛出现于世。名观世音。我于彼佛发菩提心。彼佛教我从闻思修入三摩地。

　　长水云。此门次第合次那律。以是六根之耳根故。释要云。最后说者凡有三义。一以圆通义广正是此方便宜。故备显修证之门广化仪之相也。二以庆说相继。意欲观音说后即便庆赞。以表正赞观音旁兼余圣。若于那律次说。若不庆赞。不彰观境最优。若便庆赞。后说诸圣应非。故留后说即庆赞正旁自然着矣。三敕拣连环。观音说竟便敕文殊料简。连绵相接事无断绝故也。

　　熏闻云。证真引天台云。西音阿那婆娄吉低输。此云观世昔。能所圆融。有无兼畅。照穷正性。察其本末。故称观世音。又梵语阿缚卢枳帝湿伐罗此云。观自在。唐三藏云观有不住于有。观空不住于空。闻名不惑于名。见相不没于相。心不能动。境不能随。动随不乱其真。可谓无碍智慧也。今观诸经标名。或单云观世音。或单云观自在。唯大悲心陀罗尼经具云观世音自在。

　　孤山云。观谓能观之三观。世即所观之三谛。以闻世间出世间殊音异说。皆了即空假中。故名观世音。然此义与法华有殊。彼云一心称名。菩萨即时观其音声皆得解脱。则音在他机。此云由我观听十方圆明。故观音名遍十方界。则音属自行。应知因中自行异上化他二义毕备。两经所说各举一边耳。准下文云。由我不自观音以观观者。令彼十方苦恼众生观其音声即得解脱。此亦同于法华释名之意。但彼为流通本经。故偏对他机。今为伸叙昔证。故正约自行。

　　苕溪云。教即世音。

　　以初禀教即是耳根所对之境故。

　　闻即耳根。

　　此从能闻边说。若约所闻。有通有局。取彼佛音教。通取一切声尘之境。皆所观之境也。思修皆能观之观也。

　　闻非无观。以观行成时正在思修故。应知三慧有横有竖。横则名字已上位位有之。竖则名字为闻。观行为思。相似为修。三慧具足。能得相似分真之定。故曰从闻思修入三摩地。

　　然则观由境入。境实遍通。而特取音闻者。乃逗机之要也。昔佛既尔。今佛同然。故文殊云。此方真教体。清净在音闻。欲取三摩提。实从闻中入。

　　抑又观音之三慧。乃酬阿难之三请也。一方便之请。二入门之请。三根本之请。

　　涅槃云。证大涅槃有四因缘。一者近善知识。二者听闻正法。三者思惟其义。四者如说修行。若言若行是大涅槃近因缘者。无有是处。佛即善知识也。三摩提是大涅槃也。当知此上虽有信法两行。而正在信行。又法行非全不闻。但少从佗闻。多自思惟耳。若然则信法两行并由三慧者。方有所证。无闻慧如覆器不能受水。无思慧如漏器虽受而失。无修慧如秽器不堪饮用。三慧备者。既仰且完而复清净。所受之水足堪饮用。止渴除垢何莫由斯。又无三慧是理即佛。有闻慧是名字即佛。有思慧是观行即佛。有修慧是相似即佛。是故备斯三者能入三摩。成分真佛及究竟佛。然此观音所说三慧入道。正是灭后众生之行门。向如来敕令诸圣各说圆通。正在观音行门。以酬阿难本根之请。而亦远酬天王赐与华屋虽获大宅要因门入之请。大宅之门是三慧矣。

　　初于闻中入流亡所。所入既寂。动静二相了然不生。如是渐增闻所闻尽尽闻不住。觉所觉空。空觉极圆。空所空灭。

　　孤山云。初五句明闻慧。次四句明思慧。后二句明修慧。明闻慧中先二句标。初于闻中谓始闻言教也。入流谓体。言入理则是反观闻性也。亡所谓不滞名言即是离缘尘也。次三句释。所入既寂即释上入流也。所入之理无文字相。故云既寂。动静至不生。即释上亡所也。动谓有说。静谓无说。既达闻性唯一真寂。则不得前尘有说无说动静二相。故曰了然不生。次明思慧。如是渐增者。明转闻成思也。闻中亡所。故曰闻所闻尽。此则亡言达理。即结上闻慧也。尽闻不住者。理无闻相故曰尽闻。亦不滞理故曰不住。此则言理俱亡。生后思慧也。觉所觉空者正示思慧也。所觉是尽闻之理。今觉知此理亦无。即是释上尽闻不住耳。后明修慧。上思慧虽言理俱空。而有觉空之智。是则俱空成境。能觉成智。今境智都泯。故曰极圆。以极圆故。能觉空智所觉空境悉不可得。故云空所空灭。当知此明三慧。闻则亡言达理。思则言理俱亡。修则境智齐泯。以此寻文。文无不晓。此皆住前修行也。

　　补遗云。初于闻中入流亡所者。流谓照理也。闻教则照理。理明则亡诠。故曰亡所。所入者。所指能诠。入指所诠。闻所闻尽者。所闻是声教。今亡能闻之根带所闻言之。尽闻不住者。指前空耳根之观为尽闻。不着此能空故曰不住。由不住故。能空之觉皆空寂矣。所觉指前耳根相带言耳。空觉等者。指前重空之观。故曰空觉。既空之又空。无以加也。故曰极圆。言极圆者。谓前重空亡所冥理。理则圆极。今又亡其圆极之相。故曰空所空寂也。所空指空智也。亦欲以所显能。相带言也。应云上句显前重空冥理。下句亡冥理之迹。

　　生灭既灭。寂灭现前。

　　生灭既灭。三慧俱亡也。以住前三慧是生灭相故。寂灭现前初住理显也。以分证三谛无生灭故。又生灭既灭则二边亡。寂灭现前则中道显。

　　忽然超越世出世间。

　　孤山云。世谓六道。出世谓三乘。

　　十方圆明获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。

　　补遗云。此明登住实证。获二殊胜。一合修德之极。二合性德之具。与佛如来同一慈力。于修德中别标三十二应也。与诸众生同一悲仰。于性德中别标十四无畏也。慈悲实通。此中别配二义者。良以三十二应说法与乐义强。故曰慈力。十四无畏救众生苦。苦是悲境。依仰佛救。故曰悲仰。我有悲境。依仰圆通而得离已。今欲众生亦然。故曰同一悲仰。如下十四无畏曰。令诸众生于我身心获十四种无畏功德。又曰我不自观音。以观观者。令彼十方苦恼众生观其音声即得解脱。意言我已离尘反性脱此悲境。今以智力冥资。同我昔日脱其悲苦。汝亦依仰此理尔。下十四无畏。皆先言菩萨脱苦。复言众生耳。

　　世尊。由我供养观音如来。蒙彼如来授我如幻闻熏闻修金刚三昧。与佛如来同慈力故。令我身成三十二应入诸国土。

　　携李云。幻喻三慧体不可得。金刚喻摧坚之能。

　　熏闻云。熏谓熏习。从喻为名。修兼于思。三慧备矣。起信云。如世间衣服。实无于香。若人以香而熏习故则有香气。今亦如是。观音因中初无净用。由闻如幻金刚三昧而熏习故。能成三十二应入诸国土。约四土论之。应六凡二乘及藏通菩萨。但入同居应。别圆菩萨则入方便实报。或机在同居。亦入分段。寂光无相。三土由之而生。天器饭色。喻意可解。

　　世尊。若诸菩萨入三摩地。进修无漏胜解现圆。我现佛身而为说法令其解脱。

　　孤山云。若诸菩萨别圆机也。若入相似三摩地。进修中道无漏。则分真胜解现圆。乃至若进修金刚无漏。则究竟胜解现圆。大士皆现佛身为说顿法。令得分真究竟解脱。问菩萨何能现佛身耶。答心性理显。高下无殊。如镜已明形对像现。臣家之镜。王苟临之岂无王像。王家之镜。臣苟对之岂无臣像。当知人有高下镜无贵贱。然亦不妨明有优劣。臣家之镜下喻分真理能现佛身也。王家之镜下。喻究竟理现菩萨身也。证真云。若初住能现妙觉。是本下迹高。若妙觉现菩萨等像。是本高迹下。俱高俱下二句可知。此依天台四句分别。

　　补遗云。天台普门品别行义疏。解即现佛身而为说法。明同居方便实报下之三土所现佛身胜劣不同。维摩疏佛国八科第六说教。约土说教不同。准知现身有胜有劣。

　　长水云。第十地菩萨坐华王座垂成正觉。亦须别佛说教闻熏。令断最后微细无明。故观世音现第十重他受用身而为说法。

　　孤山云。问等觉菩萨岂假初住现佛说法耶。答闻法得解何必求人。复假胜身弥增内慧。

　　资中云。胜解现圆。将登正觉坐道场也。将登者蹑上修进无漏言之。秪为进修未登正觉。是故现身而为说法。令其胜解现前圆满。

　　长水云。于决定境忍可印持。不为异缘之所引转。此指最极根本无分别智将圆满时。故名胜解。菩萨登住已去。虽为因位。便能现上位身为彼说法。以此圆证。一位即诸位。更无深浅。故能现耳。

　　若诸有学寂静妙明胜妙现圆。我于彼前现独觉身而为说法令其解脱。

　　若诸有学断十二缘缘断胜性胜妙现圆。我于彼前现缘觉身而为说法令其解脱。

　　长水云。麟觉独悟。出无佛世。厌喧乐静。独处山林。资加二位名为有学。此后断惑便证无学。约自乘理智将证未证。名寂静妙明。菩萨现同类身。先称本习后令近佛。

　　准诸文说独觉根性。能睹外境因缘。以悟内心生灭。推宿种本因。虽闻十二因缘。其独觉时。恐不可云亦观十二因缘。推宿种与能观外境因缘。通名缘觉可也。如诸文依大论。辟支迦罗此翻缘觉。亦云独觉。通翻一名。然后分别值佛不值佛。大小不同。皆言胜妙现圆者。各约自乘理智将欲现前。得此名也。

　　若诸有学得四谛空修道入灭胜性现圆。我于彼前现声闻身而为说法令其解脱。

　　补遗云。是则胜性言当分自说。现谓现今。三果已前贤位圣位俱属有学。见道一十六心断四谛下惑。证生空理。故云得四谛空。初果后进断三界八十一品俱生。品品皆证一分择灭无为。故云修道入灭。旧谓数缘灭。新云择灭。维摩疏云。虚空无为。数缘灭非数缘灭无为。一是涅槃。二非涅槃。证一分择灭无为者。断一品惑尽处。名为证一分择灭无为。涅槃择力所得灭名为择灭。谓断智推令灭。故名择灭。孤山云。数缘即是择也。

　　孤山云。二乘藏通机也。虽有菩萨而藏同人天。不断惑故。通同二乘。所证齐故。

　　若诸众生欲心明悟不犯欲尘欲身清净。我于彼前现梵王身而为说法令其解脱。若诸众生欲为天主统领诸天。我于彼前现帝释身而为说法令其成就。若诸众生欲身自在游行十方。我于彼前现自在天身而为说法令其成就。若诸众生欲身自在飞行虚空。我于彼前现大自在天身而为说法令其成就。

　　孤山云。梵王即色天主。名为尸弃。此云顶髻。

　　补遗云。梵王此翻离欲。亦称高净尸弃。又外国唤火为树投尸弃。此王本修火光定。破欲界惑。从德立名。今此依普门义疏作一人说。案法华文句并维摩疏作两人说。谓初禅二禅主也。若依大论举位显名。目一人耳。

　　璎珞明四禅皆有王。今言梵王者。应是初禅之顶。以有觉观语言之法。得为千界之主。

　　熏闻云。次第禅门云。佛于仁王经。说十八梵亦应有民主之异。又云四禅中有大静王。而佛于三藏中但说初禅有大梵王者。以初禅内有觉观心。外有语言法。主领下欲众生为便。上地无此。故不别出。说法说出欲论。解脱令离欲尘。

　　帝释即欲界第二天主。彼横有三十三天。而帝释统之。说法谓十善。金光明云。释提桓因种种善论。

　　长水云。欲身自在游行十方。现二天身说法教化。即夜摩睹史天。

　　名自在者。智者释普门品云。自在是欲界顶天。具云婆舍䟦提。此云他化自在。假他所作以成己乐。即魔王也。慈恩云。得异熟果。随意所念。胜下二天。下二天果依树而得。今随欲得名为自在也。乐变化天他化自在名大自在。不乐异熟果乐。自乐他变为乐具而受用之。名大自在。然若止以化乐他化二天所配。即摄义不尽。故从慈恩摄四天也。

　　孤山云。华严称为色究竟天。即摩醯首罗天。大论云。三目八臂骑白牛执白拂者是也。

　　智者云。有人以为第六天。而诸经多称大自在是色界顶天。

　　释论云。过净居天有十住菩萨。号大自在。又十住经云。大自在天光明胜一切众生。涅槃献供。大自在天最胜。故非第六天也。旧以前自在天为第五。大自在天为第六。又慈恩以自在为夜摩兜率。大自在为化乐他化自在。

　　若诸众生爱统鬼神救护国土。我于彼前现天大将军身而为说法令其成就。若诸众生爱统世界保获众生。我于彼前现四天王身而为说法令其成就。若诸众生爱生天宫驱使鬼神。我于彼前现四天王国太子身而为说法令其成就。

　　金光明以散脂为大将。经云。八臂健提是天中力士。大论称鸠摩罗伽。此云童子。骑孔雀。擎鸡持铎提赤幡。复有韦纽。此云遍闻。四臂。捉具持轮。骑金翅鸟。皆是诸天大将。未知此中定是何等。虽未可定。何妨菩萨随机俱现。熏闻云。四天王天者。上升之元首。下界之初天。居半须弥东黄金埵。王名提头赖吒。此云持国。南琉璃埵。王名毗留勒又。此云增长。西白银埵。王名毗留博叉。此云杂语。北水精埵。王名毗沙门。此云多闻。

　　长水云。各领鬼神。每王二部。共八部众。救护国界。

　　释要云。持国所领二部。一名挞闼婆。二名富单那。增长所领。薜荔多鸠盘茶。广目所领。毒龙毗舍阇。北方所领。即夜叉。罗刹。制此鬼神。不令恼人。故称护世。

　　谷响云。国太子亦如世间太子。入则监国。出则抚军。

　　长水云。天王太子即那吒之类。辅正统摄。跨握鬼物。护世益人。菩萨身同先令成就。后使厌离也。

　　若诸众生乐为人主。我于彼前现人王身而为说法令其成就。若诸众生爱主族姓世间推让。我于彼前现长者身而为说法令其成就。若诸众生。爱谈名言清净自居。我于彼前现居士身而为说法令其成就。若诸众生爱治国土。剖断邦邑。我于彼前现宰官身而为说法令其成就。若诸众生爱诸数术。摄卫自居。我于彼前现婆罗门身而为说法令其成就。

　　长水云。人王者。王往也。人皆归往故。四轮粟散皆人之主。

　　手鉴云。金银铜铁四轮王。如次王四三二一天下。若中下品十善。报为粟散小王。众多如彼粟故。从喻立名。又言粟散。如人把粟散置槃中各得分位。王喻亦尔。散字上去二音。以上化下物无不从。以一人有庆兆民赖之。抑又佛法兴隆增长精气。大集经云。国王护法。增长三种精气。一地精气。谓五谷丰熟。二众生精气。谓形貌端严。无诸疾疫。三善法精气。谓修施戒信等。

　　长水云。长者具十德。谓姓贵。位高。大富。威猛。智深。年耆。行净。礼备。上叹。下归。

　　补遗云。爱主族姓等者。长者有德。士族多归附之。博闻强识不求仕宦。居财大富。秉志廉贞。故名居士。

　　熏闻云。据普门疏。以多积财贷居业丰盈。谓之居士。今经之意。有似郑康成云居士者道艺处士。

　　孤山云。三台辅相州牧县长。悉号宰官。

　　熏闻云。三台亦曰三阶。每台二星。凡六星。名泰阶六符。符者。星之验也。黄帝泰阶六符经云。泰阶者天之三阶也。上阶谓天子。中阶谓公卿诸候大夫。下阶谓士庶人也。今通云三台。正言其中耳。州牧者。牧养也。谓养于民也。婆罗门翻净行。四姓之一。劫初种族。山野自闲。故人以净行称之。

　　补遗云。爱诸数术。如此间方士。导养之法。如华陀五禽之戏。怡神养性。故曰摄卫。又亦可数谓知阴阳之数。术为导养。

　　若有男子好学出家持诸戒律。我于彼前现比丘身而为说法令其成就。若有女人好学出家持诸禁戒。我于彼前现比丘尼身而为说法令其成就。若有男子乐持五戒。我于彼前现优婆塞身而为说法令其成就。若有女子五戒自居。我于彼前现优婆夷身而为说法令其成就。

　　孤山云。优婆塞云近事男。优婆夷云近事女。以五戒自守堪任近事出家二众故。

　　若有女人内政立身以修家国。我于彼前现女主身及国夫人命妇大家。而为说法令其成就。若有众生不坏男根。我于彼前现童男身而为说法令其成就。若有处女爱乐处身不求侵暴。我于彼前现童女身而为说法令其成就。

　　女主即天子之后。周礼天子之后立六宫。三夫人。九嫔。二十七世妇。八十一御妻。

　　谷响云。六宫。前一宫。后五宫。五者。后一宫。三夫人一宫。九嫔一宫。二十七世妇一宫。八十一御妻一宫。凡一百二十人。

　　国夫人如云邦君之妻。曰君夫人。命妇谓妻因夫荣者也。大家如曹世叔妻师号大家。大家尊之称。似言家中之尊大者。唐来宫掖并宦者呼皇帝为大家。

　　补遗云。处女藐姑射山有神人居处。在家未嫁之女。

　　若有诸天乐出天伦。我现天身而为说法令其成就。若有诸龙乐出龙伦。我现龙身而为说法令其成就。若有药叉乐度本伦。我于彼前现药叉身而为说法令其成就。若乾闼婆乐脱其伦。我于彼前现乾闼婆身而为说法令其成就。

　　熏闻云。龙有四种。一守天宫殿持令不落。二兴云致雨利益人间。三地龙。泱江开渎。四伏藏龙。守转轮王及大福人藏。肇师但出三种不出天龙。

　　孤山云。药叉云轻捷。

　　熏闻云。此有三处。海岛。空中。天上。传传相持不令食人。佛初成道说法。传唱至天。乾闼婆云香阴。新翻寻香行。帝释乐神也。在须弥山南金刚窟住。天欲作乐。身有异相。

　　若阿修罗乐脱其伦。我于彼前现阿修罗身而为说法令其成就。若紧那罗乐脱其伦。我于彼前现紧那罗身而为说法令其成就。若摩呼罗伽乐脱其伦。我于彼前现摩呼罗伽身而为说法令其成就。

　　阿修罗云无端正。以女美而男丑故。从男彰名。新翻非天。以谄诈无天行故。

　　阿修罗有千头二千手。万头二万手。或三头六手。

　　苕溪云。准普门品八部。此阙伽楼罗即金翅鸟。恐在下文杂类中收。

　　孤山云。紧那罗形似人而头有一角。因呼为疑神。天帝丝竹乐神也。小劣乾闼婆。新翻云歌神。摩呼罗伽。什师云地龙。肇公云大蟒腹行也。

　　长水云。蟒形田蚥。复行之类。

　　手鉴云。亦云莫呼落伽。此云大腹田蚥。虾䗫蟒蛇等类。皆此所摄。田蚥蟾蜍别名。蟾蜍虾䗫也。张衡赋曰。羿得不死之药于西王母。姮娥窃之奔月。遂托身于月。是为蟾蜍。抱朴子云。蟾蜍寿三千岁者。头上有角。领下有丹书八字。玄中记云。蟾蜍头生角。食之寿千岁也。即虾䗫之类大者也。以多于田野。故名田蚥。

　　若诸众生乐人修人。我现人身而为说法令其成就。若诸非人有形无形有想无想乐度其伦。我于彼前皆现其身而为说法令其成就。

　　补遗云。人者除上人伦之有名位者言之也。其或隐沦无位。穷而在下。固亦随彼化之。然天龙等皆言乐出其伦而人谓乐人修人者。乐入其类或欲出其伦皆随而应之。人非无出。天非无入。互现其文。

　　长水云。有形有色蕴。如下休咎精灵等。无形无色蕴。如下空散消沉等。有想有四蕴。如下鬼神精灵等。无想无四蕴。如下精灵化为草木金石等。此皆非人也。

　　是名妙净三十二应入国土身。皆以三昧闻熏闻修无作妙力自在成就。

　　苕溪云。三十二应。比普门品虽互有出没。大体是同。总而言之无越十界。于十界中。两经俱无菩萨并地狱身者。或智者依正法华具现菩萨界身。又准释论菩萨亦化地狱。故知十界不可阙。

　　补遗云。声教熏习。故曰闻熏。闻而复修。故曰闻修。修必兼思。三慧具矣。修兼闻者。显耳根闻而复修也。然说法华圆顿之法。此经随机大小者何耶。法华为流通本经。故说圆顿。今直谈体用。故说随机。

　　世尊。我复以此闻熏闻修金刚三昧无作妙力。与诸十方三世六道一切众生同悲仰故。令诸众生于我身心获十四种无畏功德。

　　一者由我不自观音以观观者。令彼十方苦恼众生观其音声即得解脱。

　　资中云。由我不自观音以观观者。谓由我不观所听音声。但观闻性也。

　　真际云。由我不自观音。不循前尘也。以观观者。用无缘之慈。观彼世间观音者也。

　　苕溪云。圣人无已。惟物是利。故以观音之智。加彼观声之机。于苦得脱不旋踵矣。若夫止称名号。罔识闻熏。善应未臻。而责圣言之虚者。是犹洒一杯之水救积薪之火。不熄则谓水不胜火。惑亦甚哉。

　　熏闻云。罔识闻熏者。谓无闻慧熏习之力也。今顺经文以观观者。故须正取观慧为机。因此策其怠者。及遮其谤者然有散心感应者。亦由过去积善。或是现在至诚之所招致。必非浅植轻念者。能通圣应。传曰。小信未孚。神弗福也。菩萨利物岂不如之。

　　补遗云。对众生之他。故云自行。既不循前尘。今以智加彼。良由十四无畏。与众生同一悲仰。推己昔日亦堕悲苦。依仰圆通之理而得解脱。今亦令众生同依此理脱其悲苦。故十四无畏皆先推己。然后及物。显与众生同一悲仰也。缘前尘为生死所缚。悲苦也。今不自观音。反其闻性。仰依圆通之理也。

　　二者知见旋复。令诸众生设入大火火不能烧。三者观听旋复。令诸众生大水所漂水不能溺。

　　携李云。准天台释火难有三种。一果报火。下从地狱上至初禅。二恶业火。通三界。三烦恼火。通三乘。火难既然。他皆仿此。

　　他皆仿此者。水难三种。果报水至二禅。余二同上。彼罗刹难中以黑风为难。亦由有三种。果报风至三禅。余二同上。乃至七难。皆有观行。三义须者寻之。

　　补遗云。涅槃云。迦叶白佛。彼第四禅以何因缘风不能吹。水不能漂。火不能烧。佛告迦叶。内外过患一切无故。初禅过患。内有觉观外有火灾。二禅过患。内有欢喜外有水灾。三禅通患。内有喘息外有风灾。彼第四禅。内外过患一切悉无。是故三灾不能及之。然四明因释消伏三毒。引例三火云。应知三种毒害。舍傍从正。受名不同。如普门别行疏分别火难等相。报火至初禅。岂下诸有全无惑业。盖苦报为正也。烦恼火通四教。岂三乘人全无业报。以烦恼为正也。岳师云。所引三火例今三毒。舍旁从正受名不同者。不尔。以谓三障不可皆受报名。乃至三障皆受烦恼名也。业报亦是四教所诠。烦恼亦是三界所起。两师各据方圆共凿。今谓若乃三障。通而论之。三界六道四教三乘。降佛极果以还无不有之。今普门疏所解三火。别取三界六道四教三乘被烧害善之义而说。所以别取此义者。为欲见当界当位有所难于此故也。又复帖文举事所说。直指下界烧物之火故也。消文释义自有来由。虽作三种。约观行解。必须随顺帖文举事。难字去声。

　　补遗云。此下一一文中并须先明菩萨悲仰。次同众生。必须求其自他悲仰同意。知见旋复者。见属眼根。知属意根。今从一根既脱六用同旋。故虽耳根圆通。亦通明知见旋复也。知见属心。心属火。自行知见旋复。则心体寂灭之火。火无能为也。如诸论所明。初禅不能免火难。内有觉观即心也。言是心声。并能致火灾矣。

　　孤山云。达声无声。水声岂溺。

　　长水云。声能漂荡如水腾波。观听旋真尘相不起。虚明湛寂何物能漂。故令念者大水不溺。

　　补遗云。今谓五行言之。水属肾。肾主耳。耳根能复其听。闻水亦不能为害矣。良由内根消。则外水亦伏。体性同故也。

　　四者断灭妄想。心无杀害。令诸众生入诸鬼国鬼不能害。五者闻熏成闻。六根销复。同于声听。能令众生临当被害刀段段坏。使其兵戈犹如割水。亦如吹光。性无摇动。

　　九道众生莫非妄想。其虚诈不实乃鬼之因。妄想之尤者。内灭其因。虽入其国故不能害我矣。

　　孤山云。闻熏成闻者。熏于妄闻。成真闻性。耳根既复。五根咸同。具举言六也。

　　补遗云。熏妄闻成真闻。六用俱复。耳鼻舌身已成清净。纵遭横逆。无如我何。

　　苕溪云。割水吹光等。淮南子云。光可见不可握。水可循不可坏。今云吹割。性无摇动。喻意不殊。

　　六者闻熏精明。明遍法界。则诸幽暗性不能全。能令众生药叉罗刹鸠槃茶鬼及毗舍遮富单那等。虽近其傍目不能视。七者音性圆销。观听返入。离诸尘妄。能令众生禁系枷锁所不能着。八者灭音圆闻。遍生慈力。能令众生经过险路贼不能劫。

　　补遗云。闻熏精明者。见真如理无幽不烛。彼诸幽冥固为我所破。故曰性不能全。

　　苕溪云。药叉有三种。一在地。二在虚空。三在天。

　　孤山云。罗刹云可畏。鸠槃茶厌魅鬼。毗舍遮啖精气鬼。富单那热病鬼。

　　补遗云。音性圆销。六用返入言观听者且举其二耳。六用返入六尘俱消。尘缚已超。则禁系之事成锁梦关空耳。灭音圆闻得体也。遍生慈力起用也。慈能摄物。彼偷儿辈如何陆梁。

　　九者熏闻离尘。色所不劫。能令一切多淫众生远离贪欲。十者纯音无尘。根境圆融无对所对。能令一切忿恨众生离诸瞋恚。十一者销尘旋明。法界身心犹如琉璃朗彻无碍。能令一切昏钝性障诸阿颠迦永离痴暗。

　　苕溪云。准天台释三毒。通界内外。内谓思惑。外谓无明。二乘以欣涅槃名贪。厌生死为瞋。迷中道即痴。菩萨广求佛法。诃恶二乘。未了佛性。皆是三毒。

　　补遗云。六用既脱色尘消亡。岂能劫我常心耶。故曰色不能劫。纯音中道法音也。无尘者。非同世间音声有尘染相也。中道法音。不落根境。故对待已亡。外之嫌恨无从生也。阿颠迦痴暗人也。我以销六尘复真明。推己及之。令离暗钝也。

　　孤山云。阿颠迦亦云阿阐底迦。此翻无欲。不乐欲涅槃也。

　　十二者融形复闻。不动道场涉入世间。不坏世界能遍十方供养微尘诸佛如来。各各佛边为法王子。能令法界无子众生欲求男者。诞生福德智慧之男。十三者六根圆通。明照无二。含十方界。立大圆镜空如来藏。承顺十方微尘如来。秘密法门受领无失。能令法界无子众生欲生女者。诞生端正福德柔顺众人爱敬有相之女。

　　智者引阿含。明地狱已上乃至欲天。皆有无子之苦。令所求者悉令满心。

　　携李云。上云涉入世间不坏世界。即方便智。方便属权。权能干事。故生于男。次云立大圆镜空如来藏。即属实智。实智诣理。理能含育。故生于女。如净名云。智度菩萨母。方便以为父。即其义焉。携李云。以方便实智用配二文。固有眉目。今更作内外以销其文。融形复闻。只是因耳复闻六根俱脱。形即身根。俱脱中别言耳。内既复性。外身自在。故能依中现正等。游历十方供养诸佛。此言男子外事也。古者生男。悬弧于门。表男子有四方志。故今以形身自在。应彼求男也。六根圆通。明照无二。此言内心明也。含十方界心具三千也。大圆镜智空如来藏。此言内心冥三谛也。含十方俗也。镜智空也。如来藏中也。内心冥理应彼求女也。言含言藏。皆欲表女子生育之事。言镜亦女子所览。言空若处子时也。承顺若有三从之义。秘密法明。如在闼中受领无失。中馈之职也。经文既欲推己证以应彼求。则句句不徒然。如天台明表法之义也。

　　融通形碍。旋复真闻。所以不动道场涉入世界。身无限量遍至十方。绍继法王种姓不断。六根圆遍融通照明。含现十方无二无别。唯一宝观名大圆镜。复能承顺微尘诸佛。受领含容无量法门。不失不坏名为空藏。

　　十四者此三千大千世界百亿日月。现住世间诸法王子有六十二恒河沙数。修法垂范教化众生。随顺众生方便智慧各各不同。由我所得圆通本根。发妙耳门。然后身心微妙含容周遍法界。能令众生持我名号。与彼共持六十二恒河沙诸法王子二人福德正等无异。世尊。我一名号与彼众多名号无异。由我修习得真圆通。是名十四施无畏力福备众生。

　　孤山云。法华疏云。圆人唯一。偏人则多。格六十二亿偏菩萨也。又别行疏云。一多性不可得。无有二相。一则非多。同入实际。实际正等是故无异。法华论云。毕竟决定知法故。法即法性真如法身。是故六十二亿与观音无别。尝试议之。法华为流通本经。故智者二疏。约待绝二妙之义互显其文。格偏等圆相待义也。实际正等绝待义也。况复本论。以法性释等。今经为对诸圣说圆通本根。校量胜劣。然则两经义趣不可全同。傥或一向将此例彼。岂唯见智者未晓抑亦观天亲弗明。五品四依便成虚说。

　　盖此方众生耳根利故受道者多。所以观音化胜。余根钝故受道者少。所以诸圣化劣。是知行位虽齐。对机有异。总彼恒河沙数但敌观音一人。故使持名二福正等。

　　补遗云。此中以一敌多意者。乃是偏圆之义。观音用圆。六十二恒河沙用偏。偏教益物岂能敌圆。此皆从用偏用圆益物以为比挍。欲彰观音圆实为胜。若六十二恒河沙用实。无以为优劣。故经云。修法垂范教化众生。随顺众生方便智慧各各不同。岂非指其用偏耶。由我所得圆通本根。乃至能令众生等。岂非用实益物耶。文中虽有发妙耳门之言。非直指耳根对诸根简优劣义。此中因明耳根圆通。故言发妙耳门为圆通。对彼用偏为拣耳。修法垂范之言。方便智慧之语。岂指余根钝劣耶。法华文句约偏对以为比挍。盖暗与此经合。以耳根对余根简。却疑智者不见此经。吴兴亦是此说。噫吾祖可谓无远孙矣。今仰窥经旨。必含二途。一约化用。二约实本。若就诸菩萨化用言之。乃有偏圆之异。如善财参文殊弥勒普贤。乃用圆以接之。中道知识。其余用偏。俗谛知识。辞云不知彼法门也。今观音没偏用圆。故假设六十二亿恒沙用偏。以为比校。观音固胜矣。经文正意虽如此。必兼含平等之意。若乃从诸菩萨实本。则无优劣。彼六十二虽多。观音一人虽少。实际平等。所以一能等多也。经中正等无异亦具二意。以一圆敌多偏。功德正等。故言正等无异。虽云正等。一固己胜矣。若从实本。多非多。一非一。同入实际。故言正等。此不分胜劣也。虽有二向。比校显圆为正。所以大师于文句中。依入大乘论以法应比校。作偏圆消之也。应色之多偏教也。法身之一圆意也。次义不可缺。却于别行疏出之。盖欲两出而彰互有也。又文句只用初义。其旁正可见也。然法华论何故只作后义。须知一卷之文务在简略。其偏圆比校在文可见。是以无说。第恐亡本者起分别想。招罪不浅。故用此义以除疑想耳。然何以知偏圆比校。是经正意。须知法华玄赞引十轮经云。假使于弥勒妙吉祥观自在普贤之类而为上首。殑伽沙等诸大菩萨。于百劫中至心归依。称名念诵。不如有人于念顷至归依礼拜供养地藏菩萨。云云。既云不如。乃比胜劣也。故知凡偏赞之文比校为正。而意含平等耳。然何以知必含次意。须知以楞严文。显彼普门品可也。楞严既云诸法王子。又曰随顺众生。则知六十二亿行位已高。自证已深。经为比校化用优劣。其实本之义固无优劣。故知经文密含此意也。是则今楞严偏圆化用。实本体同。二义最显。符合智者。颇同天亲。而长水携李。失其正途而用次意。孤山虽从初义释义乖违。兴福疏中颇知正辙。但其科目略存。文理不说。故彼疏曰。初彰群智劣。次显己功圆。三校福齐诸四叹名圆敌(彼文)。

　　熏闻云。百亿日月。准俱舍颂云。四大洲日月。苏弥卢欲天。梵世各一千。说名小千界。此小千千倍。说名一中千。此千倍大千。皆同一成坏。是则小千界有一千日月。中千界有十亿日月。大千界有万亿日月。故南山云。三千世界其中四洲山王日月等则有万亿之数是也。今大千云百亿者。恐西天数有大小。应以一百小亿为一大亿。乃成百亿日月。修法垂范者。修法约自行。除耳根外。随于何根修习行法也。垂范约化他。即以自行垂为模范。转化于他也。

　　补遗云。大论云此河是佛生处。游行处。弟子眼见。故以为喻。问恒河中沙为有几许。答一切算数所不能知。唯有佛法身菩萨能知其数。

　　世尊。我又获是圆通修证无上道故。又能善获四不思议无作妙德。

　　一者由我初获妙妙闻心。心精遗闻。见闻觉知不能分隔成一圆融清净宝觉。故我能现众多妙容。能说无边秘密神咒。其中或现一首三首五首七首九首十一首。如是乃至一百八首。千首万首八万四千烁迦罗首。二臂四臂六臂八臂十臂十二臂。十四十六十八二十至二十四。如是乃至一百八臂。千臂万臂八万四千母陀罗臂。二目三目四目九目。如是乃至一百八目。千目万目八万四千清净宝目。或慈或威。或定或慧。救护众生得大自在。

　　兴福云。妙妙闻心者。初妙则脱粘声境。后妙圆听无遗。

　　孤山云。根境圆融无能无所。故曰妙妙。心精遗闻者一根脱粘也。见闻觉知不能分隔者五根圆拔也。

　　孤山云。首表法身。超出二边。臂表解脱。提拔众苦。目表般若。照了万境。或慈或威结现首也。或定或慧结臂目也。其容慈故摄中道之善。其容威故折二边之恶。法身明矣。或定则手以止散。解脱着矣。或慧则目以观昏。般若显矣。三德圆融。既内无滞碍。故外益众生而得自在。

　　以人之首只一。故从畸数以增。臂乃有二。故从耦以辨。人眼二。天或三。故兼畸耦以明。

　　真际云。烁迦罗类拔折罗。即金刚也。

　　携李云。母陀罗或云印义。

　　二者由我闻思脱出六尘。如声度垣不能为碍。故我妙能现一一形。诵一一咒。其形其咒能以无畏施诸众生。是故十方微尘国土。皆名我为施无畏者。

　　三者由我修习本妙圆通清净本根。所游世界。皆令众生舍身珍宝求我哀愍。

　　四者我得佛心证于究竟。能以珍宝种种供养十方如来。傍及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃。

　　苕溪云。此四不思议。前二属应。后二对机。应中备显形声二益。初文虽云说咒。而正示形益。即应身功用也。次文虽复现形。而正示声益。即名称普闻也。机中具明因果二相。光明修因。则六度之中略举布施。俾求福故。后明感果。则世出世愿靡不成就。令得乐故。

　　此之四段经文。乃明现身说法。拔苦与乐为次第耳。前三十二应十四无畏。虽亦明现身说法。拔苦与乐乃是总相示之。今委明随机之相靡所不现。故四皆曰不思议也。如一首至八万四千等。乃至与乐。盖亦如此之多。非不思议能如此乎。第三既云求我哀愍。即是拔苦也。舍身珍宝者。乃明求拔苦人用为祷请耳。然拔苦文所以甚略者。以现身说法显之也。八万四千首臂等现差别身者。为拔苦故也。现身说法能救如此。所救之苦固亦如之。所以得略也。

　　佛问圆通。我从耳门圆照三昧。缘心自在。因入流相得三摩提。成就菩提斯为第一。

　　补遗云。耳识初缘音声。故曰缘心。不循前尘。故曰自在。反闻观性。故曰入流。

　　圆照三昧即一行三昧。谓初缘实相。造境即中无不真实。系缘法界。一念法界。故云缘心自在。此一经所宗首楞严定。文殊所赞得真圆通。诸佛交光同庆此说。

　　世尊。彼佛如来。叹我善得圆通法门。于大会中授记我为观世音号。由我观听十方圆明。故观音名遍十方界。

　　苕溪云。按观音三昧经及大悲经。并云此菩萨过去久已成佛号正法明。又悲华经说。往昔宝藏如来授不瞬太子记名观世音。

　　熏闻云。彼云往昔过恒河沙阿僧祇劫。此佛世界名删提岚。劫名善持。有转轮王名无诤念。有一大臣名曰宝海。是梵志种。生一子有三十二相八十种好。出家成佛。号曰宝藏。轮王千子。第一太子名曰不瞬。请佛及僧。终竟三月奉诸供养。太子愿言。我所有一切善根。尽回向佛道。愿我行菩萨道时。有众生受诸苦恼怖畏等事。退失正法。堕大闇处。忧愁孤穷无有救获。若能念我称我名字。我天耳所闻天眼所见。是诸众生若不免苦者。我终不成阿耨菩提。时宝藏佛即为授记。汝观天人及三恶道一切众生。生大悲心。欲断诸苦住安乐故。今当字汝为观世音。乃至云无量寿佛般涅槃已。第二恒河沙阿僧祇劫后分。初夜分中。正法灭尽。夜后分中。彼土转名一切珍宝所成世界。所有种种庄严。安乐世界所不能及。汝于后夜成等正觉。号遍出一切光明功德山王如来应供等。然则悲华与今经。皆覆本垂迹之名。今得圆通。即太子后身也。

　　补遗云。今谓此正释出观音之名。于闻听中用观观其闻性。方成圆明。从德立名。故不云闻而云观也。是则云观已兼其听矣。由我以观为听。故能圆明。前云观听旋复亦此意。

　　尔时世尊。于师子座。从其五体同放宝光。远灌十方微尘如来及法王子诸菩萨顶。彼诸如来亦于五体同放宝光。从微尘方来灌佛顶。并灌会中诸大菩萨及阿罗汉。林木池沼皆演法音。交光相罗如宝丝网。是诸大众得未曾有。一切普获金刚三昧。

　　孤山云。宝光交照表自他之理互融。林木演音显依正之性不二。印前所证。尽契佛心。初住已上能破坚惑。皆号金刚三昧。

　　此应通指圆定名为金刚。亦首楞严之异名也。如下文明位中云。是种种地皆以金刚观察等。孤山别指初住以上能破坚惑。盖约多分说之。

　　长水云。耳根圆通五根总摄。称可诸佛。说证皆同。及大菩萨阿罗汉者。即前二十五圣说圆通人。印说皆是无非圆通。故放宝光流灌其顶。林木池沼演法音者。既号圆音。彼我同唱。智周万物。何法不宣。交光如网。圆张大教也。

　　释要云。初诸佛交光。林木演法者。法法尘尘无非智体。故智光及处无不演妙也。五体放光者。表余五根一时解脱。圆张大教者。大教之网圆张。漉十界鱼。出生死河至菩提岸也。

　　耳闻圆观。顶触智光。观音三昧一时同获。此则二十四圣同会观音一门。皆得名为金刚三昧也。

　　补遗云。彼此特云五体放光。证前十八界皆圆通也。林沼演法。表下文殊谈国土皆一心变也。

　　即时天雨百宝莲华。青黄赤白间错纷糅。十方虚空成七宝色。此娑婆界大地山河俱时不现。唯见十方微尘国土合成一界。梵呗咏歌自然敷奏。

　　苕溪云。此表大众于第一义天以四十位真因之华而严果德也。又表发真归元空界殒裂唯一寂光土。是事希有。故咏歌之。

　　补遗云。天雨百宝华表百界千法均一理。四色表四位。间错纷糅表一位具足诸位功德。虚空成七宝色表七觉理遍一切法。娑婆不现唯一佛土。吴兴表空界殒裂唯一寂光可也。亦可云表上十八界差别已破圆通一理现前。

　　长水云。法身体素。天龙之所忽劣。今将显现如空。宝严万行集成。故华间错。根尘消复。法界圆成。山河不现。合成一界也。

　　释要云。百宝华者。万行因华庄严本有法身。方彰妙果也。山河不现。九界依正一念全空合成一界。佛界圆显也。

　　谷响云。梵呗咏歌者。具言呗匿。或曰婆师。此翻赞叹。乃是以梵天之音赞叹咏歌于三宝也。

　　手鉴云。善见云听汝等作呗。呗者言说之辞也。佛虽言说。未知说何等法。诸比丘问佛。佛听从修多罗至优婆提舍随意所说。今此方梵音。准宣验记。魏陈王居鱼山。夜间闻岩岫门响韵记忆。因经中伽陀。教僧作梵呗。陈思王即曹子建魏武帝第四太子。十岁属文。下笔便成。初不曾改。每读佛经辄留连嗟玩。以为至道之宗极也。因游鱼山。忽闻空中梵天音响。清雅哀婉。独听良久。从者咸闻。乃模其声即写为梵呗。撰文制音。赞叹三宝。传为后式也。

　　如僧护比丘。向树下坐高声作呗。群仙闻之证不还果。又诸天闻之悉生欢喜。

　　于是如来告文殊师利法王子。汝今观此二十五无学诸大菩萨及阿罗汉。各说最初成道方便。皆言修习真实圆通。

　　长水云。若以三科七大专门独善。随根各入。此皆方便。若于此界。现在未来设教通方。上中下机咸得悟入。永为众生方便成道者。于二十五何门为胜。由先所请十方如来得成菩提妙三摩提最初方便。故今令选通途法门。使其成就。

　　补遗云。成道方便者。方便乃善巧之名。

　　又云。二十五无学。从其叙昔证言之。有小乘四果之无学。菩萨地位之无学。从其叙圆通言之。既已开显俱菩萨之无学耳。

　　彼等修行。实无优劣前后差别。

　　我今欲令阿难开悟。二十五行谁当其根。

　　补遗云。此中实无优劣。会同诸圣圆通理齐也。谁当其根。从土顺机彰别义也。须知十八界门。根根通。根根别。入道皆通。顺土皆别。下文以耳根当此土机为别。乃别义之规模耳。须知佛意欲显根根皆别。方是尽理。如香积土。必以味尘别为圆通门。使文殊在彼。则观音耳根固为所拣。今仰窥佛意。先列二十五圣并云入圆通门。佛印定云实无优劣显十八界皆圆通门。此通意也。又令拣选当机易得成就取耳根者。显十八界根根皆别。顺土义也。则知取耳根圆通。欲彰十八界根根顺土皆别之义。非特只为显观音之胜耳。须知通处常别。别处常通也。

　　兼我灭后。此界众生入菩萨乘求无上道。何方便门得易成就。

　　苕溪云。上从证性会同圆通。今为逗根令简方便。性如华屋。根如入门。若得其门方受其赐。世人以解为证。请思最初入道方便。与二十五圣孰为其伦乎。

　　文殊师利法王子奉佛慈旨。即从座起顶礼佛足。承佛威神说偈对佛。

　　此下欲简圆通。先明觉性。次辨迷妄。后示归元。于归元中选耳根为易。文殊既与观音同证。故奉佛慈旨有自来矣。

　　觉海性澄圆。圆澄觉元妙。

　　真觉之性譬如大海。澄湛圆融。皆喻寂而常照也。复牒圆澄所喻之觉。示其本来照而常寂。故曰元妙。此类前文性觉妙明本觉明妙。但法喻相参耳。

　　澄圆二字皆喻。须知澄取定义。圆取动义。水之为物逐器大小。乘流遇坎无所不可。圆融不拘之义。故对于照。有应物之义也。圆澄喻也。觉元妙法也。觉而元妙。照而寂也。上句觉性二字。亦约二法明寂照。但与喻相。参欲成句逗故不次耳。

　　元明照生所。所立照性亡。迷妄有虚空。依空立世界。想澄成国土。知觉乃众生。

　　真际云。圆明照生所等者。于彼元明性上。妄生照用。而形所相。

　　熏闻云。照即能见相。所即境界相。

　　有相当情。无相则隐。故照性亡。

　　苕溪云。照字义通真妄。犹明觉二义也。故前文云。性觉必明妄为明觉。觉非所明因明立所。所既妄立生汝妄能。迷妄有虚空等。此乃无同异中炽然成异。异彼所异。因异立同。同异发明。因此复立无同无异。是知虚空为同。世界国土为异。众生即有为法无同无异。

　　熏闻云。想澄成国土。知觉乃众生。谓情与无情皆妄想所成。如天亲说。有分别及无分别皆名为识。有分别名识。识无分别。名似尘识。今想澄成国土即似尘识也。知觉乃众生即识识也。宗唯识者。但谓此识不与真如同。以一心为源。故说真如无觉无知凝然不变。不许随缘。唯谈八识生起诸法由是与法性宗义同水火若晓今家破四性已。随宜而说。情通妙契。诤计咸失。

　　纂注云。由无明迷乎觉性。遂乃变成顽空。所有世界皆依空立。又妄想澄凝则成三土染碍。妄想知觉则成九界纷扰。

　　空生大觉中。如海一沤发。有漏微尘国。皆依空所生。

　　苕溪云。有漏兼有情。

　　熏闻云。漏谓漏失。属烦恼故。律云痴人造业开诸漏门是也。

　　沤灭空本无。况复诸三有。

　　三有含情器。

　　有因有果。故婆沙以苦集二谛为三有体。

　　妄元无本。毕竟不生。故虚空如沤不灭而灭。三有如幻不无而无。

　　归元性无二。方便有多门。

　　补遗云。上句言所入圆通。下句指十八界七大。

　　得涅槃之心则易。明差别之智为难。

　　圣性无不通。顺逆皆方便。

　　上句指二十五圣无施不可。下句约机顺土。故逆顺之义生焉。如此土耳根入道则顺。余根入道则逆。他土例说。虽有逆顺皆方便门。如此土亦有余根入道。但迟而不速。亦方便也。

　　苕溪云。应亦以声闻所修为逆。菩萨所修为顺。又菩萨中渐次为逆。圆顿曰顺。下文云浅深同说法。其义例然。

　　初心入三昧。迟速不同伦。

　　苕溪云。当根则速。差机则迟。日劫相倍。是不同类。

　　补遗云。此土凡夫入道之人。欲入三昧。于一十八界七大有迟速之义。耳根入道则速。所以下取之。余根入道则迟。所以去之。如来上文以诸圣修行实无优劣。又言二十五行谁当其根。只是将十八界七大法相。对此土机宜拣选。不能拣诸圣圆通也。历观下文。并将十八界七大法相对此土凡夫根境。拣宜不宜。更无一言指斥诸圣圆通为失也。如初色尘则曰。尘染不明彻。如何获圆通。且优波尼沙陀。析色至空。又曰妙色密圆。岂不于色精了明彻。拣声尘云。音声杂语言。一非含一切。且陈那于声明悟。又曰妙音密圆。如何却云杂语言。不含一切。是知诸圣虽得圆通。若以声色对今初心。只成尘碍杂相。不能入圆通也。

　　色想结成尘。精了不能彻。如何不明彻。于是获圆通。

　　苕溪云。初色尘。色由妄想结成诸尘。尘质留碍。故于精明了别之性不能通彻。

　　音声杂语言。但伊名句味。一非含一切。云何获圆通。

　　孤山云。声尘中杂。谓种种语言。而此语言但唯名句味耳。新翻皆云名句文。

　　释要云。名诠自性。如云火。秪诠得火。更不含水风等并是何火等。句诠差别。即言炭火艾火等。文即是字。为二所依。古以文为味者。字能显二。如味能显食中之咸淡也。问陈那悟声尘与观音耳根相类。今简以为非者。盖声是佛语。根乃自身。认尘则着他语言。观根则了己心性。是心声尘亦为所简。

　　香以合中知。离则元无有。不恒其所觉。云何获圆通。

　　味性非本然。要以味时有。其觉不恒一。云何获圆通。

　　触以所触明。无所不明触。合离性非定。云何获圆通。

　　熏闻云。香味触尘皆合中知。离则不觉。简意大同。

　　法称为内尘。凭尘必有所。能所非遍涉。云何获圆通。

　　真际云。独散遍缘。不依五根所取。称为内尘。

　　补遗云。法尘为所缘。意为能缘。但心无并虑。如缘善心数则不能缘恶。故曰非遍涉。既非遍涉。于凡夫法尘岂获圆通。若在迦叶圆通。则曰妙法开明。岂可斥曰能所非遍涉乎。

　　见性虽洞然。明前不明后。四维亏一半。云何获圆通。

　　携李云。初眼根纵其见性虽云洞然。夺其见相故不明后。

　　长水云。前方全明。后方全暗。左右傍观三分之二。故云四维亏一半。补遗云此只就凡夫眼根见物亦有洞然不昧者。欲以不明后夺之。故以洞然纵之耳。前文自将四隅以明凡夫所观只得一半。若四维即同四方。不成一半矣。此中欲将一半夺之。特指四隅耳。

　　鼻息出入通。现前无交气。支离匪涉入。云何获圆通。

　　舌非入无端。因味生觉了。味亡了无有。云何获圆通。

　　苕溪云。舌根为识所依。亦名舌入。今文语倒。但是舌入非无端耳。

　　身与所触同。各非圆觉观。涯量不冥会。云何获圆通。

　　内身外物能所相触。方有觉观。离中则无。故云各非等。若谓合中有者。其如物非体知。成敌两立。故云涯量等。

　　知根杂乱思。湛了终无见。想念不可脱。云何获圆通。

　　湛了终无见。如前精了不能彻也。以杂乱思。于湛了性终不能见。

　　补遗云。此亦就凡夫根境以辨圣人。明前不明后乃凡夫。那律半头天眼十方俱明。方是神通之相耳。如上自叙曰。我不因眼观见十方。岂有神通但明前邪。鼻根通利方有出入之息。若出入息支分之时。则缺于中交。两相涉入乃是中交。六根中唯鼻舌身三乃合中知。此三中鼻根闻气。似不待其香入。身遇寒暑冷暖。似不待触入。唯舌根非味入。则舌无知。言舌非味入。则无端由知为舌根也。故下句便云因味生觉了也。身根中各言身触两离。非不也。圆成也。身触两离。则不成觉观。身触二物虽合。各有边畔。非能冥会涯量犹言边畔。凡夫意根多有乱思不能照理。岂可入圆通耶。若在空生从旷劫来心得无碍。顿入如来宝明空海。如何斥云杂乱思不见湛了耶。

　　识见杂三和。诘本称非相。自体先无定。云何获圆通。

　　携李云。论云二和生识。谓根境和合识生其中。今言三和者。能所合说也。根境乖时识自无体。故云无定。

　　心闻洞十方。生于大因力。初心不能入。云何获圆通。

　　孤山云。耳识中唯以心闻。不由根听。斯是分真所得。故非初心能入。

　　长水云。普贤菩萨。本用心闻分别众生所有知见得大自在。今拣太高收机不尽。既法界为体心闻为用故洞十方。此由普贤因修大行之所感。故中下之机于斯绝分。故云不能入。以众生心中发明普贤行者方现其身。非同观音触物随现。

　　鼻想本权机。秪令摄心住。住成心所住。云何获圆通。

　　狐山云。数息乃调心方便。故曰权机。机谋也。亦方便之异名耳。

　　资中云。若心有住则为非住。有所住着也。非观也。真则无住。

　　补遗云。此亦就此方凡夫言之。若使凡夫初心依此数息守心于鼻端。乃成有相缚心之法。圆通安在。如世之痴禅兀坐。安能入道。若在难陀见息化为光明。乃至云息久发明明圆灭漏。安得斥云只令摄心住而已耶。

　　说法弄音文。开悟先成者。名句非无漏。云何获圆通。

　　说法弄音文。因斥末俗讲者。不务谈理趣。炫其音声。杂以外典以为文华。若玩弄然。若欲于此说法。舌根中求开悟。必资先有师教开解。或宿有善种。则或有之。不则无也。良由能说法者必先学习亦善种宿成。今日开悟之功不独在舌根矣。况所说名句。非入无漏之器。故今拣之。

　　持犯但束身。非身无所束。元非遍一切。云何获圆通。

　　上首先以小乘束身。次以大乘束心。然后身心一切通达。今言今日初心欲以持戒执身从身识入道。则不可。何则徒能束身。心不能束。言非身则心是也。元非遍一切。谓不能遍束身之与心也。然则今云身识。岂不是心。须知大乘菩萨所戒单心。小乘所治身口兼意。若望单心。只成身口。

　　神通本宿因。何关法分别。念缘非离物。云何获圆通。

　　熏闻云。六神通中漏尽通是意识内证。前五通是意识外用。斯由目连宿因成熟。从三迦叶边闻法而发。且非初心入道轨则。是故简之。

　　苕溪云。目连神通由宿习所得。虽云旋湛心光发宣。非关于法分别而现。又小乘神通皆是作意。

　　熏闻云。谓一心秪能作一。不同大乘无记化化通也。

　　缘物则有。离物则亡。

　　谷响云。小乘修通天眼则缘障外色。修之天耳。则缘障外声。修之余通皆然。

　　今谓身如意通中。转变他身。及世间所有随心自在。亦是念缘。非离物相。

　　补遗云。目连得通。盖由闻法得道。然后于意识禅定发于神通。非独意识而已。法谓法尘分别。即意识。举所显能耳。今欲对此土初心之人。只从意识入道者。意识必有缘念。不能离所缘尘物。如何可得圆通耶。

　　若以地性观。坚碍非通达。有为非圣性。云何获圆通。

　　初地大。持地菩萨观身微尘与世界微尘等无差别。乃至刀兵亦无所触。岂可斥令坚碍非通达耶。验知此中。全以大地法相对初心以简。

　　若以水性观。想念非真实。如如非觉观。云何获圆通。

　　熏闻云。水大中如如非觉观。谓如如之理。非由水之觉观所能契会。

　　补遗云。初心欲用寻伺心。想念水性。岂能契如如圆通耶。觉观即寻伺也。言能所不合。故曰非如如。

　　若以火性观。厌有非真离。非初心方便。云何获圆通。

　　火大厌有。乌刍瑟摩厌欲观火。非真解脱。初心欲学火头厌欲火之有。只成取舍事行。不能淫欲即是道之真离欲火也。抑又若依火头遍观火大。化淫心成智慧火。此又非初心所宜。若初心治欲自有方便。如五停心不净是也。火头发大心后。生大宝焰。已成真离。但初心非及耳。

　　若以风性观。动寂非无对。对非无上觉。云何获圆通。

　　风是动性。由动有寂。动寂相对。不成圆通。故为所简。

　　若以空性观。昏钝先非觉。无觉异菩提。云何获圆通。

　　先非觉。从迷空。是无明。故属昏钝。望今妄心。故先非觉。

　　若以识性观。观识非常住。存心乃虚妄。云何获圆通。

　　熏闻云。非常。初心以识为境则。念念流动。入道良难故。

　　孤山云。心本无心。存之则妄。

　　补遗云。弥勒唯心识观。岂不达常住耶。验知就初心观识。不能即阴是真耳。

　　诸行是无常。念性元生灭。因果今殊感。云何获圆通。

　　诸行是无常等者。盖言今日初心欲依念根通则不可。初心动念即属行阴无常。此念性既在凡位。元是生灭。如何以生灭因克圆通果耶。

　　苕溪云。已上二十四圣。皆由所得圆通本根。非此土当根。乃为所简。岂文殊之有慢心。诸圣之有惭德。文殊所简去者。既而下交所取耳根当此土机。须约十八界在迷阴境而说。但其中拣六识。有约高位。有约宿习。为非初心能入。此外为所拣去。文殊必先立以耳根当此土机故也。不然。一十八界皆可以起众生根。诸圣本初随缘撞着。虽在文殊。谅不可拣。今此自循六尘六根六识七大诸法相而拣。何曾干涉诸圣边事。若云须知拣圣。全是拣机未为尽理。须知拣法全是拣机。

　　我今白世尊。佛出娑婆界。此方真教体。清净在音闻。欲取三摩提。实以闻中入。离苦得解脱。

　　长水云。娑婆世界。耳根最利。故用音声以为佛事。手鉴云。由前问云。何方便门得易成就。故今对曰。实以闻中入。谓此土初心。依乎耳根。悟道则速。三昧易成。以余根钝故。悟道则迟。观行难就。

　　由从耳根发识闻声。引生第六识中闻慧。缘名句闻熏成解心种子。纳为教体。教体既成。然后思惟修习。入三摩提。成大解脱。

　　苕溪云。教体应具声名句文。今言音闻者。以声是实法。余三是假。摄假从实。故但云音。音即所闻之境。闻即能闻之根。举所显能。而正示闻性。故云欲取等。又音即一切音声。盖本性之音耳。相宗之义。音即声识。闻性即耳识。即见相二分。故音声不出自之本性。前文由我不自观音以观观者。即反闻也。下文云圆真实。通真实。常真实。乃显音闻之性反闻故即空观空则清净。故名梵音。以音闻之性闻声救苦。故即假。故名海潮音。以正反闻时。不失寻声救苦。应众机时。不离反闻自性。则即中。故名为妙音也。

　　良哉观世音。于恒沙劫中。入微尘佛国。得大自在力。无畏施众生。妙音观世音。梵音海潮音。救世悉安宁。出世获常住。

　　长水云。初句总标叹。次二句叹三十二应。次二句叹十四无畏。兼四不思议。次二句叹德号。补遗云。书曰股肱良哉。良善也。观音补处安养。而助化娑婆。皆股肱义。

　　孤山云。智冥妙理。故曰妙音。悲化群生。故观世音。此约法叹也。智冥理故无二边染污。如梵音清净。悲化生故赴十界机感。如潮不过限。此约吁叹也。救世结潮音赴机。出世结梵音冥理。亦是令众生先得世乐后获常乐。

　　我今启如来。如观音所说。

　　譬如人静居。十方俱击鼓。十处一时闻。此则圆真实。

　　长水云。此解脱德也。

　　熏闻云。居坐也。如礼记燕居闲居然。

　　前观音所陈三昧。所得殊胜。赴感不差。周遍皆应。十方十界也。击鼓机动也。一时闻者应不失也。应身无量即圆真实也。

　　目非观障外。口鼻亦复然。身以合方知。心念纷无绪。隔垣听音响。遐迩俱可闻。五根所不齐。是则通真实。

　　长水云。此般若德也。

　　孤山云。口鼻身俱合中知。若将以合方知句居上。其义则顺。盖语倒耳。

　　熏闻云。心念纷无绪。说文云。绪丝端也。言心念纷乱如丝之无端。补遗云。心之乱思。多失念健忘如丝之失绪也。以此明意根有障隔之义。

　　苕溪云。此明圆通。且寄耳用。以显闻性异于五根也。用有时方远近以量。恐未达者谓之无常。故有下文明常真实以显也。

　　音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实。

　　长水云。此法身德也。

　　真际云。如罗睺罗击钟。声于闻中自有动静。说为有无。非谓闻性是有无也。世人若以不闻声时号无闻者。闻性已灭。声尘更起遣谁更闻。是知声有闻性不生。声无闻性不灭。生灭既而遍离。由是得名常真实也。

　　纵令在梦想。不为不思无。觉观出思惟。身心不能及。

　　如前重睡心想不行。闻舂捣声别作他物。此时岂忆静摇。应知闻性不断。故云不为不思无。觉观出思惟者。此既不与念想相应。即出觉观思惟之表。译人回文不尽。故令语倒。觉观即寻伺也。思惟即是遍行思也。俱是心所。皆不相应。故名为出。又觉是本觉。即闻性也。观即是照。此即顺文。

　　梦闻舂捣之声。虽不思惟闻性不灭。及乎觉观尽闻不住。觉所觉空。则身心岂能及乎。

　　因粘上句不为不思无。故言觉观出于思惟耳。

　　今此娑婆国。声论得宣明。众生迷本闻。循声故流转。阿难纵强记。不免落邪思。岂非随所沦。旋流获无妄。

　　阿难汝谛听。我承佛威力。宣说金刚王。如幻不思议。佛母真三昧。

　　孤山云。金刚空也。如幻假也。佛母中也。

　　汝闻微尘佛。一切秘密门。欲漏不先除。畜闻成过误。将闻持佛佛。何不自闻闻。

　　补遗云。畜积乃自外而入。非中有者也。留滞言诠逐外而已。

　　孤山云。将汝循声之妄闻。以持诸佛之言教。何不反观自性而求解脱乎。上闻能观之智。下闻所观之理。

　　闻非自然生。因声有名字。旋闻与声脱。能脱欲谁名。

　　苕溪云。上既儆其自闻。今乃略示修相。先指妄闻非无缘生。生必藉因。因即声教。当以三慧旋此根境俱令脱黏。所执若销则能脱之慧复何名状。能脱亦亡也。谁名之言。即责其能亡之相也。

　　一根既返源。六根成解脱。

　　见闻如幻翳。三界若空华。闻复翳根除。尘销觉圆净。净极光通达。寂照含虚空。

　　熏闻云。复其本闻。分破无明。故名为除。觉净即分真智。净极光通达。谓真智究竟。若心起见则有不见之相。心既离见即是光明遍照之义。

　　长水云。净极谓满净。解脱圆也。光通达谓满觉。般若备也。寂照谓真理。法身极也。三德既圆。三障永尽。如大梦寤。如莲华开。返观世界。欲谁留碍。

　　却来观世间。犹如梦中事。摩登伽在梦。谁能留汝形。

　　如世巧幻师。巧作诸男女。虽见诸根动。要以一机抽。息机归寂然。诸幻成无性。

　　苕溪云。幻师譬真如。幻作喻随缘。真妄和合变成六根。如诸男女。一机即耳根也。应以旋闻声脱为抽。

　　熏闻云。如于木人。抽断耳根转动之机。则诸根动作一时俱息。

　　又应知要以一机抽。机谓机关。虽转动如人。元无主宰。故智论云。佛所说法皆无有我。亦无我所。但诸法和合假名众生。如机关木人。虽能动作内无有主。若观上文云幻作诸男女。似非木人。恐是幻术使其木人。故见诸根机动之相。

　　补遗云。幻者假为之名。非必如幻师幻药化成男女。但是假作木人即名幻师幻作耳。

　　六根亦如是。元依一精明。分成六和合。一处成休复。六用皆不成。

　　苕溪云。元依一精明。合前幻师。妄为能依。真伪所依。分成等合文可见。

　　谷响云。休善也。善复其性也。又休歇也。歇脱粘合而复其性也。

　　尘垢应念销。成圆明净妙。余尚尘诸学。明极即如来。

　　苕溪云。上二句登圆初住。下二句从力至极。

　　大众及阿难。旋汝倒闻机。及闻闻自性。性成无上道。圆通实如是。

　　熏闻云。今谓机者。亦应怗前抽机之喻。

　　补遗云。反闻不循尘也。闻自性者。却以耳闻之性为所闻。能闻是观也。前云何不自闻闻亦然。上闻字是能观。下闻字是耳根。闻性照其闻性。寂然归真耳。

　　此是微尘佛。一路涅槃门。过去诸如来。斯门已成就。现在诸菩萨。今各入圆明。未来修学人。当依如是法。我亦从中证。非唯观世音。

　　诚如佛世尊询我诸方便。以救诸末劫。求出世间人。成就涅槃心。观世音为最。自余诸方便。皆是佛威神。即事舍尘劳。非是长修学。浅深同说法。

　　苕溪云。谓此方所有于诸方便而得悟者。由佛之力苟他土以余根为利。耳根为钝者。反显可知。

　　长水云。前四句颂佛令拣成就。下二句正指圆门。显是雅当。自余下五句。明二十四圣各随所因事相而成观行。皆是佛之威神方便令其得道。非是久长修学浅深二机同入之法门也。足显观音即是浅深二机同说同入长修学之法门耳。

　　释要云。即事舍尘劳者。因权小而入实也。又因淫因刺因水等事也。

　　补遗云。唯自余下五句。方是拣诸圣圆通之文。意云除耳根圆通之外。其余根入圆通之人。乃是佛威神。就余根尘之事。亦能舍尘劳。但非久远永则也。盖非正逗此土机宜。故曰非是长修学也。前历法相拣。则曰非圆通。此拣能入人亦是圆通。但不可为此土永则耳。前二十四圣叙昔所证。在小则浅。在大则深。此浅深者。于余根尘得入者。不可与耳根闻说法为同。故曰浅深同说法。以上非是二字冠下故也。相倍迟速不同伦又亦可。凡此土于余根尘得入者。必先同闻说法。以声教为本。方能入道。故曰皆是佛威神。及经浅深同说也。所以荆溪云。此土入者不假余尘。虽有灭后色经。净名香饭及以法行思惟悟等。并以金口声教为本。

　　顶礼如来藏。无漏不思议。愿加被未来。于此门无惑。方便易成就。堪以教阿难。及末劫沉沦。但以此根修。圆通超余者。真实心如是。

　　长水云。如来藏即一体三宝。具足无漏性功德故。

　　于是阿难及诸大众。身心了然。得大开示。观佛菩提及大涅槃。犹如有人因事远游未得归还。明了其家所归道路。

　　文殊指已选圆通心。一会之众根器各异大小不同。前文观音说竟。即感诸佛放光互来灌顶。兼灌大菩萨及阿罗汉。受彼光者。一时俱获金刚三昧。此即显会二十四圣诸别观门。一时圆入观音修证。今此阿难及诸初心。闻说偈已。随其位次悟入有异。阿难等方悟圆通从耳根入。犹未有证。故云明了其家所归道路。手鉴云。最初语云不知常住真心乃至不知七大圆融。洎乎知者即解中之悟也。次请云。示我本发心路。复云未达圆通本根。佛令诸圣各说初门。又敕文殊选令易入。遂领云是中修行得无疑惑。即行中之悟也。斯则于解于行坦然明白。可举而行。故有了家归路之喻也。未证明矣。

　　普会大众天龙八部有学二乘。及诸一切新发心菩萨。其数凡有十恒河沙。皆得本心。远尘离垢获法眼净。

　　资中云。庄严论法眼净初地见道也。若依圆教即十住初心。

　　补遗云。以小乘法眼净乃初果见道。故别圆拟之初地初住也。若据天台破尘沙为法眼净。当在圆家八信已上。

　　性比丘尼闻说偈已。成阿罗汉。

　　孤山云。阿罗汉其名虽小。其证乃圆。准涅槃四依品。第四依人名阿罗汉。

　　苕溪云。四卷指登伽方得三果。约圆位收之即七信已前也。此中若用四依判位。恐升之太高。以第四依之住第十地故。秪应示作声闻。同除四住证阿罗汉。如涅槃中闻常取果之比也。

　　涅槃解圆行渐。权用小果苏息。即自入圆也。登伽若以圆位配之。前得三果圆七信已前。今云罗汉正入七信。所谓名偏义圆耳。

　　无量众生皆发无等等阿耨多罗三藐三菩提心。

　　按天台释法华分别功德品。发菩提心初入十信也。故仁王般若云。十善菩萨发大心。长别三界苦轮海。

　　补遗云。发心者必以真如妙理平等其心。盖无等而论等耳。良由心佛无二。何所论等乎。

　　阿难整衣服。于大众中合掌顶礼。心迹圆明。悲欣交集。欲益未来诸众生故。稽首白佛。

　　补遗云。心迹。犹言心境也。

　　苕溪云。悲昔不闻。欣今得悟。又念未来众生未悟故悲。观现在大众得益故忻。

　　圆明即是心所行路。故云心迹。领悟既深。故下云无疑惑。

　　大悲世尊。我今已悟成佛法门。是中修行得无疑惑。

　　常闻如来说如是言。自未得度先度人者菩萨发心。自觉己圆能觉他者如来应世。我虽未度愿度末劫一切众生。

　　菩萨四誓以度人为先。如来十号以应世为本。当知五住究尽二死永亡。方云得度。

　　世尊。此诸众生去佛渐远。邪师说法如恒河沙。欲摄其心入三摩地。云何令其安立道场远诸魔事。于菩提心得无退屈。

　　长水云。前虽广说圆通修证。凡夫始学障难尤深。况末代邪宗纷然竞起。邪言惑正。魔辨逼真。滥迷既多。朋流者众。若不甄辨。妨正修行。故以戒定慧验之。邪元自露。故九十六种外道皆能修禅。而无戒德。涅槃经云。魔尚能变身为佛。岂不能为四依菩萨。

　　释要云。住前名初依五品十信位也。初住至五住名二依。六七二住名三依。八九十住名四依。通言依者。以内有道法。堪受人天依止也。此约圆教配也。恐惑乱世间。故佛不说。若言听畜八不净物者。一田宅。二种殖根栽。三贮聚稻谷居监求利。四奴婢人民。五养群畜。六金银财宝。七象牙刻镂诸宝大床等。八铜铁釜镬等物。是魔所说。身外之物尚不许畜。何况淫盗杀妄根本贪嗔。世有愚人为魔所惑。诽毁戒律言是小乘自称大乘无碍自在。下经广破此等并是魔业。故佛深诫。是称必定大乘明了之教。阿难大权。愍我将来必陷魔难。故殷勤毁请。永为真诫耳。

　　熏闻云。邪师说法者。如梁肃止观统例云。去圣久远贤人不出。庸昏之徒含识而已。致使魔邪诡惑诸党并炽。空有云云为坑为阱。有胶于文句不敢动者。有流于渀浪不能住者。有太远而甘心不至者。有太近而我身即是者。有枯木而称定者。有窍号而称慧者。有奔走非道而言权者。有假于鬼神而言通者。有放心而言广者。有罕言而为密者。有齿舌潜传而为口诀者。凡此之类。自立为祖继祖。为家。反经非圣。昧者不觉。今阿难请意。谓当尔之时。恐诸众生为彼所惑。云何令其摄心入定等。

　　尔时世尊于大众中称赞阿难。善哉善哉。如汝所问安立道场。救护众生末劫沉溺。汝今谛听当为汝说。

　　阿难大众唯然奉教。

　　佛告阿难。汝常闻我毗柰耶中宣说修行三决定义。所谓摄心为戒。因戒生定。因定发慧。是则名为三无漏学。

　　长水云。此总明三学。下别示戒学。以定慧二门前已说故。扶律谈常同涅槃矣。

　　定慧二门前已说者。从初至第四半经总是开解。即慧学。从阿难举喻譬如天王赐与华屋至此。是明定学。故此下唯明戒学。扶律谈常者。意明今经唯显圆顿。合明大乘持戒。何以但明四根本戒。以符合小乘律制为最后诫勖。摄心为戒。断性亦无。即大乘持戒。故知名虽同小。持心永殊。

　　孤山云。毗奈耶此云律。

　　谷响云。以此方法律之名。翻彼土奈耶之语。律者诠也。诠量轻重犯不犯等。风俗通曰。皋陶谟虞造律。律训诠。又尚书大传曰。丕天之大律。注云。奉天之大法。法亦律也。

　　补遗云。应知此中扶小律故淫戒居初。部属实故摄心为戒。不同小乘治身口而已。

　　阿难。云何摄心我名为戒。

　　若诸世界六道众生。其心不淫。则不随其生死相续。

　　孤山云。大乘则杀戒居初。慈心为本故。小乘则淫戒居初。人多喜犯故。今扶小律以淫为初。又小乘四重唯制杀人。犯者既稀。故居盗后。今制杀畜。须居盗先。又四重制僧。五戒制俗。亦复不同。大论淫欲虽不恼众生。心心系缚。故为大罪。是以戒律中淫欲为初。白衣不杀戒在前。为求福故。

　　汝修三昧本出尘劳。淫心不除。尘不可出。纵有多智禅定现前。如不断淫必落魔道。上品魔王。中品魔民。下品魔女。彼等诸魔亦有徒众。各各自谓成无上道。

　　熏闻云。纵有多智禅定现前。如不断淫必落魔道。应知此约比丘等修正定者。借使得入观行位中。若不断淫。正翻为邪。即同魔业。杀戒亦尔。但随定力三品分之暂得生天。天报若终还堕地狱。下云受魔福尽。堕无间狱。

　　我灭度后。末法之中。多此魔民炽盛世间。广行贪淫为善知识。令诸众生落爱见坑失菩提路。

　　落爱见坑者。爱义可知。见者如为众生说行淫欲非障道法。或复错说淫欲是道等。

　　汝教世人修三摩地先断心淫。是名如来先佛世尊第一决定清净明诲。

　　戒虽与小乘名同。而持随有异。此则一一内防心念轻重等持。彼则事逐缘成。轻重随戒。故先断心淫。故论云心生则种种法生。心灭则种种法灭。故与小乘持戒全别。

　　补遗云。即律中受随二戒也。初誓受于师。后随而行之也。

　　熏闻云。今谓先断心淫。乃防萌杜渐之意。非谓起心便同初萹一例结罪。如大经云。言语嘲调。壁外钏声。男女相追。皆污净戒。天台菩萨戒疏指此为污定共戒。又称叹摩触等。皆是淫戒方便。悉犯轻垢。当知大经云菩萨持遮制戒与性重戒等无差别者。盖慎小过。如护夷愆耳。

　　是故阿难。若不断淫修禅定者。如蒸砂石欲其成饭。经百千劫只名热砂。何以故。此非饭本。砂石成故。汝以淫身求佛妙果。纵得妙悟皆是淫根。根本成淫。轮转三涂必不能出。如来涅槃何路修证。

　　必使淫机身心俱断断性亦无。于佛菩提斯可希冀。

　　如我此说名为佛说。不如此说即彼旬说。

　　长水云。正云波卑夜。此翻恶者。

　　熏闻云。或言杀者。断人善根故名杀。违佛乱僧。罪莫之大。故名恶。波旬讹也。

　　阿难。又诸世界六道众生其心不杀。则不随其生死相续。

　　汝修三昧。本出尘劳。杀心不除。尘不可出。纵有多智禅定现前。如不断杀必落神道。上品之人为大力鬼。中品则为飞行夜叉诸鬼帅等。下品当为地行罗刹。彼诸鬼神亦有徒众。各各自谓成无上道。

　　带杀修禅。报为神道。功深福厚。为大力鬼。即五岳四渎系祠祀者。功浅福劣。列在中下八部所管及大海边罗刹国类。因修定故。皆有业通迅疾无碍。不断杀故。受此恶趣为天驱役。若不修禅及不修福但行杀害。直入地狱。无此差降。

　　我灭度后末法之中。多此鬼神炽盛世间。自言食肉得菩提路。

　　阿难。我令比丘食五净肉。此肉皆我神力化生。本无命根。汝婆罗门。地多蒸湿。加以砂石。草菜不生。我以大悲神力所加。因入慈悲。假名为肉。汝得其味。

　　携李云。涅槃迦叶问佛。云何如来先许比丘三种净肉。佛言。为随事渐制故。言三种者。除人蛇象马驴狗狮子狐猪猕猴十种之外。若不见不闻不疑。即名为净。今云五者。加自死鸟残二也。涅槃复有九种净肉。即于三净各开正罪及前后方便也。

　　谷响云。于见闻疑中各说三相。且见中三者。见谓牵畜去时。乃至见彼持刀临杀时。名方便。见正杀时。即根本正罪。见杀已欢喜。名后方便。不见此三。名为净肉。闻三亦尔。疑中三者。初瞥尔举心。名前方便。分别思忖疑为己杀。名根本正罪。疑已欢喜。名后方便。无此三疑。名为净肉。

　　然诸律并明鱼肉为食。唯楞伽涅槃及以今经悉唱断肉。盖说被机。事有顿渐。定慧既尔。戒律亦然。故梵网顿制。对别圆之机久断食肉。但鹿苑以来毗尼渐制。对藏机故开三净。化道将终。则取渐归顿。于是三经俱唱断肉。楞伽且制藏通菩萨。此经则兼制三乘。洎至涅槃更独制声闻。殷勤告示云云。汝婆罗门。西方四姓以婆罗门为上。故彼五天悉号婆罗门国。僧亦号为婆罗门僧。华备西域记。

　　奈何如来灭度之后。食众生肉名为释子。汝等当知。是食肉人。纵得心开似三摩地。皆大罗刹。报终必沉生死苦海。非佛弟子。如是之人。相杀相吞相食未已。云何是人得出三界。

　　长水云。似三摩地鬼神定也。亦能令知过去未来事。与善定相似。如起信说。

　　汝教世人修三摩地。次断杀生。是名如来先佛世尊第二决定清净明诲。

　　是故阿难。若不断杀修禅定者。譬如有人自塞其耳高声大叫求人不闻。此等名为欲隐弥露。

　　清净比丘及诸菩萨。于岐路行不蹋生草。况以手拔。云何大悲取诸众生血肉充食。

　　熏闻云。草本无情。外计云有。佛遮其谤。故制坏生。清净戒者尚兢持之。况有情之类乎。

　　若诸比丘。不服东方丝绵绢帛及是此土靴履裘毳乳酪醍醐。如是比丘。于世真脱。酬还宿债不游三界。何以故。服其身分皆为彼缘。如人食其地中百谷足不离地。必使身心于诸众生若身身分身心二涂不服不食。我说是人真解脱者。

　　资中云。西国指此方为东。彼尚不许杂野蚕绵作新卧具。况有家蚕。律中若有犯者。斩剉涂埵。终不衣也。

　　补遗云。似若取犯者。绵绢斩剉。用涂漫泥埵。示无用也。

　　酬还宿债。即此生身。舍此则迥别三界矣。

　　释要云。物理论云。梁者黍稷之总名。稻者粳糯之总名。菽者众豆之总名。三谷各二十。合六十。蔬果之实合二十。合为百谷。

　　荆公云。此为凡夫求解脱者说。所谓凡地修圣行者也。若果地所习。非凡夫法。非圣人法。苟可与彼为缘。乃将所以度脱之。

　　如我此说。名为佛说不如此说即波旬说。

　　阿难。又复世界六道众生其心不偷。则不随其生死相续。

　　汝修三昧本出尘劳。偷心不除尘不可出。纵有多智禅定现前。如不断偷必落邪道。上品精灵中品妖魅。下品邪人诸魅所著。彼等群邪亦有徒众。各各自谓成无上道。

　　我灭度后末法之中。多此妖邪炽盛世间。潜匿奸欺称善知识。各自谓已得上人法。詃惑无识恐令失心。所过之处其家耗散。

　　熏闻云。潜匿奸欺则怀偷贼之心。称善知识则盗圣贤之名。若据各自谓已得上人法。此则已是犯大妄语。今且用为取财之缘耳。证真引十诵律有六种盗心。谓苦切取(谓乞怜状)轻慢取(有现威状)以他名字取(谓我是善知识)抵突取(谓慢骂使伏己)受寄取(谓昏昧他寄附)出息取(谓以钱责人之息者)五分律有四种。谓谄心曲心瞋心恐怖心。四分律有十种。谓黑暗心(谓不知因果)邪心(谓不识正理)曲戾心(谓谄附)恐怖心(谓惟恐失之)常有盗他物心(既言常有则不问多寡必欲盗耳)决定取(若以力强取不问可否)寄物取。恐怖取(谓以言恐之。如谈他地狱受报。摇憾之事而取财)见便取(谓伺其可取之便而盗之)倚托取(谓假借权势。经云恐令失心。即恐怖取失心即令前人失己正念俱堕邪见)今谓此经潜匿奸欺等。其言虽略。足以蔽诸。而偏指称善知识者。将非如来悬鉴末世其徒实繁耶。持此经者当以自省。

　　我教比丘循方乞食。令其舍贪成菩提道。诸比丘等不自熟食。寄于残生旅泊三界。示一往还去已无返。

　　梵网经自手作食犯轻垢罪。律文犯堕。

　　云何贼人假我衣服禆贩如来造种种业。皆言佛法。却非出家具戒比丘为小乘道。由是疑误无量众生堕无间狱。

　　禆附也。谓附佛法以自活命。

　　又禆增也。如贩卖人加增其价。自无实德。而加增之以贩卖。而求为之师。乃贩卖佛法耳。

　　资中云。涅槃邪正品云。我灭后是魔波旬渐当坏乱我之正法。乃至作比丘比丘尼像及阿罗汉等形。以此有漏之身称是无漏。乃至说言无四波罗夷。十三僧残。二不定法。三十舍堕。九十堕。四忏悔法。众多学法。七灭诤等。无偷兰遮。亦无五逆等罪乃一阐提。乃至若犯如是等罪亦无有报。如是说者并是魔说。云云。

　　常闻冷齐夜话云。曾于夏月道逢禅者。问所从。曰闽中饫生荔技而还。又问此复何之。曰欲到卢山读未见碑耳。予曰。子何破夏而出。曰夏制岂为我辈设耶。(彼文)呜呼。何无识之甚乎。岂有轻佛制而口腹是急。尚欲称之哉。往往无识蹈其迹而轻佛制者多矣。疑误堕狱可弗信欤。

　　若我灭后。其有比丘。发心决定修三摩地。能于如来形像之前。身燃一灯。烧一指节。及于身上爇一香炷。我说是人。无始宿债一时酬毕。长揖世间永脱诸漏。虽未即明无上觉路。是人于法已决定心。

　　孤山云。盗者取他依报资于己身。今损正报以供上圣。故能翻破无始盗业。

　　补遗。荆公。苕溪。释要云。法华药王本事品中云。有人问律制。烧身得兰。烧指得吉。此中赞烧其事如何。今为答之。大小开制教法不同。小制结遇。大制令烧。故梵网中若不烧者非出家菩萨。岂独令俗而不制道。故知顺小行易。不烧何难。从大乘难。烧乃不易。世以不持为大。则小大俱倾。手着𦚾曰揖。郦食其初见沛公。方以两女洗足。郦生长揖不拜。长揖谓似欲揖而去也。今云长揖世间。亦取谢绝之意。

　　若不为此舍身微因。纵成无为。必还生人酬其宿债。如我马麦正等无异。

　　苕溪云。马麦缘在兴起行经云。

　　佛昔于迦叶佛时为婆罗门。博通典籍。教五百童子。因王设会请佛及僧。有一比丘病不能赴。佛及大众食已还时。为病比丘请食。过梵志山。梵志闻食香美。便与嫉妒曰。此髡头沙门。正应食马麦。不应食此甘馔之供。告诸童子。童子曰。此等师主亦应食马麦。佛告舍利弗。尔时婆罗门则我身是。五百童子今五百罗汉是。病比丘即弥勒菩萨是。以是因缘。我与卿等。经历地狱无数千岁。今虽成道。尔时残缘。故于毗兰邑食马麦九十日也。又中本起经明。舍卫国随兰郡。有婆罗门名阿耆达多。请佛与五百比丘三月供食。时婆罗门为天魔所惑。耽荒五欲退入后宫。其郡既饥。人不好道。佛与比丘各且分卫。三日空还。时有马师减麦饭佛。及比丘等。云云。

　　长水云。前云摩登伽在梦。谁能留汝形。今云纵成无为必酬宿债者。此示业报不亡。成无为后。现有为身尚还宿债。况全未离有为。而欲妄逃业果。其可得乎。

　　汝教世人修三摩地后断偷盗。是名如来先佛世尊第三决定清净明诲。

　　是故阿难。若不断偷修禅定者。譬如有人。水灌漏卮欲求其满。纵经尘劫终无平复。

　　谷响云。卮饮酒器也。

　　若诸比丘。衣钵之余分寸不畜。乞食余分施饿众生。于大集会合掌礼众。有人捶詈同于称赞。必使身心二俱捐舍。身肉骨血。与众生共。不将如来不了义说回为己解以误初学。佛印是人得真三昧。

　　熏闻云。宝云经云。凡乞食分为四分。一分奉同梵行者。一分与穷乞人。一分与诸恩神。一分自食。上有人等二句是舍心。下身肉等二句是舍身。亦可舍身之际须亡能舍之心。故智论云舍身易舍心难。

　　苕溪云。法华以前。圆教之外皆不了义。盖权实未融故也。今既开显。同法华圆。岂将不了以误初学。若乃去实取权诱物从己者。亦佛法之大盗欤。

　　长水云。不将佛方便说回作自己心中独悟之法。以此詃惑无识初学。得食净肉。必至了教一切皆断。不了义教将为究竟说也。执楞伽云。愚痴凡夫恶见所噬。邪曲迷醉妄称一切智说。晖解云。无智之人。不了如来方便说法。而乃妄称一切智人。作究竟说。

　　如我所说名为佛说。不如此说即波旬说。

　　阿难。如是世界六道众生。虽则身心无杀盗淫三行已圆。若大妄语。即三摩提不得清净。成爱见魔。失如来种。

　　孤山云。内贪名利。欲他重己。则成爱魔。内起邪见。以己均圣。则成见魔。

　　所谓未得谓得。未证言证。或求世间尊胜第一。谓前人言。我今已得须陀洹果。斯陀含果。阿那含果。阿罗汉道。辟支佛乘。十地。地前。诸位菩萨求彼礼忏。贪其供养。

　　熏闻云。未得三果。未证无学。此似见魔。或求下正是爱魔。

　　长水云。涅槃邪正品云。若有说言我已得成阿耨菩提。何以故。以有佛性故。有佛性者。必定得成阿耨菩提。当知是人犯波罗夷罪。何以故。虽有佛性。以未修习诸善方便。是故未见。以不见故。不得成就阿耨菩提。故知略不修断。自称即是佛者皆大妄语。犯波罗夷。非佛弟子。

　　是一颠迦销灭佛种。如人以刀断多罗木。佛记是人永殒善根无复知见。沉三苦海。不成三昧。

　　孤山云。大妄语罪同于阐提。

　　熏闻云。多罗树形如棕榈。高者七八十尺。

　　我灭度后。敕诸菩萨及阿罗汉。应身生彼末法之中。作种种形度诸轮转。或作沙门白衣居士人王宰官童男童女。如是乃至淫女寡妇。奸偷屠贩。与其同事。称赞佛乘。令其身心入三摩地。终不自言我真菩萨真阿罗汉。泄佛密因。轻言未学。

　　长水云。四摄利人。作种种化。初同其道。后劝佛乘。尽为益化非贪利己。释要云。四摄者。一布施以财法二施。令彼附己也。二爱语。以软顺之语慰彼受道。三利行。三业利他令生恭敬。四同事。以种种形同其事业。

　　补遗云。泄佛密因者。凡应化同凡。乃作佛之密因耳。

　　唯除命终阴有遗付。

　　孤山云。非公灼惑众。但私示于人耳。南岳之言铁轮。天台之示五品。功德铠说偈。真观师屈指。即其事焉。谷响云。南岳临终谓其徒曰。吾一生望入铜轮。领徒太早。损己利他。今但铁天轮耳。璎珞以十轮喻位。铁信。铜住。银行。金向。水精地。摩尼等。南岳六根清净。即圆十信位也。智者临灭谓智朗曰。吾不领众。必净六根。以损己益他但居五品。求那䟦摩此云功德铠。罽宾国王之子。宋文帝时来于建康。临终作梵语说偈。付弟子何沙罗寄归西土。文帝令译乃言于阇婆林邑。证得须斯两果。至死反屈二指以表之。真观钱塘天竺寺僧。当隋文帝时。及死及屈三指表证三果。

　　云何是人惑乱众生成大妄语。

　　汝教世人修三摩地后复断除诸大妄语。是名如来先佛世尊第四决定清净明诲。

　　是故阿难。若不断其大妄语者。如刻人粪为旃檀形。欲求香气无有是处。我教比丘直心道场。于四威仪一切行中尚无虚假。云何自称得上人法。譬如穷人妄号帝王自取诛灭。况复法王如何妄窃。因地不真。果招纡曲。求佛菩提。如噬脐人。欲谁成就。

　　果招纡曲三涂报也。

　　携李云。噬脐喻求菩提不可及也。

　　熏闻云。鲁庄公六年楚文王伐申过邓。邓祁侯曰。吾甥也。止而享之。骓甥聃甥养甥请杀楚子。邓侯弗许。三甥曰。亡邓国者必此人也。若不早图。后君噬脐。言若啮腹脐。喻不可及。

　　若诸比丘。心如直弦一切真实入三摩提永无魔事。我印是人。成就菩萨无上知觉。

　　如我所说名为佛说。不如此说即波旬说。

　　大佛顶如来密因修证了义诸菩萨万行首楞严经卷第六
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第七

　　一名中印度那阑陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　阿难。汝问摄心。我今先说入三摩地修学妙门。求菩萨道。要先持此四种律仪皎如冰霜。自不能生一切枝叶。心三口四生必无因。

　　真际云。心三贪瞋邪见。口四妄言绮语两舌恶口。前妄语谓大。此妄言即小。或举总数耳(总虽云四别在后三)。

　　熏闻云。四弃如根本。十三僧残等如枝叶。前约破戒坏其善根。则喻云如人以刀断多罗木。今约持戒灭其恶本。故喻云自不能生一切枝叶。心三口四即僧残等业行之体也。亦摄四弃前后方便。然贪嗔痴俱生之惑。非定心无以伏断。此中且就余萹俱者言之。盖止其粗相也。成论云。戒如捉贼。定如缚贼。慧如杀贼。应知三障皆名为贼。持戒所捉正在业报。兼于烦恼耳。

　　阿难。如是四事若不失遗。心尚不缘色香味触。一切魔事云何发生。

　　若有宿习不能灭除。汝教是人。一心诵我佛顶光明摩诃萨怛多般怛罗无上神咒。斯是如来无见顶相无为心佛。从顶发辉坐宝莲华所说心咒。

　　熏闻云。宿习。通论则该四重等一切惑业。以无始来熏习成种故。别论则正语淫习。以欲界凡夫最难防慎故。何以明之。如下文特指阿难与摩登伽恩爱习气。又坛室中令置乌刍瑟摩之像。由此圣者宿多贪欲。因观暖触而得圆通故。又前阿难遭淫所摄。佛敕文殊将咒往护。而不用余咒者。得无别意乎。

　　长水云。前虽广说持戒清净皎如冰霜。既不造新。已离魔事。然有无始宿习垢障尘沙。如影随形。与道为妨。或数病数恼。多淫多瞋。邪师魔娆。诸难竞起。皆是无始不善。凡夫始学。道力微弱不能排遣。故佛有妙神咒。能灭宿世恶习令无娆乱。道力速成不遭退屈。前说定慧破烦恼障。复明戒学但止罪业。今说神咒能破宿殃兼除报障。三障苟亡。不证何待。释要云。持戒但遮现业。若有无始冤横宿殃不能排遣。或于禅中发来。三种治魔亦不得免。唯有建立道场持咒礼佛等。则他力可治。

　　且汝宿世与摩登伽历劫因缘恩爱习气。非是一生及与一劫。我一宣扬。爱心永脱成阿罗汉。彼尚淫女。无心修行。神力冥资速证无学。云何汝等在会声闻求最上乘决定成佛。譬如以尘扬于顺风。有何艰险。

　　熏闻云。女经云阿难昔五百岁曾与此女而为夫妇。彼小乘经盖言其近耳。

　　苕溪云。爱心永脱。指初闻咒。得阿那含成阿罗汉。指前文殊简圆通后。若尔由闻法故方成无学。何谓神力冥资耶。良以密承咒力。显藉法音。内资外熏乃能速证。若但因咒而不由法者。何故前云性比丘尼闻说偈已成阿罗汉。尘譬宿习。风如神咒。顺风扬尘。散之则易。诵咒除习。脱之匪难。

　　若有末世欲坐道场。先持比丘清净禁戒。要当选择戒清净者第一沙门以为其师。若其不遇真清净僧。汝戒律仪此不成就。戒成已后。着新净衣。然香闲居。诵此心佛所说神咒一百八遍。

　　据下文云。先持声闻四弃八弃。后行菩萨清净律仪。今所持戒应通大小。若出家者除戒体本净。当须忏净。如更禀菩萨律仪。弥益其善。若在家者。或先受近事戒。或但受菩萨戒。以下正修有白衣故。

　　熏闻云。四分律仪云。弟子知和尚犯戒。知不应如是人边受戒。知虽受不得戒。如此具知。则不成受。反是成也。南山云。余之九师。律无正文。准可知也。若梵网所说。须于先持菩萨戒法师前受。若千里内无能授者。得于佛菩萨形像前自誓受戒。而要见好相。

　　补遗云。今此先持比丘清净禁戒。允合止观二十五法方便。末世先须持戒清净。止观持戒清净中有四意。第四名忏净。初云事理二犯俱障止观。定慧不发。然约小乘犯有轻重。轻者可忏。重不可忏。若犯重者佛法死人。小乘无忏重法。若依大乘许其忏悔。如四种三昧中说。

　　真际云。诵咒一百八遍。表除百八烦恼也。

　　熏闻云。苦下具一切。集灭离三见。道除于二见。上界不行恚。并十俱生及十缠成一百八。

　　然后结界建立道场。求于十方现住国土无上如来放大悲光来灌其顶。阿难。如是末世清净比丘若比丘尼白衣檀越。心灭贪淫持佛净戒。于道场中发菩萨愿。出入澡浴六时行道。如是不寐经三七日。我自现身至其人前。摩顶安慰。令其开悟。

　　孤山云。佛本是无。心净故有。水清月现。感应自然。若见此相。当观空寂。是佛弥显。是魔则灭。

　　熏闻云。证真云凡入道场。若不依天台止观。但恐邪正难明。彼论即是修首楞严三昧行法。

　　阿难白佛言世尊。我蒙如来无上悲诲。心已开悟。自知修证无学道成。末法修行建立道场。云何结界。合佛世尊清净轨则。

　　佛告阿难。若末世人愿立道场。先取雪山大力白牛食其山中肥腻香草。此牛唯饮雪山清水。其粪微细。可取其粪和合栴檀以泥其地。若非雪山。其牛臭秽不堪涂地。别于平原穿去地。皮五尺已下取其黄土。和上旃檀沉水苏合薰陆郁金白胶青木零陵甘松及鸡舌香。以此十种细罗为粉。合土成泥以涂场地。方圆丈六为八角坛。

　　苕溪云。上言场地。如今之墠。下既名坛。必须起土为之。是则先除地为场。后别取黄土和香为泥。于其场上以泥涂起令成坛相。除埽也。郑云。封土曰坛。除地曰墠。国语云。坛之所除地曰场。起土即封土也。谓起土界也。此在室中拟安供具。高低之量可以意取。

　　荆公云。水性劣火。结为高山。山土也。土信也。雪山广大。香草清水所生。此譬广大信心。大力白牛纯白无杂。虽有大力而随顺众生。此譬大乘佛性。肥腻香草譬妙善。清水譬净智粪譬遗余。旃檀除热风肿。譬能除苦恼。净善大乘佛性依广大信心。以净智妙善资养成就。其遗余尚非粗秽。可和合除苦恼。净善与众生严成寂灭场地。平原譬起信者平等广心。上有五色。以黄为正。此譬中道正信。十香譬十度。能穷智渊底为智度。沉水能沉至水底者也。或神力或智慧力或净行力无不具足。而能远到为力度。旃檀或赤或黑或白。上旃檀则若所谓一铢闻四十里者也。以精合神。得佛力持。一切魔事不能留难。为愿度。苏合杀鬼精物。除邪通神明者也。一切能入无非善行。为方便度。鸡舌可入诸香。令人身香者也。畜精智。起明见。为慧度。零陵能止精。明目者也。治心调气除毒去邪灭秽起净。为禅度。郁金除心气蛊毒鬼疰及臭者也。离睡眠盖。寤寐常觉。为精进度。青木能寤魇寐者也。一切能忍如无痛觉。为忍度。薰陆能止痛者也。除身不善。获得解脱。无疮疣色。为戒度。白胶能除身恶气去疮𤺋者也。和合诸度。令众不实所有。以脱内苦。为施度。甘松能和合众香。除腹胀下气者也。若不能如前但能以平等广心。起中道正信。依此诸度发清净行。为入佛性方便。亦足以严场地。细罗为粉。合土成泥。则以甚微细智。合中道正信也。

　　熏闻云。方圆丈六为八角坛。当取径有丈六。正得其宜。如方等行法。亦令作坛。纵广一丈六尺。

　　坛心置一金银铜木所造莲华。华中安钵。钵中先盛八月露水。水中随安所有华叶。取八圆镜各安其方围绕华钵。镜外建立十六莲华。十六香炉闲华铺设。庄严香炉。纯烧沉水无令见火。取白牛乳置十六器。乳为煎饼。并诸砂糖油饼乳糜苏合蜜姜纯酥纯蜜。于莲华外各各十六。围绕华外以奉诸佛及大菩萨。

　　谷响云。八月露水得阴气之正。长水云。诸佛菩萨不食此食。为令增福示现而食。使修行者福慧具足速得圆满。如佛受纯陀最后供养。令其具足檀波罗蜜。此亦如是。

　　每以食时。若在中夜。取蜜半升。用酥三合。坛前别安一小火炉。以兜楼婆香煎取香水。沐浴其炭然令猛炽。投是酥蜜于炎炉内。烧令烟尽。享佛菩萨。

　　熏闻云。兜楼婆香旧云白茅香也。

　　孤山云。享献也祭也。或作飨。飨者乡也。乡之然后能飨焉。谓中心向之。祭乃见飨。

　　荆公云。坛前南方正等觉地。蜜五合苏三合。则参伍和合。别安小炉。则应粗而大。趣妙而小。兜楼婆赤香。合觉净善也。煎取香水。合觉净智也。沐浴其炭。则净治无烦恼烟。合觉慈力也。然令猛炽。则欲炽盛光明。投苏与蜜烧令烟尽。则欲灭和合烦恼令尽。食时与物交。中夜与物辨。于此二时皆飨正等觉。以合觉净善净智。无爱见慈力炽然光明。灭和合行令烦恼尽。此乃内所以享佛菩萨。

　　令其四外遍悬幡华。于坛室中四壁敷设十方如来及诸菩萨所有形像应于当阳张卢舍那释迦弥勒阿閦弥陀。诸大变化观音形像兼金刚藏安其左右。帝释梵王。乌刍瑟摩。并蓝地迦。诸军茶利。与毗俱胝。四天王等。频那夜迦。张于门侧左右安置。

　　长水云。悬幡列像。一一皆令影现镜中。欲使行人熟此境界。则于事事无碍法界之理易得证耳。若时若处。一念之中遍历十方。遍见诸佛遍行佛事遍得供养。一念既尔。尘尘皆然。

　　苕溪云。西域当阳皆取东向。所是左右。则右尊而左卑也。此方敷置或可随宜。应以尊居右卑居左。如智论以舍利弗为佛右面弟子。目连为佛左面弟子。不唯西域。此方古者亦以右为尊。太尉勃。亲以兵诛诸吕氏功多。平欲让勃位。乃谢病。文帝初立病之问。平曰。高帝时。勃功不如臣。及诛诸吕。臣功亦不如勃。愿以相让勃。于是乃以大尉勃。为右丞相位第一。平徙为左丞相位第二。又高纪。二月行自雒阳。赵臣田叔孟舒等十人。召见与语。汉廷臣无出其右者。注曰。古者以右为尊。言材用无能过之者。故云不出其右也。艺文志曰。墨子宗祀。严父是以右。鬼注曰右犹尊尚也。又汉书曰。以御史大夫周昌为赵相。高祖曰。吾极知其左迁。然吾忧赵非公无可者。注云。是时尊右而卑左。故谓贬秩为左迁。诸侯王表曰。作左官之律。注云汉时依上古法。朝廷立列以右为尊仕。诸侯为左官。凡引诸文。以明右尊左卑者。比见不晓此旨。见身子为右面弟子。右肩侍父之说。凡此经论。辄有改其字。及作异解者。故此若随时之变。则设其次位以左为尊。亦复何妨。但不得擅改经字。

　　熏闻云。蓝地迦青面力士也。军茶利等未见所翻。频那夜迦。旧云频那是猪头。夜迦是象鼻。此二使者也。

　　荆公云。陀罗尼集经。坛场法有蓝毗迦军茶利座。孔雀明王经。蓝毗迦罗刹也。有大神力。具大光明。蓝地迦盖即蓝毗迦也。苏悉地经有忿怒军茶利菩萨。从执金刚问法。又陀罗集经有金刚军茶利菩萨。所谓军茶利者。当是此菩萨。一字佛顶轮王经有毗俱胝菩萨。又毗卢遮那神变经曰。右边毗俱胝。手垂数珠鬘。三目持发髻。尊形犹皓素圆光色无比。所谓毗俱胝。当是此菩萨。频那夜迦障碍神也。苏悉地经云。一切魔族频那夜迦。自帝释四王皆护法。涅槃云。我今所供虽复微少。令汝具足檀波罗蜜。斯乃因少果多也。

　　又取八镜覆悬虚空。与坛场中所安之镜方面相对。使其形影重重相涉。

　　熏闻云。盖表如来藏理事交彻。一为无量。无量为一。

　　荆公云。此八镜佛智也。与彼八镜互相摄入。

　　于初七中。至诚顶礼十方如来。诸大菩萨阿罗汉号。恒于六时诵咒围坛至心行道。一时常行一百八遍。第二七中。一向专心发菩萨愿。心无间断。我毗奈耶先有愿教。第三七中。于十二时一向持佛般怛罗咒。至第七日十方如来一时出现。镜交光处承佛摩顶。

　　苕溪云。所言每一百八遍。常于六时诵咒围坛。至心常行一百八遍。斯是行道遍数。

　　补遗云。华严日夜各分为初中后。肇师注小般若三时云。从旦至辰名初日分。从辰至未名中日分。从未至戌名后日分。此经意显舍身无间。若诸经六时者。应随四时日夜刻数多少长短均而分之。

　　苕溪云。愿教如梵网经十大愿等。

　　熏闻云。梵网云若佛子常应发一切愿。孝顺父母师僧一。愿得好师二。同学善知识三。教我大乘经律四。十发趣五。十长养六。十金刚七。十地使我开解八。如法修行九。坚持佛戒宁舍身命念念不去心十。若一切菩萨不发是愿者。是犯轻垢罪。又云若佛子发是十大愿已。持佛禁戒。作是愿言。宁以此身投于炽然猛火大坑刀山。终不毁犯三世诸佛经律。与一切女人作不净行等。云云。

　　补遗云。三七日约数。多止于三者。以阳数至于九故也。诸经显密又多止于七者。如法华文句云。数法有小七大七。大七有七七四十九。记云此方数法。黄帝所立有二不同。下数十万为亿。上数亿亿为亿。七数亦然。故以七七而为大七。于小七成四十九也。今谓大七至于四十九者。以大衍之数五十。其用四十有九故也。诸法约数。必须随顺世法应阴阳五行之数。数与非数。皆如来藏中法耳。何世法之有哉。然亿亿为亿。恐应云万万为亿。

　　荆公云。三各七日合觉数也。建立道场。以礼佛法僧为最初方便。故初七中至诚顶礼如来菩萨阿罗汉号。诵咒行道。则依不思议力发行。一时常行一百八遍。则示以此除百八烦恼。二七发愿。则已发行。方以愿力持之。有愿无行。则愿无实。三七十二时一向持咒。则纯依佛不思议力。十二时则倍初七中七行道道场以精进成就。故十方如来一时出现。镜交光处。则所谓能以妙力回佛慈光。向佛安住。犹如双镜光明相对。其中妙影重重相入也。

　　手鉴云。五悔之法。依离垢慧所问礼佛法经总有八重。一供养佛。二赞佛德。三礼佛。余即五悔。又智论云。菩萨昼夜三时各三事。功德无量。转得近佛。若依善戒经。但有二事。谓忏悔回向。皆随时广略。然悔名陈露先罪。悔名改往修来。除恶业障。然有二种。若犯遮罪。先当依教作法悔之。若犯性罪。应须起行。此复二种。一事行。如方等经及礼佛等。二依理观。如普贤观端坐念实相。名第一忏。众罪如霜露慧日能消除。礼佛下别明对治。礼佛除我慢。以我慢故不能礼敬。今摧我慢山。即是除恶起信敬善。劝请除谤法障。起慈善根。随喜除嫉妒障。为庆悦故。平等善根回向破狭劣障。成广大善心无限故。发愿破邪倒罪。即导前四令至所在。一愿至初住真因。二愿至妙觉极果。文殊问经云。昼夜六时勤行五悔。不假苦行能至菩提。如斯五法尚能入位。况灭罪乎。

　　释要云。行人建立道场。自供养凡有八事。能治八障。成就八善。一供养。除悭贪障。感大富贵。二叹佛。除口障。得无碍辨。三礼佛。除我慢障。得尊贵身。四忏悔。除三障四魔。得依正具足。五劝请。除谤法障。得多闻智慧。六随喜。除嫉妒障。得大眷属。七回向。除狭劣障。成广大善。八发愿。除退屈障。能总持诸行。愿如束物。所行即无舒散。垂终若得愿力则恶念不生。不牵恶道即生善处。

　　即于道场修三摩地。能令如是末世修学身心明净犹如琉璃。

　　苕溪云。此观行净或六根净。

　　阿难。若此比丘本受戒师及同会中十比丘等。其中有一不清净者。如是道场多不成就。

　　方等陀罗尼云。行此法时。十人已还。天台依之。经有明制。不可逾也。世有修法华等行者。或多增人数。或长延日限。广邀士女。来会香华。止存诳俗之心。宁为感圣之道。至有烧身臂指。先告四方。纵不苟财亦成沽誉。内盲理观。外掇讥嫌。如此师徒予见之矣。大经云。有四种法。为大涅槃而作近因。一者亲近善友。二者专心听法。三者系念思惟。四者如法修行。若离四法勤修苦行得涅槃者。无有是处。彼诫但修苦行。实求涅槃者尚为不可。况沽誉乎。况苟财乎。真修行人请思此语。

　　从三七后。端坐安居经一百日。

　　重闻云。此与止观所说九十日常坐一往是同。但今兼前三七日行法为异。故下判属半行半坐三昧。应知正修首楞严定。亦如普贤观云端坐念实相。妙胜定经云。但能直心坐禅。即是第一忏悔。问前科经文从持戒诵咒以来俱名助行。今端坐修定岂非正行耶。答前乃分其大纲。不可责其细目。况今略示坐仪日限。更不委明定相。予尝有此经礼诵仪一卷。以备早暮熏奉之式。须者行之。

　　有利根者。不起于座得须陀洹。纵其身心圣果未成。决定自知成佛不谬。

　　孤山云。须陀洹按位即圆初信。若依涅槃乃是初入别圆地住。苟不然者。岂得自知成佛不谬耶。

　　汝问道场。建立如是。

　　苕溪云。天台止观示四种三昧。摄一切行法。一曰常坐。如一行三昧。二曰常行。如佛立三昧。三曰半行半坐。如方等法华。四曰随自意。如请观音等诸大乘经。今经所属亦半行半坐也。坛法行相。此土末世行之惟艰。然所诵咒。下文亦许不入道场。故使有缘随器受益。

　　阿难顶礼佛足而白佛言。自我出家。恃佛憍爱。求多闻故未证无为。遭彼梵天邪术所禁。心虽明了。力不自由。赖遇文殊令我解脱。虽蒙如来佛顶神咒冥护其力。尚未亲闻。

　　唯愿大慈。重为宣说。悲救此会诸修行辈。末及当来在轮回者。承佛密音。身意解脱。

　　于时会中一切大众普皆作礼。伫闻如来秘密章句。

　　尔时世尊从肉髻中涌百宝光。光中涌出千叶宝莲。有化如来坐宝华中。顶放十道百宝光明。一一光明皆遍示现十恒河沙金刚密迹。擎山持杵遍虚空界。

　　补遗云。此第六番放光。经初说咒往护。顶放百宝无畏光明。光中亦出千叶宝莲有佛化身。与此事同。皆为表法。所说咒法无上尊极故。从肉髻者。经初收光。收必自髻。全以所收之光。再为发挥宣说前来往护神咒。百宝光表百法界。千叶华表千如。有化如来坐华。表千法同一觉性。从佛顶现。表千法是佛所证无上之法。化佛顶又现十道百宝光。表千法门佛理齐也。然初从佛顶现化佛。又从化佛现金刚密迹擎山持杵。表此神咒即生善灭恶之用。

　　熏闻云。无上依经云。顶骨涌起自然成髻。

　　大众仰观畏爱兼抱。求佛哀祐。一心听佛无见顶相放光如来宣说神咒。

　　谷响云。畏金刚擎山持杵。爱如来坐华放光。由兹二事兼并怀抱。孤山云。诸经神咒例皆不翻。天台会释不出四悉檀意。一云咒者鬼神王名。称其王名。部落敬主不敢为非。此世界义。二云咒者如军中密号。唱号相应。无所诃问。不相应者即执治之。此为人义。三云咒者密默遮恶余无识者。如微贱人奔逃异国。讹称王子。因以公主妻之。而多瞋难事。有一明人从其国来。主往诉之。其人语曰。若当瞋时。应说偈云。无亲游他国。欺诳一切人。粗食是常食。何劳复作瞋。说是偈时默然瞋歇。即对治义。四云咒者诸佛密语。唯圣乃知。如王索先陀婆。一名而具四实。谓盐水器马也。群下莫晓。唯智臣解之。咒亦如是。秪一法语。遍有诸力。病愈罪除生善合道。即第一义。具此四义故存本音。五不翻中即秘密故不翻。谷响云。一秘密故不翻。即陀罗尼。二多含故不翻。谓薄伽梵。三此方无故不翻。如阎浮树。四顺古故不翻。谓阿耨菩提等实可翻之。但摩腾以来多存梵故后皆仿之。五生善故不翻。如般若尊重智慧轻薄。故存梵。于四例中即翻字不翻音。一翻字不翻音。诸经咒词。二翻音不翻字。如华严中[歹*(厂@(ㄙ*ㄙ))]字以作此方万字音翻之。而字体犹是梵书故。三音字俱翻。经文是也。四音字俱不翻。西来梵夹。

　　补遗云。孤山云纵翻华言。义亦莫晓。例如典语召物。物实不异。而庸俗不知。圣地密言凡岂能解。其犹大武柔毛。以召牛羊。清涤清酌。以召水酒。而凡庸者不知此为何语。显秘之说亦复如是。

　　鬼神王名者。所领各有部分居处耳。圣智者。涅槃菩萨品迦叶云。如来密语甚深难解。譬如大王告诸群臣先陀婆来。先陀婆者一名四实。一盐二器三水四马。若王洗时索先陀婆即便奉水。若王食时即便奉盐。若王食已欲饮浆时即便奉器。若王欲游即便奉驾。

　　南无萨怛他苏伽多耶阿罗诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢鞞弊(三)(毗迦切)南无萨多南三藐三菩陀俱知南(四)娑舍啰婆迦僧伽喃(五)南无庐鸡阿罗汉跢喃(六)南无苏卢多波那喃(七)南无婆羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦罗诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)裟醯夜耶(十九)南无婆伽婆帝(二十)那罗野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦罗耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇罗俱啰耶(三十五)南无摩尼俱啰耶(三十六)南无伽阇俱啰耶(三十七)南无婆伽婆帝(三十八)帝唎茶输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)哆他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬歧啰(七十七)萨啰婆部多揭啰诃(七十八)尼羯啰诃揭迦啰诃尼(七十九)䟦啰毖地耶叱陀你(八十)阿迦啰蜜唎柱(八十一)般唎怛啰耶儜揭唎(八十二)萨啰婆槃陀那目叉尼(八十三)萨啰婆突瑟吒(八十四)突悉乏般那你伐啰尼(八十五)赭都啰失帝南(八十六)羯啰诃婆诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那叉刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)勃腾罔迦(十)䟦阇啰制喝那阿遮(一百十一)摩啰制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(一百二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折㘕婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿稚遮(三十)税多遮迦摩啰(一百三十一)刹奢尸波啰婆(三十二)翳帝夷帝(三十三)母陀啰羯拏(三十四)娑鞞啰忏(三十五)掘梵都(三十六)印兔那么么写(三十七)(诵咒者至此句称弟子某甲受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(一百四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波罗瑟地耶三般叉拏羯啰(五十)虎𤙖(一百五十一)都嚧雍(五十二)萨婆药叉喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(一百六十一)都嚧雍(六十二)啰叉(六十三)婆伽梵(六十四)萨怛他伽都瑟尼钐(六十五)波啰点阇吉唎(六十六)摩诃娑诃萨啰(六十七)勃树娑诃萨啰室唎沙(六十八)俱知娑诃萨泥帝[口*隸](六十九)阿弊提视婆唎多(七十)吒吒罂迦(一百七十一)摩诃䟦阇嚧陀啰(七十二)帝唎菩婆那(七十三)曼茶罗(七十四)乌𤙖(七十五)莎悉帝薄婆都(七十六)么么(七十七)印兔那么么写(七十八)(至此句准前称名若俗人称弟子某甲)啰阇婆夜(七十九)主啰䟦夜(八十)阿祇尼婆夜(一百八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突毖叉婆夜(八十六)阿舍你婆夜(八十七)阿迦啰蜜唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇坛茶婆夜(一百九十一)那伽婆夜(九十二)毗条怛婆夜(九十三)苏波啰拏婆夜(九十四)药叉揭啰诃(九十五)啰叉私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃茶揭啰诃(二百)补丹那揭啰诃(二百一)迦吒补丹那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎南(八)揭婆诃唎南(九)嚧地啰诃唎南(十)忙娑诃唎南(二百一十一)谜陀诃唎南(十二)摩阇诃唎南(十三)阇多诃唎女(十四)视比多诃唎南(十五)毗多诃唎南(十六)婆多诃唎南(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃南(二百二十一)毗陀耶阇瞋陀夜弥(二十二)鸡啰夜弥(二十三)波唎跋啰者迦讫唎担(二十四)毗陀夜阇真陀夜弥(二十五)鸡啰夜弥(二十六)茶演尼讫唎担(二十七)毗陀夜阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(二百三十一)毗陀夜阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀夜阇瞋陀夜弥(三十五)鸡啰夜弥(三十六)怛埵伽嚧茶西讫唎担(三十七)毗陀夜阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀夜阇瞋陀夜弥(二百四十一)鸡啰夜弥(四十二)迦波唎迦讫唎担(四十三)毗陀夜阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀夜阇瞋陀夜弥(四十八)鸡啰夜弥(四十九)赭咄啰婆耆你讫唎担(五十)毗陀夜阇瞋陀夜弥(二百五十一)鸡啰夜弥(五十二)毗唎羊讫唎知(五十三)难陀鸡沙啰伽那般帝(五十四)索醯夜讫唎担(五十五)毗陀夜阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀夜阇瞋陀夜弥(五十九)鸡啰夜弥(六十)阿罗汉讫唎担毗陀夜阇瞋陀夜弥(二百六十一)鸡啰夜弥(六十二)毗多啰伽讫唎担(六十三)毗陀夜阇瞋陀夜弥(六十四)鸡啰夜弥䟦阇啰波你(六十五)具醯夜具醯夜(六十六)迦地般帝讫唎担(六十七)毗陀夜阇瞋陀夜弥(六十八)鸡啰夜弥(六十九)啰叉罔(七十)婆伽梵(二百七十一)印兔那么么写(七十二。至此依前称弟子名)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦(七十六)波啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰瞋陀瞋陀(二百八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰波啰陀泮(九十)阿素啰毗陀啰波迦泮(二百九十一)萨婆提鞞弊泮(九十二)萨婆那伽弊泮(九十三)萨婆药叉弊泮(九十四)萨婆乾闼婆弊泮(九十五)萨婆补丹那弊泮(九十六)迦吒补丹那弊泮(九十七)萨婆突狼枳帝弊泮(九十八)萨婆突涩比𠾆讫瑟帝弊泮(九十九)萨婆什婆唎弊泮(三百)萨婆阿播悉摩𠾆弊泮(三百一)萨婆舍啰婆拏弊泮(二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠾆弊泮(五)阇夜羯啰摩度羯啰(六)萨婆罗他娑陀鸡弊泮(七)毗地夜遮唎弊泮(八)者都啰缚耆你弊泮(九)䟦阇啰俱摩唎(十)毗陀夜啰誓弊泮(三百一十一)摩诃波啰丁羊叉耆唎弊泮(十二)跋阇啰商羯啰夜(十三)波啰丈耆啰阇耶泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(三百二十一)羯啰檀迟曳泮(二十二)蔑怛唎曳泮(二十三)唠怛唎曳泮(二十四)遮文茶曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三百三十一)么么印兔那么么写(三十二)(至此句依前称弟子某甲)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(三百四十一)跋略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药叉揭啰诃(五十)啰刹娑揭啰诃(三百五十一)闭[口*隸]多揭啰诃(五十二)毗舍遮揭啰诃(五十三)部多揭啰诃(五十四)鸠槃茶揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅袪革茶耆尼揭啰诃(六十)唎佛帝揭啰诃(三百六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)干度波尼揭啰诃(六十六)什伐啰堙迦醯迦(六十七)坠帝药迦(六十八)怛隶帝药迦(六十九)者突托迦(七十)昵提什伐啰毖钐摩什伐啰(三百七十一)薄底迦(七十二)鼻底迦(七十三)室隶瑟蜜迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿绮嚧钳(七十九)目佉嚧钳(八十)羯唎突嚧钳(三百八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(九十)跋悉帝输蓝(三百九十一)邬嚧输蓝(九十二)常伽输蓝(九十三)喝悉多输蓝(九十四)跋陀输蓝(九十五)娑房盎伽般啰丈伽输蓝(九十六)部多毖跢茶(九十七)茶耆尼什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建哆啰(四)阿迦啰蜜唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药叉怛啰刍(九)末啰视吠帝钐婆鞞钐(十)悉怛多钵怛啰(四百一十一)摩诃跋阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛隶拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)哆侄他(十九)唵(二十)阿那隶(四百二十一)毗舍提(二十二)鞞啰跋阇啰陀唎(二十三)槃陀槃陀你(二十四)䟦阇啰谤尼泮(二十五)虎𤙖都嚧瓮泮(二十六)莎婆诃(二十七)

　　阿难。是佛顶光聚悉怛多般怛罗秘密伽陀微妙章句。出生十方一切诸佛。十方如来因此咒心。得成无上正遍知觉。十方如来执此咒心。降伏诸魔制诸外道。十方如来乘此咒心。坐宝莲华应微尘国。十方如来含此咒心。于微尘国转大法轮。

　　长水云。悉怛多般怛啰云白伞盖。即指藏心。不与妄染相应。故云白。遍覆一切法。故云盖。从此流演秘密神咒。故云咒心。又是一切咒中之总要故。无有一佛不因此咒而成正觉制诸魔外应诸国土转大法轮也。

　　苕溪云。总言咒心者。即前文云斯是如来无见顶相无为心佛所说心咒也。

　　熏闻云。此以心咒释心咒。沇疏云。从如来藏心之所流出。故名咒心。又云或是十方如来心印法门。故名咒心。亦是秘密藏中精要之法。故名咒心。此取咒中精要释咒心故。智者说心有三种。一虑知心。二草木心。三积聚精要心。今秘密藏是积聚之义。咒心即精要心。然咒谓咒诅。亦曰咒愿。佛以此语诅愿众生生善灭恶革凡成圣。若果羸之咒螟蛉也。是亦密诠首楞严义与前显说力用无殊。但被物之异耳。天台止观五略。初发大心。方言中云质多者天竺音。此方言心。即虑知之心也。天竺又称汗栗䭾。此方称是草木之心也。又称矣栗䭾。此方是积聚精要者为心也。此经心之一字。要须原其梵语。随文对翻。方能定其法喻亲切。

　　补遗云。此约出生佛界。以显神咒之功也。初二句总明。次十方下别明。言十方诸佛得此咒故八相成道。初因此咒心者。为因地入道门。该乎兜率降神入胎出胎出家逾城等相也。得成正觉成道相也。执此咒心者。咒有破恶义。内执破惑心。外以降魔也。乘者。下至第八行仪转法轮也。法华明以诸法空为座。此言诸佛以咒心为所生之法亦如之。所以外坐莲华应物也。含者具法义。咒以具足百界千法。故外能微尘现大也。

　　十方如来持此咒心。能于十方摩顶授记。自果未成。亦于十方蒙佛授记。十方如来依此咒心。能于十方拔济群苦。所谓地狱饿鬼畜生。盲聋喑哑。怨憎会苦。爱别离苦。求不得苦。五阴炽盛。大小诸横同时解脱。贼难兵难王难狱难。风水火难。饥渴贫穷应念销散。十方如来随此咒心。能于十方事善知识。四威仪中供养如意。恒沙如来会中推为大法王子。

　　持者念力。内有念持之力。外能授众生记莂也。自果未成者。此言十方诸佛自凡入圣。初入分果。未成妙觉。故蒙佛记也。授记于人并自蒙授记。必资内念之力也。依取依赖义。自行依赖神咒。以道化他亦依赖之也。随取侍奉义。自行随奉神咒。外能侍奉知识等也。补遗云。诸文云五阴盛。涅槃十一云。何名五阴盛苦。生苦乃至求不得苦。名为五阴盛苦。此则八苦。前七为别。后一为总。为有五阴盛身故。故有众苦。亦如老子云。吾有大患为吾有身。故知必须直下忘我。本无有身受彼生死。非作故无。本性无故。

　　孤山云。灌顶经云。大横有九。小横无数。

　　熏闻云。彼经第十二云。一者横病。二者横有口舌。三者横遭县官。四者身羸无福又持戒不[宋-木+尤]。横为鬼神之所得便。五者横为劫贼之所剥脱。六者横为水火漂焚。七者横为杂类禽兽所啖。八者横为冤仇符书魇祷。邪神牵引。未得其福。但受其殃。先亡牵引亦名横死。九者有病不治。又不修福。汤药不顺。针灸失度。不直良医。为病所因于是灭亡。又信世间妖孽之师为作恐动。寒热语言妄发𥚁福。所犯者多。心自不正。不能自定。卜问觅𥚁。杀猪狗牛羊种种畜生。解奏神明。呼诸魍魉鬼神请乞福祚。欲望长生终不能得。愚痴迷惑信邪倒见。死入地狱。展转其中无解脱时。是名九横。

　　补遗云。横为冤仇等。者为字去声呼。本为假符书害怨仇者。反以邪神牵引。未得报怨之福。反受其𥚁也。为作恐动寒热言语者。邪师因其寒热之病。附出诳言以恐动之也。卜问觅𥚁者。凡病者必求𥚁因也。解奏神明者。解字古买反。欲解散其𥚁也。奏若道士奏章。涅槃亦说有九横死。涅槃高贵德王品云。有九种因缘能夭其寿。一者知食不安而反食。二者多食。三者宿食未消而更食。四者大小便利不随时节。五者病时不随医教。六者不随瞻病者教。七者强耐不吐。八者夜行为恶鬼打。九者房室过差。

　　谷响云。夫昔因不纯。今多枉横。假修心行道之力。藉秘咒冥加之功。枉横俱消各尽天命。且世之迷者。率冀富同猗顿寿类容彭。朝为蝉翼之善。暮望丘陵之福。而不省圣力冥资。翻谓佛言无验。法言曰。寿可益欤。曰德。曰回牛岂不德耶。曰德故尔。如使回也残牛也贼。焉得尔。注曰。言复甚也。且儒之达者尚知潜益。而不以病夭为疑。况学佛之徒。了三界空华。见世间梦事。何富寿之有乎。若然者。则克荷斯经无惭德矣。

　　十方如来行此咒心。能于十方摄受亲因。令诸小乘闻秘密藏不生惊怖。十方如来诵此咒心。成无上觉。坐菩提树。入大涅槃。十方如来传此咒心。于灭度后付佛法事。究竟住持。严净戒律悉得清净。

　　行取按行上能治下之义。内心以神咒治己惑业。外能开小即大也。诵谓刹那无间之义。于此秘密藏心刹那无间。而成无上道坐道场入涅槃。故能从因通至果地至涅槃相也。文中因说通义。兼前成道也。传持之义直至灭后。与前第九同涅槃相也。亦可成无上觉指妙觉。与分果不同也。总云出生如是初住分果八相也。

　　孤山云。然此并是密说常住真心周遍法界。故有因果自他生善灭恶若福若智等种种功德耳。

　　若我说是佛顶光聚般怛罗咒。从旦至暮音声相联。字句中间亦不重叠。经恒沙劫终不能尽。亦说此咒名如来顶。

　　汝等有学。未尽轮回。发心至诚取阿罗汉。不持此咒而坐道场。令其身心远诸魔事。无有是处。

　　阿难。若诸世界随所国土所有众生。随国所生桦皮贝叶纸素白㲲。书写此咒贮于香囊。是人心昏未能诵忆。或带身上。或书宅中。当知是人尽其生年。一切诸毒所不能害。

　　西竺贝叶。此土纸素。书咒信受者。三毒不起。诸魔远离。

　　阿难。我今为汝更说此咒。救护世间得大无畏。成就众生出世间智。

　　出世间智。三乘妙心即时顿悟。

　　若我灭后。末世众生。有能自诵若教他诵。当知如是诵持众生。火不能烧。水不能溺。大毒小毒所不能害。如是乃至龙天鬼神精祇魔魅所有恶咒皆不能着。心得正受。一切咒诅厌蛊毒药金毒银毒草木虫蛇万物毒气。入此人口成甘露味。一切恶星并诸鬼神碜心毒人。于如是人不能起恶。毗那夜迦诸恶鬼王并其眷属。皆领深恩常加守护。

　　荆公云。正受亦名正定。正定中所受境界谓之正受。异于无明所缘境故。圆觉经三昧正受。

　　熏闻云。厌蛊者。应法师云。厌鬼名。眠内不祥。伏合人心曰厌。蛊腹中蛊。谓蛊行毒也。声类作弋者反。谓虫物害人也。正法华经有蛊狐。旧维摩经有妖蛊。应师并同声类音之。今但音古。

　　补遗云。梵网亦云生金银毒。谓此二物和毒味损物者也。

　　阿难。当知是咒常有八万四千那由他恒河沙俱胝金刚藏王菩萨种族。一一皆有诸金刚众而为眷属。昼夜随侍。设有众生于散乱心非三摩地。心忆口持。是金刚王常随从彼诸善男子。何况决定菩提心者。此诸金刚菩萨藏王。精心阴速发彼神识。是人应时心能记忆八万四千恒河沙劫。周遍了知。得无疑惑。

　　熏闻云。那由他此当万亿。俱胝此当千万。见应师音义。

　　荆公云。那由他此当京数。俱胝此当亿数。金刚藏王。慈恩翻首楞严为金刚藏。然则此诸菩萨证此定故以是为名。

　　补遗云。阴心精速。谓金刚藏王得如来藏心。去惑纯精。阴密神速。发彼持咒之人神识也。

　　兴福云。初鬼神获恩。后遁迹潜加。

　　从第一劫乃至后身。生生不生药叉罗刹。及富单那迦吒富单那鸠槃荼毗舍遮等。并诸饿鬼有形无形有想无想。如是恶处。是善男子若读若诵若书若写若带若藏。诸色供养。劫劫不生贫穷下贱不可乐处。

　　熏闻云。富单那一云臭饿。迦吒富单那此云辛奇臭饿。迦吒盖即竭吒富单那。此云辛臭鬼。

　　此诸众生。纵其自身不作福业。十方如来所有功德悉与此人。由是得于恒河沙阿僧祇不可说不可说劫常与诸佛同生一处。无量功德如恶叉聚。同处勋修永无分散。

　　如恶叉聚。喻与诸佛无分散也。

　　是故能令破戒之人戒根清净。未得戒者令其得戒。未精进者令得精进。无智慧者令得智慧。不清净者速得清净。不持斋戒自成斋戒。

　　苕溪云。于未受持时。谓犯戒已。未经忏悔重受之时也。此约在家者言之。出家二众次文别说。

　　阿难。是善男子持此咒时。设犯禁戒于未受时。持咒之后。众破戒罪无问轻重一时销灭。纵经饮酒食啖五辛种种不净。一切诸佛菩萨金刚天仙鬼神不将为过。设着不净破弊衣服。一行一住悉同清净。纵不作坛不入道场亦不行道。诵持此咒还同入坛行道功德无有异也。若造五逆无间重罪及诸比丘比丘尼四弃八弃。诵此咒已。如是重业。犹如猛风吹散沙聚。悉皆灭除更无毫发。

　　熏闻云。珙钞引俱舍颂曰。约处唯除北。约人除扇榹。敕皆反。四身一语业。三杀一虚诳。一杀生加行。无间一劫熟。随罪增苦增。八比丘分二。以为所破僧。云云。

　　补遗云。言五逆罪。约处除北洲。约人除黄门。四属身业。破僧口业。三属杀。破僧但虚诳。出佛身血但杀之加行。方便罪耳。不成正罪故。又佛不可杀故。一逆乃受一劫无间狱罪。熟谓生彼也。随罪增苦增。应是凡二逆受二劫等。八比丘分二。以极少言之也。本八比丘为一切众。破之成二众。更相是非。四人已上成众。故以八比丘言之。若俱舍明杀父杀母杀阿罗汉破和合僧出佛身血。破僧。提婆白佛欲出家。佛不许。学通欲破僧行。出佛身血。佛在阿耨达池说。我于耆阇崛山经行。提婆于高崖举石以掷我头。山神以手接石。小片迸堕伤佛拇指。出俱舍业品。扇榹黄门也。北洲并黄门以父母于子少爱心。无重恩故。非无间业。四身一语业。前四属身业破僧属口业。三杀一虚诳。破僧一虚诳也。一杀生加行出佛身血。以如来佛身不可害故。得杀生加行罪。无根本罪。无间一劫熟。随罪增苦增。一句明时处。一句明苦增。随有多逆。感无间若。多若具故。八比丘分二。以为所破僧。破僧有二。谓转法轮僧并羯磨僧。转法轮僧唯在佛世。羯磨僧通佛灭后。破转法轮。以有佛故须九人。破羯磨以八人。以八比丘分二。四为正众。四为邪众。又有同类五逆。

　　阿难。若有众主。从无量无数劫来。所有一切轻重罪障。从前世来未及忏悔。若能读诵书写此咒身上带持。若安住处庄宅园馆。如是积业犹汤销雪。不久皆得悟无生忍。

　　普贤观云众罪如霜露慧日能消除。今咒力亦然。

　　复次阿难。若有女人未生男女。欲求孕者。若能至心忆念斯咒。或身上带此悉怛多般怛罗者。便生福德智慧男女。求长命者即得长命。欲求果报速圆满者速得圆满。身命色力亦复如是。命终之后随愿往生十方国土。必定不生边地下贱。何况杂形。

　　命终尚能随愿往生诸佛净土。况世间所求而不获耶。

　　阿难。若诸国土州县聚落饥荒疫疠。或复刀兵贼难斗诤。兼余一切厄难之地。写此神咒安城四门。并诸支提。或脱阇上。令其国土所有众生。奉迎斯咒。礼拜恭敬一心供养。令其人民各各身佩。或各各安所居宅地。一切灾厄悉皆销灭。

　　苕溪云。支提翻灵庙。或名可供养处。又云有舍利曰塔。无舍利曰支提。如阿含有四支征。(知倚反)谓佛生处得道转法轮入灭。资中脱云。阇梵语。翻幢也。

　　阿难。在在处处国土众生随有此咒。天龙欢喜。风雨顺时。五谷丰殷。兆庶安乐。亦复能镇一切恶星。随方变怪灾障不起。人无横夭。杻械枷锁不着其身。昼夜安眠常无恶梦。

　　五谷。谓麻黍稷麦豆。十亿曰兆。圣法在处尚无恶梦。况余灾横。

　　阿难。是娑婆界。有八万四千灾变恶星。二十八大恶星而为上首。复有八大恶星以为其主。作种种形出现世时。能生众生种种灾异。有此咒地悉皆销灭。十二由旬成结界地。诸恶灾祥永不能入。

　　长水云。八大恶星。谓金木水火土罗计彗。虽有善宿。变即成灾。九执曜除日月取计都为八。孔雀经云。日月及荧惑。辰岁并太白。镇及罗睺彗。此皆名执曜。由旬正言逾缮那。此云合应计。合尔许度量也。或云此无正翻。乃是轮王巡狩一停之舍。犹如此方馆驿。然彼由旬。数有大小。或四十里。或二十里。诸经论中多用小数耳。

　　补遗云。按经史凡吉凶先见之征曰祥。伊训曰。伊陟相太戊亳有祥桑谷共生于朝。

　　是故如来宣示此咒。于未来世保护初学诸修行者。入三摩提。身心泰然。得大安隐。

　　更无一切诸魔鬼神及无始来冤横宿殃旧业陈债来相恼害。汝及众中诸有学人。及未来世诸修行者。依我坛场如法持戒。所受戒主逢清净僧。于此咒心不生疑悔。是善男子于此父母所生之身不得心通。十方如来便为妄语。

　　熏闻云。具四缘故。方获其益。谓依我坛场一。如法持戒二。所受戒主逢清净僧三。于此咒心不生疑悔四。忆持此咒者。当自惟念于是四缘为全为缺。苟初缘未具。第三罔知。而持戒不疑能无自励。每读至此伤痛盈怀。虽口诵之惟勤。且心通而弗逮。焉知来者不如经乎。

　　苕溪云。心通不出三义。一者证果。即端坐百日。有利根者不起于座得须陀洹也。二者发解。谓纵其身心圣果未成。决定自知成佛不谬。三者宿命。谓是人应时心能记忆八万四千恒河沙劫。周遍了知得无碍惑。

　　说是语已。会中无量百千金刚。一时佛前合掌顶礼而白佛言。如佛所说。我当诚心保护如是修菩提者。

　　尔时梵王并天帝释四天大王。亦于佛前同时顶礼而白佛言。审有如是修学善人。我当尽心至诚保护。令其一生所作如愿。

　　复有无量药叉大将。诸罗刹王。富单那王。鸠槃茶王。毗舍遮王。频那夜迦诸大鬼王。及诸鬼帅。亦于佛前合掌顶礼。我亦誓愿护持是人。令菩提心速得圆满。

　　复有无量日月天子。风师雨师云师雷师并电伯等。年岁巡官诸星眷属。亦于会中顶礼佛足而白佛言。我亦保护是修行人。安立道场得无所畏。

　　补遗云。阴阳相感。薄而为雷。电雷光也。而言师与伯者。必有神物主之也。

　　复有无量山神海神。一切土地。水陆空行。万物精祇。并风神王。无色界天。于如来前同时稽首而白佛言。我亦保护是修行人。得成菩提永无魔事。

　　苕溪云。无色界天但无粗色。非无细色。故有稽首白佛之事。涅槃云。非想等天若无色者。云何得有去来进止。如是之义。诸佛境界。非诸声闻缘觉所知。

　　中阴经亦云。无色界天礼拜世尊。华严云。菩萨鼻根闻无色界宫殿之香。仁王云。无色界天雨诸香华。阿含中说。舍利弗入灭时。无色天空中泪下如春雨细。故知无色非无色也。昔人偏计岂唯暗大。亦昧小宗。而涅槃云非二乘所知者。非全不知。盖言未了细色之相故。

　　补遗云。无色界有无不可偏计。须考三界得名所从。上下相对相望。别约一边得名。通而论之。无欲则已出三界。无色则已离五阴。若言无色界无色阴者。为顺无色界名亦偏计故。涅槃非二乘所知。分别无色界色。属别教智故也。又无色界天不列天众。而在杂众者。以其无色非前天之俦类。故与风神无形者类而言之。故在杂也。无色有细色。则小圣天眼亦合见之。何故斥非所知。应恐小乘天眼但总相见。若去来进止。非佛菩萨法天二眼。不能知也。

　　尔时八万四千那由他恒河沙俱胝金刚藏王菩萨。在大会中即从座起顶礼佛足而白佛言。世尊。如我等辈所修功业久成菩提不取涅槃。常随此况救护末世修三摩提正修行者。

　　世尊。如是修心求正定人。若在道场及余经行。乃至散心游戏聚落。我等徒众常当随从侍卫此人。纵令魔王大自在天求其方便终不可得。诸小鬼神去此善人十由旬外。除彼发心乐修禅者。世尊。如是恶魔若魔眷属。欲来侵扰是善人者。我以宝杵殒碎其首犹如微尘。恒令此人所作如愿。

　　孤山云。以上群灵皆获本妙心。住首楞严。能建大义。示现菩萨诸天鬼神等像。护持行人耳。而言以宝杵碎首者。夫大圣之训物也。或用摄受。或行折伏。群邪之屏迹也。或感其惠。或畏其威。惟此二途咸令得度。今行折伏俾畏其威。若涅槃杀一阐提。法华破诸恼乱。仙豫之诛净行。满足之僇众生。皆由住无缘慈得一子地。乃能如是耳。慈念众生如一子故。涅槃明四等成就住二地。慈非喜住一子地。舍住空平等地。此皆分真所得而外现折伏耳。

　　谷响云。涅槃云杀一蚁子得罪。杀一阐提无罪。释曰。蚁子无辜杀之结罪。阐提惑众杀之有益。法华经罗刹女白佛言。若不顺我咒。恼乱说法者。头碎作七分。如阿梨树枝。

　　补遗云。阿梨树此方无故不翻。其树似兰香。枝若落地必为七分故也。出慈恩大钞。涅槃明。如来往世为王名仙豫。由五百婆罗门不信大乘。王尽杀之。由谤法故堕地狱中。既生而起三念。知是地狱。知因谤法。知由王杀。乃改心自责。俄舍地狱。生甘露鼓王佛刹得一劫寿。僇亦杀也。字亦作戮。晋译华严。善财至满幢城满足王所。见无量众生犯王法者。身被五缚。或断手足。或截耳鼻。或挑双目。或斩身首。或投沸灰。或叠缠身油灌以火焚之。善财问。云何修道。答言。我成就菩萨幻化三昧。十恶众生不可教化。我为调伏。化作苦治令舍恶。具善得乐。发心具一切智。当知我于蚁子不生害心。何况人耶。

　　阿难即从座起。顶礼佛足而白佛言。我辈愚纯。好为多闻。于诸漏心未求出离。蒙佛慈诲得正重修。身心快然获大饶益。

　　世尊。如是修证佛三摩提。未到涅槃。云何名为干慧之地。四十四心至何渐次得修行目。诣何方所名入地中。云何名为等觉菩萨。作是语已。五体投地。大众一心伫佛慈音。瞪瞢瞻仰。

　　苕溪云。阿难所请斯有二意。一者既受行门必有次位。如得门入宅须知堂室浅深。是故请之。二者经初佛语阿难。心言直故如是乃至终始地位中间永无诸委曲相。前解行圆融则心言直矣。地位无曲未知其相。因此请之。未到涅槃谓究竟涅槃至何渐次得修行目。此问入地之正行。准下三种渐次。初则除其助因。所谓五辛。未为正行。至于第二刳其正性。所谓淫心。由是之故。修三摩提能得第三违其现业。乃至获无生忍。所以第二渐次名为真修。即修行之目。应知涅槃如所到之境。诸地如所由之道。修行如能履之步。三法若具。则首楞严教能事方毕矣。

　　长水云。住有因果。惑有粗细。智有明昧。断有浅深。证有分满。用有优劣。苟昧斯旨。非真修行。堕增上慢。以我教中随进德修业胜劣不同。故立五十七位渐入渐深。不同外道天魔都无涅槃最极果。即位所至处。干慧最初因。即位发基处。信住行向及四加行名四十四心。即信解行地。名为修行。初地见道。乃至等觉名为证入。即分证果。知诸地之名。而未能辨名下之义修证行相。故此问也。即示其不解。

　　尔时世尊赞阿难言善哉善哉。汝等乃能普为大众及诸末世一切众生修三摩提求大乘者。从于凡夫终大涅槃。悬示无上正修行路。汝今谛听当为汝说。阿难大众合掌刳心默然受教。

　　苕溪云。刳犹去也。去其妄念以受真教。

　　佛言阿难。当知妙性圆明离诸名相。本来无有世界众生。

　　因妄有生。因生有灭。生灭名妄。

　　长水云。此为分别一叙迷真起妄为立位之因。地位之兴本由迷悟。妄迷真起。本性即虚。故有断分。断即成悟。悟有浅深因成阶降。阶降既分名位斯别。若不迷真焉有斯位。故须叙也。

　　灭妄名真。是称如来无上菩提及大涅槃二转依号。

　　资中云。由不了一法界相。忽然起妄。名为不觉。翻此不觉了本无生。名之为觉。即菩提之号因不觉立也。由迷有生。生即有灭。翻此生灭显不生灭。即涅槃之号对生灭立也。生灭既灭更无所依。故名转依。以真如为迷悟依。转此迷依以为悟依。故名转依。自智境界转所依藏为涅槃菩提涅槃。初非一异。但转迷名无上菩提。转有名大涅槃。从有故迷。以觉故空。有性自空。非有灭空。故生死涅槃无相违也。

　　兴福云。转依有六。一损力益能转。谓初二正位。

　　补遗云。谓资粮加行对前入位方便。故言正也。以胜解渐愧力。损本识中染种势力。益净种功德。渐伏现行。亦名为正转依。二通达转。由见道达真。方断二障粗重。证一分真实转依也。三修习转。谓诸地渐断俱生。证真转依也。四果圆满转。谓究竟以金刚定。永断本来一切粗重。顿证佛果圆满转依也。五下劣转。谓二乘厌苦欣寂。证真择灭。无胜堪能也。六广大转。谓大乘位俱无欣厌。通达二空。双断二障。顿证无上菩萨涅槃。有胜堪能名广大转依也。今取广大。而言可悉。此六转依以天台四教断之。前四别位。第五藏通。六在圆顿。经言二转依号。如真性无相。由迷悟故假名生焉。转依之语诸文不异。转依之义随文不同。虽则不同。其归一也。无非为明返妄归真。生灭对不生灭。妄对乎真。转妄依真。号菩提也。转生灭依不生灭。号涅槃也。法华玄记云。言转依者。转染依依于净在染。则种子依于梨耶。在净则转于能依以成第九。当知梨耶不离染净。

　　阿难。汝今欲修真三摩地直诣如来大涅槃者。先当识此众生世界二颠倒因。颠倒不生。斯则如来真三摩地。

　　苕溪云。明世界相续唯在依报。谓四大因起等。今世界颠倒盖指正报。即十二类生也。世界颠倒为指正报者。恐未然也。三世四方显是依报。彼明世界颠倒之相。生出十二类生。非直指十二类为世界也。

　　长水云。前明三种相续。今明二种颠倒。即摄业果故也。长水以业果在众生中。孤山以业果在世界中。以十二类即业故也。

　　补遗云。此下二颠倒文科节。初阿难至真三摩地为总标。次阿难下别列二倒。初众生颠倒又二。初明迷真。次迷本下倒相。于迷真中兼示下文世界迷真。故言建立世界及诸众生。言及众生者。即下世界中十二类生业果也。次阿难下二世界颠倒。

　　阿难。云何名为众生颠倒。阿难。由性明心性明圆故。因明发性。性妄见生。从毕竟无成究竟有。此有所有。非因所因。住所住相了无根本。本此无住。建立世界及诸众生。

　　孤山云。性明圆故。谓由真心本具诸法。如明镜中圆具像性。因妄明心变动真性。故曰因明发性。由发性故遂起分别。故曰性妄见生。从毕竟下。结显上文全真成妄也。

　　补遗云。真如不变名性。随缘名心。一真如中具此二义。由性者不变也。明心者随缘也。由有性中圆明随缘之故。众生妄生照览。因以妄动发其性也。性中加妄遂有见生。故曰性妄见生也。经中特安圆字。即显随缘之性生出妄明。

　　荆溪云。真如是万法。由随缘故。即此义焉。

　　苕溪云。此有下四句。上二句皆能所相生。有即苦果。因即惑业。非因者。如前文云既称为妄云何有因。所因者。如前文云自诸妄想展转相因。下二句。总明上二句皆无实体。住者依也。推末至本了无所依。故知从毕竟无成究竟有。正是颠倒之义。

　　补遗云。上文云成究竟有。即众生苦惑业也。此之四句。言其苦惑业相。初二句总示。此有所有者。指上成究竟有。故曰此有。言所有者。谓苦果从惑业生也。初句云苦果也。次句云惑业之因。故曰非因所因也。住所住相者。言苦惑业三皆是住着之法。若求其住之相了不可得。三道即三德。故无根本。然则成究竟有。有之一字别指苦果已成之法。

　　迷本圆明是生虚妄。妄性无体非有所依。将欲复真。欲其已非真真如性。非真求复宛成非相。

　　非生非住非心非法。展转发生。生力发明熏以成业。同业相感。因有感业相灭相生。由是故有众生颠倒。

　　苕溪云。有身故生。有受故住。生住心法。于诸有中展转发生。斯即前文业果相续也。如卵生等既是色质。岂非身耶。苦受等领纳现境。对三相论之即是住相。生力至成业者。生即是果。力即是业。熏即动业之惑。以欲贪为本。如现在生身由过去业力之所发明。复由现在起惑。熏成未来善恶之业也。同业至相生者。七趣众生随其妄惑各有同业相感。因于杀盗淫三所感之业。则有相灭相生之事。

　　长水云。淫欲故相生。杀盗故相灭。亦可云异见成憎故相灭。同想成爱故相生。

　　补遗云。意云。真如非身受心法。而迷妄故。展转发生身受等法。

　　阿难。云何名为世界颠倒。是有所有。分段妄生。因此界立。非因所因。无住所住。迁流不住。因此世成。

　　孤山云。从毕竟无成究竟有。故有东西南北之分段。指此分段名之为界。然其所有本无其因。故非因所因。此唯妄住。故云无住所住。既非真性常住。则有过现未来迁流不住。三世成矣。

　　补遗云。前文从毕竟无成究竟有。虽在众生颠倒中明。义兼世界。故今牒之云是有等。但今文以四方界义为有。是前苦果依报。依正同以惑业为因。故曰是有所有非因所因。以明三世义也。所以有三世迁流者。良由惑业不断故也。

　　三世四方和合相涉。变化众生成十二类。

　　孤山云。以世涉方以方涉世。俱成十二。所以众生正报因果和合亦成十二。

　　是故世界。因动有声。因声有色。因色有香。因香有触。因触有味。因味知法。六乱妄想成业性故。十二区分由此轮转。是故世间声香味触穷十二变为一旋复。

　　长水云。内有动相外感风轮。故有声现。因空生摇。坚明立碍。故有色立。金风相摩则有火光。火则有气。气则香也。宝明生润火光上蒸。由斯流水。水有冷暖故成触也。触分涩滑与舌相对则有味生。五境合意则名为法。此六尘境与内六根妄想和合杂乱。由此造作一切诸业。故成业性。业必有报。十二品类因此区分。故成轮转。

　　资中云。根尘各六成十二。

　　苕溪云。因动有声。如击鼓撞钟之类。文殊云音声性动静。此就声尘当体为因。以动之一字不对余尘说故。若更就当体分之。则动为其因。声如其果。从因声有色至因味知法。则展转相因。皆以余尘为因。递相为果。以显六乱之相不同。十二因缘次第之义故。当知展转相因虽有十二。而但云六乱者。正显根尘各从其类。两两相望杂乱而起。最后云知法者。知即意根。法即法尘。以后例前。则有闻声。见色等义况云六乱妄想。是知见闻觉知皆归妄想。声香味触。略举四尘穷十二变总结根境。

　　补遗云。因以世界相涉变化众生。则是动义。故动生声为初。一往六尘为伦次。义非定论也。亦可因色有声有法等方成六乱。经文且示一涂为言。一旋复者。约根尘十二次第。一翻旋转之相也。

　　乘此轮转颠倒想故。是有世界。卵生胎生湿生化生。有色无色有想无想。若非有色若非无色若非有想若非无想。

　　孤山云。依㲉而起曰卵生。含藏而生曰胎生。假润而兴曰湿生。无而忽有曰化生也。如是四生。由内心思业为因。外㲉胎藏湿润为缘。约藉缘多少而成次第。卵生具四。是以先说。胎生具三。湿生具二。化生唯一谓思业也。此依瑜伽所解。

　　真际云。前四生为总。次八类为别。从总开别故成十二。

　　阿难。由因世界虚妄轮回动颠倒故。和合气成八万四千飞沉乱想。如是故有卵羯逻蓝流转国土。鱼鸟龟蛇其类充塞。

　　资中云。动即是风。风即是气。故云和合气成。羯逻蓝者。入胎初位。准俱舍论胎中分位有五。胎卵未分。皆同此也。

　　孤山云。八万四千。非八万四千烦恼尘劳为其种类乎。然此类生以因感果。微细行相。唯圣尽明。止在总知唯妄所为。未可委究历事义趣。

　　熏闻云。羯逻蓝。余经或名歌罗逻。此云凝滑。或云杂秽。状如凝酥。

　　补遗云。此十二类生。先言世界虚妄等者。盖众生之心。多着境界而感其生成于颠倒。如初感外虚妄动。则受飞沈动类。下去准知。然列此十二类生。即是别明众生颠倒之相耳。所以上文众生颠倒其文甚略。受生之相皆因外感。故别明世界颠倒变化众生。以成上文也。

　　由因世界杂染轮回欲颠倒故。和合滋成八万四千横竖乱想。如是故有胎遏蒲昙流转国土。人畜龙仙其类充塞。

　　恐指依报能生情欲者为杂染也。如形显之色男女之态皆可欲之境。故曰欲颠倒。老氏曰。不见可欲使心不乱。然后感己欲心。取彼之境。故曰和合滋成。

　　资中云。人怀正道竖首而行。违正从邪故生横类。

　　孤山云。遏蒲昙即第二位。胎卵已分也。

　　熏闻云。遏蒲昙此云疱。状若疮疱。

　　由因世界执着轮回趣颠倒故。和合暖成八万四千翻覆乱想。如是故有湿相蔽尸流转国土。含蠢蠕动其类充塞。

　　苕溪云。湿以合感。故云执着。合因暖气。故曰暖成。翻覆者飞伏之貌也。此约形说。谓飞动而伏走也。沇疏云违心背信翻覆任情。遂感此类。飞走不定。如蠛蠓昆虫之类耳。蠛蠓小虫似蚋。喜乱飞。庄子谓之醯鸡。昆虫温生寒死之虫。

　　资中云。蔽尸。或云聚血。或云耎肉。既不入胎。故无诸位。

　　熏闻云。蔽尸。即第三位。问何故动类唯指初位。欲类但言第二。趣类止云蔽尸。从假类去皆云羯南。答若有初位必具后位。若有第二必具初后。经文一往次第。且取一位配之。今蔽尸羯南既不入胎。故无前位。然而蔽尸须至羯南。羯南或由蔽尸。二往之意可会。又假类而下虽皆云羯南。其中非无具前三位及第五位。即钵罗奢佉此云形位。良由第五于诸类中阙具不定。唯有第四。其名最通。故障类等俱云羯南也。

　　补遗云。趣谓趣向。不可回之义。谓执重趣向。故受执濡滞。言和合暖成者。以湿滋气方有所生。

　　由因世界变易轮回假颠倒故。和合触成八万四千新故乱想。如是故有化相羯南流转国土。转蜕飞行其类充塞。

　　真际云。妄心浮伪。易夺不常。舍此取彼。故成其触。触谓触对。即根境和合也。

　　孤山云。羯南此云硬肉。即胎内第四位。才生即飞。故缺前位。

　　苕溪云。转蜕飞行。盖是化生取譬之象。列子云天地委蜕。下文纯想则飞。皆取譬也。是则转蜕譬故形之易蜕。飞行喻新质之轻举。无而忽有。理合在兹。脱此生彼如转蜕飞行。若雀鸽之化鸟鼠之变皆化生义。如转蜕之譬。和合触成者。虽则变化。必假根境相触为因。或阴阳之气触其故身。能变新质。

　　由因世界留碍轮回障颠倒故。和合著成八万四千精耀乱想。如是故有色相羯南流转国土。休咎精明其类充塞。

　　资中云。事日月水火。和合光明坚执不舍。障隔不通名为留碍。精明显著。因此受生。故成色相。星辰日月吉者为休。凶者为咎。下至爝火蚌珠皆是此类。盖由世间或依报留碍。或义理不通。暗于知见。心希明着。积集受想。乃受精明。上至九曜。下及萤蚌。仍能休着及于他人。

　　熏闻云。爝火者。据庄子云。日月出矣而爝火不息。其于光也不亦难乎。释文云。爝音爵。然火也。一云权火谓小火也。字林云。爝炬火也。珠蚌中阴精。

　　熏闻云。着成者。着陟虑反。明也。

　　由因世界销散轮回惑颠倒故。和合暗成八万四千阴隐乱想。如是故有无色羯南流转国土。空散销沈其类充塞。

　　资中云。由迷惑不了。厌坏色相。思无边空。色尽心空。厌空绝想。乃至有顶沉冥幽隐。即无色界外道之类。

　　熏闻云。问既云无色。何谓羯南。答应取一分细色通名其类。不可责同坚硬之状。当知此方亦化生之类。

　　补遗云。或有厌有着空。心存销散。不成真空明理。乃惑暗生焉。此外道因禅得生无色之类。然此上文。长水指今无色。不同无色界天。今言外道者。以邪心得生。不同正定。非久还坠。所以神咒功能中指为恶处也。又吴兴下文。以舜若多空神销今无色者。今谓既云八万四千其类充塞。亦可兼指风空神也。

　　真际云。空散销沈通指四空。

　　补遗云。今谓亦可别对四空。方允其类充塞之义。空指空处。以脱色笼故。散指识处。缘识生定未免散乱故。销指无所有处。销前识心故。沈指非想非非想处。到空之底故。

　　由因世界罔象轮回影颠倒故。和合忆成八万四千潜结乱想。如是故有想相羯南流转国土。神鬼精灵其类充塞。

　　资中云。蹈迹附影之类。皆从意想所生。论因。或如外道凡夫祠祷神明。托附形象。终身奉事。志慕灵通。因果相酬。故生其类。

　　熏闻云。罔象犹云彷像。盖不真之貌也。庄子云水有罔象。释文云水神名。

　　补遗云。操心不实。故曰罔象。影附于人。故曰影颠倒也。凡此之类必资忆想。因既不正。死受鬼报。

　　由因世界愚钝轮回痴颠倒故。和合顽成八万四千枯槁乱想。如是故有无想羯南流转国土。精神化为土木金石其类充塞。

　　资中云。外道计无情有命。金石坚牢。或习定灰凝。思专枯槁。心随境变。遇物成形。如华表生精黄头化石之类是也。

　　谷响云。晋张华字茂先。时燕昭王墓有妖狐。谓华表曰。我闻张司空多学。欲往干之如何。对曰。张司空博物君子也。非但损子。亦𥚁于吾。狐不听。刺投华。华与论天下人物。多为其所折。谓华曰。天欲雨。请辞去。华固留之。谓左右曰。我闻巢居知风。穴居知雨。不是狐狸即是者鼠。乃密令人斫华表。然而照之。为狐狸而去。梵云劫毗罗。此翻黄头。头如金色。因以为名。恐身死。往自在天问。天令于频陀山取甘子食。可延寿。食已于林中化为石如床。有不逮者。书偈问石。后为陈那菩萨斥之。其石裂矣。

　　补遗云。形如槁木。心若死灰。不合真如。只成愚钝痴暗人耳。传曰。心不则德义之经谓之顽。今以不合真理乃成顽也。

　　由因世界相待轮回伪颠倒故。和合染成八万四千因依乱想。如是故有非有色相成色羯南流转国土。诸水母等以虾为目其类充塞。

　　资中云。和合巧伪。改故作新。或假托因缘递为形势。资身养命业果相循。不从自类受身。故名非有色相等。有情身内八万户虫并是此类。相待犹言相假。凡染以己假他之谓。水母俗谓之虾蛇。一名蟦。形如羊胃无目。以虾为目。

　　由因世界相引轮回性颠倒故。和合咒成八万四千呼召乱想。由是故有非无色相无色羯南流转国土。况诅厌生其类充塞。

　　资中云。有一类生。因声呼召。引发性成。如虾蟆等以声附卵。

　　熏闻云。孤山引显识论云。雌孔雀闻雄者为鸣。于是有身。彼谓之声生。又庄子云。虫鸣于上风。雌应于下风而风化。注曰。虫以鸣声相应。不待合而便生子。故曰风化。论因。或是乐为淫声。习以生着。从自性类。不假他成。名非无色相。藉声诞质故曰无色。

　　补遗云。凡言性者。禀自然之质也。今相引假他而成性分。非颠倒是何欤。言非无色者。必先假自质也。言无色者。假声而生也。如长水曰。虽从声感。假自性质。如虾蟆等。以声附卵然后长养。非声则坏。

　　苕溪云。咒诅亦呼召耳。由物类相感。若厌祷而生也。

　　由因世界合妄轮回罔颠倒故。和合异成八万四千回互乱想。如是故有非有想相成想羯南流转国土。彼蒲卢等异质相成其类充塞。

　　资中云。诬罔取他。约为己有。名罔颠倒。背亲向义。寄死托孤。忘本蒸尝。认彼宗嗣。是其因也。尝者祭也。尔雅曰春祭曰祠。祠之言食。夏祭曰禴。新菜可礿。秋祭曰尝。尝新谷也。冬祭曰蒸。进品物也。罔者以无为有之谓。

　　苕溪云。以异质故非有想相。以相成故成想羯南。蒲卢俗谓之蠮螉。取彼桑虫以为己子。

　　由因世界怨害轮回杀颠倒故。和合怪成八万四千食父母想。如是故有非无想相无想羯南流转国土。如土枭等附块为儿。及破镜鸟以毒树果抱为其子。子成父母皆遭其食其类充塞。

　　资中云。父母有爱。名非无想相。冤无有爱。故云无想。亦可枭镜有情。非无想也。附块抱树而生其子。乃无想也。

　　长水云。冤对相酬。连环不止。托至亲之父子发至冤之杀害。岂非怪哉。初生托质互有想爱。故云非无想相。后时成大父母遭食。故云无想也。

　　资中云。问既是冤对。无感生缘。何得用附而生。冤中有爱。答如畜猪羊。贪杀故养。岂非怨中亦有爱乎。

　　长水云。答托质须资爱想。杀害由乎先业。爱想无常。由业所运。始虽起爱后变成憎。故遭其食。

　　孤山云。按史记孝武本纪云。祀黄帝用一枭破镜。枭鸟名也。食母。破镜。食父。黄帝欲绝其类。使百物祀皆用之。破镜如貙而虎眼。今云鸟者恐译人误。或鸟字合是等字耳。

　　熏闻云。土枭见尔雅注。枭。不孝鸟也。自关而西谓枭为流离。其子适大还食其母。述异记云。獍之为兽。状如虎豹。而小始生。还食其母。故曰枭獍。

　　是名众生十二种类。

　　苕溪云。金刚般若卵胎湿化乃至非想。皆通三界。今十二类义必无殊。观乎现文。唯无色羯南。似通上界。其十一种。悉是欲界之相耳。此盖如来随宜所说。且就现前幽显可验者略而示之。幽如鬼神精灵等。显如鱼鸟龟蛇等。若以有顶外道解无色者未必然。将恐欲界亦有斯类。如舜若多神岂在四空乎。应知下文广谈七趣。秪由此中说相未周。前后相成。方见经旨。此中生数虽多。趣相则略。若以七趣一期观此十二类生。犹缺地狱修罗二趣。然余五趣亦未委明。大概且言迷真起妄。故有类生。破妄显真。故有诸位。迷悟相翻意在于悟。从悟说位。用酬前文阿难之请。

　　大佛顶如来密因修证了义诸菩萨万行首楞严经卷第七
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第八

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　阿难。如是众生。一一类中亦各各具十二颠倒。犹如捏目乱华发生。颠倒妙圆真净明心。具足如斯虚妄乱想。

　　汝今修证佛三摩提。于是本因元所乱想。立三渐次方得除灭。如净器中除去毒蜜以诸汤水并杂灰香洗涤其器后贮甘露。

　　长水云。初辨渐次修行者。由前无明动彼静心。从细至粗遂成三相及二颠倒。又由世界和合相涉。根尘相对成业性故。十二区分类生差别。流浪苦海。如汲井轮。其犹空华于湛精明乱生乱灭。此皆尘劳烦恼污染真性不得清净。今欲转染归净返流复源。故立渐次修行以为对治。故喻云如净器中除去毒蜜乃至后贮甘露。由此渐次以立地位。

　　补遗云。此中指前十二类生。一一类中各具十二。取无明种子。正从思议一心流出说。虽云各具乃具足之具耳。次文真净明心具足等者。方是不思议具。按止观记事理二造。今此亦各各具十二类者。事造也。于事造中众生实造三世业果。也三世业果不出十界。于十界中十二类生。别在欲界人道及以异趣。各具者各造也。所谓变造。犹如捏目乱华发生。正显变造之相貌也。然此事造。并由理具。故云真净明心具足如斯虚妄乱想。净觉云。净器喻伏惑行人。以上文令其立三渐次。除灭乱想。是则身器清净也。除去毒蜜喻除其助因。及刳其正性也。汤水如正行。灰香如助行。甘露譬所证之理。

　　补遗云。欲境可爱似蜜。令人堕狱如毒。正同四十二章刀蜜之喻。

　　云何名为三种渐次。一者修习。除其助因。二者真修。刳其正性三者增进。违其现业。

　　孤山云。言渐次者。事渐理圆。不同偏教之渐也。谓断辛持戒从粗至细。破惑入位自浅由深。事虽有渐。而皆以菩提之心即理而修。无非圆行也。问此三渐次于天台六即中属何位耶。答名字中修。能成观行。及发真似也。

　　长水云。前问至何渐次得修行目。今此第二正明修行。故云真修以持声闻菩萨戒律。是无漏之学。不同断辛但除荤食。故标真修简前修习。

　　长水云。五种辛菜名为助因。以能资助烦恼业故。淫盗杀妄名为正性。以是生死根本解脱冤故。根尘隅对流逸奔趣。正是无明现行业用。是故除而去之。刳而空之。违而背之。苟三行渐着。功用渐成。六用不行返流全一。妙圆平等身心快然。是人即获无生法忍。

　　熏闻云。除其助因。除即断也。五辛是淫恚助发之因。故先断之。刳其正性。刳犹去也。淫杀等心是众生正业之性。故当去之。云胎卵湿化。皆因淫欲而正性命。此义同焉。正助之正。性分之性。众生以淫杀是正业之性。彼五辛酒乃助业之性。违其现业者。由前渐次助修正行。能破六根现前惑业。应知第三更无他法。是故于此别名增进。

　　云何助因。

　　阿难。如是世界十二类生。不能自全。依四食住。所谓段食触食思食识食。是故佛说一切众生皆依食住。

　　携李云。四食皆所资益为义。段谓形段。以香味触三尘为体。入腹变坏资益诸根。古翻经律多云抟食。其义则局。如浆饮等不可抟故。触谓触对。取六识中相应触。对前境时生喜乐故。思谓意思。取第六识相应思。于可意境生希望故。相应触及相应思。皆心所遍行中法。思想饮食令人不死。亦名思食。冷暖等触亦名触食。此乃分通。非正食义。识即第八执持之相。由前三食势分所资。今此识增胜。能执持诸根大种故。若约三界辨之。段食唯在欲界。以色无色界无香味二尘。余之三食遍通三界。

　　谷响云。入腹变坏资益诸根乃名为食。若声尘望于耳根。是离中知。不能亲资益。故不为体。色尘但为三尘所依。无资益义亦不为体。故但三尘。

　　长水云。皆依食住者。食以资益诸根大种。心心所法能生喜乐相续执持。故有四种。段谓分段。以欲界香味触三正消变时有资益故。乃名为食。触谓根境识三和合。能引意识相应触起。触对前境能生喜乐。资益诸根及心心所故。思谓意识相应思。与欲俱转。于可意境希望偏胜。有资益义故。识谓八识。由前三食缘助势力。令此第八体有增胜。故能执持诸根大种。能与诸法为长养因。有摄益义。故名为食。

　　补遗云。成唯识论。一者段食。变坏为相。二者触食。触境为相。三者思食。希望为相。四者识食。执持为相。段食香味触三。于变坏时能为食事。以变坏时色无用故。触食谓有漏触。裁取境时能为食事。思食谓有漏思。希可爱境能为食事。识食谓有漏识由段触思势力增长。能为食事。增一佛告阿那律。一切诸法由食而住。眼以眠为食。乃至意以法为食。涅槃以无放逸为食。皆所资养以为食义。

　　真际云。佛初出家。于外道边六年苦行。日食麻麦。知其非道遂即舍之。于牧牛女边受乳糜食。外道闻之生谤。佛成道后。为除自饿外道苦行。乃说一切众生皆依食住。正觉正说余不能知。外道嗤曰。愚者亦知。何言正觉正知。佛返问之。食有几种。外道不能答。因说四食。云云。

　　阿难。一切众生。食甘故生。食毒故死。

　　苕溪云。此举段食之损益。欲除五辛之助因。以五辛能发淫恚。犹毒死之食焉。有资益义皆名为甘。不正消变。能坏身心。皆名为毒也。

　　是诸众生求三摩提。当断世间五种辛菜。是五种辛熟食发淫。生啖增恚。

　　孤山云。五辛者。楞伽经云葱蒜韭薤兴渠也。兴渠正云兴宜。慈悯三藏云。根如萝卜。出土辛臭。慈悯冬到彼土。不见其苗。则此方无。故不翻也。当知此五。辛而复荤。是以制之。故请观音云。五辛能荤不得啖。若辛而不荤则非所制。如姜之属。

　　苕溪云。应师云。兴渠出乌茶娑他那国。

　　长水云。此五性热气荤味辣。修行者食能杀法身。如食毒也。故须断之。

　　如是世界食辛之人纵能宣说十二部经。十方天仙嫌其臭秽咸皆远离。诸饿鬼等因彼食次䑛其唇吻。常与鬼住。福德日销。长无利益。

　　是食辛人修三摩地。菩萨天仙十方善神不来守护。大力魔王得其方便。现作佛身来为说法。非毁禁戒赞淫怒痴。命终自为魔王眷属。受魔福尽堕无间狱。

　　孤山云。以修禅福故暂生魔天。以毁戒罪故终堕地狱。

　　阿难。修菩提者永断五辛。是则名为第一增进修行渐次。

　　云何正性。

　　阿难。如是众生入三摩地。要先严持清净戒律。永断淫心。不餐酒肉。以火净食。无啖生气。

　　苕溪云。如律中五果之属。皆须净人以火净之。然后得食。防坏生故。

　　熏闻云。五果。一核果。如枣杏等。二肤果。如荜苃桑椹梨奈等。三壳果。如椰子胡桃石榴等。四𥢶果。如香茅苏荏等。五角果。如大小豆等。以比丘之法。不得自手坏生。若有所须。语净人言。汝知是汝看是等。净人解者。以火触之。此名火净。律中更有瓜净揉净等。今且言火耳。以细况粗。生果尚须净食。何况食肉伤慈之甚。

　　阿难。是修行人。若不断淫及与杀生出三界者。无有是处。当观淫欲犹如毒蛇如见怨贼。

　　长水云。涅槃经说。菩萨观爱有九种遇患。一如债有余。二如罗刹女妇。三如妙衣茎有毒蛇。四如恶食性所不便而强食之。五如淫女。六如摩楼迦子。七如疮中息肉。八如暴风。九如彗星。

　　熏闻云。此中诫犯。于四重中略诫前二。又于二中偏诫淫欲。是知刳性之意斯为本欤。法华云。诸苦有因贪欲为本。若灭贪欲无所依止。智论云。世间无不爱乐五欲。于五欲中触为第一。能系人心。如人堕在深泥难可救济。复次若受余欲犹不失智慧。淫欲会时身心荒迷无所省觉。深着自没。是故出家法中淫戒在初。今经最后垂范。序中起教以此为别缘。至今修行此为偏诫。愿诸有学勿轻圣言。

　　先持声闻四弃八弃。执身不动。后行菩萨清净律仪。执心不起。

　　苕溪云。比丘四波罗夷。尼复加四波罗夷。谓第五不得染心男身相触。六不得染心男捉手。捉衣。入屏处。屏处共立。共语。共行。身相倚。共期等八事。七不得覆他重罪。八不得随举大僧供给衣食云云此无正译。义当弃也。从众法绝分为名。如彼死尸众所不受。众法绝分者。四人已上凡作羯磨不任僧用。故四分偈云。诸作恶行者。犹如彼死尸众所不容受。以此当持戒。

　　资中云。如十轮经学行次第。若不先学小乘即学大乘无有是处。乃至无力饮河池。讵能吞大海。后行菩萨清净律仪。即梵网所制也。亦应如地持及璎珞所说三聚戒相。谓摄律仪戒十波罗夷。摄善法戒八万四千法。摄众生戒慈悲喜舍。

　　禁戒成就。则于世间永无相生相杀之业。偷劫不行无相负累。亦于世间不还宿债。

　　苕溪云。不淫。故无相生。乃至不妄。故不还宿债。以大妄语贪其供养故。约位言之。应在外凡观行之中。

　　不淫等。以相生相杀等如次配于四重。亦可无相负累及不还宿债。皆由不偷劫也。但上句在因下句属果。并前淫杀不行。即无三种相续。

　　是清净人修三摩地。父母肉身不须天眼。自然观见十方世界。睹佛闻法亲奉圣旨。得大神通游十方界。宿命清净得无艰险。

　　资中云。比如法华现身所得六根清净。即相似位也。

　　熏闻云。得大神通游十方果者。别而言之。此属身根。即如意通。若总说者。六根清净皆神通故。智者指法华并普贤观及菩萨处胎经。皆以六根而为六通。然则佗心宿命漏尽同是意根净也。

　　是则名为第二增进修行渐次。

　　云何现业。

　　阿难。如是清净持禁戒人。心无贪淫。于外六尘不多流逸。

　　应知此中蹑前六根净人。粗垢已落。而细惑未除。故曰于外六尘不多流逸。

　　因不流逸旋元自归。尘既不缘根无所偶。反流全一六用不行。十方国土皎然清净。譬如琉璃内悬明月。身心快然妙圆平等获大安隐。一切如来密圆净妙。皆现其中。

　　苕溪云。因不流逸由断客尘烦恼也。旋元自归渐入如来藏理也。尘既不缘下此又进破根本无明。前属似位。但云不多流逸。今取真证。乃是根尘泯亡。逆无明流纯一真性。微细生灭六用不行。十方下。先显依报净。有法有喻。次显正报净。有自有他。自则三德圆证。他则诸佛同体。

　　熏闻云。琉璃譬国土。明月喻真性。获大安隐即涅槃也。大经云。三德具足名大涅槃。皆现其中者。谓极果之德入分真之性也。

　　是人即获无生法忍。

　　熏闻云。忍谓忍可印持决定无缪。即能证智也。无生法从所断惑得名。若约所证。亦名寂灭忍。

　　补遗云。法华玄文明圆位断伏中云。就事为无生。就理为寂灭。又方证为寂灭。让果为无生。记云惑是事法。故约惑灭得无生名。名为就事。此惑若灭必证实理。故约所证名为寂灭。当知始从初住终至妙觉。一一无非惑灭证理。维摩疏。因经初叹菩萨逮无所得不起法忍。释云。不起法忍即是大无生忍。亦名寂灭忍。问下叹净名但言无生。当知不起法忍秪是无生。何用寂灭释不起法忍。答在因让果说名无生。若通论无生。秪是寂灭之异名也。

　　从是渐修。随所发行安立圣位。

　　长水云。夫论地位者。皆是诸佛菩萨亲证境界。约断伏次第发真妙用功用浅深。以立位次。起信论云相似觉随分觉究竟觉。以分地前地上及究竟位。华严经。智度论。约入大海。辨功用浅深。但迟速有异。分根性利钝。如涉长途非无里数。诸大乘经若就平等法界无佛无生。则无地位可立。若依心生灭门有迷有悟。炽然修证差别不同。

　　孤山云。华严最初顿说。位次宜委。方等部中则唯璎珞。般若部中则唯此经。是则四味各有一经委悉明位也。前三经皆兼别圆。今经唯圆。以开显故。当知下文结益虽借小果之名。论其妙行所阶同一圆位耳。前云地位中间无诸委曲。斯之谓矣。

　　苕溪云。此中别指初住以上名为圣位。若下文云。以三增进故能成五十五位真菩提路。则通取十信也。

　　是则名为第三增进修行渐次。

　　上二渐次。且约粗细前后分别。若圆修者。岂不以违其现业为创心发观之本欤。夫现业之体既属无明。非中道正观无以违也。圆人所修尚无先空次假之理。何有断辛而不持戒。岂有持戒而不修中。当知三种渐次说有先后。若得意者同时而修也。故第一渐次。即云修菩提者永断五辛也。当知菩提无渐次。渐次取菩提。菩提名觉。非中观而何。又下文总结诸位云。如是皆以三增进故。善能成就五十五位真菩提路。以此明之。孤山云。事渐理圆犹是一往。譬如沧溟太霄讵有涯量。由操舟举翮之异而里数生焉。此下干慧地等。即后二渐次之所阶也。

　　补遗云。三渐次乃入位方便。约位秪在名字即中。以下入位初是五品故也。又下云。由三渐次成就五十五位真菩提路。经言真位。故五十五。若兼似极。通五十七。皆目渐次也。而第二便云得通游界。第三即云获无生忍者。皆将后所证显其功能。以示浅深之相耳。其实三种渐次秪在名字位中。观成方入干慧。

　　阿难。是善男子。欲爱干枯根境不偶。现前残质不复续生。执心虚明纯是智慧。慧性明圆蓥十方界。干有其慧。名干慧地。欲习初干。未与如来法流水接。

　　苕溪云。欲爱干枯者。且从粗惑言之。若通说者。即圆修三观。顿伏五住。乃观行成相也。根境不偶者。此与上文尘既不缘等名义虽同。粗细诚异。现前残质不复续生者。由欲爱干枯。则于世间永无相生相杀之业。故此身若谢来报不生。人法二执了无实性。故曰执心虚明。即惑成智。体具寂照。故曰蓥十方界。蓥或作莹。彻明也。大品十地初名干慧。天台于圆教十信前立五品位。且曰义推如大品干慧地也。五品位者。一随喜。二读诵。三说法。四兼行六度。五正行六度。法华分别功德品。格量后四品功德。随喜品格量初品功德。噫智者隋时此经未至。而所立名位悬契佛心。非圣人孰能是哉。

　　补遗云。此干慧文。正接前三渐次。位前既持戒刳其正性。此言功成。故得欲爱干枯耳。残质不生者言此行者观力明着。必能入相似位。或证无生。故示此身乃分段末后之生。故言残质。必入十信。故言不复续生也。例如家家。以由圣者起大加行。必无不断大品惑而命终者。故下文云。即以此心中中流入。

　　即以此心中中流入。

　　苕溪云。以观行心缘中道理。相续无间流入初信。

　　熏闻云。智者云实心系实境。实缘次第生。实实迭相注。自然入实理。止观义例释此一偈。通于观行相似。以入分证。

　　补遗云。彼释曰心若系境境必系心。心境相系名为实缘。复由后心。心心相续。心心相系。名迭相注。即是心注于境。境注于心。心心境境念念相注。如是次第刹那无间。自然从于观行相似以入分证。故云入实。

　　圆妙开敷。从真妙圆重发真妙。妙信常住。一切妄想灭尽无余。中道纯真名信心住。

　　苕溪云。圆妙开敷。即见惑先落三谛似显也。次三句妙圆等释成上句。谓从干慧真妙圆心。重发此位真妙信心。心与理冥。故曰妙信常住。

　　补遗云。次二句初信。正断见惑。兼除四思。

　　苕溪云。信心住者。信为能住。理为所住。如无著立十八住判金刚般若始终地位。亦何必初住方受住名。

　　真信明了一切圆通。阴处界三不能为碍。如是乃至过去未来无数劫中。舍身受身一切习气皆现在前。是善男子皆能忆念得无遗忘。名念心住。

　　念心中舍身受身即分段生死。一切习气即思惑正使。下文明五不还天所断欲惑亦名习气。又应通指二死为舍身。总目五住为习气。以上文云过去未来无数劫中故。若尔则习气之义。不可取大论垢衣香器为喻。第三云二乘虽破三毒不了了尽。譬如香在器中。香虽去余气仍存。又第三云。如乳母衣久故垢着。以淳灰净浣。虽无有垢垢气犹存。

　　妙圆纯真真精发化。无始习气通一精明。唯以精明进趣真净。名精进心。

　　补遗云。至是乃出识阴区宇。精进心中。从真妙圆重发真妙明了诸妄。然后获此妙圆纯真。进趣真净。

　　苕溪云。化变也。变诸妄习纯成真明言其精也。唯以下示其进也。

　　心精现前。纯以智慧名慧心住。

　　补遗云。慧心中心精至智慧者。真精发化。精性成就。不待执心然后纯是智慧。

　　执持智明周遍寂湛。寂妙常凝。名定心住。

　　定心中执持至常凝者。前言智慧。此言智明。智受觉明。湛而不流故曰寂湛。妙而无作故曰寂妙。此定心也故曰常凝。周遍寂湛谓定之用。寂妙常凝谓定之体。

　　定光发明。明性深入。唯进无退。名不退心。

　　心进安然保持不失。十方如来气分交接。名护法心。

　　获法心者。按圆位至此。断三界思尽。即六根清净之正位。配璎珞属七住。对大品当佛地。约婆沙齐三十四心。智者云。三藏佛位。望六根清净位。有齐有劣。同除四住此处为齐。若伏无明三藏即劣。既是发真断惑之大节。故特示云十方如来气分交接。

　　补遗云。恐取六地齐罗汉。七地道观双流入假化物。故与如来气分交接。若取断惑大节。秪成声闻气分交接。又颇合护法之名。

　　熏闻云。气分交接者。以似证之理即诸佛性。虽未真证。而觉了智与佛潜通。

　　觉明保持。能以妙力回佛慈光向佛安住。犹如双镜光明相对。其中妙影重重相入。名回向心。

　　苕溪云。回向中觉明保持即护法心也。上气分交接。则自心他佛相应相冥。今回佛慈光向于佛境。则与我智明相对相照。故曰犹如双镜等。回前觉明在佛光中。所谓回因向果也。向佛安住释上句也。己智佛光两法相对双镜义也。又约十方如来对照亦然。故曰其中妙影等。

　　心光密回。获佛常凝无上妙净。安住无为得无遗失。名戒心住。

　　戒心中回向既成同佛常寂。常寂之体。即是无上妙净明心。安住此心。正防无明微细之患。故得戒名。

　　荆公云。前言以妙力回。浅矣。此言心光密回。深矣。前言妙影相入浅矣。此言获佛妙净深矣。所谓密回者。机括独运非粗浮所见。经言因戒生定。因定发慧。今慧心在定心前。戒心在定心后。此所谓定非发慧定。乃超过慧境。周遍寂湛寂妙常凝者也。此所谓戒非生定戒。乃获佛常凝无上妙净。无为性戒者也。

　　住戒自在。能游十方。所去随愿。名愿心住。

　　愿心住。准天台圆教。未断无明生同居者名为愿生。正符此文。又说十信出假利益众生。今游十方。亦合其义。真道应生同居未断无明。似道或愿或通来生同居。今此随愿能游十方。止观诸教出假。圆教下根出假云。十信六根净时。即遍见十法界事。若是入空。尚无一物。既言六根互用。即是入假位也。

　　阿难。是善男子以。真方便发此十心。心精发晖十用涉入圆成一心。名发心住。

　　苕溪云。智者以璎珞十心对十乘观法。法华玄文。善修平等法界。乃至善修无著。即入愿心。约圆初住具明十德。住三德一切佛法。乃至第十信心寂灭。自然流入萨婆若海。章安云。应是转似为真一住具十。今云真方便者。谓真家之方便。又真即方便。皆以中道心修。故十用涉入圆成一心乎。准本业璎珞经。欲入初住。修前十信心。经一劫二劫三劫得入初住。是住中增长百法门。所谓十信心心心有十。今云十用涉入即百法之谓矣。

　　心中发明。如净琉璃内现精金。以前妙心履以成地。名治地住。

　　治地住中。如净下二句释治义。以前下二句释地义。心中发明。谓去惑染故得如净琉璃内现精金之义。非治不至此也。以前妙心智也。智以照理。如履地然。此释地义也。

　　苕溪云。能证心如琉璃。所显性如精金。治理也。依前心地。以观治之。

　　心地涉知俱得明了。游履十方得无留碍。名修行住。

　　修行住者。上治地由境得名。今修行从智受称。境发于智。故云心地涉知等。以智遍修。故云游履十方等。

　　行与佛同。受佛气分。如中阴身自求父母。阴信冥通入如来种。名生贵住。

　　孤山云。生贵住中。分真智与究竟智等。名行与佛同。分证理与究竟理等。名受佛气分。如中阴下以喻显之。究竟权智如父。实智如母。任运相合如自求父母。密齐果德如阴信冥通。斯则禀佛遗体初托圣胎也。自求犹言自然求之也。中阴非久居之地。其势必自然求之。不待教也。

　　既游道胎。亲奉觉胤。如胎已成人相不阙。名方便具足住。

　　孤山云。具足住中如胎已成等。此喻虽在真因而自行利他之相同佛不缺。

　　容貌如佛。心相亦同。名正心住。

　　正心住中。容貌喻应用。心相喻理智。

　　补遗云。左传曰。人心不同犹若面焉。心不同面亦不同。由心之不正也。心同面同。由心之正也。

　　身心合成。日益增长。名不退住。

　　孤山云。不退住中。色心互融不相妨碍。故曰合成。

　　十身灵相一时具足。名童真住。

　　资中云。十身灵相即卢舍那也。声闻身。缘觉身。菩萨身。如来身。法身。智身。国土身。业报身。众生身。虚空身。此十种身如随色珠。显现自在。菩萨虽未如佛。分得此相。

　　熏闻云。彼谈十身。一一具十。乃成百身。荆溪以四身摄之。谓化摄业报。智即报身。虚空属法。余皆应摄。孤山复作三身收之。谓虚空即法。智即是报。余皆属应。又云若约空生大觉。国土依空。则虚空之身亦宜属应。彼文问。既属三四。何故十身皆名舍那。答以别圆地住所现之身正是实报。余身皆是此身转变。从本受称。故曰舍那。又卢舍那者。宝梁经翻为净满。以诸患都尽。故称净。众德悉圆。故云满。十身虽异。净满是同。然于同中须知别相。不可三四混而无甄。故荆溪云。彼通云身。故云十身卢舍那。别释如来。故不应云业报国土佛等。

　　补遗云。法华文句记云。若欲通收彼经十身。应开为四云云。虚空属法者。维摩疏弟子品阿难章释空声。云空声者法身之声。如普贤观之所明也。然法身无色。华严如何云现。此经如何云相。荆溪料简。法无应有。应即法身。何求异也。吾今此身即是法身。若尔则何独虚空为法身耶。须知如虚空性遍一切故。故以虚空为法身也。十身通云舍那。记主意谓一从本受称故。二净满义同故。十身外相胜劣自分。既称舍那。名为净满。既净且满。宁非尊特。外相一一无分齐故。起信所谓随所示现即无边。既名为报。岂非尊特。记主意隔而不融。四明意融而不隔。得意失意不在兹乎。准华严八地方现十身。今八住具足者。正显今圆已齐彼别也。何以十身释童真名。良以十身舍那翻净满义。童真无染与净满相当矣。

　　形成出胎。亲为佛子。名法王子住。

　　法王子住。从理起用。故云形成出胎。绍隆佛种。故曰亲为佛子。前第五住名入胎。此云出胎。皆就名制义。非地位当然。自初住来已入圣胎。就垂化边已名出胎也。前名生贵。故云入胎。此称王子。故曰出胎。

　　表以成人。如国大王以诸国事分委太子。彼刹利王世子长成。陈列灌顶。名灌项住。

　　灌顶住云。表以成人堪行佛事。华严云。转轮圣王所生太子。母是正后。身相具足。坐白象宝妙金之座。张大网幔。奏诸音乐。取四大海水置金瓶内。王执此瓶灌太子顶。是时即名受王职位。菩萨受职亦复如是。诸佛智水灌其顶故。名为受大智职菩萨。彼法云地名灌顶菩萨。今此十住亦分得也。然圆教分真以来悉有应用。论其智力不无优劣。故初住百佛世界现十界像利诱众生。位位竖入。倍倍增胜。经中所明各就一义。若论一位具诸地功德。则十义俱遍。十住既尔。下去皆然。

　　补遗云。太子出则抚军入则监国。即分委之义。表谓表仪。即弱冠之义。男子二十有成人之礼。取譬灌顶。

　　阿难。是善男子成佛子已。具足无量如来妙德。十方随顺。名欢喜行。

　　长水云。欢喜行有二义。一具足妙德故欢喜。二十方随顺故欢喜。随顺又二。谓能化随顺及所化随顺也。

　　善能利益一切众生。名饶益行。

　　自觉觉他得无违拒。名无瞋恨行。

　　无瞋恨行者。自觉不为无明所违。故无恨。觉他不为众生所拒。故无瞋。

　　种类出生穷未来际。三世平等。十方通达。名无尽行。

　　一切合同。种种法门得无差误。名离痴乱行。

　　孤山云。无尽行中。种类出生。化十界身化复作化也。穷未来际益物无尽。竖遍三世。横周十方。离痴乱中。妙智了达尘沙法门异名别说。同归一理。故离痴乱。

　　则于同中显现群异。一一异相各各见同。名善现行。

　　善现行中。同中现异。达理即事故。异相见同。达事即理故。

　　同中现异达理即事。于义已足。何须更明异相见同。达事即理。须知并由理具方有事用。不明理具。则非善达。

　　补遗云。于性中现相差别。则同中显现群异。于相中见性无二。则异相各各见同。

　　如是乃至十方虚空满足微尘。一一尘中现十方界。现尘现界不相留碍。名无著行。

　　苕溪云。界全是尘名现尘。尘容界相名现界。须弥芥子相入攸同。维摩涅槃皆说菩萨不思议用。能以须弥之高广。纳芥子中。

　　荆溪云。须弥容芥谓容入于芥。芥容须弥谓芥受须弥。今现尘现界其相亦尔。十方虚空于一微尘可满足者。显十方不大也。一一尘中现十方界者。显一尘不小也。

　　种种现前。咸是第一波罗蜜多。名尊重行。

　　尊重行中第一波罗蜜多。即般若度也。大品云智慧轻薄。般若尊重。故此名焉。

　　如是圆融。能成十方诸佛轨则。名善法行。

　　法名轨则。诸佛所师。

　　一一皆是清净无漏。一真无为。性本然故。名真实行。

　　善法行全性起修。故成轨则。真实行全修是性。故皆无为。

　　阿难。是善男子。满足神通成佛事已。纯洁精真远诸留患。当度众生灭除度相。回无为心向涅槃路。名救护一切众生离众生相回向。

　　长水云。十行位中。即依体起用。且论神通化物。未言灭除度相。今此摄用归体。顺寂灭义。故除度相。约义虽异。为行必同。若不然者。岂有证真大士犹怀度生之相耶。

　　坏其可坏。远离诸离。名不坏回向。

　　苕溪云。坏其可坏从所坏境说。远离诸离约能坏智论。不见可坏之相。是名不坏。傥存度生之能所。则有无明留碍之患。不见所坏无明。不存能坏中智。故名不坏。

　　本觉湛然。觉齐佛觉。名等一切佛回向。

　　精真发明。地如佛地。名至一切处回向。

　　觉齐佛觉言其智也。地如佛地言其理也。皆因果礼同。故云等也至也。

　　世界如来互相涉入得无挂碍。名无尽功德藏回向。

　　补遗云。言本觉性智。齐十方大觉理性之地。遍一切处也。世界能容如来。则是诸法具足性净功德。此藏义也。

　　于同佛地。地中各各生清净因。依因发挥取涅槃道。名随顺平等善根回向。

　　孤山云。于同佛地至取涅槃道者。谓于诸佛理地起万行真因。依此真因发越挥散周遍法界。以取究竟涅槃之道。行从理起。名随顺平等。能生道果。名为善根。

　　真根既成。十方众生皆我本性。性圆成就不失众生。名随顺等观一切众生回向。

　　十方众生皆我本性。非有众生也。性圆成就不失众生。非无众生也。非有非无。名为性圆成就。所谓我皆令入无余涅槃而灭度之。不失众生也。所谓实无众生得灭度者。皆我本性故。盖性圆成就生佛体同。不失众生唯识各别。

　　即一切法。离一切相。唯即与离二无所著。名真如相回向。

　　孤山云。即一切法假也。离一切相空也。二无所著中也。

　　真得所如。十方无碍。名无缚解脱回向。

　　性德圆成。法界量灭。名法界无量回向。

　　性德圆成者。三德妙性于此圆成。不见十界高下差别。故云法界量灭。

　　阿难。是善男子。尽是清净四十一心。次成四种妙圆加行。

　　携李云。据璎珞等经。皆不别列四加行位。若唯识等论。则以地前四十心为外凡资粮位。十回向后别名暖等为内凡加行位。今四加行正如唯识所说。彼于地前分内外凡位者。乃别教一途之义。以登地是菩萨圣位。圣位难入。故开此加行耳。今经借别名圆。如仁王云三贤十圣住果报。妙圆加行简异偏小也。若法华玄文。取璎珞五十二位明别教位。则以十信为外凡。住行向为内凡。于内凡中分四加行。十住为暖。十行为顶。十向为忍及世第一。皆云义推如暖等。今经于此别加四行。秪是十向后心。

　　长水云。大小乘经论明于五位。谓资粮。加行。通达。修习。究竟位也。然有开有合。不定明说诸小乘论及大乘法相。即显说四位名四善根。是顺决释分。若璎珞仁王华严等经。即合而不论。摄在第十回向。唯此经中具显四位。盖以圆融之教一多无碍。秪于一忍。圆开诸位。不开则已。开则具明。故于十向后备论四种妙圆加行。

　　即以佛觉用为己心。若出未出。犹如钻火欲然其木。名为暖地。

　　长水云。佛觉果智也。己心因心也。将发此智。故云若出。犹在其因。故云未出。犹如钻火热相先现火出不久。火喻果智。木喻因心。钻喻加行。火出则木尽。智发则因亡。

　　又以己心成佛所履。若依非依。如登高山身入虚空下有微碍。名为顶地。

　　顶谓依暖地心。修佛果智。智观于心。故如足履地。心相垂尽。故若依非依高山喻当位之心。虚空喻所依之理。无明未尽。故下有微碍。

　　心佛二同善得中道。如忍事人非怀非出。名为忍地。

　　忍取信顺义。今心佛二同等即信顺也。如僧中办事忍则默然。既不怀疑。亦不出说。

　　数量销灭。迷觉中道二无所目。名世第一地。

　　若迷中道及觉中道皆是数量。即世间义耳。今既消灭二无所目。当出世间然犹未入初地。故名世第一。

　　盖经文四位。前后相望为言。初暖位用佛观心。顶位以己齐佛。暖中心能即佛。故云若出。无明所覆。故云未出。顶中佛依心显。故云若依。无明未破。故曰非依。如云下有微碍。即无明未破而非依者也。所以二位自他用与不同者。申暖取钻火之喻。故取佛智研心也。顶喻登山。以己从佛。佛实高妙。若登而履焉。忍位观力进胜于前。故曰心佛二同。得其中道。以暖用佛同心。顶乃以心同佛。似有所偏。今能总用二同。则不偏心佛。为中道也。言善得中道者反显前二。偏于心佛未善者也。如忍事人者。忍事之人未能无心于可不之间。尚有欲说不说之念。譬此忍位。虽忍心佛不偏。中道之善。犹未能亡心佛之相。似得未得也。非出谓不说。似得其忍也。世第一中数量消灭者。能亡忍位心佛之迹也。迷觉中道者心迷佛觉也。忍位于此心佛迷觉善得中道。但未能亡其迷觉之迹。今能亡遣。故曰二无所目也。良由中道非心非佛。迷悟安有哉。虽则能亡心佛之迹。无明未破。破在密迩。故于世间为第一焉。应科云暖位用佛同心观。顶位用心同佛观。忍位总揽二同观。第一亡遣三同观。问此四加行破几品无明。答位既开四。惑亦何合。玄文云。无明虽无所有。不有而有。不无阶品。一往大分为四十二。然其品数无量无边。由是观之。须开四品。设复不开。秪合云总属初地一品。以十向后一破初地无明故。

　　阿难。是善男子。于大菩提善得通达。觉通如来。尽佛境界。名欢喜地。

　　孤山云。觉通如来智同佛智也。尽佛境界理齐佛理也。三谛圆融名佛境界。比前曰尽。其实未尽。以初得法喜。故名欢喜。

　　异性入同。同性亦灭。名离垢地。

　　真际云。离垢地中。由前于大菩提善得通达。名异性入同。同性亦灭者。若见于同即为垢矣。华严云。譬如真金置矾石中如法炼已离一切垢。

　　净极明生。名发光地。

　　明极觉满。名𦦨慧地。

　　补遗云。发光虽名为光。但是智光。焰慧虽名为慧。乃觉慧也。智水也。故言净极明生。焰火也。故言明极觉满。

　　一切同异所不能至。名难胜地。

　　苕溪云。难胜地。登地智名同。地前智为异。至犹及也。

　　无为真如性净明露。名现前地。

　　尽真如际。名远行地。

　　远行地尽真如际。斯是无际之际。理既无际行岂近乎。

　　一真如心名不动地。

　　补遗云。不动地一故。不为二边所动。

　　发真如用。名善慧地。

　　资中云。善慧地华严明。此菩萨具四无碍智作大法师。演说无量阿僧祇劫句义无有穷尽。故名发真如用。

　　阿难。是诸菩萨。从此已往修习毕功。功德圆满。亦目此地名修习位。慈阴妙云覆涅槃海。名法云地。

　　苕溪云。是诸菩萨。近指初地而下。远指干慧以来。从此以往谓九地后入第十地。修习毕功等对前得名也。亦因此地正示第十。名修习位者望后为称也。以无缘慈普荫众生本涅槃相。如云覆海。然慈无别体。即上文真如之心。菩萨与众生一如无二如。约事暂分。故以菩萨能证之心。覆众生所迷之理。净名云。一切众生即涅槃相。不复更灭。今取因理无涯。譬之如海。果德遍覆。喻之如云。以慈能与乐。必对物机而说。故作是释耳。慈荫妙云覆涅槃海者。云智也。海理也。法合而妙。故名妙云。能荫一切除其热恼。故名慈荫。慈荫福德。妙云智慧。福智两足。然未能入佛大寂灭海与为一体。故云覆也。

　　如来逆流。如是菩萨顺行而至。觉际入交名为等觉。阿难。从干慧心至等觉已。是觉始获金刚心中初干慧地。

　　苕溪云。理无逆顺。由权实智而得二名。如来权智下随机感。故谓之逆。菩萨实智上合觉心。故谓之顺。至此位时当二智相交之际。故名等觉。其实双具二智。但佛自行观理已圆。鉴物是正。故用于权。今自行未极。化他是旁。故用于实也。

　　长水云。从真起应。反入生死。从果入因之始。故云如来逆流。果法圣智即法流也。从因入果。从生死入涅槃。故名顺行而至。起应之始。行因之极。顺逆交际只一刹那。故云觉际入交。此即解脱道前无间道也。只于此处立为等觉。华严合在第十地便明受职。唯识亦但破十一种障。

　　苕溪云。璎珞云等觉性中有一人。名金刚幢慧。言初干慧者。由此菩萨以大愿力住寿百劫修千三昧。今既始获。岂非初耶。若疑干慧之名但在信前。不合通后。秪如伏忍之名亦在外凡。何故仁王通金刚定。应知彼之伏忍即今之干慧。以障妙觉无明初干。未与究竟如来法流水接。故干慧取伏惑之义。幢慧取众伏之顶。以高出诸地故。法华玄文云。等觉位。若望妙觉名金刚心菩萨。若望菩萨名等觉佛。又仁王经说。每一地有三心。谓入心住心出心。例知此经觉际入交即入心也。金刚干慧即住心也。出心可解。上卷六种性。等觉性摩尼。谓等觉性中有一人其名金刚幢慧菩萨。住顶寂定。以大愿力住寿百劫修千三昧。已入金刚三昧。复住寿千劫。学佛威仪。修佛无量不可思议神通化导之法。

　　如是重重单复十二。方尽妙觉成无上道。

　　长水云。始从干慧。终至妙觉。单复相兼总有十二。单则有七。谓干慧暖顶忍世第一等觉妙觉。复即有五。谓信住行向地。以一一位中自具于十。故名为复。第十二位即是妙觉。名无上士。无上士者无所断故。方尽妙觉成无上道。体即大涅槃。三德具足名秘密藏。

　　苕溪云。单复十二。谓单十复十有二也。十信十住十行十地即单十。十回向即复十。以四加行秪是十回向后心耳。并前干慧及等觉位故有二也。他解甚异。今不烦云。

　　或谓凡修四十一心四加行。各有单四见复四见具足四见。此一十二见。行人修止观时。单破三四。复破三四。具足单复破三四。各各十二重。此所谓重重单复十二方尽妙觉也。大论云。始从初心至金刚心顶。皆破无明显法性。余一品在。除此一品即名为佛。与此同意。此经由干慧地而入十信。由四加行而入十地。由金刚心中而尽妙觉。与诸经不同。学者思之。

　　是种种地。皆以金刚观察如幻十种深喻。奢摩他中用诸如来毗婆舍那清净修证渐次深入。阿难。如是皆以三增进故。善能成就五十五位真菩提路。

　　孤山云。借事匹理。以晓迷情。故以十事喻观察之体。谓如幻如焰水月虚空如响干城如梦如影镜像如化也。列大品净名等喻。泡沫芭蕉云电。三藏五喻也。焰幻梦影响。衍门五喻也。大小相参而说。以方等被四教故也。大小用喻各有宗途。三藏教旨诠生灭实有。故用泡沫有体相物为喻。衍门教旨诠无生性空。故用焰幻无体相物为喻。在方等大教虽说泡沫。为被三藏。于三藏小教说如幻者。为被利人。若不然。则秪约大小分途。此从多说。若从少说。亦可互通。如小般若六喻有为。亦说如泡。乾闼婆城此云寻香城。谓十宝山间有音乐神。名乾闼婆。忉利诸天须音乐时。此神身有异相。即知天意往彼娱乐。因此西域谓诸乐儿亦曰乾闼婆。然西域乐儿多善为幻彼幻化城郭须臾如故。因即谓其所现城郭为乾闼婆城。言寻香者。此类寻逐食之香气。往彼设乐。以求食者也。若释论云。日初出时。见城门楼橹宫殿行人出入。日转高转灭。眼见无实。是名乾闼婆城。

　　苕溪云。三增进者。即三渐次也。前三文。下皆结云是名增进修行渐次。五十五位者。于前单复十二除于干慧。问何故除干慧。而又不取妙觉耶。答既言真菩提路。则显干慧非真。妙觉非路。然十信亦非真。何独拣干慧。恐取断见思以来通得名真。不同常途真似之义也。

　　作是观者名为正观。若他观者名为邪观。

　　五十五位。既由金刚观察三增进故而得成就。今简邪正。所以约观言之。须知圆教之外三乘所修皆属邪观。

　　补遗云。金刚观察。以摧坏诸有为义。自初发心乃至妙觉无非观察。彼无所有一切心现。虽复深入亦无所得。但如幻等十种深喻。所谓深喻者。则应观一切业如幻。一切法如焰。一切性如水中月。妙色如空。妙音如响。诸佛国土如乾闼婆城。佛事如梦。佛身如影。报佛如像。法佛如化。何则。不可取舍毕竟空故。若但如金刚般若观有为法如幻如梦。非深喻也。深入此空乃名实相。此非作法无坏灭故。若异此观即生灭法。

　　尔时文殊师利法王子在大众中即从座起。顶礼佛足而白佛言。当何名是经。我及众生云何奉持。

　　孤山云。此经发起为救阿难。是故先开圆解。次显圆行。行成入位极于妙觉。垂范来世有始有终。于是文殊请问经名及奉持法。长水云。文殊智德。此会率先。阿难遭难登伽。佛令持咒往救。大众茫然失守亦为旁问见元。诸圣各说圆通如来敕其慎选。洎及解行圆毕因果充周。故问经名以流后代。

　　佛告文殊师利。是经名大佛顶悉怛多般怛啰无上宝印十方如来清净海眼。亦名救护亲因度脱阿难及此会中性比丘尼得菩提心入遍知海。亦名如来密因修证了义。亦名大方广妙莲华王十方佛母陀罗尼咒。亦名灌顶章句诸菩萨万行首楞严。汝当奉持。

　　资中云。大佛顶者。如来无见顶相放大智光之所说也。悉怛多等。相传云是白伞盖。喻如来藏性本无染遍覆有情也。

　　荆公云。白以实相纯净为义。伞盖以圆成阴覆众生为义。法王实相楷定众圣。故名宝印。清净妙体照用无涯。故名海眼。

　　孤山云。密因谓圆融定慧。非偏小所知故。了义谓究竟显说。非方便之谈故。涅槃云。依了义教不依不了义教是也。

　　苕溪云。大方广者所说之法也。常遍曰大。轨持曰方。包博曰广。如次配法身般若解脱。亦如来藏之三德也。妙莲华王能说之人也。即佛顶光中涌出宝莲有化如来坐宝莲华中者也。十方佛母即所说咒。能生诸佛一切种智譬如母焉。陀罗尼翻遮持。遮二边之恶。持中道之善。此从慧立名。若首楞严从定为目。乃左右之称耳。

　　补遗云。大方广所证理也。莲华喻权实法能诠教也。诠不纵横中道之理。曰妙曰不也。

　　苕溪云。此经从天竺灌顶部中流出。盖约密言耳。有诵持者。则如来智水灌其心顶。亦犹刹利之受职也。菩萨万行以首楞严为本。又修此位者。于一心中具足万行。故涅槃云。首楞严者一切事竟。严名坚固。一切毕竟而得坚固名首楞严。佛说五名。意存四悉。故寄妙德而施众生。问既有五名。何故经家删取一十九字为其首题。答撮要为名。以略收广也。如大佛顶即是大方广妙莲华王。余皆易了。

　　熏闻云。或曰据文殊所问合有二意。一当何名是经。二我等云何奉持。今答名则显。而答持何隐乎。释曰。问虽似二意秪是一。盖欲知能诠之名。为我等所持之法耳。若不了一经大旨。将何以为众生发心受持之法乎。然则佛答五名。名下五义。法在其中。故此但云汝当奉持。答无所遗矣。

　　长水云。上来一会已终。合云大众闻佛所说作礼而去。以庆喜再有请益。时虽隔越。问且连环。故集经者约问从义合成一部。由是未结耳。

　　说是语已。即时阿难及诸大众。得蒙如来开示密印般怛啰义。兼闻此经了义名目。顿悟禅那修进圣位增上妙理。心虑虚凝。断除三界修心六品微细烦恼。

　　长水云。获真三昧。故云顿悟禅那。得斯陀含。故曰修进圣位。深证灭谛。故云增上妙理。渐明智照。故云心虑虚凝。俱生难除。故云微细。依大乘说。俱生烦恼三界九地虽各九品。若智增者。入地永伏至佛方断。若悲增者。故意令生。

　　手鉴云若末那识有四俱生。谓俱生烦恼障。俱生烦恼习气。俱生所知障。俱生所知习气。三界九地各三十六品。作佛地障。九地共成三百二十四品。若前六识俱生有六。谓贪瞋慢无明身见边见。有四俱生。一俱生烦恼障等四。历三界九地各有九品。合成八十一品。入佛地障。由是智增入地伏而至佛断。然得入地由断分别。谓贪等十使有四分别。一分别烦恼障。二分别烦恼习气。三分别所知障。四分别所知习气。三界九地各有三十六品。作初地异生性障。都合三百六十品。若依小乘。亦于九地各分九品。然约四果地地别断。故初果身中断欲界一地九品中前六品惑。证第二果。二果身中断下三品。证第三果。三果身中断上二界七十二品。即得罗汉。然此四果复有四向。于四果中初为见道。次二修道。后一无学道。且初入见道。谓十六心。断三界四谛下八十八使分别粗惑。得初果证。修道所断俱生细惑即贪瞋痴慢。三界九地各有九品。唯欲界一地难断。以此九品共润七生。谓上上品润两生。次三品各一生。次三品共一生。下三品共一生。今断六品者。初果身中断一至五品尽名二果向。断至第五品名家家。次断六品尽名证二果。故俱舍云。断惑三四品止断六一来果。谓于初果九品中断上上品损二生。次断三品各损一生。次断二品共损一生。犹残下三品润惑。故一来天上。一来人间。于此身中断尽余三。便得那含果。谓前九中余三断至八品名三果向。断九尽名第三果。故俱舍云。断惑七八品名第三果向。九品全断尽即得不还果。不还者。谓欲惑尽故不还来欲界。次断初禅初品至非想九品。凡七十二品。断至七十一品。悉名罗汉向。断七十二尽成阿罗汉果。名无学道。今证二果。故断六品也。

　　苕溪云。所断惑相者应有二义。一者阿难内证实深而示同二果。二者或约一番得益之众大分言之。今虽自他兼举。下文即云善开众生微细沉惑。反显此中通叙大众耳。次云令我今日身心快然得大饶益。方是阿难自述之辞。

　　即从座起顶礼佛足。合掌恭敬而白佛言。大威德世尊。慈音无遮。善开众生微细沉惑。令我今日身心快然得大饶益。

　　长水云。修道所断行相难了。故曰微细。无始俱生。故曰沉惑。疑网消除。故曰快然。增进圣位。故曰饶益。

　　世尊。若此妙明真净妙心本来遍圆。如是乃至大地草木蠕动含灵本元真如。即是如来成佛真体。佛体真实。云何有复地狱饿鬼畜生修罗人天等道。世尊。此道为复本来自有。为是众生妄习生起。

　　文征此道为本有耶。为妄起耶。意欲如来广明因果虽皆虚妄。善恶业缘受报好丑终不差忒。令诸众生明信因果不入邪见。

　　苕溪云。前阿难问位后。佛言妙性圆明离诸名相。本来无有世界众生。因妄有生因生有灭。生灭名妄。灭妄名真等。于是先约因妄有生。明二种颠倒。后约灭妄名真。明渐次诸位。然于世界颠倒中所说十二类生。一往且示欲界因果之相。其实界趣说而未周。今答位既终。故蹑前妙性之义领其庶汇。皆是真如发起。如来委谭诸趣。以此观之。犹是正宗之余也。

　　孤山云。此与满慈所疑其旨一揆。但前因佛说根尘等皆如来藏。故起疑。今因佛说妙性圆明本来无有世界众生。故起疑。皆为机缘发斯问耳。

　　长水云。即俗而真。唯一妙觉。即真而俗。因果不亡。此义双融名为圆了。

　　世尊。如宝莲香比丘尼。持菩萨戒。私行淫欲。妄言行淫非杀非偷无有业报。发是语已。先于女根生大猛火。后于节节猛火烧然堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷入阿鼻地狱。此诸地狱为有定处。为复自然。彼彼发业各各私受。

　　熏闻云。瞿昙释迦前姓。初迦维罗卫国有舍夷贵姓。舍夷则释迦别目。五百长者共为世尊造立讲堂。自誓曰沙门梵志乃至群黎。不得先佛妄升此堂。若有违者罪在不测。舍卫太子名曰琉璃。因省定外氏。入城见堂广高严饰。顿止其上。贵姓闻之。遣使骂辱。催逐令出。太子怀恚。敕太史记之。须吾为王当诛此类。于后即位。领兵伐迦维国。杀舍夷人三亿。乃至佛言彼琉璃王。却后七日当入地狱。王闻恐怖。乘舡入海冀得自免。水中自然出火烧灭。善星比丘是佛菩萨时子。出家之后。受持解说十二部经。坏欲界结获得四禅。而亲近恶友退失此定。生恶邪见。言无佛无法无有涅槃。后在尼连河遥见佛来。生恶邪心。生身陷入阿鼻地狱。

　　长水云。问意有六。文见于三。六者谓有定处。无定处。自然。因缘。私受。同受。下文结云。不断三业各各有私。因各各私众私同分。非无定处。

　　手鉴云。净名云说法不有亦不无。以因缘故诸法生。无我无造无受者。所作之业亦不亡。中论云。虽空而不断。虽有亦不常。罪福亦不失。是名佛所说。皆此义也。谓业虽如幻。一念幻恶长劫沉沦。一念幻善远阶佛果。

　　惟垂大慈开发童蒙。令诸一切持戒众生闻决定义。欢喜顶戴谨洁无犯。

　　佛告阿难。快哉此问。令诸众生不入邪见。汝今谛听。当为汝说。

　　阿难。一切众生实本真净。因彼妄见有妄习生。因此分开内分外分。

　　阿难。内分即是众生分内。因诸爱染发起妄情。情积不休能生爱水。是故众生心忆珍羞。口中水出。心忆前人或怜或恨。目中泪盈。贪求财宝心发爱涎。举体光润。心着行淫。男女二根自然流液。

　　长水三。爱染之情。正是众生生死根本。名为内分。分亦因义。情爱沉下。能润业受生。故如水。外由内感。故有水轮遍十方界。忆即是念。明记为性。念有憎爱。故分怜恨。由爱起增不离情染。内有情染外现其事。故皆流水。苕溪云。此中内分悉约情论。以爱为情且言少分。如喜怒哀乐爱恶六者皆人之情也。是故怨恨亦属于情。情重则悲。悲乃成泪。

　　阿难。诸爱虽别流结是同。润湿不升自然从坠。此名内分。

　　长水云。所爱之境虽别。能爱之心是一。流谓沉下。结诸缚着。因既不升果亦沦坠。

　　荆公云。趣身而入。故名内分。

　　阿难。外分即是众生分外。因诸渴仰发明虚想。想积不休能生胜气。是故众生心持禁戒举身轻清。心持咒印顾盻雄毅。心欲生天梦想飞举。心存佛国圣境冥现。事善知识自轻身命。

　　长水云。众生生死本分由情。情着染境因是从坠。今以净境为所欲处。但由其想不属于情。乃是众生分外之事。故云外分。身轻清。顾雄毅。梦飞举。圣境现。轻身命。此五皆是殊胜气色。由想故有。

　　苕溪云。内分沉下。故生爱水。外分上升。故生胜气毅。得胜之貌。

　　熏闻云。谓以手结印。如瑜伽罥索所示。或咒即是印。如销伏毒害咒。是三世诸佛陀罗尼。印故此举善法。以验能生胜气之相。若咒龙等恶律仪事。非其义也。圣境冥现。盖于想中冥密得见诸佛净土。惑于梦中潜通此相。

　　阿难。诸想虽别轻举是同。飞动不沉自然超越。此名外分。

　　长水云。欣外胜境不由情染。相既轻清自然飞动。报当超越也。

　　熏闻云。此约不坠三涂名为超越。例如人天俱得名乘。亦由戒善等能运载众生越于恶趣耳。

　　荆公云。遗身而出故名外分。

　　阿难。一切世间生死相续。生从顺习。死从变流。临命终时未舍暖触。一生善恶俱时顿现。死逆生顺二习相交。

　　孤山云。生从顺习死从逆流者。以一切众生皆爱生而恶死。是故生则顺其习死则逆其习。故下云死逆生顺二习相交。此乃文辞互略。秪是生从存住故顺习。死从变流故逆习耳。未舍暖触。谓现阴之末中阴之初。

　　熏闻云。命是息风。连持不断故。暖是身触。任持不坏故。识托其中共成三事。和合则生。离散则死也。今文虽不言识。而云二习相交。即识之习性。善恶即内外二分。顿现即二分业相。下文情想纯杂等。即随其业力牵生诸趣也。当知现前二分是将来诸趣升坠之权衡。昔圭峰密师云。欲临验终自在不自在。但观日用自由不自由。其言虽近可以喻远。曰善恶之业所自作时。一生之中何不见自。至舍受时方始顿现者。人生如梦。方作梦时岂能自知是梦非梦。要须觉时梦中之事了然自现。不待寻绎。亦复如是。

　　纯想即飞必生天上。若飞心中兼福兼慧及与净愿。自然心开见十方佛。一切净土随愿往生。

　　苕溪云。据下情少想多。但在四天之下。验今纯想所生。应是忉利以上。若单修善禅则唯生上界。若兼诸福慧则随往十方。于飞心中旁论福慧。故皆云兼。以纯想是秽土上升之因。福慧是净土往生之业。事越分外。故曰旁论。

　　熏闻云。观无量寿佛经云。欲生彼国当修三福云云。慧即十六观。此别就西方言之。若通说者。缘因为福。了因为慧。随诸净愿取土往生。应知福慧通于深浅。今且约初心。未断见爱。未出同居。横截五道得生净土。故荆溪云。未断惑者修安乐行。是同居净土之气分。其义明矣。

　　情少想多轻举非远。即为飞仙。大力鬼王。飞行夜叉。地行罗刹。游于四天所去无碍。其中若有善愿善心护持我法。或护禁戒随持戒人。或护神咒随持咒者。或护禅定保绥法忍。是等亲住如来座下。

　　真际云。情少想多。理宜分之。一情九想即为飞仙。二情八想为大力鬼王。三情七想为飞行夜叉。四情六想为地行罗刹。

　　熏闻云。今云飞仙取轻举义。总摄十种。以在人天中间。与下文次第不别故。况地行罗刹尚属此类。岂地行仙等而不逮耶。法忍谓于法得忍。即诸大菩萨。当知情少想多且约十善十恶强弱分之。况有善愿善心护持佛法等。并是众生分外之事。法华玄义明。若修十善兼修禅定得粗住细住者。乃是兜率天业。验今所说。犹属散善耳。

　　情想均等不飞不坠。生于人间。想明斯聪。情幽斯钝。

　　补遗云。人报所以聪明者。由昔戒善之想。所以不能飞举上升者。由情爱幽暗。由想故不沉。由情故不飞。正出均等之义。

　　情多想少流入横生。重为毛群。轻为羽族。七情三想。沉下水轮生于火际。受气猛火身为饿鬼常被焚烧。水能害已。无食无饮经百千劫。九情一想。下洞火轮。身入风火二交过地。轻生有间。重生无间。二种地狱。

　　真际云。情多想少亦合分四。六情四想流入横生。七情三想坠为饿鬼。八情二想生有间狱。九情一想生无间狱。

　　孤山云。生于火际者。近于地狱。是饿鬼居处。顺正理论云。诸鬼本住琰魔王国。从此展转余方。此赡部州南边直下深过五百逾缮那。有琰魔王都。纵广亦尔。

　　受身于猛火中。故云受气猛火。纵遇于水亦变成火。故云水能害已。

　　七热地狱谓八大狱中第七也。长阿含云。此四天下。有八千天下围绕其外。复有大海周匝围绕八千天下。复有大金刚山绕大海水。金刚山外复有第二大金刚山。楼炭经云。二金刚山亦名二铁围山。二山中间窈窈冥冥。日月天神所不能照。彼有八大地狱。每一地狱有十六地狱。第一大狱名想。二名黑绳三名堆压。四名叫唤。五名大叫唤。六名烧炙。七名大烧炙。八名无间。分别其相具如第十九卷。又新译婆沙论问曰。地狱在何处。答曰多分在此赡部州下。云何安立。有说从此州下四万逾缮那。至无间地狱底。无间纵广高下各二万逾缮那。次上一万九千逾缮那中安立。余七地狱。谓次上有极热。次上有热。次上有大叫。次上有嗥叫。次上有众合。次上有黑绳。次上有等活。此七地狱一一纵广万逾缮那。有说无间地狱周回围绕。如今聚落围绕大城云云。秪就此狱自有轻重。而此无间非五无间。亦应以第六为有间第七为无间。是则风火二交过地。通于六七也。

　　熏闻云。身入风火二交过地。即地狱中猛风与火交相炽盛也。

　　纯情即沉入阿鼻狱。若沉心中有谤大乘。毁佛禁戒。诳妄说法。虚贪信施。滥膺恭敬。五逆十重。更生十方阿鼻地狱。

　　此言阿鼻即五无间。无间有二。一身无间。二苦无间。以五逆所感。故名五无间。或云无间有五。谓受罪。苦具。身量。劫数。寿命也。此文亦分二类。纯情造恶。则唯堕此界狱中。若加谤大乘等。则此界坏时转生他方。

　　长水云。谤大乘罪最重。由是更生十方阿鼻。法华云。若谤此经。其人命终入阿鼻狱具足一劫。劫尽更生。如是展转至无数劫。俱舍论说。阿鼻地狱寿命中劫。二十增减为一中劫。既言无数。此世界坏即往十方阿鼻。以谤法罪断佛种令无量人堕邪见故。

　　手鉴云。大般若说。谤法罪堕阿鼻狱。此土劫坏罪犹未毕移置他方。又经劫坏复移他方。如是巡历劫尽还生阿鼻。千佛出世救之诚难。若说所受身。闻者当吐热血而死。

　　循造恶业虽则自招。众同分中兼有元地。

　　苕溪云。此结情多想少及纯情之类。然横生者非有元地。以毛群羽族散在诸趣故。

　　熏闻云。俱舍论云。傍生住处谓水陆空。本住大海。后流余处。今从后说。是则正言鬼狱二道。斯亦略酬阿难所问。

　　长水云。众名不一同是一义。众有相似同立分名。造业同者共中共变。

　　释要云。山河大地地狱等是众生共业共变。唯识有四句。一共中共变。即山河地狱等。二共中不共。即田园产业等。三不共中共。即妻妾男女等。四不共中不共。即正报身。俱舍论说。有差别同分无别同分。同业共感众生苦具同受此苦。名无差别同分。同受此苦。谓彼同受镬汤等。若随轻重受报不同。名差别同分。虽同感地狱而受苦各异。谓彼铁床此刀山等。又彼八塞此八热等。今云元地。即差别也谓本造铁丸因。即受铁丸若等。

　　阿难。此等皆是彼诸众生自业所感。造十习因。受六交报。

　　十习因者别指恶业。即由十使烦恼于六根门发识造业。洎受其报从六根出。报与业交。故有交报。同受地狱即引业招。六根别受即满业致。

　　手鉴云。唯识云能招第八引异熟果。故名引业。能招第六满异熟果。名为满业。俱舍亦云。一引业一生。多业纯圆满。犹如绘画。先图形状后填众采等。

　　释要云。牵生地狱是引业。后受有轻重是满业。俱是众生妄情习造耳。

　　云何十因。

　　真际云。十习配属根随烦恼。根本有六。谓贪。瞋。痴。慢。疑。不正见。或开为五。随有二十。谓忿。恨。恼。覆。诳。谄。憍。害。嫉。悭。无惭。无愧。不信。懈怠。放逸。昏沉。掉举。失念。不正知。散乱。今淫习即所发之业。具足贪痴。诈习即谄。怨习即恨。见即五见。枉谓逼压良善。害所摄。亦瞋类。讼谓相论得失。忿恨为先恼之一法。性相应故。

　　阿难。一者淫习交接发于相磨。研磨不休。

　　手鉴云。淫者荡逸也。耽着也。如耽书名淫书。久雨名淫雨。今于色境爱着也。律中名不净行。亦名非梵行。故智论云淫欲虽不恼众生。心心系缚。故为大罪。大罪者能发业润业。故招生死。

　　如是故有大猛火光于中发动。

　　长水云。发业有二。一正发即无明。二助发即余惑。俱分别也。今此十因。除淫习是所发之业。余九皆是能发之惑。惑有根如下文。

　　补遗云。内分淫生爱水。今十习中淫生火而贪生水者。淫有二义。一者贪爱。故亦生水。二者男女二根相磨生暖。故受火报。上文内分通取爱义。故淫生爱水。今十习义淫取研磨。则生火报。

　　荆公云。淫习研磨不休。自耗其精。则火果炽然。其生尚有消渴内热痈疽等疾。则其死淫习以摩生火。则贪习以及生水。此与阳盛梦火。阴盛梦水。亦无以异。虽彼以是复我。然我所见非彼所成。皆以我所习起。是故众生当慎所习。

　　如人以手自相摩触暖相现前。

　　二习相然。故有铁床铜柱诸事。

　　熏闻云。二习相然。然谓烧然。此取欲火义说故也。

　　孤山云。亦是男女相望互为能所。乃成二习共感。诸文皆尔。

　　荆公云。铜柱铁床。则是抱持𥨊卧。坚觉妄想余习。

　　是故十方一切如来色目行淫同名欲火。菩萨见欲如避火坑。

　　补遗云。形容而名目之。

　　荆公云。如来了法平等。得念失念无非解脱。但为众生色目行淫为欲火耳。菩萨或尚有烦恼习气。故见欲如避火坑。如淫贪等亦尔。

　　二者贪习交计发于相吸。吸揽不止。

　　长水云。贪即是爱。根本之数。正能润生。于有有具染着为性。

　　手鉴云。能障无贪生苦为业。谓由爱力五取蕴生。有即取蕴三有之果。有具即能生三有之因相顺之因唯是有漏中有。业惑及器世间缘起贪故。皆是有具摄。

　　释要云。有有具者。于种种物上生贪。

　　如是故有积寒坚冰。于中冻冽。

　　如人以口吸缩风气有冷触生。

　　二习相陵。故有吒吒波波罗罗青赤白莲寒冰等事。

　　补遗云。二习相陵。取二人贪习交相校计而有相陵夺义。贪者如吸物。吸故生寒。爱故生水。贪之不已如水成冰。

　　苕溪云。吒波罗三寒声也。青赤白三寒色也。更有疱裂二相。即八寒地狱。

　　熏闻云。并居赡部州下大地狱傍。具如俱舍论第十一卷。

　　是故十方一切如来色目多求同名贪水。菩萨见贪如避瘴海。

　　释要云。瘴海气也。人呼即病。

　　三者慢习交陵发于相恃。驰流不息。

　　长水云。恃己陵他高举为性。故名为慢。今云交陵相恃驰骋流逸。慢之相也。

　　如是故有腾逸奔波。积波为水。

　　补遗云。慢者心有所恃。慢必凌物。如水腾波。

　　如人口舌自相绵味。因而水发。

　　二习相鼓。故有血河灰河热沙毒海融铜灌吞诸事。

　　荆公云。爱已掉动。故积波为水。令彼伤恼。故有血河热沙等事。

　　是故十方一切如来色目我慢名饮痴水。菩萨见慢如避巨溺。

　　孤山云。或云西土有水。饮之则痴。如此方贪泉。

　　补遗云。然慢属于痴。痴则不明。故同爱属水。水者阴之气故。

　　四者瞋习交冲发于相忤。忤结不息。心热发火铸气为金。

　　释要云。冲突也忤触也逆也。火能铸物。由瞋火故。铸成种种金若具也。

　　补遗云。热烦不息。气分成坚。故感金石等事。

　　荆公云。瞋能起阳。于五性属木。木起阳则发火。火克金则铸气。气虽属金。要待火力成体。又从火革乃能兵伤物。

　　如是故有刀山铁橛剑树剑轮斧钺枪锯。

　　长水云。于诸苦具增恚身心。热恼居怀。性不安隐。已上皆根本惑摄。橛系罪人𣏾也。

　　手鉴云。智论云铜橛。律云龙牙𣏾。曲如龙牙。可以挂物。如劫末时人。起猛利瞋心。所执草木皆成刀剑。非内心之所惑乎。

　　如人衔冤。杀气飞动。

　　谷响云。古注汉书。衔含也。苞含在心以为遇。

　　二习相击。故有宫割斩斫剉刺槌击诸事。

　　孤山云。宫割古五刑之一。

　　熏闻云。五刑谓墨劓剕宫大辟。墨谓刺其额而涅之以墨。劓谓截其鼻。剕谓刖其足。宫谓男子则割去其势。女子则幽闭之。大辟即死刑。斩斫剉皆新之死刑。刺即古之墨刑。今流罪有之。槌击皆新刑之笞杖类。

　　是故十方一切如来色目瞋恚名利刀剑。菩萨见瞋如避诛戮。

　　五者诈习交诱发于相调。引起不住。

　　长水云。诈谓谄曲。罔冒于他。矫说异疑。险曲为性。或取他意。或藏己失。不任师友正教诲故。此随数也。

　　熏闻云。相调犹戏谑也。以此诱引而造诸恶。

　　如是故有绳木绞校。

　　孤山云。校枷也。易曰屦校灭趾。荷校灭耳。在足曰屦。在肩曰荷。

　　荆公云。诈习信性劣智。即是土性劣水。故抽为木。而有绳木绞校。然信性劣智以造恶。故受此恶报。若以善权方便。能摄众生与之利乐。虽亦信劣。更当以此受宫殿园林福报。非此恶故。

　　如水浸田草木生长。

　　补遗云。既言发于相调。乃以男女奔逃诈妄成事。以奔逃必习诈伪也。非一朝一夕故。如水浸田。

　　二习相延。故有杻械枷锁鞭杖挝棒诸事。

　　谓相延纳。

　　是故十方一切如来色目奸伪同名谗贼。菩萨见诈如畏豺狼。

　　以诈伪人其言必谗贼害正理。

　　六者诳习交欺发于相罔。诬罔不止飞心造奸。

　　长水云。此亦随数。诳谓矫诳。心怀异谋多现不实。矫现有德。诡诈为性。邪命为业。

　　初虽欺诳。于事犹近。串习诬罔。则其心飞空。造弥天之奸。甚至以圣德自严。以无根陷众。

　　如是故有尘土屎尿秽污不净。

　　诬罔者。以恶名加于良善。陷人于罪。故受屎溺之报没溺沦坠之殃。

　　如尘随风各无所见。

　　孤山云。诬罔暗蔽如尘随风。

　　二习相加。故有没溺腾掷飞坠漂沦诸事。

　　荆公云。诳习屎尿秽污如尘随风。信性坏散智不净故。没溺漂沦。智胜信故。腾掷飞坠。飞心造奸故。诈引起不住故能有所生。诳诬罔不止故能坏而已。凡此造因受报各以类应。如见业先见猛火。闻业先见波涛。触业先见大山来合。思业先见吹坏国土。

　　是故十方一切如来色目欺诳同名劫杀。菩萨见诳如践蛇虺。

　　长水云。刀兵劫时人互杀害。虺蝮虺也。博三寸。首如擘山。郭璞云。自一种蛇名为蝮虺。头大如人擘指。

　　七者怨习交嫌发于衔恨。

　　长水云。怨即恨也。由忿为先怀恶不舍。结怨为性。不能含忍常热恼故。

　　如是故有飞石投礰匣贮事槛瓮盛囊扑。

　　孤山云。囊扑者囊贮而扑杀之。或作幞者字之误也。史记秦始皇囊扑两弟。

　　如阴毒人怀抱畜恶。

　　畜恶在怀。其犹匣贮车槛等。阴毒伤人。如飞石投礰等。

　　二习相吞。故有投掷擒捉击射抛撮诸事。

　　补遗云。抛谓抛掷。撮谓捉撮。

　　是故十方一切如来色目怨家名违害鬼。菩萨见怨如饮鸩酒。

　　孤山云。鸩鸟名。其羽有毒。以画酒饮之则死。其鸟如鸮。食蛇蝮。雄名运日。雌名阴谐。以其毛历饮食则杀人。

　　补遗云。违害鬼。宿有相违今为𥚁害。身子曾遭其事。

　　八者见习交明。如萨迦耶见戒禁取邪悟诸业。发于违拒。出生相反。

　　长水云。见谓恶见。于诸谛理颠倒推度。染慧为性。能障善见。招苦为业。

　　孤山云。萨迦耶见即身见。谓执身有我。戒禁取谓非因计因。如持牛狗等戒为生天因。此于五利使中略举其二。邪悟诸业即总收余见。竦疏云。具云萨迦耶达利瑟致。此翻身见。百法疏谓于五蕴执我我所等。补遗云。发于违拒出生相反者。谓邪见者各封己见。故彼此相戾。

　　荆公云。有身见则物亦自我。故发于违拒。有禁戒取邪悟诸业。则起轮回性。故出生相返。是非善恶既有所在。则辨鞫随之矣。

　　如是故有王使主吏证执文籍。

　　如行路人来往相见。

　　主吏必使二人相对而问之。如行路人乍得相见而无情。如彼邪见相反虽见无情也。

　　二习相交。故有勘问权诈考讯推鞫察访披究。照明善恶童子手执文簿辞辩诸事。

　　以考讯者必用权数。如钩距之类。皆由邪见生此之报。

　　是故十方一切如来色目恶见同名见坑。菩萨见诸虚妄遍执。如入毒壑。

　　九者枉习交加发于诬谤。

　　长水云。枉则逼压良善损恼于他。心无悲愍。害所摄也。

　　补遗云。然前诳习发于诬罔。与此何别。恐前轻此重也。前但诳言诬以恶名陷入不义。今云诬谤。以直为曲。逼压至于死地。如前诳习。喻以随风之尘。使人不见而已。今枉习则曰如谗贼人逼枉良善也。

　　如是故有合山合石碾硙耕磨。

　　熏闻云。硙五对切硙捣硙又言磨者。应分旋转纵横之异。

　　如谗贼人逼枉良善。

　　二习相排。故有押捺槌按蹙漉衡度诸事。

　　长水云。既以枉押良善抑捺无辜令称有罪。故感合山等事。蹙谓逼迫。漉谓振动。衡权衡也。度丈尺也。亦可漉谓涝漉。蹙迫涝漉皆捉取之貌。

　　孤山云。权衡尺度以定轻重长短。狱王前有之。

　　是故十方一切如来色目怨谤同名谗虎。菩萨见枉如遭霹雳。

　　长水云。谗能害善。虎能食人。

　　熏闻云。疾雷为霆霓。雷之急激者谓之霹雳。抱朴子云。雷天鼓也。王充论衡云。图画之工图雷之状如连鼓形。又图一人若力士谓之雷公。左手引连鼓。右手椎之。彼文。是知先儒但言阴阳薄激而为雷霆者。未尽理也。必有神物主而行之。如庶女叫天齐台遭击。岂阴阳二气偏其感验乎。况世有恶人。震铭其身者多矣。又论衡云。盛夏之时。迅雷击折树木。破坏室屋。俗以天取龙也。其犯杀人者谓有阴过。斯可信焉。

　　十者讼习交諠发于藏覆。

　　长水云。此是覆习而言讼者。由覆发讼故。所言覆者。于自作罪恐失利誉隐藏为性。悔恼为业。谓覆罪者后必悔恼不安隐者。既有罪不能自发。遂招他讼。此讼即是恼之一法。忿恨为先。追触暴热恨悷为性。蛆螫为业。谓追往恶触。现违缘心。便恨悷多发嚣暴凶鄙粗言蛆螫也。故乃名为讼。

　　手鉴云。既作大罪常怀怖畏。悔箭入心坚不可拔。如偈云。不应作而作。应作而不作。悔恼火所烧。后世堕恶道。谓此覆其过。彼说有罪。更互諠诤。欲隐弥露。故发于覆藏也。

　　如是故有鉴见照烛。

　　如于日中不能藏影。

　　故有恶友业镜火珠披露宿业对验诸事。

　　孤山云。应云二习相争。或阙或略耳。

　　兴福云。恶友则证明人意。言同类恶人证其讼事也。业镜火珠皆能照其是非。

　　是故十方一切如来色目覆藏同名阴贼。菩萨观覆如戴高山履于巨海。

　　补遗云。阴贼谓阴谋贼害。

　　云何六报。阿难。一切众生六识造业。所招恶报从六根出。云何恶报从六根出。

　　苕溪云。造业招报根识必俱。今以识为业而报从根者。盖业并由心。报多约色故也。

　　熏闻云。以六报中唯思属心。故心约能受根说。若约所受境说。则六皆是色。如法华如是报。荆溪唯以色法收之。

　　长水云。造业既从六根而出。受报还归六根。因与果交。故云交报。又下一根受报备历六根。根根皆尔故云交报。经文六报。并先云业交。则知取造业之因循业发现因果交也。又一一根交相涉入。只就果中说交。此云六识造业者且据总相。业者招感为义。然通总别。若能为引业善不善思招感当来第八无记果者。是即总报业。若为满业三性思种招感当来苦乐等果者。名别报业。其第六识通造总别报业。若前五识但为助发别报。不能发总。以强盛随转二差别故。从六根出。六根是彼造具故。造既从根。受亦根受。故从根出。

　　手鉴云。业望于识有二。一本识。业是能依。识是所依。二约六识。业是所造。识是能造。第八无记者。谓七趣皆以第八异熟识而为自体。无覆无记性摄故。唯识云。此第八识是界趣生施设本故。前五助发者。谓五识无执不能发润。无推度故不能造业。虽造满业亦非自能。但由意引方能作故。若第六识我执无明迷真实义。以善不善相应思造业熏于赖耶。能感五趣。故六识强盛五识随转也。六识造业者。六根但是造业之具。如鱼鸟之网。然六识造复有正助。第六正造。前五识是助造。总报业者引业也。以此业于诸业中最胜故。即能引生诸趣故。善不善思者正是业体。善思即为善报之因。恶思即是恶报之因。由前六造因。第八无记受报。强盛随转者。前五不能造引。但随六转。第六造善强盛。前五即随造善。造恶强盛。前五即随造恶。

　　熏闻云。所招恶报从六根出。出犹生也现也。果自因生。境非他现。

　　一者见报。招引恶果。此见业交。则临终时先见猛火满十方界。

　　眼根造罪是见业。临终见境是报与业交。以眼根取色色能役心造种种业。故见猛火满十方界。神识随火入狱受报。

　　亡者神识飞坠乘烟入无间狱发明二相。一者明见。则能遍见种种恶物生无量畏。二者暗见。寂然不见。生无量恐。如是见火烧听能为镬汤洋铜。烧息能为黑烟紫𦦨。烧味能为焦丸铁麋。烧触能为热灰炉炭。烧心能生星火迸洒煽鼓空界。

　　明暗二尘是眼所取。明可辨别。故见恶相。暗无分别。但生恐惧。如是下遍历六根。然有旁正。正由眼根发识造业。故先历眼。今此不明。文略故耳。下文即具。此中以火为苦具主。及历余根。随根转变为不可意境也。

　　苕溪云。问下五报中悉有当根受报之相。今眼见火后便云烧听者何耶。答以烧见易明故。况下黑烟紫焰星火迸洒等。皆眼根所交之报。故不别云。

　　熏闻云。六报互通。证真以造业时一根为正余根为助。故今受报虽眼根为首。还遍六根也。

　　补遗云。心思迅疾。所见星火迸洒。亦取迅疾烧其心虑。下去五根中说心并取疾义。如云为电为雹为飞砂等。

　　二者闻报。招引恶果。此闻业交。则临终时先见波涛没溺天地。

　　长水云。声能鼓动心海如波如涛。取此造业。故临终时先见此也。

　　亡者神识降注乘流入无间狱。发明二相。一者开听。听种种闹精神愗乱。二者闭听。寂无所闻幽魄沉没。如是闻波注。闻则能为责为诘。注见则能为雷为吼为恶毒气。注息则能为雨为雾。洒者毒虫周满身体。注味则能为脓为血种种杂秽。注触则能为畜为鬼为粪为尿。注意则能为电为雹摧碎心魄。

　　降注下流也。耳根所取动静二境造种种业。今受其报亦缘此二。开即动也。闭即静也。

　　熏闻云。乱者怐愗。上音寇。下音贸。愚貌。

　　苕溪云。上云见火。此云闻波。诸说弗明。今以近义详之。如易云。离为目为光。坎为耳为水。将恐见闻本乎水火之性。故发烧注之相也。

　　补遗云。耳根之报。并从波涛注雨。凡雨时雷吼恶气。乃天地暗塞之相。是眼之境。此以意求。不可泥雷吼之声。又雨雾毒虫皆有其气。固为注息之义。

　　三者嗅报。招引恶果。此嗅业交。则临终时先见毒气充塞远近。

　　长水云。鼻根造罪。贪嗅诸香众生身分及男女等香。作种种业。故招毒气以受其报。

　　亡者神识。从地踊出入无间狱。发明二相。一者通闻。彼诸恶气熏极心扰。二者塞闻。气掩不通闷绝于地。如是嗅气。冲息则能为质为履。冲见则能为火为炬。冲听则能为没为溺为洋为沸。冲味则能为馁为爽。冲触则能为绽为烂。为大肉山有百千眼无量𠯗食。冲思则能为灰为瘴。为飞砂礰击碎身体。

　　通塞是彼鼻所取境。依此造业。依此受苦。故有二相。如是下历根别受。质碍也。履犹通也。

　　孤山云。质应依踬。踬蹋也。通俗文云事不利曰踬。鱼败为馁。羹败为爽。

　　补遗云。鼻根先见毒气充塞。凡气自下升上。神识从之从地踊出也。

　　四者味报。招引恶果。此味业交。则临终时先见铁网猛𦦨炽烈周覆世界。

　　长水云。舌根作罪。其罪最广。一贪味为罪杀戮必多。二发语造业其罪又广。以妄言绮语两舌恶口。比于余根。此最广博。故感铁网周覆世界也。

　　孤山云。准眼耳鼻云见闻嗅。此应云尝报。言味报者。从所尝为名也。贪味则网捕烧野以取禽兽。故见铁网猛𦦨之相。

　　荆公云。先见铁网等者。以坚觉着味。罔害众生令无所逃。

　　亡者神识下透挂网。倒悬其头入无间狱。发明二相。一者吸气。结成寒冰冻裂身肉。二者吐气。飞为猛火焦烂骨髓。如是尝味。历尝则能为承为忍。历见则能为然金石。历听则能为利兵刃。历息则能为大铁笼弥覆国土。历触则能为弓为箭为弩为射。历思则能为飞热铁从空雨下。

　　舌识属火。故神识下透挂网倒悬其头。以当纳味时受想随之故。

　　长水云。吸气则取味所招。吐气则发气所致。凡吸则寒。吐则热。如是下历根别受。承领忍受一切恶味。造业之时。先是舌根受食知味。然后始益诸根大种。舌不领味诸根不益。受报亦然。

　　孤山云。为承为忍。谓发言承领忍声甘受。或作为认。谓招认罪名。

　　补遗云。为利兵刃。取其利兵相击声。为大铁笼弥覆国土。取其笼闭不通为息之患。

　　五者触报。招引恶果。此触业交。则临终时先见大山四面来合无复出路。

　　长水云。身根为罪。多因男女淫爱等触。贪着细滑随时冷暖。故受合山等事。

　　亡者神识见大铁城。火蛇火狗虎狼师子。牛头狱卒马头罗刹。手执枪槊驱入城门向无间狱。发明二相。一者合触。合山逼体骨肉血溃。二者离触。刀剑触身心肝屠裂。如是合触。历触则能为道为观为厅为案。历见则能为烧为爇。历听则能为撞为击为倳为射。历息则能为括为袋为考为缚。历尝则能为耕为钳为斩为截。历思则能为坠为飞为煎为炙。

　　身之所取唯合与离。从之造罪。感果亦尔。如是下历根别受。道观厅案皆治罪处。

　　孤山云。合山刀剑。并由贪着男女身分而感。道谓趣狱之路。观谓狱王之阙。

　　谷响云。古者每门树两观于其前。以标表宫门也。其上可居。登之则可远观。故谓之观。人臣将朝。至此则思其所阙。故谓之阙。厅案皆狱吏所有。倳插刃也。东方人以物插地中为倳。侧吏反。括结也。皆取其结缚袋包不通息之义。飞举之。坠压之。煎之。炙之。皆所以恼其心神。

　　六者思报。招引恶果。此思业交。则临终时先见恶风吹坏国土。

　　资中云。思是意业。无质如风。故见风相。

　　真际云。意思生灭迅疾。故先感业风。亦其思致。

　　补遗云。既云思业。此乃生灭[跳-兆+參]动之心。

　　亡者神识被吹上空。旋落乘风堕无间狱。发明二相。一者不觉迷极则荒。奔走不息。二者不迷觉知则苦。无量煎烧痛深难忍。如是邪思。结思则能为方为所。结见则能为鉴为证。结听则能为大合石为冰为雾为土为雾。结息则能为大火车火船火槛。结尝则能为大叫唤为悔为泣。结触则能为大为小。为一日中万生万死。为偃为仰。

　　长水云。意之所缘生灭二尘。复能随五明了取境。不觉则荒独散所感。不迷觉苦明了所致。皆是邪思造业故尔。

　　补遗云。前六根中。明意根缘生灭二尘。意地能记其前尘为生。忘失为灭。今思业亦受此二报。不觉谓迷闷不知所以然。即意地忘失之报。不迷则知苦。即意缘尘生境。思以分别为义。知其方所分别成矣。结听下。先举大合石。取相击声也。可以例下。皆取其声耳。冰霜履之则有声。土雾风鼓之则声矣。

　　熏闻云。雾与雺同。天气下地不应曰雺。蒙昧也。为土者约雨言之。即霾也。

　　补遗云。结息下。如上烧息。能为黑烟焰。今举火车等。皆取烟焰臭气耳。结尝下。准舌根中乃有二义。或取尝味。或取说法。今六根交报亦存二向。如上或馁或爽等舌尝味也。或云耕钳等舌之触也。今云叫唤等取语言也。言悔泣者必有词。亦舌根之事。邪思属心。心能变触。属身根。大身小身偃形仰形。皆身触受苦之相。

　　阿难。是名地狱十因六果。皆是众生迷妄所造。

　　熏闻云。问据六交报所堕之狱。皆云无间。然则十习因悉是无间之业耶。答如贪习所感八寒地狱非无间也。乃至讼习所感业镜火珠等。此是受报前事。岂不鉴照有间之人乎。故知六交报中且举无间为首。其间不无前七地狱。并诸小狱之相。请寻阿含楼炭俱舍婆沙等备晓其事。

　　若诸众生恶业同造。入阿鼻狱受无量苦经无量劫。六根各造。及彼所作兼境兼根。是人则入八无间狱。身口意三作杀盗淫。是人则入十八地狱。三业不兼。中间或为一杀一盗。是人则入三十六地狱。见见一根单犯一业。是人则入一百八地狱。

　　资中云。六根十因具足同造。入阿鼻狱大无间也。

　　苕溪云。六根各造等者。此亦六根具造十因。但前后异时。故云各耳。如一根对境。必与意识同起。是名各造。若加二三等。则名兼境兼根也。

　　荆公云。若所造恶缘事非心。则境不兼根。缘心非事。则根不兼境。八无间狱者应同前狱。既非经无量劫。故知此罪次重于前。复恐通举八狱。以轻从重总云无间。是则十因或不具者当堕前七也。

　　熏闻云。智论云八大地狱复有十六小狱而为眷属。谓八寒冰。八焰火。八寒冰与俱舍大同。八𦦨火者。一炭坑。二沸尿。三烧林。四剑林。五刀道。六铁刺林。七咸河。八铜橛。

　　补遗云。此上既同入无间。所以两节不同。但约六根十因具不具等为异耳。若十因并六根一时具造。则入无间经无量劫。若不具起。或兼九八而下。或五根境来。则曰兼境。前后异时亦具六根十因。亦入无间。但不经无量劫也。例同止观观阴发下九境。有一时具发九境者。杂沓前后发者也。初句云六根各造者。先举前后单造也。身口意三等者。十恶业中唯犯杀盗淫罪。虽云口意。盖助成身业也。十八泥犁。经云火狱有八。寒狱有十。火在地下。寒在天际。

　　熏闻云。火狱有八应是小狱。寒狱有十则与论文不同。余经或说十八寒冰地狱。十八热地狱。十八刀轮地狱。乃至八万四千地狱。故知狱相差别多品。

　　补遗云。此单约三业造杀盗淫。不具十因。故不入无间。然前十因亦须造五逆方入无间。今三业只造杀盗淫。故入十八狱也。

　　苕溪云。三业不兼等者。上明具三必含复义。今云不兼。兼即复也。亦合云一淫。但是文略耳。三十六狱并下一百八狱。未详名数。

　　补遗云。约此则知前三业有兼复。杀盗淫亦有单复也。如身口二业重。意但助成。正作淫杀而无盗事等类也。今此三业单杀盗淫。亦单入三十六狱也。然身口意必能相离。前复者须以二业为重一业轻助。今云不兼。乃约一业为重二业轻助耳。若淫杀盗。可直言单复也。见见一根等者。能见所见单境单根。于杀盗淫单犯一业。故罪从轻。

　　熏闻云。问如犯杀时。必须作意或复发言。乃至身根断彼物命方结正罪。云何单从眼根能犯一业耶。答此约六根偏重者言之。然于余根非不相带。有异前文兼境兼根所作皆重。故罪从轻也。

　　补遗云。前三业虽单。犹属复义。如身兼眼耳鼻。意业贪瞋痴也。今此直从六根中眼根。乃身之单义矣。能见之根所见之境。或杀或淫。乃入百八狱也。虽云眼根。亦须约口意并身余业助成方能造业。眼根乃从重者为言耳。眼根既尔。耳根应云闻闻一根等。

　　由是众生别作别造。于世界中入同分地。妄想发生。非本来有。

　　上文五节恶业不同。即别作别造也。所感狱报各从其类。即入同分地也。妄想发生等。并酬阿难前所疑问。

　　熏闻云。前阿难问云此诸地狱为有定处。为复自然彼彼发业各各私受。故今答曰于世界中入同分地。又前问云。此道为复本来自有。为是众生妄习生起。故今答曰妄想发生非本来有。

　　复次阿难。是诸众生。非破律仪。犯菩萨戒。毁佛涅槃。诸余杂业。历劫烧然。后还罪毕受诸鬼形。

　　资中云。由前十因余报不同。故下鬼趣分成十类。贪物盗习。贪色淫习。贪惑诈习。贪恨怨习。贪忆嗔习。贪傲慢习。贪罔诳习。贪明见习。贪成枉习。贪党讼习。

　　熏闻云。非破律仪谓声闻戒也。拨无曰非。违犯曰破。后还罪毕受诸鬼形者。若不经地狱直堕鬼趣。则如前云七情三想沉下水轮生于火际受气猛火身为饿鬼。畜趣人趣例此说之。

　　若于本因贪物为罪。是人罪毕遇物成形。名为怪鬼。贪色为罪。是人罪毕遇风成形。名为魃鬼。贪惑为罪。是人罪毕遇畜成形。名为魅鬼。贪恨为罪。是人罪毕遇虫成形。名蛊毒鬼。贪忆为罪。是人罪毕遇衰成形。名为疠鬼。贪慠为罪。是人罪毕遇气成形。名为饿鬼。贪罔为罪。是人罪毕遇幽为形。名为魇鬼。贪明为罪。是人罪毕遇精为形。名魍魉鬼。贪成为罪。是人罪毕遇明为形。名役使鬼。贪党为罪。是人罪毕遇人为形。名传送鬼。

　　补遗云。本因贪求财物。余习还附草木为怪鬼。凡草木为妖者曰怪。传云。唯是风马牛不相及也。曰马牛其风(注云)风放也。牝牡相诱谓之风。然则牛马风佚。因牝牡相逐而遂至放佚。今淫习之余言遇风成形者。乃遇放佚成形。故受魃鬼。魃乃女鬼。亦曰女妖。女子多淫。故成魃鬼。然则此鬼感淫佚受身。故曰遇风成形耳。畜若狐狸之类。凭之惑人。故曰魅鬼。媚惑之鬼。故曰魅。岂非诈之习乎。鬼附蛇虺以害人。亦怨之习。是则遇之者。宿有其怨乎。瞋其人必录其可恨。故曰忆。虽欲加之疫疠以骋其私。必得其衰运可济。故曰遇衰等。鬼附疠病以害人。瞋恨之余矣。遇气成形者。以饿鬼居金刚际受猛火气成身。慠气之人。故受余习之身落其类也。贪罔之因。乃以无为有。故为鬼受形幽暗以魇魅为事。起见之习。欲其甄明。落鬼道中为魍魉鬼。亦鬼中之精明者也。言遇精为形者。附彼精露之物为崇故。枉逼良善为成其恶。落鬼为役使。凡枉人者必有所附。故为役使之鬼。说者必有党。为鬼附人传送。如世之师巫。所谓神降而凭附之也。毛诗云。旱既太甚。涤涤山川。旱魃作矣。神异经说。长二三尺。目在顶上。其走如飞。打之不杀。入水则死。

　　苕溪云。蛊者血虫为蛊。注腹中虫也。魍魉。家语木石之怪曰夔魍魉。据切韵。夔兽名。一足无角。今恐魍魉似之。故抱朴子曰。山精形如小儿。独足。足向后。善犯人。或云独足魍魉好学人声而迷惑人。越人谓之山魈是也。

　　阿难。是人皆以纯情坠落。业火烧干上出为鬼。此等皆是自妄想业之所招引。若悟菩提。则妙圆明本无所有。

　　孤山云。纯情坠落者爱水下流。业火烧乾者烧干爱水也。

　　补遗云。孤山谓烧干爱水则地狱业谢也。业火炎上。故随想心上出为鬼。又下鬼业既尽。则情与想二俱成空。又云是等皆以业火干枯。酬其宿债旁为畜生。应知但约业因酬果已足。故云烧干爱水乃至情想成空等。非谓爱情已除灭也。但烧爱心中所感业水耳。下业火干枯亦然。酬鬼报足。业火自息。故曰干枯。

　　复次阿难。鬼业既尽。则情与想二俱成空。方于世间与元负人怨对相值。身为畜生酬其宿债。

　　资中云。情即地狱之纯情。想即鬼趣之妄想。此想亦情。

　　长水云。地狱治情。鬼中治想。情想既尽。故云成空。然所空者即依情想所发之业也。

　　物怪之鬼。物销报尽。生于世间多为枭类。风魃之鬼。风销报尽。生于世间多为咎征一切异类。畜魅之鬼。畜死报尽。生于世间多为狐类。虫蛊之鬼。蛊灭报尽。生于世间多为毒类。衰疠之鬼。衰穷报尽。生于世间多为蛔类。受气之鬼。气销报尽。生于世间多为食类。绵幽之鬼。幽销报尽。生于世间多为服类。和精之鬼。和销报尽。生于世间多为应类。明灵之鬼。明灭报尽。生于世间多为休征一切诸类。依人之鬼。人亡报尽。生于世间多为循类。

　　孤山云。枭类昔为鬼则附物为质。今为禽则附块成形。咎类。如鸺鹠鹏鸟。出表凶衰为其𥚁验。狐类附畜为魅。死受狐身还遭鬼附。

　　谷响云。狐妖兽也。鬼所乘。有三德。其色中和。小前大后。死则首丘。郭氏玄中记曰。千岁之狐为淫妇。百岁之狐为美女。

　　补遗云。狐色黄故曰中和。丰后故曰大后。不忘本故曰首丘。毒类即蛇蝎之属。蛔类即身内蛲蛔。食类谓猪羊等可充庖者。服类谓牛马等。应类能应节候。即社燕宾鸿司晨警露者也。

　　熏闻云。传云少皞以玄鸟氏司分。注曰。春分来秋分去。此当春秋二社之际。故云社燕。季秋之月。鸿雁来宾。来之不久。若宾客然。露下则鸣。春秋繁露曰。鹤知半夜。注曰。鹤水鸟也。夜半水位感其生气则喜而鸣。鸡主晨鸣。巽为鸡。鸡鸣节时。家乐无忧。周处风土记云。白鹤性警。至八月露降流于草木叶上。滴滴有声则鸣。休类有道则现。若麟凤等。循类从人养育。如猫犬等。十并云多者。取其业因相类多分为之。未必皆尔。

　　阿难。是等皆以业火干枯酬其宿债傍为畜生。此等亦皆自虚妄业之所招引。若悟菩提。则此妄缘本无所有。

　　如汝所言宝莲香等及琉璃王善星比丘。如是恶业。本自发明。非从天降。亦非地出。亦非人与。自妄所招还自来受。菩提心中。皆为浮虚妄想凝结。

　　熏闻云。问此事本是地狱恶业之相。那于畜趣后结示耶。答前阿难所举三人。且约恶趣极重者问之。今佛于畜趣后说者。盖明鬼畜皆是地狱业火烧干出生其趣免斯报耳。故于地狱鬼畜三趣受罪。本因十习。故畜生文中云。酬其宿债旁为畜生等。则知宝莲香等。一业备历三趣。故佛于此结示言酬债已足也。自报不因前业。但以畜生为类。故佛不于人报中说之。所以人报十类。皆云酬足复形是也。又下经结示人报云。皆无始来业计颠倒。则非近指二三生来矣。乃是酬足十习已毕。复得本形。却论无始之业。生熟多少。而于顽类等形复造相生相杀之业也。

　　复次阿难。从是畜生酬偿先债。若彼酬者分越所酬。此等众生还复为人返征其剩。如彼有力兼有福德。则于人中不舍人身酬还彼力。若无福者。还为畜生偿彼余直。

　　孤山云。越所酬。谓驱役则昼夜不息。烹炮则杀害过分也。如彼有力。谓有修定学慧之力也。应取兼有福德一句为持戒。则三学备矣。又布施忍辱精进悉名福德。则六度备矣。不舍人身。则为彼奴婢。或遭其劫杀等。

　　阿难当知。若用钱物或役其力偿足自停。如于中间杀彼身命。或食其肉。如是乃至经微尘劫相食相诛。犹如转轮。互为高下无有休息。除奢摩他及佛出世。不可停寝。

　　苕溪云。奢摩他及佛出世。此约修定破惑。见佛得道方免相害。纵有宿业所作不亡。至果偿之。若幻化之非实也。

　　汝今应知。彼枭伦者。酬足复形生人道中。参合顽类。彼咎征者。酬足复形生人道中。参合愚类。彼狐伦者。酬足复形生人道中。参合佷类。彼毒伦者。酬足复形生人道中。参合庸类。彼蛔伦者。酬足复形生人道中。参合微类。彼食伦者。酬足复形生人道中。参合柔类。彼服伦者。酬足复形生人道中。参合劳类。彼应伦者。酬足复形生人道中。参于文类。彼休征者。酬足复形生人道中。参合明类。彼诸循伦。酬足复形生人道中。参于达类。

　　孤山云。今谓宿昔之世谁无善恶。如人欠债强者先牵。故三途业尽。乘其宿善还复人中。宿善有优劣。故人有高下。复自畜中余习。故其类颇殊。此亦如来大约而言。令知因果不败亡耳。其业种差别岂可一概。

　　长水云。夫人道受报善因所招。总报虽同。满业各异。故分十种。今此从畜来者乃是余业旁受。非正善业所招。然亦顺后业感。由不正故。故言参合。他皆仿此。

　　苕溪云。顽如梼杌。愚谓颛蒙。佷即𢤱戾不调。庸乃鄙俗无识。微同皂隶。柔若脂韦。皂隶民之贱者。脂韦以柔顺人也。农工之民服其劳也。

　　手鉴云。柔类。若诗云。夸毗体柔。蘧篨口柔。戚施面柔。

　　补遗云。今观经文。人中十类并近从畜类为因。良由业因已经地狱鬼界烧治已空。余业为畜。今受人报只从畜明可也。传曰心不则德义之经。谓之顽。从枭来者则真顽矣。动为人凶幸灾者矣。非愚谓何。佷者𢤱戾性不调也。狐之犹豫性不调矣。庸鄙之俗固多毒害不仁。微贱皂隶亦蛔蛲之等类。猪羊之畜柔而弗刚。牛马之伦实生劳悴。和阴阳之度。识旦暮之变。固有文思矣。阴阳之文如阴阳家流是也。知有道而休征。乃为明矣。明识善恶。如奴恋颖士。婢识王敦是也。达犹通也。循类能顺人情。为人固能达于人事。如刍荛之言是也。文也。明也。达也。非博文明识达道君子。是三者乃其苗裔而已。故曰参合也。

　　阿难。是等皆以宿债毕酬。复形人道。皆无始来业计颠倒。相生相杀。不遇如来。不闻正法。于尘劳中法尔轮转。此辈名为可怜愍者。

　　阿难。复有从人。不依正觉修三摩地。别修妄念存想固形。游于山林人不及处。有十种仙。

　　孤山云。老而不死曰仙。仙迁也。迁入山也。故制字人傍也。抱朴子云。求仙者要当以忠孝和顺仁信为本。若德不修而但务方术。终不得长生也。

　　阿难。彼诸众生。坚固服饵而不休息。食道圆成名地行仙。坚固草木而不休息。药道圆成名飞行仙。坚固金石而不休息。化道圆成名游行仙。坚固动止而不休息。气精圆成名空行仙。坚固津液而不休息。润德圆成名天行仙。坚固精色而不休息。吸粹圆成名通行仙。坚固咒禁而不休息。术法圆成名道行仙。坚固思念而不休息。思忆圆成名照行仙。坚固交遘而不休息。感应圆成名精行仙。坚固变化而不休息。觉悟圆成名绝行仙。

　　真际云。地行者。以服饵丹砂。存形久固。道虽成就身不能飞。飞行者。餐松啖柏。闲澹冲和。其体轻清故能飞举。游行者。精穷变化。察物性元。点石为金。恤贫哀苦游于人世。空行者。运用神气。想化为功。其德圆成履空自在。天行者。咽津固质。摄卫持精。欲境不交如天无异。沇疏云。此天不是六欲天。如张骞至昆仑山上得见天宫也。通行者。吸乎日气润益姿容。吞彼霞光将延世表。其道玄着。故曰通行。道行者。习诸咒术。禁彼异缘。术力既成流功益物。照行者。用其思念审度境心。忆想功成。能知彼境。即世间他心宿命通耳。

　　资中云。服饵者食麻仁之类也。金石者能化骨成仙也。以坚固金石亦约服饵言之。良由十仙者皆是存想固形而得成就。通行者应有五通。即神仙通人。绝行者。变化不息如尸解之类。按道家真诰云。道有阴度阳度。若炼形道合。呼吸纯阳。秪自肉身次第变蜕。蜕而愈妙。身入无形。所蜕之皮宛同蝉壳。解变之后。因无骸骨。纵葬坟冢。唯剑舄履杖存焉。此阳度也。若阴度者即为陆仙也。言觉悟圆成者。谓绝于视听令如槁木等。

　　谷响云。坚固交遘者。易云。男女遘精万物化生是也。神仙传云。彰祖治房中之术。盖此类矣。七趣钞云。张陵劝人行房中术。而真诰中再三诃赤白之气秽恶之事。今谓精行仙若是其类。应如下文云于邪淫中心不流逸者方预斯趣。由所习既劣。故在天趣之下。

　　补遗云。服饵乃丹砂麻仁。所以地行不飞。草木但餐松柏。所以轻举。炼金石可以化骨。所以游行人间飘然若寄耳。动止谓神动形止。久而能履空也。固津闲精不交欲境。近类于天。通行既云吸粹乃通幽玄。道行乃咒术之道。照行乃宿命他心。精行用术房中。绝行乃绝于情想。然外道亦能修禅得通。若十仙中地行飞行等。乃身如意通。若照行仙。既云坚固思念。乃是禅定。则照行中天眼天耳他心宿命皆有照义。

　　荆公云。地行仙能寿而不能飞。飞行仙能飞而不能游。游行仙能转化而游也。空行仙能固气精遗形焉。天行仙出动不淫。与天同德。通行仙能自通于二精者也。道行仙能以术法述道自然。照行仙能以思觉默存照应。精行仙能以精摄自固。绝行仙与十二类以类应者同化。

　　熏闻云。按刘勰灭惑论云。道家立法厥品有三。上标老子。次述神仙。下袭张陵太上为宗。寻柱史嘉遁宝。惟大贤著书论道。贵在无为。理归静寂。化本虚柔。然而三世弗纪。慧业靡闻。斯乃道俗之良书。非出世之妙典。问神仙之道有长生不死之理。合居老子之上。何故刘勰抑为中品。答有名无实君子不取。何抑之有。故牟子曰。王乔赤松等神仙之书。听之则洋洋盈耳。求其效犹握风而捕影耳。又曰尧舜周孔各不能百载。而末世愚惑。欲服食辟谷求无穷之寿者哀哉。昔高僧昙鸾。欲求仙方以益其寿。乃往江南陶隐君处求之。得书十卷将至洛下。见中国三藏菩提留支。鸾曰。佛法中有此长生不死之法乎。支唾地曰是何言欤。非相比也此方何处有长生不死之门。因焚其书。若尔今经云存想固形寿千万岁。亦虚妄邪。答此土虽无。西天或有。以彼外道学四毗陀修诸禅定得五神通。如金头仙恐身死故往自在天。应知前文所说迦毗罗仙斫迦罗仙等诸大幻师。不可以此方外道同日而语。况今十仙。并由炼心。其道圆成。多是舍生趣生乃获斯寿。昔人一向作即生而解。往往疑松乔而惑黄老矣。

　　阿难。是等皆于人中炼心。不修正觉。别得生理寿千万岁。休止深山或大海岛绝于人境斯亦轮回妄想流转。不修三昧。报尽还来散入诸趣。

　　苕溪云。前文情少想多轻举非远即为飞仙。盖约命终随业受生而说。下文云精研七趣。皆是昏沉诸有为相。妄想受生。妄想随业。今云深山海岛绝于人境。即别绝报也。应知人中炼心者。非止服饵养生而已。必兼戒善方曰炼心。别得生理者。正由人中之业。别感仙趣之报也。纵于人间现得长生久视之理。其数几何。若生仙趣。则千万岁信有之矣。如山海经云。昆仑之山。广都之野。轩辕之丘。不死之国。气不寒暑。人皆数千岁。此亦众私同分。非无定处。若但固形而不炼心便希千岁。是犹见卯而求时夜。太早计也。世暮神仙。不亦惑乎。

　　手鉴云。人中炼心者。斯不知人命不停过于流水。壮色不停犹如奔马。遂守梦幻之质。认为坚固长龄。

　　长水云。生理谓长生之理。经中正指仙业有生理。即上十种修炼之法也。

　　三乘行法皆佛所教。今经尚斥二乘云不识生死根本错乱修习。况修仙道耶。固形存心在于长生不死。俾此形骸坚固不坏。所修妄念。即上十种修炼之法。此皆有漏。进不如天。退又胜人。故居山林人不及处名为仙趣。然此趣余经不出。以总报同人故。今经开者。约所修行别故。人天二趣所不摄故。此皆外道类收。然亦禁防非佛正戒。但禁粗浮。即戒禁取也。妄想不真。终随业坠。

　　阿难。诸世间人不求常住。未能舍诸妻妾恩爱。于邪淫中心不流逸。澄蓥生明。命终之后邻于日月。如是一类名四天王天。

　　孤山云。邪欲心息。故澄蓥。戒支清净。故生明。

　　熏闻云。智者云。上升之元首。下界之初天。居半须弥云云。

　　于己妻房淫爱微薄。于净居时不得全味。命终之后。超日月明居人间顶。如是一类名忉利天。

　　于净居时不得全味。斯盖于净居时不得净滋味也。智论有三种味。一出家味。二读诵味。三坐禅味。今净居犹坐禅也。忉利正言多罗夜登陵舍。此云三十三。佛地论曰妙高。

　　孤山云。顶四面各有八大天王帝释居中。故有此数。

　　荆公云。忉利此云能主。以帝释为能主。

　　补遗云。第四兜率方修欲定。此忉利天亦言净居者。则知忉利已上并修欲定。而成在兜率。故云不得全味。所以须焰称静多。至兜率方云一切时静。乃欲定粗细住成相也。

　　逢欲暂交。去无思忆。于人间世动少静多。命终之后。于虚空中朗然安住。日月光明上照不及。是诸人等自有光明。如是一类名须𦦨摩天。

　　熏闻云。动谓欲散。静谓寂静。此带欲界定言之。但未得粗住细住。以此验前净居之人合是创修欲定者也。

　　孤山云。须𦦨摩此云时分。时时唱快乐故。

　　荆公云。此云善时。以莲华开合知时分。

　　一切时静。有应触来未能违戾。命终之后。上升精微。不接下界诸人天境。乃至劫坏三灾不及。如是一类名兜率陀天。

　　长水云。应谓相应。触即欲境。尚犹顺而从之。故云未能违戾。准生兜率尚有执手。在人修因。故未免欲。

　　孤山云。兜率陀此云知足。于五欲知止足故。佛地论名为喜足。谓后身菩萨于中教化多修喜足故。此天是补处菩萨所居。三灾不及此约弥勒居处说。余凡夫天还受三灾坏也。

　　长水云。一生补处者有二义。一约化相。此复有三。一人中一生。二天中一生。三下降一生。二约实报一生。谓于四种变易生死中。唯有末后一种。名无有生死一位所系也。如上生疏说。

　　我无欲心。应汝行事。于横陈时味如嚼蜡。命终之后生越化地。如是一类名乐变化天。

　　无心于境境自横来。境自有心己何所味。故云味如嚼蜡等。以乐变化五欲之境而受用故。

　　补遗云。在因未免有横陈相交。生彼方能对笑而已。但于形交之时味如嚼蜡耳。第六天之因。于形交中薄味亦无。故曰了然超越。言横陈者。宋玉讽赋云。怵惕之心兮狙之床。横自陈兮君之旁。乐变化乐字去呼。

　　熏闻云。生越化地。洪钞云诸天用异熟境。此天不尔。虽有异熟五尘。乐自变化以受用也。是则越下而化。故曰越化。

　　无世间心。同世行事。于行事交了然超越。命终之后遍能出超化无化境。如是一类名他化自在天。

　　孤山云。乐受用他所变化五欲境故。以有自在力。遣他变化而受用之。第五天是化境。下四天是无化境。以上四天悉空居。

　　长水云。行事交者此亦横陈也。前虽亡味。会境犹起欲心。此则无心。故云了然超越。上之六天。皆因欲心渐轻得。报渐胜。若情欲重者。必不生天。

　　熏闻云。了然超越者。亦无嚼蜡之味也。问小乘果位。尚因欲事喜生退失。凡夫何得临境无心。答实如所问。予尝究之。须约一分修禅定者。伏惑坚固乃能如是。或依佛教修无漏道。即九想等不净观慧。方有斯力。经中一往且说离欲之相。而未显示离之所以。苟无定慧。但令散心凡夫无世间心同世行事者。是犹使饥渴之人于饮食无味。其可得乎。苕溪云。准天台师说。六欲天业皆以十善为本。若兼护法心。是四天王业。若兼慈化人。是忉利天业。若兼不恼众生善巧纯熟。是𦦨摩天业。若兼修禅定粗住细住。是兜率天业。欲界定是变化天业。未到定是他化天业。今经止约欲事轻重而分六天者。应有二义。一是阿难起教之缘故。二是欲界受生之本故。意令持戒。亦扶律之微旨也。

　　阿难。如是六天。形虽出动。心迹尚交。自此已还名为欲界。

　　对人仙二趣。得出动之名。欲心事迹。犹有交合之相。故俱舍颂曰。六受欲交抱执手笑视淫。此言地居两天则形交。焰摩则勾抱。兜率则执手。变化则对笑。他化则相视。须知彼文各据六天受欲而说。今经秪就人中辨欲事轻重。用显六天感报不同。以是应作四句料简。一形交心不交。即此经第六。亦通第五也。二心交形不交。即俱舍后二也。三心形俱交。即经与俱舍皆前四也。四心形俱不交如初禅以上也。对下人仙二趣。故云出动。动谓飞举。则人不能。出谓出离。则仙虽飞行求出。然仙趣未出人界。应是人界收耶。矧既能飞行。过人远矣。亦天界收可也。如上情少想多中收四王并飞行等是也。今独未能报生天界。故云未出。虽在人寰亦与人隔。长水云。人趣杂类寿命短促迁变不常。天之福命卒难摇动。尚有欲境相遘。故云心迹尚交。若至定地。永无欲对矣。

　　手鉴云。楼炭经说欲界诸天具有十法。一飞来无限数。二飞去无限数。三去无碍。四来无碍。五天身无有皮肤筋脉血肉。六身无不净大小便利。七身无疲极。八天女不产。九天目不睡。十身心随意。好青则青。好黄则黄。余色皆然。

　　大佛顶如来密因修证了义诸菩萨万行首楞严经卷第八
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第九

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　阿难。世间一切所修心人。不假禅那无有智慧。但能执身不行淫欲。若行若坐想念俱无。爱染不生无留欲界。是人应念身为梵侣。如是一类名梵众天。

　　资中云。不假禅那无有智慧者。统明修行皆假禅定后发智慧。定慧均等方称静虑。此释禅那之总名也。若行若坐想念不生者。欲爱初尽净相现前。味此而生。名为梵众。即凡夫所修六行伏惑之相也。

　　手鉴云。六行事观者。谓是凡夫起世间道伏惑之行相也。故俱舍论云。世道缘何作何行相。颂曰。世无间解脱。如次缘下上。作粗苦障行及净妙离三。论曰。世俗无间及解脱道。如次能缘下地上地为粗苦障及净妙离。谓无间道。缘自次下诸有漏法作粗苦障。三行相中随一行相。若诸解脱道。缘彼次上诸有漏法作净妙离。三行相中随一行相。非寂静故粗。非美妙故苦。非出离故障。净妙离三翻此应知。谓若精进。作此六行断结之道。伏却下地烦恼。命终即受上二界生。又六行忻厌各三。若所忻厌体。则随何地各各不同。如欲恶不善。为初禅所厌。寻伺为二禅所厌。乃至无所有寂然而住为有顶所厌。如次欣上。亦例可知。又初禅为下未至地心所欣。为净妙离。为他二禅近分地心所厌。为粗苦障。则欲界法唯是所厌非欣。有顶地法唯是所欣非厌。中间地法通可厌可欣。

　　携李云。言不假者。但约不修无漏定慧为言。余同六行。

　　补遗云。执身戒也。行坐无定念也。

　　欲习既除。离欲心现。于诸律仪爱乐随顺。是人应时能行梵德。如是一类名梵辅天。

　　孤山云。内定外戒倍胜于前。故能行梵德。为王辅弼也。

　　补遗云。欲习既除。名伏为除也。离欲心现初禅发也。以初禅九品。故次第发也。

　　身心妙圆威仪不缺。清净禁戒。加以明悟。是人应时能统梵众为大梵王。如是一类名大梵天。

　　手鉴云。如佛地论云离欲寂静故名为梵。具云梵摩。此云清洁寂静。谓创离欲染。故名清洁。得根本定。名为寂静。貌如童子。身白银色。衣黄金衣。禅悦为食。是娑婆世界主也。

　　孤山云。以上之三天不显言修禅。唯言持戒者。盖此经扶律以励未来故。

　　资中云。俱舍论。明大梵天威德光明独一而住。无寻唯伺。定力所感。下二天具有寻伺。

　　熏闻云。论明三摩地有三种。一有寻伺。谓初禅及未至定也。二无寻唯伺。谓中间禅。三无寻无伺。谓二禅近分乃至非想等。今大梵天即中间定力所感。

　　补遗云。资中引俱舍言大梵天是无寻唯伺者。当是初禅大梵进修中间言之耳。若就初禅。只是有寻有伺也。

　　又劫末后去。劫成先来。外道不测。故执为常也。

　　熏闻云。证真言。劫初成时梵王先生。犹住一劫未有梵侣。后起念云。愿诸有情来生此处。作是念已梵子即生。外道不测。便执梵王是常梵子无常。

　　手鉴云。然一切外人所计不过二天。一谓摩醯首罗。二谓毗纽摩醯首罗。此云大自在。色界顶天。三目八臂。骑白牛。执白拂。有大威力。能倾覆世界。世皆尊之以为化本。毗纽此翻遍胜。亦云遍净。俱舍云。是第三禅顶。有云欲界之极。大论云。遍净天者四臂。捉贝。持轮。骑金翅鸟。有大神力。而多恚害。时人畏威遂加尊敬。劫初千头少一。二十四手。化生水上。脐中有千叶莲华。华中有光。光如万日俱照。梵王因此下生。念言何故空无众生。作是念时。他方世界众生应生此者。有八天子。忽然化生。八天子是众生之父母。梵王是八天子之父母。毗纽是梵王之父母。此皆远推根本也。譬喻经云。诸外人计梵王生四姓。口生婆罗门。臂生刹帝利。胁生毗舍。足生首陀。中含长含亦更有说。皆名同少异。法华亦权指云。梵王是一切众生之父。亦远推本而言也。

　　荆公云。梵此言净。然华严经有净行品。又有梵行品。如天净乃名为梵。

　　阿难此三胜流。一切苦恼所不能逼。虽非正修真三摩地。清净心中诸漏不动。名为初禅。

　　资中云。一切苦恼所不能逼。离欲界八苦也。

　　孤山云。禅有四类。一有漏禅。即今四禅。二无漏禅。谓九想八背等。三亦有漏亦无漏禅。谓六妙通明等。四非有漏非无漏禅。即此经首楞严王中道理定。今云虽非正修真三摩地。此以第一简非第四清净心中正指初禅也。诸漏不动。已伏欲惑也。

　　荆公云。诸漏不动虽未能伏漏。然能持使不动此天有觉观支故。

　　苕溪云。初禅修五法。离五盖。成五支。具有八触十功德相。

　　熏闻云。五法者。欲念精进定慧一心。也五盖者。贪欲嗔恚睡眠掉悔疑也。五支者。觉观喜乐一心也。八触者。动痒凉暖轻重涩滑。复有八触。曰掉猗冷热浮沉坚软。此八虽与前触大同。若细分别不无小异。合而言之名十六触。十功德者。一定。二空。三明净。四喜悦。五乐。六善心生。七知见明了。八无累解脱。九境界现前。十心调柔软云云。

　　阿难。其次梵天统摄梵人圆满梵行。澄心不动寂湛生光。如是一类名少光天。

　　其次下牒前大梵。澄心下正明少光。

　　补遗云。经次第牒前。寄一人次第修习以示耳。统摄梵人牒前也。圆满梵行起后也。

　　资中云。二禅已上无有语言。但以定心发光。光有胜劣。分其高下。

　　光光相然照耀无尽。映十方界遍成琉璃。如是一类名无量光天。

　　长水云。从前少光更发多光。光相转增名光光相然。

　　真际云。映十方界者。约其定光。随所受用东西等言之。非遍十方世界也。

　　吸持圆光成就教体。发化清净应用无尽。如是一类名光音天。

　　孤山云。旧解云。揽慧光之应用。为表诠之教体。以代言诠。故名光音。发化清净者。十四变化心也。智欲圆光也。

　　真际云。教体即言诠也。以光为音。表了无尽。故云发化清净等。

　　长水云。以二禅界地。无有五识。外乘及凡夫。若在定时。俱不能起前五了境。但用光明以为表诠。以光为音。名光音天。

　　荆公云。非特吸持圆光。又能成就教体。故名光音。吸言不散。持言不失。此天有内净支路。

　　阿难。此三胜流。一切忧悬所不能逼。虽非正修真三摩地。清净心中粗漏已伏。名为二禅。

　　苕溪云。地持论目第二禅为喜俱禅。此定生时与喜俱发。故今说云一切忧悬所不能逼。问初禅五支已具于喜。何以二禅方名喜俱。答初禅有觉有观。犹带忧悬。今觉观既尽。故别受斯称。

　　熏闻云。此有四支。谓内净喜乐一心。此禅发时。如人从暗室中出见日月光明。其心豁然明亮。八触十功德亦同初禅。但从内净俱发为异。悬者系也。以离觉观。故无所系着。

　　荆公云。粗漏已伏者。有内净支故。然尚有喜支。但能以伏下地粗漏而已。上地微细未能伏也。

　　阿难。如是天人圆光成音。披音露妙发成精行通寂灭乐。如是一类名少净天。

　　苕溪云。圆光成音指前教体也。披音露妙即发化清净也。

　　补遗云。如是二句牒前也。披音露妙下正明三禅也。披去光音之教迹。露出此妙性之定也。良以二禅有内喜之染。此中去之。所以名净耳。进修三禅。故发成精行。证得少净。故通寂灭乐。

　　发成精行者纯修之定也。通寂灭乐一心支也。

　　荆公云披音露妙者。能披发音元。知教之所由成。能开现妙性。见光之所从生。此天有慧支故。

　　净空现前引发无际。身心轻安成寂灭乐。如是一类名无量净天。

　　苕溪云。既得少净空相现前。复以定力引发少相令无边际。望上未遍。望下则多。故名无量。

　　世界身心一切圆净。净德成就胜托现前归寂灭乐。如是一类名遍净天。

　　上身心轻安且言其内。今世界等者总摄于外。胜定所托。一切净相既现于前。还归内心寂灭之乐。

　　荆公云。发成精行通寂灭乐。能通而已。净空现前引发无际身心轻安。然后乐成。胜托现前。则有所托地。故曰归寂灭乐。

　　阿难。此三胜流具大随顺。身心安隐得无量乐。虽非正修真三摩地。安隐心中欢喜毕具。名为三禅。

　　资中云。具大随顺。意地异熟乐随顺自在故。

　　熏闻云。证真云异熟乐者彻于意地。遍身适悦。与五识相应。不可分别也。

　　苕溪云。地持论目第三禅为乐俱禅。

　　此有五支。谓舍念慧乐一心。此定功德与遍身乐俱发。故前二禅虽有乐支。为喜支所障。今灭喜纯乐。故得其名。而云欢喜毕具者。名同体别。不以文害意。

　　荆公云。安隐心中欢喜毕具是为乐支。非喜动也。

　　阿难。复次天人。不逼身心。苦因已尽乐非常住。久必坏生。苦乐二心俱时顿舍。粗重相灭。净福性生。如是一类名福生天。

　　复次下结三禅之德。乐非下显三禅之过。若乐下正示福生也。三禅无下界苦因。虽名为乐。乐久必坏。坏亦成苦。今既舍乐。苦则不生。地持名此为舍俱禅。其义同矣。

　　补遗云。指前三禅。离下界内喜之动。故曰不逼身心。乐非常住者。乐坏苦生。非所以为福也。

　　熏闻云。净福性生。性谓体性。亦约内说。此禅与微妙舍受俱发。故名舍俱禅。具有四支。一不苦不乐支。二舍。三清净。四一心支。福生。余经或名无云天。第二福爱名福生天。

　　舍心圆融。胜解清净。福无遮中得妙随顺穷未来际。如是一类名福爱天。

　　补遗云。前福生天以舍乐为福。今舍心转胜爱乐此福。故名福爱。与前福生深浅之别矣。下三句。明因福爱。故分二岐。上二句。以舍心转胜。正明福爱。因此爱乐不止。故生广果无想也。从广果天出生五那含无漏之业。穷未来际。挹其源盖出此福爱乐悦之心。所以于此言之者。明福爱之功耳。

　　苕溪云。得妙随顺即随顺下文二岐路也。由此净福体性无遮。爱乐修习胜妙之法。是则福资二路非止当天。故云穷未来际。

　　长水云。于福爱中分二所向。一直往道。即至广果。二迂僻道。即至无想。

　　补遗云。然则所以此中方分二路者。良由舍心胜妙。若福德纯厚。堪为出世之基。加四无量心则生广果。若资舍心灰断僻见。故生无想。良由空法误人多矣。例如通教三人证空。二乘取证。菩萨于空自能化物也。

　　阿难。从是天中有二岐路。若于先心无量净光。福德圆明修证而住。如是一类名广果天。

　　资中云。于福爱中分出二天。一广果二无想。此广果天以四无量心熏禅福德。离下地染。广福所感名广果天。

　　熏闻云。即广果之因。修证而住。且约不生无想言之。若厌色穷空。亦复无住。

　　若于先心双厌苦乐精研舍心。相续不断。圆穷舍道身心俱灭。心虑灰凝经五百劫。是人既以生灭为因。不能发明不生灭性。初半劫灭。后半劫生。如是一类名无想天。

　　资中云。此计无想为涅槃。以舍心为方便。初舍粗心。入于微心复从微心入微微心。从微微心便即灰凝。常修不息。命终生此。五百大劫后还退堕。是人不了妄性体空。乃执生灭以为劳虑。厌此生灭求不生灭。非真不生也。但见第六识不行如冰夹鱼。不知微细生灭。妄谓涅槃。故于受生半劫有生半劫方灭。准俱舍论。引婆沙。释彼生死位中。初生彼天。经半劫始入无想异熟。欲无常时。从异熟出。经半劫有心。后方始死。

　　补遗云。应知无想寿五百大劫。但初生至彼。先经半劫犹觉有心。方入无想。故曰初半劫灭。寿五百劫已当报尽时。又经半劫觉有心想。方始无常。故曰后半劫生。再生心想。故曰生也。

　　熏闻云。百法论名为无想报。属不相应行。彼疏云。由欲界修感彼天果。名无想报。亦云无想异熟。此有三义。一变异而熟。要因成熟方能招果。二异时而熟。过去造因今现得果。三异类而熟。由善恶因感无记果。

　　证真云。然此四禅。总报别业但有三品。感下三天。其无想天秪是广果天中别报。凡夫境界上极于此。后五不还亦是圣人杂修静虑。资广果天业。令五品殊胜。生彼受乐。与凡夫不同。

　　阿难。此四胜流。一切世间诸苦乐境所不能动。虽非无为真不动地。有所得心功用纯熟。名为四禅。

　　资中云。俱舍云第四禅离八灾患。所谓寻伺苦乐忧喜出息入息。亦不为水火风三灾所动。名不动地。

　　阿难。此中复有五不还天。于下界中九品习气俱时灭尽。苦乐双亡下无卜居。故于舍心众同分中安立居处。

　　五不还者。第三果人已断欲界九品修惑。种现俱尽。更不还求下界受生。名为不还。苦乐双亡者。又能进断第三禅染。已离下地。未超色界。故于此中安立居处。俱舍云。杂修静虑有五品不同。故生五净居。杂修者。以有漏无漏间杂而修之也。梵语阿那含。此云不还。亦名不来。俱舍论色界有五种那含。颂曰。此中生有行。无行般涅槃。上流若杂修。能至色究竟。言五种者。一中般。谓往色界。住中有位。便般涅槃。二生般。谓生色界已。不久便般涅槃。三有行般。谓生色界已。长时加行不息。由多功用方般涅槃。四无行般。谓生色界已。经久加行懈怠。不多功用。而般涅槃。此有二种。由因与果异故。因异者有杂修无杂修也。果异者至色究竟及有顶也。前是观行。后是止行。乐慧乐定不同故。今五不还天。即乐慧者所生也。初二三禅皆有九品修惑。俱名为染。

　　颂曰。由杂修五品。生有五净居。论曰。由杂熏修第四静虑有五品。故净居唯五。如是五品杂修静虑。如其次第感五净居。有余师言。由信等五次第增上。感五净居云云。

　　手鉴云。五净居者。正理论云。离欲诸圣。以圣道水濯烦恼垢。故名为净。净身所止。故名净居。或住于此穷生死边如还债尽。故名为净。净者所住。故名净居。或此无异生杂。纯圣所止。故名净居。五品者。谓以有漏无漏。杂资广果故业。令其殊胜。转生五净居天。故有五品。

　　然何故须杂耶。谓五净居无别引业。一切有情法尔第四禅中秪有三品总报引业。生彼三天。圣人既无烦恼。故须杂修下三天故业生五天也。然所资故业是一。由能资因。行相有五。故感五天。

　　五品者。谓下中上上胜上极也。

　　手鉴云。此五皆有加行根本且初下品。先起多念无漏。又起多念有漏。后又起多念无漏。如是渐灭至二念时。名加行。次起一念无漏有漏无漏。名为根本。谓前后是无漏。中间是有漏。间杂修故。名为杂修。由此资于故业。从广果没便生无烦。次中品。有六心。用前下品三心为加行。更引生三心一念无漏有漏无漏为根本。资其故业。从广果没能超无烦生于无热。三上品。有九心。用前六心为加行。更引三心以为圆满。资于故业。超于一二而生第三。四上胜品。有十二心。用前九心为加行。更引三心为根本。资于故业。超三生四。五上极品。有十五心。用前十二心为加行。更引三心为根本。资于故业。能超四天生色究竟。

　　阿难。苦乐两灭斗心不交。如是一类名无烦天。机括独行研交无地。如是一类名无热天。十方世界妙见圆澄。更无尘象一切沈垢。如是一类名善见天。精见现前陶铸无碍。如是一类名善现天。究竟群几。穷色性性入无边际。如是一类名色究竟天。

　　苕溪云。若有苦乐。势必相倾。是犹斗战交于内心也。又心受苦境。则与苦苦交斗。心受乐境。则与坏苦交斗。今既两灭。故名无烦。

　　长水云。苦乐心灭敌对则亡。形待既无。故云不交。不交则无烦也。初灭苦乐二形待心。杂修初品。

　　释要云。即下品心资也。谓行人先入四禅定已。于此定中。先起多念无漏心相续现前。次起多念有漏心相续现前。又起多念无漏心相续现前。如是渐渐减至二念无漏二念有漏二念无漏时。名杂修加行成满。次起一念无漏一念有漏一念无漏。至此名为根本成满。由此有漏无漏间杂修故。名为杂修。亦名夹熏禅。以用无漏夹熏有漏。色定转明果报转胜。由此资故业故。从广果没便生无烦天也。稍离定障名为无烦。烦即障也。

　　补遗云。若在三禅而下。苦乐交战于胸中。

　　孤山云。机弩牙也。栝箭括也。凡箭弩之发。必欲中的。有研交之地。今舍心独行无苦无为。违顺之境譬箭发而交也。既无违顺。故无热中之患。无烦言其绝外境。无热言其绝内心。

　　长水云。杂修上品。此品有九心。用前六心为加行。更起三心为根本。资故业故。从广果没生善见天。无漏功着。定慧障亡。故能妙见圆澄十方世界。名善见天。尘象沈垢即定慧之障也。

　　孤山云。如陶师之为器炉治之铸像。言其作用自在也。

　　补遗云。精见指前善见。陶铸方指今文。善见言体。善现言用。陶铸犹言出生也。能起十四变化自在故也。

　　苕溪云。究竟研穷之义也。几者动之微也。研穷多念至于一念。故曰究竟群几。以杂修五品。初用多念无漏熏多念有漏。乃至最后用一念无漏熏一念有漏。名上极品。故俱舍云。成由一念杂是也。穷色性性者。穷亦究竟。变其文耳。心既熏多至少。色亦穷粗至微。粗细不同。故曰性性。入无边际。即色界与无色界二边之交际也。俱舍云。从此向上无复所居。此处最高名色究竟。

　　熏闻云。此略示初后二品杂修之相。如第四禅先修得已。更以多念无漏相续而起。从此引生多念有漏。然后复起多念无漏。即初品三心也。如是后渐渐减少。乃至二念名加行成。唯有一念名根本成。

　　阿难。此不还天。彼诸四禅四位天王独有钦闻不能知见。如今世间旷野深山圣道场地。皆阿罗汉所住持故。世间粗人所不能见。阿难。是十八天独行无交。未尽形累。自此已还名为色界。

　　孤山云。独行无交俱无情欲故。未尽形累尚有色质故。

　　复次阿难。从是有顶色边际中。其间复有二种岐路。若于舍心发明智慧慧光圆通。便出尘界成阿罗汉入菩萨乘。如是一类名为回心大阿罗汉。

　　苕溪云。色究竟天。第三果人根有利钝。故分二路。其利根者。发无漏智断尽修惑即出三界。其钝根者。复由定心欣上厌下生无色界。应知慧光圆通且约尽无生智圆满而言。

　　谓见苦已断乃至道已修名尽智。不复更断乃至不复更修名无生智。

　　入菩萨乘。正约出三界后胜进而说。斯亦今经破定性之明文也。

　　若在舍心舍厌成就。觉身为碍销碍入空。如是一类名为空处。诸碍既销。无碍无灭。其中唯留阿赖耶识全于末那半分微细。如是一类名为识处。空色既亡。识心都灭。十方寂然迥无攸往。如是一类名无所有处。识性不动以灭穷研。于无尽中发宣尽性。如存不存。若尽非尽。如是一类名为非想非非想处。

　　长水云。舍心有二。一者若于有顶。用无漏道断惑入空。即乐定那含也。二者若于广果。用有漏道伏惑入空。即凡夫外道也。

　　无漏道谓八圣种观。有漏道即六行观。八圣种观者。观五阴如病如痈如疮如刺无常苦空无我。云云。

　　以此二天俱在舍心共一地故。

　　真际云。诸碍既销厌色归空也。无碍无灭厌空欣识。无碍之无亦复灭也。

　　孤山云。空处亡色。识处亡空。今识处亦灭。故无所有。

　　苕溪云。前无所有处。虽云灭识。而体性不动。但灭微细穷研之分耳。

　　今于无尽性中发宣尽性。即是从尽复立无尽。故天台禅门出古师解云。此定中不见一切相貌。故言非想。若一向无想如木石无异。云何能知无想。故言非非想。如存不存即非想也。若尽非尽即非非想也。

　　熏闻云。前观识处是有想。无所有处是非想。今双遣之。又凡夫外道。得此定谓证涅槃。断一切想。故言非想。佛弟子如实知有细想。依四阴而住。故云非非想。此约得失合而名之。

　　此等穷空不尽空理。从不还天圣道穷者。如是一类名不回心钝阿罗汉。若从无想诸外道天穷空不归。迷漏无闻便入轮转。

　　苕溪云。此等穷空通指凡圣。欣厌未尽。故言不尽空理。纵是圣人修八圣种观。亦有四阴细惑未亡。以未得灭受想定故。欣厌未尽者。欣即穷空之心。厌是舍苦之行。此四空处生灭犹在。真空不明。故云未尽也。纵是圣人等者。谓五不还人修八圣种观。虽有顶亦不免生灭。四阴细惑者。具有十种心心数法。谓受想行触思。欲解念定慧云云。

　　从不还天下。明圣人有生此处者。是钝根那含耳。言罗汉者约后为名也。若从无想下。明外道有不生此处者。谓穷空不归也。

　　补遗云。此等指前四空也。穷空该于二类。即不还无想。自从不还下释出二类。穷空不归者。谓外道徒能穷空。不反照性。不归真理也。则显不还能穷空归真者矣。但诸师泥于经论。便谓无想不能复至四禅空。或指广果同名无想。或以不归强作不来。唯孤山云然人根不一。诸教偏说一分耳。况今明云从无想诸外道天来。岂可违经。盖由无想天者外道所居。多分寿尽便应堕落。又是斥邪。政自不能不尔。岂可无有报尽复至四空者乎。问无想寿五百劫。一向灰凝。何处可云复穷空也。今斟酌其义。恐取初生半劫想未灭时。因又穷空回生四空。又五百劫后。仍经半劫有想复生。既未堕落。有利根者又复穷空乃生上天也。

　　阿难。是诸天上各各天人。则是凡夫业果酬答。答尽入轮。彼之天王即是菩萨游三摩提渐次增进。回向圣伦所修行路。

　　资中云。准华严经。皆是登地菩萨亦为天王。然则别圆二教法身大士方能为也。

　　孤山云。游三摩提者。以菩萨善入出住百千三昧。故住此定而为天主。

　　善入出者。九次第定善入。师子奋迅善出。超越三昧善住。

　　孤山云。若达禅实相。即号楞严。

　　阿难。是四空天。身心灭尽。定性现前。无业果色。从此逮终名无色界。

　　无业果色者。显有定果色也。

　　定果色出百法轮。若显扬论名定自在所生色。谓胜定力故。于一切色皆得自在。即以定变起五尘之境也。

　　补遗云。有质碍义。定法持心使不散乱。似有质碍。亦假色也。若显扬圣教论。定自在所生色乃定之用。非定果之比。

　　此皆不了妙觉明心。积妄发生妄有三界。中间妄随七趣沉溺。补特伽罗各从其类。

　　孤山云。补特伽罗此云数取趣。即有情随诸趣受生也。谓数数取诸趣故。

　　复次阿难。是三界中复有四种阿修罗类。若于鬼道。以护法力成通入空。此阿修罗从卵而生。鬼趣所摄。若于天中降德贬坠。其所卜居邻于日月。此阿修罗从胎而出。人趣所摄。有修罗王。执持世界。力洞无畏。能与梵王及天帝释四天争权。此阿修罗因变化有。天趣所摄。阿难别有一分下劣修罗。生大海心。沉水穴口。旦游虚空。暮归水宿。此阿修罗因湿气有。畜生趣摄。

　　苕溪云。俱舍四生颂但云鬼通胎化二。今卵生修罗鬼趣所摄。则世亲之言似未详矣。问法华所列四种修罗。与今四种为同为异。答彼四秪可摄在此四之中。不可次第分属其类。荆溪云。法华四种皆与帝释𩰖战。一往观之。但同今经第三类耳。问此四修罗既为四趣所摄。应无别报同分之处耳。答虽属四趣。非无别报。今云卜居邻于日月等。即同分之处也。又长阿含云。南州有金刚山。中有修罗宫。所治六千由旬。栏楯行树等。然一日一夜三时受苦。苦具自来入其宫中。是知此趣且取一分善报。谓之人天。若论受苦实在人趣之下。故正法念经。唯以鬼畜二种收之。良由于此。

　　孤山云。若依七趣优劣。则修罗在人趣之下。今为摄属不定故在其后。

　　熏闻云。能与梵王等争权。此斗战修罗。广如正法念经所说。彼云。若阎浮提人顺法修行。孝事父母。供养沙门及婆罗门。恭敬耆旧。大众则胜。若诸世人不顺法教。修罗则胜。起世经云。修罗所居宫殿城郭器用。降地居天一等。亦有婚姻男女法式。略如人间别报。

　　补遗云。生大海心总举其处也。沉水别目也。在大海心。或在水底。故曰沉水。或在泄水之穴。故曰穴口。如庄子曰尾闾泄之。注云。尾闾东海川名。疏云。尾闾泄海水之所也。在碧海之东。其处有石阔四万里。百川之下。尾而为闾族。故曰尾闾。今言穴口。似尾闾泄水之所。

　　阿难。如是地狱饿鬼畜生人及神仙天洎修罗。精研七趣。皆是昏沉诸有为相。妄想受生。妄想随业。于妙圆明无作本心。皆如空华。元无所著。但一虚妄。更无根绪。

　　阿难。此等众生。不识本心受此轮回。经无量劫不得真净。皆由随顺杀盗淫故。反此三种。又则出生无杀盗淫。有名鬼伦。无名天趣。有无相倾起轮回性。

　　长水云。鬼伦天趣略举四恶三善之二也。

　　荆公云。有对则有待有执则有释执有以为乐。则与苦对。其释也苦代之。故人乐终于坏。执无以为净。则与染对。其释也染代之。故天净终于堕。堕则所无更有。坏则所有更无。

　　若得妙发三摩提者。则妙常寂。有无二无。无二亦灭。尚无不杀不偷不淫。云何更堕杀盗淫事。

　　孤山云。有无二无。无生死之俗也。无二亦灭。灭涅槃之真也。尚无于善。况随于恶。亦应云尚无无二云何随二。中道无著。其旨惟明。

　　阿难。不断三业各各有私。因各各私众私同分非无定处。自妄发生。生妄无因。无可寻究。

　　此亦结酬阿难前问。

　　长水云。杀盗淫三随人别造。名各各私。所造攸同。故云同分。言因各各私者。若作因果之因。指造业私因也。若作因由之因。因此私业聚其众私。则有同分之处也。同分犹言同类也。

　　荆公云。与物有合。故淫业不断。与物有分。故杀偷不断。有分有合以取我故。既取我矣各各有私矣。同分妄业非无定处。若了唯心。即无此取着。

　　汝勖修行欲得菩提。要除三惑。不尽三惑。纵得神通皆是世间有为功用。习气不灭落于魔道。虽欲除妄倍加虚伪。如来说为可哀怜者。汝妄自造。非菩提咎。

　　前言淫落魔道。今言不尽三惑落于魔道。鬼神精灵好魅邪人。皆魔所摄。

　　作是说者名为正说。若他说者即魔王说。

　　即时如来将罢法座。于师子床揽七宝几。回紫金山再来凭倚。普告大众及阿难言。

　　长水云。此经家叙。佛答阿难七趣已竟。庆喜既默。众又无辞。故云将罢法座。然禅发境界。非一切智孰能知之。若不与说。末代修行遇此难敌。故再凭几。显悲深也。

　　汝等有学缘觉声闻。今日回心趣大菩提无上妙觉。吾今已说真修行法。

　　汝犹未识修奢摩他毗婆舍那微细魔事。魔境现前汝不能识。洗心非正。落于邪见。

　　孤山云。奢摩他止也。毗婆舍那观也。依常住真心修圆融止观。则多动魔事。即是天台所说因观五阴而发九境也。故下五十重悉依阴发。而其相状不出烦境。

　　熏闻云。止观中凡列十境。一阴入。二九恼。三病患。四业相。五魔事。六禅定。七诸见。八上慢。九二乘。十菩萨。初境现观余九待发。

　　补遗。云止观云阴入二境常自现前。若发不发恒得为观。余九境发可为观。不发何所观。疑者云。所观何故不立佛境。今谓若云佛境。已属能过。非所发也。止观记云。纵有佛境亦名为杂。此正为拣所修圆顿能过佛境。兼名利心。无非杂毒故也。

　　熏闻云。不出九境者。且约大概言之。若病患及菩萨境其相则隐。

　　苕溪云。今经五阴之下。佛皆结云。众生顽迷不自忖量。谓言登圣。大妄语成堕无间狱。约位论之。此等魔事并是观行位中所发之相。从相似位破见惑后。必无大妄堕狱之理。若十信中。纵有魔事观力易防。非此经所说之意也。故下文云。识阴若尽。则汝现前诸根互用。岂非相似已出魔境耶。问若言此等魔事并是观行所发之境。秪如上文所告有学二乘及回心者。岂可尽是外凡之人乎。答此有二意。一告当机已破惑者令其流通。二告结缘未破惑者令其保护。然结缘则少。当机则多。至下付嘱。自见其意。

　　补遗云。既云有学二乘今日回心趣大乘者。非下位人矣。而云未识魔事者。岂非寄圣规凡成流通事耶。如法华中勖诫妙音以规所将。

　　熏闻云。魔事者。梵语魔罗。此翻杀者。能杀人法身慧命故。亦名夺者。能夺人善法故。补行云天魔。正以顺生死。贪五欲。退菩提。嫉眷属为事。行者宿行魔业。今违宿因。宿事来遮。故曰魔事。魔境现前者。魔有四种。谓五阴天子烦恼死也。今所现者。皆是于五阴中为天子烦恼之所惑乱。唯受阴中云心不欲活。有同死魔。亦天魔使然耳。

　　或汝阴魔。或复天魔。或着鬼神。或遭魑魅。心中不明认贼为子。又复于中得少为足。如第四禅无闻比丘。妄言证圣。天报已毕衰相现前。谤阿罗汉身遭后有堕。阿鼻狱。

　　长水云。阴魔等者。常说四魔谓烦恼魔。生死因。阴魔死魔生死果。天魔生死缘也。今云鬼神等即天魔属。若涅槃云皆是先世犯初重禁乃至余篇而现者。此则业因种子被激而生。是故行人先须明择。

　　苕溪云。智论云有一比丘修得四禅。生增上慢谓得四道。恃此而止。不复进求。命欲尽时。见四禅中阴相。便生邪见谓无涅槃。佛为欺我。恶邪生故。失四禅中阴。见阿鼻中阴相。于是命终生泥犁中。

　　补遗云。经中自约生四禅者认为涅槃。天报将尽。衰相现前知非真灭。因此生谤。不可用大论修四禅人方入中阴便生邪见为同类也。今经所指别是一缘。但未见其文。或梵文未到耳。

　　谤阿罗汉身遭后有。即谓无涅槃。复生三相也。

　　汝应谛听。吾今为汝子细分别。

　　阿难起立。并其会中同有学者。欢喜顶礼。伏听慈诲。

　　佛告阿难及诸大众。汝等当知。有漏世界十二类生。本觉妙明。觉圆心体。与十方佛无二无别。

　　由汝妄想迷理为咎。痴爱发生。生发遍迷故有空性。化迷不息有世界生。则此十方微尘国土非无漏者。皆是迷顽妄想安立。当知虚空生汝心内。犹如片云点太清里。况诸世界在虚空耶。

　　长水云。无明妄想迷真常理遂成四惑。略举其二。故云痴爱发生。若具对者。先由不如实知真如法一。即我痴。次于迷处见有所相。即我见。所相既现。执而不舍。即我爱。恃此为体。转增粗显。即我慢。楞伽云。七识生灭。如来藏不生不灭。此二和合成阿犁耶。此即内识成也。故云遍迷。故有下外器具也则此下重指非无漏者。反显诸佛净土。即是镜智所现。唯识云。大圆镜智能现能生身土智影。今此有漏皆妄安立。

　　苕溪云。非无漏者。谓微尘国土悉是有情有漏之所变造。亦可此句别指众生正报。兼于上文复具虚空之同世界之异。非无漏者即有为法无同无异也。当知下略举世界总摄情器。

　　补遗云。痴爱等者。此取在迷一念未与诸使合时。多为痴爱。此迷初动与真性似同。尚遍一切。未局其体。故有空性。

　　性汝等一人发真归元。此十方空皆悉销殒。云何空中所有国土而不振裂。

　　苕溪云。前微尘国土且约同居而说。究论归元振裂之义。须通三土。若发偏真归小涅槃之元。则同居振裂。若发圆真归大涅槃之元。则方便实报振裂。今已开小显大。则真元之理无非寂光。但有相似分极之异耳。

　　熏闻云。若以寂光对破三土。从界外次第而说。则相似销同居。分证殒方便。极果裂实报。

　　汝辈修禅饰三摩地。十方菩萨及诸无漏大阿罗汉。心精通㳷当处湛然。

　　饰犹庄严也。谓修禅定功德。庄严本有真三摩地。以修饰故。菩萨罗汉所证心性。与我所观心性。通同㳷合。此即动魔之由。

　　㳷与泯同。由唐太宗讳民。故此易之。

　　一切魔王及与鬼神诸凡夫天。见其宫殿无故崩裂大地振坼水陆飞腾。无不惊慑。

　　由三摩地将出其境。故魔等宫殿自然崩裂。斯亦归元之前相也。近指欲界。远指非想。

　　补遗云。上云一人发真十方销殒。此约自行一人所见。今云魔外同能见。不与上文意同。今明动魔。盖是三昧欲成。验其已证。特以威神振裂宫殿。激怒其意使之来恼耳。

　　凡夫昏暗。不觉迁讹。

　　苕溪云。此释伏疑也。恐疑者曰。魔及诸天既见其相。凡夫何事都不觉知。故此释云。

　　彼等咸得五种神通。唯除漏尽。

　　恋此尘劳。如何令汝摧裂其处。

　　是故神鬼及诸天魔魍魉妖精。于三昧时佥来恼汝。

　　熏闻云。止观云一切鬼神属六天管。当界防戍故来相恼。佥者皆也。

　　然彼诸魔虽有大怒彼尘劳内。汝妙觉中如风吹光。如刀断水。了不相触。汝如沸汤。彼如坚冰。暖气渐邻不日销殒。徒恃神力但为其客。成就破乱由汝心中五阴主人。主人若迷客得其便。

　　补遗云。观力既胜。彼魔将破。故如其客。所以经中一句即云成就破乱是也。如下又曰。则彼群邪咸受幽气者。以败者属幽阴故也。五阴主人者。观五阴得其真性方曰主人。经中既通举五阴。则如达色无色。即色阴主人。

　　苕溪云。观行位中。人法二执伏而未断。若起我见主人则迷。魔乘见入客则得便。

　　当处禅那觉悟无惑。则彼魔事无奈汝何。阴销入明。则彼群邪咸受幽气。明能破暗。近自销殒。如何敢留扰乱禅定。

　　咸受幽气者。魔以幽暗惑人。人既不惑。反受其气。

　　若不明悟。被阴所迷。则汝阿难必为魔子成就魔人。

　　长水云。殷勤启悟令识魔惑。五阴所惑魔得其便。故正理论云。五蕴者。积聚藏隐诸不善因。譬如群贼藏隐山中。时出人间劫夺财物。故知五阴魔所依处。若能观破魔自销歇。

　　苕溪云。此寄阿难用警凡众。

　　如摩登伽殊为眇劣。彼唯咒汝破佛律仪。八万行中秪毁一戒。心清净故尚未沦溺。

　　孤山云。以淫女比天魔。人眇劣也。以一戒比全身。事眇劣也。举劣况胜。勖彼深防。初果道共戒力自然无犯。故云心清净等。

　　此乃堕汝宝觉全身。如宰臣家忽逢藉没。宛转零落。无可哀救。

　　汉书云。除其属籍是也。应邵曰。籍者为二尺竹牒。记其年纪名字物色。

　　阿难当知。汝坐道场销落诸念。其念若尽。则诸离念一切精明。动静不移。忆忘如一。

　　资中云。攀缘妄想总名诸念。心若澄静粗念不起。是为销落。此欲界粗定暂得相应耳。

　　苕溪云。离念者。如天台止观止修前方便诃欲离盖等是也。所离虽近。能离则深。非欲界粗定。

　　补遗云。观力渐成不为动散所改。故曰不移。出定为动。入定为静。心记为忆。不记为忘。起信云。止一切境界相。今经云消落诸念。能所二缘。经论互举。依此离念深入正定。自然忆忘如一也。

　　当住此处入三摩提。如明目人处大幽暗。精性妙净。心未发光。此则名为色阴区宇。

　　长水云。心入正定如明目人。未破色阴如大幽暗。区宇寰区也。如王所统有诸国土。故云区。皆一天所覆曰宇。

　　若目明朗十方洞开无复幽暗。名色阴尽。是人则能超越劫浊。

　　真际云。空为色本。依空立界。依界立时。故色阴尽。则超劫浊也。长水云。问色阴粗显。观中先破。劫浊最细。何得却超答以起时无前后。故破时兼粗细。文不累书。故见生起有次第耳。又色阴现相是本识。今色阴破即现相破。现相破即动本识。本识岂非劫浊。故得超也。

　　补遗云。应知劫者。时分也。据俱舍。自减劫至二万岁时。方名劫浊。今楞严所明。迷真为空。依空立界。皆时分之义。但迷真为空劫犹未浊。迷空立界。依正之色。乃劫浊之时。故今破色阴乃超劫浊矣。

　　观其所由。坚因妄想以为其本。

　　坚固妄想者。觉明坚执。质碍成色之体。故云坚固。

　　阿难。当在此中精研妙明。四大不织。少选之间身能出碍。此名精明流溢前境。斯但功用。暂得如是。非为圣证。

　　熏闻云。四大不织者。因毕竟空。亡坚固执。故见四大无交织之相。

　　补遗云。四大不织。即止观中通修通发。阴解虚融。故得四大无交织相。身能出碍等者。由研妙性。内明外虚。故得依报不碍。下文流溢形体。乃是正报虚融。

　　谷响云。流溢前境。即墙壁外色无碍。下文流溢形体。即色身内色无碍。

　　不作圣心名善境界。若作圣解即受群邪。

　　孤山云。凡诸境发虽是善相。取着成邪。任是恶相若不取着。邪亦成正。以境随心转故。

　　阿难。复以此心精研妙明其身内彻。是人忽然于其身内拾出蛲蛔。身相宛然亦无伤毁。此名精明流溢形体。斯但精行暂得如是。非为圣证。

　　不作圣心名善境界。若作圣解即受群邪。

　　又以此心内外精研。其时魂魄意志精神。除执受身余皆涉入。若为宾主。忽于空中闻说法声。或闻十方同敷密义。此名精魄递相离合。成就善种暂得如是。非为圣证。

　　补遗云。指前外境内身虚融。今双研之。故曰内外精研。魂魄等六。皆第六识。意志言其体也。精神言其气也。魂魄言其用也。左传曰。人始化曰魄。既生魄阳曰魂。

　　谷响云。白虎通云。魂犹沄沄也。行不休于外而主于情也。魄孝迫。然着人主于性也。魂者芸也。情以除秽。魄者白也。性以治内。精者静也。太阳施化之气也。象火之任生也。神者恍惚太阴之气也。今谓意即心王。志即心所。如云在心为志。各言尔志。皆所志不同。正属于想也。

　　孤山云。除执受身余皆涉入。谓除其色身。而内魂魄等六互相涉入也。苦为宾主者。若如也。余五入魂。则魂如主五如宾。乃至入神。则神如主余如宾。递相离合者。即精离本位而合于魂。或魂离本位而合于精也。

　　不作圣心名善境界。若作圣解即受群邪。

　　又以此心澄露皎彻内光发明。十方遍作阎浮檀色。一切种类化为如来。于时忽见毗卢遮那踞天光台千佛围绕。百亿国土及与莲华俱时出现。此名心魂灵悟所染。心光研明照诸世界。暂得如是非为圣证。

　　熏闻云。毗卢遮那。此翻遍一切处。斯是法身。若现踞天光台。合是卢舍那报身之相。以唐时译经法报不分故也。

　　补遗云。文句记云。近代翻译法报不分。二三莫辨。自古经论许有三身。若言毗卢与舍那不别。则法身即是报身。此斥法报名相不拣。他宗乃谓毗卢舍那异名一体左右之称。

　　不作圣心名善境界。若作圣解即受群邪。

　　又以此心精研妙明观察不停。抑按降伏。制止超越。于时忽然十方虚空成七宝色。或百宝色。同时遍满不相留得。青黄赤白各各纯现。此名抑按功力逾分。暂得如是非为圣证。

　　苕溪云。抑按降伏制止超越。应对四分烦恼。或如下文排四大性。此名等从略而结也。

　　不作圣心名善境界。若作圣解即受群邪。

　　又以此心研究澄彻精光不乱。忽于夜合。在暗室内见种种物。不殊白昼。而暗室物亦不除灭。此名心细密澄其见所视洞幽。暂得如是非为圣证。

　　补遗云。暗中见物。乃行者观力见如白昼。彼暗中物自受暗蔽。不能灭其暗相耳。假如两人居在暗中。一人观力见如白昼。彼无观力岂亦尔耶。

　　不作圣心名善境界。若作圣解即受群邪。

　　又以此心圆入虚融。四体忽然同于草木。火烧刀斫曾无所觉。又则火光不能烧爇。纵割其肉犹如削木。此名尘并排四大性一向入纯。暂得如是非为圣证。

　　资中云。心融思寂执受不行。四大五尘忽然排并。既无能执。割截如空。念想一纯。暂得如是。

　　不作圣心名善境界。若作圣解。即受群邪。

　　又以此心成就清净净心功极。忽见大地十方山河皆成佛国。具足七宝光明遍满。又见恒沙诸佛如来遍满空界。楼殿华丽。下见地狱。上观天宫。得无障碍。此名欣厌凝想日深想久化成。非为圣证。

　　熏闻云。欣厌当约净秽凡圣二义分之。

　　不作圣心名善境界。若作圣解即受群邪。

　　又以此心研究深远。忽于中夜遥见远方市井街卷亲族眷属。或闻其语。此名迫心逼极飞出故多隔见。非为圣证。

　　谷响云。管子曰处商必就市井。尹知章注云。立市必四方。若造井之制。故曰市井。

　　补遗云。此名迫心等者。观解之心。推穷迫逐于色阴故。色既虚融不能为障。是故飞出能隔见矣。

　　不作圣心名善境界。若作圣解即受群邪。

　　又以此心研究精极。见善知识形体变移。少选无端种种迁改。此名邪心含受魑魅或遭天魔入其心腹无端说法通远妙义。非为圣证。

　　资中云。此人曾有邪心种子。合外魔境相因而来。此则非善境界。纯是魔娆。不同前九皆称善境。起心作证方乃成魔。

　　补遗云。善知识是行者依归。今见变改。欲坏行人之心。谓彼不足为师故也。此第十人皆魔所为。至能无端说法等。乃是行人因魔入心。故能如是。所以兴福云天魔借辩是也。

　　熏闻云。无端说法。此是行人自能说。或闻前知识说法。而令其行人通达妙义。应以藏通别教所诠之义称之为妙。

　　荆溪云前教中权。魔亦能说。

　　不作圣心魔事销歇。若作圣解即受群邪。

　　阿难。如是十种禅那现境。皆是色阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱。汝等当依如来灭后。于末法中宣示斯义。无令天魔得其方便。保持覆护成无上道。

　　苕溪云。用心交互者。用禅那心与色阴坚固妄想交互。故现斯事。乃至识阴例此明之。何则。以五妄想。各于本阴区宇之中为禅所观。将破未破。如灯欲灭其光复炽。乃与定力交战其功。故成之败之。则魔佛之道于是乎辨。长水云。问此不作五阴次第观门。何得阴次第尽明其境耶。答观虽总相五阴同观。阴有粗细。粗者先尽。譬如浣衣粗垢先去。此阴既积妄所成。妄尽自然阴灭。从粗至细理必然也。

　　阿难。彼善男子修三摩提。奢摩他中色阴尽者。见诸佛心。如明镜中显现其像。

　　苕溪云。色阴尽者。约已断说。见诸佛心即相似证。如前文云。若目明朗十方洞开无复幽暗。

　　若有所得而未能用。犹如魇人手足宛然见闻不惑。心触客邪而不能动。此则名为受阴区宇。

　　补遗云。文有二段。初法。次喻。

　　初谓行者进观受心。似若了然不取前境。有明白之相。未能破除受阴。故曰若有所得而未能用也。下文心离于身返观其面去住自在。方能有用。受阴尽相也。今虽明白未脱受阴。乃区宇也。次举喻。触客邪者。心有厌合如触客邪。喻今受阴明白。尚为受阴所笼。

　　熏闻云。魇本厌。后人加鬼。伏合人心曰厌。

　　苕溪云。问何故色阴前断后伏邪。答断从悬示。伏就次论。若不明断。无以知离过显德之相。若不明伏。无以知依阴发魔之由。下三阴文初皆有此义。

　　若魇咎歇。其心离身反观其面。去住自由无复留碍。名受阴尽。是人则能超越见浊。

　　真际云。见以推求执取为义。由领前境。取着随生。故心离其形。则超见浊也。

　　补遗云。若脱阴笼。如魇歇去。其心离身者。凡夫心必随根受领前境。今不随于眼等受境。乃是其心离身矣。非但不随眼等受境。又能返观能见等根。故曰返观其面。依根曰住。离根曰去。去住在我。故曰自由。受以领纳分别前境为义。今不领受。分别亦止。故超见浊也。

　　观其所由。虚明妄想以为其本。

　　真际云。虚妄照了。故曰虚明。

　　阿难。彼善男子。当在此中得大光耀。其心发明。内抑过分。忽于其处发无穷悲。如是乃至观见蚊虻犹如赤子。心生怜愍不觉流泪。此名功用抑摧过越。

　　谷响云。赤子言其新生未有眉发其色赤也。

　　悟则无咎。非为圣证。觉了不迷久自销歇。若作圣解。则有悲魔入其心腑。见人则悲。啼泣无限。失于正受。当从沦坠。

　　苕溪云。其心发明。即下文见色阴锁受阴明白也。

　　阿难。又彼定中诸善男子。见色阴销受阴明白胜相现前。感激过分。忽于其中生无限勇。其心猛利。志齐诸佛。谓三僧祇一念能越。此名功用陵率过越。

　　补遗云。感激谓用受阴明白似蒙圣力。故生感激之心。

　　苕溪云。陵率谓勇心高率也。

　　悟则无咎。非为圣证。觉了不迷久自销歇。若作圣解。则有狂魔入其心腑。见人则夸。我慢无比。其心乃至上不见佛。下不见人。失于正受。当从沦坠。

　　又彼定中诸善男子。见色阴销受阴明白。前无新证。归失故居。智力衰微入中隳地。迥无所见。心中忽然生大枯渴。于一切时沈忆不散。将此以为勤精进相。此名修心无慧自失。

　　补遗云。行者已得受阴明白。欲弃此取彼相似之法。前相新证未发。而受阴明白又失。良以智力衰微故尔。以今受阴得而复失。名中隳地。望前相似。后有色阴虚融。故曰中也。沈忆不散者。忆前故居。后阴明白。又下云旦夕撮心悬在一处。亦言心悬所失耳。

　　悟则无咎。非为圣证。若作圣解。则有忆魔入其心腑。旦夕撮心悬在一处。失于正受。当从沦坠。

　　又彼定中诸善男子。见色阴销受阴明白。慧力过定。失于猛利。以诸胜性怀于心中。自心已疑是卢舍那。得少为足。此名用心亡失恒审溺于知见。

　　舍那是报智。因慧力偏胜之故也。

　　长水云。定力微故亡失恒审。慧力过故溺于知见。

　　熏闻云。亡失恒审。谓失于平常审谛之心也。

　　悟则无咎。非为圣证。若作圣解。则有下劣易知足魔入其心腑。见人自言我得无上第一义谛。失于正受。当从沦坠。

　　以由定力微慧力过。胜解忽生。引起见取种子。执劣为胜。故此现也。

　　又彼定中诸善男子。见色阴销受阴明白。新证未获。故心已亡。历览二际自生艰险。于心忽然生无尽忧。如坐铁床。如饮毒药。心不欲活。常求于人令害其命早取解脱。此名修行失于方便。

　　补遗云。此与前文归失故居其义大同。然则受阴明白之相或有或亡者何。须知受阴明白但是初得。未是观成。受阴尽故。将使欲进前证。此法即失矣。如吴兴前文云。以五妄想各于本阴区宇之中为禅所观。将破未破。如灯欲灭其光复炽。乃与定力交战其功是也。今初得于受阴明白。未至坚纯。便希新证。安得不失初得浅法乎。

　　悟则无咎。非为圣证。若作圣解。则有一分常忧愁魔入其心腑。手执刀剑自割其肉。欣其舍寿。或常忧愁走入山林。不耐见人。失于正受。当从沦坠。

　　悔恼种子被激而生。修无方便。故引魔鬼。如四分律。婆求河边诸比丘等修不净观。厌净过分求刀自割。魔使之然。悟则无咎。

　　又彼定中诸善男子。见色阴销受阴明白。处清净中心安隐后。忽然自有无限喜生。心中欢悦不能自止。此名轻安无慧自禁。

　　苕溪云。轻安七觉支中其体属定。

　　熏闻云。七觉支谓念择进喜轻安定舍。初通定慧。次三属慧。后三属定。

　　定若兼慧。正道可通。今所发者。既无慧自持。则定翻成散。魔得其便。喜乐入焉。

　　悟则无咎。非为圣证。若作圣解。则有一分好喜乐魔入其心腑。见人则笑。于衢路傍自歌自舞。自谓已得无碍解脱。失于正受。当从沦坠。

　　又彼定中诸善男子。见色阴销受阴明白。自谓已足。忽有无端大我慢起。如是乃至慢与过慢。及慢过慢。或增上慢。或卑劣慢一时俱发。心中尚轻十方如来。何况下位声闻缘觉。此名见胜无慧自救。

　　资中云。此有七慢。恃我陵他。名我慢。称量自他比较同德。但名为慢。于他等谓己胜。名过慢。于他胜为己胜。名慢过慢。未得谓得。名增上慢。虽知下劣返顾自矜。名卑劣慢。下毁经像。即是邪慢。

　　补遗云。涅槃瑜伽七慢。并同此经。成论有大慢为八慢。显扬论第一云。慢者。谓以他方己。计我为胜。我等我劣。令心恃举为体。或是俱生。或分别起。能障无慢为业。如经说三种慢类。我胜慢类。我等慢类。我劣慢类。或疑云。经中七慢自足。何故又云乃至。须知据佛意。说众生慢相不止此七。故有斯语。是则今列七慢亦是略举。慢过慢者慢中之慢也。于前过慢又加一倍故。

　　悟则无咎。非为圣证。若作圣解。则有一分大我慢魔入其心腑。不礼塔庙。摧毁经像。谓檀越言此是金铜。或是土木。经是树叶。或是叠华。肉身真常不自恭敬。却崇土木。实为颠倒。其深信者。从其毁碎埋弃土中。疑误众生入无间狱。失于正受。当从沦坠。

　　孤山云。夫假像知真。因言体道。于是严其像以生其敬。写其言以悟其心。住持三宝理在于兹也。苟生邪见岂达中庸。唯自敬身轻毁经像。邪风一扇愚者悦随。昔卫元嵩谏周武帝。不造曲见伽蓝。以四海为延平大寺。和夫妻为圣众。即皇帝是如来。树令德为纲维。尊耆年为上座。而周武惑其言。遂灭佛法。凡此说者。将非天魔外道入佛法中肆其奸谋倾毁我教耶。

　　长水云。愚者修禅。皆堕此见。并是魔种。不识如来像教之意。且末世住持。依因像教。出家学道藉此而修。魔坏信因。令毁经像。故楞伽云。佛若不说教则坏灭。教若坏灭谁有修行及得道者。愚者不见此文。一向谤佛无说。故知若不说法。十二部经于兹灭矣。须知毁经像者。魔鬼入心。是大邪见。当须善识勿同此谤。

　　又彼定中诸善男子。见色阴销受阴明白。于精明中圆悟精理得大随顺。其心忽生无量轻安。已言成圣得大自在。此名因慧获诸轻清。

　　苕溪云。轻安者。名虽同前。其义则异。以云因慧获诸轻清故。此中受阴于诸尘境无重浊之惑。便言成圣得大自在也。

　　悟则无咎。非为圣证。若作圣解。则有一分好轻清魔入其心腑。自谓满足。更不求进。此等多作无闻比丘。疑误众生堕阿鼻狱。失于正受。当从沦坠。

　　又彼定中诸善男子。见色阴销受阴明白。于明悟中得虚明性。其中忽然归向永灭。拨无因果一向入空。空心现前。乃至心生长断灭解。

　　熏闻云。密严经云。宁起有见如须弥。不起空见如芥子。

　　悟则无咎。非为圣证。若作圣解。则有空魔入其心腑。乃谤持戒名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人不生疑谤。鬼心久入。或食屎尿兴酒肉等一种俱空。破佛律仪。误人入罪。失于正受。当从沦坠。

　　资中云。此从邪见种生。引此空魔入其心腑。大般若云。魔能入一切众生心。令归依魔党。如胶如漆。断手截臂不以为难。

　　孤山云。嗟乎叔世。尊合杂为大道。排持操为小乘。戒律轨仪弃为他物。画魑魅以为巧。扇无捡以为风。及夫阴阳拘忌流俗妄说。一皆信受。畏若严刑。未审戒律之教与阴阳之书孰愈。流俗之说。与如来之谈孰优。背正向邪颠乱之甚。怀道大士一为思之。或为宗师愿以训众。斯乃震法雷于迷蛰。耀慧灯于永夜。夫如是。则涅槃之嘱。斯经之诫。得其人而其道举矣。又何待于四依出世乎。国策云画鬼神易为巧。图狗马难为工。今以排去律检。妄谈无碍。如画鬼神耳。

　　太史公曰。尝观阴阳之术太详。而使人忌讳拘而多畏。流俗妄说者此又阴阳家之讹者也。

　　又彼定中诸善男子。见色阴销受阴明白。味其虚明。深入心骨。其心忽有无限爱生。爱极发狂便为贪欲。此名定境安顺入心。无慧自持。误入诸欲。

　　味其虚明者。爱着禅中色阴净处以为胜境。由此起爱。无慧觉察。引其贪欲种子而发。遂成狂欲也。

　　悟则无咎。非为圣证。若作圣解。则有欲魔入其心腑。一向说欲为菩提道。化诸白衣平等行欲。其行淫者名持法子。神鬼力故。于末世中摄其凡愚其数至百。如是乃至一百二百或五六百。多满千万。魔心生厌离其身体。威德既无。陷于王难。疑误众生入无间狱。失于正受。当从沦坠。

　　苕溪云。此如天台止观。烦恼境欲发之相。智者云。生来欲色抑制可停。今所发者其惑炽盛。若见外境。心狂眼暗。如睡狮子触之哮吼。若不识者。则能牵人作大重罪。今文既云魔入其心。则是烦恼兴魔二境俱发。

　　阿难。如是十种禅那现前。皆是受阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱。汝等亦当将如来语。于我灭后。传示末法。遍令众生开悟斯义。无令天魔得其方便。保持覆护成无上道。

　　阿难。彼善男子修三摩提受阴尽者。虽未漏尽。心离其形如鸟出笼。已能成就。

　　虽未漏尽。谓界外无明漏也。

　　从是凡身。上历菩萨六十圣位。得意生身。随往无碍。譬如有人。熟寐寱言。是人虽则无别所知。其言已成音韵伦次。令不寐者咸悟其语。此则名为想阴区宇。

　　六十圣位通涂举之。别在意生身耳。

　　孤山云。始三渐次终乎妙觉。其间有贤有圣。皆是三世诸佛所历之位。故通称圣位。问五十五位真菩提路。既不取三渐次义。今六十圣位何故取之。答前据别论。今从通说。通中义含外凡相似分真之位。若别论中。从干慧去。方是正明地位之相。

　　补遗云。十信十住十行十向十地前干慧与前渐次。即为六十。得意生身者。即入相似圣位中也。楞伽经大慧菩萨问佛。何名意生。佛言。譬如意去。速疾无碍。此则从喻得名。彼经又有两义重释。初云。如十万由旬外。忆先所见。念念相续疾至于彼。次云。如幻三昧力。忆本愿故生。经中二义。并约意忆故生也。

　　熏闻云。此与玄义释意不同。玄义从因。楞伽约果。谓舍分段生变易时。速疾无碍。若尔智者违经文耶。答不违。盖取三昧乐意等谓之作意。是则经存两义。前后互出耶。楞伽第四明三种意生身。一入三昧乐意生身。二觉法自性意生身。三种类俱生无作意生身。法华玄义。以第一拟二乘入空。第二拟通教出假。第三拟别教修中。通名意者。初作空意。二作假意。后作中意。又云。别圆似解犹未发真皆名作意。当知今经意生即第三种类也。

　　补遗云。天台一家诸文明意生身。义通四教。三乘未断无明。凡有九人修观。作意义通故。往生方便义通故。法华玄文。拟前三教。不云圆似。摄入其中者。止观记云。以观胜故。意生之名宜在教道也。若维摩疏。对后三教。皆云恐者不敢定判也。法华玄文。安乐作空意。云拟二乘。止观记云以摄通别。维摩疏。以空对通。例摄藏别。入空之人秪为义通。所以诸文随诸教义从容进退。拟人对教自在说之。楞伽文局别接通者。止观记云。并云地故。此准楞伽。若按华严随意生身。其义稍通。又须知五阴文初。结示阴尽。则入观行相似。此约初根互入者说。谓若于色阴悟入。非但能尽色阴。余之四阴亦空。则破惑入理。故曰见诸佛心。如明镜中显现其像。若钝根人。但能见于色阴销融。未有所悟。故进观受阴。今约钝者次第历于五阴修观。不可指修受阴观人。已于色阴曾悟入也。今五阴中修禅那人并在观行。期入相似。所言上历圣位。文寄此中。义均上下。如于一一阴中悟入。并能上历圣位故也。不然。则岂有得意生身菩萨为魔所入耶。

　　长水云。譬如下。未破想阴。故如孰寐䆿言也。有成圣位分。故如音韵伦次也。令不寐者咸悟其语。如证圣人则知彼有圣位之分。故般若云。如来悉知悉见是人。则能成就阿耨菩提。

　　补遗云。想心所笼。如在睡梦。观解明白如言伦次。睡人心在无记。曰无别所知。喻未有相似之证也。

　　若动念尽浮想销除。于觉明心如去尘垢。一伦生死首尾圆照。名想阴尽。是人则能超烦恼浊。

　　孤山云。觉明如镜。浮想似尘。想尽心明犹居相似。有尾犹云始终也。若悟真常。无始终生死之异。故云圆照。

　　补遗云。伦理也。能以生死为一理故。故曰一伦首尾。即生死之终始。覆释上句耳。人以生为始。以死为终。今一体圆照。穷生之始。究死之终。不出一理。故曰圆照。

　　资中云。一切烦恼皆从想生。故想阴除。则超此浊。

　　观其所由。融通妄想以为其本。

　　想能融变。通于质碍。如心想酢梅口中流水等。

　　阿难。彼善男子。受阴虚妙不遭邪虑。圆定发明。

　　三摩地中心爱圆明。锐其精思。贪求善巧。

　　尔时天魔候得其便。飞精附人。口说经法。其人不觉是其魔着。自言谓得无上涅槃。来彼求巧善男子处敷座说法。其形斯须。或作比丘令彼人见。或为帝释。或为妇女。或比丘尼。或𥨊暗室身有光明。是人愚迷。惑为菩萨。信其教化。摇荡其心破佛律仪潜行贪欲。口中好言灾祥变异。或言如来某处出世。或言劫火。或说刀兵怨怖于人。令其家资无故耗散。此名怪鬼年老成魔。

　　苕溪云。飞精附人。斯必附其可附之人。亦修定习慧者耳。

　　补遗云。想中十魔。并从附口说法以明之者。盖想心迅利。即觉观之尤者。无禅定力。必须说而吐之故也。以能说所听皆心想之咎所致魔鬼耳。

　　熏闻云。前云天魔候得其便。今云怪鬼者。前举其主。今言其党。又前是通名。此是别目。

　　恼乱是人。厌足心生去彼人体。弟子与师。俱陷王难。

　　苕溪云。弟子与师。即求巧之子说法之师。下皆例此。

　　补遗云。说法必须善巧。谓能演一为百千等。

　　汝当先觉不入轮回。迷惑不知堕无间狱。

　　阿难。又善男子。受阴虚妙不遭邪虑。圆定发明。

　　三摩地中心爱游荡。飞其精思贪求经历。

　　补遗云。内因想心所动。故外好游历。因以说法化人为事。或经历以求师。

　　尔时天魔候得其便。飞精附人。口说经法。其人亦不觉知魔着。亦言自得无上涅槃。来彼求游善男子处敷座说法。自形无变。其听法者。忽自见身坐宝莲华。全体化成紫金光聚。一众听人各各如是得未曾有。是人愚迷。惑为菩萨。淫逸其心破佛律仪潜行贪欲。口中好言诸佛应世。某处某人当是某佛化身来此。某人即是某菩萨等来化人间。其人见故心生倾渴。邪见密兴。种智销灭。此名魃鬼年老成魔。

　　恼乱是人。厌足心生去彼人体。弟子与师俱陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑。圆定发明。

　　三摩地中心爱绵㳷。澄其精思贪求契合。

　　资中云。夫亡机寂照。理自玄会。若希求㳷合。拟心即差。于是天魔得其便也。

　　谷响云。绵㳷者。绵微㳷合也。

　　补遗云。言契合者。求与我说符合。此必想中自生见解。不按经论故也。如言佛有大小真假等。岂非邪解乎。

　　尔时天魔候得其便。飞精附人。口说经法。其人实不觉知魔着。亦言自得无上涅槃。来彼求合善男子处敷座说法。其形及彼听法之人外无迁变。令其听者未闻法前心自开悟。念念移易。或得宿命。或有他心。或见地狱。或知人间好恶诸事。或口说偈。或自诵经。各各叹娱得未曾有。是人愚迷。惑为菩萨。绵爱其心破佛律仪潜行贪欲。口中好言佛有大小。某佛先佛。某佛后佛。其中亦有真佛假佛男佛女佛。菩萨亦然。其人见故。洗涤本心。易入邪悟。此名魅鬼年老成魔。

　　长水云。男女佛者。贵引行人行贪欲事无妨成佛。约教固有偏圆之佛。而本同末异。岂有大小乎。邪人灼然谓之大小。如来本迹岂易知之。邪人辄判某在先成某在后证。非唯判于先后而已。亦乃恣其不逊云有真伪之佛。洗涤本心者。返以邪见除去正见。似其洗涤净尽矣。

　　恼乱是人。厌足心生去彼人体。弟子与师俱陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑。圆定发明。

　　三摩地中心爱根本。穷览物化性之终始。精爽其心贪求辨析。

　　苕溪云。夫性海圆澄森罗自现。苟偏求俗理则翻益漏心。违本禅那。邪鬼斯入。

　　尔时天魔候得其便。飞精附人。口说经法。其人先不觉知魔着。亦言自得无上涅槃。来彼求元善男子处敷座说法。身有威神。摧伏求者。令其座下虽未闻法自然心伏。是诸人等。将佛涅槃菩提法身。即是现前我肉身上父父子子递代相生。即是法身常住不绝。都指现在即为佛国。无别净居及金色相。其人信受。亡失先心。身命归依得未曾有。是等愚迷。惑为菩萨。推究其心破佛律仪潜行贪欲。口中好言眼耳鼻舌皆为净土。男女二根即是菩提涅槃真处。彼无知者信是秽言。此名蛊毒魇胜恶鬼年老成魔。

　　补遗云。即是法身者。涅槃云。吾今此身即是法身。理无所存。遍在于事。事即理故。法身在兹。邪人妄合此意。僻为俗事。不达喻性。竟成魔邪。

　　恼乱是人。厌足心生去彼人体。弟子与师俱陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑。圆定发明。

　　三摩地中心爱悬应。周流精研贪求冥感。

　　苕溪云。悬应在圣。冥感厉己。于未证理前。求其休验也。

　　尔时天魔候得其便。飞精附人。口说经法。其人元不觉知魔着。亦言自得无上涅槃。来彼求应善男子处敷座说法。能令听众暂见其身如百千岁。心生爱染不能舍离。身为奴仆。四事供养不觉疲劳。各各令其座下人心知是先师本善知识。别生法爱黏如胶漆。得未曾有。是人愚迷惑为菩萨。亲近其心破佛律仪潜行贪欲。口中好言我于前世。于某生中先度某人。当时是我妻妾兄弟。今来相度。与汝相随。归某世界供养某佛。或言别有大光明天。佛于中住。一切如来所休居地。彼无知者。信是虚诳遗失本心。此名疠鬼年老成魔。

　　补遗云。知是先师者。令听者谬忆此人是我先世之师。以倾其意也。

　　恼乱是人。厌足心生去彼人体。弟子与师俱陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑。圆定发明。

　　三摩地中心爱深入。克己辛勤。乐处阴寂贪求静谧。

　　孤山云。夫忘怀去来者市朝亦江湖。眷情生死者山林犹桎梏。既于静取着。故魔得其便。

　　长水云。夫心亡则境寂。岂间尘喧。念动则缘繁。任居谷隐。夫静谧者乃禅那之所宣。作意贪求魔得其便。

　　尔时天魔候得其便。飞精附人。口说经法。其人本不觉知魔着。亦言自得无上涅槃。来彼求阴善男子处敷座说法。令其听人各知本业。或于其处语一人言。汝今未死已作畜生。敕使一人于后蹋尾。顿令其人起不能得。于是一众倾心钦伏。有人起心已知其肇。佛律仪外重加精苦。诽谤比丘。骂詈徒众。讦露人事不避讥嫌。口中好言未然𥚁福。及至其时毫发无失。此大力鬼年老成魔。

　　补遗云。讦露谓攻人之阴私也。有人起心已知其肇。他心通也。能知其人未死之前已是畜生。见其后报。蹋其尾者天眼通也。以天眼能见因果细色故。良以魔人亦得五通。亦恐妄作。非实有也。

　　恼乱是人。厌足心生去彼人体。弟子与师俱陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑圆定发明。

　　三摩地中心爱知见。勤苦研寻贪求宿命。

　　苕溪云。宿命六通之一也。小乘修成。大乘发得。今进不待发。退不从修。作念求之。故招魔事。

　　尔时天魔候得其便。飞精附人。口说经法。其人殊不觉知魔着。亦言自得无上涅槃。来彼求知善男子处敷座说法。是人无端于说法处得大宝珠。其魔或时化为畜生。口衔其珠及杂珍宝。简䇿符牍诸奇异物。先授彼人。后着其体。或诱听人藏于地下。有明月珠照曜其处。是诸听者得未曾有。多食药草。不餐嘉馔。或时日餐一麻一麦其形肥充。魔力持故。诽谤比丘。骂詈徒众。不避讥嫌。口中好言他方宝藏。十方圣贤潜匿之处。随其后者。往往见有奇异之人。此名山林土地城隍川岳鬼神年老成魔。或有宣淫破佛戒律与承事者潜行五欲。或有精进纯食草木。无定行事。

　　补遗云。先授彼人后着其体者。谓以奇异之物先授之。使其见。然后藏着身体之内。诱其贪婪故也。或诱听人藏于地下者。欲诳言其有伏藏也。宣淫者。左氏传陈灵公。与孔宁父。通于夏姬。皆表袖衷。袒服以戏于朝。泄冶谏曰。公卿宣淫。民无效焉。宣示也。

　　恼乱是人。厌足心生去彼人体。弟子与师多陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑。圆定发明。

　　三摩地中心爱神通种种变化。研究化元贪取神力。

　　尔时天魔候得其便。飞精附人。口说经法。其人诚不觉知魔着。亦言自得无上涅槃。来彼求通善男子处敷座说法。是人或复手执火光。手撮其光分于所听四众头上。是诸听人顶上火光皆长数尺。亦无热性。曾不焚烧。或水上行如履平地。或于空中定坐不动。或入瓶内。或处囊中。越牖透垣曾无障碍。唯于刀兵不得自在。自言是佛。身著白衣受比丘礼。诽谤禅律。骂詈徒众。讦露人事不避讥嫌。口中常说神通自在。或复令人傍见佛土。鬼力惑人非有真实。赞叹行淫不毁粗行。将诸猥媟以为传法。此名天地大力山精海精风精河精土精一切草木积劫精魅。或复龙魅。或寿终仙再活为魅。或仙期终计年应死其形不化。他怪所附年老成魔。

　　孤山云。猥鄙也。方言媟狎也。郭璞云。相亲狎也。

　　恼乱是人。厌足心生去彼人体。弟子与师俱陷王难。

　　汝当先觉不入轮回。迷惑不知。堕无间狱。

　　又善男子。受阴虚妙不遭邪虑。圆定发明。

　　三摩地中心爱入灭。研究化性贪求深空。

　　大论云。诸佛说空法。本为破于有。若有着空者诸佛所不化。若了真俗不二。三谛互融。有空空有曾无取着。虽邪魔森列。其如予何。

　　尔时天魔候得其便。飞精附人。口说经法。其人终不觉知魔着。亦言自得无上涅槃。来彼求空善男子处敷座说法。于大众内。其形忽空众无所见。还从虚空突然而出。存没自在。或现其身洞如琉璃。或垂手足作旃檀气。或大小便如厚石蜜。诽毁戒律。轻贱出家。口中常说无因无果。一死永灭。无复后身及诸凡圣。虽得空寂潜行贪欲。受其欲者。亦得空心拨无因果。此名日月薄蚀精气金玉芝草麟凤龟鹤经千万年不死为灵。出生国土年老成魔。

　　薄蚀经史皆作食。说文作蚀。京房易传云。日月赤黄为薄。或曰不交而食曰薄。韦昭云。气往迫之为薄。亏毁曰食。

　　恼乱是人。厌足心生去彼人体。弟子与师多陷王难。

　　汝当先觉不入轮回。迷惑不知堕无间狱。

　　又善男子。受阴虚妙不遭邪虑。圆定发明。

　　三摩地中心爱长寿。辛苦研几贪求永岁。弃分段生。顿希变易细相常住。

　　变易者。断见思尽。生法性土。故受变易。今顿欲变粗身为细质。易短寿为长龄。从此分段。延入彼土也。

　　补遗云。变易土中。微细生灭。缘坏生相。若望分段。亦名常住法性身耳。

　　尔时天魔候得其便。飞精附人。口说经法。其人竟不觉知魔着。亦言自得无上涅槃。来彼求生善男子处敷座说法。好言他方往还无滞。或经万里瞬息再来。皆于彼方取得其物。或于一处。在一宅中数步之间。令其从东诣至西壁。是人急行累年不到。因此心信疑佛现前。口中常说十方众生皆是吾子。我生诸佛。我出世界。我是元佛。出世自然不因修得。此名住世自在天魔。使其眷属。如遮文茶及四天王毗舍童子未发心者。利其虚明。食彼精气。或不因师。其修行人亲自观见。称执金刚与汝长命。现美女身盛行贪欲。永逾年岁。肝脑枯竭。口兼独言。听若妖魅。前人未详多陷王难。未及遇刑先已干死。

　　孤山云。自在天即欲界第六天上。别有魔王居处。亦他化自在天摄。

　　长水云。毗舍童子即毗舍遮鬼。此云食精气。

　　补遗云。上文以遮文茶是自在天之属。今言毗舍。是举四王属。言未发心者。若已发心自护佛法也。口兼独言听其妖魅者。谓化为美女。非唯美色。有时口中兼独自言。无问自说也。听者惑其妖态。

　　恼乱彼人。以至殂殒。

　　汝当先觉不入轮回。迷惑不知堕无间狱。

　　补遗云。变粗身为细质。易短寿为长龄者。法华文句记第八云。大论正文罗汉须舍分段方入变易。记第一云。若罗汉皆以边际定力持此身入变易者。佛身何故入涅槃耶。若言佛身权示。何又云权示耶。一切罗汉若至法华无不回心。何故除四大罗汉十六罗汉。余皆入灭。肉身菩萨得无生者应皆不灭。此不许变粗身为细质。易短寿为长龄也。又记第七云。罗汉发心后。令分段身延至变易。不复改报成无上果者。此多属通义。以通菩萨过二乘地。或润生身。或不经生而成正觉。诸论皆云舍分段身而入变易。天亲论主意未必然。但恐论释义不正耳。慈恩问。声闻无学永尽后有。云何与记当得菩提。答显扬论说。依变化身。非业果形。成唯识说。即是变易生死入边际定。资昔所作感今身业。令其长时与果不绝。此所资业展转微妙。犹如变化。由此变易异于旧时。是故名为变易生死。

　　荆溪云。通义有教无人。慈恩变易名同事异。然则三乘须舍分段。小乘发智论以第四禅为边际定。毗奈耶杂事以初禅至非非想灭受想定寂然不动为边际定。婆沙问何谓边际。答边者表义。际者极义。故名边际。

　　阿难。当知是十种魔。于末世时。在我法中出家修道。或附人体。或自现形。皆言已成正遍知觉。赞叹淫欲破佛律仪。先恶魔师与魔弟子。淫淫相传。如是邪精魅其心腑。近则九生。多逾百世。令真修行总为魔眷。命终之后必为魔民。失正遍知。堕无间狱。

　　汝今未须先取寂灭。纵得无学。留愿入彼末法之中。起大慈悲。救度正心深信众生。令不着魔得正知见。我今度汝已出生死。汝遵佛语。名报佛恩。

　　孤山云。此嘱阿难未须取灭。而付法藏传云。入风奋迅三昧四派其身入灭度者。得非感见不同乎。

　　阿难。如是十种禅那现境。皆是想阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱。

　　汝等必须将如来语。于我灭后传示末法。遍令众生开悟斯义。无令天魔得其方便。保持覆护成无上道。

　　据弘此经。合魔宫震动。凡夫不觉故也。如说四安乐行。正同此意。故文殊问云于后恶世云何能持此经。佛令住四安乐行。广说离讥毁等缘。岂非同此耶。

　　大佛顶如来密因修证了义诸菩萨万行首楞严经卷第九
卍新纂续藏经第 11 册 No. 0268 楞严经集注


　　大佛顶如来密因修证了义诸菩萨万行首楞严经卷第十

　　一名中印度那兰陀大道场经于灌顶部录出别行

　　大唐神龙元年岁次乙巳五月二十三日

　　天竺沙门般剌密帝于广州制止道场译

　　乌苌国沙门弥伽释迦译语

　　菩萨戒弟子前正议大夫同中书门下平章事清河房融笔受

　　赵宋桐洲沙门思坦集注

　　明石盂后学比丘慧基重校订

　　明巡视漕河监察御史长安霍达参阅锓

　　阿难。彼善男子。修三摩提想阴尽者。是人平常梦想销灭寤寐恒一。觉明虚静犹如晴空。无复粗重前尘影事。观诸世间大地山河。如镜鉴明来无所黏过无纵迹虚受照应。了罔陈习。唯一精真。

　　长水云。想阴若存。寤则取像。寐则成梦。此阴既尽。虽有寤寐而无梦想。是故常一。

　　苕溪云。准智论明阿罗汉有眠无梦。验今想尽即六根净。以圆观所破通别二惑。犹如冶铁粗垢先除。故云无复粗重等。虚受照应即受想二阴也。受以虚明为本。想以取像为义。下文云。种种取像心生形取等。名为融通妄想。今觉明中观诸世间如镜照物。即想阴也。了罔陈习。谓受之与想已无陈故习气也。

　　补遗云。周礼列子梦有六候。一曰正梦。平居自梦。二曰蘁梦。惊愕而梦。三曰思梦。思念而梦。四曰寤梦。觉时道之而梦。五曰喜梦。喜悦而梦。六曰惧梦。恐怖而梦。法华文句云。唯佛不梦。无疑无习气故。从五事故有梦。如偈说以疑心分别。学习因现事。非人来相语。因此五事梦。五事六候皆本阴。

　　熏闻云。智论第九十二云。眠有二种。一者眠而梦。二者眠而不梦。阿罗汉非为安隐着乐故眠。但受四大身。法应有食息眠觉。是故少许时息名为眠。不为梦眠。

　　生灭根元从此披露。见诸十方十二众生毕殚其类。虽未通其各命由绪。见同生基犹如野马熠熠清扰。为浮根尘究竟枢穴。此则名为行阴区宇。

　　行阴是生灭元。以迁流造作故。想尽行现。故云披露。下文云。唯生与灭是行边际。今想尽唯行。故云披露。

　　补遗云。皆谓想尽行现。故曰披露。今谓前云想尽约利根破惑。入相似位者说之。若钝根人但是伏惑。想阴未破。唯得想心凝明而已。未可云尽。今约澄寂乍伏之相。故云披露。各命由绪。众生业相自不同善恶。乃由绪也。唯法眼明乃能知之。今位在五品。但总相见其生灭相耳。命谓性命。即业相也。根尘生灭皆从行起。故曰枢穴。沈存中笔谈曰。庄子言野马也。尘埃也。乃是两物。野马乃田野间浮气耳。远望如群羊。又如水波。佛书谓如热时野马阳焰。即此物也。生灭不定如阳焰。故曰野马。孤山兼言浮埃。亦误也。

　　孤山云。毕殚其类者。言尽见其十二类生皆从行出也。以行是业。能招报故。虽未通其各命由绪。谓虽未能别相。见彼众生修因趣果因由端绪。已能总相见彼生类。俱由行起。名此行阴为同生基。熠熠光辉闪烁之貌。谓行阴微细迁流虚假。同于野马也。清扰即下文幽清扰动是也。

　　长水云。未通各命者。虽已了知十二类生总从行出。而未知众生别种在识阴中。此即本识业苦种子。是众生各别性命因由端绪也。

　　若此清扰熠熠元性。性入元澄。一澄元习。如波澜灭化为澄水。名行阴尽。是人则能超众生浊。

　　长水云。性入元澄者。行阴若尽。迁流性澄归一藏识。名入元澄。经云藏识海常住也。

　　苕溪云。性即生灭之性。以旋复为入也。元即枢穴之元。以精真为澄也。习谓习气。即通惑耳。如波澜灭。喻意可知。超众生浊者。行阴为生灭根元。众生揽生灭为体。其元既尽。斯浊亦超。

　　观其所由。幽隐妄想以为其本。

　　资中云。微密难知。故名幽隐也。

　　阿难当知。是得正知奢摩他中诸善男子。凝明正心。十类天魔不得其便。

　　补遗云。指上想阴暂伏。凝然明白也。

　　方得精研穷生类本。于本类中生元露者。观彼幽清圆扰动元。于圆元中起计度者。是人坠入二无因论。

　　长水云。于此推穷生类之本。唯一行阴幽隐清虚。以为一切生灭之元。今既披露。此外更无众生之本。便执世间无因而起。以不知善恶因由差别种子在识阴故。即外道论因此而有。皆修行至此。邪慧忽生。名为现发。

　　苕溪云。想阴既伏。烦浊且澄。故曰观从幽清。殚见类生迁流阴穴。故曰圆扰动元。

　　一者是人见本无因。何以故。是人既得生机全破。乘于眼根八百功德。见八万劫所有众生。业流湾环死此生彼。秪见众生轮回其处。八万劫外冥无所观。便作是解。此等世间十方众生。八万劫来无因自有。

　　孤山云。从定发通。乘于眼根本分八百通力发用。见八万劫众生死此生彼。过此不见。亦是行阴势力尽处。不知识阴生因种子。无明所熏感果差别。既不见故。便执本来无因而有。如见飞鸟远不及处故便计为无。此亦如是。以眼根尘本唯八百。世间通力不越本因。若出世通。过此无碍。设罗汉得亦是世通。小乘无漏不见世境。

　　苕溪云。生机全破者机愈扰动。即行阴也。不为想阴所覆。故云全破。眼根八百功德。既约三世三方论之。今见本无因。即乘过去功德。下见末无因。即乘未来功德。斯由定中发宿命通乃令眼根彰此力用。业流湾环行阴流转也。冥无所观外道冥谛也。夫善恶业缘唯识变造。是人八万劫外尚不见行。何况于识。故从此来起无因计。

　　资中云。善知生灭即是行阴。又见行阴熠熠清扰。同于阳焰而无实体。穷尽生元更无别理。名生机全破。补遗云。此解与吴兴不同。似各有期致。但资中以破为开显之义耳。

　　由此计度亡正遍知。堕落外道。惑菩提性。

　　二者是人见末无因。何以故。是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形亦复如是。而我本来不见菩提。云何更有成菩提事。当知今日一切物象皆本无因。

　　资中云。此人既知一切从行阴生。本无异因。从此向后一切常定。亦无异因。故言知人生人。悟鸟生鸟。不知新造异业感异类生。故云执末无因。而我本来不见菩提。究竟亦无得菩提者。本既无因。末亦不得。

　　补遗云。是人谓众生并从生灭起。不知造业从心当有异报。乃谓人畜报定。本既无异。末亦应耳。

　　苕溪云。无复改移者。此见一分人畜之类。有经长时业果未转。故起斯计。如智论明。舍利弗观鸽子身。前后皆八万劫不改其报。今行阴中既见此相。乃执一切自然而然。此即不知十二类生各命由绪也。今尽此形等。明未来无因。亦应见八万劫。以外道通同声闻故。

　　熏闻云。智论第十一云。佛在祇桓。舍利弗从佛经行。是时有鹰逐鸽飞来佛边。佛语舍利弗汝观此鸽宿世因缘。舍利弗入宿命智三昧。观见此鸽一二三世。乃至八万大劫常作鸽身。过是已往不能复见。从三昧起。佛又令观未来世。此鸽何时得脱。舍利弗入愿智三昧。观见此鸽一二三世。乃至八万大劫未脱鸽身。过是已后亦不能知。从三昧起白佛。不审此鸽何时当脱。佛言复于恒河沙等劫中常作鸽身。罪讫得出。轮转五道。

　　由此计度亡正遍知。堕落外道。惑菩提性。

　　是则名为第一外道立无因论。

　　苕溪云。肇师云外道末伽梨。谓众生苦乐不因行得。皆自然耳。前经云。末伽梨等都言此身死后全灭。今计无因。虽不云死灭。必至劫满亦同其伦。当知诸见不出四句。谓断常双亦双非也。上二无因即断见。下四遍常。及一分无常一分常。乃至死后俱非。即后三句。余之所计。皆源流于此。

　　阿难。是三摩中诸善男子。凝明正心。魔不得便。

　　穷生类本。观彼幽清常扰动元。于圆常中起计度者。是人坠入四遍常论。

　　长水云。行阴生灭相续不失。故名常。所计四种遍一切法。故名圆。

　　一者是人穷心境性二处无因。修习能知二万劫中十方众生所有生灭。咸皆循环不曾散失计以为常。

　　真际云。心境二处虽则无因。二万劫来生灭不断。故计为常。

　　二者是人穷四大元。四性常住。修习能知四万劫中十方众生所有生灭咸皆体恒不曾散失计以为常。

　　孤山云。人之生灭不离四大。大性不失。于是计常。

　　三者是人穷尽六根。末那执受。心意识中本元由处。性常恒故。修习能知八万劫中一切众生循环不失。本来常住。穷不失性。计以为常。

　　资中云。此于六根及第七识。并执受心本元由处性恒不失。计以为常。举所依根显能依识。既云心意识中。故知观八识也。

　　苕溪云。按楞伽云。阿梨耶识除佛及入地菩萨。诸余二乘外道修行者皆不能知。由是观之。今行阴未尽岂能于此计以为常。应知言心意识者通举八识也。本元由处者别指行阴也。良以首楞严定。顿穷八识。圆伏五住。而于想阴尽处。不了行阴微细生灭。妄认为常。非谓定中已见第八。悫师云。若了八识。何得异计。斯语善焉。

　　补遗云。初就心境观生灭。次就四大观生灭未为穷尽。今从六识至八识中观其生灭。是众生本元由处。方为穷尽。六根即六识。执受即八识。心意识三。竖对六七八识。亦可横在三中。于此三处凡有生灭。并是行阴众生之元。见其不断乃是性常。虽历七八只观行阴境。次观四大。三观八识。四计想穷心。又曰。至如行中兴计未知识阴之源。若了八识元由。何论异计。若论了八识。习气都亡。则遍证圆知。何拘八万。既难消释。不可怀疑。高挂词台待明方决。彼文非谓能穷梨耶。如前四大属色。岂谓方观。乃寄色推元。求其生灭。良以此中圆教行人失意之类。虽闻八识未穷理源。兹乃三摩地人偶同外道耳。

　　四者是人既尽想元生理。更无流止运转。生灭想心今已永灭。理中自然成不生灭。因心所度计以为常。

　　长水云。想阴既尽。运动已息。不生灭理自然是行。此于生灭计不生灭。故执为常。

　　补遗云。前三乃于三处计其生灭不断为常。此计想心灭处细相心灭。执为不生灭理。胜前三也。前三计生灭不断为常。第四计生灭细相似理。乃执理为常。如见细流谓之止水。

　　长水云。想元生理者。想心乍伏。生类根元乃现。指行阴细相为生理也。更无流止等者。以生灭细故。不见动静之相也。理中自然者。指细相生灭为理有自然相也。

　　由此计常亡正遍知。堕落外道。惑菩提性。

　　苕溪云。此四遍常所穷之境。从广至狭而成次第。初通五阴。二局色阴。三唯行阴。四但是行阴不生灭理。

　　补遗云。第三乃遍于六七八中计行阴生灭之相耳。如前计四大云色阴已消。是知于四大上计生灭行阴耳。故云穷四大元。元即生灭也。前虽已观色阴。今究其元也。

　　是则名为第二外道立圆常论。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于自他中起计度者。是人坠入四颠倒见一分无常一分常论。

　　一者是人观妙明心遍十方界。湛然以为究竟神我。从是则计我遍十方凝明不动。一切众生于我心中自生自死。则我心性名之为常。彼生灭者真无常性。

　　苕溪云。观妙下重举观行。湛然下正明起计。亦由不了行阴生灭。妄谓此处心性湛然以为神我。言神我者。外道名主谛。谓一切法皆是我所。悉以此神而为其主。

　　熏闻云。智论明外道神我即是六识。更无异事。今于行阴中起计。亦是分别事识。妄认行阴为不动我。

　　二者是人不观其心。遍观十方恒沙国土。见劫坏处。名为究竟无常种性。劫不坏处名究竟常。

　　恒沙国土。秪于一大千界内见诸国土耳。

　　苕溪云。谓三禅以下。终为三灾所坏。名无常种性。四禅以上灾不能坏。名究竟常。

　　三者是人别观我心精细微密。犹如微尘流转十方性无移改。能令此身即生即灭。其不坏性名我性常。一切死生从我流出。名无常性。

　　我既微细。生灭亦然。故云即生即灭。而此生灭从细至粗相续无间。故云一切死生等。

　　补遗云。以妙明心体遍于十方计为我性。而行阴生灭犹如微尘。虽流十方。以微细故不觉流动。因计性无改移。为常一边。然则所计我。性不动是行之体。生灭是行之相。能令此身即生即灭。此计色身有生灭无常。不觉行阴有微细生灭。计为不动。

　　四者是人知想阴尽。见行阴流。行阴常流计为常性。色受想等今已灭尽名为无常。

　　孤山云。知想阴尽者。得意。即入相似。初心失意。则因兹起见。其失意者。乃是命伏为尽。非断尽也。前后准此。

　　补遗云。行阴常流。验前四遍常论中。前三直计生灭不断为常。第四计细相生灭为不生灭理。执理为常耳。

　　苕溪云。此四颠倒。初观神我及一切众生。即正报也。次观国土与劫。即依报也。此二对他明常无常。三观我心及身。四计阴等。此二约自色心明常无常。亦从广至狭也。

　　由此计度一分无常一分常故。堕落外道。惑菩提性。

　　是则名为第三外道一分常论。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于分位中生计度者。是人坠入四有边论。

　　一者是人心计生元流用不息。计过未者名为有边。计相续心名为无边。

　　孤山云。生元即行阴也。过未不见故名有边。现在相续故名无边。

　　二者是人观八万劫。则见众生八万劫前寂无闻见。无闻见处名为无边。有众生处名为有边。

　　苕溪云。后八万劫亦合如前。

　　三者是人计我遍知。得无边性。彼一切人现我知中。我曾不知彼之知性。名彼不得无边之心但有边性。

　　孤山云。但见彼人现我知中。而不能知彼人性遍。故计彼性以为有边。

　　四者是人穷行阴空。以其所见心路。筹度一切众生。一身之中。计其咸皆半生半灭。明其世界一切所有。一半有边一半无边。

　　资中云。此计行阴灭处为空。空故无边。以心筹度复见有生。生故有边。世界所有义亦如是。

　　穷行阴空。非谓能破行阴见空。此人见行阴中有生有灭。生于偏受。遂计灭处为空。空是无边。将为所证。其生一边属于有边。非所穷也。

　　苕溪云。此四有边。初唯约自。二单约他。三具自他。四重计他一切依正。斯则前狭后广。以成其次。

　　由是计度有边无边。堕落外道。惑菩提性。

　　是则名为第四外道立有边论。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于知见中生计度者。是人坠入四种颠倒不死矫乱遍计虚论。

　　资中云。准婆沙论释外道计天常住。名为不死。计不乱答得生彼天。若实不知而辄答者。恐成矫乱。故有问时。答言秘密言辞不应皆说。或不定答。佛法诃云此真矫乱。故名不死矫乱虚论。

　　熏闻云。节疏云外道计无想天为不死天。

　　一者是人观变化元。见迁流处名之为变。见相续处名之为恒。见所见处名之为生。不见见处名之为灭。相续之因性不断处名之为增。正相续中中所离处名之为减。各各生处名之为有。互互亡处名之为无。以理都观。用心别见。有求法人来问其义。答言我今亦生亦灭亦有亦无亦增亦减。于一切时皆乱其语。令彼前人遗失章句。

　　长水云。于一生灭行阴。分为八义别见。谓常变生灭增减有无也。答中略举六义。以不能定其道理但两楹而答。故云亦生亦灭等。

　　补遗云。互互即是各各。诸法各各生处为有。亡处为无。皆于定中所见。

　　二者是人谛观其心。互互无处因无得证。有人来问。唯答一字但言其无。除无之余无所言说。

　　三者是人谛观其心。各各有处。因有得证。有人来问。唯答一字但言其是。除是之余无所言说。

　　四者是人有无俱见。其境枝故其心亦乱。有人来问。答言亦有即是亦无。亦无之中不是亦有。一切矫乱。无容穷诘。

　　苕溪云。从二至四。于前八句有无分出也。二三单计。第四两亦。有即是无。如冰是水。无不是有。如水中冰。四句之中但涉三句。未见双非。其计犹粗。

　　由此计度矫乱虚无。堕落外道。惑菩提性。

　　是则名为第五外道四颠倒性不死矫乱遍计虚论。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于无尽流生计度者。是人坠入死后有相发心颠倒。

　　资中云。无尽流即行阴也。由见无尽故言死后有相。

　　或自固身。云色是我。或见我圆含遍国土。云我有色。或彼前缘随我回复。云色属我。或复我依行中相续。云我在色。皆计度言死后有相。如是循环有十六相。

　　真际云。初计色四句。谓色是我。我有色。色属我。我在色。例余三阴各计四句。故成十六。

　　苕溪云。今谓外道六法。我与识异。今行阴未破。识未当情。故不言耳。问前三阴既破。何故与我复计四句耶。答但破其计不破其法。色等生灭念念不停。即无尽流也。然此行阴。与常涂所辨粗细不同。如百论家。以识阴为初。想阴居次。受阴第三。三皆无记未能成业。至于行阴。方起烦恼造作诸业。是则四阴之中行阴最粗。此据平常未破时说也今观行中已破受想。须知行阴粗相亦尽。唯细相在。故通前三阴俱见迁流。幽隐之元其实难晓。

　　补遗云。应知五阴前后粗细二义不同。若约造业论之。行阴方论造业。前三但是无记。所以行阴最粗。百论意也。二约分别论之。识阴但总相分别。行阴生灭迁流分别最细。今取所破次第。行阴微细生灭在后为细也。百论又以想在受前。由先有想心方受于境。若尔受想二心前后无在。但受境后想心为强。故诸文多说耳。

　　从此或计毕竟烦恼。毕竟菩提。两性并驱各不相触。

　　苕溪云。上四阴与我。既死后有相。或复妄计烦恼菩提。理亦如是。以烦恼由阴而生。菩提由我而证。言毕竟者。即两性并驱入未来际也。

　　由此计度死后有故。堕落外道。惑菩提性。

　　是则名为第六外道立五阴中死后有相心颠倒论。

　　通结五阴。正在前四。又虽在前四。义唯行阴耳。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于先除灭色受想中生计度者。是人坠入死后无相发心颠倒。

　　见其色灭形无所因。观其想灭心无所系。知其受灭无复连缀。阴性消散。纵有生理而无受想。与草木同。此质现前犹不可得。死后云何更有诸相。因之勘校。死后相无。如是循环有八无相。

　　见其下明色受想三阴已灭。由见先来三阴灭故。乃计现第四阴俱无。明入无想。从阴性下明现前色阴尽也。此质下以现前况死后也。色阴既尔。受想行亦然。是故例云如是循环等。

　　补遗云。此现观色阴虚融无碍。不可得其质碍之相。况灭后耶。

　　从此或计涅槃因果一切皆空。徒有名字。空竟断灭。

　　苕溪云。涅槃因果。依现阴而修。后阴而证。阴既叵得。修证何有耶。

　　由此计度死后无故。堕落外道。惑菩提性。

　　是则名为第七外道立五阴中死后无相心颠倒论。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于行存中兼受想灭。双计有无。自体相破。是人坠入死后俱非起颠倒论。

　　补遗云。双计有无。非谓只计有无而已。计有非无。计无非有。二者相破。成双非也。

　　色受想中见有非有。行迁流内观无不无。如是循环穷尽阴界八俱非相。随得一缘。皆言死后有相无相。

　　苕溪云。谓三阴无亦如行阴之有行阴有亦如三阴之无。四阴各二。故名八俱非相。如色阴之一。有亦不可。无亦不可。见有消融。乃非有也。例行阴不无。是亦非无。良以行阴生灭之细不可破灭。因计为有。反非前无。又将前无可非今有。

　　补遗云。此下释出双计有无相也。观色等中已破云无。非今行阴现存之有。又观行阴之有。非前色等之无。若于四阴之中。随观一阴。便有此计。言有相无相者。即前标云双计有无。自体相破也。有相非无无相非有也。良由行者兼前已破三阴。在行阴中。故起此计。

　　又计诸行性迁讹故。心发通悟有无俱非。虚实失措。

　　苕溪云。此计双非也。色受想等皆名诸行。悉有迁讹。下文云甲长发生。气销容皱。乃至念念不停。即其相也于前四阴双非有无。亦有八俱非义。此见既细。所以的就行阴言之。

　　此别就行阴计俱非也。诸法生灭。迁变不定。心中开通双非之义。见其生。故非无。又见灭。故非有。

　　补遗云。虚实。即生灭也。生实虚灭二者相破。故云失措。

　　由此计度死后俱非。后际昏瞢无可道故。堕落外道惑菩提性。

　　是则名为第八外道立五阴中死后俱非心颠倒论。

　　又三摩中诸善男子坚凝正心。魔不得便。

　　穷生类本。观彼幽清常扰动元。于后后无生计度者。是人坠入七断灭论。

　　长水云。是人见行阴念念灭处。名后后无。

　　孤山云。七断灭者。欲开人天。色开四禅。无色合一。此计七处灭已不生也。

　　或计身灭。或欲尽灭。或苦尽灭。或极乐灭。或极舍灭如是循环穷尽七际。现前销灭。灭已无复。

　　身灭者。欲界人天也。欲尽灭。初禅欲染已尽故。苦尽灭。二禅极喜无忧念故。极乐灭。三禅之乐极故。极舍灭。四禅舍觉观喜乐故。无色舍色碍故。然则极舍之言。含其二也。

　　由此计度死后断灭。堕落外道。惑菩提性。

　　是则名为第九外道立五阴中死后断灭心颠倒论。

　　苕溪云。此计应从第七外道流出。但前约横论。今约竖说。若摄横归竖。则前无相属。今身灭也。

　　又三摩中诸善男子。坚凝正心。魔不得便。

　　穷生类本。观彼幽清常扰动元。于后后有生计度者。是人坠入五涅槃论。

　　长水云。行阴灭而复生。故云后后有也。

　　或以欲界为正转依。观见圆明生爱慕故。或以初禅性无忧故。或以二禅心无苦故。或以三禅极悦随故。或以四禅苦乐二亡。不受轮回生灭性故。迷有漏天。作无为解五处安隐为胜净依。如是循环。五处究竟。

　　补遗云。或以欲界为正转依者。正明欲定之相也。良以欲定成时。不见床铺事障。乃是定心之正报能转依报。故下即云观其圆明。

　　苕溪云。初禅无忧者。已离欲恼得轻安故。

　　由此计度五现涅槃。堕落外道。惑菩提性。

　　是则名为第十外道立五阴中五现涅槃心颠倒论。

　　苕溪云。此计应从第六外道流出。横竖摄属。亦如七九之类。

　　熏闻云。摄前横相属今竖义。一往属欲界。二往通四禅。

　　补遗云。前第六计有相。横约法相。不依三界次第。故得竖名。与彼流辈臭味是同。故论摄属。熏闻云。一往属欲界者。指彼第六计色即是我四句。一往只在欲界。二往可通四禅。以四禅外道宁无此计。但据其或固自身之言。似如欲界之色。前标后后。约所见境起计。今云现涅槃。约已证即身以说。

　　然此计。从第六外道流出。既不同死后断灭。似同死后有相。以不见五处微细生灭。便谓安隐现得涅槃。

　　阿难。如是十种禅那狂解。皆是行阴用心交互。故现斯悟。众生顽迷不自忖量。逢此现前以迷为解。自言登圣。大妄语成。堕无间狱。汝等必须将如来心。于我灭后传示末法。遍令众生觉了斯义。无令心魔自起深孽。保持覆获。消息邪见。教其身心开觉真义。于无上道不遭枝岐。勿令心祈得少为足。作大觉王清净标指。

　　苕溪云。前色受想末。皆云无令天魔得其方便。今行阴后云心魔。下识阴后云见魔。心见不出见爱二惑。即烦恼魔也。于受阴中第五。生无尽忧心不欲活。犹死魔也。并所观五阴即阴魔。四魔具矣。

　　熏闻云。前色受想等。且据大节判属天魔。其间不无烦恼之相。心见不出见爱二惑矣。此约通论。不可将二惑分对两阴。以行阴中识中。除定性二乘外皆邪见故。既有见惑。任运有背上使。即受惑也。若以止观十境收之。正属见境。亦兼禅境。

　　长水云。想阴未尽犹引外魔。今想阴尽。行阴明露。但于所觉境界别生异见。执此为是。故云心魔。

　　补遗云。魔起于心。自贻伊戚。尚书云无起秽自臭。上色受想观境犹粗。故外致天魔。今行识既细。但于内心邪僻成魔。亦一往耳。理必互有。

　　熏闻云。自起深孽。说文云。禽兽虫蝗之怪谓之孽。今言心魔自损如彼之怪。销息犹除灭也。

　　补遗云。不遭枝岐者。恶道异端。枝岐则亡羊必矣。勿令心祈求也。五阴中魔。并生于希须躁进耳。

　　阿难。彼善男子。修三摩地行阴尽者。诸世间性幽清扰动同分生机倏然堕裂。沉细纲纽补特伽罗。酬业深脉。感应悬绝。于涅槃天将大明晤。如鸡后鸣瞻顾东方已有精色。六根虚静无复驰逸。

　　长水云。行阴即世间体性。世间有三义。一有生灭。二有漏。三可破坏。既堕世间。同以行阴生灭为性。

　　苕溪云。诸世间性即十二类生行阴体性也。同分生机。谓与诸类同其分齐生灭之机。倏然下。见行阴尽相。行是业性。能持诸阴。如罗网之有纲纽焉。补特下明不牵来报。应犹报也。

　　补遗云。脉者幕也。幕络一体也。业能牵生。如幕络不断。

　　孤山云。三德涅槃名第一义天。

　　补遗云。指前行阴若破即入相似将登分真。于中道涅槃之天将晓。如后鸣鸡。东方将明之精色。相似三谛也。五阴之中。若于色阴尽则五阴皆破。已入相似。不复更修受等之观。为钝根者。历五阴说。但前伏后观耳。岂有受想尽。入相似位。复至行阴修观。如后鸣鸡等邪。如色阴尽。则曰见诸佛心。如镜现像。受阴尽。则曰得意生身想阴尽。则曰犹如晴空。无复粗重前尘影事。与今瞻顾东方已有精色。并在相似。无复优劣。以由一阴若破。惑去理显。入位之相更无高下故也。

　　苕溪云。五阴伏有次第。断无前后。今取将破别惑为后。初破通惑为先。断伏顿渐如下所辨。行阴既尽。故曰虚静。

　　不感分段生死。故曰无复驰逸。

　　内外湛明。入无所入。深达十方十二种类受命元由。观由执元。诸类不召。于十方界已获其同。精色不沈发现幽秘。此则名为识阴区宇。

　　识阴披露。故得湛明。下文云。又汝精明湛不摇处。于身不出见闻觉知。即其相也。识息暖三和合成命。受生之际识阴为先。而此元由。复是人法二执生本。今观中所见虽未销尽。且无行业招引来报。故云诸类不召。又见十方一切依正唯识所变。故云已获其同。精色不沈即湛明也。发现幽秘无所覆也。受命元由即是识阴。既是类生种子元由。不起烦恼。不作新业。由是执果无受生。故云诸类。

　　补遗云。精色不沉。发现幽秘。只此二句是识阴区宇之相。前受想行已伏。今观识心明湛。故精色不沉。而幽秘发现也。识心望受想行最为幽秘。譬若即主处室使令居外。故识阴体。得幽秘名。观由执元者。观识阴之由。复为二执之元。观破执元。所以诸类不召。

　　若于群召已获同中销磨六门。合开成就。见闻通邻互用清净。十方世界及与身心。如吠琉璃内外明彻。名识阴尽。是人则能超越命浊。

　　苕溪云。群召虽异。识体是同。若于同中销磨六根见爱之惑。则能合成一体开为六用。六用不隔。皆悉通邻。即法华所明六根清净也。

　　长水云。世界身心皆唯识现。今识阴尽。唯见觉体明妙。如净琉璃一切无障碍。名内外明彻。身心为内。世界为外。俱无所得。故云明彻。前文云。十方国土皎然清净。譬如琉璃内悬宝月。身心快然。妙圆平等。获大安隐。一切如来密圆净妙皆现其中。是人即获无生法忍。则知识阴尽者是随分觉也。文殊亦云。一处成休复。六用皆不成。尘垢应念消。成圆明净妙。

　　观其所由。罔象虚无颠倒妄想以为其本。

　　孤山云。罔象亦仿象。皆不实貌。

　　阿难当知。是善男子穷诸行空。于识还元已灭生灭。

　　前后发境并在观心中。今为显示境界所依。故寄阴尽次第相由而说。应知阴尽。纵发弥益正解。若在观行心中发动者。随之则邪。制之则正。当以此意统括其文。则于行位不惑方隅。

　　补遗云。于识还元者。夫心体只一。本无王数之别。由揽境故受等潜生。今因观力。受等乍伏旋见心源。只指心王为元也。下十魔初并云若于所归。盖指今还元也。去彼受等。还归心体以为照览。因而生计也。

　　而于寂灭精妙未圆。能令己身根隔合开。亦与十方诸类通觉。觉知通㳷能入圆元。若于所归立真常因。

　　补遗云。于识心元。用禅那故。能解达圆融。六根不隔。故曰圆元即所计真常之因也。诸类通觉。谓达其觉性。不同前文已获其同。是唯识也。

　　苕溪云。觉知下。重牒所发。结归阴元也。斯亦功用暂得如是不生胜解名善境界。由起邪执故堕外道种类。

　　生胜解者。是人则堕因所因执。娑毗迦罗所归冥谛成其伴侣。迷佛菩提。亡失知见。

　　真际云。因所因执。认圆明为真常。计真常为妄本。

　　熏闻云。上因指体即圆元也。下因对用既真为妄本。能生诸法。故对诸法之用。立所因之名也。

　　补遗云。初认识心虚融为常因。又计诸法从此因生故云。

　　长水云。据下七段。皆云能非能等。独此为因所因者何耶。答一切诸法皆从识变。正是所因。以不了虚妄执为实因。故同外道。下文直显当体虚妄。故云非能等也。

　　是名第一立所得心成所归果。违远圆通背涅槃城。生外道种。

　　补遗云。从此真常之因。成于常果。是我所归。

　　阿难。又善男子穷诸行空已灭生灭。

　　而于寂灭精妙未圆。若于所归览为自体。尽虚空界十二类内所有众生。皆我身中一类流出。

　　生胜解者。是人则堕能非能执。摩醯首罗现无边身成其伴侣。迷佛菩提。亡失知见。

　　孤山云。能非能执。谓我是能生彼皆所生。

　　资中云。摩醯首罗即大自在天。三目八臂。外道所宗。如俱舍破能生世间。有何义利耶。

　　是名第二立能为心成能事果。违远圆通背涅槃城。生大慢天我遍圆种。

　　补遗云。立能为心者。计我心为能生。将感自在天能现无边身之果。以彼有现无边身之能事故。如云生大慢天是也。计一切众生皆从我生。故我心周遍。又因前薄有圆解。而生此计。仍存圆名。

　　又善为子。穷诸行空。已灭生灭。

　　而于寂灭精妙未圆。若于所归有所归依。自疑身心从彼流出。十方虚空咸其生起。即于都起所宣流地。作真常身无生灭解。在生灭中早计常住。既惑不生。亦迷生灭。安住沉迷。

　　行者因观识心体了寂灭。而谓寂灭是心所依。不解达阴即理。却疑身心从彼流出。此执心外有理为能生。故属邪矣。

　　苕溪云。从彼流出者。此指所归识阴为彼。以识阴圆元为常。自己身心及十方虚空为非常。非常即生灭也。既见非常从常流出。乃计生灭即是常住。下文知无知执。义例亦然。

　　资中云。自在天与前不别。此天现有生灭。妄计为常。故云在生灭中早计常住。补遗云。此乃判彼成邪寂灭之解。未能即阴。犹在生灭而计常住。太早计也。不了理即于阴。故曰既惑不生也。而弃阴于理外。故曰亦迷生灭也。

　　生胜解者。是人则堕常非常执。计自在天成其伴侣。迷佛菩提。亡失知见。

　　补遗云。计自在天为伴侣者。计十方空从寂理出。能生所生气味相类故也。

　　是名第三立因依心成妄计果。违远圆通背涅槃城生倒圆种。

　　立因依心。欲依此求常住果也。言因依者。即识阴依理也。生倒圆种者。心外求理。非倒而何。

　　又善男子。穷诸行空。已灭生灭。

　　而于寂灭精妙未圆。若于所知。知遍圆故。因知立解。十方草木皆称有情。与人无异。草木为人。人死还成十方草树。无择遍知。

　　补遗云。由观心中。发于知解既遍一切。便谓草木与众生同。原其所计。并由僻解经论。因兹生计。如上所计识阴自体能生十方众生。岂非因闻黎耶生法乎。又计寂理生出诸法。岂非因闻法性生法乎。今计草木有生。岂非由闻涅槃瓦砾佛性之说乎。草木有性。圆顿正理。穷真源本体。其理可通。就末事以论。正堕邪见。岂有人死而复为其草木耶。

　　生胜解者。是人则堕知无知执。婆吒霰尼执一切觉成其伴侣。迷佛菩提。亡失知见。

　　孤山云。知无知执者。草木无知。强谓有知也。夫常住真心一体无二。用诸妄想依正乃分。是故众生草树悉如空华。皆是有情自心所变。执情不了。以谓一一草木各各有知。遂说木死为人人死为木。未明一体。谬计遍圆。违远圆通职由于此。婆吒霰尼两外道号。涅槃云婆私吒及仙尼是也。彼谓一切觉知。乃云草木有命。今所发见。正与彼同。

　　是名第四计圆知心成虚谬果。违远圆通。背涅槃城。生倒知种。

　　又善男子。穷诸行空。已灭生灭。

　　而于寂灭精妙未圆。若于圆融根互用中已得随顺。便于圆化一切发生。求火光明。乐水清净。爱风周流。观尘成就。各各崇事。以此群尘发作本因。

　　苕溪云。圆化者。谓观中所见圆融变化唯识之境也。一切发生。即四大之相也。观尘成就。别名地大。以此群尘通指四大。既见此等并由圆化。乃计修因证果不出火之光明水之清净等。故曰发作本因。

　　立常住解。是人则堕生无生执。诸迦叶波并婆罗门。勤心役身事火崇水求出生死。成其伴侣。迷佛菩提。亡失知见。

　　立常住解生无生执者。谓四大之生即常住之无生也。迦叶波亦婆罗门别姓。下所并者总摄其类。

　　是名第五计着崇事。迷心从物。立妄求因。求妄冀果。违远圆通。背涅槃城。生颠化种。

　　又善男子。穷诸行空。已灭生灭。

　　而于寂灭精妙未圆。若于圆明计明中虚。非灭群化。以永灭依为所归依。

　　明中虚者。前云罔象虚无是也。非灭群化。非犹破也。群化即四大等。

　　生胜解者。是人则堕归无归执。无想天中诸舜若多成其伴侣。迷佛菩提。亡失知见。

　　孤山云。归于无归。故云归无归执。无想天灭心心所。舜若多主空神也。

　　是名第六圆虚无心成空亡果。违远圆通。背涅槃城。生断灭种。

　　补遗云。此计虚无。必成无想外道空果。

　　又善男子。穷诸行空。已灭生灭。

　　而于寂灭精妙未圆。若于圆常固身常住。同于精圆长不倾逝。

　　苕溪云。识阴精明湛不摇处名之为常。今见其常。乃执色身同此精圆也。

　　生胜解者。是人则堕贪非贪执。诸阿斯陀求长命者成其伴侣。迷佛菩提。亡失知见。

　　长水云。身本无常。实不可贪。以为长久。今坚贪着。故云贪非贪执。阿斯陀此云无比。即长寿仙也。

　　是名第七执着命元立固妄因趣长劳果。违远圆通。背涅槃城。生妄诞种。

　　补遗云。趣长劳果。恐取劳苦之义。庄周曰劳我以生。今求长生延命。非法性身。秪成劳苦之果耳。

　　又善男子。穷诸行空。已灭生灭。

　　而于寂灭精妙未圆。观命互通。却留尘劳。恐其销尽。便于此际坐莲华宫。广化七珍。多增宝媛。纵恣其心。

　　真际云。观命互通下。谓于群召已获同中。无彼召因。恐亡其果。故却留尘劳也。

　　苕溪云。此约在家修禅得通者说。故有广化七珍多增宝媛之事。美女为媛。

　　补遗云。命即性也。行人观识之性。通乎真俗。真俗共有此性。故曰互通。今观空性。欲存俗谛。不达体同。便谓永寂则绝事相。故有留尘劳。增宝媛乃堕邪欲也。孤山谓将复真而反恋俗是也。盖由行者僻解经论不坏俗谛。致兹魔境。

　　生胜解者。是人则堕真无真执。吒枳迦罗成其伴侣。迷佛菩提。亡失知见。

　　孤山云。真无真执者。将欲复真而反恋于俗也。吒枳迦罗未见正译。此既能化欲境受用。即是欲界自在天类也。

　　是名第八发邪思因立炽尘果。违远圆通。背涅槃城。生天魔种。

　　邪思因者。既于定中发此邪念。不能善察。由此炽盛起尘劳事。故同天魔耳。

　　又善男子。穷诸行空。已灭生灭。

　　而于寂灭精妙未圆。于命明中。分别精粗。疏决真伪。因果相酬。唯求感应。背清净道。所谓见苦断集证灭修道。居灭已休。更不前进。

　　孤山云。命明即识也。谓于识阴圆明之中忽发小解。因此分别苦集是粗是伪灭道是精是真也。又知苦果酬集因灭果酬道因。于是见苦断集。唯求道灭感应也。既发小解。乃背圆融常乐我净之道。今于四德略举其一。所谓下。释成上意。

　　生胜解者。是人则堕定性声闻。诸无闻僧增上慢者成其伴侣。迷佛菩提。亡失知见。

　　无闻僧者。妄执小道以为究竟。故与夫谓四禅为四果增上慢人。为害一揆。

　　是名第九圆精应心成趣寂果。违远圆通。背涅槃城。生缠空种。

　　又善男子。穷诸行空。已灭生灭。

　　而于寂灭精妙未圆。若于圆融清净觉明。发研深妙。即立涅槃。而不前进。

　　本观识阴。三谛圆融。而偏着妙空。遂生小解。故即安立涅槃化城。而不前进中道宝所也。

　　生胜解者。是人则堕定性辟支。诸缘独伦不回心者。成其伴侣。迷佛菩提。亡失知见。

　　诸缘独伦者。缘觉独觉。佛世灭后。故有二焉。

　　是名第十圆觉㳷心成湛明果。违远圆通背涅槃城。生觉圆明不化圆种。

　　补遗云。圆觉之性。寂照双运。㳷心只是求寂一边。今于圆觉三谛。僻取㳷心。成支佛湛明之果也。生觉圆明。指支佛空寂。

　　资中云。耽寂灭果。成舍生障。是名不化圆种。故唯识云。声闻畏苦障。缘觉舍生障。

　　长水云。证识觉之圆明。无悲化之妙用。故云不化圆种。

　　补遗云。然则正以支佛不能化物。故云不化圆种。又亦可云支佛根性无师自悟。出无佛世。虽佛不能化之。故云不化。所以有焚身移徙之事。自谓与佛不两立也。

　　阿难。如是十种禅那。中涂成狂。因依迷惑。于未足中生满足证。皆是识阴用心交互。故生斯位。众生顽迷不自忖量。逢此现前。各以所爱先习迷心。而自休息。将为毕竟所归宁地。自言满足无上菩提。大妄语成。外道邪魔所感业终堕无间狱。声闻圆觉不成增进。

　　大妄语者。别指前八也。前八通名外道邪魔。亦可别指七是外道八是邪魔。俱未断惑。故云堕狱。二乘异此。故云不进。

　　汝等存心。秉如来道。将此法门于我灭后传示末世。普令众生觉了斯义。无令见魔自作深㜸。保绥哀救。销息邪缘。令其身心入佛知见。从始成就。不遭岐路。

　　苕溪云。言见魔者。见以违理为名。前八违真中二理。起界内邪见。后二违中道理。起界外邪见。以二乘智即无明故。又前八中。七纯是见。八具见爱。以留尘劳生胜解故。问前受阴尽已超见浊。何至行识二阴又发诸见耶。答前约断位。得意生身者言之。今在伏位。于二阴区宇中发也。此五阴文。若迷断伏之义。虽有妙辨。其何以销之。

　　如是法门。先过去世恒河劫中微尘如来。乘此心开得无上道。

　　如是法门。且指识阴禅那见相。过去诸佛无不觉了入佛知见。故曰乘此心开。

　　识阴若尽。则汝现前诸根互用。从互用中。能入菩萨金刚干慧。圆明精心。于中发化。如净琉璃内含宝月。

　　补遗云。初示。次证。诸根互用者。识阴乍伏。诸根暂得互用之相。乃入五品干慧也。言金刚者。以圆修止观。得金刚名。此非等觉后心由干慧之名滥通。特以菩萨金刚拣之。菩萨拣二乘。金刚拣偏教。

　　如是乃超十信十住十行十回向四加行心。菩萨所行金刚十地等觉圆明。

　　次示超证。利根行人因此互用。不历五品。超入十信。或入住等。

　　入于如来妙庄严海。圆满菩提。归无所得。

　　孤山云。金刚干慧是妙觉无间道。转入解脱道即妙觉也。故云入于如来等也。妙庄严海是福究竟。圆满菩提是智究竟。归无所得是理究竟。福即解脱。智即般若。理即法身。不纵不横。三德秘藏于兹具显。远讨其因。实由初心修奢摩他三摩禅那三止之功也。

　　此是过去先佛世尊奢摩他中毗婆舍那觉明分析微细魔事。

　　奢摩他中毗婆舍那者。即定而慧也。

　　苕溪云。微细魔事。总括五阴所现之境也。前结识阴云乘此心开。今结五阴云觉明分析。当知由分析故心开。互现其文也。

　　魔境现前。汝能谙识。心垢洗除不落邪见。阴魔销灭。天魔摧碎。大力鬼神褫魄逃逝。魑魅魍魉无复出生。直至菩提无诸少乏。下劣增进。于大涅槃心不迷闷。

　　大力鬼神等。别指想阴中年老成魔之类。褫惊也。

　　熏闻云。张平子东京赋云。夺气褫魄。注曰褫惊也。谓夺移神气。惊散魂魄。

　　若诸末世愚钝众生。未识禅那。不知说法。乐修三昧。汝恐同邪。一心劝令持我佛顶陀罗尼咒。若未能诵。写于禅堂。或带身上。一切诸魔所不能动。

　　苕溪云。夫反妄旋真。非行不克。行之大略唯信法焉。从闻法而入者曰信行。从思惟而入者曰法行。然其二行。必假相资。今云未识禅那。即法行者未识五阴禅那现境也。不知说法。谓不知以信行而资法行也。由是之故名为愚钝。若于三昧好乐修习。佛虑斯人为魔所恼。故嘱阿难劝持神咒也。嘻世学大乘者熟不自谓。得真三昧果。以信法二行审之。空空如也。或读此经。安有自省愚钝。诵写其咒而防诸魔事乎。然则大明不能破长夜之昏。慈母不能救亡子之苦。悲夫。

　　汝当恭钦十方如来究竟修进最后垂范。

　　孤山云。夏满说经。前春示灭。灭在不久。故云最后垂范。

　　谷响云。前去之春。故曰前春。非已过之春也。

　　阿难即从座起。闻佛示诲。顶礼钦奉忆持无失。于大众中重复白佛。

　　如佛所言。五阴相中五种虚妄为本想心。我等平常未蒙如来微细开示。又此五阴为并销除。为次第尽。如是五种。诣何为界。

　　唯愿如来发宣大慈。为此大众精明心目。以为末世一切众生作将来眼。

　　佛告阿难。精真妙明。本觉圆净。非留死生及诸尘垢。

　　苕溪云。精真中道也。妙明寂照也。寂故即假。照故即空。三谛融通元无尘垢。总名本觉圆净。此单论真性也。

　　乃至虚空。皆因妄想之所生起。

　　此单论妄想生起诸法也。

　　斯元本觉妙明真精。妄以发生诸器世间。如演若多迷头认影。妄元无因。

　　此合明真妄发生世间。所以尔者。无前单论。则不知离义。无后合明。则不知即义。迷头认影。事匪条然。

　　于妄想中立因缘性。迷因缘者称为自然。彼虚空性犹实幻生。因缘自然皆是众生妄心计度。

　　立因缘性。谓自他共性并下自然。则四性备矣。彼虚空性。此指体性之性。既由迷妄有虚空依空立世界。空犹幻有。世界可知。故法华云知法常无性者是也。众生于无性中。惑为因缘。及自然性。皆是妄心分别计度。

　　阿难。知妄所起。说妄因缘若妄元无。说妄因缘元无所有。何况不知推自然者。

　　补遗云。谓若只知妄从真起。则有妄想因缘可言也。若能了妄即真。无妄可起。则妄想因缘。亦无可言者矣。

　　是故如来与汝发明。五阴本因。同是妄想。

　　苕溪云。以结前所谭。亦生后所故。

　　汝体先因父母想生。汝心非想。则不能来想中传命。如我先言心想酢味口中涎生。心想登高足心酸起。悬崖不有。酢物未来。汝体必非虚妄通伦。口水如何因谭酢出。是故当知。汝现色身。名为坚固第一妄想。

　　汝体父母遗体也。想谓欲想。子在中阴时。若无欲想。则不能来父母欲想中受胎。如我下。次引前破想阴喻。显此妄想。

　　谷响云。先因父母想生者。世有不因交合而因想有胎。是知体因想生。弥为可验。

　　熏闻云。按千宝搜神记曰。汉末零陵太守有女。悦郡门下书佐。而因于牖间。乃使婢取佐盟水而饮之。有娠既而生子。至能行。太守乃见。椽吏抱儿众中使求其父。儿直上书佐腋。推之。化为水。众大惊。遂以女聘书佐焉。以是明之。虽有因合不因合之异。莫不皆由想乎。人见儿化为水之说。以为诡谲。而不顾百年在世亦同此儿矣。揽遗体而成遗体。亦水也。一旦死灭坏烂。仍是水矣。果零陵小儿之可惊。则众人尽可惊也。彼既诡谲。此安得不诡谲乎。妄想而生。大哉佛说。长水云。通伦犹言同类也。

　　即此所说临高想心。能令汝形真受酸涩。由因受生能动色体。汝今现前顺益违损二现驱驰。名为虚明第二妄想。

　　苕溪云。当知色受想三阴妄想相由而起。必不相离。故前文云。汝体先因父母想生。下文云。种种取像心生形取。皆同悬崖酢物之想。由是明之。此三妄想其体粗现。非如行识幽微难见。所以前三阴中所发天魔。其相亦粗。后二阴中所发心见二魔。其相亦细。

　　补遗云。想于临高。而令真受酸涩。此言因想生受。由因受生能动色体。此言因受动色。如因心受爱境则身业运动有所为也。

　　苕溪云。汝今下。正示受相也。顺益即乐受。违损即苦受。合有非违非顺。即不苦不乐受。但文略耳。

　　补遗云。汝今现前下。盖前文乃附譬喻以明故也。

　　由汝念虑使汝色身。身非念伦。汝身何因随念所使。种种取像。心生形取。与念相应。寤即想心。寐为诸梦。则汝想念摇动妄情。名为融通第三妄想。

　　初二句牒前受阴。由前文云因受动色。则是由汝念虑使汝色身也。身非念伦下。次生起想阴也。虽云因受心故能动色形。且心色非类。如何以身随心耶。所以能动色者。功在想心。故曰种种取象。心生形取。与心念相应。故受动色也。种种取像。必因心想之形。形对像生。取彼悬崖之像。必先心想有兹形取。方能令身受于酸涩。功在想心矣。窹即下。明想心不断也。言融通者。无色心窹𥧌之间故也。

　　熏闻云。身非念伦下。正明融通妄想之义。谓身之与念。色心两殊。且非伦类。汝身何因。至与念相应者。诚由妄想融通使之然耳。又非但融于色身。亦乃通诸梦寐。故曰窹即想心等。

　　苕溪云。心生形取。谓心念若生。形质必取。想高酸起。取之验也。窹𥧌等者。由想成梦。以显妄念。当无间然。

　　化理不住。运运密移。甲长发生。气销容皱。日夜相代。曾无觉悟。阿难。此若非汝云何体迁。如必是真汝何无觉。则汝诸行念念不停。名为幽隐第四妄想。

　　此若非汝。指化理不住等。云何体迁。指其甲长发生等。如必下。若谓体迁实是汝者。何不觉此相代之相。以不觉故。行阴生灭。名为幽隐。

　　补遗云。上文只就色阴。明迁变理。故此通例诸法迁变之行。

　　又汝精明湛不摇处名恒常者。于身不出见闻觉知。若实精真。不容习妄。何因汝等曾于昔年睹一奇物。经历年岁忆忘俱无。于后忽然覆睹前异。记忆宛然曾不遗失。则此精了湛不摇中。念念受熏。有何筹算。

　　苕溪云。今文即以见闻为精明。动用为常体。何则。识无所存。遍在诸根。根对境时。虽涉于用。用在无记未起善恶。指此无记名为精明湛不摇处。若约分齐明之者。五识五意识。及第六心王。皆是其处也。佛恐众生计此为常。故寄阿难先且定云。名恒常者。若实精真不容习妄。此破其常也。精谓精明。真即恒常。何因下。示妄习相。念念受熏者。以昔睹寄物纳种在识。若不受熏。覆睹前异必无记忆之相。既不忘失。则知中间常为无明念念熏习。熏习即妄。何精真之有乎。

　　补遗云。此中明识阴。而立精湛者。盖由行人已次第观五阴。穷诸行空。生灭乍伏。故观行中识心。亦精湛也。良以惑使乍伏。观力使然。非已破惑显理。故下判此不出见闻觉知者。还成第六王数故也。举喻睹一奇物。历年俱忘者。如伏惑之相也。覆睹宛然者。惑起故失其湛明也。

　　阿难当知。此湛非真。如急流水。望如恬静。流急不见。非是无流。若非想元。宁受妄习。非汝六根互用合开。此之妄想无时得灭。故汝现在见闻觉知中串习几。则湛了内罔象虚无。第五颠倒微细精想。

　　六根互用等。始破见思。故妄想得灭。即粗垢先落也。问上文受熏。约无明说。今妄想灭。何止见思邪。答无明所熏亦见思种子。故前指见物。有忆有忘。正是粗相。今种现虽尽。而根本犹存。非谓六根得真互用。问此首楞严。体无不圆。宗无不极。至于破阴力用何短乎。答非是力用不协体宗。由辨魔中五十重境皆从分段五阴妄想中现。今齐此论灭。故且至六根互用。若如前文反流全一六用不行。即破根本无明。有异此中颠倒妄想也。

　　熏闻云。且约通惑未除。凡有所熏。皆见思家种子也。如荆溪云。未净六根已来。所有王数。名见思家王数。此其例焉。既有忆忘。复名妄想。非粗而何。况至六根净位。此相则灭。粗义愈彰矣。

　　阿难。是五受阴。五妄想成。

　　汝今欲知因界浅深。唯色与空是色边际。唯触及离是受边际。唯记与忘。是想边际。唯灭与生是行边际。湛入合湛归识边际。

　　补遗云。五阴中各有因界。色浅而识深。

　　长水云。唯色与空等者。色谓形色。空谓显色。俱色蕴摄。妄色妄空互形显故。略举色空。摄一切法。此以依对正释。准第四云。汝见虚空遍十方界。空见不分。有空无体。有见无觉。相织妄成名为劫浊。又第九云。若色阴尽。能超劫浊。故今知言色者。须对依报外色示之。

　　资中云。触离是受者。触有苦乐。离即成舍。俱名为受。

　　真际云。记忘是想者。记忆忘失。取像攀缘。皆想分齐。记忆忘失亦可云记如寤忘如𥧌。

　　苕溪云。生灭是行者。三相迁流俱属行阴。略举生灭以摄于异。湛入合湛等者。湛生灭之际。入精明之处。方名合湛。合同也。以形相异而识体同故。

　　补遗云。上之湛字。乃行伏识显之体也。言入者。谓此识心涉入根境也。合湛虽入根境。而无根境取着之相与彼相合也。如前文云。内外湛明入无所入是也。此五阴文。唯识阴就理而明者。

　　盖此释疑文联识阴并就此义而说也。

　　此五阴元重叠生起。生因识有。灭从色除。理则顿悟乘悟并销。事非顿除因次第尽。我已示汝劫波巾结。何所不明再此询问。

　　孤山云。约生则由内造外。从细至粗。如着衣也。故迷理有识乃至见色。约灭则由外至内。从粗至细。如脱衣也。故悟理色尽乃至识尽。

　　补遗云。此明五阴两重次第。若从生法。识为能生。色最居后。若从观破。次第从外向内。色阴在前。如四念处法相是也。此亦一往。若直观心为万法之源。识亦居初也。

　　苕溪云。理则顿悟至因次第尽者。以此四句。俱就观行位伏义释之。谓依理顿悟。乘悟修观。用观并销。而其五阴。任运粗者先除。细者后尽。故曰事非顿除因次第尽。前文所明五阴区宇次第而显者。即其义也。但此并销。有尽未尽。尽在七信。未在已前。

　　熏闻云。问夫五阴妄想。不出见思。且初信断见。二信至七信断思。此圆家粗垢先落之位也。今乘悟并销。为是先见后思。为复见思双断。答应有二义。若先见后思。亦名并销。以此二惑皆遍五阴故。当知初信则并销五阴中迷理之惑。二信至七信。则并销五阴中迷事之惑。若见思双断。义亦有凭。如璎珞本业云。舍利弗于第六住。值恶因缘。退入凡夫外道。乃至千劫作大邪见及五逆等。荆溪云。身子于十住中第六心退。恐是尔前见思俱断。至六心时见犹未尽。今以圆信例彼别住。见思俱断。故曰并销。

　　补遗云。舍利弗六住退。起信论云非其实退。为初学未入正位而懈息者。恐怖令彼勇猛故。宗镜云。权教中六住可有退位。实教中为稽滞者责令进修。如舍利弗示现声闻。非实声闻。所作方便皆度众生。法华文句记云。如璎珞意。身子于十住中第六心退恐是尔前等。此伸通权教中六住有退义。由见思俱断故。六住有见。所以有退。今记主准此文明实教中亦有见思俱断之义。然山家教门。四教断惑。诸文所明断见思则。必无俱断。唯有此一文说之。俱断之义旧学未有定论。今谓诸文前断见而后断思者。此约障理障事惑体不同故也。然有俱断义者。约别圆两教用观不同。藏通必须修八忍八智入无间三昧断见故也。准理权教俱断。可有退者实教俱断。无有退者圆观胜故。准理如此。何必求文。

　　上文所明五阴若能尽超五浊者即其义也。然今总判五阴尽在七信者。一按文。二详义。且按文者。前色阴尽。见诸佛心如明镜中显现其像。受阴尽。得意生身随往无碍。想阴尽。虚受照应了罔陈习。行阴尽。于涅槃天将大明悟。识阴尽。即得现前诸根互用凡此五者。岂非皆自六根清净之明文乎。二详义者。如前说色阴妄想云。汝体先因父母想生。汝心非想。则不能来想中传命。以此观之。色由想生。色阴若亡。想阴必尽。想阴若尽。既无陈习。岂非已断思惟烦恼耶况想阴之前受阴尽时得意生身。若不断思出分段死安得意生乎。受尽尚尔。想行识尽不亦例然。又见色阴尽者能超劫浊。前明劫浊。从见虚空遍十方界即名为浊。是则劫浊尽时。不应见空。空见若除。受等四阴复何所在。故知五浊超必同时。不可以长途所谈校其伦次也。

　　补遗云。约理约解。无阴可论。岂容次第。故行人乘此悟解顿除五阴也。如义例说。上根利智直闻是言病即除愈。不俟立境立观也。约事约行。必须拣境。以为用观之处。五阴之中必先一阴为境。一阴若破。四阴随破。故曰事非顿除因次第尽也。言次第者。非谓先色次受等一一用观。但一阴居初为境。余阴同破。乃名次第。如上所明解萦之喻就六根言之。一根若破。余根同伏。乃名次第。非谓先眼次耳等。所以如来下文即引同此喻。以责再询。正同解结次第一解六亡。一阴若尽。五阴俱破。名曰次第。

　　汝应将此妄想根元。心得开通。传示将来末法之中诸修行者。令识虚妄。深厌自生。知有涅槃。不恋三界。

　　自辨魔来齐此。流通行也。

　　阿难。若复有人。遍满十方所有虚空盈满七宝。持以奉上微尘诸佛。承事供养心无虚度。于意云何。是人以此施佛因缘。得福多不。

　　自此文至尽经。流通教也。付嘱流通。唯行与教耳。

　　阿难答言。虚空无尽。珍宝无边。昔有众生施佛七钱。舍身犹获转轮王位。况复现前虚空既穷。佛土充遍。皆施珍宝。穷劫思议尚不能及。是福云何更有边际。

　　熏闻云。问中三意。一遍满下举种子多。二持以下示福田多。三承事下明敬心多。以此三多为校量本。答中于三多中。略举种子福田自摄敬心。施佛七钱。田种俱少也。

　　佛告阿难。诸佛如来语无虚妄。若复有人。身具四重十波罗夷。瞬息即经此方他方阿鼻地狱。乃至穷尽十方无间靡不经历。能以一念将此法门。于末劫中开示未学。是人罪障应念销灭。变其所受地狱苦因成安乐国。

　　熏闻云。一念者。准仁王云一念中有九十刹那。故知一念言其少时也。幸哉一念之顷灭恶尚尔。况多时乎。况终身乎。既云诸佛如来语无虚妄。不可以别时意趣消遗斯文。般若受持四句。胜舍三恒之全身。圆觉分别半偈。超化百恒之小果。用彼详此。不亦如是。句偈尚尔。况全章乎。况尽经乎。愿诸见闻励力敷赞。成安乐国者。以果显因也。即地狱因成安乐国。

　　补遗云。小般若一日三分以恒河沙身布施。闻经不逆。其福胜彼。经云假使有人。教百恒河沙众生得阿罗汉果。不如有人宣说此经分别半偈。

　　得福超越前之施人百倍千倍千万亿倍。如是乃至算数譬喻所不能及。

　　长水云。此有多义。故获胜福。一所弘之经是佛极谈。教理行果皆不思议故。二末世多障。能于此时流通是经。实希有故。三施福唯得生死之报。但是自利。弘经利他。令至无漏之果故。由是一念超越前施。

　　资中云。此经有四不思议。谓教理行果皆殊胜故。且如来藏体。理不思议。次辨圆通。行不思议。及说神咒教不思议。后明地位果不思议。

　　阿难。若有众生能诵此经。能持此咒。如我广说穷劫不尽。依我教言。如教行道。直成菩提。无复魔业。

　　苕溪云。前利他得福。此自利成道。或以此义释成上文。谓开示未学。得福斯胜者。良由众生于教诵持。乃至成道。所益大故。

　　熏闻云。能诵此经。能持此咒。即显密二教也。依我教言。如教行道。谓依显教。行正助二道。亦可依显教行正道。依密教行助道。依显密二教皆行正道。

　　佛说此经已。比丘比丘尼。优婆塞优娑夷。一切世间天人阿修罗。及诸他方菩萨二乘圣仙童子。并初发心大力鬼神。皆大欢喜。作礼而去。

　　苕溪云。初发心者。圆教外凡或内凡也。皆大欢喜。通该凡圣。

　　兴福云。此听法欢喜者。可列为三十六众也。

　　孤山云。既闻谈常扶律。即偏解圆。同服醍醐咸。沾妙益。故大欢喜。

　　谷响云。大论云三义故喜。一能说人清净。二所说法清净三依法得果清净。今谓前二属应。后一属机。又如次配三宝。三皆清净。机应事毕。是故欢喜。然论释般若。义该三教。今唯圆顿粗妙可知。

　　补遗云。此经部同法华。开权圆顿。若对般若分别粗妙。犹约判义。开则无非一妙而已。

　　大佛顶如来密因修证了义诸菩萨万行首楞严经卷第十(终)
