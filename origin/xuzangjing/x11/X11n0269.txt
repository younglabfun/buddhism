卍新纂续藏经第 11 册 No. 0269 楞严经熏闻记


　　No. 269

　　首楞严经集解熏闻记卷第一

　　吴兴沙门　仁岳　述

　归命如来藏　　显秘修多罗　　教主释迦文
　尘刹遍知者　　文殊阿难等　　菩萨贤圣僧
　惟以无缘慈　　证明及加护　　谁昔诸法师
　疏兹首楞义　　而我尝撰集　　授彼持经人
　注释或未详　　流通犹寡益　　是故今覆述
　助发于来蒙　　愿同观世音　　熏闻成正觉

　　解说首题已如别卷今释经文文句分三一序分二正宗分三流通分初东晋安法师立此三分判释众经至有唐奘法师译佛地论而西域亲光菩萨判佛地经果有三分一教起因缘分二圣教所说分三依教奉行分乃与序正流通辞异义同则知安师所立冥符亲光之说也今经从如是我闻至提奖阿难及摩登伽归来佛所为序分阿难见佛至第九卷若他说者即魔王说为正宗分即时如来将罢法座下为流通分。

　　就序分中复分为二一从如是至文殊师利而为上首为证信序二从时波斯匿王下为发起序此二亦名通序别序通序通诸教别序别一经且初证信序者言如是等令闻者不疑故涅槃后分云佛垂涅槃阿难问佛如来灭后结集法藏一切经初安何等语佛言当安如是我闻一时佛住某方某处与诸四众而说是经智度论云三世诸佛经初皆称如是语准兴福释经序文为六一指所闻法二叙能闻人三陈说教时四标垂化主五彰演法处六述同闻众资中以此六事合为二门一说经时处二引众同闻至于长水亦复承用今谓合前五事以为一门于义太略处中而判当分三句一传法时二感佛处三同闻众初传法时者谓如是我闻一时也智论亦将此六字作一章释之今故例彼原夫晋魏以前译经多云闻如是或曰我闻如是至后秦罗什翻法华经云如是我闻自此相㳂以为定式。

　　▲注孤山者圆师所居也向下真际长水等皆以处目人具如说题出其疏钞。

　　▲所传之法者谓结集家传佛能诠所诠之法也能诠之文与佛不异故曰如所诠之理无非真实故曰是又文如其理故云如理如其文故云是然理通四教则如是之法偏圆不同具如天台诸经疏分别其相今简偏取圆唯一如来藏心是经法体部属开显讲者悉之。

　　▲能传之人者阿难自谓也智论问曰佛法中言一切法空无有吾我云何佛经初言如是我闻答曰佛弟子辈虽知无我随俗法说我非实我也闻者耳根不破声至可闻处作意欲闻根尘意和合得闻也孤山约四教义明四种我闻一我我闻闻二我无我闻不闻三无我我不闻闻四非我非无我不闻不闻前三种我闻是昔所闻方便之义后一我闻是今正意末学肤受以广为烦故集解销文从略而示也。

　　▲会机会理之时者孤山谷响钞云会合也谓今楞严之教下合现未之机故曰会机上合常住真心故曰会理机理会合一义在兹。

　　▲如是之经我从佛闻者依事相释也通慧生信钞云如是等者乃是阿难领诺迦叶举问之辞能举发人以曾闻之法言之即经题也岂无句逗数字耶反至所答之义且总而领会不牒其繁辞故云如是若今人之谈说领前人意则云如此同也故佛地论曰如是我闻者谓总显已闻传佛教者言如是事我昔曾闻也说教时者通指经竟为一时也如涅槃中佛言我往一时在恒河岸又云我于一时在迦尸国等其事同焉。

　　二佛在下感佛处注梵语等亦真际疏也经文虽隔解者未异则不标目他皆效此。

　　▲佛地论下彼文具云具一切智一切种智离烦恼障及所知障于一切法一切种相能自开觉亦能开觉一切有情如睡梦觉如莲华开故名为佛应知一切智一切法者真谛智境也一切种智一切种相者俗谛智境也以照真故离烦恼障能自开觉以照俗故离所知障能觉一切有情如睡梦觉如莲华开者总譬二智觉了之义也又梦觉喻真智一物叵得故华开喻俗智具见诸相故在者住也者或曰暂居名在久停为住今依天台诸疏在即是住智论云四种身仪皆名为住又为恐怖魔军令弟子欢喜入种种禅定故于中住。

　　▲以佛内住首楞严者论明四种住义一天住谓布施持戒善心也二梵住谓慈悲喜舍四无量心乃至悲想天因也三圣住谓空无相无作三三昧也四佛住谓首楞严等百八三昧力无畏等八万四千度人法门也佛虽住定示同人法行住坐卧四仪宛然斯由自受用身内冥法性外应群品故曰能建大义。

　　▲迹住者迹以对本为名约土言之则本住寂光迹居堪忍也。

　　▲中印度如说题憍萨罗国都城之号者携李证真钞云为简南憍萨罗国故废国名而标城号。

　　▲货财者蔡氏化清经曰货者化也变化反易之物故字有化也。

　　▲欲境者谓五尘境生人须欲之心故。

　　▲多闻者义净三藏译舍卫为名称但得其一耳。

　　▲能脱者谓出家断结之士也。

　　▲祇桓者长水云具云祇陀此云战胜即太子名桓即林也今谓以桓为林非也案西域记并应法师音义并云祇洹讹也正言逝多此云胜氏若言林者梵云婆那故知桓字与洹不殊。

　　▲须达市园者具云须达多此云给孤独亦曰善施市犹买也西域记云给孤独长者闻佛功德深生尊敬愿建精舍请佛降临佛命舍利子胆揆唯太子逝多园地爽垲寻诣太子具以情告太子戏言金遍乃卖善施闻之心豁如也即出藏金随言布地有少未满太子请留白佛此诚良田宜植善种即于空地建立精舍世尊即之告阿难曰园地善施所买林树逝多所施二人同心式崇功业自今已去应谓此地为逝多树给孤独园。

　　三同闻众有二一声闻众二辟支众法华论明先列声闻者为显亲闻后不谤故又摄不定性回心入大故乃至云令菩萨敬故地论大同应知两论皆五性宗并言不定性回心耳今经显示定性皆获一乘反验彼宗权说明矣。

　　初声闻众又三一标类。

　　▲经与大比丘众与犹共也智论约七义释共谓一处一时一心一戒一见一道一解脱是名为共阿难与众同兹七义故也。

　　▲梵语摩诃此云大或曰多或言胜天王等大人所敬故大也数至千二百五十人故多也能破九十六种论议故胜也。

　　▲注比丘含三义谓清净活命故名乞士能断烦恼故名破恶当剃发至受戒时魔王言是人必得涅槃故名怖魔由此因中三名能成果上三号即下文阿罗汉三义也由乞士因成应供果由破恶因成杀贼果由怖魔因成无生果四人以上为众者梵云僧伽此言和合众以说戒事四人能办故多人可知。

　　▲三迦叶者一优楼频蠡迦叶二伽耶迦叶三那提迦叶具如第五卷注兄有五百弟子二弟各二百五十共一千人。

　　▲先并事火者如此经云诸迦叶波并婆罗门勤心役身事火崇水求出生死者是也。

　　▲翻邪入正者法华疏记具明如来作十种神变化优楼频蠡师徒皆伏得沙门果并以术具投之于水随流而下二弟并五百弟子见之亦皆归佛云云。

　　▲内冥中道者约开权后说下叹德文备矣。

　　▲准涅槃下彼经迦叶菩萨问佛云何得广大为众作依止等佛以四依一品答之文云有四种人能护正法为世所依即四果人也又曰第四果人名阿罗汉断诸烦恼住第十地得自在智随人所乐种种色像悉能示现今孤山意谓诸大众皆是从十地之本示四果之迹盖从多分而说也其间必有适蒙开权如入初住者如法华中三周得记岂无其人乎。

　　二佛子下叹德。

　　▲注开权发迹者如云开方便门示真实相决了声闻法是诸经之王即开权之文也又云知众乐小法而畏于大智是故诸菩萨作声闻缘觉此发迹之文也。

　　▲从佛口生者闻能诠声教也。

　　▲从法化生者悟所诠实理也由兹教理故法身慧命于是而生初住分真能百界作佛八相利物故曰得佛法分。

　　▲堪绍佛种安住下释住义三德秘藏谓法身般若解脱名秘密之藏。

　　▲住持下释持义如八万四千陀罗尼门即总持善法也。

　　▲二十五有者谓四洲四恶趣六欲并梵天四禅四空处无想五那含云云涅槃明二十五王三昧破二十五有初用无垢三昧破地狱有乃至用我三昧破非想有所言王三昧者智者云空假未得为王中道调真故得称王。

　　▲经能于国土成就威仪者前超诸有即上合十方诸佛本妙觉心也今成威仪即下合十方一切六道众生也。

　　▲注有威下左传曰有威而可畏谓之威有仪而可象谓之仪又曰君有君之威仪其臣畏而爱之则而蒙之故能有其国家令闻长世臣有臣之威仪其下畏而爱之故能守其官职保族宜家令声闻有声闻威仪令出家者畏而象之故能从佛转轮妙堪遗嘱等。

　　▲所谓下引净名文显不思议用也智者云声闻入定不能现四威仪如迦叶入定至弥勒出世方乃现变不思议定有体有用故能不起现诸威仪如修罗琴随人吐韵。

　　▲法有摧碾烦恼义者以佛教法转入他心复由行法乃能摧惑故法华疏以教为能转行为所转能所和合方得轮名。

　　▲见佛始卒者始鹿苑终鹤林亦约多分为言如身子目连先佛入灭则不至涅槃然今经云最后垂范已有遗嘱之意如下文所引。

　　▲乃至迦叶阿难等来者谷响云于时迦叶在灵鹫山入灭受想定至佛灭后始来阿难在娑罗林外为魔所罥至佛垂灭方来。

　　▲毗尼云律者谷响云律铨也诠量轻重犯不犯等禀之则出生死者遗教云依因此戒得生诸禅定及灭苦智慧。

　　▲普现色身等如观音说圆通中。

　　▲今从部意正为末者即前遗嘱下法意是也又如阿难云我虽未度愿度末劫一切众生阿难既然诸皆可识。

　　三其名下列名。

　　▲注或尚年腊者如下文憍陈那云我在鹿苑及于鸡园观见如来最初成道于佛音声悟明四谛腊者岁终祭祀之名也风俗通云夏曰嘉平殷曰清祀周曰大䄍汉曰腊腊猎也猎取禽兽祭先祖也或云腊者接也新故交接也故经律中谓七月十五日为佛腊日盖取其义。

　　▲或尚声德者如下文引增一是也身子八岁为国论师声震五竺。

　　▲鹙或作𫛄玉篇云水鸟也。

　　▲鹭尔雅云舂锄郭璞云白鹭也。

　　▲菽者杨泉物理论云豆之总名。

　　▲苗裔者说文云裔衣裾也应法师云以子孙为苗裔者取下垂义。

　　▲舍利弗舅氏者法华疏云初论胜于娣娣孕论则不胜知所怀者智人也寄辩尚尔何况出胎即弃家往南天竺读十八经时人笑云累世难通一生非冀喟然叹曰在家为娣所胜出路为他所轻誓读不休无暇翦爪时人呼为长爪梵志学讫还家问甥所在遂往佛所思惟良久不得一法入心语佛言一切法不忍忍即安义此言一切法我皆能破使不得安佛问汝见是忍不此堕两负处若我见忍前已云一切不忍若我见不忍无以胜佛即时低头得法眼净。

　　▲满慈子者从父母两缘得名或云满愿子支谦译度无极经名满祝子谓父于满江祷梵天而得其子又祝与咒同故杨子曰螟蠕之子殪而逢蜾羸祝之是也此单从父缘立称也既善且吉者谷响云既已也且兼也亦名善现等应知善相不唯空物亦能感物故譬喻经云舍卫国长者名鸠留产生一子字须菩提有然福报食器皆空所欲皆满然则空非断无表妙有之不亡也。

　　▲以观尘性空得道者下文说圆通云我亦观佛最初成道观不净相生大厌离悟诸色性以从不净白骨微尘归于虚空空色二无成无学道如来印我名尼沙陀。

　　二复有下辟支众。

　　▲经并其初心兴福云初发大乘心也准下文云及诸新发心菩萨其数凡有十恒河沙证此初心诚然是大又云或缘觉初心上标无学下列初心证未俱来表尽回心入大今秪取后解何则既云并其初心即指缘觉而为其也指第六卷发心为证殊不相应。

　　▲注此是部行遇佛回向者意谓部行缘觉出有佛世唯是独觉出无佛世耳麟喻者名出俱舍说文云麒麟仁兽也尔雅云𪊲麇身牛尾一角(𪊲与麟同)又春秋感精符曰麟一角明海内共一主也独觉亦尔大千唯一故以为喻。

　　▲观十二因缘者如法界次第此十二法展转能感于果故名因互相由藉而有故名缘。

　　▲无师自悟者观华飞叶落等悟无常空也。

　　▲大权引实者以法身大士应为辟支引接实行之人同来佛所也。

　　▲私谓者苍颉篇单作厶取自营之义若从禾者不公曰私乃兴自营左右之异故章安荆溪凡撰集一家教文有自说者并云私谓今亦效之。

　　▲经家者即结集人也。

　　▲况部行亦出无佛世者法华疏云部行缘觉在无佛世师徒化训是也然则沇师之说误矣。

　　▲已上止集声闻辟支二众者谷响云菩萨众别序备矣即经云恒沙菩萨来聚道场是也所以不列杂众者且事起自恣非俗众所参是故但有三乘僧也至斋毕旋归王及大臣长者居士俱来随佛愿闻法要事在明日故有俗众。

　　二属诸下发起序为二一通缘二别缘初又二一休夏敷经。

　　▲注自恣律开三日四分云安居竟自恣则七月十六日为定又云僧十四日自恣尼十五日自恣南山云此谓相依问罪故制异日及论作法三日通用克定一期十六日定若有难者如五百问中一月日自恣鲜能自讼者谷响云鲜少也讼责也恣僧举过者南山云纵宣己罪恣僧举过内彰无私隐外显有瑕疵身口托于他人故曰自恣。

　　▲经十方菩萨寻谓自恣后十方菩萨亦来佛所也悫沇节三疏从此至文殊师利而为上首判在通序列众之中孤山长水皆判属别序今取后义。

　　▲注大论下文出第五又四十九云菩提秦言无上智慧萨埵名大心为无上智慧故求大心也。

　　▲欲请楞严之秘说者资中长水亦同此解是则菩萨知机知应专为此经而来今更释之。

　　▲言密义者且通指大乘法要耳谓恣决心疑之外方将更求大乘微密之义也下文为诸会中宣示深奥即酬其请深奥非密义乎。

　　▲经敷座宴安者前自恣文虽曰比丘必兼于佛自恣属戒宴安是定宣示为慧圣人应物垂范则三学存焉问处何经律知佛自恣答增一云如来同僧坐于草座告诸比丘我欲受岁又新岁经云佛自叉手向诸比丘悔过等云云。

　　▲注亦犹下谷响云无量义则开为合序以经先谈从一清净道开出二道三法四果是故法华合为一道若普集经则正为依序以彼先说佛身之正报是故净名示佛国之依报。

　　▲迦陵频伽者应法师云此鸟本出雪山在㲉中即能鸣其声和雅听者无厌。

　　▲经恒沙者大论云恒河中沙一切算数所不能知唯佛及法身菩萨能知其数。

　　▲注妙德者涅槃云了了见佛性犹如妙德等佛性非三德不显故须以法身等释之。

　　▲分证者圆教初住已上皆名分证今指等觉也然此菩萨本是龙种上尊王佛迹辅释迦岂唯文殊诸声闻等咸有本迹广如法华疏记。

　　二时下因齐应供又二一佛应王宫。

　　▲经宫掖者班固西都赋云后宫则有掖庭椒房吕向注曰掖宫名在天子左右如肘掖也。

　　▲注齐者齐也者祭统云齐之为言齐也齐以致齐。

　　△二城中下僧应臣舍。

　　▲经饭僧者谓以食请僧饭之饭扶晚切餐也曲礼云饭黍毋以着。

　　▲注天竺下文出西域记谷响引韩子曰重厚自居谓之长者玉藻云居士锦带郑康成注曰居士道艺处士也。

　　二唯有下别缘有三一阿难遭术二如来垂救三文殊摄还初又三一失僧次。

　　▲经不遑僧次遑暇也四分律明请僧有二种谓僧次请别请也虽律开别请而诸文中多斥别请偏赞僧次十诵律云别请佛及五百罗汉不如僧次请一似像极恶比丘成论云僧次请僧如饮海水即饮众流。

　　▲注涅槃下陈如品说阿难初为侍者先求世尊与我三愿一者如来设以故衣赐我听我不受二者如来设受檀越别请听我不从三者听我出入无有时节佛赞阿难具足智慧预见讥嫌何以故当有人言汝为衣食故奉给如来是故先求不受故衣不随别请出入有时则不能得广作利益四部之众是故欲求出入无时今经云先受别请者即不从佛行也既无上座及阿阇梨者以因僧次应诸齐主也。

　　▲途中独归显无伴侣此为下文遭术张本。

　　▲其日无供谓祇园间更无檀越致供是故入城乞食也。

　　△二即时下求齐主。

　　▲经于所游城即室罗筏城准摩登伽经云阿难持钵入舍卫城乞食于其路次见旃陀罗女故知非别城也以城在祇园北仅五六里故食时持钵可往复也心中初求最后檀越望前僧次是为最后。

　　▲注体色量者律明钵体大要有二泥及铁也色者熏作黑色赤色或孔雀咽色鸽色等量者大钵受三斗小者受斗半中品可知南山云此姬周之斗也准唐斗上钵一斗下者五升。

　　▲刹利王族者具云刹帝利此翻田主西域记明此姓云奕世君临仁恕为志。

　　▲旃陀魁脍者谷响云梵语旃陀罗此翻屠者正言旃茶罗此云严帜谓恶业自严行持标帜摇铃持竹为自标故魁师也脍切割也。

　　▲欲令下释发意圆成等孤山意以皆趣菩提菩提即具无量功德也今解无量功德亦应约众生得益差别论之谓施我食者随其净秽所求功德悉令满足。

　　▲经钦仰如来开阐无遮谓遵佛诃诫平等行乞也。

　　▲注善现舍贫从富者维摩疏云贫人用乏常忧不足慈心无诤将欢彼意故不从乞富家幸丰乞不为损等。

　　▲饮光舍富从贫者饮光即迦叶也疏云其有慈悲之心见贫穷者持钵往福使现转报来生免若又贫者遭苦必易化度富者着乐会不从化等皆为净名所诃者彼诃善现云若能于食等者诸法亦等诸法等者于食亦等如是行乞乃可取食诃饮光云有慈悲心而不能普舍豪富从贫乞迦叶住平等法应次第乞食就佛所印者佛命二人行诣问疾故述昔日被弹之事佛既印可即同佛诃。

　　▲经城隍者说文云城池无水曰隍苍颉篇云城下坑也。

　　△三经室。

　　▲经尔时阿难因乞食次据摩登伽经云阿难乞食讫还祇洹林于其路次见旃陀罗女则与今经叙事稍别不须会通也然摩登伽经凡有三译一名摩邓女经一卷后汉安世高译二名摩登伽经三卷吴竺律炎共支谦译三名摩邓女解形中六事经一卷东晋失译唯吴本最详今略录之初阿难见女持瓶取水往彼语言今我渴乏甚欲须饮女以净水授与阿难饮讫还其所止此女染着阿难容貌欲心猛盛遂还母所而作是言阿难比丘我甚爱乐欲得为夫如母力者能办斯事母言有二种人虽加咒术无如之何一者断欲二者死人自余之者吾能调伏沙门瞿昙烦恼已尽及其眷属咸离欲秽如何于彼反起恶业女复泣言若母不得我必舍命母闻斯言惨然不悦乃于舍内牛粪涂地以布白茅于此场中然大猛火用妙遏迦华百有八枚诵咒一周辄以一茎投之火内即诵其咒(咒有十句具在经文)诵已曰若天若魔若乾闼婆火神闻我此咒及吾祠祀宜应急令阿难至此作是语已阿难心即迷乱不自觉知行诣其舍悲噎哽塞泣泪而言我何薄祐遇斯苦难大悲世尊宁不垂愍云云。

　　▲注食米脐外道应法师云旧言食米屑此外道修苦行合手大指及第二指以物缚之往至人家舂谷簸米处以彼缚指拾取米屑聚置掌中随得少多去以为食若全粒者即不取之亦名䳕鸠行外道拾米如䳕鸠行也昔五百世下此出摩邓女经今言登伽者误。

　　▲危窘之意者窘急迫也。

　　▲得道俱戒者亦名道共戒与真道共俱自然不犯也。

　　▲唯存正使谓初果以上虽有三毒不邪起故即思惑也非妇不淫约在家得果者言之于他境不犯又于己妻亦离非时非处等。

　　▲恳地不夭者初果掘地虫离一寸乃至四果离四寸故元夭命之愆也。

　　▲不计性实者虽有事中相应独头二种无明了法从缘不起性执也。

　　▲欲饱还来之事谷响引阿含云三果退家毁失律仪不失道共俗人生谤言无圣法佛言欲饱起厌不久当还更求出家诸比丘不度佛即度之便得四果阿难问言大德是学退无学退答言学退此即慧解脱人退为初果于初果身中作初果人为事也。

　　▲初果生杀羊家者大论云初果生屠羊家年向成人不肯杀生父母与刀并羊闭着屋中语言若不杀羊不令汝出其儿以刀自杀即生天上。

　　▲世人准律下兴福云将毁戒体者犯摩触戒也资中云准律无心不犯但得不应以不应独入淫舍故犯吉罗真际云据经淫躬抚摩将毁戒体此谓非戒家近方便耳合犯重偷兰罪以阿难无心遭彼所逼虽有罪名而无罪体若云犯摩触及吉罗者皆未尽理今谓悫沇结罪固并不然沇云不应如何销释将毁之文耶节谓偷兰有名无体予试问之经云将毁为欲毁耶不欲毁耶若欲毁者何无罪体若不欲毁者何有罪名进退俱非徒增后学之惑耳。

　　▲女之母名摩邓者摩邓摩登梵音奢切也准吴本云摩登伽是旃陀罗种又名此女为旃陀罗女又云时复有人于路游行其车破坏因便修治名摩登伽孤山云据彼所说乃是工巧之姓今准中阿含明四姓谓刹利梵志居士工师验摩登伽实工师之姓也又应法师云摩登伽具云阿徒多摩登祇旃荼罗摩登祇女之总名阿徒多女之别名此女卑贱常扫市为业用给衣食。

　　▲长水所翻未见其义者盖璇师见登伽经说此女过去为婆罗门女名为本性便将昔名以翻今日又往人翻为败风谓男女不以礼婚败五常之风斯亦不尔。

　　▲欲破阿难所持之体者以欲释将也体即淫戒无作之体疵说文云病也。

　　二如来垂救。

　　▲经如来知彼者知照也以一切种智寂而常照故。

　　▲无畏光明者为令阿难得无所畏光明者为令阿难得无所畏故。

　　▲结跏趺坐者声论云以两足趺跏致两䏶如龙盘结。

　　▲注顶表法身者以顶是无见顶相故表至理之无上非下地之所见也。

　　▲光表报身者报有二种一自受用二他受用今所放之光即他受用相而所表之身即自受用体以下文云光从顶出即智由理发也。

　　▲化佛表应身者然释迦即应身复云表者显应用之非一也化复作化斯之谓欤问光中出生千叶宝莲此表于何答莲以表实华以表权应身起用不离权实二智是故化佛趺坐其中。

　　▲遍照百界者六凡四圣十界互具也。

　　▲折恶摄善者折登伽之恶摄阿难之善。

　　三文殊摄还。

　　▲经将咒往护兴福云文殊密说妙解邪方是则阿难亦不显闻但蒙冥护故第七卷云虽蒙如来佛顶神咒冥获其力尚未亲闻若据登伽经但是世尊自说一咒解彼淫术经云尔时如来以净天眼观见阿难为彼女人之所惑乱为拥故即说咒曰悉梯帝(一)阿朱帝(二)阿尼帝(三)说此咒已而作是言吾以斯咒安隐一切怖畏众生亦欲利安诸苦恼者若有众生无归依处我当为作真实归依尔时世尊复说偈言戒池清凉净无垢能浴众生烦恼热若有智者人此池无明暗障永灭尽是故三世诸贤圣成皆顶戴共称叹若我真实浴此流当令侍者速返尔时阿难以佛神力及善根力旃陀罗咒无所能为即出其舍还祇洹林当知圣人三密赴机见闻有异不可以常情致诘也孤山问曰既不毁戒何须往护答为咒所摄故盘桓淫室不能自出故下文阿难自叙云遭彼梵天邪术所禁心虽明了力不自由故须往护亦如阿难于涅槃会为魔所冒亦假文殊持咒往救但解其胃非虑同邪。

　　▲注下文显故即第四卷云摩登伽淫火顿歇得阿那含也此是咒后得第三果至摄还佛所闻经至文殊简圆通竟成阿罗汉若据登伽经说闻咒时未言得益寻求阿难自到佛所且非文殊提奖而归及闻说法亦得阿罗汉道然则两经并由闻经方证四果但是大小机见不同耳今更引吴本略明登伽归佛之相庶了此经与彼硕异经云时彼女人见阿难去于夜过已沐浴其身着新净衣首戴华鬘涂香严饰徐步安详向舍卫国到城门已住待阿难阿难晨朝入城乞食女见其来深生欢喜随逐而行终不舍离尊者见是极怀惭愧还祗洹林顶礼白佛旃陀罗女极娆逼我惟愿世尊慈加拥护佛告阿难汝莫愁恼吾当令汝得免斯难尔时世尊告女人曰汝用阿难以为夫耶女言如是乃至佛言若汝欲得阿难为夫宜应出家学其容饰答曰唯然敬承尊教佛言善来便成沙门须发自落法衣在身即为说法示教利喜所谓施论戒论生天之论欲为不净众苦积聚其味至少过患甚多譬如飞蛾为愚痴故投身猛焰等时比丘尼闻说是已心意调伏佛知其心即为广说四真谛法时比丘尼豁然意解即于座上得阿罗汉道云云问彼经闻小乃得四果此经闻大何故亦证阿罗汉耶答彼小隔大此圆通小如第六卷。

　　▲注然约下明登伽得益事通权实由阿难牵以欲钩者谷响云爱牵于人如钩牵物故净名曰先以欲钩牵后令入佛智今约登伽得闻斯典了悟常心名入佛智此就实行言之若是大权者即法身大士权示应迹引接实机也。

　　▲诸家者始自魏北馆陶法师分经八段乃至孤山作解行二门皆至佛告阿难汝我同气下方为正说今观下依长水分经且首楞严者即奢摩他等总名奢摩他等即首楞严之别号最初方便复是圆通要门如法华中身子请佛显实涅槃中纯陀请佛谈常皆是正说不在序品斯例昭然矣。

　　二阿难见佛下正宗分为三一阿难启请。

　　▲经悲泣者无声出涕曰泣。

　　▲注同时发心即阿耨菩提也。

　　▲汝常好多闻者于发大心后亦慧多而定少也彼约显本故作是说若据今经且就迹论何以明之如下阿难自叙当初发心缘于如来三十二相等但是小乘生灭之见洎乎世尊推其心见不知所在验无大乘圆解明矣良由此中云恨无始来有似密含本意所以孤山引法华文通释其义耳。

　　▲我由下正就迹中以明今意也又孤山解一向多闻者偏着小慧也未全道力者不修大定也然小乘岂但无楞严理定亦无圆融佛慧故涅槃云以诸声闻无有慧力是故如来为说半字以今如来现通演咒悉从理定而发故使阿难知小慧之非而偏请大定也。

　　▲经殷勤下请果人因地所修行法故曰十方如来得成菩提等应知得成菩提即究竟觉智也妙奢摩他三摩禅那即圆教真似乃至外凡所修定行也法首楞严通因通果今正在因因果相㳂始终一贯分别行相委如前说题。

　　▲注此大意与一心三观想应者宗密禅师圆觉经疏别立三名一泯相澄神观二起幻销尘观三绝待灵心观总结云此与涅槃三相大同小异与天台三观则义理同而意趣异同者泯相即空观起幻即假观绝待即中观异者此明人用心方便彼则推穷诸法性相此多约心行成故不立所观之境彼多约义生解故对所观三谛今辄难之既言用心方便何得复云心行成耶纵是行成那忽经文令一切菩萨及末世众生依于未觉幻力修习耶所云推穷诸法性相者斯是天台用唯识观历事观理而不知有真如观唯达法性更不余涂何尝一向推穷性相耶又则凡明观道必对谛境辨之如圆觉奢摩他中云以净觉心取静为行由澄诸念觉识烦动等三摩提中云以净觉心知觉心性及与根尘皆因幻化等禅那中云以净觉心不取幻化及诸静相了知身心皆为挂碍无知觉明不依诸碍等当知静即真谛幻即俗谛无知觉明即第一义谛而言不立所观之境其可得乎岂以经文简略便为偏说乎密师有禅源诠尝云南岳天台令依三谛修三止观教义虽圆终成次第唯达磨所传最上乘禅亦名如来禅等顿同佛体迥异诸门惜夫斯言有抑吾祖。

　　▲涅槃明三者彼经此三各有多种名义从正而言奢摩他名定毗婆舍那名慧优毕叉名舍今云止观即定慧异名由止观等二边俱舍。

　　▲体真止者知因缘假合幻化性虚故名为体举缘妄想得空即息空即是真故言体真止。

　　▲方便随缘止者知空非空故言方便分别药病故言随缘心安俗谛故名为止。

　　▲息二边分别止者知俗非俗俗边寂然亦不得非俗空边寂然故名息二边止广如摩诃止观。

　　▲虽二名有异者谓毗婆优毕与三摩禅那也。

　　▲其体亦同者谓第二皆缘俗谛第三皆缘中道也。

　　▲但禅那下融会第三应知双遮是中道之体双照是中道之用体用互显彼此无殊不言第二者以易解故大定非三止而何者反质之辞也正显此定必具三止何者定即是止止须依谛谛若非三摄法不遍故经题云具足万行者良在兹焉。

　　▲所主从别者止观云诸经赴缘偏举一法以示义端如首楞严偏举止边具一切法智度法华偏举观边具一切法涅槃举三法名秘密藏然天台所指虽是首楞严三昧经与今名义不可永异。

　　▲冥符圣言者智者说止观时未闻斯典尝云此三止名虽未见经论映望三观随义立名若能寻经得名即悬合此义也今观诚证则智者之说与阿难所请冥若符契矣问奢摩他等与体真止等名字既别岂曰冥符耶答昔安师三分与亲光三分名字亦殊而先德叹云妙理潜通慧心悬合弥天之称岂虚也哉由是观之三止冥符于何见责。

　　▲有通有别者通请正开解别请正明行又通请被三根别请被中下又通该十八界别就一根尘又通约十方别从此界说题已具此不烦文。

　　二于时下大众愿闻经及诸十方者前同闻众但列此方声闻今为简异故云十方大阿罗汉问前辟支佛已云无量今何再列答既言于时复有应以此句冠下读之是则前所集者已闻序经今所来者方闻正说。

　　三佛告下如来演说为三一开楞严解心二显楞严行法三示楞严地位。

　　▲皆以楞严为目者盖不忘其本也如章安科涅槃经五段悉用涅槃为名今亦效之初又二一对庆喜破人法二执显空如来藏二对满慈破性相两疑显不空如来藏初又二一酬请开示二闻法领悟初又二一广破心见明人空二会破阴入明法空初又四一审发心二斥妄想三劝直酬四破执计初又二一问。

　　▲经汝我同气情均天伦孤山云南齐褚渊居嫡母丧去官王俭叹之曰虽事缘义感而情抱天属义感谓非所生也天属犹天性也盖译人取此润色佛言耳。

　　▲注斛饭王之子者初师子颊王有四子一曰净饭(二子一悉达二难陀)二曰斛饭(二子一调达二阿难)三曰白饭(二子一摩诃男二阿那律)四曰甘露饭(二子一跋提二提沙)。

　　▲如来成道夜生者诸经明佛出家成道皆云二月八日夜鬼宿合时。

　　▲汝虽堂从者从疾用切尔雅云兄之子弟之子相谓为从父晜弟是也。

　　△二阿难下答。

　　▲经三十二相者始足下安平终顶有肉髻如法界次第荆溪云三十二相是藏通极果故知阿难发心示同凡小之见也。

　　▲琉瑙具云吠流离耶此云不远谓西域有山去波罗奈城不远山出此宝因以名焉后人从玉别为琉璃。

　　▲腥臊者腥或作胜通俗文云鱼臭曰胜猳臭曰臊今言欲气似之注易曰下系辞云天地网缊万物化醇男女构精万物化生构合也经作遘遇也义同于易故引释之。

　　二佛言下斥妄想。

　　▲经一切众生等即下文十种异生也正言六道亦兼三乘以六道受分段生死三乘受变易生死皆有轮转之义故。

　　▲注圆融三谛如第四卷明如来藏中六趣见其俗即赖缘之假也二乘见其真即偏空之理也菩萨见其中谓别教地前唯观但中属菩萨界若至地上证道同圆方属佛界二种生死出胜鬘经由五住之因招二死之果云云。

　　三汝今下劝直酬。

　　▲经终始地位者终妙觉始干慧也中间永无诸委曲相如第八云是种种地皆以金刚观察如幻十种深喻奢摩他中用诸如来毗婆舍那清净修证应知璎珞五十二位即委曲之相以先空次假后中故乃至大品十地沙四阶委曲可知也昔人谓此经同方等部或云兼一别教者甚违佛旨。

　　▲注言者心之声语出扬子彼又云书者心之画声画形君子小人见矣今借用之在文可解。

　　四阿难下破执计为三一推见爱二责所在三辨真妄初又二一问经当汝发心下夫如来身相乃因缘所生法也随机所见四种不同谓生灭无生无量无作四见虽异一境是同今欲破生灭之心显无作之理故举所缘之境以问能缘之见如医设药先审病源。

　　△二阿难下答。

　　▲经用我心目者斯由不知心目本如来藏妙真如性妄取胜相谓之实有也用我答谁为爱乐心目答将何所见。

　　△二佛告下责所在又二一总责有法譬合三节。

　　▲经尘劳者尘谓六尘劳即烦恼通含三惑别在见思。

　　▲发兵讨除者西域四兵谓象马车步也周礼司兵掌五兵谓戈柲六尺六寸(柲丘媚切柄也)殳长寻有四尺车戟常酉矛常有四尺夷矛三寻(八尺曰寻倍寻曰酋近夷长)又步卒之五兵则无夷矛而有弓矢讨治也诛也。

　　△二吾今下别破分七一破在内乃至七破无著兴福立八征八破之义一神汤内泻二灵膏反熁三针治内障四火角反搜五神咒鞭治六金刀坼脑七针骸补助更取下文如来举奉问汝目可见以何为心等名为膏肓出鬼共成八段异哉椎轮之疏其例多尔至陵疏疏亦用前七段以为科语若沇节二疏凡此义目并已芟之初破在内为三一问二阿难下答。

　　▲经一切世间智论明二种世间谓世界世间众生世间今指众生也亦可举依摄正以下句即云十种异生故。

　　▲青莲华眼者肇师净名经注云天竺有青莲华其叶修而复广青白分明有大人目相故以为喻。

　　▲注外五根名浮尘根者浮谓尘浮尘以染污为名染污真性故根以能生为义能生五识故内五根即胜义根也。

　　▲属不可见有对色者准毗昙明三种色一可见色如青黄等二有对色谓五根五尘若云不可见有对但云五根四尘三不可见无对谓法入少分今内五根亦言色者以是清净四大所造非粗显之质故不可见然法相有宗当询善者。

　　三佛告下破为四一立例二诫听三正破四结非初又三一立境内外二审观先后三定见因由各有问答如文。

　　△二尔时下诫听。

　　▲经妙庄严路长水云清净果海众德具足故曰庄严真三摩提因行所履故名为路今不取果海唯指因中所履之法名庄严路法华云定慧力庄严是也此三摩提乃即慧之定况复具足万行不亦庄严义乎由因通果故谓之路。

　　△三佛告下正破又二一蹑前复例。

　　▲经户牖者说文云半门为户穿壁以木为交窗曰牖。

　　△二阿难下循例反破又二一牒执。

　　▲经汝之心灵一切明了且约妄觉言之。

　　△二尔时下设难。

　　▲经颇有者颇偏也。

　　▲纵不下天台禅波罗蜜明身有三十六物心肝脾胃等是内物爪发筋脉等是外物今纵不见内物合见外物也必不内知总指前物皆名为内云何知外即指林泉等谓之为外。

　　△四是故下结非余六皆九言科更不别列。

　　二破在外经阿难稽首周礼太祝辨九拜一曰稽首郑氏云稽首拜头至地也疏曰稽稽留之字头至地多时为稽首拜中最重臣拜君之拜也。

　　▲二所以下取譬此兼两意一领前破义谓心若在内必如室中之灯先照其内也二为计外张本欲取灯居室外以况心在身外耳。

　　▲三一切下显法。

　　二佛告下随破为二一立例经一切下显法二佛告下随破为二一立例。

　　▲经循乞抟食应法师云循与巡同抟食即第八云段食是也今存古翻。

　　▲躯命不同谓子缚虽断果缚未亡故。

　　▲注齐乃经宿方食谷响云谓待明相故加宿之一字足显齐义盖译人润色之巧也汉书武纪云元狩三年遣谒者劝有水灾郡种宿麦颜师古注云秋冬种之经岁乃熟故云宿麦与今宿齐义稍符合永嘉珙钞云宿训预论语云子路无宿诺今观何平叔注云宿犹预也此非的训亦取不隔宿而诺谓之预耳然则彼说预先此论即日不为义例若礼记内则作夙齐夙早也与今亦别。

　　△二佛告下正破又二一牒执二身心下设难又二一难身心相离二我今下验内外相知。

　　▲经兜罗绵手谓佛手柔软加以合缦似此绵也注此云细香者若准慧苑华严音义曰梵语兜罗此云冰或言兜沙此云霜斯皆从色为名也。

　　三阿难下破潜根分三一转计二随破三结非初又四一呈心二佛言下审处。

　　▲经潜伏根里即浮尘根也三犹如下举喻四然我下显法。

　　△二佛告下随破又二一牒执二彼人下设难又二一蹑喻详见二佛告下依见难心。

　　▲经眼即同境不得成随以眼是能随境是所见若见眼者能翻为所随义不成。

　　四阿难下破内外分三一转计。

　　▲经腑藏者腑或作府白虎通云人含六律五行之气而生故内有五藏六府五藏者谓肝心肺肾脾也六府者谓大肠小肠胃膀胱三焦胆也府为藏之宫府也胃者脾之府膀胱者肺之府三焦者肾之府胆者肝之府大肠小肠心之府窍穴居外者庄子内篇曰人皆有七窍以视听食息七窍者谓眼耳鼻口今正言眼也。

　　▲注今立内外者资中科为破在腑藏孤山长水名破见内今据阿难所计显有内外之文如来所破亦具两义故文句以此为破内外也。

　　▲然则下从容定之须知见有内外体实在内此与初执不可雷同。

　　△二佛告下随破分三一定执二若与下正破为二一约有对破内义二约无对破见义初又二一设难二若成下立妨。

　　▲经焦腑者焦谓三焦或作膲黄帝难经云三膲者水谷之道路气之所终始也上膲在心下下膈在胃上口(自膈已上)中膲在胃中口不上不下(自脐已上)下膲在脐下当膀胱上口杨玄操云膲元也天有三元之气所以生成万物注人法天地所以亦有三元之气以养身形。

　　△二若不下约无对破见义。

　　△三若离下纵难又四一就见内纵此由上文云居暗室中无日月灯此室暗中皆汝焦腑似约开眼外见破之恐彼救云我所说义且非开眼䐗暗名为见内乃是合眼见暗名为身中故今纵曰若离外见内对所成。

　　△二合眼下以见外难初二句牒前转计次二句以见外难之后二句处外破内。

　　△三见面下纵成见外。

　　▲注复以前难者即开眼见明何不见面也。

　　▲纵其所计者谓亦有见面之义也。

　　△四此了下难非在内又二一难心眼在空孤山云此有二过一在空非自过二我见同汝过其文可解而言亦是汝身者身合云眼以眼属身分故通言之。

　　△二必汝下难觉知有二。

　　▲经身眼两觉即自身及空眼也应成两佛者以必无之义破必非之执。

　　▲注所执与难岂其然乎非但此中前两番纵难皆假施设也。

　　△三是故下结非。

　　▲注不言见明为外者略也斯例有之如辨魔中于行阴起计度者坠入四颠倒论经文初标一分无常一分常论至后总结略云一分常论与今大同又见外为成见内者以谓心体在内故旧疏科语盖由此耳。

　　五阿难下破随合分三一转计二随破三结非初又二一据昔所闻。

　　▲经我常闻佛孤山云常合作尝字之误也今观下文云如来常说诸法所生唯心所现又云世尊云何常与比丘宣说见性具四种缘又云汝常不闻如来宣说性觉妙明等并作寻常之常未必皆误纵是曾尝之尝但依其义不须改文开示四众者出家在家各二众也天台于一众更开为四谓影响发起当机结缘云云由心下长水云第八本识变生三境故云心生法生境界风动能起识浪故云法生心生今虽通举要取后句法生心生以为所据今谓由指本识者非也夫第八梨耶属大乘分齐纵佛开示实通此识且阿难迹居初果岂思议之所及乎应知秪就现前分别事识而论转计荆溪云小乘由心亦此识耳。

　　▲注境从心起者如人照镜形对像生也。

　　▲心逐境迁者像有好丑心生欣戚也又下句例由尘发知上句如因根有相反覆相显意在两兼。

　　△二我今下呈今所解。

　　▲注根与尘合者应云心与尘合何则此中根识皆属能合能合之体即是心性经不云乎我今思惟即思惟体实我心性若言根与尘合故心随生则滥下文中间之执请细观之。

　　△二佛告下随破又二一牒执略举下句影取上句二是心下正破又二一破无体。

　　▲经是心无体则无所合体犹性也夫心性遍在诸法假缘而生譬如火性寄诸阳燧因与日合故能出火若无有体而能合者此犹火本无性随所合物火则随有岂应尔耶。

　　▲则十九界因七尘合者意云心若有体方有合义然其相合不出识与尘也心若无体而论合者必须离十八界外别有一界与第七尘合也此无其理是故斥云是义不然问阿难所执但似内心无体非谓外尘无体以云随所合处心则随有若尔秪可云十九界因六尘合何故云七耶答凡言界者以种族为义如心有体则与有合心既无体应与无合由是论之须云七尘。

　　△二若有下破有体又二一约内出外入破二约一多遍局破初又四一定。

　　▲经自挃其体长水云挃犹触也。

　　△二若复下破。

　　△三阿难下救注心依根见合云根依心见其语似倒。

　　△四佛言下难。

　　▲经则诸已死下眼不自死由心死耳。

　　△二阿难下约一多遍局破又二一定二若一下破。

　　▲经挃应无在资中云挃头即是挃足无所在故注文意同。

　　▲若遍体下问此遍不遍与一多何别答此单从一体复难二义恐多体被破于一再订也。

　　六阿难下破中间分三一转计二随破三结非初又二一据昔所闻。

　　▲经谈实相者实相之名虽遍四教既约内外推破其心则似衍门三教之义此应是法华前被机通说今阿难泛引其言而为所据。

　　△二如我下呈今所解。

　　△二佛言下随破又二一牒执二今汝下正破又三一约身处破二据眼识救三就根尘破初又二一定。

　　▲经为复在处孤山云处谓依报处也今恐不尔何者若以依报为处即同十二处之处也斯则显是六尘之相下文何须定云有表无表耶又则在身既以边义破之依报亦应以边义为难而佛以表无表难之者当知此中未对依报而论且定中间之心在何处所耳至阿难据眼识救如来就根尘破方对依报言之。

　　△二若在下破。

　　▲经如人以表者荀子曰水行者表深表不明则陷杨倞注云表标准也。

　　△二阿难下据眼识救。

　　▲经眼色为缘证真云眼能发识是增上缘色能牵生是所缘缘。

　　△三佛言下就根尘破又二一定二若兼下破。

　　▲经物非体知谓色尘之物非如眼体之有知也若翻覆对论亦应云体非物不知影略可见。

　　七阿难下破无著分三一转计二随破三结非初又二一据昔所闻。

　　▲经既不在内下破四性也内即自性外即他性中间即共性俱无所在即无因性一切无著名之为心约离四性以显假名也此通大乘三教之义一往观文且说破性犹未破相今但泛指用为转计之由耳。

　　△二则我下呈今所解。

　　△二佛告下随破又二一牒执二世间下破又二一定。

　　▲经世间等指器世界飞行指有情世界于中略据畜趣言之诸所物象通摄情器。

　　▲注在即有也长水云在即着也若云著者则属心边若言有者则属境边今指情器岂非境耶况以在训著于义甚疏又销下文难意皆失。

　　△二无则下难。

　　▲经龟毛兔角成论云龟毛兔角盐香蛇足及风色等是名为无。

　　▲注夫相不自有下且心之与境存则俱存亡则俱亡不可偏也永嘉大师所谓念非忘尘而不息尘非息念而不忘若云境在而心若无者犹言空华虽存目翳已亡谁曰然乎支慜度作心无论肇师所破出不真空论。

　　△三是故下结非。

　　▲注似破四性者以经无自他等文故且云似亦解者之谦也。

　　▲介尔妄心者介谓纤介也易曰忧悔吝者存乎介。

　　▲中下之辈者此于开解门自分优劣若望行法皆属上根。

　　▲世谛破性谓破性执已方显世谛也真谛破假假即世谛复破此世谛乃显真谛也。

　　▲假破即相空性破即性空者止观云若四句推性不见性是世谛破性亦名性空(四句推性即自他共无因也)若四句推名不见名是真谛破假亦名相空(四句推名谓内外中间常自有也)辅行云空非前后二谛同时为辨性相前后说耳。

　　▲经文七番义含二空者佛世对机言约义备今据本宗观道谛而论之非好烦也理必然也。

　　▲人法皆有性相者止观云此性相中求阴入界不可得即是法空性相中求人我知见不可得名众生空荆溪曰今家依智论中论等立此二空非用法相者所逮沇师未知谅不诬矣。

　　三尔时下辨真妄为二一正约心见破妄显真二遍历缘尘简非显是初又二一破妄心显真心二破妄见显真见初又二一阿难悔过申请二如来现瑞发明初又二一悔过。

　　▲经即从座起孤山引曲礼云请业起请益起更端起今阿难请益起也此则二土之礼冥符矣。

　　▲偏袒右肩者卑之于尊表将执役然右约便易也臣之见君子之见父资之见师故皆袒右此唯天竺之礼耳。

　　▲右膝着地者右表吉祥也。

　　▲注预流者须陀洹此翻预流初预圣人之流也。

　　▲三漏者一欲漏谓欲界一切烦恼除无明二有漏谓上两界一切烦恼除无明三无明漏谓三界无明中道无漏不漏落二边即界外无明住地前约权示此约实论。

　　△二惟愿下申请。

　　▲经阐提者涅槃纯陀问佛一阐提者其义云何佛言若有四众发粗恶言诽谤正法造是重业永不改悔心无惭愧如是等人名为趣向一阐提道若犯四重作五逆罪自知定犯如是重事而心初无怖畏惭愧不肯发露于佛正法无护惜建立之心毁訾轻贱言多过咎如是等人亦名趣向一阐提道。

　　▲注此翻无欲等者名有多翻今略出其二又涅槃云一阐名信提名不具信不具故名一阐提经文自有七番解说具如高贵德王品。

　　▲弥戾车恶见也者此依与福所解资中云应是边邪不正之见以不正见死堕边地下贱也孤山云恶见据因下贱据果欲使阐提堕现在恶因毁未来恶果。

　　▲经五体者余经或名五轮以五处圆故即二肘二膝头顶也。

　　二尔时下如来现瑞发明又二一现瑞。

　　▲经面门者涅槃疏云口也六种震动孤山云形声各三震吼觉声三也(隐隐有声曰震砰𥕤发响曰吼令物觉悟曰觉)起动涌形三也(自下升高曰起摇𩗺不安曰动疄垄凹凸曰涌)而言震动者形声略举其一耳。

　　▲注教行人理法华疏中谓之四一以此解释显实之文开示悟入名理一但教化菩萨为人一诸有所作常为一事即行一但以一佛乘故为众生说法是教一此经显实与彼不殊故今现瑞用表四意。

　　△二佛告下发明为二一明真妄二本二辨真妄二心初又二一总示。

　　▲注綖贯珠者綖与线同公羊传曰中国不绝若綖。

　　▲恶叉树名此与资中所释不同各有其致故无去取向下凡具两说例此知之。

　　▲经诸修行人谓藏通别人也。

　　▲不能得成无上菩提谓圆教佛果也。

　　▲乃至别成声闻缘觉即两教二乘。

　　▲及成外道等即三乘失意之徒或人天邪行之者。

　　△二云何下别示。

　　▲经生死根本虽通五住今正从见爱而示菩提涅槃虽属果性亦约因心而辨是故二种并云则汝今者等也应知第四卷发觉初心二决定义与此大同但此中根本则未劝审详因果则未论同异非初义无以知病非次义无以识药发解立行目足在兹说者听者请研其意。

　　▲注菩提了因等者了以显发为义慧行正道明见佛性即实智菩提也缘以资助为义行行助道断缚得脱即方便净涅槃也正谓中道无二边染碍即清净法身也然此三因正因属性缘了属修今约正具缘了三皆在性是故俱彰佛性之名辅行云三千即性空了因三千即假性缘因三千即中性正因此之谓也。

　　▲识精犹心性者心即第六王数之心性即三因佛性应知此文秪就现前妄心示性故曰则汝今者识精元明也至第二卷亦就现前妄见显性则曰且汝见我见精明元等若以下文例此识精元明亦第二月也秪由性在妄中是故能生诸缘法华疏释佛种从缘起以中道之理为佛种迷此理者由无明为缘则有众生起解此理者由教行为缘则有正觉起今识精元明即佛种也能生诸缘与彼不异故孤山约随染净二缘解此经文全用彼意也。

　　▲得失两异者得谓了性为行失谓背性成迷然得有浅深分别不滥存乎六即云云。

　　二阿难下辨真妄二心为二一引发见心二开示真妄初又三一举奉引见二佛告下因见推心。

　　▲注且止其眼者置而未论以下文自有破妄见故。

　　▲经即能推者所推之心既不可得故举能推而为呈露。

　　△三佛言下叱心为妄。

　　▲经咄丁括丁兀二切宜从上音字书云咄叱也。

　　▲虚妄相想者相即前尘想即分别影事二俱不实故曰虚妄。

　　二阿难下开示真妄为四一疑请二开示三默领四总诃初又二一疑二请初又二一执前心先明造善次纵令下明造恶。

　　▲经皆用此心者阿难但认有作之心不了无为之性圆觉云有作思惟从有心起皆是六尘妄想缘气非实心体已如空华用此思惟辨于佛境犹如空华复结空果展转妄想无有是处。

　　△二若此下疑所斥。

　　▲注封为我心封执也智论明我有三种一邪二慢三名字凡夫具三学人有二(无邪)无学唯一(名字)凡云初果破人执者盖无邪我如十六知见之类也此就小乘当分为言今阿难既迷大乘常住真心虽有慢我乃与无明同体为障亦名邪我故涅槃中迦叶白佛我从今日始得正见自是之前我等悉名邪见之人。

　　▲故以无情为难者荆溪云木石无心之语生乎小宗是知阿难据小为难也。

　　△二惟垂下请。

　　二尔时下开示为二一经家叙意。

　　▲经师子座者荆溪云座无师子之形但有所表故大论云佛人中师子故佛所坐名师子座佛之所说名师子吼。

　　▲摩顶者长水云安慰也。

　　▲注证此法时即圆教初住。

　　△二如来示心为二一真心有体二妄心无体初又二一约诸法正示。

　　▲经唯心所现心有二种一真二妄如下文云汝身汝心皆是妙明真精妙心中所现物汝心妄也妙心真也今明生法义必两兼地论云唯真不生单妄不成真妄和合方有所为但由真弱妄强则生九界依正之法真强妄弱则生佛界依正之法然而真心既实妄性无虚佛意欲令了妄全真达事即理故唯心之言虽通真妄正为显示真心有体耳。

　　▲注因心本具者如镜具现像之明也。

　　▲随缘能造者如明随形对而像也故所现像全能现明妍丑既同一明一明妍丑岂分差别。

　　△二阿难下约妄事况成。

　　▲注如涅槃说出四相品。

　　▲空一显色者谷响云杂集论说二十五色谓青黄赤白长短方圆粗细高下若正(形平等)不正(不平等)光影明闇烟云尘雾迥表空一显色。

　　▲经何况下长水云清净简异妄染妙净明心即三德具足。

　　二若汝下妄心无体分五一牒执。

　　▲注觉观即寻伺百法疏云寻谓寻求令心匆遽于意言境粗转为性伺谓伺察令心忽遽于意言境细转为性。

　　△二此心下案定。

　　▲经别有全性谓分别性全在也。

　　▲注为缘业用者即六尘牵起内心为染净缘而成业用。

　　△三如汝下推破。

　　▲经纵灭下似释伏疑恐阿难疑云如我听法此则因声而有分别若离此声乃至一切见闻觉知内守幽闲岂非别有全性耶是故释云犹为法尘等。

　　▲见闻觉知者释论云眼曰见耳曰闻鼻舌身同云觉意曰知。

　　▲注意有四种谓第六意识中有四一定三散定即根本事禅等。

　　▲所取法尘者即内守幽闲也既非入定又不缘境故曰散位独头。

　　△四我非下纵夺又二一纵。

　　▲经我非敕汝执为非心指前咄阿难言此非汝心等。

　　▲注非显真者悫疏云离前六尘及思量执更别有真觉不由境发圆鉴寂然此则本性节疏亦尔孤山长水皆不取之若得纵意文旨自显何者以由前文云若汝执吝分别觉观所了知性必为心者此心即应离诸一切色香味触诸尘事业别有全性今所纵者正言若离诸尘事业别有全性容是汝心也。

　　△三若分下夺。

　　▲经分别影事此同圆觉云六尘缘影也分别即缘缘谓缘虑圭峰云缘虑如影举体全无彼疏不约前尘为形相对而释今孤山对释者盖帖经伸旨用显心随境有耳。

　　二尘非下斥失。

　　△三即时下默领。

　　△四佛告下总诃。

　　▲注四禅等如法界次第。

　　▲能成无漏者如迦叶说圆通中则从第九灭受想定成阿罗汉大乘罗汉即圆教初住以上分证无生也。

　　▲欲界未至者亦名未来禅此是初禅方便定相犹属欲界故云欲界未至备如次第禅门然诸疏文释九次第定皆用前释唯资中又解云未至中间四本静虑及三无也今长水次解复与沇疏不同未详所据。

　　二阿难下破妄见显真见分三一悔过申请二现瑞许说三破执明常初又二一悔过。

　　▲经不知身心本不相代资中所解盖言身不代心此约阿难自说若对佛说亦可云佛之身心不能代我之身心出家是身三昧是心二事各行无相替理。

　　▲譬如穷子下此与法华喻意稍别彼喻于人以背佛为舍父谓二乘宿世皆于佛边曾结大缘犹如父子退大流浪名之为舍今譬于法以迷真为舍父真妄相关亦犹父子而真随妄转谓失本心义之如舍。

　　▲注烦恼障谓根本及随者案百法论根本烦恼有六谓贪瞋慢无明疑不正见也随烦恼有二十谓忿恨恼覆诳谄憍害嫉悭无惭无愧不信懈怠放逸昏沉掉举失念不正知散乱也证真于根本中广明分别(见惑)俱生(思惑)二类各有种子习气之异(云云)。

　　▲所知障亦名智障者资中云烦恼名数与前不别但应名法贪法瞋等此正约界外见思言之即无明住地也。

　　△二惟愿下申请。

　　▲注心属王数通乎三性者即第六识心王心数善性恶性无记性也见唯眼识但属无记者准止观辅行以五识五意识皆名无记若论起妄次第则眼识在先王数在后今约破妄次第故先心而后见也。

　　二即时下现瑞许说又二一现瑞。

　　▲经从胸万字者志诚纂要云梵书作卍古经皆尔梵云室利靺瑳此云吉祥海云有此相者万德具也华严音义云卍本非是字大周长寿二年主上权制此文著于天枢音之为万谓吉祥万德之所集也若西域万字元作此[歹*(〦/(ㄙ*ㄙ))]。

　　▲宝刹者刹土也梵音正云差多罗此翻土田经中或作擦者盖近字耳。

　　△二告下许说。

　　三阿难下破执明常为二一略说二广说初又二一定其常情二夺其妄执初又二一举前见相二设今譬类初又二一问长水云问意有三正在谁见余则兼之向下答文不依问次从便故也。

　　△二阿难下答。

　　▲注赩盛貌谷响引文选云瑶草正翕赩玉树信葱青注曰翕赩葱青盛郁貌。

　　△二佛告下设今譬类又二一问二阿难下答。

　　▲经唯然者敬应曰唯如是曰然礼云父召无诺先生召无诺唯而起注曰应辞唯恭于诺。

　　△二佛言下夺其妄执又二一牒前斥非二所以下引盲说见又二一瞩暗成见。

　　▲经盲人者释名云盲茫也茫无所见也。

　　▲前尘自暗此有二意一指种种色为前尘以无明缘故暗也二暗即前尘以眼之所对故。

　　△二阿难下显见唯心又二一疑二佛告下释又二一约二人见暗定二约二人明破初又二一问二如是下答二阿难下约二人见明破又三一并。

　　▲经名眼见者合先问云名眼见否彼必答言如是今文隐略即以答意牒而并之。

　　△二若灯下难。

　　△二是故下结。

　　▲注心为其主余是助缘者如下文云世尊常说见性具四种缘所谓空明心眼合举三缘但心为主灯眼是助既知见性属心。

　　▲渐明真见者证真云此中且约第六意识以明为欲夺其眼见故权用之今谓不然第六意识已为前文所破如云此是前尘虚妄相想等今正指眼根能见之性名之为心是心无记去真稍近故曰渐明若深说者即第二卷云见精明元也但此中未彰灼而示且通漫云心耳。

　　二阿难下广说为二一默请。

　　▲注前来已夺者如云尘非常住若变灭时此心则同龟毛兔角等岂假根尘者如引盲人见暗亦是根尘故。

　　△二尔时下显示分二一明见非摇动二明性无生灭初又二一正明二结斥初又二一据陈那昔解示二对阿难现相示初又三一问解。

　　▲注阿若多如圆通中解摩诃男即白饭王子也頞鞞或云阿湿婆亦曰阿说即马胜也婆提或言䟦提即甘露饭王子婆敷或作十力迦也盖未详初五是外族中三是内族。

　　▲三转十二行法轮者一示转谓此是苦等二劝转谓苦应知集应断灭应证道应修三证转谓苦我已知不复更知乃至道已修不复更修三转皆生眼智明觉成十二行能摧烦恼故名法轮。

　　▲四谛之境者准天台四教立四种四谛谓生灭无生无量无作今且指生灭四谛也止观云苦则三相迁移(生异灭)集则四心流动(四分烦恼)道则对治易夺灭则灭有还无。

　　▲或曰下孤山义也法华玄文显以客尘为见思惑故知圆师所解非也。

　　△二时下答释又二一总答。

　　▲经长老者长阿含明三种长老一年二法三诈今具前二也。

　　△二世尊下别释。

　　▲经俶装者俶尺叔切张平子思玄赋云简元辰而俶装注曰俶始也谷响引汉书曹参趣装例今俶与趣同今读曰促此恐不尔。

　　▲注迷事惑者事谓六尘之境惑即修道所断三界十使此名俱生烦恼一切凡夫皆有故其义是粗。

　　▲迷理惑者理谓边邪等道惑即见道所断八十八使此名分别烦恼外道学人方有故其义则细。

　　▲钝使难破者若破俱生修道位长故。

　　▲利使易断者若断分别见道心疾故。

　　△三佛言下印成。

　　△二即时下对阿难现相示又二一举手开合二飞光左右初又三一现相二谓阿难下审见三佛言下印成如文。

　　△二如来下飞光左右又三一现相。

　　▲经右盻或作辨同匹苋切或作䀎眄同莫甸切皆视也谷响云于义并通不须改也。

　　△二佛告下审见。

　　△三佛言下印成如文。

　　△二于是下结斥又二一结前经若复下结陈那所解汝观下结阿难所答。

　　▲作此双结者欲假其义斥大众之失故。

　　△二云何下斥失。

　　▲经以动为身等责其妄认现前流动之相为身为境而不知真见之性本无动相也。

　　首楞严经集解熏闻记卷第一
卍新纂续藏经第 11 册 No. 0269 楞严经熏闻记


　　首楞严经集解熏闻记卷第二

　　吴兴沙门　仁岳　述

　　起第二卷

　　二明性无生灭分三一密请。

　　▲经愿闻下孤山云阿难但合掌礼佛而默有斯意故至结集得备叙之所以不发言者以屡扣佛慈亟承指诲内惭暗短未识大方欲更兴言未得机便以师严道尊理非容易者也后因匿王疑断灭致问如来以不生灭为答遂承佛语方得陈辞美哉圣人等斯令范。

　　二时下显示为三一匿王陈疑。

　　▲注具云下纂要曰迦罗鸠陀此示牛领迦旃延此云翦剃删阇夜此云正胜毗罗胝此云不作。

　　▲自然得道者如于高山转缕丸缕尽自止。

　　▲每渡河冰者述征记曰北风劲河冰合要须狐行云此物善听冰下无声然后过河。

　　▲经证知此心者问前言此身今云此心者何耶答外道谓身死断灭盖由心灭匿王既闻佛斥生灭遗失真性是知若得真性则无生灭故此间心即是问身下文信知身后舍生趣生必亦信知心无断灭斯亦善权助发机教耳。

　　△二佛告下如来示性又二一示身有迁变二示性无生灭初又二一审肉身变坏二佛言下审颜貌迁移。

　　▲经孩孺者谷响云孩或作咳礼曰子生三月执右手咳而名之释名云儿始能行曰孺子孺濡也言濡弱也。

　　▲颓龄谓颓毁之年也注古者谓年龄齿亦龄也文出礼记。

　　▲耄惛忘也者此依礼记注又释名曰耄头发耄耄然也。

　　▲经刹那至不得停住仁王云一念中有九十刹那一刹那经九百生灭。

　　▲注时之极少者准俱舍有三极少颂云极微字刹那色名时极少论曰分析诸色至一极微为色极少分析诸名及时至一字一刹那为名时极少如壮士一弹指顷六十五刹那。

　　△二佛告下示性无生灭为二一示性二斥邪初又二一显身性不灭上文所观刹那不停但是小乘生灭细相尚未及偏真之理况圆中之性乎故佛问不灭而王答不知。

　　△二佛言下指见精为证又二一审观河无异。

　　▲经恒河者应法师云或言恒伽或作殑伽旧译为天堂来见从高处来故此河从雪山顶无热恼池东面象口而出流入东海。

　　▲携者广雅云提挈也。

　　▲宛然者荆溪云边高中下边下中高皆名为宛显了可见故也。

　　△二佛言下显见精无常。

　　▲注言偏意圆者佛意虽圆机缘未会故匿王所领且存偏解耳。

　　▲抑语辞也。

　　△二而犹下斥邪。

　　▲注具云下珙钞曰末伽梨此云不见道拘赊梨此云魔彼之三者一富兰那迦叶二阿耆多翅舍钦婆罗三尼揵陀若提子。

　　△三闻下大众得解。

　　▲注主伴同置犹止也此且约佛与王俱未显谈生灭即不生灭故曰同置应知王若显谈则无由发起阿难后问秪由王解身有生灭性无生灭与阿难云我头自动见性不动其理似同是故下文对前为问。

　　三阿难下辨惑分二一惑问。

　　▲经若此见闻者据经现文但应云见又云闻者相带而来以闻性与见性同故。

　　▲注私谓下明对机之意也。

　　▲身境者身谓我头境即佛手。

　　▲破当体之妄者如云云何汝等以动为身以动为境等此斥阿难认物为己名为失真也。

　　▲显所依之性者夫当体之与所依犹波之与水必不相离由当体既动难为指示故寄见精以显所依也当体故不即谓前破当体犹存不即之义所依故不离谓次显所依欲彰不离之意。

　　▲应知下明互有得失阿难何尝为失此约性也匿王亦未为得此约解也如云信知身后舍生趣生等。

　　△二即时下辨示又二一现相略示二兴慈广辨初又二一现相表法二就法问名初又二一以轮手审其倒正。

　　▲经世间众生下孤山云阿难以前立义屡遭捡责故今答佛正倒不敢言己唯指众生。

　　△二告下以倒正比于迷悟。

　　▲经一倍胆视沇疏云此明垂手是正以顺身故竖臂却倒以不顺身故世人以倒为正以正为倒故云一倍今谓不然阿难虽指世人其实己见亦尔岂陈正倒虽此反常耶顺与不顺夫何所据请从孤山释之则知汝身者前文所斥遗失真性颠倒行事正由以动为身故今所示复言汝身也。

　　△二随汝下就法问名又二一问名二于时下昧旨。

　　▲经瞪瞢至不瞬谷响云此失措之状也瞪直正反定目直视也瞢莫宜反目不明也瞬亦作眴目动也。

　　▲注认悟中迷为身为心者以经云不知身心颠倒所在故斯盖阿难虽知见性不动然犹未绝能见之情故今因佛问身颠倒乃与大众俱昧两端由是下文皆约身心广辨真妄。

　　二佛下兴慈广辨为二一显真心二示倒相初又二一举昔说。

　　▲注喻以海潮者海有八德潮不过限此其一焉。

　　▲总有五法下一百法也具如彼论今文所列少不次第节疏云八识心王识心王识自相故五十一心所识相应故十一种色识所变故二十四不应识分位故六无为识自性故摄所归能摄相归性故言唯心所现此依法相宗释也若约山家谛境明之所现之法不出十界百如三千世间俗谛之境也能现之心即三千真中之理也然此文意大同初卷云如来常说诸法所生唯心所现前记已备学者思之。

　　△二汝身下显今法。

　　二云何下示倒相又三一总诃。

　　▲注示所迷三谛者理具俗性开成三谛性本无相实唯真中珠具众宝喻意可识今既不达名悟中迷者众生不达真心是在诸佛悟中而迷也或指本觉之性名之为悟于觉不觉名悟中迷观其经意当取前义上文云如来之身名正遍知汝等之身号性颠倒下文云汝等即是迷中倍人如我垂手等无有异故知迷悟约生佛对论耳。

　　△二晦昧下正示又二一法。

　　▲注又空谓下上约理惑相待变起顽空则以无明为因而生细相也下约心境相由变起色等则兼境界为缘而成粗相也。

　　▲妄想者即四住烦恼验前晦昧即根本无明也。

　　▲五阴备矣五阴是实法。

　　▲众生是假名假实相依犹如形影故今言身而不云众生下云众生而不言身也。

　　▲妄想四心者受等四阴也。

　　▲是知下荆溪云自法华前藏通三乘俱未禀性二乘惮教菩萨不行别人初心教权理实以教权故所禀未周故此七人可云无情不云有性孤山据此故通斥言九界妄心岂信草木等。

　　△二譬如下喻。

　　△三汝等下结斥。

　　▲注迷悟相翻此约一重为倍也迷中更迷即约两重为倍也若观前文首尾相换一倍瞻视诚如孤山所说若销今文迷中倍人如我垂手有似真际之义是故两存傥如资中云垂手是正世人以正为倒何故如来偏用垂手喻迷中倍人耶当知须将垂手为倒以况于迷并通圆节二师所解纵约两重为倍不应更难法喻不齐也。

　　二阿难下遍历缘尘简非显是分二一略简缘尘之心二广简缘尘之见初又二一疑请。

　　▲经允所瞻仰允信也所瞻仰即法音也法音由金口而宣故带瞻视而仰听焉。

　　△二佛告下简示又二一简所缘之法二简能缘之心初又三一法二如人下喻。

　　▲经以所标指者若依常涂解能所义能犹此也所犹彼也应以指为能标月为所标今言所标即能标耳如云所生父母不可以常义例之。

　　▲注引圆觉其意亦尔。

　　△三汝亦下合。

　　二若以下简能缘之心为二一正破二结斥初又二一破缘声二例缘色初又三一法。

　　▲注私谓下恐人谓前遗所标之指但遗能诠之教今破分别方破缘心故引阿难所疑以明喻意须知前喻意在今法故上文合法从略而辞见于此耳。

　　△二譬如下喻。

　　△三此亦下合。

　　△二斯则下例缘色。

　　▲经声分别心谓声上分别之心也若取义便应云分别声心。

　　▲分别我容者以前阿难言现以缘心允所瞻仰故例破之。

　　△二如是下结斥又二一结属邪宗。

　　▲注二十五谛谷响云外道迦毗罗此云黄头头如金色故说经有十万偈名僧佉论此云数术用二十五谛明因中有果计一为宗。

　　▲言二十五者一从冥初生觉过八万劫前冥然不知但见最初中阴初起以宿命力恒忆想之名为冥谛亦云世性谓世间众生由冥初而有即世间本性也亦曰自然无所从故从此生觉亦名为大即中阴识也次从觉生我心此是我慢之我非神我之我即第三谛也从我心生色声香味触从五尘生五大谓四大及空尘细大粗合尘成大故云从尘生大然此大生多少不同从声生空大从声触生风大从色声触生火大从色声触味生水大五尘生地大地大藉尘多故其力最薄乃至空大藉尘少故其力最强故四轮成世界空轮最下次风次火次水次地从五大生十一根谓眼等根能觉知故名五知根手足口大小遗根能有用故名五业根心能遍缘名平等根若五知根各用一大谓色尘成火大火大成眼根眼根还见色空尘成耳根耳根还闻声地成鼻水成舌风成身亦如是此二十四谛即是我所皆依神我名为主谛能所合论即二十五也。

　　▲数论外道者证真云拘舍离是自然外道今经云昧为冥谛非斯人所谈故长水云是彼类耳。

　　△二离诸下斥非常义。

　　▲经各有所还者如下文八种还相。

　　▲云何为主者复假前喻斥非亭主常住之义也。

　　二阿难下广简缘尘之见分二一约缘尘正简见性二约见性广破执情初又二一相待简二绝待简初又四一明还不还二明物非物三明遍不遍四明是非是初又二一疑请二佛告下简示又二一总示。

　　▲注观河之见即见无童耄也。

　　▲虽异缘尘即分别之性也。

　　▲而犹是妄者以能见未亡故。

　　▲真心无朕者朕兆也郭象注庄子云朕迹也。

　　▲应知此见下问此异孤山所说耶答非异也但其言略故重明之诸家并以三义解之者唯疏疏云如人捏目见有二月一是本月二是假月非是月影者不取水中之月为第二月也疏公虽不用三义然解影字之义误矣。

　　▲唯配法有异者真际云真月似圆成二月如遍计月影则依他长水云第二月捏目所观全体虚妄堪喻妄见本不可得水中月影从真月降可喻妙应感而遂通今谓以水月喻妙应虽金光明有之用释此经涂浂远矣。

　　△二阿难下别简又二一缘尘可还二见性不还初又二一示尘相。

　　▲经𡋯者𤇆尘之貌或作㶿者非氛孚云切又音焚祥气也。

　　△二阿难下还本因。

　　▲经缘还分别者缘是所缘之境分别是能缘之心余七所还俱还前境唯此所还则还自心良以心非境而不存境非心而不立是故缘谢由分别不生故曰缘还分别应知此缘若于明等起于分别明还日时即缘还分别也暗还黑月等莫不皆尔。

　　△二汝见下见性不还又二一显性二诸可下警悟。

　　▲经不汝还者非汝而谁正示见精元也则知汝心本妙明净例显妙精明心也。

　　▲注若离业识则无相者因无明故而有业识由业识故乃有转识转识即能见相也是知无明若破业转俱亡。

　　三汝自下斥迷。

　　二阿难下明物非物又二一疑请二佛告下简示分三一示缘尘二简见性三破执情初又二一泛明见境广狭。

　　▲经无漏清净者近谓四果远谓圆真据理而言唯圆无漏得真天眼。

　　▲阿那律如圆通中解。

　　▲注旧翻难分别等此依净名疏释纂要云庵摩罗旧译云柰误也此果华多子少其叶似柳而长尺余广三指果形似梨而底钩曲。

　　▲经诸菩萨等等取缘觉智论明支佛天眼亦见百千世界。

　　▲不过分寸者沇疏云如隔皮肤不见五藏等孤山云比对圣人言其近也。

　　△二阿难下正示缘尘留碍。

　　△二汝应下简见性又二一定自他二阿难下择物见又二一择物。

　　▲经从日月宫下谷响云日月与四天齐俱在须弥半腹但日月处空耳七金山围绕须弥其山中间各有香水海高下齐四天。

　　▲草芥者杨雄方言云苏芥草也江淮南楚之间曰苏自关而西或曰草或曰芥。

　　△二阿难下择见性。

　　▲注见性似在于内者性实非内以前来所说皆附能见之性而示故云似内也。

　　▲真性必因于外者华严云法性遍在一切处一切众生及国土三世悉在无有余亦无形相而可得肉眼所见者阿难前见初禅虽是天眼盖承佛力今约自力言之故云肉眼。

　　▲是故下文推而破之者节疏解前文我虽识此见性无还云何得知是我真性谓阿难意望世尊指彼真性同诸物象分别显现斯乃执真有相矣寻下破意其理可知今谓节公明执意大早观前文势且无厥由圆师用之予实不韪。

　　△二若见下破执情又二一破物见。

　　▲经吾不见时何不见吾不见之处资中两释初同孤山次云若同吾见吾见无相名不见之处汝何不见若见不见自然非彼不见之相者资中初释亦同孤山次云若能见吾无相之处能见已成见相自然非吾不见之相已上二节经文沇疏皆作两释彼自判云前解为正证真云前约缘事境而说后约缘真理而谈然其前解甚合经旨自然非物者此且一向作真见离物示之至下明是非是中方显见物非即非离不成安立者约谛言之安立即俗谛也若非安立即真谛也夫俗有差别真无差别今虽欲显无差之性而约差别破之者以阿难能见所见差别未亡将恐认俗为真是故约俗而破。

　　△二阿难下显真性。

　　▲经若汝见时是汝非我指见精也见性周遍非汝而谁示真性也前私谓云此寄见性之遍以显真性之遍岂不然乎。

　　▲云何自疑下此责阿难言云何得知是我真性。

　　三阿难下明遍不遍又二一疑请。

　　▲经娑婆者谷响云亦言索诃此翻堪忍悲华云是诸众生忍受三毒及诸烦恼故名娑婆。

　　▲庑音武说文云堂下周屋也释名云大屋曰庑。

　　△二佛告下简。

　　△二譬如下喻。

　　△三若如下难谷响云挽谓牵挽也续迹或作窦迹之误。

　　△四一切下斥。

　　△二若能下示性遍孤山于此约六即明义从名字已上皆能转物是则有名字如来乃至空竟如来云云。

　　▲注理事双显体用备陈者如来藏唯妙觉明即理体也圆照法界即事用也一为无量无量为一等义例可知。

　　四阿难下明是非是又二一疑请。

　　▲注前既难破即体性纷杂不成安立等。

　　△二佛告下简示又二一如来示性二经家叙相初又二一约见精定其方所二且令下约方所简其是非又二一约离义简物是见二约即义简物非见初又二一历缘审见请二佛告下如来显示为二一示菩提本绝缘见二斥妄想令出是非初又四一法。

　　▲经十方如来下此约果人所证以示众生所迷上证虽殊见性是一及大菩萨即迷圆住已上也。

　　▲注见谓下两释当取次释为便以根境识三宛如次第故前文云分别之处则复见缘正是以境为缘也十八界如法界次第。

　　▲经元是菩提等第四卷云性觉妙明本觉明妙即此中菩提之体焉。

　　△二明文殊下例又二一问二如是下答。

　　▲经若有是者则二文殊节疏云若立二身即有是非之相既唯一体终无对待之名此喻真本无妄也乃至长水亦以是非解二文殊请详私谓自见藏否。

　　△三佛言下合。

　　▲经此见妙明与诸空尘指阿难所迷之境也亦复如是总合前例。

　　▲本是妙明下别示真妄应以真合文殊妄合是非二相但文隐略耳。

　　△四如下喻。

　　△二是以下斥妄想令出是非。

　　▲注物为所指者如云但可有形无不指着。

　　▲见非可指者如云必无见精受汝所指。

　　二阿难下约见性广破执情分四一破自然二破因缘三破和合四破非和合初又二一疑请二开示初又二一约滥彼邪外故生疑。

　　▲经投灰等诸外道种纂要云外道苦行宗计有十三种涅槃云有五百外道在恒河边常以灰涂身佛往彼浴亦以灰涂身外道见而喜曰瞿昙亦同于我而不全说无我世尊为说真我具八自在外道因而发心。

　　△二世尊下约违昔因缘故致请经彼外道等常说自然者如末伽梨计众生苦二随见破执。

　　△初又二一历缘二若必下审见二阿难下随见破除执又四一正破二汝可下重诘三阿难下申答经有两节初答前正破次世尊下答前重诘如佛所说即披剥万象析出精明等四佛言下印成。

　　▲二佛复下约即义简物非见又二一牒前复问文有四节初牒前答重诘义二则汝所指下牒前答正破义三今复告汝下总案定两重答意四汝又下正设今问。

　　△二阿难下据问申答又二一申答二佛言下印成。

　　▲注则此见性宛如空华者以阿难妄认物象为见性故。

　　△二于是下经家叙相又二一大众惶悚。

　　▲经非无学者携李云非小乘无学孤山云非圆真无学今谓二说并通若依携李则三果已还通惑尚在迷中既重故有茫然惶悚之状此据多分而言也若顺孤山则别教已还未破别惑俱有此相然应不无轻重优劣之异此约全分而说也。

　　△二如来安慰。

　　▲经变慑者变易慑也。

　　▲如所如说即智论云如法相解如法相说也。

　　▲注如来有五语下引金刚般若释之彼无不妄此无不异若会通者由不妄故所以不异。

　　二是时下绝待简为二一文殊发起二如来显示初又二一叙疑。

　　▲经法王子者荆溪问曰经称文殊为法王子其诸菩萨何人不是法王之子答有二义一于王子中德推文殊二诸经中文殊并为菩萨众首。

　　▲非是畴昔善根轻鲜者畴语辞也意云大众惊怖乃是宿植深厚闻佛所说将破无明故有是相耳。

　　△二惟愿下致云一空二根三明四境五作意六种子七分别八染净九根本若加等无间缘则成十也今经云因心即分别缘因眼即根缘也。

　　△二佛言下随情正破又四一申昔义二破执情又四一定二阿难下难三阿难下并四若复下结。

　　△三是故下显真性又二一简缘显见。

　　▲经四义成就长水云四境自属前尘见性未曾生灭虽见四境而非四境成就于见译人巧略故别列而总结也若欲经文当句中具者应云见明之时见非是明成就等今谓此解非但销文不便抑又释义全疏若当句中须云成就者是则下文亦合云见见之时见非是见成就语既相类何无成就之字耶此销文不便也原夫佛意既破四缘俱非见性欲显真性亦非能见故先牒能见以离四缘即见明之时见非是明等后约真性以离能见即见之时见非是见若依长水则失两重伦次之美此释义全疏也谷响云四义成就是结上之辞请从斯解。

　　△二汝复下简见显真。

　　▲注映色之性者第四卷云由明暗等二种相形于妙圆中黏湛发见见精映色结色成根今言性者即眼根中能见之性也。

　　▲性脱于见方名见见者问见见之时为属何位答沇疏谓前离缘尘是相似位即别教三贤圆教十信也引唯识颂云现前立少物谓是唯识性以有所得故非是住唯识今离能见是见道位即别圆地住已上也引颂云若时于所缘智都无所得离二取相故真实住唯识今谓亦应约圆教六即明之从名字即以解为见乃至究竟即以证为见更有异说谓诸疏钞或后人所谈也集解中非掩彼之长炫己之短尝委寻诸说释此文相意所未安然而人情不同取舍各异但恐浅昧未晓其深故云余佛能知也。

　　△四云何下垂诃诫。

　　二阿难下破众生颠倒为二一叙迷致请。

　　▲注中真际长水二解不同左右观之各有其美孤山亦用节公所释惟后贤择之。

　　△二尔时下兴慈广说又二一总告二阿难下正说又三一标业示见。

　　▲注不可以常途二业相配者如云别业属前六识同业属第八识或言别业感正报同业感依报等今不取者以下文同别二见皆指现前妄识所见依报之相故。

　　△二云何下方喻合明为二一引喻二合明初又二一喻别业妄见二喻同分妄见初又四一喻二于意下破又二一定二阿难下难又二一难因缘。

　　▲经此若灯色下破因生也若是见色下破缘生也又灯色是自生见色是他生若和合义后文自破故此不论。

　　△二复次下难自然。

　　△三是故下结。

　　▲注譬圆初心下此约解论也若沇疏云证真之时了知遍计脱体全空故云见眚非病此约证说也真际长水皆作两释但笔语有殊耳然孤山引大经为证于义似亲故不取他说。

　　△四如下例又二一指捏月。

　　▲经第二月非体非影资中云非是月体又非水中月影真际长水等俱同此说前佛释见精明元如第二月非是月影曾引此文证之谓影即二月也今以向之灯影唯青之观例同月影捏所成示不由因缘自然而然耳。

　　▲注畏无我句者外道所计不出四句谓有无双亦双非此属无句也。

　　二佛告下开示又三一斥前疑二阿难下责自体三阿难下破执情。

　　▲注兴福下先设问辞云庆喜所疑唯约真理者此据前文云觉缘遍十方界湛然常住等。

　　▲然一体下答也。

　　▲既兴能计必有所缘者识哉是言也当知阿难言虽涉理心未亡缘况疑自然滥于外道岂无所缘之相乎问前疑觉缘滥于冥谛及以真我如来何故但破自然耶答阿难云我今观此觉性自然即是观前觉缘之性。

　　▲所言遍者亦是自然遍也故知对他相滥虽有三名自己所疑秪是自然自然若破冥谛真我复何滥欤。

　　二阿难下破因缘为二一因缘各破二因缘同破初又三一转计重询二佛言下随情正破又二一破因二破缘初又二一定二阿难下难。

　　△二复次下破缘又二一定二阿难下难。

　　▲注因亲缘疏者如因明有见则境亲而根疏若缘空有见则根亲而境疏因缘皆对境破不对根破者以境有明暗空塞推捡为易根无此相故不论之又则阿难见性未脱前尘由于前尘而生转计如上文云汝今因见见性现前等是故所破并从境说。

　　△三当知下示性通诃。

　　▲经精觉妙明下示性先简非次显是。

　　▲汝今云何下通诃有法有譬戏论名相总合因缘自然二执。

　　△二阿难下因缘同破又二一破世间因缘二破众生颠倒初又二一据昔重疑。

　　▲注唯识明九缘谷响故文甚显着无劳致疑。

　　△二此亦下例眚灯。

　　△二云何下喻同分妄见。

　　▲注孟康下谷响云唐贤颜师古注汉书多引先儒孟康张晏皆师古所引今全取彼注以释经文。

　　▲皆曰旁气者谓晕适等皆气也如淳曰晕读曰运适如字或引礼记适见于天日为之食乃作谪音者非也今云适自是黑气耳。

　　▲如玉玦者如环而有缺也。

　　▲除旧布新者此本左传申须之辞张晏引之也。

　　▲孛气似惠者释名云言其气孛孛然似扫惠也惠即埽帚妖星之状似之。

　　▲飞绝迹而去等者此乃星说之文孟康引之耳星说云自上而降曰流自下而升曰飞又云光迹相连曰流绝迹而去曰奔。

　　▲珥形点黑者以其黑点似珠在耳也。

　　▲虹霓者通占曰阴阳之气和则为雨怒则为风雷妖气击作散为虹霓。

　　△二阿难下合明又二一总标。

　　▲注将同例别即进义也以别例同即退义也由前别业光明同分后说故得进退之名。

　　△二阿难下正明为二一明别业二明同分初又二一法喻对辨二法喻合辨初又二一指喻二例法前私谓目眚见灯之喻正欲引例阿难目观山河等皆是妄见其文在此。

　　△二见所下法喻合辨又二一正辨。

　　▲经此实见见者应有二义一约真见简非妄见此则通取解证俱名见见二别约真证而见简非似解而见。

　　▲注此即重破因缘自然者如破别业妄见中二科是也。

　　△二是故下结示。

　　△二阿难下明同分又二一合例同别二喻。

　　▲经瘴恶者瘴是恶病之气。

　　▲俱是无始见妄所生者此非邈无萌始即指现前见妄无其始因也。

　　△二例下别例同分诸法。

　　△三若能下指迷归悟。

　　▲经诸和合缘及不和合者问此云和合与上文和合之义同耶答同也但上文虽说和合而未破其计故下文破之问不和合应是自然耶答如注文。

　　三阿难下破和合为二一结前生后。

　　▲注中真际长水既于前文两解有异故今销文亦复不同。

　　△二阿难下牒疑正破又二一牒疑。

　　▲经前尘者即明暗通塞也汝今下正牒所疑证菩提心证犹悟也。

　　△二则汝下正破又二一破和二破合初又二一通定二若明下别难又二一难明缘。

　　▲经若非见者下此由上文云见相可辨杂何形像恐计者于可辨处起即离之见成相杂之义故先破离义次破即义。

　　▲必见圆满下又因上文作即离而破复恐计云非即非离但是见之与明性皆圆满所以相杂故相对破之。

　　▲见必异明下若更执云虽各圆满而不妨见异于明共成杂义是故破云杂则失彼性明名字等沇疏云如微尘与水相和但名泥团不名尘水。

　　△二彼暗下例余境。

　　△二复次下破合又二一通定二若明下别难又二一难明缘二例余境。

　　四阿难下破非和合为二一转计。

　　▲注中论破计者彼偈云诸法不自生亦不从他生不共不无因是故知无生初破自然即无因者亦可属自性次破因缘虽通三性正破于他和合及不和合共成四句若尔则阙无因义应以自然兼之此与注文不同两取无咎然则非和合义亦从自他开出者盖其性中离立其义不同自然唯执理体故也。

　　△二佛言下正破又二一破非和二破非合初又二一通定文中总举和合别定非和二若非下别难又二一难明缘。

　　▲经必有边畔者说文云畔田界也左传云如农之有畔。

　　△二例余境。

　　二又下破非合又二一通定总别例前二若非下别破又二一难明缘。

　　▲经云何甄明合非合理者此对前合义责今非合也。

　　▲注角谓隅者亦可角谓兽角乖是背义如牛二角生则相背。

　　△二例余境。

　　二阿难下会破阴入明法空分二一破四法二破七大初又二一示法本真。

　　▲经诸幻化相智论云譬如幻化象马及种种诸物虽知无实然可见闻。

　　▲注刹那不相到者一刹那间即生即灭无前无后是不相到故楞伽云一切法不生我说刹那义初生即有灭不为愚者说。

　　▲二乘非不破法者藏通二乘修析体观亦破五阴实法小菩萨义同二乘故不别说。

　　▲菩萨非无有我者界外人执也无明未尽但有我见故涅槃中迦叶菩萨云我等今日之前悉名邪见是也。

　　▲一往分配斯亦可然者以古师并云小破人执大破法执盖言二乘未得涅槃法空菩萨已得界内人空耳法执例然谓上界外惑亦不可以二乘思惑为类也。

　　▲对愚根别乐各有三者谷响引俱舍颂云聚生门种族是蕴处界义愚根乐有三故说蕴处界且愚三者一愚心为说五阴则开心为四合色为一二愚色为说十二处则开色为十处半谓五根五尘及法尘少分合心为一处半谓意根及法尘少分三愚心及色为说十八界则更开心为七界半谓六识意根法尘少分皆言愚者迷也根三谓上中下乐三谓略中广皆如次配三科。

　　▲果有三身因理含摄者众生心因具三佛性即含摄三身也。

　　▲无二边相者圆师以去来迷悟生死三双为二边相。

　　二阿难下依真破妄为四一破五阴二破六入三破十二处四破十八界初又二一总牒二阿难下别破又五一色阴乃至五识阴初又二一以喻显妄二即喻破执初又二一喻。

　　▲经瞪以发劳埤苍云瞪直视也。

　　▲狂乱非相者长水云或见毛轮第二月等。

　　▲注现九界色者且约迷说佛界因果非无色阴以了色唯心故不言之。

　　△二色阴下法。

　　▲经亦复如是此须兼带上下文相显之方见其义上文既以狂华喻于色阴下文云是诸狂华非从空来等正喻色阴不从因缘等生也以能喻之文既委故所喻之法甚略说在中间其语巧妙也后四阴例此可知。

　　△二阿难下即喻破执又二一破。

　　▲经非从空来破他性从非自出破自性约法言之应以心境而分自他余四阴皆有自他二义盖四性中存略而破也唯行阴中有离自他义似破无因性问经破人法二执何故须破四性于四性中多破自他二性耶答荆溪云四性为诸见本自他复为共无因本所以然也故龙树尊者为被末代人根转钝广作观法造于中论实以推捡四性为本正顺今经最后垂范愿说经者无忽繁文。

　　▲如是阿难者先指定前义再召而破之余皆放此。

　　▲翳者广雅云障也奄也。

　　△二是故下结。

　　▲注则显色阴本如来藏者以前总牒云何五阴本如来藏故知结意虽则简非正显前义。

　　△二阿难下受阴乃至识阴科节同前。

　　▲经譬如有人手足宴等竦疏云且以近事以况远旨亦是法亦是喻譬字即半含喻也今谓若尔岂唯受阴前色阴剩及下想阴等并言譬如皆可云以近况远应知此中虽带事说意在比况耳至六入去虽有譬字正约事相而破也。

　　▲忽如忘生者有作妄生字之误也证真云忘生犹言忘形也谓百骸调适不与若苦乐忧喜诸受相应恬然静住似无形命然李陵与苏武书云每一念至忽然忘生文选注云忽然不知生之有生今译者盖用此语但改然作如也。

　　▲谈说酢梅口中水出者世说云魏武帝行失道三军皆渴帝令日前有大梅林饶子甘酸可以解渴士卒闻之口皆水出。

　　▲注二相若殊俱应现在长水云如树生果果不是树二俱现在今且不然。

　　▲经若离空水此似无因也。

　　▲用饷他国者饷馈也以鉼擎空如器贮食往馈他国也。

　　▲注犹业持身识而去者中阴生阴皆有色心并由业力之所任持也问真际谓塞其两孔喻六七二识我法二执塞二空理长水云死有至时诸根不通如塞两孔二说然乎答凡立譬喻有全取合法有分取合法今但分取合其大义恐伤曲说吾未敢然。

　　起第三卷

　　二破六入为二一总牒。

　　▲夫六入者凡有二义一根境互相涉入二根境俱为识之所入是故诸经名十二入。

　　▲今经唯以六根为六入者盖根有胜义亲能生识又根能受境吸举前尘故偏名入下文云六为贼媒自劫家宝金光明云六入村落结贼所止皆此义焉。

　　△二阿难下别破分六一眼入乃至六意入初又二一指事喻妄。

　　▲注斯取前文能喻之根便为此中所喻之法者问若尔此中以何为能喻耶答同是菩提瞪发劳相即能喻也然此能喻带法言之菩提即觉从觉生妄如瞪发劳经意云彼色阴中所说目之与劳亦是觉明瞪发劳相劳相即空华也应知前文空华遍喻九界五根之色此中空华但喻九界眼入之相前宽此狭不可混同。

　　▲塞耳闻声等例亦如是者例如劳目皆易解之妄事也。

　　▲沇师所解于义不然者以将所喻作能喻解故。

　　△二因于下从妄破执又二一示妄性。

　　▲经二种妄尘者前指劳目且据明缘示其妄相明必对暗相待而成此见离尘既无实性则一切眼入皆同虚妄耳等诸入义例咸然讲者至下须明此意。

　　△二如是下破执情又二一破。

　　▲经非于根出证真问曰此中本破其根今何得云不从根生若然者与破识何别答今言根者但指自体以自望自如言诸法不自生即斯义也今谓不然上云见性下云闻性乃至意入名觉知性性即识也若非识者岂可诸根未发识时已有见闻之义耶应知破根而推识者以现前六根生灭难见故从诸识推而破之识各不生根云何立譬如草木之根能生枝叶方名根耳枝叶若死知根已枯以喻观法大意可见问若尔但破十八界于义即足何须遍破六入十二处耶答盖随所计实法有异故分三科至论推破必须三事相兼而说所云以自望自殊无所以长水云亦可胜义望世俗根故云根生更增他味也。

　　▲不于空生者证真以此句破无因生前非于根出破自生非明暗来破他生即成三句若合自他为共性者四句意也问前五阴中记以空为他生今证真何故以空为无因耶答凡四性之义随文分别不可局定前文空外无别他性之义故得以空为他盖虚空亦是眼根所对之境今文既有明暗之说可对他生空对无因于义甚便。

　　△二是故下结。

　　△二阿难下耳入乃至意入科节同前。

　　▲注非取比况之义者然譬喻二字一往分之如法华疏以比况为譬晓训为喻若通言之如说文中譬即喻也今从通义故不取比况。

　　▲往人者自兴福至长水也。

　　▲乃谓下携李之说今经了华静亦名闻等为显性常故下文云声于闻中自有生灭非汝闻性为有为无了义着矣。

　　▲经急畜其鼻畜犹缩也。

　　▲通塞虚实者通塞对尘虚实在根根虚则尘通根实则尘塞。

　　▲离合违顺二尘者身与境合有违有顺顺对细滑违对粗涩不与境合故名为离二尘即离合也经非离合来此破共生以离亦对尘故非违顺有破他生不于根出破自生又非空生即无因也。

　　▲注落谢五尘者阿毗昙名无表色亦云不可见无对色眼等五根但缘现境者百法疏云前五转识五尘为境是现量故缘实非假实谓青等假谓长等。

　　▲流入五根不及之地者资中云眼耳取外尘境刹那流入意地从外入内名为迸流至第二念缘之不及故云流不及地。

　　▲虽通两释者前是孤山新义后即资中所解真际长水意同沇师经非寤寐来破共生非生灭有破他生不于根出破自生空生如前。

　　三复次下破十二处为二一总牒二阿难下别破分六一眼色处乃至六意法处初又二一指处审情二阿难下随情破执又二一破。

　　▲经谁明空质者语似推人意存破法即眼根也然此中破处还复破根者以根如捏目色如空华捏若不生华则随殒乃至法处例此可知。

　　△二是故下结。

　　△二阿难下耳声处乃至意法处科节同前。

　　▲经旃檀者一云此方无故不翻或曰义翻与释论云一切香木中旃檀为第一。

　　▲一铢者谷响引律历志云二十四铢为两今云一铢其少也。

　　▲注如法华下引证香有胜力又张华博物志云有西国使献香者汉制不满斤不得受使乃私去着香如大豆许在宫门上香闻长安四面十里经月乃歇又任昉述异记云千年松香闻于十里亦谓之十里香。

　　▲注五尘及以虚空摄一切法者问法有二种一心法谓相应诸心数法二非心法谓过去未来色法等是则五尘等外更有心法今何以云摄一切耶答此中为破法若非知须属五尘及以虚空故云摄耳若是心法自属上文所破也。

　　四复次下破十八界为二一总牒二阿难下别破分六一眼色识界乃至六意法识界初又二一指界审情二阿难下随情破执又二一破。

　　▲注不可见有对色者非青等色故不可见能照境发识故可对此是胜义根非浮尘根二种根如第四卷解。

　　▲经又一切味下以根从境破识。

　　▲体若一下以境从根破。

　　▲又汝识心下长水云识心第八也思量第七也了别第六也七八二识但第六根亦同名意今谓不然经文前后此指阿难现前第六识心破其情执秪可取俱舍小宗释此三义况将七八同名第六于义甚疏又则七八是住地菩萨境界非今对破阿难之意。

　　▲注集起名心等天台用此为觉意三昧所观之境故止观云对境觉知异乎本石名心次心筹量名意了了别知名识云云婆沙下彼论问曰心意识此三何别答或别不别言不别者心即意识如火名𦦨亦名为炽亦名烧薪秪是一心有三差别言有别者名即差别或云过去名意未来名心现在名识或云在界名心在入名意在阴名识等上引俱舍释今经义亦约不别而别分此三名也。

　　▲经世间诸法不离五尘者问前意法处推所缘法则云此尘非色香味等今何故取五尘为法耶答前文正推法处故对落谢五尘言之此中既破意识须对现前五尘而说以五意识从现境生故非意所摄者此据意法斥之言五尘之法自属五根所摄非意家法入之分也。

　　▲注例前可知者应云若意法共生合则中离则两合体性杂乱云何成界。

　　二阿难下破七大为四一疑请。

　　▲经皆因四大和合发明者此疑实法和合不同前文觉元和合应知四大有内有外内谓正报外谓依报前五阴中色必具四大一往通内外二往唯在内下七大中地水火风一往通依正二往唯在依空大对四皆属于境并根与识还是重破三科之法圣言被物各随所宜得益不同故兹异说耳。

　　▲戏论者谷响云谓同儿戏言论而无实理也。

　　△二尔时下诃诫。

　　▲经如说药人喻多闻真药现前喻义谛。

　　△三阿难下承旨。

　　△四阿难下正说又二一牒疑总非。

　　▲注此破阿难不和合疑即上文云云何如来因缘自然二俱排摈也今所破者体兼真俗即上文云大性是也阿难唯执世谛盖据小宗如来兼破真俗斯约大义以真如是万法由随缘故万法是真如由不变故。

　　二汝观下约性别破分七一地大乃至七识大初又二一破妄二显真初又二一立析法观境。

　　▲经汝观地性者此指析法差别之性也下水火风等皆是俗谛性耳前云若彼大性则指四大之中真谛性也随文释义不可混同如地持中有二法性一事法性性差别故二实法性性真实故。

　　▲注有方分微至无方分微者证真云诸瑜伽师作析色明空观以假想慧刀分析尘色至一微尘此尘犹有东西南北四隅及上下方分但名微尘不名极微更析此尘以为七分即无方分名为极微对法等论呼为极略色至此方名色边际也以不可析故若更析之即成虚空故名邻虚经中言析彼极微者乃通相呼微尘为极微也。

　　△二阿难下破和合妄情。

　　▲经若此邻虚等将欲破之先且立之。

　　▲汝今问言等重牒前执。

　　▲汝且观此下正破妄情以小乘所迷诸法如幻当体无生故遭合色合空等难。

　　△二汝元下显真又二一示真性。

　　▲注此言理具非关事造谷响云理具如摩尼具宝事造如摩尼雨宝理具如水具波性事造如因风起波若不具宝性余珠应雨宝若不具波性大地应起波是故一家明圆必谈理具深符佛旨妙得自心若说若行皆须了此。

　　▲随染净缘者谷响云九界高下通名妄染五即圣贤总号真净以圆五即通为佛界故也。

　　▲顺差别业者以顺释循汉书云因时循理注曰循顺也。

　　△二世间下斥邪说。

　　▲注世间通指九界者别而言之多指人天已上别教菩萨已还以谓识心分别计度因缘自然等此如初卷中云诸修行人不能得成无上菩提乃至别成声闻缘觉及成外道诸天魔王及魔眷属。

　　二阿难下火大为二一破妄二显真初又二一立妄境二破执情初又二一示因缘。

　　▲经阳燧古文作鐆应法师云五石之铜精也圆以仰日即得火。

　　▲注火方诸者出火珠也非今经意。

　　▲洼俞短切器空中也。

　　△二阿难下例和合。

　　▲经婆罗门者应师云此讹略也具云婆啰贺磨拏义云承习梵天法者其人种类自云从梵天口生四姓中胜唯五天竺有余国即无诸经中言梵志亦此名也。

　　▲注例和合义者问破七大中何故唯此火大例和合耶答前地大和合义疏其执易破从火洎识和合义亲所计难破且如火性以俗谛观之灼然因于镜日艾三和合而生今以众人和合诘其根本各各不同用显诸法和合皆是虚假都无真实火大既尔须将此义贯下五大亦复如是所举舍利弗等三人且欲例同镜日艾三也水风等三随义可解。

　　▲瞿昙星名者此依南山解也若慈恩云释迦之郡望也应师云此翻为最谓除天外人类中此族最胜故。

　　△二阿难下破执情又二一审二阿难下破。

　　▲经日镜相违资中云日去人间四万逾缮那(一逾缮那二十里也)。

　　△二汝犹下显真二科可见三阿难下水大为二一破妄二显真初又二一举事审情。

　　▲注方诸见月则津而为水论衡云十一月壬子日夜半时于北方炼五方石为之状如杯盂向月得津此与高诱注别。

　　△二阿难下随情破执。

　　▲经皆同滔溺者乙咸乙陷二切破水没也有作滔及陷者字之误。

　　△二汝尚下显真二科可解。

　　四阿难下风大科节如前。

　　▲经僧伽梨此无正翻义云杂碎衣以条数多故若从用为名则曰入王宫时入聚落时衣慧上菩萨经谓之大衣。

　　▲注袈裟从色得名者此是不正色亦云坏色南山业疏云本作迦沙至梁葛洪撰字苑下方添衣言道服也。

　　五阿难下空大为二一破妄二显真初又二一举事审情。

　　▲经空性无形因色显发沇疏云虚空与色二俱是假亦相因有体不离色故小乘以明暗为体大乘以空一显色及极迥色为体(上见空名显色下见空名迥色)孤山云凡夫妄执或谓空是色等如涅槃迦叶品破之或引法相谓空是色全背经宗今为资中救之此经空大先立后破涅槃虚空亦复如是何以明之彼经佛说众生佛性犹如虚空此即立也迦叶乃以虚空对于四大谓空是有故佛以一十复次而遮其非意恐众生认所喻之性同能喻之空此即破也今言空性无形者盖云无依正之形耳而亦因依正之色显空大之相故云因色显发斯则正取涅槃能喻之空非无色也故下文凿井得空乃是迥色之类况前文云纵令虚空亦有名貌下文云见觉空顽等然则顽空岂无色耶应知今经说空为大者以明迷妄有虚空依空立世界又言发真归元此十方空皆悉销殒是故次四大后须说空大此先立也至下文作三句推之方是破也孤山用涅槃破义解此中立义仍斥沇师全背经宗者误矣。

　　▲注刹帝利等四姓全依西域记释谷响云刹帝利此云田主如此方之帝王也。

　　▲奕世犹云继世也。

　　▲仁恕者以心度物曰恕。

　　▲操谓操行。

　　▲商贾者行卖曰商坐卖曰贾。

　　▲贸交博也。

　　▲迁谓迁易以有博无贩贱卖贵也遂利远近唯利是求无择所在。

　　▲肆陈也畴垄田亩也。

　　▲上穑者种曰稼敛曰穑。

　　▲清浊殊流者刹帝利净行是贵姓如清流毗舍首陀是贱姓如浊流。

　　▲婚不通者贵贱各自婚嫁也。

　　▲飞伏异路者西土之制贵贱之姓行则各路居则异处。

　　△二阿难下随情破执。

　　▲经若因土出下破有二义一约空土相异破二若无出入下约空土相即破。

　　△二若此下显真又二一示真性二斥邪说初又三一类通诸大。

　　▲注或有下指长水也彼云夫言大者常遍为义常故无生灭动摇遍故时处悉有乃至云本如来藏故名为大。

　　△二阿难下反责迷心。

　　△三汝全下正示真性。

　　▲经性觉真空性空真觉上句即真而俗下句即俗而真。

　　△二世间下斥邪说六阿难下根大乃至识大科节如前。

　　▲注觉触觉知皆意根者谓身根觉触起分别时则属意根此解恐非故私谓别释经可状成有不相成无珙钞云上句色也下句空也于前境上复分此二即明暗色空之谓也。

　　▲识动见澄非和非合者此约根识动静相违名非和合若望他境还破自生耳若风大中云风空性隔非和非合既对境论仍破他生也若火大中云日镜相远非和非合此乃自他相望正是破和合性随义而说故非一涂。

　　二尔时下闻法领悟为二一经家叙事二阿难说偈初又二一叙悟心。

　　▲注十方即十界者然法华云深达罪福相遍照于十方以罪福在人故智者释方以众生为界今云心遍十方但以方所之方下文一切世间等自摄众生也况迷妄有空依空立界宛成次第学者审之。

　　△二礼佛下叙敬相。

　　△二阿难说偈分四一赞德述益赞德二句先赞能说教主次赞所说行法。

　　▲注尊者十号之一此依释论也若涅槃与璎珞云一者如来乃至十者佛陀具足十号名世中尊以开无上士调御丈夫为两号也孤山云所赞三德是佛所证乃由因中修乎三止三观寂照心精而得斯果故阿难前请十方如来得成菩提妙奢摩他三摩禅那盖请如来自行之因欲依修学既蒙开示已悟常心故还以三观之因所克三德之果以赞于佛前后钩锁其义如是。

　　▲教行理三悉号楞严者问理是所冥岂曰楞严答例如说智及智处皆名为般若何妨说定及定处皆名为楞严。

　　▲乃至如唯识下圆师具引藏通别三教而为校量前引婆沙即藏教也次引大品明七地齐罗汉八地扶习润生经无数劫然后成佛即通教也后引唯识明别教义今略中间也。

　　▲分见如来藏心者沇疏云据此境界合是别教登地圆教初住所证真如。

　　▲又解下必非经意引华严为例其事不类须据偈中不历僧祇等者问此义可通圆人初心否答通说无妨如前文云若能转物则同如来孤山亦约六即辨之今文所述既是佛世当机之众须作分证法身而释。

　　▲阿难虽在众中等者纵未真证亦应似证何于涅槃为魔所罥者彼经第三十六佛问陈如阿难比丘今何所在陈如曰在娑罗林外为六万四千亿魔之所娆乱是诸魔众悉自变身为如来像说种种法乃至示现神通变化阿难见已作是念言如是神变昔来未见谁之所作将非世尊释迦作耶欲起欲语都不从意尔时文殊师利从佛受陀罗尼至阿难所说咒已魔王等发菩提心舍于魔业即放阿难来至佛所罥古法切系取也。

　　△二愿今下发愿报恩长水云即于此身期获证果故云愿今予谓今者指我之辞以妙觉极果非即身可护故。

　　△三伏请下请证求加又二一请证化他。

　　▲注愿取土如释迦谷响云按法华经授阿难记未来作佛号山海慧自在通王彼既已说故此不云然彼所明乃是净土故云其国土清净名常立胜幡而今誓取秽土者何乎且夫证悟常心虚空尚殒唯一本妙净秽谁论但顺物机乃有差别极论其致佛佛道齐故大论三十六云当知释迦文佛更有清净国如阿弥陀佛国阿弥陀佛亦有不严净国如释迦文佛国既弥陀释迦各有净秽今阿难取土两经异说何必致疑况复此云秽土先入后取净土于义弥通当知却来观世间犹如梦中事梦土净秽胜劣谁分庶几后昆试思此旨。

　　△二大雄下求加自行。

　　▲注法身之用者问法身无相其用若何答法身冥应潜通机感即其用焉备如法华玄义。

　　△四舜若下取譬结誓。

　　▲注比较音挍不等也。

　　起第四卷

　　二对满慈破性相两疑显不空如来藏分三一经家叙仪二大威下满慈述意为四一叹人法二世尊下述自他又二一述自。

　　▲经说法人中我为第一者据小乘言之。

　　▲注本不似见者亦从昔日慧眼言之。

　　△二世尊下述他。

　　▲经我等会中登无漏者述同类也其间多是法身大士晦本垂迹引接小机如富楼那已于法华得受记莂当来成佛号曰法明等问若据迹论阿难初果满慈无学前文阿难尚已开悟何故满慈等犹纡疑悔耶答非谓前悟而今不疑亦非今疑以前未悟处相起教叩佛宣扬若乃一期观此二人迷理之心不无轻重何者阿难从初据人法二执迷空如来藏其迷则重满慈于此怀性相两疑迷不空如来藏其迷则轻又则空如来藏理犹易明不空如来藏义复难解是故阿难初果发起于前满慈无学对扬于后孤山云前得悟者是上根利智今未悟者是中下之机今谓不然诸经说法若被中下须有委曲逗会之意如法华譬喻因缘二周开权显实虽与法说不殊而比况指昔稍成委曲今经所谈不空藏义盖与空藏二义相成文旨愈深未易开解前阿难云希更审除微细惑意在兹矣苟分利钝恐枉当机予尝议之若于此经欲分三根者从阿难请行已前虽通被三根其得悟者皆上根也请行已后方被中下然于行中有正有助亦可以正为中以助为下云云。

　　△三世尊下疑性相又二一疑藏性云何生相。

　　▲经云何忽生下前文虽曰随众生心应所知量循业发现但总略而说且未委明诸法生起之由故今疑问广谈世间性相等义山河大地依报也诸有为相正报也依正各有生住异灭故云次第迁流等。

　　▲二又下疑大性云何俱遍。

　　▲经陵灭者苍颉篇云陵侵也或作凌其义亦同。

　　△四惟愿下请开示。

　　三尔时下如来演说为二一总告二正说初又四一许宣二令汝下示盖。

　　▲经未得二空下问佛意欲令未得空者而得于空此与不空如来藏义云何销会答如说空华元由翳目从有所见知华本空谈不空义亦为显空耳。

　　▲注五性之宗楞伽经云一声闻性二辟支佛性三如来乘性四不定乘性五无性谓一阐提佛地论庄严论瑜伽论皆说五性大同楞伽谷响云五性者三无二有祖于弥勒宗于天亲析薪于玄奘克荷于慈恩立言垂范自为极唱今准此经显知权说(钞文)问纂要云法华与胜鬘经但回不定性二乘今经兼回定性是故最胜也斯义可否答甚不可也且法华中生灭度想者而于彼土求佛智慧岂非回定性耶胜鬘云罗汉支佛自知当得阿耨菩提此对菩萨说其往昔元发大心后终归大非对二乘彰灼开显问今经定性皆获一乘为现世获为同法华彼土方获答二义俱通若尔法华应无现获者耶此须善会经旨经云若有比丘实得阿罗汉若不信此法无有是处斯乃逼令现世回心从除佛灭度后方指未来回心者耳若解此意勿谤法华劣于今经也。

　　△三汝今下诫听。

　　△四富楼下承旨。

　　二佛言下正说为二一释藏性生相疑二释大性俱遍疑初又四一牒前疑二汝常下举常说又二一问。

　　▲注兴福下彼云性觉妙明者妄觉也发性缘明因明觉生生遂名妄妄明云妙本觉明妙者本真也本源冲寂寂体无迷妙净常如故云明妙资中下彼云性觉妙明者在缠真如也本性清净不为烦恼所染名为性觉。

　　▲本觉明妙者出缠真如也从无分别智觉尽无始妄念名究竟觉始觉即本觉悟本之觉名为本觉。

　　▲又解下节疏具云体即用故下文云我以妙明不灭不生合如来藏而如来藏唯妙觉明是故于中一为无量等用即体故下文云观性元真唯妙觉明妙觉明心先非水火等。

　　▲变其文者谷响云变文之例儒释咸然舜典云流共工于幽州放欢兜于崇山窜三苗于三危极鲧于羽山孔安国曰极窜放流皆诛也异其文述作之体。

　　▲能所双绝者二与一性其体元同故。

　　▲寂照互融者二亦无二其用常合故即寂而照下示互融之相也此性觉妙明本觉明妙有似璎珞经云等觉照寂妙觉寂照但彼二句分对因果俱约修说今唯显性是故互融问以妙明为寂照其有证乎答智者云法性寂然名止寂而常照名观荆溪云止体静观体明故知寂照即静明静明即妙明也老子曰常无欲以观其妙明皇注云人生而静天之性感物而动性之欲若常守清静解心释神变照正性则观乎妙本矣此岂非以妙为静耶秪是本性之觉妙明互融者荆溪云若知烦恼及以生死本性清净名之为寂本性如空名之为照。

　　▲仿佛者谓见物未谛相似之貌也夫藏性希微本绝言象非佛智眼莫能究尽如上所解且销现文未敢言其明了故云仿佛在兹。

　　▲辞异意同者当以二句次第配之一一句中皆有三义。

　　△二富楼下答。

　　△三佛言下研现解又二一问。

　　▲注次问则别者且孤山以妄为觉既释上句云为是觉体不明将何以辨虚妄分别称为明觉耶长水以他为觉亦释上句云为复觉自不明又何以知由觉他明明与觉异名为明觉耶若如二师所解并须于经更添句逗方显其义斯由不晓上句中觉字是修非性故释故句曲成己意耳。

　　△二富楼下答。

　　△四佛言下显正义为二一通示真妄二别示迷悟初又二一真觉非妄明。

　　▲注无明尚混者从分证已还皆真妄相混故。

　　△二性觉下真明生妄觉。

　　▲经妄为明觉者明觉二字俱通能所注中为令易解一往分之。

　　△二觉非下别示迷悟分二一迷真故妄相忽生二悟真故妄相永寂初又二一略示二广显初又二一立妄法二示妄相初又二一立能所。

　　▲注然有二义下一约悟二约迷应知迷中未圆修时则无理智悟中未极证时必兼惑。

　　▲相涉于立法立修二义者问不空如来藏为二义俱取为但取立法耶答正取立法旁通立修以修有智行因果亦属□□不空至因果泯亡方显本性空如来藏。

　　△二无同下立境界。

　　▲注资中下彼云炽然成异即业相因异立同即转相无同无异即现相云云孤山下彼云异即六道执有同即二乘执空无同异即菩萨取中此九界执秪是一根本无明冥具此事耳云云。

　　▲不韪者左传息侯伐郑犯五不韪杜预云韪是也。

　　▲若论三细者起信云无明为因生三细一无明业相以依不觉故心动说名为业觉则不动动则有苦果不离因故二能见相以依不觉故能见不动则无见三境界相以依能见故境界妄现离见则无境界。

　　▲斯由下论云依如来藏故有生灭心所谓不生不灭与生灭和合非一非异名阿梨耶识今云而分三相者以三细属梨耶故藏法师疏引楞伽经以七识染法为生灭以如来藏净法为不生灭此二和合为阿梨耶识以和合故非一非异。

　　▲六粗者疏云境界为缘生六粗一知相依于境界心起分别受与不受故二相续相依于智故生其苦乐觉心起念相应不断故三执取相依于相续缘念境界住持苦乐心起着故四计名字相依于妄执分别假名言相故五起业相依于名字寻名取着造种种业故六业系苦相以依业受报不自在故藏疏明三细六粗蹑前起后略有八重一以一心为本二不觉一心成业相三能见相四境界相五分别相续(法执)六取着计名(人执)七造业八受报今经同异等盖由人法二执造九界业受依正二报之相故云合是六粗境界。

　　▲又若以惑性所具等者惑性即根本无明此与法性无始同体故云须在性觉必明等二句中摄净名云从无住本立一切法今惑性即其本也。

　　▲其犹下此喻理造未有事造也苟失大涂请从良导者若谓私解失于大涂请从旧师良者之导。

　　△二如是下示妄相又二一示因相。

　　▲经自相浑浊者见与见缘似现前境元我觉明故云自也。

　　△二起为下示果相沇疏云起是动即是风因风动摇积成世界故云起为世界动息之处即名为静是前同相结成虚空故云虚空为同彼无同异真有为法即前无同异相结成有情含藏识也今难曰起是动相意谓动相即前业相业相起风结成世界且世界之与虚空乃三细中现相此相并由业转而现岂可业相唯结世界转相独成虚空又以无同异相结成含藏识者斯更不可也既将无同异相对于现相现相即是藏识岂可复生藏识耶又若前三结成此三经文秪合云同为虚空异为世界彼无同异成有为法何文义之倒昧乎孤山谓由前性中计异之心外感世界立同之心外感虚空彼无同异心乃但中之妄执非真性无为之无同异也名既滥真故简示云真有为法今难曰若由性计而感空界其文亦倒且计异之心岂不感空立同之心岂不感界以六道二乘皆迷妄有空依空立界故又则前同异二心既感外相无同异心那无所感乎纵巧销其文终非经意故集解中斯皆别释或曰狂简试为裁之。

　　首楞严经集解熏闻记卷第二
卍新纂续藏经第 11 册 No. 0269 楞严经熏闻记


　　首楞严经集解熏闻记卷第三

　　吴兴沙门　仁岳　述

　　　　第四卷

　　觉明空昧下二广显分二一正明立法二总结元由初又三一世界相续二众生相续三业果相续初又二一立世界二结相续初又二一四大因起兴福科此为四轮成界后大因而用之盖由经文风金水三皆名轮故乃以火大相从为轮也唯孤山改四轮为四大以见火无轮名故是则言大自摄于轮也问何故经文不名火轮答余三皆约任持世界而说有同俱舍风轮等相故受轮名至于火大止云火光成变化性况俱舍四轮亦无火大然则悫圆二师所科圆义长矣问若谓火无轮名何故第八卷云九情一想下洞火轮答彼说地狱界相非今文意问风金水轮既云持世显有次第何故下文复云火腾水降交发立坚乃至水势劣火结为高山等答经有两节初明四大因起则次第不杂后明诸相发挥则交参而说是故轮名局前大义通后其体无别皆藏性发生不应以次不次为妨也。

　　▲注四轮持世下俱舍颂曰安立器世间风轮最居下其量广无数厚十六洛叉(一洛叉是一亿此数约逾缮那言之即十六亿逾缮那也)次上水轮深十一亿二万下八洛叉水余凝结成金(谓有情业力感别风起搏击水轮上结成金故下水轮唯厚八亿逾缮那余成金轮厚三亿二万逾缮那)此水金轮广径十二洛叉三千四百半(半谓五十逾缮那)周围此三倍(共有三十六亿一万三百五十逾缮那)颂中不言土轮数量论云此瞻部洲下过五百逾缮那有琰魔王国纵广亦尔则知土轮厚五百逾缮那也。

　　▲元由心动者即八识业相也亦是俱舍业增上力也。

　　▲亦由情坚者辅行以地大为事坚执心为情坚应知七识六识俱有执义故第七识亦名染污意与痴爱见慢四烦恼相应常时审谛思量执取第八为我若第六识即人法二执也。

　　▲腥生肉也。

　　▲经宝明生润等谷响云若以五行论之金生水金是水之母水是金之子故生润即水之含育也火克金火是金之贼既母被克故子下流成水轮也如釜中含水下以火蒸则其水腾气流汗而下也。

　　▲注或曰爱心外感于水从兴福至长水皆作此解问下文云因诸爱染发起妄情情积不休能为爱水是故众生心忆珍羞口中水出等则知诸师所解正顺斯义岂曰违经乎答下约有情感发身中爱水之相不应例今立器世间水轮之义何则且爱之深者无过贪欲如下文云心着行淫男女二根自然流液若谓此爱外感于水者何故淫习受报之时乃是猛火铁床铜柱之事耶有以见孤山不取旧解诚所宜矣。

　　△二火腾下诸相发挥。

　　▲经水势劣火下以此验前火腾水降等义当火势劣水也。

　　▲薮大泽也又泽无水曰薮。

　　▲注故观妄具唯见真具者为种发生即是妄具妄体无实唯是觉明故云真具具无具相。

　　▲彼此谁名者谷响云如珠具宝全体莹彻实无宝相彼谓具也此谓无也一体互融彼此何在故无定名。

　　△二以是下结相续后文例此。

　　二复次下众生相续为二一立众生二结相续初又二一总成六入。

　　▲经所妄既立谓所现妄境即下文声色等六妄是也。

　　△二同业下别成四生。

　　▲注要因父母同业相感者由于过去曾与父母爱习相缠故于中阴入胎之际复与父母欲想交感然后托生。

　　▲经流爱为种纳想为胎者爱之与想皆十二因缘中识也若想已入胎则属于名下羯罗蓝等即是色也。

　　▲注情想合离四生皆具此用携李之义证真云经文且据一往增胜边说若尽理而说岂可有情处无想有想处无情等。

　　▲湿化染香处者此俱舍颂文也论曰若湿生者染香故生谓远嗅知生处香气便生爱染往彼受生随业所应香有净秽若化生者染处故生谓远观知当所生处便生爱染往彼受生随业所应处有净秽岂于地狱亦生爱染由心倒故起染无失云云。

　　▲经飞沈者犹升降也应以三善三恶分之。

　　▲注于一孔雀论一切种因相证真云有情无始重造一切界趣种子在本识中唯佛能了且举孔雀一类尚已难知况余类耶。

　　三富楼下业果相续为二一立业果二结相续初又二一推贪本。

　　▲经想爱同结结谓结业如前同业相缠也贪爱同滋滋润也亦取润业之义。

　　▲恶业俱生者谓人与羊恶业所牵生生相值。

　　▲注杀贪未论酬偿先债者直约四生强者贪弱非是负债互来相啖。

　　▲于身命财非理而取者身命皆为贪彼财物邪枉而取故属盗贪身以生夺为取命以杀害为取。

　　△二汝负下示业果。

　　▲注此示盗贪业果相续者以汝我互论但似指前盗贪之相然其汝负我命亦通杀贪故云兼也。

　　二富楼下总结元由。

　　▲注诸有为相是正者孤山但知此中有为是正而不知前文真有为法是正其可惜哉问前说虚空而无业果名目此谈业果而不云虚空者何耶答前论妄相须示虚空以迷妄有空依空立界故既言有为则已摄业果今明相续空无断绝何俟复云然于有为别彰业果者以众生相续中所谈情想合离更相变易且是胎卵湿化受生之相未明业因苦果之事是故更论业果相续也问三种相续于十界中为摄几界答摄六法界如杀盗淫三种颠倒皆是重浊之相尚无诸天清升之业况有三乘变易之果耶业果既尔验前众生中化生之义虽通天界亦应多是人等五趣耳若世界中四大因起诸相发挥显是下界之事所以然者由满慈所疑山河大地诸有为相次第迁流等且据近事而问故佛原始要终齐此而答。

　　二富楼下悟真故妄相永寂为二一据迷难悟圆觉经金刚藏菩萨亦有斯问彼云十方异生本成佛道(今云若此妙觉至不增不减也)后起无明(今云无状忽生山河大地等)如来何时复生一切烦恼(今云如来今得妙空明觉等)然彼经唯问因义今经兼问因果为异耳彼佛答稍广但无迷人喻亦有空华金矿之喻如下略引。

　　△二佛告下显悟非迷又二一明妄相永寂二明智断常住初又二一习漏不生二山河非有初又二一喻。

　　▲经聚落者谷响云落居也民之聚居故名聚落赵充国传曰无燔聚落是也今谓聚落喻真性也惑亦同迷喻习漏也南阳北阴喻迷真明而起妄明悟喻觉智悟人喻诸佛指亦喻言教对文可知。

　　△二富楼下法。

　　▲注合初喻者即佛言已前三行半文也。

　　▲经昔本无迷似有迷觉谓因中所迷虽无而有亦有能觉之智觉迷迷灭觉不生迷谓果上所悟妄心既尽唯真智独存。

　　△二亦如下山河非有又二一喻。

　　▲经翳人喻佛昔迷空华喻山河大地愚人喻满慈所问余皆可见圆觉云譬如幻翳妄见空华幻翳若除不可说言此翳已灭何时更起一切诸翳何以故翳华二法非相待故(此喻因灭)亦如空华灭于空时不可说言虚空何时更起空华何以故空本无华非起灭(此喻果灭)故。

　　△二佛言下法。

　　△二又如下智断常住又二一喻。

　　▲经金矿者金璞也谷响云古文作𥐫字书作矿周礼丱人掌金玉之地。

　　▲注云丱之言矿金玉未成器曰丱(平猛切)圆觉云如销金矿金非销有既已成金不重为矿经无穷时金性不坏不应说言本非成就。

　　△二诸佛下法。

　　▲注果上金习漏为菩提下皆约如来自证边说不可以化他起用相滥。

　　▲渝尔雅云变也。

　　二富楼下释大性俱遍疑为二一牒疑二富楼下正释分二一约喻略明二就法广辨初又二一明性相本融二明缘起无碍初又三一举喻。

　　▲经日照则明至水澄成映资中但以七句通喻四大若携李别喻七大今取次义不须别对法相。

　　△二于意下破执。

　　▲经殊方者方所也以诸相发挥非同一方故长水云方法也即明暗等法其义似迂。

　　△三观相下显法。

　　▲经犹邀空华结为果者诸相虚妄已如空华若更指陈疑相陵灭则如邀待空华复结空果妙觉明心先非水火者譬珠非水火水火从缘若人以缘而难于性者非其智也噫近世传山家教者销解性义谓理具三千不随缘时相相宛尔是则妙觉明心先有水火亦显性中空华结为空果倍倍虚妄予实哀之。

　　△二真妙下明缘起无碍又二一蹑前空明例藏性随缘。

　　▲经汝以空明则有空现此蹑前喻也前喻云彼太虚空日照则明今意云汝用空日为明则有虚空现为明相相以彼太虚不拒诸相故例显藏性不碍随缘乃至地水火风或各或俱皆循业发现也。

　　△二云何下别以水日譬随缘俱现。

　　▲经准的者准平也周礼匠人之法平物以水的谓射的释名云丹面白的是也今并取定则之义。

　　二富楼下就法广辨又二一显示藏性二诃责迷心初又二一约迷悟显染净二相二约染净示圆融三谛初又二一染相孤山云而如来藏随为色空等是迷成九界下文我以妙明等是悟成佛界风动空澄日明云暗者趣举藏性随缘之相不同前文以此为喻。

　　△二我以下净相。

　　▲注华严中不动不离者不动应身不离道场也。

　　▲而升而游谓天宫龙宫等。

　　▲身即法体者指应即法也并由理具方有事用此止观记文。

　　△二初下约染净示圆融三谛又三一真空。

　　▲经非明无明者明谓觉因缘智无明即过去烦恼明无明尽者惑智俱灭也。

　　▲注得即理者约所得说若约能得即是果义对智为因双非因果其义亦善。

　　▲经檀那等翻名释义如法界次第。

　　▲注非波罗蜜多总非所趣理者以梵语翻到彼岸彼岸是涅槃故属理也若取能到亦可云果如智论云菩萨所行名波罗蜜者因中说果故。

　　△二即下妙有三中道。

　　▲注莹宝圆三如次喻三谛若珠具宝性即理具十界若如意雨宝即修起十界今修性合论共成三谛摩尼之譬一体咸收。

　　▲新伊天目者涅槃云秘密之藏犹如伊字三点若并则不成伊纵亦不成如摩醯首罗面上三目乃得成伊云云谷响云彼方字有新旧亦犹此土之篆隶也莫不以篆为旧以隶为新是故西土伊字有新旧两体旧则纵横新则不尔状若此方草书下字一点居上二点在下。

　　△二如何下诃责迷心又三一诃。

　　▲经三有者欲色也娑沙云有者何义谓一切有漏法是佛言若业能令后生相续是名为有。

　　▲注不退诸菩萨法华疏指为通利菩萨若三藏菩萨则属新发意也。

　　△二譬如下喻。

　　▲经琴瑟等者证真引白虎通云琴者禁也禁止于邪以正人心也瑟操曰伏牺作世本说文桓谭新论并云神农作瑟者伏牺作二十五弦箜篌者风俗通云一日坎候汉武帝祠太一后土令乐人侯调依琴作言坎坎应节也侯以姓冠章也又释名云师延作靡靡之乐盖空国之候所好琵琶者风俗通云近代乐家所作不知所起又释名云本胡中马上所鼓推手前曰琵引手却曰琶因以为名。

　　△三汝与下合。

　　▲经如我按指海印发光孤山云按指谓如来昔于因地以三观智观己妄心即妄成真乃登正觉如得妙音克谐更举海印发光助成音发之义珙钞云海印妙定之名按指表于能入发光即所起妙用净名云佛以足指按地即时三千大千世界若干百千珍宝严饰譬如宝庄严佛无量功德宝庄严土华严有圆明海印三昧云云此与资中长水义别择善从之。

　　二富楼下释余惑分二一释满慈惑于妄因二释庆善惑于真因初又二一疑问长水云由满慈初疑云何忽生山河大地乃至佛说性觉必明妄为明觉所既妄立生汝妄能由是展转皆从妄立虽知能所俱妄又疑妄从何生故此问云一切众生何因有妄等。

　　▲注资中下此与长水义别问二义孰优答资中为优何者若谓此问疑妄从何生者且前文已明三种相续皆是觉明明了知性因了发相从妄见生斯则显示妄从真起岂至此中更疑何生耶满慈所问何因有妄盖疑从真所起之妄有何因依而得生起其实蹑前汝暂举心尘劳先起故发斯问沇师又云未审此妄因何而有于理甚当。

　　△二佛告下答释为二一明妄性无因二明真觉无得初又三一总告二汝岂下正释分四一举事审因。

　　▲经魑魅者通俗文云山泽之怪说文云老物精也。

　　▲注此言祠授证真云亦如提婆达多从天乞得故名天授此人从神祠乞得故名祠授。

　　△二佛言下就名责实。

　　△三自诸下从迷辨相。

　　▲经展转相因者知如文殊问净名云善不善孰为本答曰身为本(见惑)又问身孰为本答曰欲贪为本(欲爱)又问欲贪孰为本答曰虚妄分别为本(色爱)又问虚妄分别孰为本答曰颠倒想为本(无色爱)又问颠倒想孰为本答曰无住为本(无始无明)又问无住孰为本答曰无住则无本应知上云称为妄云何有因即无住则无本也今云自诸妄想展转相因即见爱四住也问秪于见爱可云无因否答若论通别二惑同在一念念体无始犹如空华有何不可欲令易解故引净名为例。

　　△四识迷下约悟知虚又三一法。

　　▲经识迷无因妄无所依者问因依何别答因指自体依谓依他二俱叵得故无生灭。

　　△二得下喻。

　　▲经况复下此以梦事况乎妄因也意云梦事尚不可得况妄因本无其可得耶。

　　△三如彼下例。

　　△三富楼下经示。

　　二汝但下明真觉无得为二一劝息妄心。

　　▲注旧解三缘等除殷节外诸师皆然悫云三缘即业事三因即三不善根节疏依之证真破云全乖法相道理。

　　△二歇即下正示真觉又二一法。

　　▲经肯綮者上苦等口乃二切下苦挺切又音启行𤦆经音作繁者误矣注解牛之事证真云庄子内篇庖丁为文慧王解牛云云肯綮交聚也者谷响引庄子云经肯綮而未尝盖言庖丁解牛游刃于空虚间未尝伤筋脉之交聚也问以交聚释肯綮其有所凭乎答按文如海正义云肯綮交聚也骨间筋结之处者此据陆德明释文引司马彪所解。

　　▲大底音指致也。

　　△二譬如下喻。

　　▲经系如意珠证真云此同法华衣珠喻然彼喻结缘下种此喻真性本有。

　　二即时下释庆喜惑于真因为二一难问二答释初又三一蹑前致难。

　　▲注有指第二卷者携李孤山也且第二卷中自疑觉性似非因缘今疑修证不从因缘二文永殊安得相蹑。

　　△二我从下引悟证因。

　　▲经我从因缘心得开悟真际云何难因闻了教获悟真心今谓若观下文引目连等缘验其自叙非唯了教亦应通指得初果时所闻因缘。

　　▲注从马胜闻因缘义谷响引释论云身子目连师事沙然梵志梵志道术身子皆得之沙然临死欣然而笑身子问故答曰世俗无眼为恩爱所亲我见金地国王死夫人投火聚愿同生一处言已命绝后见金地商人问之果尔身子追悔未尽事术自知未达更求胜法而无师可事后于道见頞鞞威仪庠序因问师法頞鞞答云诸法从缘生是故说因缘是法缘及尽我师如是说一闻即得初果身子再为目连说之亦得初果。

　　▲不须和会者谷响云以其事永异故也如龙树释王舍城引多因缘亦不较定一说以自古来所传异故亦犹此方二戴礼经三家论语广略互异开章各殊仲尼生年进退不同老子终卒存亡各据此方典藉其事尚然况华梵辽远结集部别而于事迹无参差者难矣然则意在明理理之有失则可正之以智事之或乖不可执一为是故云不须和会。

　　▲或可下又强和会之。

　　△三今说下指滥申请。

　　二佛告下答释为二一破迷显悟二斥失劝修初又二一寄事推破二就法例成初又三一指事对立。

　　▲经狂性因缘谓照镜见像也因缘是能生狂性是所生。

　　△二阿难下随执交破又二一交破二执二转破自然初又二一以因破自。

　　▲注缘其失头合云缘其见头以下文狂走方是失义。

　　△二若自下以自破因经意云既自然头因缘故狂何不自然之头因缘故失本头不失显自然义存也狂怖妄出知因缘义虚也。

　　△二本狂下转破自然。

　　▲经本狂自然者秪是狂性本来自然。

　　▲注前四句破狂自然者约法言之此显藏性本来寂灭。

　　▲后三句破不狂自然者此显藏性不碍缘生即是空不空二义也。

　　△三若悟下显悟双亡二是故下就法例成为二一结会前言二菩提下简显今义又二一简生灭显不生灭二简不生灭显无戏论初又二一递简二双喻初又二一简因显自。

　　▲经无功用道兴福云八地资中云妙觉证真曰疏主判此太高八地犹是别教义耳若论圆教初住即得无功用道分证法身也。

　　△二若有下简自显然。

　　▲经无生灭者名为自然涅槃云有所断者名有上士无所断者名无上士当知若有所断必有能断能断则智生所断则惑灭今无生灭既从极说即无上士也。

　　△二犹如下双喻。

　　△二本然下简不生灭显无戏论。

　　▲注理亦亡之者荆溪云因果既泯理性自亡二菩提下斥失劝修又二一通斥戏论。

　　▲注又解下诗云有苑者柳不尚息焉笺曰尚庶几也庶几幸望之义。

　　▲经十二部经者长行重颂并授记孤起无问而自说因缘譬喻及本事本生方广未曾有论义都成十二名广如释论三十七。

　　△二汝虽下别斥遭难。

　　▲经阿那含此云不来不来欲界生故证真云第三果已断欲界九品俱生名为出欲淤泥。

　　▲注圆教相似位即七信已前也。

　　▲唯作小释者长水云登伽小机虽得第三若望圆信霄壤有异。

　　二是故下劝修又三一正劝。

　　▲注舍妄取真去事就理谷响释上句是藏通下句是别教亦可以此二句通指前三。

　　△二如下显功。

　　▲经罗睺此翻覆障。

　　▲耶输陀罗此云华色亦曰名闻或得出缠谓登伽也或蒙授记谓耶输也。

　　▲注名为本性者出摩登伽经孤山云以初见性净明体乃立嘉名。

　　△三如何下警悟。

　　▲注依诸师者馆陶科经从此已下明修行方便已前明如来藏心虽不言解义当解也沇节璇师皆承之唯孤山显云开圆解开圆行云云。

　　▲随闻获证如第三卷末并下文疑惑销除等是也。

　　二阿难下显楞严行法分二一显正行二明助行初又二一阿难述请二如来宣示初又三一叹佛。

　　▲经实相者释论云何等是实相谓菩萨入一相知无量相知无量相又入一相智者曰即空故入一相即假故知无量相即中故又入一相此与前文约三谛示如来藏义趣符合。

　　▲引诸下五住迷暗如沉冥二死漂流如苦海。

　　△二世尊下述已。

　　▲经含育如来十方国土等国土皆是佛之化境故云如来一往同居义该三土上妙觉明心即寂光也。

　　▲注天王天子也谷响云如春秋天王狩于河阳天王求车是也。

　　△三惟愿下请法。

　　▲经无余涅槃大经云因灭是色获得常色受想等亦尔方是此中无余之义非同少乘灰身灭智。

　　▲入佛知见者法华疏云二智四眼不能知见唯一切种智佛眼则能知见。

　　▲注三陀罗尼旋假入真也二百千万亿旋陀罗尼旋真出俗也三法音方便陀罗尼中道法音能为初住方便也今请一心三观者此是通涂行门若据别意再请最初方便也。

　　二尔时下如来宣示为二一示初心决定二义二示诸圣圆通本根初又二一正明二义二重释二疑初又二一叙意总标二云何下牒名正示又二一劝观因地发心二劝详烦恼根本初又二一约因果审同异二解二阿难下约同异明逆顺二修分二一异成逆修二同成顺修初又二一总斥。

　　▲注空假离中者藏通三乘及别地前修非即性故中即空假者圆人初心造境即中而复双照故。

　　△二以是下别明又二一喻真妄体性二显体性不循初又二一喻妄体生灭二阿难下喻真性常住。

　　二则汝下显体性不循又二一指现身为四大二由此下示四大为五浊又二一总示二别显初又三一法。

　　▲经五叠者叠重也此以五阴为五重何则四缠是色阴视听觉察既是六根根必发识及受想行即五阴具矣。

　　▲注若顺现文即向下四浊次第也以义言之者准百法疏云心王了其总相心所了其别相以识创起但缘青等总相次取境像即是想心次领纳前境即是受心次起贪等造作即是行心前三无记未能成业行能成业(疏文)由业招报即是色阴故云始则有识终乃成色。

　　△二云何下喻。

　　▲经即彼者指法之辞循顺也泪古没切浊也。

　　△三汝浊下合。

　　▲注五利五钝如法界次第。

　　▲见慢者秪是略举利钝耳。

　　▲四浊聚在其时者准悲华经人寿八万至三万岁未有浊名至二万时为五浊之始也以后验前知是五阴者非但后文秪如上来既指身中四缠分为五叠阴义明矣况有下文为证能无信乎孤山已前俱无此说后人所解仍旧弗从识者鉴之媸鄙自见。

　　△二阿难下别显分五一劫浊资中云从初迷真起妄世界未分但有虚空及与妄见故云汝见虚空也今谓此无其理岂有众生初迷见空而未有世界耶前文云迷妄有空依空立界盖说有先后理非异时应知五浊皆就阿难现前而示是故五节文初并云汝见汝身等夐指指迷真之初恐非经意。

　　△二见浊。

　　▲经四大为体即前文云坚相为地等是也见闻觉知即分汝湛圆妙觉明心为视听觉察也今虽通举正取意知而论受阴。

　　△三烦恼浊。

　　▲经忆识诵习兴福云忆念过去识对现在长水云诵习未来诸有境界今谓诵习义通何必定指。

　　△四众生浊。

　　▲注思即是业释论以意业为思业因四种法生谓见闻觉知即六思也响井者周礼凡夫为井方一里说文八家一井。

　　△五命浊。

　　▲注适言者谷响云适始也。

　　二阿难下同成顺修为二一约解明因依果性。

　　▲经常乐我净智者云无二死为常不受二边为乐具八自在为我三业清净为净。

　　△二以湛下约行明果性旋因又二一法。

　　▲注修三止观照三谛境者当以虚妄灭生为因缘所生法以止寂之以观照之成三谛境。

　　▲因该十信者问名字观行何不取之答请观下文自见其义。

　　△二如澄下喻。

　　▲经名为初伏客尘烦恼伏犹断也不须以常涂五品中伏义为难此译人一往名粗惑为伏细惑为断耳孤山指初住所断无明名为客尘此有三失一摄惑不尽云何澄浊都无见思二名目不当如注中引携李所说三违于现文以客尘外自有无明故当知此中客尘与第一卷憍陈那所解二字义同鹿园初悟岂非见思耶彼此照着请无疑矣。

　　▲注界外见思者若唯识等论初地顿断见惑二地已上渐断思惑此别教义也若圆说者从初住去皆见思双破以违理由见感报由思乃至妙觉方尽其惑。

　　▲一切变现下亦可如法华云如来如实知见三界之相无有生死等。

　　二劝详烦恼根本分二一总劝审详二正示根本初又二一劝审。

　　▲注先止后观长水引起信云所言止者谓止一切境界相随顺奢摩他观义故所言观者谓分别因缘生灭相随顺毗钵舍那观义故云云。

　　▲止观当体者前文云若于因地以生灭心为本修因而求佛乘不生不灭无有是处反显须以不生灭心为本修因既曰修因岂唯修止而不修观耶。

　　▲止观所依者即三谛境也。

　　▲止观所破者下文云若不审观烦恼根本则不能知虚妄根尘何处颠倒乃至云六为贼媒自劫家宝故知六贼正当所破也以无缘智即因地心也缘无相境即果地觉也破无明惑即烦恼根本。

　　▲旁正之意有前义以观境为正烦恼为旁后义反是。

　　△二阿难下斥迷又二一法二喻。

　　二则汝下正示根本为三一示六入为根本。

　　▲经贼媒者说文云媒谋也谋合二姓也今外尘内识犹如二姓眼等引发譬若谋合。

　　△二由此下明根本有优劣为二一由六根成世界二阿难下依世界辨六根又二一示世界名数二辨六根功德初又二一示名数二一切下明相涉又二一通明二而此下简显。

　　▲经上下无位中无定方者此于十方简六取四也中谓四维在四方中间故言无定方者且如东南维既属两向是无定方诸疏不明唯节疏云但取四方有正位故四维上下难显示故此乃以维为中。

　　△二流变下辨六根功德又二一约变叠总论功德。

　　▲注以世涉方者第一于三世各论四方成十二也第二于过去世四方变一为十成四十现在未来亦复如是三世各四十成一百二十也第三于过去世四十变十为百成四百现未亦尔三世各四百成一千二百也问两番变叠皆是一千二百然则一番即足何须重叠以世涉方答斯由六根功德全阙不同欲将三四四三之数克定优劣是故变自叠须有两番下文见。

　　▲沇师非之者彼云乍观可尔理则不然经文但约四方三世流变三叠不约十类众生根尘以增其数云云。

　　▲节公是之者彼云兴福配根尘类生第七经中文义明矣足可依用无劳别释云云。

　　▲皆变叠不同者资中云第一变粗相三世或取最初起三世各有十二成三十六第二变一世有三十六三世成一百八添本十二成一百二十第三变前后相望即成九世一世各有一百二十九世总成一千八十添本一百二十成一千二百孤山云一十百千此之四数是正示三叠之变也以上十二有其三有其三类故须以此四数增之三类者一数圆谓十也两数始谓二是两一也以数始则变一为十变十为百两番变之则有二百也以数圆则变十为百变百为千也两始一圆三重增变则成一千二百长水云今秪将过现未来进动算位便成一千二百如第一位三世四方宛转十二为第一叠算位即是一横二竖已成过去第二即变过去世以为现在进动算位一竖二横成百二十为第二叠第三又变现在世以为未来进动算位一横二竖成一千二百为第三叠已上六家并私谓总有七义恐来者好异故录之以示嘻圣人之言随情所解差别如是又不知后人作释复如何哉然而兴福所取类生阙二(无色无想)根尘减六(意根法尘)非但名数不足抑亦义趣永殊节公所从未为精鉴敏师别用十善如虽出法华疏文而不知此经功德与彼稍异纵强和会终涉疑情所以集解且依方世销其变叠故曰余虽别解等。

　　△二阿难下约功德克定优劣。

　　▲注一方三百此是以方涉世之数也又得两分之余者余谓五十也左右各得二百五十。

　　▲一分四百百者此取以世涉方之数也若无次番变叠岂有一分四百耶。

　　▲与法华不同者若资中云法华取此数量约持经力熏成净用其数增减一依今经自古相承多无准的今逢此典方识本因今谓沇师望孤山之说远矣据彼之意则应此经在前法华在后斯甚不然。

　　▲虽眼八百下法华疏云案三业安乐行即有十善一善有十即百善一善中有十如即千善就化他为二千约如来室衣座三即成六千五种法师悉具六根清净一一根有一千功德也复次一心中具十法界一一界皆有十如即成一百一根通取六尘即有六百约定慧二庄严即成一千二百根根皆尔若论六根清净则不言功德多少若言庄严则能盈能缩能等。

　　▲等庄严者根根六千若言千二百显其能盈若言八百显其能缩若言清净无盈无缩无等云云。

　　三阿难下约优劣简圆通为三一劝详简。

　　▲经谁合谁离等此于六根且令详简任其云取故皆云谁乃审定之辞也据理言之如真际云眼耳则离鼻舌身合意深五浅耳圆余非。

　　△二我今下许发明又二一结前生后二十方下引证䇿修。

　　▲注所谓彼眼根下知者于止观中释云彼是九界。

　　▲于诸如来常者九界自谓各各非真如来观之即佛法界。

　　▲具足无减修者观诸眼即佛眼一心三谛圆因具足无有缺减。

　　▲了了分明见者照实为了了照权为分明修论圆因见论圆果。

　　△三阿难下破疑执又二一疑二佛告下破为二一破六根虚妄二显一门圆通初又二一破执二显妄初又三一总标。

　　▲经虚习者虚妄结习也真际云此修所断或无始时来与身俱生眠伏藏识故曰根中积生等。

　　▲生住异灭者资中云刹那四相即微细妄念也二今汝下别破。

　　▲经为一为六者不了一六即是无明故约此推破用显藏性非一非六也问据阿难迹论修惑尚在那忽于此便破无明答既已开显须明圆行岂复作意先破俱生故但破无明而俱生自落冶铁之譬不亦然乎。

　　△三是故下结示。

　　二阿难下显妄为二一略显二广示初又三一法。

　　▲经沦替者由颠倒故沦役尘劳替易真生也。

　　▲注小乘所证全是无明者如止观释智障云当彼破惑名之为智若望中道智还成惑又辅行云二智之体是无明故资中下彼又释曰或认六尘销处见惑不生执一无为果体名一今不取后释无为果体亦同孤山所解问初果虽破见惑未断思惑见思俱对六尘所起何故经云虽得六销答实如所问经文且据多分言之如涅槃云须陀洹所断如四十里水其余在者如一毛渧。

　　▲如下喻。

　　▲经同不同约太虚说一非一约妄情说。

　　△三则汝下结。

　　△二由明下广示又二一别示揽尘成根。

　　▲注八法为体者能造即地水火风所造是色香味触浮根亦尔今但云四大下但言四尘盖影略互举也经如蒲萄朵喻浮根之相也余经所说或与此异有云眼如秋泉池耳如卷桦皮鼻如盛针筒舌如偃月刀身如立戟槊唯意根未见别目。

　　▲恬变者有味为变无味为恬恬静也观下文云尝精映味绞味成根当知正取变义为舌根所对之境然由恬变二种皆能发于觉了之性是故对根相待而示前鼻之通塞下身离合等例此可知。

　　▲腰鼓颡或作𣞙埤苍云鼓杌也。

　　▲注浮尘根为意思托附谷响云即虑知托在肉团之内也今人肉团有病则虑知喜忘所为失常故医药所治在肉团耳列子曰鲁公扈赵齐婴二人有疾同诣扁鹊谓公扈曰汝志强而气弱故足于谋而寡于断齐婴志弱而气强故少于虑而伤于专若换汝之心则均于善矣遂饮二人毒酒迷死三日剖胸深心易而置之投于神乐既寤如初二人辞归于是公扈返齐婴之室而有妻子妻子不识齐婴亦返公扈之室有其妻子妻子亦不识二室自相讼求辨于扁鹊辨其所由讼乃已是故今经以意处肉团而外缘法尘如在幽室而窥于外故云浮根四尘流逸奔法也。

　　▲如莲华开合者睡眠则合觉寤则开二阿难下总示离尘无体经黏妄发光此谓染着妄境发生妄明。

　　二汝但下显一一门圆通为二一显圆通又二一通根脱黏。

　　▲经随拔一根下如于耳根不循动静即是脱黏智契于理名为内伏余皆例此。

　　△二不由下寄根互用。

　　▲经寄根明发如智论云报生天眼在肉眼中此乃寄于肉眼而发天眼今亦如是觉明知见寄诸浮尘胜义而发也。

　　▲注具如华严谷响引晋本三十五云菩萨有十种眼所谓肉眼天眼慧眼法眼佛眼智眼明眼出生死眼无碍眼余五根皆有十种此即分真人得其互用也。

　　△二阿难下示真觉又二一觉不由根二觉不由缘初又二一指事。

　　▲经无目而见者据阿那律于六神通得半头天眼且神名天心通名慧性此盖意根得眼根用今但取见不由眼以显明不循根故也无耳而听非鼻闻香例亦如是。

　　▲异舌知味者如下文云于过去劫轻弄沙门世世生生有牛呞病今取其舌似牛故云异也。

　　▲舜若多神者沇疏云未见诚释应是主空神。

　　▲无身觉触者纂要云但无粗相之身而有微细之色故云如来光中映令暂现也。

　　▲既为风质者言其不实也。

　　▲诸灭尽定即九次第定中灭受想定。

　　▲久灭意根谓先曾得定故。

　　▲圆明了知此约出定时说。

　　▲不因心念还指曾灭意根也沇疏谓迦叶入定不妨作用引同维摩云不起灭定诸威仪者非也况今文云如此会中摩诃迦叶岂是入定耶故知且就小乘灭受想后无妨出定圆照诸法耳。

　　▲注斯皆妄力者小圣神通由修根本事禅而得既不能知发本明耀故皆属妄实而言之即如来藏少分之用岂唯小圣凡夫亦然日用不知斯之谓矣。

　　△二阿难下例显。

　　▲经圆拔者孤山云六既名根故言拔也普曜云拔断十二根(十二因缘)涅槃云根深难拔此经云拔我疑根皆对根名拔。

　　二阿难下觉不由缘又二一指事。

　　▲经以手循体郭璞注尔雅云循行也。

　　▲注不假于缘诸疏释此皆谓不假根境等而不观根义上文已说何烦重耶。

　　△二缘见下例显。

　　▲注诸缘例尔如云见性具四种缘谓空明心眼今且对暗不假明缘余空缘等其例可识又眼根既尔余五比知云云。

　　二阿难下重释二疑分二一释因地发心疑二释烦恼根本疑初又二一疑请二答释初又二一疑二请初又三一牒前义二世尊下立今难又二一果不同因二修非契性初又二一明七果常住。

　　▲注白净无垢识天台依摄大乘说庵摩罗识名无分别智光即第九净识也。

　　▲离倒圆成等者地论云大圆镜智离一切我我所执乃至能现能生一切境界诸智影像及一切身土影像又云此智是诸如来第八净识也问今七种名同在果位体必无殊何故摄论以庵摩罗为第九地论以大圆镜为第八耶答第八有染净二分总含一切有漏无漏有为无为等法是故摄论开净分为第九地论不开即指净分名为镜智问开与不开何者为善答两论被物各随所宜不可定计互相排斥然据诸论所说第八识若至我见永不起位即舍梨耶之名别受清净之称是则果位名庵摩罗天台所依摄大乘义取第九识者非无深致。

　　▲经体性坚凝者若唯识宗谓真如凝然不变不许随缘非此经坚凝之义学者应知。

　　△二若此下明六根无常。

　　▲经犹如念心下例前为难也以前文累说妄心离尘无体故。

　　△二云何下修非契性又二一正难二世尊下释成。

　　△三如来下结违妨。

　　△二惟垂下请。

　　▲经蒙吝谓蒙昧鄙吝也。

　　二佛告下答释为二一斥疑许说。

　　▲经尘俗诸事谓击钟捣练等。

　　△二即时下寄事正释分二一审闻声彰倒执之相二指闻性显常因之体初又二一击钟正审二据答总诃初又二一审闻二审声初又二一定有无。

　　▲经时罗睺罗又击下此为下文破执张本即钟声更击汝云何知是也审闻既尔向下审声与此相对亦有两重。

　　△二佛问下详所以。

　　△二如来下审声又二一定有无二详所以。

　　△二佛语下据答总诃。

　　▲经自语矫乱矫应法师云假称谓之矫矫诈也字与矫同国语曰其刑矫诬今谓阿难报答无定义同于诈而复错乱。

　　▲注何因击钟而言其闻者秪由阿难等妄认随声之闻而不知离声之闻诬枉也虚也二阿难下指闻性显常因之体为二一正显闻性二通示诸根初又三一破执二知有知无下显常又二一简妄显真二对凡斥失。

　　▲经汝尚颠倒等举胜况劣也阿难非不以常为断凡夫固亦惑声为闻今左右互举耳动静约尘闭塞开通约根。

　　△三如下引例又二一引重睡有闻。

　　▲经自怪其钟为木石响者展转妄闻也或恐木即是杵石即是砧此语似倒谓怪其捣练砧杵作钟响耳。

　　▲遄者谷响云速也诗曰人而无礼胡不遄死。

　　△二阿难下约闻示性。

　　▲注真性不昧者问闻性不昏即真性不昧耶答非即非离也资中云如重睡人无有六情分别声相但任运闻表真闻性常在不灭真际云总举闻性不昏证体无灭或为他响之用随尘妄起尘谢即亡真闻之性何曾暂昧古德以此便为真性良恐未通今观二疏并有不即不离之意而未知节疏指斥何人若谓资中盖不善表之一字耳及至长水全作真闻而解亦恐错用沇疏之义深误后人。

　　△二以诸下通示诸根又二一斥迷。

　　▲经循诸色声者能循即六根所循即六境略举色声也。

　　△二若弃下劝悟。

　　▲注通别二惑俱名尘垢者正取识情为垢是二惑体带尘言之犹云尘劳也。

　　▲此眼具五者不可以小乘法眼及次第法眼为比既由清明成无上觉即同请观音云五眼具足成菩提也。

　　起第五卷

　　二释烦恼根本疑分二一疑请二答释初又二一牒前义二令观下述所疑又二一领解结之喻二请解结之法初又二一领喻前文云汝观世间解结之人不见所结云何知解今领此喻故曰今观世间等然前文又云则汝现前眼耳鼻舌及与身心六为贼媒自劫家宝斯则已明六根是结而下文请云今日身心云何是结从何名解者此有二义一为钝根者重发起故二虽疑所结意在于解兴福科此云释结解同体疑者非也以阿难本无同体之疑至佛答中始云根尘同源缚脱无二此亦泛论未是正意。

　　▲从是故汝今下方乃的酬解结之请耳。

　　△二世尊下省迷。

　　▲经与诸无明俱灭俱生资中云俱生烦恼及无始无明也证真曰疏以俱灭俱生配俱生烦恼无明即属无始无明销文不便今详经意前已破人法二执显空如来藏次破真妄双疑显不空如来藏今请修行方便重问解结根元须就所知障中以辨惑体不必更配烦恼障也(钞文)今谓证真所解与孤山义同所斥况疏销文不便其实然也予再详之应作二义以销此文一约阿难权证初果俱生尚在则与界内无明俱灭俱生二约阿难实证初住别惑未尽则与界外无明俱灭俱生后义同圆敏二师前义有异也若作阿难昔居初果令入初住通叙二义者则于疟喻销释更明何者见惑已断如安日俱生未破如发日又通惑先落如安日别惑犹在如发日隔日之喻不亦明乎。

　　△二惟愿下请解结之法又二一请法二作是下申敬。

　　二尔时下答释为四一经家总叙。

　　▲经作将来眼者依教生解依解立行皆得正见故名为眼。

　　△二善哉下诸佛同告。

　　▲经无上菩提等可对二德。

　　△三阿难再问。

　　△四佛告下如来广答分二一正示六根解结之法二重释解结伦次之疑初又二一长行二偈颂初又二一明根结无实二示现前可解初又二一明真妄相即。

　　▲注凡夫迷真故缚者若未破别惑未登圆住皆名为缚然六根净人亦得似脱今取真脱故唯圣人也。

　　△二阿难下明根境相由。

　　▲经交芦者行𤦆经音作茭芦仍斥交字为非此胸臆也。

　　▲注有以下证真云根境识三互相因依如三芦成聚阙一则不立谷响破云如此释者岂唯不晓字义抑又全背经文且经文先以空华喻识既毕次举根尘遂以交芦喻之若谓喻三则文义颠乱凡单言交者唯是两事史记云交手事秦婆沙论云结交趺坐手足俱二事也此经明鼻根功德云而阙中交即是无出入二息一时也又云交妄发生亦秪两妄双起耳至若三数已上言交者并须加敷明之谓三交等如法华云有八交道是也。

　　△二是故下示现前可解。

　　▲注又解下节疏亦有此义彼云言知见者自性遍圆故无知之知无见之见即如来藏心也立知者有所得故背觉合尘即无明耳。

　　▲知见无见者不取相故背尘合觉即涅槃也故兹两释并符佛旨者虽然若观汝今之言前释为要以前阿难请云今日身心云何是结从何名解是故如来开示阿难现前知见若立知者即名为结现前知见若无见者即名为解无明涅槃乃结解之法也斯亦略举知见意摄六根未彰此结从何而解。

　　二尔时下偈颂为三一总标二正颂分二一颂根结无实。

　　▲注凡夫以惑业为缘者六凡法界由见思之惑有漏之业即感分段有为之法也具足应云二乘菩萨法界由无明之惑无漏之业即感变易有为之法也以此三乘若望圆教圣位俱属凡摄是故略之。

　　▲圣人以机感为缘者从分证已上得法性明镜身随十界机普现色像也然分证菩萨自行未满实报土中亦有惑业为缘之义今但约化他应用而说。

　　▲旧以前二句下证真云初半颂立有为是空即真性有为空缘生故如幻具足三支比量量云真性有为是有法定空为宗因云从缘生故同喻如幻事次半颂立无为是空即无为无起灭不实若空华亦具三支比量若取义便须移不实两字归上句移无起灭三字归下句以不实是宗中空义故应立量云真性无为是有法定空为宗因云无起灭故同喻如空华问下半颂无真性言今何强添答上真性言须通下转云云。

　　▲掌珍论者清辨菩萨造奘三藏译论标四句与此小异彼云真性有为空如幻缘生故无为无有实不起似空华上卷广明前二句下卷广明后二句旧家始自兴福至于长水皆依论释俱不及证真文义分明孤山云彼说祖于天亲吾学宗乎智者宗涂两别故此弗遵云云今恐后学须知略引如上故重遣之者若依掌珍销前颂文即以此颂双遣真妄证真云初半破有为是破妄次半破无为是破真此下一颂释成前意也龙树云即中论偈此二句下更云今则无因待亦无所成法。

　　▲经犹非真非真纂要云上非真字即妄非真下非真字即真非真覆牒上文妄真同二妄此读文大谬也。

　　▲注真非真所违也者如下文云真恐迷上三字与今不别。

　　△二结解下颂现前可解又三一泛举所因二汝观下正颂前说三解结下生起后义。

　　△三陀那下重示为二一喻所结之体二叹能解之法初又二一指八识如流。

　　▲注第八异名此依唯识论解也又百法疏云然第八识虽诸有情皆悉成就而随义别立种种名或名为心或名阿陀那或名所知依或名种子识等别说九识者他宗解为纯净无染识若天台智者依真谛三藏以阿陀那为第七识则与前来经论不同问若尔陀那之名通乎七八九识如何辨异答梵语阿陀那此与阿梨耶庵摩罗相去非远皆目如来藏心但随诸经论翻取名义或异或同到使南北宗师多起诤计若知此三有染有净有染净和合随取何义建立其名则诤计自息且阿陀那识真谛谓之第七者盖别取第八染分立名唯识百法谓之第八者则通取染净和合为目解深密经谓之第九者乃别取第八净分言之故摄论云世尊说法凡有三种一染污分二清净分三染污清净分譬如金藏土中有三一地界二金三土轮以地譬依他性具染净二分(八识)以土譬分别性为生死染分(七识)以金譬真实性为涅槃净分(九识)问陀那之名既通三识何故携李释此颂文须云第八异名耶答以顺现文名义便故既云习气成暴流又曰直非真恐迷是则显有染净二分虽解深密名为第九不如唯识第八义亲况悫况二疏俱作此释故敏师从之。

　　▲大乘权教者即通别二教也孤山云对圆顿大机亦不宣说以历别浅深示六七八之异易起诤论故今谓不然此中正指陀那微细识有真非真恐凡愚不了谓一谓异执断执常故于诸经不常开演何关六七耶应知此识于藏通二教固是不说至于别圆二教亦罕曾显示故云我常不开演所言常者犹云寻常非全不说以别圆初心不得意者皆有诤故如地论师以阿梨耶为真常净识摄大乘人以为无记无明随眠之识斯即别圆起计之相也圆敏二师释不说意各据一涂似未尽理。

　　▲我于凡愚不开演者节疏云凡谓凡夫愚即二乘今谓若许前义愚通大小。

　　△二自心下显诸法如幻初二句从真起妄次三句达妄即真妄则根境炽然真则待对绝矣所以作此颂者还是重示根尘同源现前可解也所解既如幻能解亦如幻故下文云如幻三摩提。

　　△二是名下叹能解之法。

　　▲注如世莲华下诸疏皆作喻释大同小异今详经语亦可作能证三昧人解如前文云宝王觉王下文云妙莲华王皆命佛也今妙莲华且是所坐之座金刚王宝觉正是能证之人觉即佛也纵入相似谓圆教七信也同除四住至藏则劣出法华玄文。

　　▲经薄伽梵者资中云具足六义所谓自在炽盛端严名称吉祥尊贵。

　　二于是下重释解结伦次之疑为三一经家叙事。

　　▲注二颂合明孤山云前四偈是重颂后五偈是孤起(从解结因次第已下)今谓前四偈中言妄显诸真等四句亦是孤起后五偈中自心等五句亦是重颂若然则杂糅精莹于义惟明。

　　▲经心目开明者上根必进破无明中下或初入真似。

　　△二我今下阿难疑请。

　　▲经性净等二句当以所诠能诠分之。

　　△三即时下如来显示分二一结巾喻迷二解巾喻悟初又二一绾巾成结二指事显法初又三一示六结。

　　▲注髑髅天者悫疏云斯承口史未见所翻长水云劫波云时分巾是彼天所奉缘起未详今谓华严第二有时分天以璇师但翻劫波而不言罗字故未敢用。

　　▲经叠华巾者谷响云叠即布名字或作㲲下文又云宝叠者贵之耳。

　　△二佛告下审名体。

　　△三定伦次。

　　△二佛言下指事显法。

　　二佛告下解巾喻悟分二一喻六解一亡二喻舒结伦次初又二一举喻详解。

　　▲经是非锋起谷响云刘伯伦酒德颂曰陈说礼法是非锋起。

　　▲注云如剑戟之锋刃相竞逐而起。

　　△二佛言下显法斥迷。

　　△二阿难下喻舒结伦次为二一明舒结方便二明伦次所以初又二一举结详解。

　　▲注虽曰伏断者二乘通惑菩萨伏别惑俱约未观圆中者言之。

　　△二佛告下显法示修。

　　▲注圆修定慧即三止三观也由此能显如来藏性故曰佛法从因缘生。

　　▲事六度等等取二乘智行乃至菩萨别修定慧悉名尘相方是今文简非之意孤山云和合粗相者如因父母和合而有其身饮食为缘而命得住等良恐不尔。

　　▲佛种从缘起者准法华疏以中道正因为佛种今孤山解知其本因皆因于心心即佛种也然而法华正指真心此中正指妄心虽真妄体同理须甄别。

　　▲实智冥理权智鉴物者权实一念物理同时理则照穷正性物则察其本末肇论云圣心无智无所不知此之谓也。

　　二阿难下明伦次所以又二一举结详解。

　　▲注黏湛成根者前文云由明暗等二种相形于妙圆中黏湛发见乃至意根云黏湛发知今总言之故云根也。

　　▲必无伦绪者岂有先眼次耳后鼻等耶。

　　△二佛言下显法示修。

　　▲法小乘折观下毗昙人空法不空成实人法俱空会入空平等理谓偏真涅槃也此涅槃亦空名平等空。

　　▲大乘体观下衍门三教皆名体观通教但破界内二执不破界外二执别教先内次外圆教内外顿融。

　　▲应知下亦私释之文人空法空即六解也平等空即一亡也三空配位已在说题。

　　二阿难下示诸圣圆通本根为四一阿难述请二如来普问三诸圣各说四文殊简辨初又二一述解申疑。

　　▲经得无疑惑例前心目开明说之。

　　▲顶礼双足者谷响云顶者己之贵足者佛之贱以己之贵礼佛之贱敬之至也。

　　▲然犹未达圆通本根者上云慧觉圆通但是悟知一六亡义今云圆通本根正是最初方便也。

　　△二世尊下省躬致请。

　　二尔时下如来普告。

　　▲注从佛口生从法化生据孤山意唯从圆释今则通小小以四果为无学生真谛法中圆以分证为无学生中道法中通别准知此下二十五圣孤山复有料简释疑问曰诸圣所叙于界及大何其次第为本说自尔为经家次此耶答虽未可定判而以本说自尔为长盖受佛威加说必次第也若尔一等次第何陈那因声而在沙陀因色之前答此陈那是现在悟道既初因声尘与观音过去悟道元因耳根非但根尘相符亦是过现相对是故最初陈那叙述末后观音叙述斯则善始令终以显此土正以音声为佛事也若尔陈那亦应当机则与观音义等何故文殊简以为非答尘是佛语根乃自身认尘则着他语言观根则了己心性末代悟入要在观根所以陈那闻声亦在简非之例问普贤依耳识而悟何不当机答尘非根不别识非根不发若不依根如何发识根亲识疏是故亦简又普贤所说心闻之义乃是分真所得何关初心故下文云心闻洞十方生于大因力初心不能入云何获圆通问观音既是观根悟道合在六根科中则当居那律前后何故越次居七大之末耶答此既当机其道则胜胜傥先说劣无由陈故让诸圣居前而观音处后例如三十三大士说不二法门而净名杜口最居于后前劣后胜炳然可见已上五重皆圆师料简斯亦钩深索隐之义讲贯者不可不知。

　　三诸圣各说分二一正说圆通二广现前瑞初又五一六尘乃至五耳根初又六一火器悟声尘。

　　▲经鸡园者中阿含云佛灭度后诸上德比丘皆住鸡园竦疏引智论云昔有野火烧林林中有雉入水渍羽以救其焚纂要云即鸡头摩寺二说未审。

　　▲注涅槃说身因谷响引彼经三十二云五百比丘问身子云佛说身因何者是耶身子答曰汝等亦各得正解脱自应知之何缘方更作如是问有比丘言我等未得正解脱时意谓无明即是身因作是观时得罗汉果有说爱有说行乃至饮食五欲如是五百共往佛所各说已解身子白佛谁为正说佛言无非正说。

　　▲净名入不二者初法自在菩萨云生灭为二不生不灭为不二乃至文殊云无说无示为入不二共三十二人若兼居士默然则三十三也。

　　▲其犹礼乐等者孔子曰天下有道则礼乐征伐自天子出天下无道则礼乐征伐自诸侯出。

　　▲斯即开权会实者具如后释。

　　▲主伴相济者尔雅云济成也。

　　▲天台化仪四教谓顿渐秘密不定也。

　　▲龙树二种法轮谓显露秘密也。

　　▲俱无此说者且渐教之初唯为五人等说三藏教大虽在座小所不识至论不定但云虽五人证果不妨八万诸天获无生忍且不言陈那得大乘益又大论明秘密法转云初转时声闻见八万及一人诸菩萨见无量阿僧祇人得二乘无量阿僧祇人得无生忍亦不言陈那在大益之数若谓今经陈那所叙是密悟圆理者岂唯彰天台龙树教义不明抑亦显法华迹门开权未了何哉以法华但说在昔是权于今是实耳此义非小有妨大涂故集解中不避烦芿。

　　△二尘性悟色尘。

　　▲经优波尼沙陀如序分列名中解又纂要云据华严等经疏翻为近少亦云近对盖校量持经功德云乃至优波尼沙陀分亦不及一即极少比对之分也今经云以从白骨微尘归于虚空此乃折色明空因于近少微故也。

　　▲注观五阴理性谓观色不净观受是苦观识无常观想行无我。

　　▲九想者一胀想二青瘀想三坏四血涂漫想五脓烂想六啖想七散想八骨想九烧想。

　　▲坏法罗汉者次第禅门云对治无漏禅有二种一者坏法道即九想八念十想是也善修此三发真无漏成坏法阿罗汉二者不坏法道即皆舍胜处一切处九次第定师子奋迅超越三昧等具此禅故发真无漏成不坏法大阿罗汉。

　　△三香严悟香尘。

　　▲经童子者菩萨之异名也余经亦称文殊等为童子以内证真常而无取着如世童子心无染爱故。

　　▲注此似衍门者未敢定判故云似耳若观当时得阿罗汉将非通教声闻之果乎。

　　△四药王悟味尘。

　　▲经法王子者释论云佛为法王菩萨入法正位乃至十地悉名王子。

　　▲五百梵天者证真云是其徒属。

　　▲印我昆季药王药上者据法华疏云药王昔名星光从尊者日藏闻说佛慧以雪山上药供养众僧愿我未来能治众生身心两病号曰药王今蒙佛记即酬昔所愿也。

　　△五贤守悟触尘。

　　▲经开士者古翻菩萨为开士安师云开士始士也开谓心初开故始谓始发心故。

　　▲从佛出家者若据大论云䟦陀波罗是居家菩萨恐名字有同耳。

　　△六饮光悟法尘。

　　▲经我观世间下即实有灭空也。

　　▲注九次第定谓四禅四空灭受想也。

　　▲经世尊说我者如增一阿含云我佛法中行十二头陀难行苦行大迦叶第一。

　　▲注此翻抖擞谓抖擞十二种过患云云。

　　二五根为五一如意悟眼根。

　　▲注此云如意等昔于饥世曾以稗饭施辟支佛九十一劫生人天中如意受乐常获富足。

　　▲半头而见者旧说那律天眼从顶上发见此恐不尔如佛得全头天眼又从何而见耶。

　　▲非谓金刚唯喻大定者地论云二乘得金刚喻定。

　　△二继道悟鼻根。

　　▲注于路所生证真引善见律云有一长者只有一女与奴私通遂逃他国久而有孕垂产思归行至中路即诞其子因名路边生如是二度凡生两子长名槃陀伽弟名周利槃陀伽以其弟相继于路边生故名为继道。

　　▲经我时观息等此似于数息中修六妙门观所言六者谓数随止观还净云云前三是定后三是慧定爱慧䇿能发真明故得漏尽成阿罗汉。

　　▲反息循空者反生灭之息循真明之空也。

　　△三牛呞悟舌根。

　　▲经有牛呞病尔雅作齝与呞同郭璞云食之已久复出嚼之法华疏云牛若食后常事虚哨其病似之。

　　▲注缘起与今经异证真云昔为比丘摘他一穗谷观其生熟五百生作牛偿力今虽得道犹作牛呞。

　　▲经心地法门者问此与大乘唯心之义不亦同乎答凡释教文不可以名定义当须以义正名今既叙昔所示法门但是第六识为诸法所依故曰心地且小乘诸经奚尝不谈诸法由心如阿含云一法摄一切法所谓心是正法念云心造依正瑞应云得一心则万邪灭矣又何但小乘至于先儒亦以心为言行之本如杨子曰言心声也书心画也(声发成言画纸成书书有文质言有史野二者之来皆由于心)孟子曰学问之道无佗求其放心而已矣荀卿子曰心也者道之工宰也(工能成物宰能生物)由是观之何必大乘方云心地耶下文身子云悟心无际等义皆例此。

　　▲还味旋知者祇是观味之知还旋心地耳。

　　△四余习悟身根。

　　▲注骂河神为婢谷响云过恒河水咄小婢驻流河神为之两派神往诉佛佛令忏谢即合掌云小婢莫瞋大众笑之忏而更骂佛言本习如此实无高心。

　　△五空生悟意根。

　　▲注尝试订之订平议也良由在昔下问何故但云方等般若而不言法华耶答二酥味长岂无所证若指醍醐于义太缓况圆通本根须叙在昔法华开会亦会本根向下身子满慈意亦如是。

　　▲见佛法身者法华疏云佛忉利天下率土辐凑争前顶礼空生端坐石室念诸法空豁然悟道佛告莲华比丘尼非汝前礼须菩提先见法身法华玄文判此是三藏空门成实论之所申也。

　　▲经诸相入非非犹无也非所非尽上非字同前无义所非即诸相相带言之耳。

　　▲旋法归无者法是意根所对之境正由根寂乃得法空永嘉云知灭对遗斯之谓矣。

　　三六识为六一身子悟眼识。

　　△经心见者证真云即眼识界也。

　　▲注不可以人而异于法者人谓迦叶法谓缘生。

　　▲经光极知见者光明也若从义便秪是知见明极耳。

　　△二普贤悟耳识。

　　▲注金刚喻定孤山云即下文明金刚干慧也。

　　△三𧰟喜悟鼻识。

　　▲注故标其妻者来出家时耽着其妻食息不离。

　　▲十六特胜者此禅与六妙门横竖浅深之异耳。

　　▲通明者谓三事通观若观息时即照色心观色及心亦复如是故曰通明又修此禅能发六通三明故。

　　△四满慈悟舌识。

　　▲经以音声轮者佛有三轮谓身轮现通口轮说法意轮鉴机此口轮也。

　　▲助佛转轮者此法轮也口轮是能转法轮为所转。

　　△五上首悟身识。

　　△注或翻近执旧译为佛家人其意同焉。

　　▲经三千威仪八万微细纂要云约二百五十戒各有四威仪合为一千循三世转为三千也将三千威仪分配身口七支为二万一千复约对治三毒及等分成八万四千今举全数也。

　　▲注制远方便者如起心破戒未动身口时是也。

　　△六辨寂悟意识。

　　△注木爪癃谷响云亦曰木爪林近此林居故又云祷此林神而生故。

　　△根本禅者四禅四空总名十二门禅然其神通多依四禅而发。

　　四七大为七一火头悟火大。

　　▲经教我遍观下应通生灭无生二种观相云云。

　　▲二持地悟地大。

　　▲经阛阓者谷响引崔豹古今注曰阛市垣也阓市门也。

　　▲饥荒者尔雅云谷不熟为饥果不熟为荒。

　　▲注三谛具足者盖了色即是空一切法趣色如指不自触故曰不相触摩。

　　△三月光悟水大。

　　▲经水性无夺孤山云夺犹失也长水云一味水性更非余大之所相倾故名无夺。

　　▲注十遍处者证真云谓观青黄赤白地水火风空识十境皆使遍一切处也就所观境得名亦名十一切处亦名十一切入。

　　▲注稠禅师入火光定事载续高僧传有作折法等者孤山疏也。

　　▲四琉光悟风大。

　　▲经皆是妄缘风力所转者妄缘即能感之业风力即所感之报又风力即妄缘也皆虚妄缘相故。

　　△五空藏悟空大注有足曰镫今俗作灯。

　　▲经放十种光等孤山云表从一心现十界像化十界众生也。

　　△六慈氏悟识大。

　　▲注此翻慈氏净名疏云有言从姓立名今谓非姓恐是名也何者过去为王名昙摩沇支慈育国人国人称为慈氏姓阿逸多此云无能胜有言阿逸多是名既不亲见正文未可定执(疏文)。

　　▲亦曰三相者解深密中二名全同唯识但以性为相耳资中下此依唯识所解也证真引彼颂曰由彼彼遍计遍计种种物此遍计所执自性无所有(遍计)依他起自性分别缘所生(依他)圆成实于彼常远离前性(圆成)。

　　△七势至悟根大。

　　▲注舍卫等者智论云舍卫有九亿家三亿眼见佛三亿耳闻而不见三亿不闻不见。

　　▲经不假方便自得心开孤山云谓托宿世修念佛观故生佛前不假加功进行而自证妙道故观经云生彼国已见佛色身光明宝林演说妙法闻已即悟无生法忍是也。

　　▲注念存三观等者空观念报身破通别见思假观念应身破界内外尘沙中观念法身破根本无明分别虽尔然复须了即惑成观观外无身三一互融非相含然非相生然念之于无念是真念佛矣。

　　首楞严经集解熏闻记卷第三
卍新纂续藏经第 11 册 No. 0269 楞严经熏闻记


　　首楞严经集解熏闻记卷第四

　　吴兴沙门　仁岳　述

　　起第六卷

　　五耳根分二一观音正说二昔佛所记初又四一值佛禀教证真引天台云西音阿那婆娄吉低轮此云观世音能所圆融有无兼畅照穷正性察其本末故称观世音又梵语阿缚卢枳帝滋伐罗此云观自在唐三藏云观有不住有观空不住空闻名不惑于名见相不没于相心不能动境不能随动随不乱其真可谓无碍智慧也(彼文)今观诸经标名或单云观世音或单云观自在唯大悲心陀罗尼经具云观世音自在而不知梵语有单有具为是译人去取不同未详厥旨。

　　▲注流通本经者本谓本门示可通指法华为本经。

　　▲教即世音以初禀教即是耳根所对之境故。

　　▲闻即耳根者此从能闻边说若约所闻有通有局局取彼佛音教通取一切声尘之境。

　　▲思修皆能观之观者闻非无观以观行成时正在思修故应知三慧有横有竖横则名字已上位位有之竖则名字为闻观行为思相似为修三慧具足能得相似分真之定故曰从闻思修入三摩地。

　　△二初于下依教起修。

　　▲注旧约三慧次第销之义出沇疏且初闻慧者谓于闻中入流亡所所入既寂动静二相了然不生(此观闻性返照离缘)如是渐增闻所闻尽(非唯亡境亦乃离闻)二思慧者谓尽闻不住觉所觉空(即能觉心思慧为体又观此觉体性亦无)三修慧者谓空觉极圆空所空灭(思尽唯修既无能觉亦无所觉)证真曰据疏此释但遣前二不遣修慧空觉极圆等即是释思慧尽相令助一解最初七句遣闻慧次二句遣思慧后二句遣修慧谓前闻思二慧俱为所空修慧为能空今能所俱遣故云空所空灭孤山长水大节亦同但释义小异耳。

　　▲节文为四下须知根尘是所破之境理观是能破之观以三谛之理即三观之体故荆溪云谛观名别体复同是故能所二非二前二如贼后二如兵虽计贼而发兵要贼除而兵息又此四节说有伦次遣必俱时若不然者非顿亡之智非无作之行注文已显无俟烦辞。

　　△三生灭下因修获证。

　　▲注此非属应盖言其机者诸师皆作应解唯兴福云下合有二悲则谦居学地仰乃俯类凡夫又云仰谓敬法处师悲谓伤己拔彼此善经意也若属应者如何销释与之一字。

　　▲菩萨所证圆通之理下理谓三千三谛之性众生心佛一体无差迷之则事用确分悟之则真精洞彻永嘉云诸佛法身入我性我性同共如来合此之谓也。

　　▲感应常冥与拔常显者冥谓冥密显谓显露然感应必与拔与拔必感应冥则俱冥显则俱显盖左右言之耳准智者释法华普门品以前问答不见形声密荷深祐为冥益(即七难二求等)以后问答观睹色身得闻说法视听彰灼名显益(即三十三身十九说法也)约彼申此则三十二应是显益十四无畏是冥益四不思议兼通冥显云云。

　　四世尊下由证成用为二一广谈应用二总结圆通初又三一三十二应二十四无畏三四不思议初又三一总标。

　　▲经闻熏闻修者熏谓熏习从喻为名修兼于思三慧备矣起信云如世间衣服实无于香若人以香而熏习故则有香气今亦如是观音因中初无净用由闻如幻金刚三昧而熏习故能成三十二应也。

　　▲入诸国土者若约四土论之应六凡二乘及藏通菩萨但入同居应别圆菩萨则入方便实报感机居同居亦入分段寂光无相三土由之而生天器饭色喻意可解。

　　△二世尊下别释分五一应三乘。

　　△经胜解现圆资中云将登正觉坐道场也今谓胜解即正觉此通分极识如孤山所说而资中云将登者蹑上进修无漏言之秪为进修未登正觉是故现身而为说法令其胜解现前圆满。

　　▲注臣家之镜下喻分真理能现佛身也王家之镜下喻究竟理现菩萨身也证真云若初住能现妙觉是本下迹高若妙觉现菩萨等像是本高迹下俱高俱下二句可知此依天台四句分别(钞文)问经云现佛身者为劣答若在方便实报定是胜身若在同居或胜或劣云云。

　　▲鞠多等者梵云优波鞠多此翻近护佛灭度后百年出世得阿罗汉果付法藏传云鞠多于摩突罗国说法降魔已语魔王言我不得见如来色身汝首曾睹宜为我现魔曰仁者我现佛身勿为吾礼即入林中变现三十二相八十种好化为比丘前后围绕若鹅王趋从林而出鞠多见已说偈赞叹不觉为礼魔言何故如是答曰我知世尊久已灭度见此容仪欢喜内发是故礼耳魔复本形归还天上。

　　▲资加二位者五停心为资粮四善根为加行。

　　▲虽有菩萨等者今谓藏通菩萨虽约凡圣位同人天及以二乘而现身说法必须有异若然则应取前诸菩萨文通收四教之机不亦可乎但随教相明胜解现圆于义无咎。

　　△二若诸下应天道。

　　▲注四禅皆有王者次第禅门云佛于仁王经说十八梵亦应有民主之异又云四禅中有大静王而佛于三藏中但说初禅有大梵王者以初禅内有觉观心则有语言法主领下地众生为便上地无此故不别。

　　▲出初禅之顶者初禅有三天谓梵众梵辅大梵也。

　　▲经帝释者梵语释迦提桓因陀罗此言能作天主今略云帝释盖华梵双举也。

　　▲大自在天者智者云有人以为第六天而诸经多称大自在是色界顶天释论云过净居天有十住菩萨号大自在又十住经云大自在天光明胜一切众生涅槃献供大自在天最胜故非第六天也(旧以前自在天为第五大自在天为第六又慈恩以自在为夜摩兜率大自在为化乐他化)。

　　▲注散脂者具云散脂修摩此翻为密未知此中定是何等此智者之语。

　　▲虽未可定下是孤山之辞。

　　▲经四天王者金光明疏云上升之元首下界之初天居半须弥东黄金埵王名提头赖吒此云持国南琉埵王名毗留勒叉此云增长西白银埵王名毗留博叉此云杂语北水精埵王名毗沙门此云多闻。

　　▲国大子者谷响云亦如世间太子入则监国出则抚军。

　　△三若诸下应人伦。

　　▲经人王者普门品谓之小王智者以轮王粟散等解之今亦应尔。

　　▲长者者净名疏云有长人之德也风俗通曰春秋之末有贤人着长者一篇谓年耆德艾事长于人以为长者。

　　▲居士者据普门疏以多积财货居业丰盈谓之居士今经之意有似不然谷响引郑康成云居士者道艺处士此义同焉。

　　▲注三台者亦曰三阶每台二星凡六星名泰阶六符符者星之验也黄帝泰阶六符经云泰阶者天之三阶也上阶谓天子中阶谓诸侯公卿大夫下阶谓士庶人也今通云三台正言其中耳。

　　▲州牧者牧养也谓养于民也尚书周官曰唐虞稽古建官惟百内有百揆四岳外有州牧侯伯。

　　▲净行者普门疏云劫初种族山野自闲故人以净行称之。

　　▲六宫者谷响引郑康成注云前一宫后五宫也五者后一宫三夫人一宫九嫔一宫二十七世妇一宫八十一御妻一宫凡一百二人。

　　▲妻因夫荣者即夫尊于朝妻荣于室也。

　　△四应八部。

　　▲经若有诸天普门疏云上列大威德天今更举二十八天或可星宿掌人间者也。

　　▲诸龙者此有四种一守天宫殿持令不落二兴云致雨利益人间三地龙决江开渎也四伏藏龙守转轮王及大福人藏也肇师但出三种不出天龙药叉者此有三处海嵨空中天上传传相持不令食人佛初成道及说法传唱至天乾闼婆在须弥南金刚窟住矣什师云在宝山中住天欲作乐身有异相阿修罗有千头二千手万头二万手或三头六手(已上皆普门疏)。

　　△五若诸下应杂类。

　　▲注有形如休咎精明等此取十二类生配之则与孤山所解不同若观下文明神咒功能中云从第一劫乃至后身不生有形无形有想无想如是恶处有似不摄色无色界更侯讲者详而辨之。

　　△三是名下结成。

　　▲注互有出没者此经有四天王并国太子及女主国夫人命妇大家人非人是出也(普门虽有人非人智者以为结八部之数)无长者等归女并迦楼罗及执金刚神是没也普门出没反此可知。

　　▲或曰下皆古师释普门品意也。

　　二世尊下十四无畏分三一总标二引释为三一观声得脱。

　　▲经由我不自观音以观观者资中云由我不观所听音声但观闻性也真际云由我不自观音不循前尘也以观观者用无缘之慈观彼世间观音之者也今谓沇释二句全失节释下句则是上句亦非注文显矣。

　　▲不旋踵者言其速也犹云不转足之间耳。

　　▲罔识闻熏者谓无闻慧熏习之力也问若尔散心称名应无感应耶答今顺经文以观观者故须正取观慧为机因此䇿其怠者及遮其谤者故云罔识等也然有散心感应者亦由过去积善或是在至诚之所招致必非浅植轻念者能通圣应传曰小信未孚神弗福也菩萨利物岂不如之是犹尔孟子曰仁之胜不仁也犹水胜火今之为仁者犹以一杯水救一车薪之火也不熄则谓之水不胜火此又与于不仁之甚者也今借此为譬二远害随求为三一免七难。

　　▲注准天台下普门疏约观行释火难火难有三种一果报火如阿鼻鬲子八万四千内外洞彻上下交炎乃至劫尽须弥洞然诸天宫殿悉皆都尽初禅已下无免火灾二修因恶业火随有改恶修善之处若五戒十善多为恶业所烧故经云烧诸善根无过瞋恚虽生有顶头上火然三烦恼火若二乘人厌恶生死见三界因果犹如火宅四倒结业烟𦦨俱起乃至菩萨并为五住烦恼之所烧害。

　　▲他皆仿此者水难三种果报水至二禅余二同上彼罗刹难中以黑风为难由亦有三种果报风至三禅余二同上乃至七难皆有观行三义须者寻之。

　　▲经入诸鬼国即普门品罗刹难也。

　　▲则诸幽暗者谷响引乐记云明则有礼乐幽则有鬼神。

　　△二离三毒。

　　▲注二乘下即界外三毒之相。

　　▲菩萨下三句如次配贪瞋痴。

　　△三满二求。

　　▲经立大圆镜空如来藏上句立智下句言理智一合无复分张。

　　▲注地狱指轻系欲天指地居。

　　△三持名获福。

　　▲经百亿日月准俱舍颂云四大洲日月苏弥卢欲天梵世各一千说名小千界此小千千倍说名一中千此千倍大千皆同一成坏是则小千界有一千日月中千界有十亿日月大千界有万亿日月故南山云三千世界其中四洲山王日月等则有万亿之所是也今大千云百亿者恐西天数有大小应以一百小亿为一大亿乃成百亿日月。

　　▲修法垂范者修法约自行除耳根外随于何根修习行法也垂范约化他即以自行垂为摸范转化于他也。

　　▲注法华亦有此之校量彼疏云圆人唯一偏人则多格六十二亿偏菩萨等一圆菩萨也又别行疏云一多性不可得无有二相一则非一多则非多同入实际实际正等是故无异法华论云毕竟决定知法故法即法性真如法身是故六十二亿与观音无别及观今经方晓彼意者孤山意谓今经校量功德与法华是同但智者时此经未至不知观音耳根胜于余根故也尝试议之法华为流通本经故智者二疏约待绝二妙之义互显其文格偏等圆相待义也实际正等绝待义也况复本论以法性释等记可违之今经为对诸圣说圆通本根校量胜劣诚如孤山所解然则两经义趣不可全同傥或一向将此例彼岂唯见智者未晓抑亦睹天亲弗明五品四依便成虚说若携李所释纯用别疏义销今经文此又与孤山敌体相反过犹不及二师有焉明识之士更请商略三是名下结成。

　　三世尊下四不思议为二一总标二列释又二一显应化功名二成机感福乐初又二一功用。

　　▲经妙妙闻心心亦性也此性绝待犹老子曰玄之又玄故云妙妙。

　　▲首臂目数皆至八万四千者应表八万四千法门以破八万四千尘劳也。

　　△二名闻。

　　▲经由我闻思者略于修也下文云由我修习又略闻思盖影互相显耳。

　　▲如声度垣者闻思如声六尘如垣度犹脱出也。

　　△二成机感福乐又二一求福二得乐。

　　▲注有以慈悲等者长水疏也。

　　二佛问下总结圆通。

　　二世尊下昔佛所记。

　　▲经由我观听者约所听言之即世音也。

　　▲注悲华经彼云往昔过恒河沙阿僧祇劫此佛世界名删提岚劫名善持有转轮王名无诤念有一大臣名曰宝海是梵志种生一子有三十二相八十种好出家成佛号曰宝藏轮王千子第一太子名曰不瞬请佛及僧终竟三月奉诸供养太子愿言我之所有一切善根尽回向佛道愿我行菩萨道时若有众生受诸苦恼恐怖等事退失正法堕大闇处忧愁孤穷无救护若能念我称我名字我天耳所闻天眼所见是诸众生若不得免斯苦恼者我终不成阿耨菩提时宝藏佛即为授记汝观天人及三恶道一切众生生大悲心欲断众生诸苦恼故欲令众生住安乐故今当字汝为观世音乃至云无量寿佛般涅槃已第二恒河沙阿僧祇劫后分初夜分中正法灭尽夜后分中彼土转名一切珍宝所成世界所有种种庄严安乐世界所不能及汝于后夜成等正觉号遍出一切光明功德山王如来应供正遍知等二尔时下广现符瑞。

　　▲经金刚三昧此应通指圆定名为金刚亦首楞严之异名也如下文明位中云是种种地皆以金刚观察等孤山别指初住以上能破坚惑盖约多分说之。

　　▲梵呗咏歌者谷响云具言呗匿或曰婆陟此翻赞叹乃是以梵天之音赞叹咏歌于三宝也。

　　四于是下文殊简辨为三一如来告敕二文殊说偈三大众获益初又二一会通前说。

　　▲经彼等修行实无优劣斯即会通诸圣于十八界及以七大修行所证圆通是同故无优劣亦可一往以理融事未论被机难易是则最初方便亦无优劣若约开权说之即法华云汝等所行是菩萨道也。

　　▲前后差别者此据诸圣各各修证久近不同故云差别如诸菩萨于过去劫得圆通者久也诸声闻人于现世中得圆通者近也又于过现各有前后对文可见。

　　▲注小教者藏通也通教虽是大乘初门今就不得意者同前藏教所证偏真耳。

　　▲大教者别圆也法华玄义明四教各有四门藏通二教能通之门有八所通之理无二即偏真也别圆二教能通亦八所通唯一即中道也而此下真中是理俗谛是事以理无所存遍在于事故于事达理者唯观十八界等真中而已矣但法华以前真中未会别圆菩萨知中异真以真为权藏通三乘谓真同中以真为实今叙昔既毕还用法华之意开而示之故曰彼等修行实无优劣斯乃真中二二理皆如来藏也前文云令汝会中定性声闻等皆获一乘寂灭场地此诸声闻说圆通者其定性之明导欤。

　　▲全分无差者如荆溪明法华开权意云方便诸乘皆悉不知无始藏理一心三法故各于一法少分起计并谓究竟今如来善巧方便种种调熟还示众生本有觉藏使大小咸知昔覆今显名之为开(彼文)是知少分开已无非会通一心三法若以圆位收之即内凡十信也故下文除干慧地从初信以上皆与如来法流水接乃至五十五位同名真菩提路前后符合妙旨昭然问此经开权为秪开声闻亦开菩萨耶答声闻证权理故须开之菩萨证实理不须开已纵有离俗显中因虽用权果必同实然其声闻或于方等般若密入中者亦不须开菩萨叙昔得小果者亦有开义又若据法华开显之后诸声闻人已无执真之见今以权引实所叙小果佛重开之其实开法不开人也。

　　△二我今下敕令别简。

　　▲经谁当其根此问阿难等现在之众于诸圣所说谁人与汝根性相当二文殊说偈为三一申敬二正说分二一广前会通二显今别简初又二一略明真妄二会通修证初又二一真本圆妙。

　　▲注寂而常照者澄湛故寂圆融故照也。

　　▲照而常寂者经文上句即寂而照故曰澄圆下句即照而寂故曰圆澄更以妙字助显其义若约三谛言之圆即空也澄即假也觉性即中也节疏谓下句牒释上句亦犹将本觉明妙释性觉妙明义必不尔。

　　△二无明下妄分迷悟又二一迷生诸法。

　　▲注妄生照用而形所相者照即能见相所即境界相。

　　▲节公为长者问孤山所释于义何短耶答以生所之义阙能生之妄故虽云由迷本明而起元明其如释经元明照字但言即上本明之性也况复元明已是于照更言照者理似烦重所以短之。

　　▲经想澄成国土知觉乃众生谓情与无情皆妄想所成如天亲说有分别及无分别皆名为识有分别名识识无分别名似尘识今想澄成国土即似尘识也。

　　▲知觉乃众生即识识也宗唯识者但谓此识不与真如同以一心为源故说真如无觉无知凝然不变不许随缘唯谈八识生起诸法由是与法性宗义同水火若晓今家破四性已随宜而说情通妙契诤计咸失。

　　▲注世界国土为异者亦可世界是总国土众生是别若尔则唯以国土为异不同第四卷中别无国土之名即以世界为异也。

　　▲有漏兼有情者以漏谓漏失属烦恼故律云痴人造业开诸漏门是也。

　　△二沤灭下悟灭诸相。

　　▲注三有含情器者有因有果故婆沙以苦集二谛为三有体二归无下会通修证此是文殊广前佛说彼等修行实无优劣而为颂也人不见之但言文殊显性不推功于佛者失焉。

　　▲注私谓下两番解逆顺义并以背性为逆了性为顺此如荆溪修性不二门。

　　二初心下显今别简为三一标简所以。

　　▲注日劫相倍如第四卷彼又云十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净须知此中简辨即是酬前所许由佛世当机及灭后得益缘在文殊是故奉命代佛宣扬耳。

　　△二正辨是非分二一简诸圣非二辨观音是初又四一简六尘。

　　▲经色想结成尘等简优波尼沙陀所悟色尘也讲者当取前说对销此文乃至诸圣圆通各有名相避烦不销。

　　▲但伊名句味者谷响云伊惟也皆语辞耳字或作依者误也。

　　▲注名诠自性至为二所依出唯识论。

　　▲古人以文为味者据慈恩意不许此义故百法疏云若依古译翻文为味但是所显非能显也问陈那下孤山疏在说圆通前广有料简已如前记今略注此贵易见耳彼又云前白佛则陈那居先意明声为教体欲扶成于观音也此简辨则陈那居次意显法相不乱贬同非于诸圣也此亦深旨岂得不知经香味触尘皆合中知离则不觉简意大同凭尘必有所谓迦叶修灭尽定时必依法尘为所缘境既有能所斯属作意故非圆通。

　　△二见性下简五根。

　　▲经四维者孤山云维即是方如云八方八维也且如来前明六根功德云而此界性设虽十方定位可明世间秪目东西南北上下无位中无定方四数必明与世相涉请观佛语秪约四方以涉三世不言四隔岂可文殊特违佛语须知译者取其通义以变其文也。

　　▲亏一半者以不足为半非以中分为半。

　　▲支离匪涉入者支分也涉入亦交义谓鼻息分离不能同时交相出入故。

　　▲湛了终无见者沇疏云若湛了时意不可见彼以湛了为不杂乱与今注异义似不然。

　　△三识见下简六识。

　　▲经结本称非相此于三和中责其本因元无自相故。

　　▲注则为非住谓非是妙定之所住也。

　　▲经说法弄音文说文云弄玩也下句既云名句非无漏是则两句义含四法盖影略互举耳。

　　▲开悟先成者资中云说法悟道先须修定然后发慧故知说法为先成者也孤山云此约自说悟道古人翻作听法以解先成误矣。

　　▲注识在其中者以波离持戒从身识悟道故。

　　▲经神通本宿因六神通中漏尽通是意识内证前五通是意识外用斯由目连宿因成熟从三迦叶边闻法而发且非初心入道轨则是故简之。

　　▲念缘非离物者谷响云小乘修通天眼则缘障外色修之天耳则缘障外声修之余通皆然今谓身如意通中转变他身及世间所有随心自在亦是念缘非离物相。

　　▲注作意者谓一心秪能作一不同大乘无记化化通也。

　　△四若以下简七大。

　　▲经如如非觉观谓如如之理非由水之觉观所能契会观识非常住者初心以识为境则念念流动入道良难故。

　　▲注古谓者悫疏也彼长吁下又云进[篷-夆+束]逢迍私衔悒怅。

　　二我今下辨观音是为二一辨根缘。

　　▲注教体应具等备如说题。

　　△二良哉下示人法分二一叹能说人。

　　▲经得大自在力无畏施众生上句自行得脱不为三惑所缚也下句利他起用施十四无畏也。

　　▲梵音海潮音者夫观音之名音属所观本在于境及在于机菩萨既以此为名故就其名假喻而叹云梵音等也此叹菩萨之德非叹音声纂要释海潮音为警告雄音者谬矣。

　　△二我今下示所说法分二一明闻性二明行相初又二一闻性圆通。

　　▲经静居者居坐也如礼记燕居闲居。

　　▲然心念纷无绪说文云绪丝端也言心念纷乱如丝之无端。

　　▲注用有时方下明常真实来意也孤山长水皆以三真实文分为三科今所不取须知下文说常秪是成今圆通义耳。

　　△二音声下闻性常住。

　　△经觉观出思惟证真云觉观即寻伺二法是发语加行觉粗观细也思惟即妄想念虑与觉观体别谓觉观是语加行受想是心加行如经云念想观已除言语法皆灭如是尊妙人则能见般若。

　　△二今此下明行相为四一斥迷文有八句初二句欲令众生从闻起行故先言此土声论宣明次四句正斥迷妄后二句结妄显真即蹑上文斥阿难意结而显之。

　　三阿难下警悟。

　　△注金刚空也者能摧万有故。

　　▲佛母中也者能生种智故。

　　△三闻非下示修四一根下显证为三一正明断证。

　　▲经闻复翳根除者复其本闻也分破无明故名为除。

　　△尘销觉圆净者销义同前觉圆净即分真智也。

　　△净极光通达谓真智究竟也若心起见则有不见之相心既离见即是光明遍照之义。

　　△二如世下重喻缚脱又二一喻。

　　▲经要以一机抽机谓机关虽转动如人无主无宰故智论云佛所说法皆无有我亦无我所但诸法和合假名众生如机关木人虽能动作内无有主若观上文云幻作诸男女似非木人恐是幻术使其木人故见诸根机动之相。

　　▲注一机即耳根者如于木人抽断耳根转动之机则诸根动作一时俱息。

　　△二六根下合。

　　▲经休复者谷响云休善也善复其性也。

　　△三尘垢下结成圆极。

　　△三大众下总劝修证为二一劝当机。

　　▲经旋汝倒闻机沇疏云机者根性也今谓亦应帖前抽机之喻故此云耳。

　　△二此是下示同范初二句总示十方现在诸佛如前观音说圆通后佛与十方微尘如来交光相罗者是也。

　　▲次过去下别示三世修证之人可见。

　　△三诚如下诘酬又二一据佛意总结前说。

　　▲注苟他土下如维摩结问众香菩萨香积如来以何说法彼菩萨曰我土如来无文字说但以众香令诸天人得入律行菩萨各各坐香树下闻斯妙香即获一切德藏三昧即鼻根利也又佛告阿难或有佛土以光明而作佛事有以衣服卧具而作佛事即身根利也有以饮食而作佛事即舌根利也有以相好而作佛事即眼根利也乃至或有清净佛土寂寞无言无说无示无识无作无为而作佛事即意根利也斯由诸佛转物为己于法自在随诸众生应以何法而入律行用为佛事。

　　△二顶礼下愿群机皆入此门。

　　三于是下大众获益。

　　▲注几乎俦昧几乎声近也左传太史克曰颛顼氏有不才子不可教训不知话言告之则顽舍之则嚣傲狠明德以乱天常天下之民谓之捣杌杜氏注谓鲧也梼杌顽凶无俦匹之貌今言阿难至此若未有所证则近于梼杌之蒙昧也。

　　▲住第十地者涅槃云第四依人名阿罗汉断诸烦恼住第十地取果之比辈也春秋音义作必利反。

　　二阿难下明助行为三一经家总叙二大悲下阿难述请又二一述已发心。

　　▲注度人为先即众生无边誓愿度。

　　▲应世为本者璎珞云具足十号名世中尊故知十号皆从应世而立也。

　　△二世尊下为他请法。

　　▲经邪师说法者如梁肃止观统例云去圣久远贤人不出庸昏之徒含识而已至使魔邪诡惑诸党并炽空有云云为坑为穿有胶于文句不敢动者有流于漭浪不能住者有太远而耳心不至者有太近而我身即是者有枯木而称定者有窍号而称慧者有奔走非道而言权者有假于鬼神而言通者有放心而为广者有罕言而为密者有齿舌潜传为口诀者凡此之类自立为祖继祖为家反经非圣昧者不觉今阿难请意谓当尔之时恐诸众生为彼所惑云何令其摄心入定等。

　　三尔时下如来宣示为三一受请二阿难下奉教三佛告下正说分二一为离魔业教持净戒二为除宿习令诵神咒初又二一通举三学。

　　▲注毗奈耶此云律谷响云以此方法律之名翻彼土奈耶之语律者诠也诠量轻重犯不犯等风俗通曰皋陶谟虞造律律训诠训法尚书大传曰丕天之大律注云奉天之大法法亦律也。

　　△二阿难下别明四重为四一淫戒乃至四妄戒初又三一标戒德孤山云大乘则杀戒居初慈心为本故小乘则淫戒居初人多喜犯故今扶小律以淫为初若尔何故杀居第二答小乘四重唯制杀人犯者既稀故居盗后今制杀畜须居盗先问小乘若定以淫戒居初者五戒何故不然答四重制僧五戒制俗故不同也大论云淫欲难不恼众生心心系缚故为大罪是以戒律中淫欲为初白衣不杀戒在前为求福故。

　　△二汝修下明持犯分二一诫犯二劝持初又二一诫现前。

　　▲经上品魔王等沇疏云功德深者为上品浅者为中下魔不断欲而修定作福以邪定力报得五通以有漏福生天魔界今谓经文但云纵有多智禅定现前如不断淫必落魔道何须别以邪定漏福解之应知秪约比丘等修正定者借使得入观行位中若不断淫正翻为邪即同魔业下杀戒文云是食肉人纵得心开似三摩地皆大罗刹其意亦尔但随定力三品分之暂得生天天报若终还堕地狱如第八卷云受魔福尽堕无间狱是也。

　　▲注且落魔鬼等道此对下文通说。

　　△二我灭下斥灭后。

　　▲经落爱见坑者爱义可知见者如为众生说行淫欲非障道法或复销说淫欲是道等。

　　△二汝教下劝持分三一正劝。

　　▲经先断心淫长水云此戒虽与小乘名同而持随有异此则一一内防心念轻重持彼则事遂缘成轻重随戒今谓先断心淫乃防萌杜渐之意非谓赴心便同初篇一例结罪如大经云言语嘲调壁外钏声男女相追皆污净戒天台菩萨戒疏指此为污定共戒又云称叹摩触等皆是淫戒方便悉犯轻垢当知大经云菩萨持遮制戒与性重戒等无差别者盖慎小过如护夷愆璇师之说人多惑此。

　　△二是故下示损又二一喻二汝以下法。

　　△三必使下显益。

　　▲经断性亦无者作犯既息止持亦亡。

　　△三如我下结邪正。

　　▲注此翻恶者或言杀者肇师云断人善根故名杀违佛乱僧罪莫之大故名恶二阿难下杀戒为三一标戒德二汝修下明持犯分二一诫犯二劝持初又二一诫现前经鬼师所类切将也二我灭下斥灭后又二一总斥二阿难下委示又二一指开。

　　▲经食五净内孤山云诸律并明鱼肉为食唯楞伽涅槃及以今经悉唱断肉何邪答说法被机事有顿渐定慧既尔戒律亦然故梵网顿制对别圆机久断食肉但鹿苑以来毗尼渐制对藏通机故开三净化道将终则收渐归顿于是三经俱唱断肉楞伽且制藏通菩萨此经则兼制三乘故云清净比丘又诸菩萨于岐路行不蹋生草等洎至涅槃更独制声闻殷勤告示若不了四教宗旨云何销会一期开制之文云云。

　　▲注各开正罪及前后方便谷响云于见闻疑中各说三相且见中三者谓见牵畜去时乃至见彼持刀临杀时名前方便见正杀时即根本正罪见杀已欢喜名后方便不见此三名为净肉闻三亦尔疑中三者初瞥尔举心名前方便分别思惟疑为己杀名根本正罪疑已欢喜名后方便无此三疑名为净肉。

　　▲经地多蒸湿者谷响引汉书张骞传曰身毒国(邓展云毒音笃李奇曰一名天笃则浮屠胡是也颜师古曰即敬佛道者)在大夏东南(大夏国名)可数千里其俗土著(有城郭常居不随畜牧移从也着音直略反)与大夏同而卑滋暑热其民乘象以战其国临大水焉西域记所说略同而皆言暑湿。

　　△二奈何下诃后犯。

　　△二汝教下劝持为三一正劝二是故下示损又二一喻二清净下法。

　　▲经不蹋生草者草本无情外计云有佛遮其谤故制坏生。

　　▲清净戒者尚兢持之况有情之类乎。

　　△三若诸下显益。

　　▲经不服东方丝绵绢帛资中云西国指此方为东彼尚不许杂野蚕绵作新卧具况有家蚕律中若有犯者斩剉涂埵终不衣也。

　　▲酬还宿债不游三界者长水云经语倒也。

　　▲百谷者珙钞引物理论云梁者黍稷之总名稻者粳糯之总名菽者众豆之总名三谷各二十合六十蔬果之实各二十合为百谷。

　　△三如我下结邪正。

　　三阿难下盗戒为三一标戒德二汝修下明持犯分二一诫犯二劝持初又二一诫现前二我灭下斥灭后又二一总斥。

　　▲经潜匿奸欺者偷贼之心也。

　　▲称善知识者诈伪之名也若据各自谓已得业佛时为婆罗门博通典藉教五百童子因王设会请佛及僧有一比丘病不能赴佛及大众食已还时为病比丘请食过梵志出梵志闻食香美便兴嫉妒曰此髡头沙门正应食马麦不应食此饵馔之供告诸童子童子曰此等师主亦应食马麦佛告舍利弗尔时婆罗门则我身是五童子今五百罗汉是病比丘即弥勒菩萨是以是因缘我与卿等经历地狱无数千岁今虽成道尔时残缘故于毗兰邑食马麦九十日也又中本起经明舍卫国随兰郡有婆罗门名阿耆达多请佛与五百比丘三月供养时婆罗门为天魔所惑耽荒五欲退入后宫其邦既饥人不好道佛与比丘各且分卫三日空还时有马师减麦饭佛及比丘等云云。

　　△二汝教下令断现业。

　　△二是故下示损。

　　▲经漏卮者谷响引颜师古注汉书曰卮饮酒圆器也。

　　△三若诸下显益。

　　▲经施饿众生宝云经云凡乞食分为四分一分奉同梵行者一分与穷乞人一分与诸鬼神一分自食。

　　▲必使身心二俱捐舍者上有人等二句是舍心下身肉等二句是舍身文之间错也亦虽略足以蔽诸而偏损。

　　▲称善知识者将非如来悬鉴末世其徒寔繁耶持此经者当以自有。

　　二我教下委示又二一明正行。

　　▲经不自熟食梵网经自手作食犯轻垢罪律文犯堕。

　　△二云何下责非法。

　　▲经裨贩者纂要云裨附也谓附佛法以自活命劫非出家具戒等沇疏引涅槃邪正品云我灭度后是魔波旬渐当坏乱我之正法乃至作比丘比丘尼像及阿罗汉等形以此有漏之身称是无漏乃至说言无四婆罗夷十三僧残二不定法三十舍堕九十堕四忏悔法众多学法七灭诤等无偷兰遮亦无五逆等罪及一阐提乃至若犯如是等罪亦无有报如是诸并是魔说云云。

　　二我灭下劝持为二一正劝又二一劝酬宿债。

　　▲经烧一指节荆溪释法华药王本事品中云有人问律制烧身得兰烧指得吉此中赞烧其事如何今为答之大小开制教法不同小制结过大制令烧故梵网中若不烧者非出家菩萨岂独令俗而不制道故知顺小行易不烧何难从大诫难烧乃不易世以不持为大则大小俱倾。

　　▲注兴起行经彼云佛昔于比分二一诫犯二劝持初又二一明圣不自言二斥言必是妄初又二一正明。

　　▲经终不言等应以终不二字贯下四句。

　　▲轻言未学谓终不容易说示于他。

　　△二唯除下简示。

　　▲注南岳之言铁轮等谷响云南岳临终谓其徒曰吾一生望入铜轮领徒太早损己利他今但铁轮耳璎珞以六轮喻位铁信铜住银行金向水精地摩尼等南岳六根清净即圆十信位也智者临灭谓智朗曰吾不领众必净六根以损己益他但居五品。

　　▲求那䟦摩此云功德铠罽宾国王之子宋文帝时来于建康临终作梵语说偈付弟子阿沙罗寄归西土文帝令译乃言于阇婆林邑证得须斯两果至死反屈二指以表之。

　　▲真观钱唐天竺寺僧当堕文帝时及死反屈三指表证三果各如本传此之四师皆阴有遗付也。

　　△二云何下斥言必是妄。

　　△二汝教下劝持为三一正劝二是故下示损。

　　▲经噬脐者译人取左传文润之鲁庄公六年楚文王伐申过隥邓祁候曰吾甥也(祁谥也姊妹之子曰甥)止而享之骓甥养请杀楚子(皆邓甥仕于舅氏也)邓候弗许三甥曰亡邓国者必此人也若不早图后君噬脐(若啮腹脐喻不可及)。

　　△三若诸下显益。

　　△三如我下结邪正。

　　起第七卷

　　二为除宿习令诵神咒为二一结前生后二立坛诵咒初又二一结前二生后初又二一律仪既净。

　　▲经一切枝叶者四叶如根本十三僧残等如枝叶前约破戒坏其善根则喻云如人以刀断多罗木今约持戒灭其恶本故喻云自不能生一切枝叶心。

　　▲三口四者即僧残等业行之体也亦摄四弃前后方便然贪瞋痴俱生之惑非定慧无以伏断此中且就与余篇俱者言之盖止其粗相也成论云戒如捉贼定如缚贼慧如杀贼应知三障皆名为贼持戒所投正在业兼于烦恼耳。

　　▲注或举总数者总虽云四别在后三。

　　△二阿难下魔事不生。

　　▲经心尚不缘下长水云既与定慧相应色香味触无非实相今谓不尔请看上文何必探取定慧说之。

　　△二若有下生后又二一劝诵神咒。

　　▲经宿习者通论则该四重等一切惑业以无始来熏习成种故别论则正语淫习以欲界凡夫最难防慎故何以明之如下文特指阿难与摩登伽恩爱习气又坛室中令置乌刍瑟摩之像由此圣者宿多贪欲因观暖触而得圆通故又前阿难遭淫所摄佛敕文殊将咒往护而不用余咒者得无别意乎。

　　▲佛顶下咒名如第八卷解。

　　△二且汝下显除宿习。

　　▲经历劫因缘者摩邓女经云阿难昔五百世曾与此女而为夫妇彼小乘经盖言其近耳。

　　▲我一宣扬者文殊所将是佛敕故。

　　二若有下立坛诵咒分二一略明二广说初又二一方便二正修初又二一持戒。

　　▲经要当选择戒清净者四分律云弟子知和尚犯或知不应如是人边受亦知虽受不得戒如此具知则不成受反上成也南山云余之九师律无正文准可知也若梵网所说须于先持菩萨戒法师前受若千里内无能授者得于佛菩萨形像前自誓受戒而要见好相。

　　△二戒成下诵咒。

　　▲注百八烦恼节疏云苦下具一切集灭离三见道除于二见上界不行恚并十俱生及十缠成一百八也。

　　△二然后下正修为二一行仪二感应。

　　▲经我自现身下证真云凡入道场若不依天台止观但恐邪正难明彼论即是修首楞严三昧行法学此教者切宜览之。

　　二阿难下广说分二一建道场二说神咒初又三一致请二佛告下正说为三一立坛场。

　　▲经苏合等珙钞引续汉书云苏合出大秦国合诸香煎其汁谓之苏合广志亦云出大秦国或云苏合国国采之笮其汁以为香膏乃卖其滓或云合诸香草煎为苏合非一物也精异记云宋时有贤士死满棺实以苏合香贼发其冢经年林中香气不辍。

　　▲薰陆者南方草物状曰出大秦国海边有树生于沙中盛夏树胶流沙上夷人采以贷之南州异物志同唯云状如排胶。

　　▲郁金者郁金草也周礼春官郁人采取以和鬯酒说文曰郁金百草之华远方所贡芳物郁人合而酿之以降神也宗庙用之。

　　▲零陵者南越志云零陵香土人谓为燕草芸香说文曰芸草似苜蓿淮南说芸可以死而复生。

　　▲鸡舌者五马州出鸡舌香南州异物志曰是草萎可合香笺曰外国胡人说众香共是一木华为鸡舌香也。

　　▲方圆丈六为八角坛者纂要云一角二尺二八十六为一丈六也今谓若尔则径有五尺三寸许耳准下文坛中所设供具并诸食器各各十六是则坛量太窄当取径有丈六正得其宜如方等行法亦令作坛纵广一丈六尺至若十人围坛诵咒方堪行道此不难见何以误谈。

　　▲注除地者除扫也郑注礼记云封土曰坛除地曰墠。

　　▲场地者国语云坛之所除地曰场起土即封土也郑玄云封者起土界也。

　　二坛心下陈供具分二一坛场中间二坛室四面初又二初一期所奉。

　　▲经八月露水谷响云得阴气之正也。

　　▲取八圆镜各安其方者长水云坛虽八角上下为十以应圆数以下文有悬镜相对上下交光等今观下文秪云又取八镜覆悬虚空还成十六之数若取覆悬及八方用表上下于义不便。

　　△二每以下二时致享。

　　▲经兜楼婆香旧云白茅香也。

　　▲注字或作响谷响引祭义云响者乡也乡之然后能飨焉注云中心向之祭乃见飨。

　　△二令其下坛室四面又二一设像。

　　▲经蓝地迦者纂要云青面力士也。

　　▲军荼利等未见所翻。

　　▲频那夜迦旧云频那是猪头夜迦是象鼻此二使者也。

　　▲注东向者如第一卷云此大讲堂洞开东方是也。

　　▲右尊左卑者如智论以身子为佛右面弟子目连为佛左面弟子。

　　△二又取下悬镜。

　　▲经使其形影重重相涉盖表如来藏理事交彻一为无量无量为一。

　　三于下示诵仪分二一七别行二百日端坐初又三一正修。

　　▲注十大愿等梵网云若佛子常应发一切愿孝顺父母师僧(一)愿得好师(二)同学善知识(三)教我大乘经律(四)十发趣(五)十长养(六)十金刚(七)十地使我开解(八)如法修行(九)坚持佛戒宁舍身命念念不去心(十)若一切菩萨不发是愿者犯轻垢罪又云若佛子发是十大愿已持佛禁戒作是愿言宁以此身投于炽然猛火大坑刀山终不毁犯三世诸佛经律与一切女人作不净行等云云。

　　△二至下显益又二一见佛修定二能令下因定获益。

　　△三阿难下斥失。

　　▲注行此法时十人已还天台依之经有明制不可逾也世有修法华等行者或多增人数或长延日限广邀士女来会香华止存诳俗之心宁为感圣之道至有烧身臂指先告四方纵不苟财亦成沽誉内盲理观外掇讥嫌如此师徒予见之矣大经云有四种法为大涅槃而作近因一者亲近善友二者专心听法三者系念思惟四者如法修行若离四法勤修苦行得涅槃者无有是处彼诫但修苦行实求涅槃者尚为不可况沽誉乎况苟财乎真修行人请思此语。

　　△二从下百日端坐又二一正修此与止观所说九十日常坐一往是同但今兼前三七日行法为异故下私注中判属半行半坐三昧应知正修首楞严定亦如普观云端坐念实相妙胜定经云但能直心坐禅即是第一忏悔也问前科经文从持戒诵咒以来俱名助行今端坐修定岂非正行耶答前乃分其大纲不可责其细目况今略示坐仪日限更不委明定相圆师亦科为助行义合如之。

　　△二有下获益。

　　三汝问下总结。

　　▲注然所诵咒等予尝有此经礼诵仪一卷以备早暮熏奉之或须者行之。

　　二阿难下说神咒为三一述请二宣说三护持初又二一阿难正请二于时下大众伫闻。

　　△二尔时下宣说分三一现化佛。

　　▲经肉髻者应法师引无上依经云顶骨涌起自然成髻也。

　　▲畏爱兼抱者谷响云畏金刚擎山持杵爱如来坐华放光由兹二事兼并怀抱。

　　▲注王索先陀婆出涅槃经菩萨品。

　　▲五不翻下谷响云一秘密故不翻即陀罗尼是也二多含故不翻谓薄伽梵是也三此方无故不翻如剡浮树是也四顺古故不翻谓阿耨菩提等实可翻之但摩腾以来存梵故后皆仿之五生善故不翻如般若尊重智慧轻薄故存梵也此之五义乃玄奘述之出唐续高僧传。

　　▲四例者一翻字不翻音诸经咒词是也二翻音不翻字如华严中[歹*(〦/(ㄙ*ㄙ))]字是也以作此方万字音翻之而字体犹是梵书故三音字俱翻经文是也四音字俱不翻西来梵夹是也此之四例赞宁述之出皇朝高僧传。

　　△二说神咒。

　　△三阿难下显功能分二一约果人以显验二约因人以劝持初又二一广说。

　　▲注私谓此说下夫咒是密语岂下凡所知若据前引天台所明则长水之说固难信用盖璇师见有咒本后人擅注其语故兹判释又云下尝更议之纵若从唵字去方是正咒亦须诵前归命等文必也后之咒辞咒前所为耳亦不可但持数句而已又若令每一时全诵一百八遍借使利舌圣力加之亦不能于一时之中诵满其数况其钝者乎又世有诵者改转音字谓之梵念十有九异孰为真言诘其所由或曰传之于梵僧或云习之于译人者且梵僧之音奢切何验译人之学疏宁奚凭岂可极量诵而有乖云峰翻而未当且翻梵为华如翻锦绮背面虽异文彩无殊若此方文字绝无梵音者则注而及之如萨跢鞞弊是也例知余字之音不可率尔擅改但依现本至心受持用破疑情以彰灵感也。

　　▲注灌顶经大横有九彼经第十二云一者横病二者横有口舌三者横遭悬官四者身羸无福又持戒不完横为鬼神之所得便五者横为劫贼之所剥脱六者横为水火焚漂七者横为杂类禽兽所啖八者横为怨仇符书厌祷邪神牵引未得其福但受其殃先亡牵引亦名横死九者有病不治又不修福汤药不顺针灸失度不值良医为病所困于是灭亡又信世间妖孽之师为作恐动寒热言语妄发祸所犯者多心不自正不能自定卜问觅祸杀䐗狗牛羊种种众生解奏神明呼诸魍魉鬼神请乞福祚欲望长生终不能得愚痴迷惑信邪倒见死入地狱展转其中无解脱时是名九横涅槃亦说有九横死者彼经纯约夭寿者言之具如第二十四卷。

　　▲经摄受亲因如佛敕文殊将咒往护阿难亲因也。

　　▲注即前文云下此以心咒释咒心沇疏大同彼云从如来藏心之所流出故名咒心又云或是十方如来心印法门故曰咒心。

　　▲亦是秘密藏中下此取咒中精要释咒心故智者说心有三种一虑知心二草木心三积聚精要心今秘密藏是积聚之义咒心即精要心也。

　　▲蜾蠃之咒螟蛉者尔雅云蜾羸蒲卢(即细腰蜂也俗呼为蠮螉)螟蛉桑虫(俗谓之柔蟃亦曰女戎)杨子曰螟蠕之了殪而逢蜾蠃祝之曰类我类我久则肖之矣。

　　▲有云下节疏所解此用藏法师心经疏义若据初心得益多分可然至论圆法所生必无互阙义未尽理故曰下往如之。

　　△二若我下结示。

　　二汝等下约因人以劝持分二一略劝二广示初又二一劝受持二阿难下令书写二阿难下广示为三一总标二若我下别示分二一救护世间得大无畏二成就众生出世间智初为六一免毒害。

　　▲经厌蛊者应法师云厌鬼名也字苑云厌眠内不祥也苍颉篇云伏合人心曰厌说文云蛊腹中虫谓虫行毒也声类作戈者反谓虫物害人也正法华经有蛊狐旧维摩经有妖蛊应师并同声类音之今但音古。

　　▲碜心者碜或作墋通俗文云沙土入食中也。

　　△二毗那下获灵祐。

　　▲经那由他者此当万亿俱胝者此当千万见应师音义。

　　▲金刚藏王者慈恩翻首楞严为金刚藏然则此诸菩萨证此定故以是为名。

　　△三从下远恶趣。

　　▲经富单那一云息饿迦吒富单那此云奇臭饿。

　　▲鸠槃荼等如第六卷。

　　▲经如恶义聚者谷响云喻与诸佛无分散也。

　　△四是故下灭罪障。

　　▲经五辛如下文。

　　▲经五逆者珙钞引俱舍颂曰约处唯除北约人除扇𢮎(敕皆反)四身一语业三杀一虚诳一杀生加行无间一劫熟随罪增苦增八比丘分二以为所破僧云云。

　　△五复次下满愿随求。

　　△六阿难下销灾厄。

　　▲注支提翻灵庙或名可供养处又云有舍利曰塔无舍利曰支提如阿含中有四支征(知荷切)谓佛生处得道转法入灭也。

　　▲脱阇幢也者此乃梵语翻为幢也阇应作视遮切有作都音引尔雅云阇谓之台而言脱者积土脱落也今所不取。

　　▲经五谷者周官曰以五谷养其病郑注云麻黍稷麦豆也。

　　▲八大恶星者纂要云九执曜除日月取计都为八也孔雀经云日月及荧惑辰岁并太白镇及罗睺彗此皆名执曜此与长水注同。

　　▲由旬者正言逾缮那此云合应计合尔许度量也或云此无正翻乃是轮王巡狩一停之舍犹如此方馆驿然彼由旬数有大小或四十里或二十里诸经论中多用小数耳。

　　△二是故下成就众生出世间智。

　　△三汝及下结劝。

　　▲经诸修行下具四缘故方获其益谓依我坛场(一)如法持戒(二)所受戒主逢清净僧(三)于此咒心不生疑悔(四)噫持此咒者当自惟念于是四缘为全为缺苟初缘未具第三罔知而持戒不疑能无自励每读至此伤病盈怀虽口诵之惟勤且心通而弗逮焉知来者不如经乎勉之勉之。

　　三说是下护持分六一金刚众二梵释众三鬼众四天众五杂众。

　　▲经无色界天同时稽首中阴经亦云无色界天礼拜世尊华严云菩萨鼻根闻无色界宫殿之香仁王云无色界天雨诸香华阿含中说舍利弗入灭时无色天空中泪下如春细雨故知无色非无色也昔入偏计岂唯暗大亦昧小宗而涅槃云非二乘所知者非全不知盖言未了细色之相故。

　　△六尔时下菩萨众。

　　▲经除彼发心乐修禅者谓诸小鬼神心既悛恶可近善人。

　　▲注若涅槃杀一阐提等谷响引彼经云杀一蚁子得罪杀一阐提无罪法华中罗刹女说偈云若不顺我咒恼乱说法者头破作七分如阿梨树枝涅槃明如来往世为王名曰仙豫因五百婆罗门不信大乘王尽杀之由谤法故堕地狱中既而乃起三念知是地狱知由谤法知因王杀改心自责即舍地狱生露鼓王佛刹得一劫之寿旧译华严明善财至满幢城满足王所见无量众生犯王法者身被五缚或断手足或截耳鼻或挑双目或斩身首或投沸灰或㲲缠身以油灌而焚之善财问曰云何修道答言我成就菩萨幻化三昧十恶众生不可教化我为调伏化作苦治令舍恶具善得乐发心具一切智知知我于蚁子不生害心何况人耶唐译名无厌足王云云。

　　▲一子地者慈念众生犹如一子故涅槃明四等成就住二地慈悲喜住一子地舍住空平等地云云。

　　三阿难下示楞严地位分四一述请。

　　▲经未到涅槃者谓究竟涅槃即妙觉所证也至何渐次得修行目此问入地之正行也准下三种渐次初则除其助因所谓五辛未为正行至于第二刳其正性所谓淫心由是之故修三摩提能得第三违其现业乃至获无生忍所以第二渐次名为真修即修行之目也应知涅槃如所到之境诸地如所由之道修行如能履之步三法若具则首楞严教能事方毕美矣哉阿难请意也如此。

　　△二尔时下赞许。

　　△三阿难下受教。

　　▲经刳心者谷响引庄子曰夫道覆载万物者也洋洋乎大哉君子不可以不刳心焉注刳犹去也此取郭象意注之彼云有心则累其自然故当刳而去之释文刳口吴口侯二反去起吕反。

　　四佛言下正说为三一略明二广示三释疑初又二一理绝名相二因妄下事分真妄。

　　▲经二转依号沇疏云由不了一法界相忽然起妄名为不觉翻此不觉了本无生名之为觉即菩提之号因不觉立也由迷有生生即有灭翻此生灭显不生灭即涅槃之号对生灭立也生灭既灭更无所依故名转依以真如为迷悟依转此迷依以为悟依故名转依云云节疏先依法相释即今注文也后约起信释即引沇疏也然转依名义正出相宗故集解之略采其说。

　　▲注六种转依此约位辨悫疏有之。

　　二阿难下广示分二一约迷真起二颠倒成十二类生二约断妄修三渐次入五十七位初又二一总示倒因二别明倒相初又二一标列。

　　▲注今世界颠倒盖指正报者问此与众生颠倒云何辨异答众生乃合前业果总明其相世界即于众生中别明其类以世界是迁流分段差别义故若知总别不昧下文。

　　△二阿难下牒示。

　　▲经本此无住等如净名云从无住本立一切法也。

　　△二别明倒相分二一众生颠倒二世界颠倒初又二一迷真有相。

　　▲注除真如外至皆属于权出法华疏记。

　　▲有身故生等即四念处境四摄五阴无法不收皆言非者谓身受心法悉是非相也何则由非真求复既是逆修乃能成于九界五阴斯皆虚妄之相故云非也问何故以生为身以住为受答如云卵生等既是色质岂非身耶苦受等领纳现境对三相论之即是住相又约四念处次第配之义当于受故此释也。

　　△二展转下熏业资生。

　　▲经相灭相生相字平声证真作去呼者非。

　　▲注斯即前文业果相续者然此正明众生颠倒已是前文众生相续今指业果同其众生耳。

　　▲淫欲故相生杀盗故相灭者亦可云异见成憎故相灭同想成爱故相生。

　　二阿难下世界颠倒分二一立世界二三世下辨类生为三一总标注古师用此如第三记。

　　△二是故下正辨分三一因。

　　▲注此就声尘当体为因者以动之一字不对余尘说故若更就当体分之则动为其因声如其果从因声有色下皆以余尘为因递相为果也。

　　▲以显六乱之相者不同十二因缘次第之义故当知展转相因虽有十二而但云六乱者正显相根尘各从其类两两相望杂乱而起。

　　△二乘此下果。

　　▲注动念为初此指下文动颠倒也。

　　▲情爱后起即欲颠倒也异爱不同即趣假二类。

　　▲未显经意者未如瑜伽显示四生次第之意卵唯想生至化以离应如第四卷解。

　　▲细寻下文义则不然者若云四生为总八类为别此应可尔而于胎卵二生分为八类此必不然且如有想是神鬼灵类何故从卵生开出耶有色是休咎精明何须于胎生开出耶余之六类皆无定义。

　　▲四生颂者人傍生具四地狱及诸天中有唯化生鬼通胎化二云云。

　　三阿难下类分十二一动类。

　　▲经八万四千者孤山云将非八万四千烦恼尘劳为其种乎然此类生以因感果微细行相唯圣尽明止在总知唯妄所为未可委究历事义趣不能已已且依古释(彼文多引沇节二疏)。

　　▲羯逻蓝余经或名歌罗逻此云凝滑或云杂秽状如凝酥。

　　▲注入胎位准俱舍论胎中分位有五如第四卷注。

　　△二欲类。

　　▲经遏蒱昙此云疱状若疮疱。

　　△三趣类。

　　▲经蔽尸即第三位问何故动类唯指初位欲类但言第二趣类止云蔽尸从假类去皆谓羯南耶答若有初位必具后位若有第二必具初后经文一往次第且取一位配之今蔽尸羯南既不入胎故无前位然而蔽尸须至羯南羯南或由蔽尸一往之意如前可会又假类而下虽皆云羯南其中非无具前三位及第五位(即钵罗奢佉此云形位)良由第五于诸类中阙具不定唯有第四其名最通故障类等俱云羯南也。

　　▲注翻覆者飞伏之貌此约形说谓飞动而伏走也沇疏云违心背信翻覆任精遂感此类飞走不定。

　　▲蠛蠓者上莫结切下莫孔切郭注尔雅云小虫似蚋喜乱飞庄子谓之醯鸡。

　　▲昆虫者郑注祭统云温生寒死之虫也。

　　△四假类。

　　▲注蛴螬虫谷响引尔雅云蟦(扶云切)蛴螬注曰在粪土中列子云乌足之根为蛴螬其叶为胡蝶(根本也叶散也言乌足为蛴螬之本其本末散化而为胡蝶也)。

　　▲天地委蜕者列子云了孙非汝有是天地之委蜕(气自委结而蝉蜕耳若是汝有则男女多少亦当由汝也)又庄子云圣人之生也天行其死也物化郭象曰行谓任自然而运动物化谓蜕然无所系也请观上文岂非以形化取譬于蜕耶下文纯想则飞谓轻举之相若飞腾之貌何须有翼方曰飞耶。

　　▲理合在兹者若云化相不同化生更指何类为无而忽有之化乎况四生次第与诸经不殊不应局说小虫顿乖大义。

　　△五障类。

　　▲经和合著成着陟虑切明也。

　　▲注爝火者沇师意谓萤火之类耳据庄子曰日月出矣而爝火不息其于光也不亦难乎释文曰爝音爝然火也一云摧火谓小火也字林云爝炬火也斯等皆与萤火不同。

　　▲蚌珠者后汉书云珠蚌中阴精也。

　　△六惑类。

　　▲经无色羯南问既云无色何谓羯南答应取一分细色通名其类不可责同坚硬之状当知此亦化生之类而节公判为胎生开出者其可得乎。

　　▲空散销沉者证真云通取四空也。

　　△七影类。

　　△经罔象犹云仿像盖不真之貌也若庄子云水有罔象释文曰水神名。

　　△八痴类。

　　▲注华表生精黄头化石谷响云晋张华字茂先时燕昭王墓有妖狐谓华表曰我闻张司空多学欲往干之以为如何对曰张司空博物君子也非但损子亦祸于吾狐不听刺投华华与论天下人物多为其所折谓华曰天欲雨请辞去华固留之谓左右曰我闻巢居知风穴居知雨不是狐狸即是老鼠乃密令人斫华表然而照之化为狐狸而去梵云劫毗罗此翻黄头头如金色因以为名恐身死往自在天问天令于频陀山取甘子食可延命食已于林中化为石如床有不逮者书偈问石后为陈那菩萨斥之其石裂矣。

　　△九伪类。

　　▲经水母者谷响云俗谓之虾蛇是也切韵曰蛇水母也一名蟦形如羊胃元无目以虾为目。

　　△十性类。

　　▲注以声附卵孤山引显识论云雌孔雀闻雄者鸣于是有身彼谓之声生也又庄子云虫鸣于上风雌应于下风而风化注曰虫以鸣声相应不待合而便生子故曰风化。

　　△十一罔类。

　　▲注蒸尝者祭名也尔雅云春祭曰祠(祠之言食)夏祭曰礿(新菜可约)秋祭曰尝(尝新谷也)冬祭曰蒸(进品物也)。

　　△十二杀类。

　　▲经土鸟者见尔雅注说文云枭不孝鸟也毛诗草木疏云流离鸟也自关而西谓鸟为流离其子适大还食其母。

　　▲破镜者述异记云獍之为兽状如虎豹而小始生还食其母故曰枭獍然则破镜是兽明矣故孤山指译人误云鸟耳旧疏皆作鸟字释之或曰凡鸟兽眼睛破者皆名破镜未详所据。

　　▲注貙者敕俱切尔雅云貙獌(音万)似狸注曰今山民呼貙虎之大者为貙豻(音岸)。

　　三是名下结示。

　　▲注幽显可验者幽如鬼神精灵等显如鱼鸟龟蛇等。

　　▲下文广谈七趣者此中生数虽多起相则略若以七趣一斯观此十二类生犹阙地狱修罗二趣然余五趣亦未委明大概但言迷真起妄故有类生破妄显真故有诸位迷悟相翻意在于悟从悟说位用酬前文阿难之请也。

　　起第八卷

　　三约断妄修三渐次入五十七位分三一明渐次二示地位三显经名初又二一结前生后二列名释相初又二一结前颠倒。

　　▲注一则现起名事造谓十二颠倒交互而起正如捏目乱华发生也。

　　▲余则冥伏名理具者以无始熏习颠倒性成此如种子冥伏在地也故唯识宗说第八识集诸种子起诸现行即其义焉然此冥伏合是妄具而云理具者以妄本无体下释之此兼种义且约真妄相即作如是释其实真心本具性恶不由熏成方是一家理具之义。

　　△二汝今下生后渐次。

　　二云何下列名释相又二一列名。

　　▲经除其助因除即断也五辛是淫恚助发之因故先断之。

　　▲刳其正性者刳犹去也淫杀等心是众生正业之性故常去之如圆觉云卵胎湿化皆因淫欲而正性命此义同焉违其现业者由前渐次助修正行能破六根现前惑业也应知第三更无他法是故于此别名增进。

　　▲注事渐理圆者断辛持戒从粗至细破惑入位自浅由深事虽有渐而皆以菩提之心即理而修无非圆行今此第二正名修行者以持声闻菩萨戒律是无漏之学不同断辛但除荤食故标真修简前修习也。

　　△二云何下释相分三一除其助因乃至三违其现业初又三一标二阿难下释为二一通明四食二别断五辛初又二一示名体。

　　▲经是故佛说下证真云佛初出家于外道边六年苦行日食麻麦知其非道遂即舍之于牧牛女边受乳糜食外道闻之生谤佛成道后为除自饿外道无益苦行乃说一切众生皆依食位正觉正说余不能知外道嗤曰愚者亦知何言正觉正知佛反问之食有几种外不能答因说四食云云。

　　▲注段谓形段者古翻经律多云抟食其义则局如浆饮等不可抟故于是后译皆言段食也。

　　▲相应触及相应思者皆心所遍行中法也沇疏云思想饮食令人不死亦名思食冷暖等触亦名触食此乃分通非正食义。

　　△二阿难下明损益。

　　△二是诸下别断五辛为二一正断。

　　▲注应法师下彼又云兴渠出乌茶娑他那国彼人常所食者也此方相传为芸薹者非又云此是树汁西国取之以置食中今阿魏是也孤山云当知此五辛而复荤是以制之故请观音云五辛能荤悉不得啖若辛而不荤则非所制如姜芥之属。

　　△二如是下显过又二一说法昭嫌二是食下修禅致毁。

　　△三阿难下结。

　　二云何下刳其正性分三一标二阿难下释为二一持戒律二成功用初又二一约性遮正防身口二依小大具执身心初又二一劝持。

　　▲注律中五果者一核果(如枣杏等)二肤果(如荜苃桑椹梨柰等)三壳果(如椰子胡桃石榴等)四𥢶果(如香菜苏荏等)五角果(如大小豆等)。

　　▲防坏生者坏音怪毁也以比丘之法不得自手坏生若有所须语净人言汝知是汝看是等净人解者以火触之此名火净律中更有爪净揉净等今且言火耳沇疏云以细况粗生果尚须净食何况食肉伤慈之甚。

　　△二阿难下诫犯于四重中略诫前二又于二中偏诫淫欲是知刳性之意斯为本欤法华云诸苦所因贪欲为本若灭贪欲无所依止智论云世间无不爱乐五欲于五欲中触为第一能系人心如人堕在深泥难可救济复次若受余欲犹不失智慧淫欲会时身心荒迷无所省觉深着自没是故出家法中淫戒在初今经最后垂范而序中起教以此为别缘至今修行以此为偏诫愿诸有学勿轻圣言。

　　△二先持下依小大具执身心。

　　▲经先持声闻下沇疏云如十轮经学行次第若不先学小乘即学大乘无有是处乃至云无力饮河池讵能吞大海后行菩萨清净律仪即梵网所制也亦应如地持及璎珞所说三聚戒相谓摄律仪戒(十波罗蜜)摄善法戒(八万四千法门)摄众生或(慈悲喜舍)具在菩萨戒疏。

　　▲注尼复加四谓第五不得染心男身相触六不得染心男捉手捉衣入屏处屏处共立共语共行身相倚共期等八事七不得覆他重罪八不得随举大僧供给衣食云云。

　　▲众法绝分者四人已上凡作羯磨不任僧用故四分偈云诸作恶行者犹如彼死尸众所不容受以此当持戒。

　　△二禁戒下成功用为二一破业累。

　　▲注不淫等以相生相杀等如次配于四重亦可无相负累及不还宿债皆由不偷劫也但上句在因下句属果并前淫杀不行即无三种相续。

　　△二是下发神通。

　　▲经得大神通游十方界者别而言之此属身根即如意通也若总说者六根清净皆名神通故智者指法华并普贤观及菩萨处胎经皆以六根而为六通然则他心宿命漏尽同是意根净也。

　　△三是则下结。

　　三云何下违其现业分三一标二释为三一因戒成违二由违入证三从证立位初又二一因前刳性孤山云三渐次位有超有次前是超入故净六根此是次入故但伏惑今谓不尔既名为渐那忽有超应知此中蹑前六根净人粗垢已落而细惑未除故曰于外六尘不多流逸。

　　△二因不下成今违业。

　　△二十方下由违入证又二一显证相。

　　▲经琉璃譬国土明月喻真性获大安隐即涅槃也大经云三德具足名大涅槃。

　　▲皆现其中者谓极果之德入分真之性也。

　　△二是人下示忍名。

　　▲经无生法忍者谓忍可印持决定无缪即能证智也无生法从所断惑得名若约所证亦名寂灭忍故荆溪云惑灭故名无生证理故名寂灭又净名疏云通证无生忍秪是寂灭忍在因让果说为无生。

　　△三从是下从证立位。

　　△三是则下结。

　　▲注岂不以违其现业等夫现业之体既属无明非中道正观无以违也圆人所修尚无先空次假之理何有断辛而不持戒岂有持戒而不修中当知三种渐次说有先后若得意者同时而修也故第一渐次即云修菩提者菩提名觉非中观而何又下文总结诸位云如是皆以三增进故善能成就五十五位真菩提路以此明之孤山云事渐理圆犹是一往耳此下干慧地等亦是顺经次第以第二渐次始入干慧乃至十信第三渐次方入初住乃至行向等。

　　首楞严经集解熏闻记卷第四
卍新纂续藏经第 11 册 No. 0269 楞严经熏闻记


　　首楞严经集解熏闻记卷第五

　　吴兴沙门　仁岳　述

　　　　第八卷

　　阿难是善男子下二示地位分二一正示二总结初为八一干慧地。

　　▲注人未审之者长水也彼云无生忍中义说干慧所谓圆融不碍行布等经现前残质不复续生孤山云不生同居长水云即生实报同居犹近实报全疏然此一文甚难销会若不作舍秽趣净而解亦须作离欲生天而释资中云今干慧位能干欲爱不受欲生上二界身应未全离此亦沇师之深见也。

　　▲蓥或作莹国语注云彻明也。

　　▲注五品位者一随喜二读诵三说法四兼行六度五正行六度法华分别功德品格量后四品功德随喜品格量初品功德。

　　▲但不合兼通等者彼云若准天台释位此干慧合是观行相似即法华五品及六根清净证真云此通六根太成混滥。

　　▲经中中流入智者云实心系实境实缘次第生实实迭相注自然入实理止观义例释此一偈通于观行相似以入分证今意如注。

　　△二圆妙下十信。

　　▲注见惑先落三谛似显者若诸文云见思障俗无明障中今破见惑合显真谛此寄次第大节而判也若圆说者见惑落处尘沙无明亦微有破义真谛显时俗中二理亦微有明义今云见惑先落且约粗分依次言之三谛似显乃兼微义从圆而解此文既尔他皆例然。

　　▲一十八住者初发心住乃至上求佛地。

　　▲始终地位者始十信终妙觉。

　　▲垢衣香器者论第三云二乘虽破三毒不了了尽譬如香在器中香虽去余气仍在又第三十云如乳母衣久故垢着以淳灰净浣虽无有垢垢气犹在。

　　▲经气分交接者以似证之理即诸佛之性虽未真证而觉了之智与佛潜通矣。

　　▲注正防无明等韩康伯云防患曰戒。

　　△三阿难下十住十心对十乘法华玄文云善修平等法界即入信心乃至善修无著即入愿心云云。

　　▲初住具十德者第一住三德一切佛法乃至第十住心心寂灭自然流入萨婆若海云云。

　　▲声闻身至虚空身者彼谈十身一一具十乃成百身荆溪以四身摄之谓化摄业报智即报身虚空属法余皆应摄孤山复作三身收之谓虚空即法智即是报余皆属应又云若约空生大觉国土依空则虚空之身亦宜属应(彼文)问既属三四何故十身皆名舍那答以别圆地住所现之身正是实报余身皆是此身转变从本受称故曰舍那又卢舍那者宝梁经翻为净满以诸患都尽故云净众德悉圆故云满十身虽异净满是同然于同中须知别相不可三四混而无甄故荆溪云彼通云身故云十身卢舍那别释如来故不应云业报佛国土佛等。

　　▲太子世子异其文者谷响云汉制天子之嫡嗣曰太子诸侯之嫡嗣曰世子今译者依古二名互出不分尚卑。

　　▲会太子于首止者谓僖五年会惠王太子郑也首止卫地也然春秋作世子传云太子耳。

　　▲文王世子者礼记篇目也以文王善为世子之礼故将[言*藍]号命篇。

　　△四阿难下十行。

　　▲注须弥芥子相入攸同维摩涅槃皆说菩萨不思议用能以须弥之高广内芥子中古师作相容释之荆溪云须弥容芥谓容入于芥芥容须弥谓芥受须弥今现尘现界其相亦尔。

　　△五阿难下十回向为二一十向正位二阿难下四种加行。

　　▲经妙圆加行者简异偏小也若法华玄文取璎珞五十二位明别教位则以十信为外凡住行向为内凡于内凡中分四加行十住为暖十行为顶十向为忍及世第一皆云义推如暖等今经于此别四加行秪是十向后心注文见矣智者曰诸圣上位非凡能测岂可妄说粗知大意为破行人增上慢心又为销经引物希向不可偏执诤竞是非。

　　▲注如仁王下三十圣故别住果报故圆无明未尽者问此四加行破几品无明答孤山云应破四品大分言之总属第十回向一品耳今谓不然位既开四惑何须合玄文云无明虽无所有不有而有不无阶品一往大分为四十二品然其品数无量无边由是观之须开四品设复不开秪合云总属初地一品以十向后正破初地无明故经如忍事人非坏非出节疏云如人含忍其事将说不说也或忍以印可为义如人正领解印可前事自己所证言说未及非怀喻亡前微碍非出喻尚存中道孤山云已得初地似解如忍事人非不在怀而未得真证如非出口然此二句诸说异端今别注之请详可否。

　　▲僧中辨事即羯磨也。

　　△六阿难下十地。

　　▲注以无缘慈普覆众生等者慈无别体即上文与如之心也菩萨与众生一如无二如约事暂分故以菩萨能证之心覆众生所迷之理净名云一切众生即涅槃相不复更灭今取因理无涯譬之如海果德遍覆喻之如云以慈能与乐必对物机而说故作是释欤。

　　▲如来下等觉分三一觉际入交。

　　▲注如来权智等问如来岂无实智菩萨岂无权智耶答其实双具但佛自行观理已圆鉴物是正故用于权今自行未极化他是旁故用于实也孤山作如来逆生死流菩萨顺生死流释此文者于义全失。

　　△二阿难下金刚干慧。

　　▲注莫知适从适读为的左传曰众谁适从核者说文云考事之实也。

　　▲金刚幢慧者干慧取伏惑之义幢慧取众伏之顶以高出诸地故法华玄文云等觉位若望菩萨名等觉佛若望妙觉名金刚心菩萨又仁王经说每一地有三心谓入心住心出心例知此经觉际入交即入心也金刚干慧即住心也出心可解由此菩萨等文出璎珞。

　　△八如是下妙觉。

　　二是下总结又二一结行位。

　　▲经如幻十喻具在大品。

　　▲注干城者释论云日初出时见城门楼橹宫殿行人出入日转高转灭眼见无实是名乾闼婆城或指金刚等孤山疏也。

　　△二作是下简邪正沇疏云若依此位修行真菩提路即是正观若不依者即是邪观。

　　▲注须知下斯与沇意稍别兼之可矣。

　　三尔时下显经名分二一文殊问二佛告下如来答。

　　▲经汝当奉持者或曰据文殊所问合有二意一当何名是经二我等云何奉持今答名则显而答持何隐乎释曰问虽以二意秪是一盖欲知能诠之名为我等所持之法良以若不知首题总名则不了一经大旨若不了一经大旨将何以为众生发心受持之法乎然则佛答五名名下五义法在其中故此但云汝当奉持答无所遗也。

　　▲注撮要为名等广如说题三说是下释疑分三一经家叙事。

　　▲经开示密印至了义名目者五名之中有秘密咒题有显了经题云云。

　　▲顿悟下却指前文五十五位增上下显今得益及所断惑相节疏云修道智断故曰修心欲界前六品惑体是俱生故言微细。

　　△二大威下阿难疑问为三一叹佛蒙益二世尊下据理陈疑分二一通疑诸趣长水云此由前文佛语阿难今汝诸根若圆拔已内莹发光如是浮尘及器世间诸变化相如汤销冰应念化成无上知觉斯一人成佛器界有情一时成佛如来今日成佛已久不合更有器界趣类故云佛体真实云何复有地狱等道今谓此有三失一者蹑文太远文在第四岂至此中蹑为难势二者滥前满慈所难之意前云若此妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生等三者今阿难所疑盖疑凡夫本真云何造作诸趣非难如来已成更有斯事而云佛体真实者以上文云大地草木蠕动含灵等即是佛体故此指迷中佛体安得认为果上佛体耶孤山云此与满慈所疑其旨一揆但所因既别故其辞小异前因佛说根尘等皆如来藏故起疑今因佛说妙圆明本来无有世界众生故起疑皆为机缘发斯问耳非实然也今注中取圆师所蹑文相仍辨七趣来意。

　　△二世尊下别问地狱。

　　▲经琉璃为诛瞿昙族姓者瞿云释迦前姓也初迦维罗卫国有舍夷贵姓(舍夷即释迦别目)五百长者共为世尊造立讲堂自相誓曰沙门梵志乃至群黎不得先佛妄升此堂若有违者罪在不测舍卫太子名曰琉璃因省定外氏入城见堂高广严饰顿止其上贵姓闻之遣使骂辱催逐令去太子怀恚敕太史记之须吾为王当诛此类于后即位领兵伐迦维国杀舍夷人三亿乃至佛言彼琉璃王却后七日当入地狱王闻恐怖乘船入海冀得自免水中自然出火烧灭广如本经。

　　▲善星妄说一切法空者善星比丘是佛菩萨时子出家之后受持解脱十二部经坏欲界结获得四禅而亲近恶友退失此定生恶邪见言无佛无法无有涅槃后在尼连河遥见佛来生恶邪心生身陷入阿鼻地狱事载涅槃迦叶菩萨品三惟垂下为他求决。

　　三佛告下如来答释为二一垂许二阿难下正释分二一广约因果以辨趣生二总结虚妄以劝除灭初又二一约情想通明二约因果别示初又二一开妄习以为二分二依二分以辨趣生初又二一双标二阿难下别示为二一情为内分二想为外分初又二一示相。

　　▲注喜怒等者白虎通云人禀阴阳气而生故内怀五性(五常性之)六情性者阳之施情者阴之化。

　　▲六情者何谓喜怒哀乐爱恶若准礼运以乐为惧更加于欲谓之七情也儒说既云情属于阴阴生于水亦符此经之义。

　　△二阿难下结名。

　　▲注从持戒善及修禅定者始自三归五戒十善乃至根本事定等悉名外分问此等所修报在界内何名外分耶答今约众生心行而分内外非出三界方名为外。

　　▲且内分者犹云自分也以俱生烦恼不由他教从无始来自尔而有如荀子曰饥而欲食寒而欲暖劳而欲息好利而恶害是人之所生而有也是无待而然者也(杨倞注不待学而知)今云内分即其义焉若戒善等必须由他所教待学而成故曰外分诸疏秪据现文销释殊不明情想分齐宁尽内外之意乎。

　　▲持毁相纷善恶犹杂者持毁别言于戒善恶通语于业即十善十恶也当知六道以三善三恶分之人属善道且约总报强分而说至论心行岂得精纯法华疏云人者梵语摩㝹奢此云意以诸有所作善恶惟故又人名为慢以五道中人多慢故由是观之人之名义亦善恶着矣孟子云人性善荀子云人性恶杨子云人性善恶混杂三说各有其理唯善恶混稍同情想均等之义。

　　△二阿难下想为外分又二一示相。

　　▲经心持咒印印谓以手结印如瑜伽罥索所示或咒即是印如销伏毒害咒是三世诸佛陀罗尼印故此举善法以验能生胜气之相若咒龙等恶律仪事非其义也。

　　▲圣境冥现者盖于想中冥密得见诸佛净土或于多中潜通此相亦是冥现。

　　▲注毅得之貌尔雅云犯奢果毅郭璞云皆得胜也。

　　△二阿难下结名。

　　▲经飞动不沉自然超越此约不坠三涂名为超越例如人天俱得名乘亦由戒善等能运载众生越于恶趣耳。

　　二阿下依二分以辨趣生为二一正辨二总结初又二一明死生交际。

　　▲经临命终时未舍暖触者命是息风连持不断故暖是身触住持不坏故识托其中共成三事和合则生离散则死今文虽不言识而云二习相交即识之习性也。

　　▲一生善恶俱时顿现者善恶即内外二分也顿现即二分业相也下文情想纯杂等即随其业力牵生诸趣也当知现前二分是将来诸趣升坠之权衡昔圭峰密师云欲验临终自在不自在但观日用自由不自由其言虽近可以喻远二明诸趣差别为五一纯想。

　　▲经兼福兼慧者如观无量寿佛经云欲生彼国当修三福云云慧即十六观也此别就西方言之若通说者缘因为福了因为慧随诸净愿取土往生应知福慧通于深浅今且约初心未断见爱未出同居横截五道得生净土故荆溪云未断惑者修安乐行是同居净土之气分其义明矣。

　　▲注于飞心中旁论福慧者以纯想是秽土上升之因福慧是净土往生之业事越外分故云旁论。

　　△二情少想多。

　　▲经飞仙者准下文仙趣凡有十种唯第二坚固草木而不休息药道圆成名飞行仙其第一名地行仙乃至第十名绝行仙今云飞仙取轻举之义总摄十种也以在人天中间与下文次第不别故况地行罗刹尚属此类岂地行仙等而不逮耶。

　　▲大力鬼王者如第七卷诸罗刹王富单那王等是也。

　　▲保绥法忍者绥安也法忍谓于法得忍即诸大菩萨也。

　　▲注以不持戒下据第六卷云汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜叉诸鬼帅等下品当为地行罗刹今资中所解与前文义一往相似然而前所说定自是楞严三昧非此中之想也。

　　▲当知情少想多者但约十善十恶强弱分之自显其义况有善愿善心护持佛法等并是众生分外之事不须别取修定而为想也法华玄义明若修十善兼修禅定得粗住细住者乃是兜率天业验今所说犹属散善耳。

　　△三情想均等。

　　▲注总报之业此约大分言之别报之业于大分中自分强弱也当知均等且就不飞不坠一往校量至论幽明理须甄别如仲尼云中人以上可以语上中人以下不可以语上又曰唯上智与下愚不移岂非人间三品不同耶今亦可以情想均等配于中人想明斯聪其上智也情幽斯钝其下愚也。

　　△四情多想少。

　　▲经身入风火二交过地即地狱中猛风与火交相炽盛也。

　　▲注近于地狱是饿鬼住处顺正理论云诸鬼本住琰魔王国从此展转散趣余方此瞻部洲南边直下深过五百逾缮那有琰魔王都纵广亦尔俱舍论大同而不云南边直下。

　　▲七热地狱者谓八大狱中第七也长阿含云此四天下有八千天下围绕其外复有大海周匝围绕八千天下复有大金刚山绕大海水金刚山外复有第二大金刚山(楼炭经二金刚山名为二铁围山)二山中间𥥆𥥆冥冥日月天神所不能照彼有八大地狱每一地狱有十六地狱第一大狱名想二名黑绳三名堆压四名叫唤五名大叫唤六名烧炙七名大烧炙八名无间分别其相具如第十九卷又新译婆沙论问曰地狱在何处答曰多分在此瞻部洲下云何安立有说从此洲下四万逾缮那至无间地狱底无间纵广高下各二万逾缮那次上一万九千逾缮那中安立余七地狱谓次上有极热次上有热次上有大叫次上有嗥叫次上有众合次上有黑绳次上有等活此七地狱一一纵广万逾缮那有说无间地狱周回围绕如今聚落围绕大城云云。

　　▲秪就此狱自有轻重者亦应以第六为有间第七为无间是则风火二交过地通于六七也。

　　△五纯情。

　　▲经阿鼻者观佛三昧海经云阿言无鼻言遮阿言无鼻言救阿言无间鼻言无动云云。

　　△二修造下总结。

　　▲注毛群羽族散在诸趣俱舍论云傍生住处谓水陆空本住大海后流余处今从后说也斯亦略训。

　　▲阿难所问者以下文地狱趣后更有结酬之辞对此乃成广略二意。

　　二阿难下约因果别示分七一地狱趣乃至七修罗趣初又三一蹑前总标二云何下依标别释为二一十习因二六交报初文节疏以十习配属根随烦恼根本有六谓贪瞋痴慢疑不正见(或开为五)随有二十谓忿恨恼覆诳谄憍害嫉悭无惭无愧不信懈怠放逸昏沉掉举失念不正知散乱今淫习即所发之业具足贪痴诳习即谄怨习即恨见即五见枉谓逼压良善害所摄也亦瞋之类也讼谓相论得失忿恨为先恼之一法性相应故余皆可见文有十科今不别列。

　　▲经二习相然谓烧然此取欲火义说故也沈疏云能触所触皆是自心互相熏习结成淫业因此业种后感其报从能触现地狱身从所触现诸苦具下准此释孤山云亦是男女相望互为能所乃成二习共感诸文皆尔。

　　▲注八寒地狱者并居瞻部洲下大地狱傍具如俱舍论第十一卷。

　　▲如此方之贪泉谷响云晋书吴隐之为广州刺史行经于岭南有水名贪泉饮之令廉者贪隐之至取而饮之作诗曰岭南有一水世号贪泉深试令夷齐饮终当不易心。

　　▲经衔冤者谷响引颜师古注汉书曰衔含也苞含在心以为过也。

　　▲注古五刑者谓墨劓剕宫大辟郑注周礼云墨谓刻其额而涅之以墨劓谓截其鼻剕谓刖其足宫谓男子则割去其势女子则幽闭之大辟即死刑也。

　　▲经相调去声犹戏諕也以此诱引而造诸恶。

　　▲注屦校灭趾荷校灭耳者在足曰屦在肩曰荷灭没也。

　　▲郭璞下见尔雅注彼又云身广三寸头大如人擘指。

　　▲史记下谷响备引秦始皇有伏怒于太后群臣谏而死者以十数茅焦谏曰陛下车裂假父有嫉妒之心囊扑两弟有不慈之名迁母咸阳有不孝之行臣窃为阶下危之言毕乃解衣趋镬始皇下殿左手接之曰先生起矣即迎太后遂为母子如初。

　　▲酖须者经本皆作鸩孤山依左传注故从酉也广志云其鸟如鸮食蛇蝮雄名运日雌名阴谐以其毛历饮食则杀人。

　　▲经萨迦耶竦疏曰具云萨迦耶达利瑟致此翻身见百法疏谓于五蕴执我我所等。

　　▲碾硙耕磨者郭五对切郭璞注方言云硙即磨也今文言磨者应分旋转纵横之异。

　　▲霹雳者尔雅云疾雷为霆为电注曰雷之急激者谓霹雳抱朴子云雷天鼓也王充论衡云图画之工图雷之状如连鼓形又图一人若力士谓之雷公左手引连鼓右手椎之(彼文)是知先儒但言阴阳薄激而为雷霆者未尽理也必有神物主而行之如庶女叫天齐台遭击岂阴阳二气偏其感验乎况世有恶人震铭其身者多矣又论衡云盛夏之时迅雷击折树木破败室屋俗以为天取龙也。

　　▲其犯杀人者谓有阴过斯可信焉。

　　▲阴贼者谷响引汉书注曰以阴气贼害也。

　　▲注应云二习相争有本作二习相陈恐后人擅加耳。

　　△二云何下六交报分二一总示。

　　▲经所招恶报从六根出出犹生也现也果自因生境非他现。

　　▲注报多约色者以六报中唯思报属心故此约能受根说若约所受境说则六皆是色。

　　▲如法华中如是报者荆溪唯以色法收之二云何下别释为六科节可见。

　　▲经此见业交者问业即是因既招恶果岂非因与果交何故上文不许璇师之义答凡云业者不独在因住持善恶从因至果皆业力也今明现报临终之业望於乎昔所作之业亦是果时眼根与恶报交非璇义也。

　　▲亡者神识飞坠乘烟等孤山引成论明极善极恶不经中阴现阴才谢即受生阴如䂎予离手即时到地今堕无间故无中阴若堕余狱则容有其相故俱舍中阴颂云地狱头归下是也。

　　▲煽式连切火盛貌。

　　▲注六报互通证真云以造业时一根为正余根为助故今受报虽眼根为首还遍六根也此与注异讲者裁之。

　　▲经愗乱者篇韵皆云怐愗愚貌上音寇下音贸沇疏以愗为怕者非。

　　▲为馁者谷响云馁奴罪反经文或作餲于介反论语曰食饐而餲孔曰饐餲臭味变又曰鱼馁而肉败何晏曰鱼败曰馁义可通用故两存之。

　　▲为承为忍者经本或依为烝者非或作为认者孤山云亦通此义谓招认罪名也。

　　▲注观谓狱王之阙谷响引中华古今注阙者观也古者每门树两观于其前所以标表宫门也其上可居登之则可远观故谓之观人臣将朝至此则思其所阙故谓之阙。

　　▲汉书作事者颜师古曰事音侧吏反字本作倳周官考工记又作灾音义皆同。

　　▲经迷极则荒夏书注云迷乱曰荒。

　　▲为霿者或作霜字之误也霿与雺同音蒙又莫弄切尔雅云天气下地不应曰雺注云蒙昧也。

　　▲为土者约雨言之即霾也。

　　▲注智论明四大等彼文具云地有色香味触重故自无所作水少香故动作胜地火少香味故胜于水风少色香味故动作胜火心无四事故所为力大。

　　△三阿难下结释显酬分三一结因果问据六交报所堕之狱皆云无间然则十习因悉是无间之业耶答不然如贪习所感八寒地狱非无间也乃至讼习所感业镜火珠等此是受报前事岂不鉴照有间之人乎故知六交报中且举无间为首其中不无前七地狱并诸小狱之相请寻阿含楼炭俱舍婆沙等备晓其事。

　　△二若诸下示轻重。

　　▲经八无间狱智论云八大地狱复有十六小狱而为眷属谓八寒冰八焰火八寒冰与俱舍大同八焰火者一炭坑二沸尿三烧林四剑林五刀道六铁刺林七咸河八铜橛注火狱有八应是小狱寒狱有十则与论文不同余经或说十八寒水地狱十八热地狱十八刀轮地狱乃至八万四千地狱故知狱相差别多品。

　　▲经三业者即杀盗淫也。

　　▲见见一根者长水音上见字为现义恐不然。

　　▲注能见所见等问如犯杀时必须作意或复发言乃至身根断彼物命方结正罪云何单从眼根能犯一业耶答此约六根偏重者言之然于余根非不相带有异前文兼境兼根所作皆重故罪从轻也。

　　△三由是下酬疑问前阿难问云此诸地狱为有定处为复自然彼发业各各私受故今答曰于世中入同分地又前问云此道为复本来自有为是众生妄习生起故今答曰妄想发生非本来有。

　　二复次下鬼趣分三一总标。

　　▲经非破律仪谓声闻戒也拨无曰非违犯曰破后还罪毕受诸鬼形者不经地狱直堕鬼趣则如前文七情三想沉下水轮生于火际受气猛火身为饿鬼也下文畜趣人趣例此说之。

　　△二若于下别显。

　　▲注夔魍魉者据切韵夔是兽名一足无角今恐魍魉似之故抱朴子曰山精形如小儿独足足向后善犯人或云独足蝄蜽好学人声而迷惑人越人谓之山魈是也。

　　△三阿难下结示孤山云纯情坠落者爱水下流也。

　　▲业火烧乾者烧干爱水也。

　　三复次下畜趣为三一总标二物怪下别显。

　　▲注还遭鬼附谷响引说文云孤妖兽也鬼所乘也有三德其色中和小前大后死则首丘郭氏玄中记曰千岁之狐为淫妇百岁之孤为美女。

　　▲服类谓牛马等沇疏云蚕茧之类者非。

　　▲社燕者广雅云玄鸟也今俗作燕左传少皞以玄鸟氏司公注云春分来秋分去此当春秋二社之际故云社燕。

　　▲宾鸿者礼记曰季秋之月鸿雁来宾司晨者谷响云鸡主晨鸣易林曰巽为鸡鸡鸣节时家乐无忧警露鹤也周处风土记云白鹤性警至八月露降流于草木叶上滴滴有声则鸣。

　　△三阿难下结示。

　　▲经业火干枯即前文云情与想二俱成空也。

　　▲如汝所言宝莲香等问此事本是地狱恶业之相那于畜趣后结示耶答前阿难所举三人且约恶趣极重者问之今佛于畜趣后说者盖显三恶同其流类如上明鬼畜皆是地狱业火烧干出生其趣宝莲香等岂免斯报耶故于此中示之非无所以。

　　四复次下人趣为二一正显二结示初又二一酬偿先债。

　　▲注修定学慧者应取兼有福德一句为持戒则三学备矣又布施忍辱精进悉名福德则六度备矣。

　　△二汝今下酬足复形。

　　▲注梼杌如第四记。

　　▲皂隶民之贱者也脂韦以柔顺人也。

　　△二阿难下结示。

　　▲经业计颠倒计犹执也有作系者声之误矣。

　　五阿难下仙趣为三一总标。

　　▲注抱朴子谷响云东晋葛洪自号也若抱朴子内篇凡二十章皆秦汉以来方术之道非老庄之道也其词可采者唯此耳。

　　△二阿难下别显沇疏释十仙四与真际有异余亦大同唯不解坚固交遘耳今略录其异。

　　▲伏饵者食麻仁之类也。

　　▲金石者能化骨成仙也。

　　▲通行者应有五通即神仙通人。

　　▲绝行者变化不息如尸解之类。

　　▲言觉悟圆成者谓绝于视听令如槁木等(彼疏)问所谓尸解者何耶答案道家真诰云道有阴广阳若炼形道合呼吸纯阳秪自肉身次第变蜕蜕而俞妙身入无形所蜕之皮宛同蝉壳解变之后因无骸骨纵葬坟冢唯剑写履杖存焉此阳度也。

　　▲若阴度者即为陆仙也通慧有楞严七趣钞备引其书并升无九真等经以明仙趣事多虚诞未敢闻命。

　　▲注点石为金者予恐此释不逮沇师何则以坚固金石亦约服饵言之良由十仙皆是存想固形而得成就若言恤贫哀苦斯乃外事何名固形耶。

　　▲如天无异者沇疏解天行云此天不是六欲天如张骞至昆仑山上得见天宫也未能顿异。

　　▲且依古释者此是孤山引真际释十仙后总结之文盖谓节疏未全当也又谷响据崔玄山濑卿记曰老子为十三圣师养性得仙各自有法凡三十六或以五行六甲陈或以服食度骨筋乃至或以去欲但存神此三十六与此十仙颇有符合者(钞文)今谓玄山之言传自缪俗圆师引用乃与前来采葛洪之词意甚不类予窃骇之案刘勰灭惑论云道家立法厥品有三上标老子次述神仙下袭张陵太上为宗寻柱史嘉遁实惟大贤著书论道贵在无为理归静一化本虚柔然而三世弗纪慧业靡闻斯乃导俗之良书非出世之妙典然则玄山以神仙之道诬老子之道也明矣又道安二教论云灵升羽蜕尸解形化尤乖老庄立言本理而濑卿记中有云或以歔歙游天山或以清净飞凌云复有癸祀药石之记其大乖矣问神仙之道有长生不死之理合居老子之上何故刘勰抑为中品答有名无实君子不取何抑之有故牟子曰王乔赤松等神仙之书听之则洋洋盈耳求其效犹握风而捕影耳又曰尧舜周孔各不能百载而末世愚惑欲服食辟谷求无穷之寿者。

　　▲哀哉昔高僧昙服食辟谷求无穷之寿者哀哉昔高僧昙鸾欲求仙方以益其寿乃往江南陶隐居处求之得书十卷将至洛下见中国三藏菩提留支鸾曰佛法中有此长生不死之法乎支唾地曰是何言欤非相此也此方何处有生不死之门因焚其书若尔今经云存想固形寿千万岁亦虚妄耶答此土虽无西天或有以彼外道学四毗陀修诸禅定得五神通如金头仙恐身死故往自在天问云云应知前文所说迦毗罗仙斫迦罗仙等诸大幻师不可以此方外道同日而语况今十仙并由炼心其道圆成多是舍生趣生乃获斯寿昔人一向作即生而解往往疑松乔而惑黄老矣又谷响云节疏释精行仙全误且交遘者非是交互第一经云腥臊交遘第四经云交遘发生即周易云男女构精万物化生是也神仙传云彭祖治房中之术盖此类矣七趣钞云张陵劝人行房中术而真诰中再三诃赤白之气秽恶之事今谓精行仙若是其类应如下文云于邪淫中心不流逸者方预斯趣由所习既劣故在天趣之下。

　　△三阿难下结示。

　　▲注昆仑者水经云昆仑之墟在西北方去嵩高五万里地之中高一万一千里河水出东北陬野古文野字。

　　▲见卵而求时夜者出庄子内篇下句云见弹而求鸮乐时夜犹云司晨谓鸡也彼喻瞿鹊子方闻孟浪之言而便以为妙道之行无异见卵而责司晨之功见弹而求鸮乐之实也。

　　▲黄帝至张陵者皇览云黄帝冢在峤山老子冢在扶风槐里即其地也又安法师云老子死扶风葬槐里。

　　▲刘安伏钺事载汉书曹子建辨道论云刘安王诛于淮南道家谓之尸逝柩空其为虚妄甚矣哉魏志曰张陵造作道书以惑百姓从受道者出米五斗世号米贼李膺蜀记曰张陵避𤷡于丘社中得咒鬼之书为是遂解使鬼后为大蟒所噏弟子妄述升。

　　六天趣为二一正显界趣二结成妄有初又三一欲界二色界三无色界初又二一别示二总结初又六一四天王天智者云上升之元首下界之初天居半须弥云云。

　　△二忉利天。

　　▲经于净居时不得全味沇疏云欲爱渐微故曰不得全味今谓不尔上文已云淫爱微薄何须再言斯盖于净居时不得净法滋味也智论有三种味一出家味二读诵味三坐禅味今净居犹坐禅也。

　　▲忉利者梵音讹略正言多罗夜登陵舍此云三十三佛地论曰妙高山顶四面各有八大天王帝释居中故有此数。

　　△三须焰摩天。

　　▲经人间世庄子有人间世篇译者润文取其语耳。

　　▲动少静多者动谓欲散静谓寂静此带欲界定言之但未得粗住细住以此验前净居之人合是创修欲定者也。

　　△四兜率陀天。

　　▲注此云知足佛地论名为喜足谓后身菩萨于中教化多修喜足故。

　　△五乐变化天。

　　▲经生越化地珙钞云诸天用异熟境此天不尔虽有异熟五尘乐自变化以受用也是则越下而化故云越化。

　　△六他化自在天。

　　▲经了然超越者亦无嚼蜡之味也问小乘果位尚因欲事喜生退失凡夫何得临境无心答实如所问讨诸疏钞阙论此义予尝究之须约一分修禅定者伏惑坚固乃能如是或依佛教修无漏通即九想等不净观慧方有斯力经中一往且说离欲之相而未显示离之所以苟无定慧但令散心凡夫无世间心同世行事者是犹使饥渴之人于饮食无味其可得乎诸有智者一为思之。

　　△二阿难下总结。

　　▲注俱舍颂六受欲谓六天受欲事也交抱等六字是欲事差别之相淫字是六欲总名。

　　起第九卷

　　二色界为二一别示二总结初又四一初禅乃至四四禅初又二一示二结初又三一梵众天。

　　▲注资中下意谓四禅是根本定以四无量心神通变化及无漏观慧等悉从四禅中出故不修此禅则无有智慧也。

　　▲携李下孤山亦取此义。

　　▲六行者厌下苦粗障欣上胜妙出云云若据仙趣之初云不依正觉修三摩地及下文总结诸禅皆云虽非正修真三摩地等当依敏说为善。

　　△二梵辅天。

　　▲经能行梵德者如世大臣出纳王命也。

　　△三大梵天。

　　▲注无寻唯伺论明三摩地有三种一有寻伺谓初禅及未至定也二无寻无伺谓二禅近分乃至非想等今大梵天即中间定力所感劫末后去劫成先来者证真云劫初成时梵王先独住一劫未有梵侣后起念云愿诸有情来生此处作是念已梵子即生外道不测便执梵王是常梵子无常。

　　△二阿难下结。

　　▲经一切苦恼所不能逼沇疏云离欲界八苦也。

　　▲注有漏禅等略如法界次第广如禅门。

　　▲修五法者欲念精进巧慧一心也。

　　▲离五盖者贪欲瞋恚睡眠掉悔疑也。

　　▲成五支者觉观喜乐一心也。

　　▲具有八触者动痒凉暖轻重涩滑复有八触曰掉猗冷热浮沉坚软此八虽与前触大同若累分别不无小异合而言之名十六触。

　　▲十功德者一定二空三明净四喜悦五乐六善心生七知见明了八无累解脱九境界现前十心调柔软云云。

　　△二二禅分二一示二结初又三一少光天二无量光天三光音天余经或以少光为光音此天名极光义亦可解。

　　△二结。

　　▲注喜俱禅此有四支谓内净喜乐一心也此禅发时如人从闇室中出见日月光明其心豁然明亮八触十功德亦同初禅但从内净俱发为异。

　　▲悬或作愁出行瑫经音今谓悬者系也以离觉观故无所系着。

　　△三三禅分二一示二结初又三一少净天二无量净天三遍净天皆如文。

　　△二结。

　　▲经具大随顺沇疏云意地异熟乐随顺自在故证真曰异熟乐者彻于意地遍身适悦与五识相应不可分别也。

　　▲注乐俱禅此有五支谓舍念慧乐一心也。

　　△四四禅分二一四根本二五不还初又二一示二结初又四一福生天余经或名无云天第二福爱名次福生。

　　▲经净福性生性谓体性亦约内说此禅与微妙舍受俱发故名舍俱禅具有四支一不苦不乐二舍三念清净四一心。

　　△二福爱天有本作福受天字之误。

　　△三广果天。

　　▲经修证而住且约不生无想言之若厌色穷空亦复无住以四无量心熏禅福德即广果之因也。

　　△四无想天。

　　▲经灭为因即于先心双厌苦乐等初半劫下明果时生灭证真云然此四禅总报别业但有三品感下三天其无想天秪是广果天中别报凡夫境界上极于此后五不还亦是圣人杂修静虑资广果天业令五品殊胜生彼受乐与凡夫不同。

　　▲注无想异熟百法论名为无想报属不相应行彼疏云由欲界修感彼天果名无想报亦云无想异熟此有三义一变异而熟要因成熟方能招果二异时而熟过去造因今现得果三异类而熟由善恶因感无记果。

　　△二结。

　　△二五不还分三一标梵语阿那含此云不还亦名不来准俱舍论色界有五种那含颂曰此中生有行无行般涅槃上流若杂修能至究竟言五种者一中般谓往色界住中有位便般涅槃二生般谓生色界已不久便般涅槃三有行般谓生色界已长时加行不息由多功用方般涅槃四无行般谓生色界已经久加行懈息不多功用而般涅槃五上流谓往色界要转生上方般涅槃此有二种由因与果异故因异者有杂修也果异者至色究竟及有顶也前是观行后是上行乐慧乐定不同故广如论释今五不还天即乐慧者所生也。

　　▲注又能进断第三禅染者初二三禅皆有九品修惑俱名为染。

　　▲俱舍下颂曰由杂修五品生有五净居论曰由杂熏修第四静虑有五品故净居唯五何谓五品如注所列初品三心谓初无漏次起有漏复起无漏第三品六第三品九第四品十二第五品十五如是五品杂修静虑如其次第感五净居有余师言由信等五次第增上感五净居云云。

　　△二示为五一无烦天二无热天。

　　▲注箭括者谷响云箭末曰括家语云括而羽之镞而砺之又庄子齐物篇曰其发若机括其司是非之谓也文如海注云机弩牙括箭括。

　　△三善见天。

　　△四善现天。

　　▲经陶铸无碍孤山云如陶师之为器炉冶之铸像言其作用自在也。

　　△五色究竟天。

　　▲注初用多念无漏等略示初后二品杂修之相如第四禅先修得已更以多念无漏相续而起从此引生多念有漏然复起多念无漏即初品三心也如是后后渐渐减少乃至二念名加行成唯有一念名根本成。

　　△三结。

　　△二总结如文。

　　三复次下无色界分二一别示二总结初又二一别示二总结初又二一分两歧。

　　▲注尽无生智谓见苦已断乃至道已修名尽智不复更断乃至不复更修名无生智。

　　▲破定性之明文者以第四卷初云今汝定性皆获一乘故。

　　▲涅槃五人者现病品云有五种人于是大乘有病行处非如来也一须陀洹是人未来过八万劫当得菩提二斯陀含过六万劫三阿那含过四万劫四阿罗汉过二万劫五辟支佛过十千劫云云。

　　▲彼是界外发心即入初住者辅行云言须陀洹等从本为名经七生已任运入般生彼复经八万劫竟方发大心乃至支佛一万劫比说可知从根利钝故使出界经劫长短发心已后修中道观断无明惑得见佛性此是界内回心方成四果者亦从本为名此若出界则与涅槃中第四果人经二万劫者齐也。

　　△二若在下明四处为四。

　　△一空处。

　　▲注无漏道谓八圣种观。

　　▲有漏道即六行观也。

　　▲八圣种观者观五阴如病如㿈如疮如刺无常苦空无我云云。

　　△二识处。

　　▲经全于末那半分微细沇疏两解一云末那第七与四惑俱谓痴爱见慢凡夫全在圣断未尽凡圣合论故云全于末那半分微细又解末那全在半分微细谓第六识也此与真际义同证真曰凡圣合论此亦非理今乍取第二解虽销经不便且于教理无违。

　　△三无所有处。

　　△四非非想处前观识处有想无所有处是非想今双违之又凡夫外道得此定谓证涅槃断一切想故言非想佛弟子如实知有细想依四阴而住故云非非想此约得失合而名之。

　　△二此等下总结为三一生通凡圣。

　　▲注欣厌未尽欣即穷空之心厌是舍苦之行此四空处生灭犹在真空不明故云未尽也。

　　▲纵是圣人下谓五不还人修八圣种观虽至有顶亦不免生灭。

　　▲四阴惑者具有十种心心数法谓受想行触思欲解念定慧云云灭受想定如迦叶说圆通中。

　　▲圣人有生至外道有不生者前回心中已说圣人不生。

　　▲此等穷空下已明外道生者。

　　▲是故从不还天下复示圣人有生此处及外道有不生此处者也。

　　▲旧解下沇疏云从无想天来者应是广果与无想同地是外道数故云无想天来准经论释无想外道业尽必堕无生上义孤山云然人根不同诸教偏说一分耳况今明云从想来岂可违经今谓广果之说固违现文无想而来岂顺经旨若许私释则两疏之非相去何远问无想天心虑灰凝宁有穷空之意耶答初半劫灭必由穷空方入无想如前所解。

　　△二阿难下处有王民。

　　▲经菩萨者沇疏云准严经皆是登地菩萨示为天王然则别圆二教法身大士方能为也。

　　▲注善入出住者九次第定善入师子奋迅善出超越三昧善住云云圆师又云若达禅实相即号楞严。

　　△三阿难下果无色质。

　　▲注定果色出百法论若显扬论名定自在所生色谓胜定力故于一切色皆得自在即以定变起五尘之境也。

　　二此皆下结成妄有。

　　▲注补特伽罗瑜伽论说八种人执第六名补特伽罗谓数数取诸趣故我死于此能生于彼正能生者即是人执。

　　七复次下修罗趣翻名如第六卷。

　　▲注孤山云若依七趣优劣则修罗在人趣之下今为摄属不定故在其后。

　　▲经能与梵王等争权此斗战修罗广如正法念经所说彼云若阎浮提人须法修行孝事父母供养沙门及婆罗门恭敬耆旧天众则胜若诸世人不顺法教修罗则胜。

　　▲注法华四种者一婆稚(此云被缚)二佉罗骞䭾(广肩胛)三毗摩质多罗(净心)四罗睺(障持)。

　　▲一往观之下据正法念中毗摩质多罗及罗睺阿修罗亦住水底以属第四今约争权而论以同第三类耳然今第四既云下劣应是别就一类不能与天斗战者言之。

　　▲非无别报者起世经云修罗所居宫殿城郭器用降地居天一等亦有婚姻男女法式略如人间故正法念下彼第十八云阿修罗略有二种一者鬼道所摄魔身饿鬼有神通力二者畜生所摄住大海底须弥山侧云云。

　　二阿难下总结虚妄以劝除灭为三一结虚妄二劝除灭三显邪正初又二一明妄相二明妄业如文。

　　△二若得下劝除灭分二一约悟论灭二约修劝除初又二一正明。

　　▲注亦应下此文外之旨也谓尚无于真云何随俗二阿难下反显。

　　△二汝勖下约修劝除又二一正明二不尽下反显。

　　▲经神通谓五神通习气即三惑也。

　　▲落于魔道者且约不断淫者言之若复杀盗则落神道邪道。

　　△三作是下显邪正可解。

　　△注诸家并以辨魔之文犹属正宗唯竦疏云吾今已说等是结前正宗。

　　▲汝犹未识下虽是通后以皆是正修行相故属正说也予观竦意似是而非故私谓中作教行二门分于流通此其大节也恐来学未练今更以五义评之夫首楞严法正说有三初开解次显行后示位自凡至圣原始要终尽在此矣是以文殊问名实流通之能事悫节所判非无一涂但由示位之初对迷显悟而于迷中所说十二类生界趣未周恐妨地位故且存略至说位毕问名之后阿难重问地狱人天等道于是如来广谈七趣盖释正宗之余疑耳故知此下合入流通其义一也复次前解行位文皆因阿难请问而答洎辨魔境文相孤起验乎当机事竟故庆喜缄言垂裕意殊故如来自说其义二也又经家叙事云如来将解法座于师子床揽七宝几回紫金山再来凭倚普告大众岂非将罢是正说之终再来是流通之始其义三也又下文欲辨魔事佛自结云吾今已说真修行法若正宗未讫何名已说乎其义四也又辨魔中具有付嘱宣传之语如色阴末云汝等当依如来灭后于末法中宣示斯义无令天魔得其方便乃至五阴节节付嘱其旨惟勤诸经流通岂过于此其义五也问孤山准天台止观所说魔事皆是正修所发之境例今魔事合是正宗予既祖于天台而违于止观无乃不可乎答夫流名下注通名不壅使正法之水从今以注当也此经魔事正被于当令持法者如教而示此观魔境自被于现今修禅者随发而观当知祇桓之流通即是玉泉之正说佛世灭后安得例同於戏集解者凡有异说虽私于众而实公于心何敢辄拒先贤自速来祸苟趣舍之失将有罪我者愿无阴乎。

　　三流通分为二一经家叙事二汝等下如来示诲分二一结前生后二兴慈演说初又二一结前行法。

　　▲经吾今已说真修行法此应二义一者通指正宗分解行位三科俱名真修行法如初卷中即云有三摩提名大佛顶首楞严王具足万行汝今谛听等二者别指正助两行及五十五位名为行法以诸位中皆是用奢摩他毗婆舍那清净修证故前义通上根后义局中下二汝犹下生后示诲又二一防非正落邪经魔事者梵语魔罗此翻杀者能杀人法身慧命故亦名夺者能夺人善法故辅行云古译经论魔字从石自梁武来谓魔能恼人字宜从鬼又云天魔正以顺生死贪五欲退菩提嫉眷属为事行者宿行魔业今违宿因宿事来遮故曰魔事魔境现前者魔有四种谓五阴天子烦恼死也今所现者皆是于五阴中为天子烦恼之所惑乱唯受阴中云心不欲活有同死魔亦天魔使然耳。

　　▲注因观五阴而发九境者止观中凡列十境一阴入二烦恼三病患四业相五魔事六禅定七诸见八上慢九二乘十菩萨初境现余九待发云云。

　　▲不出九境者且约大概言之若病患及菩萨境其相则隐。

　　△二又复下恐得少为足。

　　二汝应下兴慈演说为三一诫听二受旨三佛告下正说分二一辨修禅所现魔事流通行门二示持经所得福业流通教门初又二一辨魔二释疑初又三一通论迷悟二正辨群魔三总结垂范初又二一明生佛理同。

　　▲经本觉妙明寂照之用也觉圆心体中道之性也。

　　△二由汝下迷悟事异为二一迷生空界二汝等下悟归殒裂。

　　▲注但有相似分极之异者若以寂光对破三土从界外次第而说则相似销同居分证殒方便极果裂实报。

　　二汝辈下正辨群魔分二一总明二别示初又四一修禅契静。

　　▲经心精通㳷㳷与泯同由唐太宗讳民故此易之。

　　△二一切下因静发魔为二一动境界。

　　▲注将出其境者近指欲界远指非想。

　　▲大树紧那罗王有经四卷初卷中云王与无量紧那罗等从香山中来诣佛所作八万四千伎乐王复自鼓琉璃之琴时大千世界须弥山王乃至草木丛林悉皆涌没如人醉酒不能自持云云。

　　△二彼等下兴烦乱。

　　▲经鬼神者止观云一切鬼神属六天管当界防戌故来致恼。

　　▲佥者皆也尔雅云佥同也方言云自关而东五国之都谓皆为佥。

　　△三然彼下对魔明悟。

　　▲经五阴主人者通举五阴别指意识心王以为主人。

　　△四若不下不悟招损分二一落魔属二如下坏法身为二一举劣事二彰大损如文。

　　二阿难下别示分五一色阴乃至五识阴初又三一示区宇二辨魔事三嘱流通初又三一指前离念。

　　▲注欲界粗定者对今妙定贬之为粗准禅门说欲界定从数息入略有三相一粗住二细住三证相证此定时定法持心任运不动云云。

　　▲诃欲离盖等止观皆用三谛三昧为能观之法此与正观其体不殊但所离犹近故属方便也。

　　△二当住下显今色阴为二一正显阴相。

　　▲经区宇者谷响云犹言限域也。

　　△二若目下悬示超相。

　　▲经黯字或作默者误色阴尽位在相似下文备解。

　　△三观其下结妄元后四阴例此。

　　△二阿难下辨魔事分十一身能出碍。

　　▲经四大不织者因毕竟空亡坚固执故见四大无交织之相下文其身内彻等大意并同。

　　△二拾出蛲蛔三空中闻法。

　　▲经魄魂意志精神谷响引白虎通云魂魄者何谓也魂犹沄沄也行不休于外而主于情也魄者迫然着人主于性也魂者芸也情以除秽魄者白也性以治内精神者何谓也精者静也太阳施化之气也象火之化任生也神者恍惚太阴之气也今谓意即心王志即心所如云在心为志各言尔志皆所志不同正属于想也长水云主肝曰魂主肺曰魄主脾曰意主肾曰志主心曰精神未详。

　　△四见佛踞台。

　　▲经毗庐遮那此翻遍一切处寂斯是法身若见踞天光台合是卢舍那报身之相以唐时译经法报不分故也法华疏记曾破此义。

　　△五空成宝色六闇室见物七烧斫无觉如文。

　　△八遍观诸界经欣厌者当约净秽凡圣二义分之。

　　△九夜见远方。

　　▲经市井者谷响引管子曰处商必就市井尹知章注云立市必四方若造井之制故曰市井。

　　△十知识迁变。

　　▲经无端说法此是行人自能说法或闻前知识说法令其行人通达妙义应以藏通别教所诠之义称之为妙荆溪云前教中权魔亦能说。

　　△三阿难下嘱流通后四阴例此。

　　二受阴分三一示区宇二辨魔事三嘱流通初又三一指前色尽二若有下显今受阴为二一正显阴相。

　　▲经魇本作厌后人加鬼字苑云厌眠内不祥也苍颉篇云伏合人心曰厌。

　　△二若下悬示超相。

　　△二阿难下辨魔事分十一见物生悲二勇志齐佛。

　　▲注陵率谓勇心高率者陵即高也世说云刘麟之为性高率。

　　▲凌谇者庄子杂篇云察士无凌谇之事则不乐释文曰凌轹谇问也。

　　△三渴心沈忆四疑是舍那。

　　▲经亡失恒审谓失于平审谛之心也。

　　△五生无尽忧六生无限喜。

　　▲注七觉支谓念择进喜轻安定舍初通定慧次三属慧后三属定。

　　△七起大我慢。

　　▲注七慢者出显扬论。

　　▲昔卫元嵩者谷响云本亡名门人也因法起见罢道为儒而仕于后周见唐高僧传。

　　▲周武帝姓宇文讳邕。

　　▲不造下皆元嵩谏辞孤山又云世有细人滥学其语心非邪见内唯饕餮遂影附邪魔之踪荧惑无知之俗率多背佛像以说己法轻佛经而崇己语及贵有位者奴召隶役颐柱气使则兢兢战栗趋走不暇及得其言或刻之琬琰或写之简牍奢夸珍贵惟日不足及睹佛像佛经轻若草芥以此验其心进非达道退非邪见唯苟求利养诳惑愚俗欲彼尊崇于己耳呜呼执政者果以儒道治国则当知此辈乃乱臣贼子之俦安可容也果以佛教治心则当遵佛遗嘱且大涅槃经付嘱国王大臣笃信檀越见毁法者当苦治之使正法久住即长寿之因也惟执政者从吾之言而正之可矣非从吾之言遵佛之嘱也非遵佛之嘱行儒之道已昔郑子产问政于然明对曰视民如子见不仁者诛之若鹰鹯之逐鸟雀也移于此政以及吾教则佛日重明矣真风再扇矣则是救无量众生无间狱之苦也其利岂不大哉。

　　△八轻安自在。

　　▲经无闻比丘亦得少为足反同不学无知资中云无闻此丘触地皆是以今验昔信其不诬。

　　△九拨无因果。

　　▲经一向入空密严经云宁起有见如须弥不起空见如芥子。

　　▲注叔世者谷响云末世也持操犹云捡节也。

　　▲画魑魅者战国䇿云画鬼神易为巧图狗马难为工今以排去律检妄谈无碍如画鬼神耳。

　　▲阴阳拘忌者太史公曰尝观阴阳之术太讳使人拘而多畏。

　　▲流俗妄说者此又阴阳家流之讹者也。

　　▲孰愈者谁胜也。

　　▲迷蛰者如虫藏蛰闻雷乃发得其人下哀公问政子曰文武之政布在方䇿其人存则其政举其人亡则其政息。

　　▲又何待下夫圣贤不生其间必有命世者出焉苟能行斯经之道以训世其亦命世之俦欤(上皆谷响)。

　　△十爱极发狂。

　　▲经陷于王难此是华报当从沦坠果在地狱三想阴分三一示区宇二辨魔事三嘱流通初又三一指前受尽。

　　▲经得意生身楞伽第四明三种意生身一入三昧乐意生身三种类俱生无作意生身法华玄义以第一拟二乘入空第二拟通教出假第三拟别教修中通中意者初作空意次作假意后作中意又云别圆似解犹未发真皆名作意当知今经意生即第三种类也。

　　▲注始三渐次等问第八卷中五十五位真菩提路既不取三渐次义今六十圣位何故取之答前据别论今从通说何则若通说者三渐次中义含外凡相似分真之位若别论者从干慧去方是正明地位之相实而言之但有五十七位(五十五位便加干慧妙觉)今通别兼举故云六十圣位。

　　▲譬如意去下此与玄义释意不同玄义从因楞伽约果谓舍分段生变易时速疾无碍也若尔智者违经文耶答不违盖取三昧乐意等谓之作意是则经存两义前后互出耳。

　　△二譬如下显今想阴为二一正显阴相。

　　▲经寝言者通俗文云梦语谓之寱说文云眠言也。

　　△二若动下悬示超相。

　　△二阿难下辨魔事分十一求善巧。

　　▲经口中好言者亦飞精所附之人余九亦尔。

　　▲此名怪鬼者问前云天魔侯得其便今何忽云怪鬼等耶答前举其主今言其党又前是通名此是别目。

　　△二求经历三求契合。

　　▲经绵㳷者谷响云绵微㳷合也。

　　△四求辨析乃至九求深空皆如文十求永岁。

　　▲经研几读曰机微也易系辞云极深研几。

　　▲如遮文茶旧云嫉妒女又曰怒神即役使鬼也。

　　▲或不因师者或时天魔不附人师为其说法也。

　　△三嘱流通为二一举过别劝。

　　▲注付法藏传彼第二云阿难欲入涅槃往恒河中流入风奋迅三昧分身为四分一分与释提桓一分与娑伽龙王一分与毗舍离子一分与阿阇世王云云。

　　△二同前付嘱。

　　起第十卷

　　四行阴分三一示区宇二辨魔事三嘱流通初又三一指前想尽。

　　▲注准智论下彼第九十二云眠有二种一者眠而梦二者眠而不梦阿罗汉非为安隐着乐故眠但受四大身法应有食息眠觉是故少许时息名为眠不为眠不为梦眠。

　　△二生灭下显今行阴为二一正显阴相二悬示超相可解。

　　△二辨魔事分十一入无因论。

　　▲注如智论下彼第十一云佛在祇洹舍利弗从佛经行是时有鹰逐鸽飞来佛边佛语舍利弗汝观此鸽宿世因缘舍利弗入宿命智三昧观见此鸽一二三世乃至八万大劫常作鸽身过是已往不能复见从三昧起佛又令观未来世此鸽何时得脱舍利弗入愿智三昧观见此鸽一二三世乃至八万大劫未脱鸽身过是已往亦不能知从三昧起白佛不审此鸽何时当脱佛言复于恒河沙等劫中常作鸽身罪讫得出轮五道云云。

　　▲二入遍常论。

　　▲注并执受心即第八识也。

　　▲本元由处者沇疏具云于此八种本元由处其义既失者若言第三于八种本元由处其义既失者若言第三于八种本元由处计以为常岂可第四又于行阴计常耶所以亦非谓前计已细后计复粗故。

　　△三入一分常论。

　　▲经我遍十方智论明外道神我即是六识更无异事今于行阴中起计亦是分别事识妄认行阴不动为我。

　　▲恒沙国土者此非恒沙佛刹秪于一大千界内见诸国土耳。

　　△四入有边论。

　　▲经于分位中分去声犹云齐限如计过未相续及八万劫等是也。

　　△五入遍计虚论。

　　▲注准婆沙下此但似其流类未可全同。

　　▲计天常住等节疏云外道计无想天为不死天。

　　△六入死后有相。

　　▲注百论家以识阴为初等如第三记此中与彼不同盖以五阴为五浊约所破说故前粗而后细也。

　　△七入死后无相论八入死后俱非论九入死后断灭论。

　　▲经现前销灭死已无复此通指七处也。

　　△十入五现涅槃论。

　　▲经转依者如第七卷解但此中妄认五处转生死依涅槃也。

　　▲注此计应从第六外道流出者既不同死后断灭似同死后有相以不见五处微细生灭便谓安隐现得涅槃。

　　▲横竖摄属者摄前横相属今竖义一往属欲界二往通四禅。

　　△三嘱流通。

　　▲经自起深[薩/女]说文云禽兽虫蝗之怪谓之[薩/女]今言心魔自损如彼之怪销息犹云除灭也。

　　▲注前色受想等且据大节判属天魔。

　　▲其间不无烦恼之相心见不出见爱二惑者此约通论不可将二惑分对两阴以行识中除定性二乘外皆邪见故既有见惑任运有背上使即爱惑也若以止观十境收之正属见境亦兼禅境。

　　五识阴分三一示区宇二辨魔事三嘱流通初又三一指前行尽。

　　▲注不牵来报者不感分段生死也。

　　▲经如鸡后鸣有本作候鸣沇疏两解今唯取后。

　　△二六根下显今识阴为二一正显阴相。

　　▲经内外湛明入无所入谓内根外尘无相涉入又根尘不为识之所入。

　　△二悬示超相。

　　△二辨魔事分十一因所因执。

　　▲注正取后义者问何故不取资中之说答以其直指真常而为冥谛于义不便但此执见与冥谛相滥耳上因指体即圆元也下因对用既真为妄本能生诸法故对诸法之用立所因之名也。

　　△二能非能执。

　　▲注彼皆所生即非能也以彼众生不能生我故。

　　△三常非常执四知无知执五生无生执。

　　▲经求妄冀果冀亦希望之义谓求外道妄冀之果。

　　△六归无归执七贪非贪执八真非真执。

　　▲经宝媛者尔雅云美女为媛。

　　△九定性声闻十定性支佛此即止观二乘境相。

　　△三嘱流通为二一同前付嘱。

　　▲注亦可别指下谓前七是外道第八是邪魔。

　　△二如是下约证结成又二一显果人已证二识阴下示因人当证。

　　▲注天台下法华玄文云圆教肉身于一生中有超登十地之义如金光明中十地有虎狼等怖云云。

　　三此是下总结垂范为二一结前境以劝谙识。

　　▲经褫魄者褫音雉。

　　▲注惊也者张平子东京赋云夺气褫魄注曰褫惊也谓夺移神气惊散魂魄。

　　△二若诸下示末世以劝恭钦。

　　▲注行之大略下信法二行出多论及德宗广如止观第五嘻叹声也。

　　▲亡子谓逃亡之子。

　　▲前春者谷响云即明年二月也前去之春故曰前春非已过之春也。

　　二阿难下释疑为三一经家叙二阿难问又二一问三义二惟愿下请开示。

　　▲经清明心目者心有余疑如目有微昧今请开示故曰清明。

　　▲作将来眼者亦恐末世同今所疑故。

　　三佛告下如来答分二一正答二付嘱初又三一示五阴妄想二示因界浅深三示销除顿渐初又三一总示二别释三结成初又二一迷真起妄二知妄无因初又二一明真妄二妄无下斥性计。

　　▲经迷因缘者迷犹背也。

　　△二阿难下知妄无因又二一正违妄因。

　　▲经何况等谓不知因缘是妄而复推度自然为实也亦可不知自然是妄故起推计。

　　△二是故下结归阴本。

　　△二汝体下别释分五一色。

　　▲经先因父母想生谷响云世有不因交合而因想有胎是知体因想生弥为可验案于宝搜神记曰汉末零陵太守有女悦郡门下书佐而因于间乃使婢取佐与水而饮之有娠既而生子至能行太守乃见椽更抱儿众中使求其父儿直上书佐腋推之化为水众大惊遂以女聘书佐焉以是明之虽有因合不因合之异莫不皆由想乎人见儿化为水之说以为诡谲而不顾百年在世亦同此儿矣揽遗体而成遗体亦水也一旦死灭怀烂仍是水矣果零陵小儿之可惊则众人尽可惊也彼既诡谲此安得不诡谲乎妄想而生大哉佛说。

　　△二即此下受三由汝下想。

　　▲经身非念伦下正明融通妄想之义谓身之与念色心两殊且非伦类。

　　▲汝身何因至与念相应者诚由妄想融通使之然耳又非但融于色身亦乃通诸梦寐故曰窹即想心等。

　　△四化理下行五又汝下识为二一正明妄想。

　　▲注诸解下沇节圆璇所说皆尔。

　　▲秪就阿难等现前而示者如受阴中云汝今现前顺益违损岂是离色之受耶乃至此中皆云汝等其例可解。

　　▲即以见闻为精明者以今文云于身不出见闻觉知若实精真不容习妄斯乃正破阿难用见闻觉知而为精真也那分用动体常之异乎然若云受熏纳种在识须指第八若其真精湛不摇处则通前六。

　　△二阿难下重辨微细。

　　▲经中串习几者串穿也亦习也几谓几微。

　　▲注无明所熏亦见思种子者且约通惑未除凡有有所熏皆见思家种子也如荆溪云未净六根已来所有王数名见思家王数此其例焉。

　　▲正是粗相者既有忆忘复名妄想非粗而何况至六根净位此相则灭粗义愈彰矣。

　　▲住人下诸疏之中唯孤山作相似位释余皆说为真六根净真似不辨如雷之发声同时而应故曰雷同。

　　△三阿难下结成。

　　二汝今下示因界浅深。

　　▲注孤山下此唯约正报释。

　　▲长水下以依对正释问二说孰愈答长水为愈准第四云汝见虚空遍十方界空见不分有空无体有见无觉相织妄成名为劫浊又第九云若色阴尽能超劫浊故知今言色者须对依报外色示之。

　　▲记忆忘失者亦可云记如寤忘如寐。

　　▲识体同者如前文云内外湛明入无所入。

　　三此五下示销除顿渐。

　　▲注但此并销有尽未尽者问夫五阴妄想不出见思且初信断见二信至七信断思此圆教粗垢先落之位也今乘悟并销为是先见后思为复思为复见思双断答应有二义若先见后思亦名并销以此二惑皆遍五阴故当知初信则并销五阴中迷理之惑二信至七信则并销五阴中迷事之惑若见思双断义亦有凭如璎珞本业云舍利弗于第六住值恶因缘退入凡夫外道乃至千劫作大邪见及五逆等荆溪云身子于十住中第六心退恐是尔前见思俱断至六心时见犹未尽今以圆信例彼别住见思俱断故曰并销。

　　▲古云下此出后汉列传鱼丕之文丕字叔陵关东号之曰五经复兴鲁叔陵。

　　▲一往相类者如云此五阴元重叠生起即次第而结也事非顿除因次第尽即次第而解已。

　　二汝应下付嘱。

　　二阿难下示持经所得福业流通教门为二一佛劝流通二众喜会散初又二一校量施宝福多二显示持经业胜初又二一问此有三意一遍满下举种子多二持以下示福田多三承事下明敬心多以此三多为校量本。

　　△二答于三多中略举种子福田自摄敬心施佛七钱田种俱少也。

　　△二佛告下显示持经业胜分二一灭恶。

　　△经能以一念将此法门等真际曰一念者一刹那间心也又一念者始终不移前心后心皆相似故又一念者谓无念耳业障本空万德元具此约理释前据事论理事相融善自通会今准仁王云一念中有九十刹那故知一念言其少时也然则佛意显持经力胜亦可俟前心后心始终不移者耶又若约理释者乃是自行之义非此中利他之意幸哉一念之顷灭恶尚尔况多时乎况终身乎既云诸佛如来语无虚妄不可以别时意趣销遣斯文般若受持四句胜舍三恒之全身圆觉分别半偈超化百恒之小果用彼详此不亦如是句偈尚尔况全章乎况尽经乎。

　　▲愿诸见闻励力敷赞成安乐国者以果显因也即地狱因成安乐因。

　　△二得福下生善又二一利他得福。

　　▲注教理行果等此用沇疏之义彼云此经有四不思议谓教理行果皆殊胜故且如来藏体理不思议次辨圆通行不思议及说神咒教不思议后明地位果不思议。

　　△二阿难下自利成道。

　　▲经能诵此经能持此咒即显密二教也依我教言如教行道谓依显教行正助二道亦可依显教行正道依密教行助道又依显密二教皆行正道。

　　二佛说下众喜会散。

　　▲经皆大欢喜谷响引大论三义故喜一能说人清净二所说清净三依法得果清净今谓前二属应后一属机又如次配三宝三皆清净机应事毕是故欢喜然论释般若义该三教今唯圆顿粗妙可知。

　　予集解经毕累载覆读来学相继似有缘于此经乎所患前解文节尚疏将恐后昆义路犹壅更欲补助为之乎记庆历四年赴请永喜住西山兰若初讲法华至五年复讲斯典林泉既僻香火多暇因是捉笔以酬先志记成凡数万言折为五卷庶记者听者不忘圆通简要之道故题曰熏闻。

　　首楞严经集解熏闻记卷第五(终)
