卍新纂续藏经第 11 册 No. 0270 楞严经要解


　　No. 270-A 首楞严经要解序

　　前住福州上生禅院嗣祖沙门及南撰

　　像季已还。道术既裂。明心之士。妄认缘尘为物所转。义学之徒。虚骄多闻不全道力。奇才茂器。皆流为蒸砂迷客说食饥夫。首楞严王。悬知其然。诞敷秘典。力救倒妄。淘汰启迪。谆谆之慈靡所不至。而末世初机罕能究尽。温陵环师。一生掩关。与世异好。独陪黄卷圣贤。冥搜博访。藉其筌筏以探如来藏。游遍知海而造乎一切毕竟之地。思与同志共因为是解。昔月盖比丘。尝问药王如来法供养义。药王告言。诸佛所说难信深经。清净无染。能令众生成最正觉离众魔事。若于是经。方便解说。依义不依语。依智不依识。依了义不依不了义。依法不依人。直使无明生死毕竟灭尽而无灭尽相。是名最上法之供养。月盖蒙教。通达妙道。得无碍辩。即于药王所转法轮。随顺分布。化百万亿人。于无上觉立不退转。环师既达妙道。仰睎月盖。于释迦如来所转法轮。最初华严。最后法华。及此楞严无上宝印。皆以方便健相分别。迥脱语言。离心意识。唯义所在。曾不依人。觉眚见病廓无纤翳。于清净经能不染污。我愿以此流布无穷。其所化人何啻亿万。直如一灯然百千灯。使冥者皆明。而明终不尽。故述序引。翼赞流通。于尘墨劫作法供养。

　　建炎改元中秋日吉善集堂序

　　No. 270

　　大佛顶如来密因修证了义诸菩萨万行首楞严经要解卷第一

　　唐天竺沙门般剌密帝译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△开释科三。初通释经题。

　　如来果体其体本然。何假密因。菩萨道用其用无作。孰为万行。无因无行。无修无证。无了不了。大小名相。一切不立。此真首楞严毕竟坚固者也。特以众生如来隐于藏心。非密因不显。众生菩萨沦于七趣。非万行不修。觉皇于是。示之以大法。使不迷于小道。而默得乎无外之体。喻之以佛顶。使不滞于相见。而妙极乎无上之致。指如来密因。使明本妙心。知三世诸佛。皆依此为初因。明修证了义。使悟究竟法。知一切圣人皆依此而证果。乃至具足菩萨清净万行。一切事法无不究竟。至于实相坚固不坏。故名大佛顶如来密因修证了义诸菩萨万行首楞严经。通有五名。今题处三焉。以约该博也。若所谓遍知海妙莲华王十方佛母即余二也。所谓悉怛多般怛啰无上宝印清净海眼灌顶章句通前三也。悉怛多般怛啰者。云白伞盖也。即如来藏心。广大无染。周覆法界之体。此经即为是心之印。是心之眼也。以是宝印印。使七大万法咸契本心。以是海眼照。了阴入处界皆如来藏。繇是证菩提心。入佛智海。作妙莲华王。于染净万境自在开敷。为十方佛母。于尘毛国土随缘降诞。乃至成就果德。受灌顶位。则一切毕竟坚固之事。皆备于我矣。首楞严此云一切事毕竟坚固。亦云健相分别。一切毕竟。已如前释。余称金刚观察觉明分折。始于征心辩见。终于破阴褫魔。无非健相分别事也。经即能诠之文而已。诠犹筌也。知经为筌则从而释之者皆筌也。非鱼也。学者慎勿执筌为鱼。然后首楞真经可得矣。

　　△二通叙科判。

　　楞严自唐至宋科判疏释。十有余家。愚及见者。若长水璇师孤山圆师闽中度师长庆巘师泐潭月师舒王张观文之说。其末及见者。亦仿佛遗意矣。然其科经。皆执匿王琉璃异代。谓非一会顿说。其判教。皆局持地耶输等事。而断为法华之后。愚窃疑焉。请先质之。夫夜壑负趋。速于反掌。匿王代谢。可唯旦暮。而楞严法会。自夏徂冬。此不应执异王疑异会也。法华自灯明已还。诸佛无时不说。菩萨无时不证。持地既曰闻诸如来宣妙莲华。岂止释迦欤。经称摩登由神咒力。消其爱欲。与耶输同悟宿因。或得出缠。或蒙授记。若执授记为法华之事。则灵山会上当有摩登。乃可言同。且曰由神咒力。灼非法华。况有道记果记之异。疑今经所言道记耳。非法华果记也。此又不应局授记而定先后也。经言最后垂范者。彼乃结辩魔文。当第十卷末。实楞严法会最后。非临灭之最后也。旧引多说。不可缕疏。皆未足为科判准绳。科判失准则理义自差。今准吾佛设教之序。未知其可也。请陈管见。夫法王说法。有条不紊。初说一乘顿教以立本。即华严也。次说三乘渐教以逗机。即阿含方等般若也。后说一乘圆教以显实。即法华也。楞严即般若法华之中。实大乘终极之教。故如来密因菩萨万行修证之法一切毕竟。自此已往。无复进修。直造一乘圆妙之道。故法华会上更无地位之说。纯谈妙法。随根印可授记作佛而已。盖出兴大事。于法华至矣尽矣。不可有加矣。法华之后便说涅槃。扶律谈常而终焉。其扶律者。所以嘱后事。谈常者。所以示真寂。此独临灭遗付之事。非有加于法华也。说者不本扶律之意。辄判楞严在法华后。亦称扶律谈常。然则进修既毕而又进修。扶律之后而又扶律。前则加于法华。后则赘于涅槃。是乃倒置枝骈。紊于法王之法矣。夫进修之事。譬稼穑犹耘耨。譬芙蕖犹敷华。既号法华秋获涅槃捃拾。则不应获拾之中又耘耨也。既号法华废权立实。如华落莲现。则不应废落之后又敷华也。以经证之。竛竮之子。随领宝藏。复何所求。化城之人。既到宝所。复何前进。灯明说法华已。便于中夜涅槃。释尊说法华已。便于四众唱灭。复何枝蔓于楞严哉。如必楞严居后。则阿难既于法华诸漏已尽。而复于楞严未尽诸漏。既于法华堪任佛记。而复于楞严未全道力。既先领悟妙法。而复不知真际所诣。既已安住佛道。而复为彼所转溺于淫舍。是皆倒置。理自不然。故判楞严在般若之后也。盖般若之后。慧学方盛。定力未全。人或溺于多闻。失于正受。于是示首楞之大定。资般若之大慧。使定慧均等学行两全。而究竟趣于一乘实相。此楞严所以作也。论三经大致。无非为一大事因缘。而必先藉般若发明。次由楞严修证。终至法华印可。然后尽诸佛能事。序固如是也。然导达禅乘。决择正见。无尚楞严矣。其科准常。大分为三。初序分。二正宗。三流通。序分文二。初陈时处主伴以证信。次陈阿难示迹以发起。正宗文五。一见道分。初由七征。以显常住真心性净明体。(即第一卷)次由八还。以辩妙净见精显如来藏。(第二第三)后即山河万象。宣胜义中真胜义性。(四初至中)皆使行人明心见性为修证密因。故名见道分。二修道分。首示初心二决定义。令审因心果觉。又审烦恼根本。为修行真基。(四中至末)次示六根舒结伦次。令解结心。而得妙圆通。为修行真要。(五至六中)此利根修进之一终也。故阿难至此。明了菩提所归道路。自谓已悟成佛法门。而愿度末世。复请安立道场。摄心轨则。遂闻三无漏学四种律仪及大神咒。(六中七末)总为修行方便。故名修道分。三证果分。始从凡夫。终大涅槃。历示增进五十五位。至尽妙觉。成无上道。故名证果分。(七末八中)四结经分。列示五名。结显大旨也(八中)五助道分。初明天狱七趣一唯心造。次明奢摩他中微细魔事。恐诸行人。洗心非正。失错堕落。故名助道也。(八中十末)夫见道然后修道。修道然后证果。修证事毕。于是结经。楞严法要止此而已。而世尊大慈。复欲持戒众生谨洁无犯。真修行者不遭枝歧。故说助道之法。为最后垂范。遂入流通而终会焉。此乃一经纶贯。连环不断。不可判为异会科为异义也。此其大略耳。随文科释。乃尽其详。然以今视昔稍多违戾。专门旧学不免矛盾。惟通人考之。

　　△三正释经文三。初序分二。初证信序二。初说法时处。

　　如是我闻。一时。佛在室罗筏城祇桓精舍。

　　如是之法。我从佛闻。此集者。依佛立言证法有所授而已。不必他说。一时之语亦因佛立。诸经通用。故不定指也。室罗筏亦曰舍卫。祇桓犹云祇树也。

　　△二法会听众二。一常随众三。一总标。

　　与大比丘众千二百五十人俱。

　　内秘菩萨。外现声闻。破恶怖魔曰大比丘。千二百。即憍陈如三迦叶鹙子目连之徒。

　　△二叹德。

　　皆是无漏大阿罗汉。佛子住持。善超诸有。能于国土成就威仪。从佛转轮妙堪遗嘱。严净毗尼弘范三界。应身无量度脱众生。拔济未来越诸尘累。

　　智水妙湛。不随欲有无明惑业而出名无漏。离分段生。应人天供。杀无明贼。名阿罗汉。华严叹众。住一切菩萨智所住境。护持诸佛正法之轮。所谓佛子住持也。法华叹众。尽诸有结心得自在。所谓善超诸有也。能于国土成就威仪者。随刹现身正容悟物也。从佛转轮妙堪遗嘱者。道能助化。德足利生也。而又严毗尼而作范。示应身而度生。意非利彼一时。直欲拔济未来使皆超诸有尘累耳。此阿难同列之德也。凡经序众皆随缘起。此经以阿难起教示堕淫室。疑若未能住持佛法善超诸有。亏威仪。污戒律。不堪遗嘱度生拔济未来。故因叹同列之德。以显阿难示迹。实无亏污。意在拔济也。

　　△三列名。

　　其名曰大智舍利弗。摩诃目犍连。摩诃拘絺罗。富楼邪弥多罗尼子。须菩提。优波尼沙陀等。而为上首。

　　舍利弗。智慧无双。决了第一。大目连。圆明洞达。神通第一。俱絺罗。根性聪敏。博学第一。富楼那。具大辩才。说法第一。须菩提。从旷劫来。证得空性。优波尼沙陀。于六尘中。了悟色性。众有千二。特举六名者。表入法大旨也。夫欲于一切事毕竟坚固。必以智为先导。决了诸法。使圆明洞达。又博学以贯之。辩说以明之。了空了色。圆融自在。则首楞严王最初方便。如此而已。

　　△二来集众二。一声闻众。

　　复有无量辟支无学并其初心。同来佛所。属诸比丘休夏自恣。十方菩萨。咨决心疑。钦奉慈严。将求密义。

　　辟支此云独觉。无学即罗汉。初心即有学也。自有愆失恣任僧举曰自恣。九旬禁足莫由觐佛。故于休夏。咨决心疑。自恣决疑。皆所以考九旬德业也。钦奉如来。而称慈严者。慈以恩言。严以威言。

　　即时如来。敷座宴安。为诸会中宣示深奥。法筵清众得未曾有。迦陵仙音遍十方界。

　　宣示深奥。所以为楞严发起。如法华以无量义为发起也。迦陵频伽仙禽也。其音和雅。佛音如之。

　　△二菩萨众。

　　恒沙菩萨来聚道场。文殊师利而为上首。

　　文殊此云妙德。表根本智。楞严会上为择法眼。故居上首。

　　△二发起序八。初佛赴王命。

　　时波斯匿王。为其父王讳日营斋。请佛宫掖。自迎如来。广设珍羞无上妙味。兼复亲延诸大菩萨。

　　匿王舍卫国王也。宫掖王之内庭也。于内庭延佛。敬之至也。

　　△二圣众分应。

　　城中复有长者居士。同时饭僧。伫佛来应。佛敕文殊。分领菩萨及阿罗汉。应诸斋主。

　　△三阿难独异。

　　唯有阿难。先受别请。远游未还。不遑僧次。既无上座及阿阇梨。途中独归。其日无供。即时阿难。执持应器。于所游城次第循乞。心中初求最后檀越以为斋主。无问净秽刹利尊姓及旃陀罗。方行等慈。不择微贱。发意圆成一切众生无量功德。

　　此叙其误堕淫室之由也。律制僧远出侣须三人。一上座一轨范师。所以严行止防误失也。钵曰应器。最后檀越谓未饭僧者。平等之慈。于己等心而化。使彼等心而施。于食等者于。法亦等。所以能成无量功德。若摩登者。即秽而微贱。阿难既无简择。所以误堕也。刹帝利王族。旃陀罗云杀者。即屠脍淫酒之家。

　　阿难已知如来世尊诃须菩提及大迦叶。为阿罗汉心不均平。钦仰如来开阐无遮度诸疑谤。经彼城隍。徐步郭门。严整威仪。肃恭斋法。

　　此叙平等行慈之意也。空生舍贫。饮光舍富。一谓富者易施。一为贫者植因。如来呵之。欲其心无遮限。而息不均之疑谤故。阿难钦仰以肃恭斋法。斋法者。齐整庄重次第行乞之谓也。或局维摩经谓非如来呵责。安知如来不呵独净名哉。

　　△四示遇恶缘。

　　尔时阿难。因乞食次。经历淫室。遭大幻术摩登伽女以娑毗迦罗先梵天咒摄入淫席。淫躬抚摩将毁戒体。

　　摩登伽妓女也。娑毗迦罗此云黄发外道。所传幻咒名先梵天。实妖术耳。淫躬抚摩将毁戒体者。以身逼近欲染净戒之体也。后云心清净故尚未沦溺。则将毁而已。阿难于空王佛所。同佛发心功行固已侔佛。但本愿常乐多闻。护持法藏。不取佛果。则今之示迹。乃所以护持也。盖般若之后。慧学方盛。迷己之流。一向多闻。不修正定。为物所转。易遭邪染。宛转零落。则佛之法藏。殆无以护持。故假多闻之人邪染之事起教。以首楞之大定。资般若之大慧。使定慧均等学行双明。则倒妄可消。妙湛可得。不为物转。而能转物。同如来矣。当知。阿难方便真慈。俯为末学。后经辙迹。无非䇿砺也。

　　△五佛慈垂救。

　　如来知彼淫术所加。斋毕旋归。王及大臣长者居士。俱来随佛。愿闻法要。

　　佛常斋毕为施者说法。今遽归故。王臣随之以愿闻。

　　于时世尊。顶放百宝无畏光明。光中出生千叶宝莲。有佛化身。结跏趺坐宣说神咒。敕文殊师利。将咒往护。恶咒销灭。提奖阿难及摩登伽。归来佛所。

　　顶门为无上果。光有百宝色。谓之无畏者。能慑魔外。物无以胜也。世尊不自说咒。而于顶光化佛说者。示此咒乃无为心佛无上心法也。

　　△六阿难反省。

　　阿难见佛。顶礼悲泣。恨无始来一向多闻未全道力。

　　多闻之慧。必得正定。道力乃全。而不为邪摄。

　　△七因求今法。

　　殷勤启请。十方如来得成菩提妙奢摩他三摩禅那最初方便。

　　奢摩他云止。三摩钵提云观。禅那云静虑。即圆觉静幻寂三观也。静观依觉灭尘。所以处己。幻观从定发行。所以应物。寂观双忘起灭。所以泯迹。三者齐运非三非一。故以妙称。即首楞正定之初门也。十方如来得成菩提。凡资始于此。

　　△八时众乐闻。

　　于时复有恒沙菩萨及诸十方大阿罗汉辟支佛等。俱愿乐闻。退坐默然。承受圣旨。

　　上序分竟。

　　△二正宗分五。一见道分三。初决择真妄以为密因二。初明心见失真沉妄二。初显大要因爱染起。

　　佛告阿难。汝我同气。情均天伦。当初发心。于我法中。见何胜相。顿舍世间深重恩爱。

　　问舍爱之因发起下文也。阿难斛饭王子。同气共本也。天伦兄弟也。

　　阿难白佛。我见如来三十二相。胜妙殊绝。形体映彻犹如琉璃。常自思惟。此相非是欲爱所生。何以故。欲气粗浊。腥臊交遘。脓血杂乱。不能发生胜净妙明紫金光聚。是以渴仰。从佛剃落。

　　答舍爱之因。意显欲漏粗恶能障妙明。欲复真净。当离爱染也。弃浊染。发妙明。正此经缘起。余说则疏矣。三十二相。始于足下安平。终于顶相高圆。

　　佛言善哉阿难。汝等当知。一切众生从无始来生死相续。皆由不知常住真心性净明体。用诸妄想。此想不真。故有轮转。

　　众生生死轮转。由不自知常心妙体妄缠爱想。今阿难独能知省厌舍。所以称善。

　　△二明倒妄因于心目二。初征显妄本。

　　汝今欲研无上菩提真发明性。应当直心酬我所问。十方如来同一道故。出离生死皆以直心。心言直故。如是乃至终始地位中间。永无诸委曲相。

　　道固坦直。因妄而曲。将与研穷正道革去倒妄。故敕以直答。心言之直。则道可径造矣。一道谓皆以直心也。

　　阿难。我今问汝。当汝发心。缘于如来三十二相将何所见。谁为爱乐。阿难白佛言世尊。如是爱乐。用我心目。由目观见如来胜相心生爱乐。故我发心愿舍生死。

　　问谁爱乐。征起妄本也。答因心目。正显妄本也。

　　△二推穷妄体。

　　佛告阿难。如汝所说。真所爱乐。因于心目。

　　惑业转徙。一切由此。

　　若不识知心目所在。则不能得降伏尘劳。譬如国王为贼所侵。发兵讨除。是兵要当知贼所在。使汝流转心目为咎。吾今问汝。唯心与目今何所在。

　　自此有七重征破。皆显妄心妄见本无实体。由攀缘起。是谓无始生死根本。故须破断。

　　△初在内二。一征。

　　阿难白佛言世尊。一切世间十种异生。同将识心居在身内。纵观如来青莲华眼亦在佛面。我今观此浮根四尘。秪在我面。如是识心实居身内。

　　谓心在内目在外。自众生至如来阿难皆然。文互见也。异生有十二类。除土木空散非心眼伦也。眼根外浮假地水火风四尘以成。及其散也。还归于尘。故以尘名。

　　△二破二。初引事辩定。

　　佛告阿难。汝今现坐如来讲堂。观祇陀林。今何所在。世尊。此大重阁清净讲堂。在给孤园。今祇陀林。实在堂外。

　　定内外境。欲明在内之心当次第见。

　　阿难。汝今堂中先何所见。世尊。我在堂中。先见如来。次观大众。如是外望方瞩林园。

　　定先后见。欲破在内之心不先见内。

　　阿难。汝瞩林园。因何有见。世尊。此大讲堂户牖开豁。故我在堂。得远瞻见。

　　皆且引事辩定。下乃牒破。

　　△二正破非内二。初发令谛听。

　　尔时世尊。在大众中。舒金色臂。摩阿难顶。告示阿难及诸大众。有三摩提。名大佛顶首楞严王具足万行。十方如来。一门超出妙庄严路。汝今谛听。阿难顶礼伏受慈旨。

　　三摩提亦云三摩地。亦云三昧。此云正定。首楞三昧千圣共由。故曰一门。妙庄严海由此而至。故谓之路。

　　△二蹑前推破。

　　佛告阿难。如汝所言。身在讲堂。户牖开豁。远瞩林园。亦有众生在此堂中不见如来见堂外者。阿难答言。世尊。在堂不见如来能见林泉。无有是处。

　　身在堂中合先见内。

　　阿难汝亦如是。汝之心灵一切明了。若汝现前所明了心。实在身内。尔时先合了知内身。颇有众生。先见身中后观外物。

　　心在身内合见身中。颇犹可也。引众以问决不能也。

　　纵不能见心肝脾胃。爪生发长筋转脉摇诚合明了。如何不知。必不内知。云何知外。

　　心胃内藏纵不能知。爪脉外浮云何不晓。既不内知。果非在内矣。

　　是故应知。汝言觉了能知之心住在身内。无有是处。

　　结破也。

　　△二在外二。一征。

　　阿难稽首而白佛言。我闻如来如是法音。悟知我心实居身外。所以者何。譬如灯光然于室中。是灯必能先照室内。从其室门后及庭际。一切众生。不见身中独见身外。亦如灯光居在室外不能照室。是义必明将无所惑。同佛了义。得无妄耶。

　　因破非内复生妄计。谓心在外为决了义。

　　△二破二。初引喻辩定。

　　佛告阿难。是诸比丘。适来从我。室罗筏城循乞抟食。归祇陀林。我已宿斋。汝观比丘。一人食时诸人饱不。阿难答言不也世尊。何以故。是诸比丘。虽阿罗汉。躯命不同。云何一人能令众饱。

　　彼食不能饱。此则外心不能知身矣。言乞食归林。乃举见前方食之众。故云我已宿斋。宿预也。食有四种。谓段触思识抟即段食也。有形段可抟取。拣非思食识食也。

　　△二正破非外。

　　佛告阿难。若汝觉了知见之心实在身外。身心相外。自不相干。则心所知。身不能觉。觉在身际。心不能知。

　　辩非外也。

　　我今示汝兜罗绵手。汝眼见时。心分别不。阿难答言。如是世尊。佛告阿难。若相知者云何在外。

　　验非外也。兜罗绵其色如霜。佛手柔软如之。

　　是故应知。汝言觉了能知之心住在身外。无有是处。

　　△三潜根二。一征。

　　阿难白佛言世尊。如佛所言。不见内故不居身内。身心相知不相离故不在身外。我今思惟。知在一处。佛言处今何在。阿难言。此了知心。既不知内而能见外。知我思忖。潜伏根里。

　　复计心潜眼根之里。下喻可明。

　　犹如有人取琉璃碗合其两眼。虽有物合。而不留碍。彼根随见随即分别。然我觉了能知之心。不见内者。为在根故。分明瞩外无障碍者。潜根内故。

　　琉璃笼根。喻眼根藏心也。以在根故不见腑藏。以根净故明见外境。故说潜根。

　　△二破。

　　佛告阿难。如汝所言。潜根内者犹如琉璃。彼人当以琉璃笼眼。当见山河见琉璃不。如是世尊。是人当以琉璃笼眼。实见琉璃。佛告阿难。汝心若同琉璃合者。当见山河何不见眼。若见眼者。眼即同境。不得成随。若不能见。云何说言此了知心潜在根内如琉璃合。

　　事理俱违。非潜根矣。不成随者。前云随即分别。今眼为所见。则随义不成。

　　是故应知。汝言觉了能知之心潜伏根里如琉璃合。无有是处。

　　大佛顶如来密因修证了义诸菩萨万行首楞严经要解卷第一

　　音释

　　筏

　　(房发切)。

　　桓

　　(胡官切)。

　　范

　　(音犯)。

　　累

　　(力水切)。

　　絺

　　(音痴)。

　　属

　　(音烛会也)。

　　匿

　　(女力切)。

　　讳

　　(虚贵切)。

　　掖

　　(音亦)。

　　羞

　　(音修)。

　　伫

　　(直吕切)。

　　遑

　　(音皇)。

　　循

　　(音旬)。

　　均

　　(居旬切)。

　　隍

　　(音皇)。

　　整

　　(蒸字上声)。

　　奢

　　(式车切)。

　　遘

　　(古候切)。

　　牖

　　(与久切)。

　　抟

　　(度官切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第二

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△四藏暗二。一征。

　　阿难白佛言世尊。我今又作如是思惟。是众生身。腑藏在中。窍穴居外。有藏则暗。有窍则明。今我对佛。开眼见明。名为见外。闭眼见暗。名为见内。是义云何。

　　复欲计心在内。故以见暗为见腑藏。

　　△二破三。一约外见。

　　佛告阿难。汝当闭眼见暗之时。此暗境界。为与眼对。为不对眼。若与眼对。暗在眼前。云何成内。若成内者。居暗室中无日月灯。此室暗中皆汝焦腑。若不对者云何成见。

　　先问次难后结可明。有五神之藏六化之腑。三焦即六腑之一。

　　△二约内对。

　　若离外见。内对所成。合眼见暗名为身中。开眼见明何不见面。若不见面。内对不成。

　　眼前之境名外见。身内之境名内对。前以对眼为外不得成内。今纵离外见而成内对。即是眼能反观。且合能反观身中。则开应反观己面。若不尔者义不成矣。

　　△三纵破。

　　见面若成。此了知心及与眼根。乃在虚空。何成在内。若在虚空。自非汝体。即应如来今见汝面亦是汝身。汝眼已知。身合非觉。必汝执言身眼两觉。应有二知。即汝一身应成两佛。

　　展转辩明无反观理也。汝眼已知身合非觉者。既在虚空。自非汝体也。若执两皆有知。则成两体矣。破妄之文多涉曲辩者。由人者心见失真沉妄之甚。一或诘问。则狂荡失据。所谓虚妄浮心多诸巧见。故佛逆其妄。巧曲与辩明也。

　　是故应知。汝言见暗名见内者。无有是处。

　　△五随合二。一征。

　　阿难言。我常闻佛开示四众。由心生故种种法生。由法生故种种心生。我今思惟。即思惟体实我心性。随所合处心则随有。亦非内外中间三处。

　　此引楞伽经意也。谓由阿梨耶识一念之妄。则变起根身器界。是心生法生也。又以境界风动。则识浪腾起。是法生心生也。以心法相生。则随境思惟。即是心体心法合处即为心在。

　　△二破二。一牒前起难。

　　佛告阿难。汝今说言。由法生故种种心生。随所合处心随有者。是心无体。则无所合。若无有体而能合者。则十九界因七尘合。是义不然。若有体者。如汝以手目挃其体。汝所知心。为复内出。为从外入。若复内出。还见身中。若从外来。先合见面。

　　以即思惟体为心。特浮想耳。故难其体之有无也。设若无体。则空有其名。云何随合。如十九界七尘特空名耳。设若有体。当何所在令挃身。而验明体实无在也。

　　阿难言。见是其眼。心知非眼。为见非义。

　　解上难也。谓心但能知。不可言见。曾不悟能见在心徒眼不见也。

　　佛言。若眼能见。汝在室中。门能见不。则诸已死尚有。

　　眼存。应皆见物。若见物者云何名死。

　　举门喻能见在心。举死明徒眼不见。

　　△二详辩随合。

　　阿难。又汝觉了能知之心若必有体。为复一体。为有多体。今在汝身。为复遍体。为不遍体。

　　先立四义。下逐义详辩。当知真心非一非多非遍非不遍也。

　　若一体者。则汝以手挃一支时。四支应觉。若咸觉者。挃应无在。若挃有所。则汝一体自不能成。

　　辩非一体也。无在谓无定处也。

　　若多体者则成多人。何体为汝。

　　辩非多体也。

　　若遍体者。同前所挃。

　　辩非遍体也。同前者。当挃一支。四支应觉。

　　若不遍者。当汝触头亦触其足。头有所觉。足应无知。今汝不然。

　　辩非不遍也。四义既非。则不可谓随所合处心随有也。

　　是故应知。随所合处心则随有。无有是处。

　　△六中间二。一征。

　　阿难白佛言世尊。我亦闻。佛与文殊等诸法王子。谈实相时。世尊亦言。心不在内亦不在外。如我思惟。内无所见。外不相知。内无知故在内不成。身心相知在外非义。今相知故复内无见。当在中间。

　　此引大教而谬解也。以为在内。则不见腑藏。以为在外。则身不相知。二义不成。当在根境之中也。

　　△二破二。一辩定中位。

　　佛言。汝言中间。中必不迷。非无所在。今汝推中。中何为在。为复在处。为当在身。

　　先问下辩。处犹境也。

　　若在身者。在边非中。在中同内。

　　身有中边二义。在边则不得为中。在中则同前在内应见内矣。

　　若在处者。为有所表。为无所表。无表同无。表则无定。何以故。如人以表表为中时。东看则西。南观成北。表体既混。心应杂乱。

　　明中位无定也。表标物以表显也。混乱则无所取中也。

　　阿难言。我所说中非此二种。如世尊言。眼色为缘生于眼识。眼有分别。色尘无知。识生其中。则为心在。

　　谓非身处之中。乃根尘之中也。

　　△二正破非中。

　　佛言。汝心若在根尘之中。此之心体。为复兼二。为不兼二。

　　先立义。下推破。

　　若兼二者。物体杂乱。物非体知。成敌两立。云何为中。

　　破兼二不得为中也。物根尘也。体心体也。物非体知者。物不同体之有知。则根尘与心。两立无中位矣。

　　兼二不成。非知不知。即无体性。中何为相。

　　破不兼不得为中也。不兼根则非知。不兼境则非不知。二义既非。中云何定。

　　是故应知。当在中间。无有是处。

　　△七无著二。一征。

　　阿难白佛言世尊。我昔见佛与大目连须菩提富楼那舍利弗四大弟子共转法轮。常言觉知分别心性。既不在内。亦不在外。不在中间。俱无所在。一切无著名之为心。则我无著。名为心不。

　　佛意显心本无在不应有着。今阿难又著于无著。正攀缘妄情也。

　　△二破。

　　佛告阿难。汝言觉知分别心性俱无在者。世间虚空水陆飞行诸所物象。名为一切。汝不著者。为在为无。无则同于龟毛兔角。云何不着。有不著者不可名无。

　　牒上难问。意明才有觉知不能无著也。为在为无者。问汝心不着。而彼物象为存在耶。为空无耶。若彼空无则同龟毛。云何可着而说不着。若有不著者则为有物。故曰不可名无。此皆牒难。下乃结破。

　　无相则无。非无即相。相有则在。云何无著。

　　物果无相。则同龟毛。物果非无。即自有相。知相有则心有在。云何得为无著也。

　　是故应知。一切无著名觉知心。无有是处。

　　结破也。上七征破。曲尽计执。妄情既遣。妄境自无。而真心真见可明矣。

　　△二正决择真心真见二。初择真心二。初阿难哀请。

　　尔时阿难。在大众中。即从座起。偏袒右肩。右膝着地。合掌恭敬。而白佛言。我是如来最小之弟。蒙佛慈爱虽今出家犹恃憍怜。所以多闻未得无漏。不能折伏娑毗罗咒。为彼所转。溺于淫舍。当由不知真际所诣。

　　因前征发。乃知迷妄。而责躬请教。求诣真际。所叙之意。皆警后流也。真际真心实际也。

　　唯愿世尊。大慈哀愍。开示我等奢摩他路令诸阐提隳弥戾车。作是语已。五体投地。及诸大众。倾渴翘伫。钦闻示诲。

　　心鉴如水。非止不明。故求奢摩他路以诣真际。真际既显。妄垢自无。故令阐提隳弥戾车也。一阐提义翻断善根。弥戾车此云乐垢秽人。隳坏也。

　　△二世尊答示三。初光瑞开发。

　　尔时世尊。从其面门放种种光。其光晃曜如百千日。普佛世界六种震动。如是十方微尘国土一时开现。佛之威神。令诸世界合成一界。其世界中所有一切诸大菩萨。皆住本国。合掌承听。

　　将显本明。故先现此瑞。言面门放种种光。即口眼耳鼻眉间之光并放。示此本明于诸根门无所不现也。以无所不现故。齐彰并照。如百千日。普佛界即法界也。六震者。表将破六识无明感结妄境也。微尘国土一时开现者。本明洞照妄尘不隔也。十方世界合成一界者。智境圆现情量不碍也。菩萨听众皆住本国者。心量本周心闻本洞也。了兹光瑞。则菩提涅槃元清净体得矣。

　　△二总示所迷。

　　佛告阿难。一切众生。从无始来种种颠倒。业种自然如恶叉聚。诸修行人。不能得成无上菩提。乃至别成声闻缘觉。及成外道诸天魔王及魔眷属。皆由不知二种根本。错乱修习。犹如煮沙欲成嘉馔。纵经尘劫终不能得。云何二种。阿难。一者无始生死根本。则汝今者与诸众生用攀缘心为自性者。二者无始菩提涅槃元清净体。则汝今者识精元明能生诸缘缘所遗者。由诸众生遗此本明。虽终日行。而不自觉。枉入诸趣。

　　众生业种成聚。行人不成正果。皆由不知二本错乱修习。故须决择也。业种者颠倒妄惑也。恶叉果。一枝三子生必同科。喻惑业苦三生必同聚也。攀缘心即前七处妄认者。清净体即今正与决择者。不染烦恼名菩提。不涉生死名涅槃。不染不涉故号元清净体。识精陀那性识也。元明本觉妙明也。根身器界一切缘法依此而生。而人者认缘失真。故云缘所遗者。由遗此故。无明不觉枉入诸趣。言元体元明。又言本明者。自本而出曰元。直指当体曰本。

　　△三正与决择九。初举拳发问。

　　阿难。汝今欲知奢摩他路。愿出生死。今复问汝。即时如来。举金色臂。届五轮指。语阿难言。汝今见不。阿难言见。佛言。汝何所见。阿难言。我见如来举臂屈指为光明拳曜我心目。佛言。汝将谁见。阿难言。我与大众同将眼见。佛告阿难。汝今答我。如来屈指为光明拳曜汝心目。汝目可见。以何为心当我拳曜。

　　佛五指端各有轮相。

　　△二循妄以答。

　　阿难言。如来现今征心所在。而我以心推穷寻逐。即能推者。我将为心。

　　金拳举处。直下要识本明。尘相未除。依旧认贼为子。

　　△三蒙叱惊愕。

　　佛言。咄阿难。此非汝心。阿难矍然避坐。合掌起立白佛。此非我心。当名何等。

　　矍惊愕貌也。

　　△四斥示非真。

　　佛告阿难。此是前尘虚妄相想。惑汝真性。由汝无始至于今生认贼为子。失汝元常。故受转转。

　　△五阿难罔措。

　　阿难白佛言。世尊。我佛宠弟。心爱佛故。令我出家。我心何独供养如来。乃至遍历恒沙国土。承事诸佛及善知识。发大勇猛。行诸一切难行法事。皆用此心。纵令谤法永退善根。亦因此心。若此发明不是心者。我乃无心。同诸土木。离此觉知更无所有。云何如来说此非心。我实惊怖。兼此大众无不疑惑。唯垂大悲。开示未悟。

　　无始妄认。乍闻非斥。故失措惊怖。而重请开示。

　　△六示有真心。

　　尔时世尊。开示阿难及诸大众。欲令心入无生法忍。于师子座。摩阿难顶。而告之言。如来常说诸法所生唯心所现。一切因果世界微尘因心成体。阿难。若诸世界一切所有。其中乃至草叶缕结。诘其根元。咸有体性。纵令虚空亦有名貌。何况清净妙净明心性一切心。而自无体。

　　因其怖谓无心故。举常所说。引物以证。示有真心。使知所措也。心入无生法忍者。令悟实相不生灭心也。三界唯心万法唯识。故曰诸法所生唯心所现。一切因果。指十界正报也。世界微尘。指十界依报也。既无不因心成体。安得谓之无心同土木哉。以本自无染曰清净。染而不染曰妙净。一切妄心。皆受性于此。

　　△七辨斥妄执。

　　若汝执吝分别觉观所了知性必为心者。此心即应离诸一切色香味触诸尘事业别有全性。

　　分别觉观。即能推心也。此心离尘无性。不应执以为真。

　　如汝今者承听我法。此则因声而有分别。纵灭一切见闻觉知。内守幽闲。犹为法尘分别影事。

　　此依六尘。辨无自性也。觉知灭则意幽闲。然彼幽闲者。犹是法尘影事。亦无自性也。

　　我非敕汝执为非心。但汝于心微细揣摩。若离前尘有分别性。即真汝心。若分别性离尘无体。斯则前尘分别影事。尘非常住。若变灭时。此心则同龟毛兔角。则汝法身同于断灭。其谁修证无生法忍。

　　令细揣摩。使知非真也。法身即真心也。

　　△八阿难自失。

　　即时阿难。与诸大众。默然自失。

　　每执妄心。乍蒙辨斥。无所据依。所以自失。

　　△九结成妄误。

　　佛告阿难。世间一切诸修学人。现前虽成九次第定。不得漏尽成阿罗汉。皆由执此生死妄想误为真实。是故汝今虽得多闻。不成圣果。

　　四禅四空及二乘灭尽定为九。从一禅入一禅。次第而修。

　　上择真心竟。

　　△二择真见。心为体。见为用。心为法源。见为道眼。故次第决择以为密因也。文二。初阿难哀请二。初感慨前失。

　　阿难闻已。重复悲泪。五体投地。长跪合掌。而白佛言。自我从佛发心出家。恃佛威神。常自思惟。无劳我修。将谓如来惠我三昧。不知身心本不相代。失我本心。虽身出家。心不入道。譬如穷子舍父逃逝。

　　感佛所发。慨前之失也。世尊三昧迦叶不知。故不可相惠。当躬修于身。自证于心。迷悟在己。不容相代也。穷子舍父。譬失本心也。

　　今日乃知。虽有多闻。若不修行。与不闻等。如人说食终不能饱。

　　学道之要。从闻思修入三摩地。徒闻不修。卒无以致。故与不闻等。犹说食也。后世末学。虚骄多闻。轻丧行实。失真背道。不自知悔者多矣。阿难悲悔。实有警发也。

　　△二重请开示。

　　世尊。我等今者二障所缠。良由不知寂常心性。唯愿如来哀愍穷露。发妙明心。开我道眼。

　　重述迷因求开示也。二障即烦恼所知也。所知碍正知见。烦恼续诸生死。而为妄缠。若知寂常。则烦恼不起。生死莫变。而妄缠自释矣。道眼即真见也。由妙明心而发。

　　△二世尊答示三初光瑞开发。

　　即时如来。从胸卍字涌出宝光。其光晃昱有百千色。十方微尘普佛世界一时周遍。遍灌十方所有宝刹诸如来顶。旋至阿难及诸大众。

　　将明真见。而从胸卍字放宝光者。表由宝明妙心发正知见也。佛胸有卍字。表吉祥万德所集。其光晃然。明昱然盛。有百千色。亦表妙心照用具足万德也。光遍佛界者。示清净本然也。遍灌佛顶。表极果所同也。旋及大众。示群灵共有也。此即妙心道眼之真光。在圣不增。处凡不减。但随量应现耳。

　　△二许从所请。

　　告阿难言。吾今为汝。建大法幢。亦令十方一切众生。获妙微密性净明心。得清净眼。

　　幢表摧邪立正也。下明妙心净眼。使摧伏邪异得正知见。是谓建大法幢。邪异既摧。知见既正。则妙心可获。净眼可得矣。生佛等有而不可测知。曰妙微密。垢不能染暗不能昏。曰性净明。见离眚病廓然照了。曰清净眼。

　　△三正与决择四。初问答立义。

　　阿难。汝先答我见光明拳。此拳光明因何所有。云何成拳。汝将谁见。阿难言。由佛全体阎浮檀金。赩如宝山。清净所生。故有光明。我实眼观。五轮指端屈握示人。故有拳相。

　　阎浮檀树果汁入水。沙石成金。赩赤焰也。

　　佛告阿难。如来今日实言告汝。诸有智者。要以譬喻而得开悟。阿难。譬如我拳。若无我手不成我拳。若无汝眼不成汝见。以汝眼根例我拳理。其义均不。阿难言。唯然世尊。既无我眼不成我见。以我眼根例如来拳。事义相类。

　　眼根例拳义实不类。而阿难示同未悟。故答言类。

　　△二正择真见。

　　佛告阿难。汝言相类。是义不然。何以故。如无手人拳毕竟灭。彼无眼者非见全无。所以者何。汝试于途。询问盲人。汝何所见。彼诸盲人必来答汝。我今眼前唯见黑暗。更无他瞩。以是义观。前尘自暗。见何亏损。

　　见暗即见矣。是知盲非无见。特无眼耳。

　　阿难言。诸盲眼前唯睹黑暗。云何成见。佛告阿难。诸盲无眼。唯观黑暗。与有眼人处于暗室。二黑有别。为无有别。如是世尊。此暗中人与彼群盲。二黑校量。曾无有异。

　　二暗无别。则暗非由根。特尘暗耳。

　　阿难。若无眼人全见前黑。忽得眼光。还于前尘见种种色名眼见者。彼暗中人全见前黑。忽获灯光。亦于前尘见种种色应名灯见。

　　足知见在心不在眼也。

　　若灯见者。灯能有见。自不名灯。又则灯观。何关汝事。是故当知。灯能显色。如是见者是眼非灯。眼能显色。如是见性是心非眼。

　　牒上结明见不由眼也。知见不由眼。则直悟见性。超越形累。得清净眼矣。

　　△三阿难未谕。

　　阿难虽复得闻是言。与诸大众。口已默然。心未开悟。犹冀如来慈音宣示。合掌清心。伫佛悲诲。

　　稍明心见故口已默然。尚有余疑故心未开悟。

　　△四遣拂客尘初四。追问发起。

　　尔时世尊。舒兜罗绵网相光手。开五轮指。诲敕阿难及诸大众。我初成道。于鹿园中。为阿若多五比丘等及汝四众言。一切众生不成菩提及阿罗汉。皆由客尘烦恼所误。汝等当时因何开悟今成圣果。

　　阿难所以心未开悟者。尚为客尘迷障故也。特为遣拂。夫客尘为障。大则不成菩提。小则不成无学。圣慈深愍。故追问鹿苑之缘。使众开悟也。舒掌意见后文。五比丘者。憍陈如。摩诃男。頞鞞。婆提。婆敷也。初于雪山侍佛。后于鹿苑习外道法。佛初度之。

　　△二憍陈明义。

　　时憍陈那。起立白佛。我今长老。于大众中独得解名。因悟客尘二字成果。世尊。譬如行客投寄旅亭。或宿或食。宿食事毕。俶装前途。不遑安住。若实主人。自无攸往。如是思惟。不住名客。住名主人。以不住者名为客义。又如新霁清旸升天。光入隙中。发明空中诸有尘相。尘质摇动。虚空寂然。如是思惟。澄寂名空。摇动名尘。以摇动者名为尘义。佛言如是。

　　憍陈那此云解。最初悟解得名也。客尘之喻。有通有别。通喻烦恼所知二障。分别俱生二惑。随境生灭。非真常性。皆客也。染污妙明。汩乱澄寂。皆尘也。别则客喻分别之粗。尘喻俱生之细。以生灭不停。暂托五阴。蘧庐而止。故譬行客投寄旅亭。起惑造业。去故趣新。故譬食宿事毕俶装前途。真性常寂。初无是事。故譬主人无攸往也。粗障易遣。细惑难明。必由性天澄霁智日舒光。乘五阴隙。照本空性。方觉于中妄自扰动。此则与身俱生。与心同事。细微幽隐。故譬幽隙之尘也。旅亭之客。遣之则易。幽隙之尘。拂之且难。直须破开阴隙使豁然洞达。然后散灭。所以俱生烦恼至五阴尽。方得荡绝也。

　　△三释尊烦相二。初依境示粗。

　　即时如来。于大众中。屈五轮指。屈已复开。开已又屈。谓阿难言。汝今何见。阿难言。我见如来百宝轮掌众中开合。佛告阿难。汝见我手众中开合。为是我手有开有合。为复汝见有开有合。阿难言。世尊宝手众中开合。我见如来手自开合。非我见性有开有合。佛言。谁动谁静。阿难言。佛手不住。而我见性尚无有静。谁为无住。佛言如是。

　　粗惑随境起灭。故以佛手喻对心之境也。初问开合。明摇动之尘。次问动静。明不住之客。皆在境不在心。故曰性非开合性无静住。

　　△二即身示细。

　　如来于是。从轮掌中。飞一宝光。在阿难右。即时阿难。回首右盻。又放一光。在阿难左。阿难又则回首左盻。佛告阿难。汝头今日何因摇动。阿难言。我见如来出妙宝光来我左右。故左右观。头自摇动。阿难。汝盻佛光。左右动头。为汝头动。为复见动。世尊。我头自动。而我见性尚无有止。谁为摇动。佛言如是。

　　细惑与身俱生故。即阿难己头喻对性之相也。亦明摇动之尘不住之客。皆在相不在性。故曰性无有止谁为摇动。不问不住者。蹑前故略之。

　　△四结责警众。

　　于是如来普告大众。若复众生。以摇动者名之为尘。以不住者名之为客。汝观阿难。头自动摇。见无所动。又汝观我。手自开合。见无舒卷。云何汝今以动为身。以动为境。从始洎终。念念生灭。遗失真性。颠倒行事。性心失真。认物为己。轮回是中。自取流转。

　　因阿难而告众。责其认客尘遗自性也。前独明心。此兼明境。心境万法。皆有本寂之体。自本之外。皆为客尘。如手之开合头之动摇。及其止也。本体自寂。他无所有。则凡诸妄动。本不可得。而汝众生。以动为身。以动为境。是徒认客尘遗失真性颠倒行事。此轮回流转之召也。言是中自取者。真性之中。本无流动。咸其自取尔。欲其即迷处而悟也。噫群迷本于爱染。因于心目。随逐客尘。自取流转久矣。真慈善救。纵横激发。亦至矣。几能即迷处而悟哉。

　　大佛顶如来密因修证了义诸菩萨万行首楞严经要解卷第二

　　音释

　　窍

　　(苦吊切)。

　　挃

　　(真栗切)。

　　混

　　(乎本切)。

　　隳

　　(许规切)。

　　戾

　　(郎计切)。

　　翘

　　(渠遥切)。

　　枉

　　(纡往切)。

　　拳

　　(巨员切)。

　　咄

　　(当没切)。

　　矍

　　(居缚切)。

　　缕

　　(力主切)。

　　吝

　　(良刃切)。

　　揣

　　(初委切)。

　　逃

　　(徒刀切)。

　　赩

　　(许力切)。

　　询

　　(先偷切)。

　　亏

　　(去为切)。

　　纲

　　(无两切)。

　　旅

　　(力举切)。

　　俶

　　(昌六切)。

　　攸

　　(以周切)。

　　霁

　　(子计切)。

　　阳

　　(音扬)。

　　隙

　　(绮戟切)。

　　眄

　　(弥典切)。

　　盻

　　(匹苋切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第三

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二发明觉性直使造悟三。初经家叙意。

　　尔时阿难及诸大众。闻佛示诲。身心泰然。念无始来失却本心。妄认缘尘分别影事。今日开悟。如失乳儿忽遇慈母。合掌礼佛。愿闻如来显出身心真妄虚实。现前生灭与不生灭二发明性。

　　叙众心感悟冀佛发明也。前责以动为身以动为境。则身心真妄未辨虚实。又责念念生灭遗失真性。则不生灭者亦未能辨。故愿显出二义。庶几发明也。

　　△二问答发明十一。初即身变异明不生灭二。初匿王请问。

　　时波斯匿王起立白佛。我昔未承诸佛诲敕。见迦旃延毗罗胝子。咸言此身死后断灭名为涅槃。我虽值佛。今犹狐疑。云何发挥。证知此心不生灭地。今此大众诸有漏者。咸皆愿闻。

　　欲明身心不生灭地。而因匿王发起者。明不生灭性在缠皆具。而世俗但随物化。虽居至贵。终从变灭曾不自知。则匿王发起盖有所警也。迦旃延毗罗胝子。执断见外道也。

　　△二佛与发明二。初问答辨幻。

　　佛告大王。汝身现在。今复问汝。汝此肉身。为同金刚常住不朽。为复变坏。世尊。我今此身终从变灭。

　　世实危脆。无牢强者。

　　佛言大王。汝未曾灭。云何知灭。世尊。我此无常变坏之身。虽未曾灭。我观现前。念念迁谢。新新不住。如火成灰。渐渐销殒。殒亡不息。决知此身当从灭尽。

　　如羊入屠肆。步步趍死地。

　　佛言如是。大王。汝今生龄已从衰老。颜貌何如童子之时。世尊。我昔孩孺肤腠润泽。年至长成血气充满。而今颓龄迫于衰耄。形色枯悴。精神昏昧。发白面皱。逮将不久。如何见比充盛之时。

　　壮色不停犹如奔马。故不可比也。孩才成骸者。孺需人以养者。皮表曰肤。文理曰腠。颓如日颓。言晚暮也。

　　佛言大王。汝之形容应不顿朽。王言。世尊。变化密移我诚不觉。寒暑迁流渐至于此。何以故。我年二十。虽号年少。颜貌已老初十岁时。三十之年又衰二十。于今六十又过于二。观五十时宛然强壮。世尊。我见密移。虽此殂落。其间流易且限十年。若复令我微细思惟。其变宁唯一纪二纪。实为年变。岂惟年变。亦兼月化。何直月化。兼又曰迁。沉思谛观。刹那刹那念念之间不得停住。故知我身终从变灭。

　　细观幻理。暗促迭更。骤趣于尽也。过二谓六十二也。且限十年。以宽数粗观也。自促细观。实念念不停矣。

　　△二即幻明真。

　　佛告大王。汝见变化迁改不停。悟知汝灭。亦于灭时。汝知身中有不灭耶。波斯匿王合掌白佛。我实不知。佛言。我今示汝不生灭性。大王。汝年几时见恒河水。王言。我生三岁。慈母携我谒耆婆天。经过此流。尔时即知是恒河水。佛言大王。如汝所说。二十之时衰于十岁。乃至六十。日月岁时念念迁变。则汝三岁见此河时。至年十三。其水云何。王言。如三岁时宛然无异。乃至于今年六十二亦无有异。

　　幼壮老耄种种变异。而见无有异。此即生灭中不生灭者也。耆婆此云长寿天神。携子谒之。求长寿也。

　　佛言。汝今自伤发白面皱。其面必定皱于童年。则汝今时观此恒河。与昔童时观河之见。有童耄不。王言不也世尊。佛言大王。汝面虽皱。而此见精性未曾皱。皱者为变。不皱非变。变者受灭。彼不变者元无生灭。云何于中受汝生死。而犹引彼末伽梨等。都言此身死后全灭。

　　既无生死。即汝真常。不应惑彼断灭异论也。末伽梨即迦旃毗罗之徒。

　　王闻是言。信知身后舍生。趣生与诸大众。踊跃欢喜。得未曾有。

　　既蒙发明。顿悟真常。不执断灭也。

　　△二依手正倒明无遗失二初阿难请问。

　　阿难即从座起。礼佛合掌。长跪白佛。世尊。若此见闻必不生灭。云何世尊名我等辈遗失真性颠倒行事。愿兴慈悲。洗我尘垢。

　　因王问答反动疑尘。以谓性有生灭。可说遗失。既无生灭。云何能遗。

　　△二佛与开示二。初比类。

　　即时如来。垂金色臂。轮手下指。示阿难言。汝今见我母陀罗手。为正为倒。阿难言。世间众生以此为倒。而我不知谁正谁倒。

　　此明诸佛众生同一体性。固无遗失。特依倒见言遗失也。如臂顺垂为正。反以为倒。逆竖为倒。反以为正。是失真也。自本观之。初无遗失。初无正倒。故曰谁正谁倒。母陀罗云印手。即三十二相之一。

　　佛告阿难。若世间人以此为倒。即世间人将何为正。阿难言。如来竖臂。兜罗绵手上指于空。则名为正。佛即竖臂。告阿难言。若此颠倒。首尾相换。诸世间人。一倍瞻视。

　　以竖为正。真颠倒也。然此颠倒。但是首尾相换。自本观之。初无遗失。而世人一齐倍加瞻视。强生分别。足见其妄也。

　　则知汝身与诸如来清净法身。比类发明。如来之身名正遍知。汝等之身号性颠倒。

　　臂体本一。由情执妄辩。法身本同。由正倒成异。若夫忘情执。遗正倒。则臂体自如。法身不二矣。

　　△二原迷。

　　随汝谛观。汝身佛身。称颠倒者。名字何处号为颠倒。于时阿难与诸大众。瞪瞢瞻佛。目睛不瞬。不知身心颠倒所在。

　　将与原穷颠倒之本。庶几反悟。而大众迷瞢。不知所在。

　　佛兴慈悲。哀愍阿难及诸大众。发海潮音。遍告同会。诸善男子。我常说言。色心诸缘及心所使诸所缘法。唯心所现。汝身汝心。皆是妙明真精妙心中所现物。云何汝等遗失本妙圆妙明心宝明妙性。认悟中迷。

　　示倒无别处。唯心所现。使即心而悟也。色总举五根六尘也。心总举六识八识也。诸缘即根识所缘诸法也。心所使即善恶业行静作思想也。诸所缘法。广举山河大地明暗色空。真妄性相。邪正因果。悉无自体。唯心所现。如镜中像全体是镜。然则汝今幻妄身心。皆是妙明心镜所现。全体是心。直不即幻妄而悟妙体。反乃遗本妙而执幻妄。是认悟中之迷。此即颠倒所在也。妙心则一。而称谓多异者。依法随用之异也。此明心所现物如镜。故称妙明真精也。又明迷本逐末。故称本妙明心也。所谓本妙者。本来自妙。不假修为也。心之与性。乃体用互称也。心则从妙起明。圆融照了。如镜之光。故曰圆明妙心。性则即明而妙。疑然寂湛。如镜之体。故曰宝明妙性。

　　晦昧为空。空晦暗中。结暗为色。色杂妄想。想相为身。聚缘内摇。趣外奔逸。昏扰扰相以为心性。一迷为心。决定惑为色身之内。不知色身外洎山河虚空大地。咸是妙明真心中物。譬如澄清百千大海弃之。唯认一浮沤体。目为全潮穷尽瀛渤。汝等即是迷中倍人。如我垂手等无差别。如来说为可怜愍者。

　　正原迷倒之由也。圆妙明心。本非空色。全一真觉而已。由妄尘瞥起。成晦昧相。于是。转觉体为顽空。晦妙明为妄色。空色既立。想相竞生。色想杂和遂为身相。妄有缘气于中积聚。内则随想摇荡。外则逐境奔逸。此特杂妄缘尘昏扰之相。而人以为自心体性。得非迷哉。既一迷此。则决定以心为在幻质之内。曾不知妙明真心范围天地包吞万象。乃认之于蕞尔身中。何异弃彼无边刹海认一浮沤以为全潮之体溟渤之量。此则以正为倒一剖瞻视之人。故引垂手之事结之。明其以正为倒也。

　　△二辨斥缘影甄别混疑二初请问混疑。

　　阿难承佛悲救深诲。垂泣叉手。而白佛言。我虽承佛如是妙音。悟妙明心元所圆满常住心地。而我悟佛现说法音。现以缘心。允所瞻仰。徒获此心。未敢认为本元心地。愿佛哀愍宣示圆音。拔我疑根。归无上道。

　　因闻法音。悟妙明心。本来圆遍。了无遗失。故曰常住心地。然情犹卤莽。见未精明。尚以能闻缘心为所悟本性。此固常情疑混根于心而难拔者。故愿佛与㧞之。

　　△二佛与宣示二。初认缘失真。

　　佛告阿难。汝等尚以缘心听法。此法亦缘。非得法性。

　　因声而有分别者缘心耳。非心之真也。因境而有妄见者缘法耳。非法之性也。

　　如人以手指月示人。彼人因指当应看月。若复观指以为月体。此人岂唯亡失月轮。亦亡其指。何以故。以所标指为明月故。岂唯亡指。亦复不识明之与暗。何以故。即以指体为月明性。明暗二性无所了故。汝亦如是。

　　因境妄认。则展转迷缘。事事失真也。

　　△三辨缘无性。

　　若以分别我说法音为汝心者。此心自应离分别音有分别性。譬如有客寄宿旅亭。暂止便去。终不常住。而掌亭人都无所去。名为亭主。此亦如是。若真汝心。则无所去。云何离声无分别性。

　　分别缘心离尘无性。若过客耳。常住真心则无所去。若亭主也。

　　斯则岂唯声分别心。分别我容。离诸色相无分别性。如是乃至分别都无。非色非空。拘舍离等昧为冥谛。

　　蹑阿难之意广明也。声分别心。指声上缘心。即悟佛法音者也。分别我容。谓色上缘心。即允所瞻仰者也。如是乃至等。即兼举六尘缘影皆无自性也。一切皆无故非色。对缘妄有故非空。既非色空。冥然莫辨。匪唯外道昧为冥谛。末学至此皆冥冥然也。拘舍梨即末伽梨异称。

　　离诸法缘。无分别性。则汝心性各有所还。云何为主。

　　结前起后也。

　　△四依八境示见性无还二。初阿难请问。

　　阿难言。若我心性各有所还。则如来说妙明元心云何无还。唯垂哀愍。为我宣说。

　　妙明元心即见精也。

　　△二佛与宣示。

　　佛告阿难。且汝见我见精明元。此见虽非妙精明心。如第二月。非是月影。汝应谛听。今当示汝无所还地。

　　且汝见我见精明元。全指阿难对境之见也。此之见元自妙精明心而出。故云虽非妙心如第二月。盖第二之月。实则一体。因捏成异。譬见精妙心本无二相由人二之也。月影则端有二相。故云非是。

　　阿难。此大讲堂。洞开东方。日轮升天则有明曜。中夜黑月云雾晦瞑则复昏暗。户牖之隙则复见通。墙宇之间则复观壅。分别之处则复见缘。顽虚之中遍是空性。郁𡋯之象则纡昏尘。澄霁敛氛又观清净。阿难。汝咸看此诸变化相。吾今各还本所因处。云何本因。阿难。此诸变化。明还日轮。何以故。无日不明。明因属日。是故还日。暗还黑月。通还户牖。壅还墙宇。缘还分别。顽虚还空。郁𡋯还尘。清明还霁。则诸世间一切所有。不出斯类。汝见八种见精明性。当欲谁还。

　　明暗通塞缘空郁清。各还八因。能观八种见精明性。当还何所。则复见缘者。分别心生。则见色心诸缘也。

　　何以故。若还于明。则不明时无复见暗。虽明暗等种种差别。见无差别。

　　征释无还也。若有所还。则随境去。无复能见矣。境自有差。见性无别。则不随境明矣。

　　诸可还者。自然非汝。不汝还者。非汝而谁。

　　结示无还实汝真性。所谓万象之中独露身者也。

　　则知汝心本妙明净。汝自迷闷。丧本受轮。于生死中常被漂溺。是故如来名可怜愍。

　　结责警悟也。

　　△五即诸物像决择真性二。初阿难蹑问。

　　阿难言。我虽识此见性无还。云何得知是我真性。

　　虽知见精无还。而现与物杂。未能甄辨。

　　△二佛与决择五。初泛叙见用。

　　佛告阿难。吾今问汝。今汝未得无漏清净。承佛神力。见于初禅得无障碍。而阿那律见阎浮提。如观掌中庵摩罗果。诸菩萨等见百千界。十方如来穷尽微尘清净国土无所不瞩。众生洞视不过分寸。

　　此叙有五。一声闻。二罗汉。三菩萨。四如来。五众生。意明四圣六凡见量虽异见精不殊。皆可即物象而决择也。阿难见未离欲。故曰未得无漏清净。初禅即色界之首。离欲天也。那律即无漏罗汉。修得天眼能见大千。故观阎浮如一颗耳。众生不过分寸者。屏帷之隔即不能及也。

　　△二即物决择。

　　阿难。且吾与汝。观四天王所住宫殿。中间遍览水陆空行。虽有昏明种种形像。无非前尘分别留碍。汝应于此分别自他。今吾将汝择于见中。谁是我体。谁为物象。

　　先标物象。次令决择。

　　阿难。极汝见源。从日月宫。是物非汝。至七金山周遍谛观。虽种种光。亦物非汝。渐渐更观云腾鸟飞。风动尘起。树木山川。草芥人畜。咸物非汝。

　　极汝见源。令穷力谛观也。上极日月。下极轮围。中极万物。令一一详择也。

　　△三正示见性。

　　阿难。是诸近远诸有物性。虽复差殊。同汝见精清净所瞩。则诸物类自有差别。见性无殊。此精妙明诚汝见性。

　　前问云何得知是我真性。此示万境差别见无差别。无差别者即汝真性。此之真性。览粗浊而不杂精也。涉万殊而不异妙也。极远近而同瞩明也。

　　△四辨见非物。

　　若见是物。则汝亦可见吾之见。

　　物则可见。此蹑上咸物非汝之言重辨也。

　　若同见者名为见吾。吾不见时。何不见吾不见之处。

　　同见者。依物之迹也。不见者。离物之体也。若谓吾汝同见一物。是见吾之见。特迹而已。当吾离物不见之时。其体何在。既无处可见。定非是物矣。

　　若见不见。自然非彼不见之相。

　　纵辨也。纵使妄意谓能见吾不见者。终自非是彼不见相。盖彼不见相非见所及。

　　若不见吾不见之地。自然非物。云何非汝。

　　见既非物。即真汝性。

　　又则汝今见物之时。汝既见物。物亦见汝。体性纷杂。则汝与我并诸世间。不成安立。

　　又约物我杂乱。辨见非物也。若见是物。则物应有见。而有情无情体性错杂不可分辨。故曰不成安立。则见非是物又可明也。诸世间谓众生及器。通指有情无情也。

　　△五牒显结答。

　　阿难。若汝见时是汝非我。见性周遍非汝而谁。云何自疑汝之真性。性汝不真。取我求实。

　　牒上以显真性也。是汝非我者。明见体不与物杂也。若悟见体不与物杂。则了知见性廓然清净周遍法界。即真汝性。何疑不真而求质于我耶。此结答云何得知是我真性之问也。性汝者。能性于汝。如所谓性一切心。

　　△六明见真体本绝限量二。初阿难蹑问。

　　阿难白佛言。世尊。若此见性必我非余。我与如来。观四天王胜藏宝殿。居日月宫。此见周圆遍娑婆国。退归精舍。秪见伽蓝。清心户堂。但瞻檐庑。世尊。此见如是。其体本来周遍一界。今在室中唯满一室。为复此见缩大为小。为当墙宇夹令断绝。我今不知斯义所在。愿垂弘慈为我敷演。

　　此蹑承佛神力能见初禅之事为问。以所视广狭。而疑见体舒缩。盖未能亲证。徒以情器量度故也。四天宫与日月齐所视之广。故遍娑婆国。精舍则狭。户堂又狭矣。一界即娑婆也。

　　△二佛与辨明三。初直示。

　　佛告阿难。一切世间大小内外诸所事业。各属前尘。不应说言见有舒缩。

　　一切世间。则根身器界之类。大小内外。则一界一室之类。诸所事业。则舒缩夹绝之类。此总举万法。皆属前尘。与吾灵觉。自不相涉。是故。前尘大小。见无舒缩。

　　譬如方器。中见方空。吾复问汝。此方器中所见方空。为复定方。为不定方。若定方者。别安圆器空应不圆。若不定者。在方器中应无方空。汝言不知斯义所在。义性如是。云何为在。

　　器喻前尘。空喻见体。器有方圆。空无变异。既无变异。何有舒缩。云何为在者。见体如如。不容情器妄度也。

　　阿难。若复欲令入无方圆。但除器方。空体无方。不应说言更除虚空方相所在。

　　离尘观性。自得本真。不劳功用。

　　△二遣情。

　　若如汝问。入室之时。缩见令小。仰观日时。汝岂挽见齐于日面。若筑墙宇能夹见断。穿为小窦宁无续迹。是义不然。

　　既非可挽。定非可缩。既非可续。定非可断。义既不然。无用情计。

　　△三结显。

　　一切众生。从无始来迷己为物。失于本心。为物所转。故于是中观大观小。若能转物则同如来。身心圆明不动道场。于一毛端。遍能含受十方国土。

　　迷己为物。谓失性随尘也。为物所转。谓因而倒妄也。为物所转者。如空随器变。故于是中观大观小。而终为众生。能转物者。如除器观空。故即心圆明遍含国土。而即同如来。盖毛端国土本非小大。含容之理不假神变。但除情器。则廓尔现前也。

　　△七明见与缘同一妙体二初阿难疑异。

　　阿难白佛言。世尊。若此见精必我妙性。今此妙性现在我前。见必我真。我今身心复是何物。而今身心分别有实。彼见无别分辨我身。

　　蹑前发问也。前即诸物而指曰此精妙明。诚汝见性。即是此是妙性。现在我前。与身心异矣。而今身心分别有实者。言心有分别。而见无分别。与身分辨。成异物也。

　　若实我心。令我今见。见性实我而身非我。何殊如来先所难言物能见我。唯垂大慈。开发未悟。

　　在前之见若实我心。则彼实我而此非我。见在物而不在身。是物能见我矣。此皆即迷情而难辨也。

　　△二佛与和融三。初委曲辨示四。初通破前疑。

　　佛告阿难。今汝所言。见在汝前。是义非实。

　　△二责辨非实二。初辨物无是见。

　　若实汝前汝实见者。则此见精既有方所。非无指示。且今与汝。坐祇陀林。遍观林渠及与殿堂。上至日月。前对恒河。汝今于我师子座前。举手指陈。是种种相。阴者是林。明者是日。碍者是壁。通者是空。如是乃至草树纤毫。大小虽殊。但可有形。无不指着。若必其见现在汝前。汝应以手确实指陈。何者是见。阿难当知。若空是见。既已成见。何者是空。若物是见。既已是见。何者为物。汝可微细披剥万象。㭊出精明净妙见元。指陈示我。同彼诸物。分明无惑。

　　通辨万物无是见者。若空若物。总举色空诸法令详辨也。初言见精次言见元后言精见者。此见本乎妙精明心故通言精。从心首出故曰见。元依用指体故曰见精。依体指用故曰精见。林渠犹林泉也。

　　阿难言。我今于此重阁讲堂。远洎恒河。上观日月。举手所指。纵目所观。指皆是物无是见者。世尊。如佛所说。况我有漏初学声闻。乃至菩萨。亦不能于万物象前剖出精见。离一切物。别有自性。佛言如是如是。

　　物无是见。故虽大圣。不能即物剖辨。意须离物矣。此结无是见者。

　　△二辨物无非见。

　　佛复告阿难。如汝所言。无有见精。离一切物。别有自性。则汝所指。是物之中。无是见者。

　　牒定前言既无是见。当指非见。

　　今复告汝。汝与如来。坐祇陀林。更观林苑。乃至日月种种象殊。必无见精受汝所指汝又发明。此诸物中何者非见。阿难言。我实遍见此祇陀林。不知是中何者非见。何以故。若树非见云何见树。若树即见复云何树。如是乃至若空非见云何见空。若空即见复云何空。我又思惟。是万象中微细发明。无非见者。佛言如是如是。

　　先答不知以义未可定也。若树非见。何能是树。若即是见。树当名见。云何名树。然前断为无是见者。既不中理。故复思惟无非见者。二义无定。佛皆许者。以色空等象如虚空华。本无所有。固不可定指也。故下文云。此诸物象。与此是精。元是菩提妙精明体。于中本无是非是义。

　　△三初学罔措。

　　于是大众非无学者。闻佛此言。茫然不知是义终始。一时惶悚。失其所守。

　　疑佛所答二义无定。故失所守。

　　△四佛慈慰喻。

　　如来知其魂虑变慑。心生怜愍。安慰阿难及诸大众。诸善男子。无上法王。是真实语。如所如说。不诳不妄。非末伽梨四种不死矫乱论议。汝谛思推。无霟哀慕。

　　魂虑变慑。即惶悚失守也。真语等者。谓上答二义。乃称真之语。如如之说。非矫论也。末伽外道四种矫乱。见末卷行阴之文。霟辱也。

　　△二文殊请明。佛意为显见与见缘如虚空华。于中本无是非是义。故以如语随问而答。然此非有学小智所及。故大众茫然失守。而必须文殊请明也。

　　是时文殊师利法王子。愍诸四众。在大众中。即从座起。顶礼佛足。合掌恭敬。而白佛言。世尊。此诸大众。不悟如来发明二种精见色空。是非是义。

　　二种者。精明见元及前缘色空是非二义也。

　　世尊。若此前缘色空等象。若是见者应有所指。若非见者应无所瞩。而今不知是义所归。故有惊怖。非是畴昔善根轻鲜。唯愿如来大慈发明。此诸物象与此见精元是何物。于其中间无是非是。

　　牒前罔措之意请明也。

　　△三正示同体三。一正定所照。

　　佛告文殊及诸大众。十方如来及大菩萨。于其自住三摩地中。见与见缘并所想相。如虚空华。本无所有。此见及缘。元是菩提妙净明体。云何于中有是非是。

　　自住三摩地。即自性首楞正定也。圣人住是定中。了见万法。唯一圆融清净宝觉。曾无非是。此正答所问也。见根也。见缘境也。所想相识也。根境识三摄尽万法。夫能了诸缘法。元一宝觉。无是非是。则从前真妄虚实倒心缘影疑异分别之情。豁然而荡矣。

　　△二显无是非二。一喻明。

　　文殊。吾今问汝。如汝文殊。更有文殊是文殊者。为无文殊。如是世尊。我真文殊。无是文殊。

　　此示一真法性本无是非也。如汝文殊者。举本无是非之体也。更有文殊是文殊者为无文殊。明因有是非遂失本真也。故曰我真文殊无是文殊。盖若有是者。我则非真矣。所谓才有是非纷然失心。

　　何以故。若有是者。则二文殊。然我今日非无文殊。于中实无是非二相。

　　释成上义也。则二者明有是则有非也。然我下。明虽不立是亦不堕非。于当体中。实无二相。

　　△二合显。

　　佛言。此见妙明与诸空尘亦复如是。本是妙明无上菩提净圆真心。妄为色空及与闻见。如第二月。谁为是月。又谁非月。

　　妙明之见。如所谓汝文殊也。空尘见缘。如所谓是文殊也。菩提心。如所谓真文殊也。色空闻见。如所谓二文殊也。皆依净圆真心而起故。如第二月当体全虚。无容辨诘。知不容辨。则是非泯矣。

　　文殊。但一月真。中间自无是月非月。

　　但造真体。是非自亡。

　　△三结告时众。

　　是以。汝今观见与尘。种种发明。名为妄想。不能于中出是非是。由是精真妙觉明性。故能令汝出指非指。

　　见与尘指妄染妄境也。观见尘而发明。如以指喻指。终沉妄想。不出是非。由精真而发明。如以非指喻指。可出是非。得无分别。出指非指。言是非双泯也。

　　大佛顶如来密因修证了义诸菩萨万行首楞严经要解卷第三

　　音切

　　胝

　　(音知)。

　　殒

　　(于敏切)。

　　孺

　　(而遇切)。

　　肤

　　(音夫)。

　　腠

　　(仓奏切)。

　　颓

　　(杜回切)。

　　耆

　　(音冒)。

　　皱

　　(侧救切)。

　　逮

　　(音代)。

　　殂

　　(作胡切)。

　　携

　　(户圭切)。

　　绵

　　(武延切)。

　　瞪

　　(直证切)。

　　瞢

　　(武亘切)。

　　瞬

　　(舒围切)。

　　扰

　　(而沼切)。

　　瀛

　　(以成切)。

　　㴾

　　(蒲没切)。

　　[墩-享+孛]

　　(上同)。

　　敛

　　(良冉切)。

　　氛

　　(音焚)。

　　纷

　　(音芬)。

　　檐

　　(余庑切)。

　　庑

　　(音武)。

　　缩

　　(所六切)。

　　挽

　　(无远切)。

　　筑

　　(音竹)。

　　窦

　　(音豆)。

　　确

　　(苦角切)。

　　剖

　　(普后切)。

　　剥

　　(北角切)。

　　惙

　　(知劣切)。

　　矫

　　(居夭切)。

　　鲜

　　(音藓)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第四

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△八辨明真说甄别疑滥二。初阿难通难。

　　阿难白佛言。世尊。诚如法王所说。觉缘遍十方界。湛然常住。性非生灭。与先梵志娑毗迦罗所谈冥谛。及投灰等诸外道种。说有真我遍满十方。有何差别。

　　觉缘。即觉性遍缘无乎不在者也。前云见性周遍非汝而谁。又云即心圆明遍含国土。即所谓觉缘遍十方界常住不灭也。然黄发之流。亦说真我遍界。及所立冥谛。谓真性冥冥。体非生灭。则与佛说何异。盖外道不见性真。但依赖耶妄计。混滥真说。故此问难冀佛甄别也。外道通称梵志。投灰苦行外道也。

　　△二问答质疑四。一疑同自然二。一疑。

　　世尊亦曾于楞伽山。为大慧等。敷演斯义。彼外道等常说自然。我说因缘。非彼境界。

　　先引佛语起疑也。楞伽会上。为大慧菩萨。说因缘义。以破外道自然之执。非彼境界者。非同外道所见也。

　　我今观此觉性自然。非生非灭。远离一切虚妄颠倒。似非因缘与彼自然。云何开示。不入群邪。获真实心妙觉明性。

　　楞伽虽说因缘。破彼妄执。今观觉性。有真自然体。远离倒妄。则似非因缘。及异彼妄执之自然也。阿难意。以今经所谈觉性。既非生灭。则似乎自然。既非自然。则似乎因缘。恐末学滥解。故特与质问。

　　△二释。

　　佛告阿难。我今如是开示方便真实告汝。汝犹未悟。惑为自然。阿难。若必自然。自须甄明有自然体。汝且观此妙明见中。以何为自。此见为复以明为自。以暗为自。以空为自。以塞为自。阿难。若明为自。应不见暗。若复以空为目体者。应不见塞。如是乃至诸暗等相以为自者。则于明时见性断灭。云何见明。

　　释非自然也。真实之告。即自住三摩地中等文也。自然谓自体本然也。自体本然则不随境变。今皆随变。非自然矣。

　　△二疑同因缘二。一疑。

　　阿难言。必此妙见性非自然。我今发明是因缘生。心犹未明。咨询如来。是义云何合因缘性。

　　舍一执一。迷者皆然。

　　△二释。

　　佛言。汝言因缘。吾复问汝。汝今因见。见性现前。此见为复因明有见。因暗有见。因空有见。因塞有见。阿难若因明有。应不见暗。如因暗有。应不见明。如是乃至因空因塞同于明暗。复次阿难。此见又复缘明有见。缘暗有见。缘空有见。缘塞有见。阿难。若缘空有。应不见塞。若缘塞有。应不见空。如是乃至缘明缘暗同于空塞。

　　释非因缘也。假物为因。循物为缘。既无定趣。非因缘矣。

　　△三叠拂直示。

　　当知如是精觉妙明。非因非缘。亦非自然。非不自然。无非不非。无是非是。离一切相。即一切法。

　　叠拂遍计。直示精觉也。因缘自然是非等相。皆是妄情遍计分别。精觉妙明本无是事。故曰离一切相。遍计既离。则圆成实体。触处现前。故曰即一切法。祖师所谓但离妄缘即如如佛。又曰是非已去了。是非里荐取。此离一切相即一切法之意也。

　　汝今云何于中措心。以诸世间戏论名相而得分别。如以手掌撮摩虚空。秪益自劳。虚空云何随汝执捉。

　　结上文而责滞情也。精觉不可措心。如虚空不可措手。

　　△四引经再辩四。初引经问难。

　　阿难白佛言。世尊。必妙觉性。非因非缘。世尊云何常与比丘宣说。见性具四种缘。所谓因空。因明。因心。因眼。是义云何。佛言阿难。我说世间诸因缘相。非第一义。

　　缘生之法。因空而有。因明而显。因心而知。因眼而见。是乃世间名相。于第一义皆为戏论。

　　△二委曲辩核。

　　阿难。吾复问汝。诸世间人说我能见。云何名见。云何不见。阿难言。世人因于日月灯光见种种相。名之为见。若复无此三种光明。则不能见。

　　因三种光。而后能见。名和合相。非真见体。当知真见非和合相。不逐缘生。不随境灭。

　　阿难。若无明时名不见者。应不见暗。若必见暗。此但无明。云何无见。

　　渐核真见也。

　　阿难。若在暗时。不见明故名为不见。今在明时。不见暗相还名不见。如是二相。俱名不见。

　　逆质俗情也。

　　若复二相自相凌夺。非汝见性于中暂无。如是则知二俱名见。云何不见。

　　顺显真见也。明暗自夺。见不暂无。此即不逐缘生不随境灭者也。

　　△三正明见体二。初明离缘。

　　是故阿难。汝今当知。见明之时见非是明。见暗之时见非是暗。见空之时见非是空。见塞之时见非是塞。

　　明暗空塞皆属缘尘。各非见体。

　　△二明离相。

　　四义成就。汝复应知。见见之时。见非是见。

　　四义成就汝复应知者。结成上义。复起下文也。上明见非是明乃至见非是塞。义既成就。次复应知。见见之时见非是见。盖知明暗之非见。则虽悟见体离缘。而未见见体。知见见之非见。则悟见体离相。而真见见体矣。

　　△四结责勉进。

　　见犹离见。见不能及。云何复说因缘自然及和合相。汝等声闻。狭劣无识。不能通达清净实相。吾今诲汝。当善思惟。无得疲怠妙菩提路。

　　见体尚犹离见。而见不能及。况诸言说能及哉。离缘离相。言说不及。是谓清净实相妙菩提路。而声闻但局名相不能通达。故勉令善思勿疲怠也。前文蹑迹。广明身心真妄。意在发正知见显如来藏。而学者见见未明。觉心未净。故下文重开慧目。再净余尘。使真精了然。则如来藏存于目击矣。

　　△九广明眚妄重开慧目三。初阿难牒请。

　　阿难白佛言。世尊。如佛世尊为我等辈宣说因缘及与自然诸和合相与不和合。心犹未开。而今更闻见见非见。重增迷闷。伏愿弘慈。施大慧目。开示我等觉心明净。作是语已。悲泪顶礼。承受圣旨。

　　牒前重请也。诸和合相。即因日月灯然后有见者也。不和合相。即非明非暗非通非塞者也。

　　△二佛与开示三。初愍众敕听。

　　尔时世尊。怜愍阿难及诸大众。将欲敷演大陀罗尼诸三摩提妙修行路。告阿难言。汝虽强记。但益多闻。于奢摩他微密观照心犹未了。汝今谛听。吾当为汝分别开示。亦令将来诸有漏者获菩提果。

　　怜愍者。愍诸有学空溺多闻不开慧目而迷倒轮转也。大陀罗尼等者。即首楞正观也。于此能了。则颠倒见妄无复发生。遂尽诸漏。获菩提果矣。

　　△二辩妄开示二。初总标妄本。

　　阿难。一切众生。轮回世间。由二颠倒分别见妄。当处发生。当业轮转。云何二见。一者众生别业妄见。二者众生同分妄见。

　　二倒见妄。即同别二见也。别业。言起惑之异。妄逐缘影。迷失正见。同业。言感妄所同。妄随生死。沦替本觉。由此见妄。循造妄业。故云当处发生。随业受报人天诸趣。故云当业轮转。

　　△二别释妄相二。一喻明二。一喻别业四。一举喻。

　　云何名为别业妄见。阿难。如世间人。目有赤眚。夜见灯光。别有圆影五色重叠。

　　目有赤眚。则于灯见重叠之色。见有妄病。故于境起差别之惑。

　　△二明妄二一即灯见明妄。

　　于意云何。此夜灯明所现圆光。为是灯色。为当见色。阿难。此若灯色。则非眚人何不同见。而此圆影唯眚之观。若是见色。见已成色。则彼眚人见圆影者。名为何等。

　　重叠影光。既非灯色。又非见色。唯彼见者目眚所成。喻差别妄见非由境起亦非根起。皆是众生见病所成也。唯眚之观。谓唯有眚者见之也。名字何等。谓色若在根。则灯之圆影。不得名色矣。

　　△二离灯见明妄。

　　复次阿难。若此圆影。离灯别有。则合傍观屏帐几筵有圆影出。离见别有。应非眼瞩。云何眚人目见圆影。

　　上即灯见既无实体。此离灯见又无定处。足知其妄矣。

　　△三结显妄源。

　　是故当知。色实在灯。见病为影。

　　灯有色而无影。影由目眚之为。智有照而无妄。妄由见病所起。

　　△四了妄无体。

　　影见俱眚见眚非病。终不应言是灯是见。于是中有非灯非见。如第二月非体非影。何以故。第二之观捏所成故。诸有智者。不应说言此捏根元是形非形离见非见。

　　知影由见病之为。则影与见俱眚病耳。而见眚者自非病也。见眚者即见体也。见体本自无病。则影见之眚皆为浮妄。了不相涉。故不应执言是灯是见。亦不应执非灯非见。如第二月非体非影全即虚妄。故不应穷诘也。体谓真月。影谓水月。

　　此亦如是。目眚所成。今欲名谁是灯是见。何况分别非灯非见。

　　既了无体。何用拟心。

　　△二喻同分二。一广举。

　　云何名为同分妄见。阿难。此阎浮提。除大海水。中间平陆有三千洲。正中大洲。东西括量。大国凡有二千三百。其余小洲在诸海中。其间或有三两百国。或一或二。至于三十四十五十。

　　△二局喻。

　　阿难。若复此中有一小洲。秪有两国。唯一国人同感恶缘。则彼小洲当土众生。睹诸一切不祥境界。或见二日。或见两月。其中乃至晕适佩玦。彗孛飞流。负耳虹霓。种种恶相但此国见。彼国众生本所不见。亦复不闻。

　　不祥气现。唯灾地见之。乃同业妄感也。彼无灾地。不见不闻。喻有漏境界唯妄觉见之。即同业妄见也。彼无漏者。见本清净故。释迦化土。现净秽之不同。诸天饭食。随福德而有异也。晕适佩玦。日月之灾象也。彗孛飞流。星辰之灾象也。负耳虹霓。阴阳之灾象也。恶气环日为晕。日食曰适。所谓适见于日月之灾也。佩玦谓妖气近日如环佩之状。星芒偏指曰彗。如彗帚也。芒气四出曰孛。孛孛然也。绝迹而去曰飞。光迹相连曰流。阴阳之气。或背日如负。旁日如耳。或明而为虹。暗而为霓。

　　△二法合二。一合别业五。一标告。

　　阿难。吾今为汝。以此二事进退合明。

　　二事者。别业眚见同分不祥也。法喻互显。曰进退合明。

　　△二牒喻。

　　阿难。如彼众生别业妄见。瞩灯光中所现圆影。虽似前境。终彼见者目眚所成。眚即见劳。非色所造。然见眚者终无见咎。

　　圆影无实。则似境而已。乃见劳目眚所成。非灯色所造。喻别业之妄咎由根起非由境也。虽由根起。特根之妄。非见之妄。故曰然见眚者终无见咎也。前云见眚非病。此云见眚者无见咎。次云本觉明心觉缘非眚。后云皆即见眚非见眚者。又云彼见精真性非眚者。皆指见体也。

　　△三正合。

　　例汝今日以目观见山河国土及诸众生。皆是无始见病所成。见与见缘似现前境。元我觉明见所缘眚。觉见即眚。本觉明心。觉缘非眚。

　　器界无实。亦似境而已。乃无始见病所成。非前境所造。故曰元我觉明觉所缘眚也。见与见缘。指妄根妄境也。虽似有而无实。元则我之觉明。见所缘眚而已。此眚非他。但有觉有见。即为眚病。所谓知见立知即无明本也。然此特觉明之妄。非本觉之妄。故曰本觉明心觉缘非眚也。

　　△四牒答。

　　觉所觉眚。觉非眚中。此实见见。云何复名觉闻知见。

　　所觉即一切可见之境也。觉可见之境皆为眚病。而此觉性非堕眚中。即非可见之境矣。见此非可见者。即实见见也。真见如是。云何复以觉闻知见眚中之事而名之哉。

　　△五结告。

　　是故汝今见我及汝并诸世间十类众生。皆即见眚非见眚者。彼见真精性非眚者。故不名见。

　　皆即见眚非见眚者。言可见之法皆即眚病非是见体。彼见真体本非眚类。故不名见。此结见非是见也。

　　△二合同分二。一牒喻。

　　阿难。如彼众生同分妄见。例彼妄见别业一人。一病目人同彼一国。彼见圆影。眚妄所生。此众同分所现不祥。同见业中瘴恶所起。俱是无始见妄所生。

　　引别业例同分。引眚妄例瘴恶。以明妄业虽异妄本不殊。故曰俱是无始见妄所生。

　　△二正合。

　　例阎浮提三千洲中兼四大海。娑婆世界并洎十方诸有漏国及诸众生。同是觉明无漏妙心。见闻觉知虚妄病缘。和合妄生。和合妄死。

　　上以一人例一国。此以一国例大千。合显器界根身无非见病和合妄起也。觉明无漏妙心即依真起妄者。

　　△三举要结答。

　　若能远离诸和合缘及不和合。则复灭除诸生死因。圆满菩提不生灭性。清净本心。本觉常住。

　　诸和合缘。即因境而起妄念粗相。不和合者。即离缘独证法执细相。此皆诸生死因。能亏菩提。起生灭。污净心。沦本觉。故能远离则圆满清净。而本觉常住。此章始于阿难请开慧目。使觉心明净故。此结答乃开慧目净觉心之要也。

　　△三再净余尘二。一牒疑。

　　阿难。汝虽先悟本觉妙明性非因缘非自然性。而犹未明如是觉元非和合生及不和合。

　　觉元自本觉而出即始觉也。下所谓证菩提心者是也。前于妙明本觉。疑同因缘自然。既与辩质。而未明证道始觉非和合生及不和合。是为觉心余尘故。再与辩之。使明净也。

　　△二辩净二。一举妄情。

　　阿难。吾今复以前尘问汝。汝今犹以一切世间妄想和合诸因缘性。而自疑惑证菩提心和合起者。

　　△二正与辩四。一辩非和五。初总问。

　　则汝今者妙净见精。为与明和。为与暗和。为与通和。为与塞和。

　　设有所和。即涉妄尘。不名妙净。

　　△二别辩。

　　若明和者。且汝观明。当明现前。何处杂见。见相可辩。杂何形像。

　　见相谓见与明相。

　　△三反辩。

　　若非见者。云何见明。若即见者。云何见见。

　　明若非见。不能见明。此疑若相杂也。明若即见。谁为能见。又非杂矣。此章皆明浮尘幻相。一无实体不容穷诘。

　　必见圆满。何处和明。若明圆满。不合见和。

　　惟见与明。体必圆满。不合相和。盖和则间杂。非圆满矣。

　　△四结成。

　　见必异明。杂则失彼性明名字。杂失明性。和明非义。

　　牒上结成非和也。见既异明。若和而杂之。则失彼妙净性名。定非与明和矣。

　　△五例明。

　　彼暗与通及诸群塞。亦复如是。

　　知非与明和。余皆非也。

　　△二辩非合四。初总问。

　　复次阿难。又汝今者妙净见精。为与明合。为与暗合。为与通合。为与塞合。

　　和者杂而不辨。合则附而不离。

　　△二别辩。

　　若明合者。至于暗时明相已灭。此见即不与诸暗合。云何见暗。

　　合则不离故。明相灭时见亦随灭。不复合暗。

　　△三反辩。

　　若见暗时不与暗合。与明合者应非见明。既不见明。云何明合。了明非暗。

　　若不合暗而能见暗。则与明合时应不见明。然既不见明。云何言与明合。云何了明非暗耶。合义不成。则证菩提心非和合起明矣。

　　△四例明。

　　彼暗与通及诸群塞。亦复如是。

　　△二辩非非和二。初起疑。

　　阿难白佛言。世尊。如我思惟。此妙觉元。与诸缘尘及心念虑。非和合耶。

　　此又舍一执一也。

　　△二正辩四。初总问。

　　佛言。汝今又言觉非和合。吾复问汝。此妙见精非和合者。为非明和。为非暗和。为非通和。为非塞和。

　　△二别辩。

　　若非明和。则见与明必有边畔。汝且谛观。何处是明。何处是见。在见在明自何为畔。

　　和则同而无畔。非和则异。故必有畔。且求畔不得非非和矣。

　　△三反辩。

　　阿难。若明际中必无见者。则不相及。自不知其明相所在。畔云何成。

　　相及乃有畔。畔义不成。非非和也。

　　△四例明。

　　彼暗与通及诸群塞。亦复如是。

　　△四辩非非合三。初总问。

　　又妙见精非和合者。为非明合。为非暗合。为非通合。为非塞合。

　　△二别辩。

　　若非明合。则见与明性相乖角。如耳与明。了不相触。见且不知明相所在。云何甄明合非合理。

　　以为非合。则根境乖背。既不知明。亦不显见。二体既无。从何甄别合与非合之理耶。

　　△三例明。

　　彼暗与通及诸群塞。亦复如是。

　　上皆依净妙见精遣拂情尘也。自卷初发明觉性广辩真妄。乃至重开慧目。再净余尘。至此身心洒落。真妄两亡。斯可显示如来藏性。使知根尘处界法法圆明物物显现。是为造悟修证大本也。

　　△十即诸根尘显如来藏二。初括前总显。

　　阿难。汝犹未明一切浮尘诸幻化相。当处出生。随处灭尽。幻妄称相。其性真为妙觉明体。如是乃至五阴六入。从十二处至十八界。因缘和合虚妄有生。因缘别离虚妄名灭。殊不能知生灭去来本如来藏。常住妙明。不动周圆妙真如性。性真常中。求于去来迷悟生死。了无所得。

　　明暗通塞合非合理。皆所谓浮尘幻相。和合妄起。和合妄灭。故曰当处出生随处灭尽。本无有生。亦无和合。则幻妄称相而已。幻无自性。依真而立。如华起空全体即空。如泡生水全体即水。故曰其性真为妙觉明体。近取诸身。远取诸物。莫不皆然。故曰如是乃至等也。如来藏者。当人法身妙性也。依果而称曰如来。含摄众德曰藏。未尝去来曰常住。暗不能昏曰妙明。不随生灭曰不动。无不遍足曰周圆。妙万物而至神。性一切而不异。曰妙真如性。能见是性。则迷悟生死。了不可得矣。问真常之性人人本具。既无去来生死。奈何今之实有耶。曰不真常则有。真常则不有矣。譬之空水。目病则华。风击则泡。岂其真常哉。若晴明澄湛。乃谓真常。于明湛中。静求华泡。夫何所得。能审乎此。则不疑圣言。惟务在了幻妄而复真常也。

　　△二随事别明四。初即五阴明二。初总征。

　　阿难。云何五阴本如来藏妙真如性。

　　色受想行识五者成体荫蔽妙明曰五阴。

　　△二别明五。一色阴三。一依真起妄。

　　阿难。譬如有人。以清净目。观晴明空。唯一晴虚。迥无所有。其人无故不动目睛。瞪以发劳。则于虚空别见狂华。复有一切狂乱非相。色阴当知亦复如是。

　　净目晴空。喻净智。观妙性故迥无所有。劳目华空。喻妄因缘幻色故。别见狂相。此色阴所起也。空华喻色阴。狂相喻色境。皆妄感也。

　　△二辩妄无实。

　　阿难。是诸狂华。非从空来。非从目出。如是阿难。若空来者。既从空来还从空入。若有出入即非虚空。空若非空。自不容其华相起灭。如阿难体不容阿难。

　　辩狂华不因空生。明色阴不因境有也。有出入则有实体。故非虚空。非空则实。故如阿难体更无所容。

　　若目出者。既从目出还从目入。即此华性从目出故当合有见。若有见者。去既华空。旋合见眼。若无见者。出既翳空。旋当翳眼。又见华时。目应无翳。云何晴空号清明眼。

　　辩狂华不因目出。明色阴不因根生也。华从目出。则得目之性故应有见。今旋时既不见眼。又不翳眼。非目出矣。又见华时。目应无翳。乃成出义。云何见华。目尚有翳。必见晴空乃号清明眼。则目出之义了无定也。

　　△三了妄即真。

　　是故当知。色阴虚妄。本非因缘。非自然性。

　　既了幻华无因。当知色阴虚妄。本非因缘自然。即如来藏妙真如性。余四例此。

　　△二受阴三。一依真起妄。

　　阿难。譬如有人。手足宴安。百骸调适。忽如忘生。性无违顺。其人无故。以二手掌于空相摩。于二手中。妄生涩滑冷热诸相。受阴当知亦复如是。

　　触情于境纳境于心曰受。宴安调适。性无违顺。喻藏性本无诸受也。二手空摩。妄生涩滑。喻妄触引起诸受也。忘生如圆觉所谓忽忘我身。言调适之至也。

　　△二辩妄无实。

　　阿难。是诸幻触。不从空来。不从掌出。如是。阿难。若空来者。既能触掌。何不触身。不应虚空选择来触。若从掌出。应非待合。

　　空体常遍。不应有择。掌当自出。不应有待。

　　又掌出故。合则掌知。离则触入。臂腕骨髓应亦觉知入时踪迹。必有觉心知出知入。自有一物身中往来。何待合知要名为触。

　　若从掌出。出必有入。然合而出时掌虽有知。离而入时臂且不觉。既无定实。全一虚妄耳。

　　△三了妄即真。

　　是故当知。受阴虚妄。本非因缘。非自然性。

　　△三想阴三。一依真起妄。

　　阿难。譬如有人。谈说酢梅。口中水出。思蹋悬崖。足心酸涩。想阴当知亦复如是。

　　想无实相。由心成相。说梅思崖无实相也。口水足酸由心成相也。凡想如之。

　　△二辩妄无实。

　　阿难。如是酢说。不从梅生。非从口入。如是。阿难。若梅生者。梅合自谈。何待人说。若从口入。自合口闻。何须待耳。若独耳闻。此水何不耳中而出。

　　人谈梅而口水。梅不能谈。则计梅出者妄也。耳闻梅而心想。口不能闻。则计口入者妄也。耳闻梅而耳无水。则计说计闻皆妄也。

　　想蹋悬崖。与说相类。

　　类例上义全上妄耳。

　　△三了妄即真。

　　是故当知。想阴虚妄。本非因缘。非自然性。

　　△四行阴三。一依真起妄。

　　阿难。譬如瀑流。波浪相续。前际后际不相逾越。行阴当知亦复如是。

　　妙湛妄动。随境转徙。念念迁谢。新新不停。故名行阴。而譬瀑流也。以念念生灭后不至前。故曰不相逾越。

　　△二辩妄无实。

　　阿难。如是流性。不因空生。不因水有。亦非水性。非离空水。如是。阿难。若因空生。则诸十方无尽虚空成无尽流。世界自然俱受沦溺。若因水有。则此瀑流性应非水。有所有相。今应现在。若即水性。则澄清时应非水体。若离空水。空非有外。水外无流。

　　牒释流性。不因空水。非即非离。以明行阴无实体也。有所有相。谓流应离水别有体相也。空非有外。水流其间。水外无流。流终依水。则非离空水矣。

　　△三了妄即真。

　　是故当知。行阴虚妄。本非因缘。非自然性。

　　△五识阴三一依真起妄。

　　阿难。譬如有人。取频伽瓶。塞其两孔。满中擎空。千里远行。用饷他国。识阴当知亦复如是。

　　瓶作频伽鸟形。有形无实。譬众生妄身也。满中之空。譬识阴也。性空真觉。周遍法界。一迷为识。故局在妄身之内。如瓶中之空耳。内外一空。喻性识一体。塞其两孔。喻妄分同异也。空无往来。不可擎饷。以随频伽瓶故。妄有千里之行他国之饷。喻性无生灭无舍受以依幻妄身故。逃形于此。托生于彼。比迷性成识妄随流转之状也。

　　△二辩妄无实。

　　阿难。如是虚空。非彼方来。非此方入。

　　明性无往来无出入也。

　　如是。阿难。若彼方来。则本瓶中既贮空去。于本瓶地应少虚空。若此方入。开孔倒瓶。应见空出。

　　计有出入。皆为虚妄。

　　△三了妄即真。

　　是故当知。识阴虚妄。本非因缘。非自然性。

　　身心万法。即如来藏妙真如性。道嫌拣择。理忘情谓。凡有言说皆为戏论。拟心动念尽涉迷倒。大觉将与觉之。故此卷之初。权且明正倒。辨缘影。择见精。示真量。一就其迷倒情计为之。拂心眼之尘翳。洗肺肠之垢浊。使心境洒落真妄两忘。然后融会入如来藏。遂知根尘处界法法无非妙真如性。此第二及第三卷大旨也。

　　大佛顶如来密因修证了义诸菩萨万行首楞严经要解卷第四

　　音切

　　甄

　　(音坚)。

　　措

　　(音醋)。

　　撮

　　(仓括切)。

　　夺

　　(徒活切)。

　　狭

　　(音洽)。

　　眚

　　(所景切)。

　　捏

　　(音涅)。

　　秪

　　(音质)。

　　晕

　　(音运)。

　　适

　　(陟草切)。

　　佩

　　(音佩)。

　　玦

　　(音决)。

　　虹

　　(音红)。

　　霓

　　(五鸡切)。

　　酢

　　(音醋)。

　　腕

　　(乌贯切)。

　　瀑

　　(薄报切)。

　　蹋

　　(徒合切)。

　　崖

　　(疑皆切)。

　　饷

　　(式亮切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第五

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二即六入明如来藏。前明五阴。此明六入。文二。初总标。

　　复次阿难。云何六入本如来藏妙真如性。

　　六根吸尘名入。

　　△二别明六。一眼入三。一依真起妄。

　　阿难。即彼目睛瞪发劳者。兼目与劳。同是菩提瞪发劳相。

　　即彼者。指色阴中。目瞪发劳。别见狂华。明眼入之妄同彼也。然目乃浮根。劳因瞪发。菩提性中皆为幻妄。故云同是菩提瞪发劳相。

　　△二辩妄无实。

　　因于明暗二种妄尘。发见居中。吸此尘象。名为见性。此见离彼明暗二尘。毕竟无体。

　　因尘发见。因根吸尘。故有眼入。然离尘无体。足知虚妄。

　　如是。阿难。当知是见。非明暗来。非于根出。不于空生。何以故。若从明来。暗即随灭。应非见暗。若从暗来。明即随灭。应无见明。若从根生。必无明暗。如是见精本无自性。若于空出。前瞩尘象。归当见根。又空自观。何关汝入。

　　必无明暗等者。谓傥无明暗。则见无自性。又似从明暗生。非根生也。

　　△三了妄即真。

　　是故当知。眼入虚妄。本非因缘。非自然性。

　　既无所从。故非因缘自然。本如来藏妙真如性矣。余五例此。

　　△二耳入三。一依真起妄。

　　阿难。譬如有人。以两手指急塞其耳。耳根劳故。头中作声。兼耳与劳。同是菩提瞪发劳相。

　　指本无声。耳本无闻。妄相感触。故头中作声。耳入之妄皆如是也。必依指喻者。明凡声本无。由妄感触。非感非触。彼此寂然。则如来藏本然真妙矣。耳劳因塞。乃至意劳因习。妄同眼劳。故例称瞪发。

　　△二辩妄无实。

　　因于动静二种妄尘。发闻居中。吸此尘象。名听闻性。此闻离彼动静二尘。毕竟无体。

　　耳因动静发闻。犹目因明暗发见也。

　　如是。阿难。当知是闻。非动静来。非于根出。不于空生。何以故。若从静来。动即随灭。应非闻动。若从动来。静即随灭。应无觉静。若从根生。必无动静。如是闻体本无自性。若于空出。有闻成性。即非虚空。又空自闻。何关汝入。

　　有闻成性。谓有所闻则成有性。

　　△三了妄即真。

　　是故当知。耳入虚妄。本非因缘。非自然性。

　　△三鼻入三。一依真起妄。

　　阿难。譬如有人。急畜其鼻。畜久成劳。则于鼻中闻有冷触。因触分别通塞虚实。如是乃至诸香臭气。兼鼻与劳。同是菩提瞪发劳相。

　　畜缩气也。冷因畜有。不畜本无。鼻入之妄皆如是也。余意例前。

　　△二辩妄无实。

　　因于通塞二种妄尘。发闻居中。吸此尘象。名嗅闻性。此闻离彼通塞二尘。毕竟无体。当知是闻。非通塞来。非于根出。不于空生。何以故。若从通来。塞则闻灭。云何知塞。如因塞有。通则无闻。云何发明香臭等触。若从根生。必无通塞。如是闻机本无自性。若从空出。是闻自当回嗅汝鼻。空自有闻。何关汝入。

　　一无实义。

　　△三了妄即真。

　　是故当知。鼻入虚妄。本非因缘。非自然性。

　　△四舌入三。一依真起妄。

　　阿难。譬如有人。以舌舐吻。熟舐令劳。其人若病则有苦味。无病之人微有甜触。由甜与苦。显此舌根不动之时淡性常在。兼舌与劳。同是菩提瞪发劳相。

　　吻非苦甜。因劳妄有。故不动之时淡性常在。舌入之妄皆如是也。

　　△二辩妄无实。

　　因甜苦淡二种妄尘。发知居中。吸此尘象。名知味性。此知味性。离彼甜苦及淡二尘。毕竟无体。如是。阿难。当知如是尝苦淡知。非甜苦来。非因淡有。又非根出。不于空生。何以故。若甜苦来。淡则知灭。云何知淡。若从淡出。甜即知亡。复云何知甜苦二相。若从舌生。必无甜淡及与苦尘。斯知味根本无自性。若于空出。虚空自味。非汝口知。又空自知。何关汝入。

　　例前无实。

　　△三了妄即真。

　　是故当知。舌入虚妄。本非因缘。非自然性。

　　△五身入三。一依真起妄。

　　阿难。譬如有人。以一冷手触于热手。若冷势多。热者从冷。若热功胜。冷者成热。如是以此合觉之触。显于离知。涉势若成。因于劳触。兼身与劳。同是菩提瞪发劳相。

　　身入主触。然触无自性。犹如二手冷热相涉两无定势。足知其妄也。手不自触。因合觉触。故曰合觉之触。合不自合。因离知合。故曰显于离知。涉势若成等者。谓以热涉冷。使冷成热。亦则劳触而已。

　　△二辩妄无实。

　　因于难合二种妄尘。发觉居中。吸此尘象。名知觉性。此知觉体。离彼离合违顺二尘。毕竟无体。如是。阿难。当知是觉。非离合来。非违顺有。不于根出。又非空生。何以故。若合时来。离当已灭。云何觉离。违顺二相亦复如是。若从根出。必无离合违顺四相。则汝身知元无自性。必于空出。空自知觉。何关汝入。

　　△三了妄即真。

　　是故当知。身入虚妄。本非因缘。非自然性。

　　△六意入三。一依真起妄。

　　阿难。譬如有人。劳倦则眠。睡熟便寤。览尘斯忆。失忆为忘。是其颠倒。生住异灭。吸习中归。不相逾越。称意知根。兼意与劳。同是菩提瞪发劳相。

　　意入主于忆知。忆知生于寤寐。故托睡寤以明也。览忆为生。失忘为灭。而住异处中。既览而忆。旋失而忘。是谓颠倒。吸习妄尘。中归意根。前念后念次第相续。故曰不相逾越。此意入之相也。

　　△二辩妄无实。

　　因于生灭二种妄尘。集知居中。吸撮内尘。见闻逆流。流不及地名觉知性。此觉知性。离彼寤寐生灭二尘。毕竟无体。

　　意主觉知。而根潜身中。故云集知居中。意着法尘。而想像内发。故云吸撮内尘。文殊云。法称为内尘。即过去诸法影像是也。亦名落谢尘。阿毗昙名无表色。皆内尘也。逆流谓返缘也。意总五根。故称见闻。然五根但能顺缘现境。唯意能返缘五根所缘不及之地。如追忆梦境。五根无及矣。

　　知是。阿难。当知如是觉知之根。非寤寐来。非生灭有。不于根出。亦非空生。何以故。若从寤来。寐即随灭。将何为寐。必生时有。灭即同无。令谁受灭。若从灭有。生即灭无。谁知生者。若从根出。寤寐二相随身开合。离斯二体。此觉知者同于空华。毕竟无性。若从空生。自是空知。何关汝入。

　　反覆穷诘。一无实义也。列子云。其寤也形开。其寐也形交。故云寤寐二相随身开合。

　　△三了妄即真。

　　是故当知。意入虚妄。本非因缘。非自然性。

　　△三即十二处显如来藏二。初总标。

　　复次阿难。云何十二处本如来藏妙真如性。

　　六根六尘名十二处。

　　△二别明六。一眼色处三。一举相问处。

　　阿难。汝且观此祇陀树林及诸泉池。于意云何。此等为是色生眼见。眼生色相。

　　树林泉池色也。能观此者眼也。

　　△二辩处无实二。一依根辩。

　　阿难。若复眼根生色相者。见空非色。色性应销。销则显发一切都无。色相既无。谁明空质。空亦如是。

　　眼能生色。则眼为色性。然见空之时。既无色相。则色性应销。眼中之色性既销。则显发一切都无色相矣。且色空二法对待而显。色相既无。何以显空。故曰谁明空质。然则计眼生色处者妄也。空亦如是者。因色例空。亦无定处也。

　　△二依境辩。

　　若复色尘生眼见者。观空非色。见即销亡。亡则都无。谁明空色。

　　色能生见。则观空之时见无所生。故曰销亡。亡即无见。谁明空色。则计色生眼处者妄也。

　　△三了妄即真。

　　是故当知。见与色空俱无处所。即色与见二处虚妄。本非因缘。非自然性。

　　△二耳声处三一举相问处。

　　阿难。汝更听此祇陀园中。食办击鼓。众集撞钟。钟鼓音声前后相续。于意云何。此等为是声来耳边。耳往声处。

　　来往可辨。乃有实处。

　　△二辨处无实二。一依根辩。

　　阿难。若复此声来于耳边如我乞食室罗筏城。在祇陀林则无有我。此声必来阿难耳处。目连迦叶应不俱闻。何况其中一千二百五十沙门。一闻钟声。同来食处。

　　如我入城。祇园无我。喻声来耳边则余处无声。然千众皆闻。则声处无实矣。

　　△二依境辩。

　　若复汝耳往彼声边。如我归住祇陀林中。在室罗城则无有我。汝闻鼓声。其耳已往击鼓之处。钟声齐出。应不俱闻。何况其中象马牛羊种种音响。

　　如我归园。城中无我。喻耳往声处则余处无耳。然异音皆闻。则耳处无实矣。

　　若无来往。亦复无闻。

　　前后辩妄。皆遣识心分别计度也。

　　△三了妄即真。

　　是故当知。听与音声俱无处所。即听与声二处虚妄。本非因缘。非自然性。

　　△三鼻香处二。一举相问处。

　　阿难。汝又嗅此炉中栴檀。此香若复然于一铢。室罗筏城四十里内同时闻气。于意云何。此香为复生栴檀木。生于汝鼻。为生于空。

　　△二辩处无实二。一依根辩。

　　阿难。若复此香生于汝鼻。称鼻所生。当从鼻出。鼻非栴檀。云何鼻中有栴檀气。称汝闻香。当于鼻入。鼻中出香。说闻非义。

　　计鼻生者妄也。

　　△二依境辩。

　　若生于空。空性常桓。香应常在何藉炉中爇此枯木。

　　藉爇而有非生空矣。

　　若生于木。则此香质因爇成烟。若鼻得闻。合蒙烟气。其烟腾空未及遥远。四十里内。云何已闻。

　　香质木也。烟非木也。离木离烟。又远四十里闻香。岂木生哉。既非鼻非空非木。无实处矣。

　　△三了妄即真。

　　是故当知。香鼻与闻俱无处所。即嗅与香二处虚妄。本非因缘。非自然性。

　　△四舌味处三。一举相问处。

　　阿难。汝常二时众中持钵。其间或遇酥酪醍醐。名为上味。于意云何。此味为复生于空中。生于舌中。为生食中。

　　△二辩处无实二。一依根辩。

　　阿难。若复此味生于汝舌。在汝口中。秪有一舌。其舌尔时已成酥味。遇黑石蜜应不推移。若不变移。不名知味。若变移者。舌非多体。云何多味一舌之知。

　　既无定体。味不生舌矣。石蜜沙糖也。坚如砂石。

　　△二依境辩。

　　若生于食。食非有识。云何自知。又食自知。即同他食。何预于汝名味之知。

　　食不自知。因舌知味。纵食能知。则知不在汝。便同他食。汝无所预。何名知味。理既不然。味不生食矣。

　　若生于空。汝啖虚空。当作何味。必其虚空若作咸味。既咸汝舌。亦咸汝面。则此界人同于海鱼。既常受咸。了不知淡。若不识淡亦不觉咸。必无所知云何名味。

　　虚空无味。不可辩明。故托咸以辩。

　　△三了妄即真。

　　是故当知。味舌与尝俱无处所。即尝与味二俱虚妄。本非因缘。非自然性。

　　△五身触处三。一举相问处。

　　阿难。汝常晨朝以手摩头。于意云何。此摩所知。谁为能触。能为在手。为复在头。

　　△二辩处无实二。一依手辩。

　　若在于手。头则无知。云何成触。

　　△二依头辩。

　　若在于头。手则无用。云何名触。

　　触因根境。能所相感。而独依根明者。示万法一体。由妄分能所。故有妄触。然在手在头初无定处。即身与触处皆虚妄矣。

　　若各各有。则汝阿难应有二身。若头与手一触所生。则手与头当为一体。若一体者触则无成。若二体者触谁为在。在能非所。在所非能。不应虚空与汝成触。

　　二者合辩身触二处皆无实也。触则无成者。谓触须二物。一则不成。非所非能。言皆无实处。

　　△三了妄即真。

　　是故当知。觉触与身俱无处所。即身与触二俱虚妄。本非因缘。非自然性。

　　△六意法处三。一举相问处。

　　阿难。汝常意中所缘善恶无记三性。生成法则。此法为复即心所生。为当离心别有方所。

　　善恶缘虑心也。无记昏住心也。意缘不出此三。而吸撮内尘。成所缘法。故曰生成法则。

　　△二辩处无实二。一依根辩。

　　阿难。若即心者。法则非尘。非心所缘。云何成处。

　　法既即心。则不属尘。故非所缘。不成意处。

　　△二依境辩。

　　若离于心别有方所。则法自性为知非知。知则名心。异汝非尘。同他心量。即汝即心。云何汝心更二于汝。若非知者。此尘既非色声香味离合冷暖及虚空相。当于何在。今于色空。都无表示。不应人间更有空外。心非所缘。处从谁立。

　　法尘非相。因意知显。故问为知非知。知则属心。然体异于汝。又且非尘。故同他心量。设若非知。然此法尘既非色等。特由知发。今既非知。处当何在。既于色空之内无所表显。不应存于色空之外。况空又非有外也。则心缘意处终无实矣。

　　△三了妄即真。

　　是故当知。法则与心俱无处所。则意与法二俱虚妄。本非因缘。非自然性。

　　△四即十八界明如来藏二。初总标。

　　复次阿难。云何十八界本如来藏妙真如性。

　　根尘识三各六。分内外中名界。

　　△二别明六。一眼色界三。一举相问界。

　　阿难。如汝所明眼色为缘生于眼识。此识为复因眼所生以眼为界。因色所生以色为界。

　　眠色眼与色也。由征心云识生其中则为心在。故曰如汝所明。

　　△二辩界无实三。一依根辩。

　　阿难。若因眼生。既无色空。无可分别。纵有汝识。欲将何用。汝见又非青黄赤白。无所表示。从何立界。

　　若独因眼。不有色空。则识无所缘。见无所表。界无所立。非因眼矣。

　　△二依境辩。

　　若因色生。空无色时。汝识应灭。云何识知是虚空性。若色变时。汝亦识其色相迁变。汝识不迁。界从何立。

　　若因色生。当随色灭。色灭空现。当不识知矣。若亦识知。则是色相迁变汝识独存。独则无邻。界从何立。非因色矣。下牒难。

　　从变则变。界相自无。不变则恒。既从色生。应不识知虚空所在。

　　变则无体。故界相自无。若不随变。则识性常一。当一于色。应不识空。理又不然。非从色生矣。

　　△三根境合辩。

　　若兼二种眼色共生。合则中离。离则两合。体性杂乱。云何成界。

　　若眼色兼合。共生识界。当半有知半无知。故曰中离。若中离者。半合根半合境。故曰两合。二义推穷。皆不成界。

　　△三了妄即真。

　　是故当知。眼色为缘生眼识界。三处都无。则眼与色及色界三。本非因缘。非自然性。

　　既不因眼。又不因色。诸妄并除。藏性自显。余五例此。

　　△二耳声界三。一举相问界。

　　阿难。又汝所明耳声为缘生于耳识。此识为复因耳所生以耳为界。因声所生以声为界。

　　△二辩界无实三。一依根辩。

　　阿难。若因耳生。动静二相既不现前。根不成知。必无所知。知尚无成。识何形貌。若取耳闻。无动静故闻无所成。云何耳形杂色触尘名为识界。则耳识界复从谁立。

　　耳识别了曰知。耳形触声曰闻。皆由动静而发。若无动静。各无所成矣。知乃识之体。故曰知尚无成。识何形貌。闻特耳形杂物色触声尘而已。非耳识也。故曰云何耳形名为识界。

　　△二依境辩。

　　若生于声。识因声有。则不关闻。无闻则亡声相所在。识从声生。许声因闻而有声相。闻应闻识。不闻非界。

　　若谓识生于声。则识因境有。自不关根。然不因根闻何知声所。许声因闻。谓声因闻许也。然识从声生。声即识矣。则闻应闻识。设若不闻。又非界义。皆不可也。

　　闻则同声。识已被闻。谁知闻识。若无知者。终如草木。

　　识为能闻。声为所闻。若实闻识。识则同声。已为所闻。谁为能闻。故曰谁知闻识。能闻无知。则如草木。又不可也。

　　△三根境合辩。

　　不应声闻杂成中界。界无中位。则内外相。复从何成。

　　依根依境。单论既非。不应二者合成识界。而为中位。中位既无。边界何立。

　　△三了妄即真。

　　是故当知。耳声为缘生耳识界。三处都无。则耳与声及声界三。本非因缘。非自然性。

　　△三鼻香界三。一举相问界。

　　阿难。又汝所明鼻香为缘生于鼻识。此识为复因鼻所生以鼻为界。因香所生以香为界。

　　△二辩界无实三。一依根辩。

　　阿难。若因鼻生。则汝心中以何为鼻。为取肉形双爪之相。为取嗅知动摇之性。

　　爪形鼻相也。动嗅鼻性也。

　　若取肉形。肉质乃身。身知即触。名身非鼻。名触即尘。鼻尚无名。云何立界。

　　名身则非鼻。名触则属尘。故鼻无名。

　　若取嗅知。又汝心中以何为知。以肉为知。则肉之知。元触非鼻。以空为知。空则自知。肉应非觉。如是则应虚空是汝。汝身非知。今日阿难应无所在。

　　肉质之知属身故元触非鼻。虚空之知属空故肉应无觉。又应空是汝身。则今阿难身空无所在矣。此计识因鼻生者妄也。

　　△二依境辩。

　　以香为知。知自属香。何预于汝。若香臭气必生汝鼻。则彼香臭二种流气。不生伊兰及旃檀木。二物不来。汝自嗅鼻。为香为臭。

　　若知属香。则鼻不预知。知不属香矣。若香生鼻。则木应无香。且伊兰之臭。旃檀之香。二物不来。鼻作何气。则香不生鼻矣。此计识因香生者妄也。

　　△三根境合辩。

　　臭则非香。香应非臭。若香臭二俱能闻者。则汝一人应有两鼻。对我问道有二阿难。谁为汝体。

　　境二则根亦应二。此皆遣识心分别计度也。

　　若鼻是一。香臭无二。臭既为香。香复成臭。二性不有。界从谁立。

　　以根一境。则境性互夺。从何立界。

　　若因香生。识因香有。如眼有见不能观眼。因香有故应不知香。知即非生。不知非识。

　　眼识因眼而有。既不见眼。鼻识因香而有。应不知香。若曰能知。即非香生。若曰不知。即不名识。皆不可也。

　　香非知有。香界不成。识不知香。因界则非从香建立。

　　香不因根。则不成香界。识不知香。则不成识界。

　　既无中间。不成内外。彼诸闻性毕竟虚妄。

　　中间识界也。内外鼻香界也。

　　△三了妄即真。

　　是故当知。鼻香为缘生鼻识界。三处都无。则鼻与香及香界三。本非因缘。非自然性。

　　△四舌味界三。一举相问界。

　　阿难。又汝所明舌味为缘生于舌识。此识为复因舌所生以舌为界。因味所生以味为界。

　　△二辩界无实三。一依根辩。

　　阿难。若因舌生。则诸世间甘蔗乌梅。黄连石盐。细辛姜桂。都无有味。汝自尝舌。为甜为苦。

　　甘蔗等举五味也。

　　若舌性苦。谁来尝舌。舌不自尝。孰为知觉。舌性非苦。味自不生。云何立界。

　　味因舌尝。若舌本苦。则无能尝者。孰为识体。若舌本淡。既不因境。味无所生。无味与对。从何立界。此计界因舌生者妄也。

　　△二依境辩。

　　若因味生。识自为味。同于舌根。应不自尝。云何识知是味非味。

　　识自为味。谓识即味也。同于舌根。谓识不自尝也。

　　又一切味非一物生。味既多生。识应多体。识体若一。体必味生。咸淡甘辛和合俱生诸变异相。同为一味。应无分别。分别既无。则不名识。云何复名舌味识界。不应虚空生汝心识。

　　识因味生。则味多识亦应多。识一味亦应一。体必味生者。牒定识因味生也。咸淡甘辛同为一味者。结成识一味亦应一也。异识既一。异味既同。则无分别。无别则非识。非识则无界。此计界因味生者妄也。众味曰和合。本味曰俱生。转味曰变异。

　　△三根境合辩。

　　舌味和合。即于是中元无自性。云何界生。

　　根境合混。则自性无定。从何生界。

　　△三了妄即真。

　　是故当知。舌味为缘生舌识界。三处都无。则舌与味及舌界三。本非因缘。非自然性。

　　△五身触界三。一举相问界。

　　阿难。又汝所明所触为缘生于身识。此识为复因身所生以身为界。因触所生以触为界。

　　△二辩界无实三。一依根辩。

　　阿难。若因身生。必无合离二觉观缘。身何所识。

　　觉观即身识也。以合离二境为缘。

　　△二依境辩。

　　若因触生。必无汝身。谁有非身知合离者。

　　无身则不知合离。是则因身非因境也。

　　△三根境合辩。

　　阿难。物不触知。身知有触。知身即触。知触即身。即触非身。即身非触。身触二相元无处所。合身即为身自体性。离身即是虚空等相。内外不成。中云何立。中不复立。内外性空。则汝识生从谁立界。

　　物不触知身知有触者。徒触不能生知。因身然后知触。此明身识由根境合显也。合则当知。身即触也。触即身也。若身即触。则身非身矣。若触即身。则触非触矣。身触互夺。故无处所。合身则无触位故即为身体。离身则无触用故即同虚空。然则内外中间之位皆不成立。纵曰识因触生。从何立界耶。

　　△三了妄即真。

　　是故当知。身触为缘生身识界。三处都无。则身与触及身界三。本非因缘。非自然性。

　　△六意法界三。一举相问界。

　　阿难。又汝所明意法为缘生于意识。此识为复因意所生以意为界。因法所生以法为界。

　　△二辩界无实三。一依根辩。

　　阿难。若因意生。于汝意中。必有所思。发明汝意。若无前法。意无所生。离缘无形。识将何用。

　　意识发于所思。意根生于法尘。二者皆属前境。离此则根无形。识无用。是必因境。则计根生者妄也。

　　又汝识心与诸思量兼了别性。为同为异。同意即意云何所生。异意不同应无所识。若无所识。云何意生。若有所识。云何识意。唯同与异二性无成。界云何立。

　　又辩根识混滥不成因界也。识心意识也。思量了别意根也。同则无复能所。异则不能有识。二既混滥。已无自性。则界无所立矣。

　　△二依境辩。

　　若因法生。世间诸法不离五尘。汝观色法及诸声法香法味法及与触法。相状分明。以对五根。非意所摄。汝识决定依于法生。今汝谛观。法法何状。若离色空动静通塞合离生灭。越此诸相。终无所得。生则色空诸法等生。灭则色空诸法等灭。

　　五尘各对眼耳五根。非意所摄。五法各因色空诸缘。终无实状。既非意摄。又无实状。安能生意识耶。

　　所因既无。因生有识。作何形相。相状不有。界云何生。

　　前谓识因法生。今所因者。既随缘起灭。自无实状。则因之生识。复作何状耶。状不有则界亦亡矣。

　　△三了妄即真。

　　是故当知。意法为缘。生意识界。三处都无。则意与法及意界三。本非因缘。非自然性。

　　既非因缘自然。是谓妙真如性。

　　大佛顶如来密因修证了义诸菩萨万行首楞严经要解卷第五

　　音切

　　吸

　　(许及切)。

　　嗅

　　(虚救切)。

　　舐

　　(神纸切)。

　　吻

　　(文粉切)。

　　甜

　　(徒兼切)。

　　逾

　　(羊朱切)。

　　寤

　　(音悟)。

　　撮

　　(此活切)。

　　寐

　　(密二切)。

　　撞

　　(音幢)。

　　铢

　　(音殊)。

　　藉

　　(慈夜切)。

　　爇

　　(如悦切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第六

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△十一广举七大圆示藏性。前近取诸身。显如来藏故。依阴入处界四科。以明虽悟一身。未融万法。根境尚异。见性不圆。此复远取诸物。圆示藏性故。依地水火风空见识七大。以明使悟物我同根。是非一体。法法圆成。尘尘周遍。法界颂云。若人欲识真空理。身内真如还遍外。情与无情共一体。处处皆同真法界。此七大之旨也。谓之大者。以性圆周遍含吐十方为义。所以有七者。万法生成。不离四大。而依空建立。因见有觉。因识有知故也。前五无情所具。后二有情兼之。今举其七。则万法该矣。七大皆因识变故。总之以识。识则性觉之中。妄为明觉者也。所妄既立。生彼妄能。故有七大。然彼大性。先非水火。亦非空识。全一如来藏体循业发现而已。七大既尔。万法皆然。凡我依正。先非根身。亦非器界。皆即循业之相。性真圆融。初无生灭。所以阿难蒙佛开示。身心荡然。得无挂碍。了知世间诸所有物皆即妙心。含褁十方。反观幻身。起灭无从。获本妙心常住不灭。第二大料。文终于此。实发明要旨修证密因也。文二。初阿难发起。

　　阿难白佛言。世尊。如来常说和合因缘。一切世间种种变化。皆因四大和合发明。云何如来因缘自然二俱排摈。我今不知斯义所属。唯垂哀愍。开示众生中道了义无戏论法。

　　此依权教问难。由四大发起七大因缘自然之义。

　　△二世尊垂答三。初愍告。

　　尔时世尊。告阿难言。汝先厌离声闻缘觉诸小乘法。发心勤求无上菩提。故我今时为汝开示第一义谛。如何复将世间戏论妄想因缘而自缠绕。汝虽多闻。如说药人真药现前不能分别。如来说为真可怜愍。

　　多闻如说药。谛义如真药。

　　△二许答。

　　汝今谛听。吾当为汝分别开示。亦令当来修大乘者通达实相。阿难默然。承佛圣旨。

　　知七大本如来藏。是谓通达实相。

　　△三正答二。一总答。

　　阿难。如汝所言。四大和合。发明世间种种变化。阿难。若彼大性体非和合。则不能与诸大杂和。犹如虚空不和诸色。若和合者同于变化。始终相成。生灭相续。生死死生。生生死死。如旋火轮。未有休息。

　　权教虽说和合。都无实义。盖彼大性。果非和合。则如虚空。不和诸色。殆不然也。若果和合。则同彼万变。相成相续。展转虚妄。又不然也。旋火之轮无有实体。喻虚妄相成相续之相也。

　　阿难。如水成冰。冰还成水。

　　直示大性非和不和之理。而起后文。故复召告也。夫水何合而成冰。冰何和而成水。七大之性。不因和合。循业发现。如此而已。

　　△二别答七。一地大三。一标本。

　　汝观地性。粗为大地。细为微尘至邻虚尘。折彼极微色边际相。七分所成。更析邻虚。即实空性。

　　此标色虽可析空非可合。将显地性非和合也。尘之细者曰微。细之又细曰极微。微之又微曰邻虚。极微之尘犹有微色。故名色边际相。析极微为七分。则微色殆虚。故名邻虚。

　　△二辩明。

　　阿难。若此邻虚析成虚空。当知虚空出生色相。

　　先立理。下辩明。

　　汝今问言。由和合故。出生世间诸变化相。汝且观此一邻虚尘。用几虚空和合而有。不应邻虚合成邻虚。又邻虚尘析入空者。用几色相合成虚空。

　　此明诸变化相非和合法。

　　若色合时。合色非空。若空合时。合空非色。色犹可析。空云何合。

　　色合则不应名空。空合则不应析色。知空非和合则色非和合矣。

　　△三结显。

　　汝元不知如来藏中。性色真空。性空真色。清净本然。周遍法界。随众生心。应所知量。循业发现。世间无知。惑为因缘及自然性。皆是识心分别计度。但有言说。都无实义。

　　如来藏性万法一如。而循发似异。遂有七大之名。特体用异称耳。真空者一如之体也。故七大皆言真空。七大即循业之用也。故曰性空真色乃至性空真识。体用不二故。相依互举。不离妙性故。一一言性也。不垢不净曰清净。非和不和曰本然。无乎不在曰周遍。既非垢净和合而能成七大万法者。但随心应量循业发现而已。后云汝以空明则有空现。地水火风各各发明则各各现。此随心应量之事也。背觉合尘。故发尘劳。灭尘合觉。故发真如。此循业发现之事也。至于十界依正之相。万形纤悉之理。莫非随应循发者也。然此观相元妄。无可指陈。观性元真。唯妙觉明。理绝情谓。不容妄度。故但有言说都无实义。所以第一义谛。拟心则差。动念则乖。惟居一切时不起妄念。不用识心分别计度。然后相应也。余六同此。

　　△二火大三。一标本。

　　阿难。火性无我。寄于诸缘。汝观城中未食之家。欲炊爨时。手执阳燧。日前求火。

　　火无自体。寓物成形。故曰无我。阳燧铸铜为之。似镜而凹。

　　△二辩明。

　　阿难。名和合者。如我与汝一千二百五十比丘。今为一众。众虽为一。诘其根本各各有身。皆有所生氏族名字。如舍利弗婆罗门种。优楼频螺迦叶波种。乃至阿难瞿昙种姓。阿难。若此火性因和合有。彼手执镜于日求火。此火为从镜中而出。为从艾出。为于日来。阿难。若日来者。自能烧汝手中之艾。来处林木皆应受焚。若镜中出。自能于镜出然于艾。镜何不镕。纡汝手执尚无热相。云何融泮。若生于艾。何藉日镜光明相接然后火生。

　　众名和合诘之各有本根。真和合也。火名和合诘之各无本根。非和合矣。优楼频螺云木瓜林。迦叶波云龟氏。瞿昙云地最胜。亦云日种。

　　汝又谛观。镜因手执。日从天来。艾本地生。火从何方游历于此。日镜相远。非和非合。不应火光无从自有。

　　三物相辽。火无方所。凡所测度皆妄计也。

　　△三结显。

　　汝犹不知如来藏中。性火真空。性空真火。清净本然。周遍法界。随众生心。应所知量。阿难。当知世人一处执镜一处火生。遍法界执满世间起。起遍世间。宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　△三水大三。一标本。

　　阿难。水性不定。流息无恒。如室罗城迦毗罗仙斫迦罗仙。及钵头摩诃萨多等诸大幻师。求太阴精。用和幻药。是诸师等。于白月昼。手执方诸。承月中水。此水为复从珠中出。空中自有。为从月来。

　　求则流。否则息。所谓流息无常也。迦毗罗等四。皆外道善幻术。太阴精。月中之水也。月望前曰白。亭午曰昼。方诸。取水之珠。即阴燧也。

　　△二辩明。

　　阿难。若从月来。尚能远方令珠出水。所经林木皆应吐流。流则何待方诸所出。不流明水非从月降。

　　不流等者。林木不吐流。则知水非月降。

　　若从珠出。则此珠中常应流水。何待中宵承白月昼。若从空生。空性无边。水当无际。从人洎天皆同滔溺。云何复有水陆空行。

　　水非月来。又非珠出。不从空生。即本然周遍。非和合矣。

　　汝更谛观。月从天陟。珠因手持。承珠水盘本人敷设。水从何方流注于此。月珠相远。非和非合。不应水精无从自有。

　　例火大文。

　　△三结显。

　　汝尚不知如来藏中。性水真空。性空真水。清净本然。周遍法界。随众生心。应所知量。一处执珠一处水出。遍法界执满法界生。生满世间。宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　初言汝元不知。次言犹言尚言宛言全言曾。而终又言元者。初言本元自迷。所以不知。暨再与明。犹且未谕。故次言犹也。后复与明。而益不知。故言尚。转不知故言宛。浑不知故言全。甚不知故言曾。终不知故复言元也。初意恕之。终意责之。轻重有序矣。

　　△四风大三。一标本。

　　阿难。风性无体。动静不常。汝常整衣入于大众。僧伽梨角动及傍人。则有微风拂彼人面。此风为复出袈裟角。发于虚空。生彼人面。

　　拂衣则动。垂衣则静。所谓动静不常。僧伽梨法衣也。

　　△二辩明。

　　阿难。此风若复出袈裟角。汝乃披风。其衣飞摇应离汝体。我今说法会中垂衣。汝看我衣。风何所在。不应衣中有藏风地。

　　辩非衣出也。

　　若生虚空。汝衣不动。何因无拂。空性常住风应常生。若无风时虚空当灭。灭风可见。灭空何状。若有生灭不名虚空。名为虚空。云何风出。

　　辩非空生也。虚空当灭者。谓无风时亦应无空。

　　若风自生被拂之面。从彼面生。当应拂汝。自汝整衣。云何倒拂。

　　辩非生彼面也。风非衣出。又非空生。非生彼面。了无所从。非和合矣。

　　汝审谛观。整衣在汝。面属彼人。虚空寂然不参流动。风自谁方鼓动来此。风空性隔。非和非合。不应风性无从自有。

　　三者不参。二性相隔。求风所从杳莫可究。信谓本然周遍循业发现也。风性或作风心。误也。

　　△三结显。

　　汝宛不知如来藏中。性风真空。性空真风。清净本然。周遍法界。随众生心。应所知量。阿难。如汝一人微动服衣有微风出。遍法界拂满国土生。周遍世间。宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　言法界又言国土者。遍界对一人言。国土对衣服言。

　　△五空大四。一标本。

　　阿难。空性无形。因色显发。如室罗城去河遥处。诸刹利种。及婆罗门。毗舍。首陀。兼颇罗堕。旃陀罗等。新立安居。凿井求水。出土一尺。于中则有一尺虚空。如是乃至出土一丈。中间还得一丈虚空。虚空浅深随出多少。此空为当因土所出。因凿所有。无因自生。

　　凿土得空。所谓因色显发也。西天贵贱。族分四姓。如此方四民。刹帝利王族也。婆罗门净志也。毗舍商贾也。首陀农夫也。是谓四姓。颇罗堕利根也。旃陀罗魁脍也。此又智愚之族。

　　△二辩明。

　　阿难。若复此空无因自生。未凿土前何不无碍。唯见大地迥无通达。若因土出。则土出时应见空入。若土先出无空入者。云何虚空因土而出。若无出入。则应空土元无异因。无异则同。则土出时空何不出。

　　无异因谓一体也。

　　若因凿出。则凿出空。应非出土。不因凿出。凿自出土。云何见空。

　　即因不可。离因亦非。

　　汝更审谛。谛审谛观。凿从人手随方运转。土因地移。如是虚空因何所出。凿空虚实不相为用。非和非合。不应虚空无从自出。

　　令详察其非因缘自然也。凿空虚实。谓凿实空虚也。上诸巧辩。皆遣识心妄计。而显圆融真体也。

　　△三会通。

　　若此虚空性圆周遍。本不动摇。当知现前地水火风均名五大。性真圆融。皆如来藏。本无生灭。

　　会上义而通前文也。由上所明。非因缘和合。则知空性圆遍非生灭法。一大既尔。余大皆然。故通言地水火风。云现前者。使触事而明无他求也。

　　阿难。汝心昏迷。不悟四大元如来藏。当观虚空。为出为入。为非出入。

　　若悟虚空性圆周遍本无出入。即悟四大性真圆融本无生灭也。

　　△四结类。

　　汝全不知如来藏中。性觉真空。性空真觉。清净本然。周遍法界。随众生心。应所知量。阿难。如一井空。空生一井。十方虚空亦复如是。圆满十方。宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　空与觉。亦体用异称也。体用不二。故相依而举。一井之空喻一法性也。十方之空喻万法性也。由一观万。由自观他。性无二别。特形器妄辩耳。

　　△六见大四。一标本。

　　阿难。见觉无知。因色空有。如汝今者在祇陀林。朝明夕昏。设居中宵。白月则光。黑月便暗。则明暗等因见分析。此见为复与明暗相并太虚空。为同一体。为非一体。或同非同。或异非异。

　　见觉之体。本自无知。

　　△二辩明。

　　阿难。此见若复与明与暗及与虚空元一体者。则明与暗二体相亡。暗时无明。明时无暗。

　　上总标。下详辩。相亡犹相夺也。

　　若与暗一。明则见亡。必一于明。暗时当灭。灭则云何见明见暗。若明暗殊。见无生灭。一云何成。

　　辩非一体也。

　　若此见精与暗与明非一体者。汝离明暗及与虚空。分㭊见元。作何形相。离明离暗及离虚空。是见元同龟毛兔角。明暗虚空三事俱异。从何立见。

　　辩非异体也。

　　明暗相背。云何或同。离三元无。云何或异。分空分见本无边畔。云何非同。见暗见明性非迁改。云何非异。

　　辩非或同非同或异非异也。非迁改者。明暗迁而见不改也。

　　汝更细审。微细审详。审谛审观。明从太阳。暗随黑月。通属虚空。壅归大地。如是见精因何所出。

　　令详察其性真圆融。不涉诸妄也。深别曰审。审议曰详。当理曰谛。谛视曰观。初于地独言汝观。于火言谛观。其次言更谛观审谛观。至见重叠而言。至识翻覆而言者。意同言宛言全言曾之类。为其转不知浑不知甚不知故也。

　　见觉空顽。非和非合。不应见精无从自出。

　　当知性圆周遍。本无生灭也。

　　△三会通。

　　若见闻知。性圆周遍。本不动摇。当知无边不动虚空并其动摇地水火风。均名六大。性真圆融。皆如来藏。本无生灭。

　　例前会通之文。

　　阿难。汝性沉沦。不悟汝之见闻觉知本如来藏。汝当观此见闻觉知。为生为灭。为同为异。为非生灭。为非同异。

　　生灭同异。皆因妄尘。非生非异。不离妄计。离此诸妄。即如来藏也。

　　△四结显。

　　汝曾不知如来藏中。性见觉明。觉精明见。清净本然。周遍法界。随众生心。应所知量。如一见根见周法界。听嗅尝触觉触觉知妙德莹然。遍周法界。圆满十虚宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　性见等者。亦体用相依而举。有见有觉。虽觉明之咎。而体实性见。用实觉精也。如一下例余根也。尝触即舌根以味合方觉。故亦名触。觉触觉知即身意也。

　　△七识大四。一标本。

　　阿难。识性无源。因于六种根尘妄出。

　　根尘识三。皆妄相因。

　　汝今遍观此会圣众。用目循历。其目周视。但如镜中。无别分㭊。汝识于中次第标指。此是文殊。此富楼那。此目犍连。此须菩提。此舍利弗。

　　示别了之体也。

　　此识了知。为生于见。为生于相。为生虚空。为无所因突然而出。

　　见根也。相境也。

　　△二辩明。

　　阿难。若汝识性生于见中。如无明暗及与色空。四种必无。元无汝见。见性尚无。从何发识。

　　明非生于见也。

　　若汝识性。生于相中不从见生。既不见明。亦不见暗。明暗不瞩即无色空。彼相尚无。识从何发。

　　明非生于相也。

　　若生于空。非相非见。非见无辩。自不能知明暗色空。非相灭缘。见闻觉知无处安立。处此二非。空则同无。有非同物。纵发汝识。欲何分别。

　　明非生于空也。若生于空。则非是相。亦非是见。非是见则无所辩。非是相则无所缘。若无所缘。能缘何立。又处此非相非见之间。识体若空。则同龟毛。识体若有。非同物象。既自无体。安能有用。故曰欲何分别。

　　若无所因突然而出。何不日中别识明月。

　　明非无因也。

　　汝更细详。微细详审。见托汝睛。相推前境。可状成有。不相成无。如是识缘因何所出。识动见澄。非和非合。闻听觉知亦复如是。不应识缘无从自出。

　　见托根。相托境。有出可状。无出非相。识何所出耶。识有分别为动。见无分别为澄。识动见澄。性相隔异。见与识隔。闻知亦然。皆非和合。又非自然。是则性真圆融。不涉诸妄矣。

　　△三会通。

　　若此识心。本无所从。当知了别见闻觉知圆满湛然性非从所。兼彼虚空地水火风。均名七大。性真圆融。皆如来藏。本无生灭。

　　此识心总指识大也。了别见闻觉知。别指六识也。兼彼空等。总会七大。旁通万法也。既本无所从。则湛然圆遍。地等既尔。世界众生物物皆尔。不唯地等名大。草芥尘毛皆可名大。性真圆融本无生灭矣。前文详辩。意皆萃此。故自根境万法总会而旁通也。

　　阿难。汝心粗浮。不悟见闻发明了知本如来藏。汝应观此六处识心。为同为异。为空为有。为非同异。为非空有。

　　识体深潜。当微细沉思。不可粗浮。观得其真。则悟其本如来藏矣。

　　△四结显。

　　汝元不知如来藏中。性识明知。觉明真识。妙觉湛然。遍周法界。含吐十虚。宁有方所。循业发现。世间无知。惑为因缘及自然性。皆是识心分别计度。但有言说。都无实义。

　　识知皆出于性明。故曰性识明知。识虽觉明之咎。其体实真。故曰觉明真识。体用不二。真妄一真。所以迭举。

　　△三时众造悟。自第二卷初发明至此造悟也。文二。一经家叙悟。

　　尔时阿难及诸大众。蒙佛如来微妙开示。身心荡然。得无挂碍。是诸大众。各各自知心遍十方。见十方空。如观手中所持叶物。一切世间诸所有物。皆即菩提妙明元心。心精遍圆。含褁十方。反观父母所生之身。犹彼十方虚空之中吹一微尘若存若亡。如湛巨海流一浮沤起灭无从。了然自知。获本妙心常住不灭。礼佛合掌。得未曾有。于如来前。说偈赞佛。

　　自初决择心见。丝至阴入七大。多方发明。使悟器界万法当体全真本如来藏。是谓微妙开示也。既悟器界性真圆融。故身心荡然得无挂碍。悟妙觉湛然周遍法界。故各各自知心遍十方也。觉湛周遍含吐十虚。故见十方空如手中叶。万法性真本如来藏。故一切所有皆即妙心也。悟本心量广大如此。故反观妄身。其微如尘。其幻如沤。忽无所有。而本妙常心了了悟获。于是深庆。说偈赞谢也。

　　△二阿难偈赞三。一赞谢二。初赞。

　　妙湛总持不动尊。首楞严王世希有。

　　妙湛总持。即澄圆妙性如来藏体。前之屡称。妙觉湛然不动周圆含吐十虚者。此也。人虽本具。要由首楞大定而发。阿难既自造悟。遂知佛之所以为佛者特此而已。故以是称赞也。觉海圆澄物不能汩。曰妙湛。藏心遍圆含褁十方。曰总持。体寂如空常住不灭。曰不动。具此而独尊三界。由此而为诸法王。求之世间。不可多得。是诚希有也。

　　△次谢。

　　销我亿劫颠倒想。不历僧祇获法身。

　　无始迷真妄。认缘影。即亿劫倒想也。一蒙开示。了获本心。即不历僧祇也。

　　愿今得果成宝王。还度如是恒沙众。将此身心奉尘刹。是则名为报佛恩。伏请世尊为证明。五浊恶世誓先入。如一众生未成佛。终不于此取泥洹。

　　既悟自性。深感发明之恩。故愿有所成。弘道利生。称佛心而上报也。愿得圣果。智心也。还度多众。悲心也。智悲双运广大无尽。即所谓深心也。誓入五浊不取涅槃。即深心之效也。凭此报恩。故请佛为证也。

　　△二重请。

　　大雄大力大慈悲。希更审除微细惑。令我早登无上觉。于十方界坐道场。

　　既赞谢已。重请后法。庶尽断惑障。成就果愿也。欲断惑障。须藉雄猛智力大慈悲德。故备称以重请也。前发明心见显如来藏。方破见道粗惑。次须决通疑滞开修证门。以断修道细惑。详审尽除。乃登上觉。自第四卷。决通疑滞。摄伏攀缘。即审除细惑之方也。既消倒想。顿获法身。疑已得果。且又愿求而更除细惑者。佛果有七。曰菩提。涅槃。真如。佛性。庵摩罗识。空如来藏。大圆镜智。所谓获法身者。则分得菩提。自见佛性而已。见性之后。必须审除细惑。使生灭灭生俱寂。以合乎涅槃真如。白净纯凝。以合乎庵摩罗识。廓然圆照。以合乎空如来藏。大圆镜智七果圆备。乃所谓登无上觉也。今之学者。才得其二。顿忘余五。轻捐教法。不复修断。则生灭何时而寂。杂染何时而净。交交扰扰。何时而廓然。昏昏昧昧。何时而圆照。纵虽见性。有为习漏不免复生。吾知其倒想依然。将又倍于亿劫。为可叹惜矣。闻此首楞毕竟之教。快宜勉进。疾使一切毕竟也。

　　△三总结。

　　舜若多性可销亡。烁迦罗心无动转。

　　舜若多此云空。烁迦罗云坚固。谓空性无体。尚可销亡。我心坚固。终无动转。此依楞严定力。结前愿心自誓究竟毕无退堕。愿心如此。然后圣果可期。佛恩可报也。

　　大佛顶如来密因修证了义诸菩萨万行首楞严经要解卷第六

　　音切

　　燧

　　(音遂)。

　　析

　　(先击切)。

　　爨

　　(七乱切)。

　　镕

　　(音容)。

　　纡

　　(忆俱切)。

　　泮

　　(音判)。

　　陟

　　(知力切)。

　　滔

　　(音叨)。

　　突

　　(陀骨切)。

　　褁

　　(音果)。

　　烁

　　(书若切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第七

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△三深穷万法。决通疑滞。入道以见性为本。了法次之。盖虽见性。不了万法。则触途成滞。故于发明心见显如来藏之后。复以富那呈疑。穷辩山河大地诸有为相。使法法决了。一无疑滞。然后修进可以顺造也。文三。初富那疑问。十大弟子。阿难多闻。富那说法。各居第一。前欲激发多闻狂慧。使生正见故。以阿难发起。此为群疑塞滞。须藉讲通故。以富那发起。皆圣人应机方便也。文二。初叙疑。

　　尔时富楼那弥多罗尼子。在大众中。即从座起。偏袒右肩。右膝着地。合掌恭敬。而白佛言。大威德世尊。善为众生。敷演如来第一义谛。

　　先赞前法。次叙疑情也。冠三乘。统万法。名第一义谛。

　　世尊常推说法人中我为第一。今闻如来微妙法音。犹如聋人逾百步外聆于蚊蚋。本所不见。何况得闻。佛虽宣明令我除惑。今犹未详斯义究竟无疑惑地。

　　前所宣明。旨义幽远。根机昧劣。故譬聋人百步闻蚋。以第一法才犹昧。则中下之机难无疑惑。所以富那示疑而请也。

　　世尊。如阿难辈。虽则开悟。习漏未除。我等会中登无漏者。虽尽诸漏。今闻如来所说法音。尚纡疑悔。

　　阿难习漏未除。容有疑惑。富那既尽诸漏。尚萦疑悔。则余众可知也。

　　△二正问二。一问藏性清净何生诸相。

　　世尊。若复世闻一切根尘阴处界等。皆如来藏清净本然。云何忽生山河大地诸有为相。次第迁流终而复始。

　　清净则宜无诸相。本然则宜无迁流。

　　△二问四大各遍云何相容。

　　又如来说地水火风。本性圆融。周遍法界。湛然常住。世尊。若地性遍云何容水。水性周遍火则不生。复云何明水火二性俱遍虚空不相陵灭。世尊地性障碍。空性虚通。云何二俱周遍法界。而我不知是义攸往。唯愿如来宣流大慈。开我迷云及诸大众。作是语已。五体投地。钦渴如来无上慈诲。

　　二问皆蹑前四科七大之文起疑也。意以性相相违理事相碍实常情疑滞。故为致问。庶获决通。

　　△二如来决答二。一通许。

　　尔时世尊告富楼那及诸会中漏尽无学诸阿罗汉。如来今日普为此会。宣胜义中真胜义性。令汝会中定性声闻及诸一切未得二空回向上乘阿罗汉等。皆获一乘寂灭场地真阿练若正修行处。汝今谛听。当为汝说。

　　有世俗谛。有胜义谛。脱俗冥真。超情离妄。世间三有。出世二乘。以所知心不能测度。是谓胜义谛中真胜义性。即下文由觉明以辩真觉。因了发以穷诸妄。至于山河不复出。水火不相陵。身含十方。毛现尘刹。皆胜义谛中真胜义性也。定性声闻即沉空趣寂者。未得二空即初心有学。回向上乘则大心罗汉。一乘寂灭场地即冠三乘离诤论之真趣也。阿练若云无諠杂。

　　富楼那等。钦佛法音。默然承听。

　　△二正答二。一答诸相所起。三初明本。

　　佛言。富楼那。如汝所言。清净本然云何忽生山河大地。汝常不闻如来宣说。性觉妙明。本觉明妙。富楼那言。唯然世等。我常闻佛宣说斯义。

　　性觉妙明本觉明妙者。万法体用异称也。能性一切曰性觉。性觉之妙显乎明。即自体而出见于万法者也。性之所本曰本觉。本觉之明藏乎妙。即自用而反冥于一真者也。了斯二义。则体用一觉。物我一妙。无复诸相之异矣。

　　佛言。汝称觉明。为复性明称名为觉。为觉不明称为明觉。

　　促举前义问之。定其解惑也。夫汝所谓觉。所谓明。意作何解。为此性本自明灵然不昧。故称之为觉耶。为复性自不明用心觉之。故称之为明觉耶。灵然不昧者真觉也。用心觉之者妄觉也。

　　富楼那言。若此不明名为觉者。则无所明。

　　富那意。以性明为觉。不以不明为觉。故曰若此不明。则无所明。然不知缠有所明即堕妄觉无穷妄业由是而生也。故下云。觉非所明。因明立所。所妄既立。生汝妄能。

　　佛言。若无所明。则无明觉。

　　明觉之妄。由所明起。

　　有所非觉。无所非明。无明又非觉湛明性。

　　觉离能所故。有所非觉。照了诸相故。无所非明。若果非明。又不得谓之觉湛明性。当知有所无所是明非明皆为妄度。终非妙明明妙之真也。

　　△二叙妄二。初三细所起。

　　性觉必明。妄为明觉。

　　前云性觉妙明。此云性觉必明者。湛然寂照曰妙明。强生了知曰必明。妙明则真。必明则妄。所以妄为明觉。此即三细之首妄识初相也。起信云。由不如实知真如法一故不觉心动。即此相也。

　　觉非所明。因明立所。所既妄立。生汝妄能。无同异中炽然成异。

　　真觉本无能所。因必明故。妄见有所。能所既立。心境互分。故无同异中炽然成异。即转相也。

　　异彼所异。因异立同。同异发明。因此复立无同无异。如是扰乱。相待生劳。劳久发尘。自相浑浊。

　　以彼炽然之异为异。复因异相立同。又因其有同有异故。复立无同无异。一真体中本无是事。皆由能所对待妄立。以扰发情尘。遂使妙明斯浑妙湛斯浊。晦昧空色自此兆矣。即现相也。上三属根本烦恼。下起六粗。即枝叶也。

　　△二六粗所起。

　　由是引起尘劳烦恼。

　　由三细而引起也。染污为尘。扰动为劳。忧煎为烦。迷乱为恼。即智及相续执取计名四粗之总相。自下世界相续众生相续。即业相也。业果相续。即业系苦相也。

　　△三感结三。一总明。

　　起为世界。静成虚空。虚空为同。世界为异。彼无同异真有为法。

　　妄觉动则劳扰发尘故。起为世界。妄觉伏则顽然冥漠故。静成虚空。法界一空曰同。情器万殊曰异。此乃于无同异中炽然成异。故曰彼无同异真有为法。

　　△二别明三。一世界起始。

　　觉明空昧。相待成摇。故有风轮执持世界。因空生摇。坚明立碍。彼金宝者明觉立坚。故有金轮保持国土。坚觉宝成。摇明风出。风金相摩。故有火光为变化性。宝明生润。火光上蒸。故有水轮。含十方界。火腾水降。交发立坚。湿为巨海。干为洲潬。以是义故。彼大海中火光常起。彼洲潬中江河常注。水势劣火。结为高山。是故山石。击则成𦦨。融则成水。土势劣水。抽为草木。是故林薮。遇烧成土。因绞成水。交妄发生递相为种。以是因缘世界相续。

　　万法自五行变化。五行由妄觉发生。故世界起。始肇于觉明。而依乎风金水火。以生成万物也。真觉妙空。本非明昧。由妄为明觉。遂有昧空。明昧相倾。则不觉心动。故曰觉明空昧。相待成摇。故有风轮。世界最下依风轮住。故曰执持世界。因空生摇等者。因空昧动念。觉明坚执。而立碍感金也。大地最下依金轮起。故曰保持国土。坚觉宝成等者。因坚觉妄摇。触起烦恼。而感火也。内外二界。革生为熟。化有为无。皆火大所变。故曰为变化性。宝明生润等者。由坚觉生识。而蒸以烦恼。积情发爱。而感水也。世界居大海内。故曰含十方界。火腾水降等者。妄觉烦起。妄识横流。交结立碍。而感土也。地性坚碍。故曰立坚。其高为山。其深为海。皆土也。水阜曰洲。沙汀曰潬。诸皆肇于妄觉。感于五行。故曰交妄发生。递相为种也。土水生木。木土生金。金木生火。火金生水。水火生土。世界初由觉明发识为水。空昧结色为土。相待成摇。为风为木。即土水生木也。又因空昧之土生摇为木。而坚明立碍。即木土生金也。余文甚明。土由水火所生。若子受父母气分。故海中火起。潬中水注也。五行以我克为妻夫劣然后阴阳和而生子。故水劣火为山。土劣水为木。焰融明水火气分。烧绞明土水气分也。此世界相续之由也。

　　△二众生起始。

　　复次富楼那。明妄非他。觉明为咎。所妄既立。明理不逾。以是因缘。听不出声。见不超色。色香味触六妄成就。由是分开见觉闻知。同业相缠。合离成化。

　　明妄者指坚明明觉摇明之妄无他特觉明妄心为咎耳。真明妙理本无能所。元一圆融清净宝觉。由所妄既立。遂成隔碍。故明理不逾。以不逾故。听见六根于是妄局。色香六尘于是妄染。觉知六识于是妄分。根尘识三为业性故发起妄业。于是同业相缠合离成化。此六道四生之始也。同业即胎卵类。因父母己三者业同故相缠着而有生。合离即湿化类。不因父母。但由己业。或合湿而成形。即蠢蠕也。或离异而托化。如天狱鬼等类也。

　　见明色发。明见想成。异见成憎。同想成爱。流爱为种。纳想为胎。交遘发生吸引同业。故有因缘生羯罗蓝遏蒲昙等。胎卵湿化随其所应。卵唯想生。胎因情有。湿以合感。化以离应。情想合离更相变易。所有受业逐其飞沉。以是因缘众生相续。

　　妄见所明。而显发妄色。曰见明色发。此由心生境也。因明起见。而因见生想。曰明见想成。此由境生情也。见异则境违故成憎。想同则心顺故成爱。三爱交注曰流。三想相投曰纳。爱为轮回根本。故流爱为种。想为传命之媒。故纳想成胎。藉交遘而发生。由同业而吸引。此受生托质之始也。胎中五位。七日一变。羯罗蓝此云凝滑。初七日之相也。遏蒲昙云疱。二七日之相也。以至钵罗奢佉等也。四生之类。卵应于想。胎应于情。湿应于合。化应于离。故曰随其所应也。乱思曰想。结爱曰情。气附曰合。合湿而生也。形遁曰离。离此生彼也。情想合离有生皆具。此以多分言耳。卵生居首者。想念初动。情爱后起。又兼胎湿化故也。此文论想。乃内分染想。非外分净想。论化。乃转蜕业化。非意生妙化也。情想合离更相变易者。或情变为想。合变为离。无定业也。卵易为胎。湿易为化。无定质也。故所受业报。或升或沈。无定趣也。此众生相续之由也。

　　△三业果始起。

　　富楼那。想爱同结。爱不能离。则诸世间父母子孙。相生不断。是等则以欲贪为本。

　　父母子孙。非爱不聚。非欲不生。

　　贪爱同滋。贪不能止。则诸世间卵化湿胎。随力强弱递相吞食。是等则以杀贪为本。

　　胎卵湿化。以弱遭食。缘贪起杀。

　　以人食羊。羊死为人。人死为羊。如是乃至十生之类。死死生生互来相啖。恶业俱生穷未来际。是等则以盗贪为本。

　　不与而取曰盗。又阴取曰盗。以人食羊。不与取也。羊死为人互来相啖。阴取也。世间相啖。皆盗贪也。淫杀盗三。为业果根本。

　　汝负我命。我还汝债。以是因缘。经百千劫常在生死。汝爱我心。我怜汝色。以是因缘。经百千劫常在缠缚。

　　上明业果之本。此明相续之由。负债杀盗由也。爱怜欲贪由也。

　　唯杀盗淫。三为根本。以是因缘业果相总。

　　结显也。

　　△三结答。

　　富楼那。如是三种颠倒相续。皆是觉明明了知性。因了发相。从妄见生。山河大地诸有为相次第迁流。因此虚妄。终而复始。

　　总牒前文。结答世界众生业果皆觉明为咎也。觉明。即性觉必明者也。明了知性。即妄为明觉者也。了发相。即因明立所者也。妄见。即生汝妄能者也。此虚妄指觉明也。前问云何忽生山河至终而复始。此全牒其辞。而指觉明以答也。

　　△四蹑迹疑难二。一富那反难。

　　富楼那言。若此妙觉本妙觉明。与如来心不增不减。无状忽生山河大地诸有为相。如来今得妙空明觉。山河大地有为习漏何当复生。

　　妙觉。指无真妄之体也。本妙觉明。依真起妄者也。众生觉体与佛无别。无端忽生诸有为相。则如来既证空觉何时复生诸有耶。此固常情所惑。故特反难也。

　　△二佛与曲尽五。一既觉不迷二。一喻明。

　　佛告富楼那。譬如迷人。于一聚落。惑南为北。此迷为复因迷而有。因悟所出。富楼那言。如是迷人。亦不因迷。又不因悟。何以故。迷本无根。云何因迷。悟非生迷。云何因悟。

　　聚落村市也。汉书无燔聚落。聚落喻性分。南北喻迷倒。然南北初不易。则性分本无倒。故曰迷本无根。悟非生迷。

　　佛言。彼之迷人正在迷时。倏有悟人。指示令悟。富楼那。于意云何。此人纵迷。于此聚落更生迷不。不也世尊。

　　△二合显。

　　富楼那。十方如来亦复如是。此迷无本。性毕竟空。昔本无迷。似有迷觉。觉迷迷灭。觉不生迷。

　　显既觉不迷也。昔本无迷而谓从迷觉。名觉迷迷。

　　△二妙空无习二。一喻明。

　　亦如翳人见空中华。翳病若除。华于空灭。忽有愚人。于彼空华所灭空地。待华更生。汝观是人。为愚为慧。

　　翳喻妄见。华喻山河。空华灭地喻妙空明觉。

　　富楼那言。空元无华。妄见生灭。见华灭空。已是颠倒。敕令更出。斯实狂痴。云何更名如是狂人为愚为慧。

　　△二合显。

　　佛言。如汝所解。云何问言诸佛如来妙觉明空。何当更出山河大地。

　　既了所喻。何复前疑。

　　△三果觉无变。

　　又如金矿杂于精金。其金一纯更不成杂。

　　△四果德无生。

　　如木成灰不重为木。

　　△五结答。

　　诸佛如来菩提涅槃。亦复如是。

　　菩提果觉也。涅槃果德也。果至无变无生。则习漏不生。可知矣。四喻之意。前二明昔本无迷迷由妄起。后二明习漏妄缘证乃永断。若但举前喻。恐谓妄不妨真。惑能自灭。成拨无执。但举后喻。恐谓觉本非净。性本有生。成杂染见。所以四喻兼举。使知迷悟虽妄而不废修证也。

　　△二答四大相容二。一牒。

　　富楼那。又汝问言。地水火风本性圆融周遍法界。疑水火性不相陵灭。又征虚空及诸大地俱遍法界不合相容。

　　△二答二。一略明能容二。一引喻。

　　富楼那。譬如虚空。体非群相。而不拒彼诸相发挥。

　　虚空非诸相。而诸相依空而发。真体非四大。而四大揽真而成。先非水火。故不相拒。此总标。下别释。

　　所以者何。富楼那。彼太虚空。日照则明。云屯则暗。风摇则动。霁澄则清。气凝则浊。土积成霾。水澄成映。

　　此示诸相。下明相容。霾风雨土也。

　　于意云何。如是殊方诸有为相。为因彼生。为复空有。若彼所生。富楼那。且日照时。既是日明。十方世界同为日色。云何空中更见圆日。若是空明。空应自照。云何中霄云雾之时不生光曜。当知是明非日非空。不异空日。观相元妄。无可指陈。犹邀空华结为空果。云何诘其相陵灭义。观性元真。唯妙觉明。妙觉明心先非水火。云何复问不相容者。

　　观相既妄。陵灭亦妄。观性一真。无不容者。随处而发。故曰殊方。彼指日云等也。

　　△二合显。

　　真妙觉明亦复如是。汝以空明则有空现。地水火风各各发明则各各现。若俱发明则有俱现。

　　此如空非相。不拒发挥也。汝以空明等者。以事言之。如凿井出空照燧生火。是也。以业言之。如起为世界。静成虚空。风金相摩故有火光。是也。以心言之。妄起空见则有空现。地水火风亦复如是。故曰各各发明则各各现。各各谓前后也。俱谓同时也。

　　云何俱现。富楼那。如一水中现于日影。两人同观水中之日。东西各行。则各有日随二人去。一东一西。先无准的。不应难言此日是一云何各行。各日既双。云何现一。宛转虚妄无可凭据。

　　释俱现之相也。日影随人不一。如七大随缘成异。先无准的。不应诘难。

　　△二广明互现三。一随妄发现。

　　富楼那。汝以色空。相倾相夺于如来藏。而如来藏随为色空周遍法界。是故于中。风动空澄日明云暗。众生迷闷。背觉合尘。故发尘劳有世间相。

　　迷失真体。分别缘影。名背觉合尘。了相元妄。观性元真。名灭尘合觉。

　　△二依真发现。

　　我以妙明不灭不生合如来藏。而如来藏唯妙觉明圆照法界。是故于中。一为无量。无量为一。小中现大。大中现小。不动道场遍十方界。身含十方无尽虚空。于一毛端现宝王刹。坐微尘里转大法轮。

　　色空。世间妄相也。妙明。真如妙性也。皆如来藏所现。元一圆融。特由众生背真合妄故。局促世相之中。诸佛灭妄合真故。妙得真如之用。所以一多互应。小大相容。现宝刹于毛端。转法轮于尘里。事事无碍。法法如如。盖由观相元妄。无可陈指。观性元真。故无不容者。

　　△三离即圆会三。一依体圆非。

　　灭尘合觉。故发真如妙觉明性。而如来藏本妙圆心。非心。非空。非地。非水。非风。非火。

　　虽灭尘发真。于一多小大能一切如。而本妙圆体初无变异。故非心非火乃至非世出世法也。非心非火。谓七大五阴也。心即识大。而摄五阴。

　　非眼。非耳鼻舌身意。非色。非声香味触法。非眼识界。如是乃至非意识界。

　　谓非十八界。亦摄十二处。

　　非明无明明无明尽。如是乃至非老非死。非老死尽。

　　非缘觉法也。缘觉观十二缘。欲翻无明为明。十二缘。有生起相。有修断相。此兼举之。

　　非苦。非集。非灭。非道。非智。非得。

　　非声闻法也。声闻修四谛法。以智为能证。以果为所得。

　　非檀那。非尸罗。非毗梨耶。非羼提。非禅那。非般剌若。非波罗蜜多。

　　非菩萨法也。菩萨修六度行。檀等即施戒忍进禅智也。波罗蜜即度也。

　　如是乃至非怛闼阿竭。非阿罗诃三耶三菩。

　　非如来法也。怛闼阿竭此云如来。阿罗诃云应供。三耶三菩云正遍知。即十号之三也。

　　非大涅槃。非常。非乐。非我。非净。

　　非佛果法也。常乐我净为涅槃四德。

　　以是俱非世出世故。

　　结上起下也。自七大至十八界。为世间法。自缘觉至大涅槃。为出世法。

　　△二依用圆即。

　　即如来藏元明心妙。即心。即空。即地。即水。即风。即火。即眼。即耳鼻舌身意。即色。即声香味触法。即眼识界。如是乃至即意识界。即明无明明无明尽。如是乃至即老即死。即老死尽。即苦。即集。即灭。即道。即智。即得。即檀那。即尸罗。即毗梨耶。即羼提。即禅那。即般剌若。即波罗蜜多。如是乃至即怛闼阿竭。即阿罗诃三耶三菩。即大涅槃。即常。即乐。即我。即净。

　　体虽无变。用乃如如。故即心即法即法即心也。

　　△三双会圆泯。

　　以是俱即世出世故。即如来藏妙明心元。离即离非。是即非即。

　　既非而即。即即而非。妙绝心言。不容测度矣。此文似乎矫乱。而各有所主。初曰本妙圆心。自体言也。次曰元明心妙。自用言也。终曰妙明心元。合体用言之也。本妙圆心。是本非末。是圆非偏。是心非物。乃真净妙体。故非一切法也。元明心妙。是元非本。是明非体。乃如如妙用。故即一切法也。妙明心元。是妙之明。是心之元。徼妙并观。故离即离非是即非即。妙造乎此。则体用圆泯。情谓斯绝。而藏心妙性。廓无瑕玷矣。

　　△三结责妄度。

　　如何世间三有众生。及出世间声闻缘觉。以所知心。测度如来无上菩提。用世语言。入佛知见。

　　结妙绝心言责其妄度。盖为拟心动念。即乖法体也。

　　譬如琴瑟箜篌琵琶。虽有妙音。若无妙指。终不能发。汝与众生亦复如是。宝觉真心各各圆满。如我按指。海印发光。汝暂举心。尘劳先起。由不勤求无上觉道。爱念小乘。得少为足。

　　琴音虽具。非指不发。人心虽圆。非师不悟。前之多方显如来藏。即佛之按指也。身心万法当处昭然。即海印发光也。而富那等。随语生解。疑虑纷纭。是尘劳先起也。此由不求无上觉道。爱念小乘之咎也。今夫宗师扣击直下历然。学者因之竞生狂解。皆由情尘易起。故动涉疑妄。使知无上觉道。则一唱一酬。足以廓清天地。何复尘劳之有。大集经云。阎浮万像皆现海中。故名海印。

　　△四蹑迹疑难二。一富那疑难二。初问难。

　　富楼那言。我与如来宝觉圆明真妙净心无二圆满。而我昔遭无始妄想久在轮回。今得圣乘。犹未究竟。世尊诸妄一切圆灭。独妙真常。敢问如来。一切众生何因有妄。自蔽妙明。受此沦溺。

　　蹑上各各圆满之言发问也。既悟无二。益显妄沦。而不知妄之所由。故请穷其因。

　　△二答难三。一原妄所起二。初引喻。

　　佛告富楼那。汝虽除疑。余惑未尽。吾以世间现前诸事今复问汝。汝岂不闻。室罗城中演若达多。忽于晨朝以镜照面。爱镜中头眉目可见。瞋责己头不见面目以为魑魅。无状狂走。于意云何。此人何因无故狂走。富楼那言。是人心狂。更无他故。

　　演若达多狂人也。爱镜中头。责己狂走。喻因执影明。遂迷本真。妄随流转。

　　△二法合。

　　佛言。妙觉明圆。本圆明妙。既称为妄。云何有因。若有所因。云何名妄。自诸妄想。展转相因。从迷积迷。以历尘劫。虽佛发明。犹不能返。

　　妙觉明圆。指我与如来无二圆满者。本圆明妙。言本无亏欠。本无迷妄也。此人人本来面目也。奈何以妄二之亏之。遂分物我。强起爱憎。诸妄相因。迷轮不返。

　　如是迷因。因迷自有。识迷无因。妄无所依。尚无有生。欲何为灭。得菩提者。如寤时人说梦中事。心纵精明。欲何因缘取梦中物。况复无因本无所有。

　　富那自恨。昔遭妄想。而称世尊诸妄圆灭。似谓迷有所因。妄有可灭。故告以此。

　　如彼城中演若达多。岂有因缘自怖头走。忽然狂歇。头非外得。纵未歇狂亦何遗失。富楼那。妄性如是。因何为在。

　　牒喻重显令了妄无因无可灭者。

　　△二劝息妄缘。

　　汝但不随分别世间业果众生三种相续。三缘断故三因不生。则汝心中演若达多狂性自歇。

　　世间业果众生。皆妙心影明。如镜中头分别则妄。故不随分别。则狂性自歇也。以世间业果众生为三缘者。妄心缘之而起也。以杀盗淫为三因者。妄心因之而有也。所谓自诸妄想。展转相因。故断而不生。则狂性自歇。

　　△三妄息真现。

　　歇即菩提。胜净明心。本周法界。不从人得。何藉劬劳。肯綮修证。

　　所谓但离妄缘即如如佛也。肉间骨曰肯。骨肉之间小结可启曰綮。庄子技经肯綮之未尝。今以肯綮。譬断微细惑结。盖劬劳修证。只为妄惑。妄因既自。惑结自除。故不劳肯綮也。

　　譬如有人。于自衣中系如意珠。不自觉知。穷露他方。乞食驰走。虽实贫穷。珠不曾失。忽有智者指示其珠。所愿从心。致大饶富。方悟神珠非从外得。

　　譬妄息真现。不劳修证也。

　　△二阿难疑难二。一问难。

　　即时阿难。在大众中。顶礼佛足。起立白佛。世尊现说杀盗淫业。三缘断故三因不生。心中达多狂性自歇。歇即菩提。不从人得。斯则因缘皎然明白。云何如来顿弃因缘。我从因缘。心得开悟。世尊。此义何独我等年少有学声闻。今此会中大目犍连及舍利弗须菩提等。从老梵志。闻佛因缘。发心开悟。得成无漏。

　　递蹑上文起难。为后学决疑也。上称缘断而因不生。斯正因缘之义。何前言顿弃耶。从老梵志者。须菩提等。皆晚年从外道来。

　　今说菩提不从因缘。则王舍城拘舍梨等。所说自然。成第一义。唯垂大悲。开发迷闷。

　　今弃因缘。则外道自然之执为当矣。富那之后。又以阿难问难者。诸法既明。则进修无滞。将示修证之门。故复以当机之人发起。

　　△二答难五。一例前推本。

　　佛告阿难。即如城中演若达多。狂性因缘。若得灭除。则不狂性自然而出。因缘自然理穷于是。

　　狂因既灭。则自然性出。不狂之前。二皆本无。由是观之。凡所谓因缘自然。本皆不有。悉由狂妄而立。故曰理穷于是。

　　△二详明妄立三。一以因缘破自然。

　　阿难。演若达多。头本自然。本自其然。无然非自。何因缘故怖头狂走。

　　自然者。本自天然不假因缘也。若本自然。则或狂不狂无所然而非自矣。夫何又假照镜因缘而后狂走。此自然之计堕矣。

　　△二以自然破因缘。

　　若自然头因缘故狂何不自然因缘故失。本头不失。狂怖妄出。曾无变易。何藉因缘。

　　若本自不狂。假因缘故狂。则本自不失。盍假因缘故失。头既不失。特由狂妄。则因缘之计堕矣。

　　△三明妄立。

　　本狂自然。本有狂怖。未狂之际狂何所潜。不狂自然。头本无妄。何为狂走。

　　若狂怖本于自然。则是本有狂怖。然既无所潜非本狂矣。若狂怖不本于自然。则头本无妄。何为狂走。非本不狂矣。既非本狂。非不本狂。足知自然因缘之说皆妄立也。

　　△三令悟实相。

　　若悟本头。识知狂走。因缘自然俱为戏论。是故我言三缘断故即菩提心。

　　若悟本真。则知诸妄了不相关。真见性人。一切妄缘豁然荡绝。得大解脱者。以此。

　　△四示无戏论。

　　菩提心生。生灭心灭。此但生灭。灭生俱尽。无功用道。若有自然。如是则明自然心生。生灭心灭。此亦生灭。无生灭者名为自然。犹如世间诸相杂和成一体者名和合性。非和合者称本然性。本然非然。和合非合。合然俱离。离合俱非。此句方名无戏论法。

　　菩提心中本无生灭。亦无自然。若谓菩提心生生灭心灭。此但生灭非菩提也。若谓灭生俱尽。无功用道有自然者。因是则明自然心生生灭心灭。此亦生灭非菩提也。而又反指无生灭者名为自然。皆则戏论。譬如因有杂和故说和合。而反指非和合者称本然性。是皆对待妄立戏论之法。直使然与非然。合与非合。一切远离。亦无离与不离之心。乃真无功用道无戏论法也。

　　菩提涅槃。尚在遥远。非汝历劫辛勤修证。虽复忆持十方如来十二部经清净妙理如恒河沙。秪益戏论。

　　此责其妄计戏论。难契菩提。故曰菩提遥远。非汝能证。虽持多经。只益戏论也。

　　△五结咎劝修。

　　汝虽谈说因缘自然。决定明了。人间称汝多闻第一。以此积劫多闻熏习。不能免离摩登伽难。何须待我佛顶神咒。摩登伽心淫火顿歇得阿那含。于我法中成精进林。爱河干枯。令汝解脱。是故阿难。汝虽历劫忆持如来秘密妙严。不如一日修无漏业。远离世间憎爱二苦。

　　因缘自然。有益于辨。无益于道。多闻第一。有益于名。无益于实。故虽积劫熏持。不如一日修无漏业。无漏业者首楞真定也。得此定者。永灭诸漏。故离憎爱苦。

　　如摩登伽。宿为淫女。由神咒力。销其爱欲。法中今名性比丘尼。与罗睺母耶输陀罗。同悟宿因。知历世因贪爱为苦。一念熏修无漏善故。或得出缠。或蒙授记。

　　明熏无漏业之速效也。摩登伽此云本性。故云性比丘尼。宿因即历世贪爱苦因也。出缠登伽也。授记耶输也。

　　如何自欺。尚留观听。

　　结责阿难。令舍苦本。修无漏道。无以贪爱存于心目也。自初决择真妄发明觉性。乃至深穷万法决通疑滞。皆为最初方便。使其信解真正为因地心。因心既真。斯可圆成果地修证故。前经止此。别起下文。

　　大佛顶如来密因修证了义诸菩萨万行首楞严经要解卷第七

　　音切

　　逾

　　(羊朱切)。

　　蚋

　　(而锐切)。

　　浑

　　(胡昆切)。

　　烝

　　(诸仍切)。

　　潬

　　(徒早切)。

　　递

　　(音第)。

　　倏

　　(音叔)。

　　遏

　　(乌葛切)。

　　蒲

　　(薄胡切)。

　　翳

　　(于计切)。

　　拒

　　(音巨)。

　　屯

　　(徒浑切)。

　　邀

　　(于宵切)。

　　霾

　　(音埋)。

　　准

　　(之尹切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第八

　　唐天竺沙门般剌密谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二修道分。虽见性真。非修莫证。故即前了义。示修行门。文三。初修行真基二。初阿难伸请。

　　阿难及诸大众。闻佛示诲。疑惑销除。心悟实相。身意轻安。得未曾有。重复悲泪。顶礼佛足。长跪合掌。而白佛言。无上大悲清净宝王。善开我心。能以如是种种因缘。方便提奖。引诸沉冥。出于苦海。

　　赞谢前法也。惑消心悟。身意轻安。谢发明觉性决通疑滞之益也。多方诲示。为无上大悲。洗我沉垢。为清净宝王。

　　世尊。我今虽承如是法音。知如来藏妙觉明心遍十方界。含育如来十方国土清净宝严妙觉王刹。如来复责多闻无功不逮修习。

　　引前请后也。

　　我今犹如旅泊之人。忽蒙天王赐与华屋。虽获大宅。要因门入。唯愿如来不舍大悲。示我在会诸蒙暗者。捐舍小乘。毕获如来无余涅槃本发心路。令有学有从何摄伏畴昔攀缘。得陀罗尼。入佛知见。

　　失性如旅泊。见性如华屋。见性不修。如获屋不入。故请如来本发心路。冀入佛知见也。无余涅槃。圆果也。本发心路。圆因也。陀罗尼圆行也。佛知见圆解也。既已见性。又求入佛知见者。见方开示。修乃悟入。周称天子曰天王。简诸王也。

　　作是语已。五体投地。在会一心。伫佛慈旨。

　　△二佛慈开示二。初叙意标宗。

　　尔时世尊。哀愍会中缘觉声闻于菩提心未自在者。及为当来佛灭度后末法众生发菩提心。开无上乘妙修行路。宣示阿难及诸大众。汝等决定发菩提心。于佛如来妙三摩提不生疲倦。应当先明发觉初心二决定义。

　　妙三摩提。即首楞正定。二决定义。即因心业本也。

　　△二开示二义二。一审因心二。一总教。

　　云何初心二义决定。阿难。第一义者。汝等若欲捐舍声闻修菩萨乘入佛知见。应当审观因地发心与果地觉为同为异。阿难。若于因地。以生灭心为本修因。而求佛乘不生不灭。无有是处。

　　不灭不生合如来藏为同。以生灭心求常住果为异。

　　△二审察二。一外审。

　　以是义故。汝当照明诸器世间可作之法。皆从变灭。阿难。汝观世间可作之法。谁为不坏。然终不闻烂坏虚空。何以故。空非可作。由是始终无坏灭故。

　　使先审有为法无非幻妄。例明己身即幻妄本。唯湛圆真体。终无灭坏。是为真基也。

　　△二内审二。一明妄三。一示浊因。

　　则汝身中坚相为地。润湿为水。暖触为火。动摇为风。由此四缠。分汝湛圆妙觉明心。为视。为听。为觉。为察。从始入终。五叠浑浊。

　　四大假幻妄之身。缚性为缠。五叠织见觉之妄。汩湛为浊。缠为生死根本。浊为惑业根本。故应审明。

　　△二明浊相。

　　云何为浊。阿难。譬如清水清洁本然。即彼尘土灰沙之伦本质留碍。二体法尔。性不相循。有世间人。取彼土尘投于净水。土失留碍。水亡清洁。容貌汩然。名之为浊。汝浊五重亦复如是。

　　清水觉湛明性也。尘沙烦恼惑业也。性不相循真妄染净异也。世间人非出世智也。故起惑扰湛。使性浑浊。

　　△三释浊义。此五浊义。与法华别。盖彼依果言。此依因言也。因者。由于觉湛明性瞥起妄惑。汩湛成浊。次第有五。劫浊者。劫云时分。即三细初。不觉心动之相。为无明初起之时。非劫末之劫浊也。见浊即转相现相也。烦恼浊即六粗前四。众生浊即业相。命浊业系苦相也。文五。一劫浊。

　　阿难。汝见虚空。遍十方界。空见不分。有空无体。有见无觉。相织妄成。是第一重名为劫浊。

　　觉非空色。由一念不觉妄见空相。以生发遍迷故空见不分。以不分故有空无体。为杂于见也。有见无觉。为杂于空也。此无明初起混茫之相也。故为第一重。

　　△二见浊。

　　汝身现抟四大为体。见闻觉知壅令留碍。水火风土。旋令觉知。相织妄成。是第二重名为见浊。

　　真性廓湛。本无见觉。由四大抟结以成根隔。故见觉生而廓湛壅。四大旋而觉知生。是谓相织。

　　△三烦恼浊。

　　又汝心中忆识诵习。性发知见。容现六尘。离尘无相。离觉无性。相织妄成。是第三重名烦恼浊。

　　忆识诵习。即智及相续执取计名之事也。由是于性之内分发六知根。容之外分现六尘境。根境烦构。以恼湛性名烦恼浊。

　　△四众生浊。

　　又汝朝夕生灭不停。知见每欲留于世间。业运每常迁于国土。相织妄成。是第四重名众生浊。

　　朝夕生灭。即造业相也。知见欲留。即恋着三界。业运常迁。即随趣受生。此所以为众生也。

　　△五命浊。

　　汝等见闻元无异性。众尘隔越。无状异生。性中相知。用中相背。同异失准。相织妄成。是第五重名为命浊。

　　见闻自湛圆而分故。元无异性。众尘隔圆融之体故。无端成异。自性观之同一真常。故曰相知。自用观之互起生灭。故曰相背。真常生灭。同异和合。失其准常。是命浊之妄织也。五浊从细至粗。有生皆具。所谓生死根本虚妄灭生者也。

　　△二审真。

　　阿难。汝今欲令见闻觉知。远契如来常乐我净。应当先择死生根本。依不生灭圆湛性成。以湛旋其虚妄灭生。伏还元觉。得元明觉无生灭性。为因地心。然后圆成果地修证。如澄浊水贮于静器。静深不动。沙土自沉清水现前。名为初伏客尘烦恼。去泥纯水。名为永断根本无明。明相精纯。一切变现。不为烦恼。皆合涅槃清净妙德。

　　见闻觉知。六受用根也。常乐我净。涅槃妙德也。生死根本。五浊业用也。夫欲反妄契真。先当择去生死妄本。依不生灭圆湛之性。以成其功。如澄浊水必于静器。以湛旋其虚妄。使伏还元觉。如以静沉其沙土使清水现前也。此则初伏客尘烦恼而已。盖方旋之使伏非真无生灭性也。及得其本元真明之觉无生灭性。则无明之根本永断。而觉湛明相于是精纯。一切变现不为烦恼。如去泥钝水一任搅淘无复汩浊。乃可为因地心也。因心如此。则果地修证无有不圆。涅槃妙德无有不合。故因心不可不审也。

　　△二审业本五。一总教审察。

　　第二义者。汝等必欲发菩提心。于菩萨乘生大勇猛。决定弃捐诸有为相。应当审详烦恼根本。此无始来发业润生谁作谁受。阿难。汝修菩提。若不审观烦恼根本。则不能知虚妄根尘何处颠倒。处尚不知。云何降伏取如来位。

　　无明发业。爱取润生。六识能作。梨耶能受。潜为烦恼根本。发为虚妄根尘。知之乃可降伏。降之乃可取果。

　　阿难。汝观世间解结之人。不见所结。云何知解。不闻虚空被汝隳裂。何以故。空无形相无结解故。

　　释上须知其处也。引空义者。谓除无结则无解。而孰能无结哉。

　　△二正示业本。

　　则汝现前眼耳鼻舌及与身心。六为贼媒。自劫家宝。由此无始众生世界生缠缚故。于器世间不能超越。

　　示虚妄根尘颠倒处也。眼耳六贼妄根也。媒引六境妄尘也。自劫真性自生缠缚颠倒也。众生世界即根身也。器世间即三界也。

　　△三广明妙用。

　　阿难。云何名为众生世界。世为迁流。界为方位。汝今当知。东西南北东南西南东北西北上下为界。过去末来现在为世。方位有十。流数有三。一切众生织妄相成。身中贸迁。世界相涉。

　　众生世界亦具四方。即左右前后是也。世者三际迭迁。界者各有定位。界位有十。世数有三。一身所具。理自互涉。故曰身中贸迁世界相涉。

　　而此界性设虽十方。定位可明。世间秪目东西南北。上下无位。中无定方。

　　方虽有十。常数唯四。

　　四数必明。与世相涉。三四四三宛转十二。流变三叠一十百千。总括始终。六根之中。各各功德有千二百。

　　三四互涉。故曰宛转。三世流变。故有三叠。自一叠十。十叠百。百叠千。成千二百。六根各具。然此权依世论。以显妙用大略耳。若夫六解一亡。互用圆照。夫何数量所及。

　　阿难。汝复于中克定优劣。如眼观见。后暗前明。前方全明。后方全暗。左右傍观三分之二。统论所作。功德不全。三分言功。一分无德。当知眼唯八百功德。

　　依四方论。则一方三百。以三分言。则一分四百。先显织妄。欲明根结之始使知所解也。次辩优劣。欲明耳根圆通使知所选也。

　　如耳周听。十方无遗。动若迩遥。静无边际。当知耳根圆满一千二百功德。

　　能周听故功全也。动若等者。随彼之动则似有近远。在我之静则周听无边。

　　如鼻嗅闻。通出入息。有出有入。而阙中交。验于鼻根三分阙一。当知鼻唯八百功德。

　　出能取香。入能闻香。出入之中无能。故阙中交。

　　如舌宣扬。尽诸世间出世间智。言有方分。理无穷尽。当知舌根圆满一千二百功德。

　　世出世智所知之境。唯舌诠显。其言虽局。其理不穷。

　　如身觉触。识于违顺合时能觉。离中不知。离一合双。验于身根三分阙一。当知身唯八百功德。

　　离阙一分。合全二分。曰离一合双。

　　如意默容。十方三世一切世间出世间法。唯圣与凡。无不包容尽其涯际。当知意根圆满一千二百功德。

　　△四牒审圆根二一总告。

　　阿难。汝今欲逆生死欲流。返穷流根。至不生灭。当验此等六受用根。谁合谁离。谁深谁浅。谁为圆通。谁不圆满。若能于此悟圆通根。逆彼无始织妄业流。得循圆通。与不圆根。日劫相倍。

　　流根即妙湛不动者也。决之而出流逸奔境。名生死流。逆之而入反流全一。名不生灭。六受用根即上所明者。循圆则合性而深。不圆则离性而浅。深浅相辽。故迟速之功日劫相倍。夫欲速反。须择圆根也。

　　我今备显六湛圆明本所功德。数量如是。随汝详择其可入者。吾当发明令汝增进。十方如来。于十八界一一修行。皆得圆满无上菩提。于其中间亦无优劣。但汝下劣。未能于中圆自在慧。故我宣扬。令汝但于一门深入。入一无妄。彼六知根一时清净。

　　得圆自在慧。则十八界无非圆通。然下劣初机未能圆得。且自一门而入。一根无妄则六皆清净。不唯悟十八界。尘尘刹刹皆圆通矣。

　　△二别明二。一问。

　　阿难白佛言。世尊。云何逆流深入一门。能令六根一时清净。

　　△二答四。一辩惑。

　　佛告阿难。汝今已得须陀洹果。已灭三界众生世间见所断惑。然犹未知根中积生无始虚习。彼习要因修所断得。河况此中生住异灭分剂头数。

　　湛圆因惑而分。一六因惑而生。故将告一六之义。先与辩惑也。小乘见道门。断三界贪嗔痴等十分别惑。乃证初果。故曰已得陀洹已灭见惑也。修道门。断三界贪嗔痴慢四俱生惑。亦曰思惑。此乃根中累生无始虚习。三果乃断。所以阿难未知也。况此根中。更有生住异灭诸微细惑。其分剂头数。又非阿难所知者。断尽此惑。六湛乃圆。

　　△二推明。

　　今汝且观现前六根。为一为六。阿难。若言一者。耳何不见。目何不闻。头奚不履。足奚无语。若此六根决定成六。如我今会。与汝宣扬微妙法门。汝之六根谁来领受。阿难言。我用耳闻。佛言。汝耳自闻。何关身口。口来问义。身起钦承。

　　耳不见足无语。不可以为一也。耳闻法而身口同。不可以为六也。

　　是故应知。非一终六。非六终一。终不汝根元一元六。阿难。当知是根非一非六。由无始来颠倒沦替。故于圆湛一六义生。

　　既无定趣。则一六之义。非本元有。由颠倒生。

　　汝须陀洹。虽得六销。犹未亡一。

　　六者。粗惑妄结也。一者。法执细识也。须陀洹已断粗惑。不入色声香味触法。是得六销。而尚滞法执。是未亡一也。以后文证之。此乃方得人空。而未能成法解脱。至俱空不生。乃亡一矣。然小乘必消六然后亡一。大乘直亡一使六自消。叔世穷道。虽曰得妙。竟涉离微。求其真能亡一者。不可多得。覆寻圣言。盖深有所发也。

　　如太虚空参合群器。由器形异。名之异空。除器观空。说空为一。彼太虚空。云何为汝成同不同。何况更名是一非一。则汝了知六受用根亦复如是。

　　虚空本非同异。喻湛圆本非一六。合器除器。喻一六义生之由也。知太虚之同异。是非了无所立。则一六并亡而湛圆不分矣。

　　△三原妄。一六既无。而现有六根者。由粘湛妄发耳。故原其妄发之源以示之。文七。一原眼。

　　由明暗等二种相形。于妙圆中。黏湛发见。

　　妙湛圆明。本非见觉。由粘妄失真。于是发见。

　　见精映色。结色成根。根元目为清净四大。因名眼体。如蒲萄朵。浮根四尘。流逸奔色。

　　见精眼识也。色眼尘也。二者妄结以成眼根。此根之元。揽四大而成体。以未奔境。故名清净。方是之时。如蒲萄朵而已。盖体虽具而识未流。所谓但如镜中无别所知者。是也。及乎流逸奔境则染。故转名浮根四尘。而不名清净四大。

　　△二原耳。

　　由动静等二种相击。于妙圆中。粘湛发听。听精映声。卷声成根。根元目为清净四大。因名耳体。如新卷叶。浮根四尘。流逸奔声。

　　自此而下。皆例上释。新卷叶则有窍而已。

　　△三原鼻。

　　由通塞等二种相发。于妙圆中。粘湛发嗅。嗅精映香。纳香成根。根元目为清净四大。因名鼻体。如双垂爪。浮根四尘。流逸奔香。

　　△四原舌。

　　由恬变等二种相参。于妙圆中。粘湛发尝。尝精映味。绞味成根。根元目为清净四大。因名舌体。如初偃月。浮根四尘。流逸奔味。

　　常性为恬。奔味为变。初生之月偃然。舌相如之。皆喻无情之物者。明体虽具。而识未流也。

　　△五原身。

　　由离合等二种相摩。于妙圆中。粘湛发觉。觉精映触。抟触成根。根元目为清净四大。因名身体。如腰鼓颡。浮根四尘。流逸奔触。

　　觉精身识也。腰鼓颡徒有触体。未有触用。喻清净根元也。颡喻根元。则鼓喻浮根。元因浮根然后流。如颡因成鼓然后触。

　　△六原意。

　　由生灭等二种相续。于妙圆中。粘湛发知。知精映法。揽法成根。根元目为清净四大。因名意思。如幽室见。浮根四尘。流逸奔法。

　　暗室之见。亦有体而已。识未流也。

　　△七结显。

　　阿难。如是六根由彼觉明。有明明觉。失彼精了。黏妄发光。

　　有明明觉。如所谓性觉必明妄为明觉也。黏妄发光。则妄有见觉也。

　　是以汝今离暗离明无有见体。离动离静元无听质。无通无塞嗅性不生。非变非恬尝无所出。不离不合觉触本无。无灭无生了知安寄。

　　释上因妄发故六皆虚妄。若离六尘悉无自体。了知即意用也。

　　△四显圆四。一开发。

　　汝但不循动静合离恬变通塞生灭明暗。如是十二诸有为相。随拔一根。脱粘内伏。伏归元真。发本明耀。耀性发明。诸余五粘。应拔圆脱。

　　彼十二相。能粘六根。障湛明故。拔一根而本明发。本明一发。则妄粘皆脱而圆矣。

　　不由前尘所起知见。不明循根。寄根明发。由是六根互相为用。

　　粘妄则由前尘。循浮根。故成隔碍。脱粘则不由不循。特寄根而已。故能互用。

　　△二引证。

　　阿难。汝岂不知今此会中。阿那律陀无目而见。跋难陀龙无耳而听。殑伽神女非鼻闻香。骄梵钵提异舌知味。舜若多神无身觉触。如来光中映令暂现。既为风质。其体元无。诸灭尽定得寂声闻。如此会中摩诃迦叶。久灭意根。圆明了知不因心念。

　　那律尊者因精进失明而能见。贤喜龙王无耳能听。洹河之神无鼻闻香。骄梵受牛哨报。故曰异舌。舜若多主空神也。其质如风。而能觉触。修灭尽定得空寂者意根斯灭。如大迦叶者。虽灭意根而能了知。此皆不由不循。而发本明耀者也。

　　△三结示。

　　阿难。今汝诸根若圆拔已。内莹发光。如是浮尘及器世间诸变化相。如汤销冰。应念化成无上知觉。

　　失彼精了。由尘起见。则根境成碍。故脱粘圆拔。真光莹发。则浮尘幻相如汤消冰。成一圆融清净宝觉。

　　△四验显。

　　阿难。如彼世人。聚见于眼。若令急合。暗相现前。六根黯然。头足相类。彼人以手循体外绕。彼虽不见。头足一辨。知觉是同。缘见因明。暗成无见。不明自发。则诸暗相永不能昏。根尘既销。云何觉明不成圆妙。

　　聚见于眼。则缘明有见之时也。急合而暗。则暗成无见之时也。六根头足既黯然无见。而触之一一能辨。同于明时。由是验之。不明自发。暗不能昏者。人人具有。但脱粘消尘。自成圆妙矣。

　　△五牒审常性二。一问难。

　　阿难白佛言。世尊。如佛说言。因地觉心。欲求常住。要与果位名目相应。

　　牒前起难也。

　　世尊。如果位中。菩提。涅槃。真如。佛性。庵摩罗识。空如来藏。大圆镜智。是七种名。称谓虽别。清净圆满体性坚凝。如金刚王常住不坏。若此见听。离于明暗动静通塞。毕竟无体。犹如念心离于前尘本无所有。云何将此毕竟断灭以为修因。欲获如来七常住果。

　　离幻复真。常住不坏。名七常住果。而见听六用离尘无体。是断灭法。依断灭因求常住果。乌得相应耶。此误认缘尘迷失常性也。由失常性故难契常果。实修证大患。故须难明也。诸佛所得曰菩提。寂静常乐曰涅槃。不妄不变曰真如。离过绝非曰佛性。分别一切而无染着。曰庵罗识。一法不立烦恼荡尽。曰空如来藏。洞照万法而无分别。曰大圆镜智。庵摩罗此云无垢。即第九白净识也。此已成智。而名识者。以能分别故。楞伽曰。分别是识。无分别是智。有空如来藏。有不空如来藏。有空不空如来藏。宝积经曰。空如来藏离不解脱一切烦恼。不空如来藏。具河沙佛不思议法。空不空如来藏。随为色空。普应一切。后二随用得名。独空如来藏为真体。故为果号。

　　世尊。若离明暗。见毕竟空。如无前尘。念自性灭。进退循环。微细推求。本无我心及我心所。将谁立因求无上觉。如来先说湛精圆常。违越诚言。终成戏论。云何如来真实语者。唯垂大慈。开我蒙吝。

　　复揣六用疑若断灭。而反以佛说湛常为不诚。而近乎戏论。不得为真实语者。

　　△二与审二。一辨迷三。一叙迷。

　　佛告阿难。汝学多闻。未尽诸漏。心中徒知颠倒所因。真倒现前。实未能识。恐汝诚心犹未信伏。吾今试将尘俗诸事。当除汝疑。

　　倒因即疑妄分别也。真倒即执常为断也。

　　△二验倒二。一约根验。

　　即时如来敕罗睺罗击钟一声。问阿难言。汝今闻不。阿难大众俱言我闻。钟歇无声。佛又问言。汝今闻不。阿难大众俱言不闻。时罗睺罗又击一声。佛又问言。汝今闻不。阿难大众又言俱闻。佛问阿难。汝云何闻。云何不闻。阿难大众俱白佛言。钟声若击。则我得闻。击久声销音响双绝。则名无闻。

　　此但无声非谓无闻。必再击叠问者。欲令审辨而有悟也。

　　△二约尘验。

　　如来又敕罗睺击钟。问阿难言。尔今声不。阿难大众俱言有声。少选声销。佛又问言。尔今声不。阿难大众答言无声。有顷罗睺更来撞钟。佛又问言。尔今声不。阿难大众俱言有声。佛问阿难。汝云何声。云何无声。阿难大众俱白佛言。钟声若击。则名有声。击久声销音响双绝。则名无声。

　　上答为倒。此答为正。盖声有生灭。闻性常在。迷情不了。以闻同声。是以常为断也。

　　△三责惑。

　　佛语阿难及诸大众。汝今云何自语矫乱。大众阿难俱时问佛。我今云何名为矫乱。佛言。我问汝闻。汝则言闻。又问汝声。汝则言声。唯闻与声报答无定。如是云何不名矫乱。

　　△二正审四。一显常。

　　阿难。声销无响。汝说无闻。若实无闻。闻性已灭同于枯木。钟声更击汝云何知。知有知无。自是声尘。或无或有。岂彼闻性为汝有无。闻实云无。谁知无者。

　　声尘或有或无。闻性未尝有无。所谓声无亦非灭。声有亦非生。此即不生不灭真常性也。夫知无者亦因闻根。不可谓无声则无闻也。

　　是故阿难。声于闻中自有生灭。非为汝闻声生声灭。令汝闻性为有为无。

　　牒上显常也。

　　△二警发。

　　汝尚颠倒。惑声为闻。何怪昏迷以常为断。终不应言离诸动静闭塞开通说闻无性。

　　牒上警发。使悟常性也。

　　△三验常。

　　如重睡人眠熟床枕。其家有人。于彼睡时。捣练舂米。其人梦中。闻舂捣声别作他物。或为击鼓。或为撞钟。即于梦时。自怪其钟为木石响。于时忽寤。遄知杵音。自告家人。我正梦时。惑此舂音将为鼓响。阿难。是人梦中。岂忆静摇开闭通塞。其形虽寐。闻性不昏。纵汝形销命光迁谢。此性云何为汝销灭。

　　此验劳生虽在倒妄。生死常性不昏不灭也。

　　△四结告。

　　以诸众生从无始来循诸色声逐念流转。曾不开悟性净妙常。不循所常。逐诸生灭。由是生生杂染流转。若弃生灭。守于真常。常光现前。根尘识心应时销落。想相为尘。识情为垢。二俱远离。则汝法眼应时清明。云何不成无上知觉。

　　不悟性常故逐诸生灭。能守常性常果可冀矣。前令审择常性为因地心。而阿难牒难。故此结告也。常光现前根尘消落者。谓得其常心则妄尘自灭。妄尘既灭法眼自明。以此为因。则七常住果于是可获。故曰云何不成无上知觉。

　　大佛顶如来密因修证了义诸菩萨万行首楞严经要解卷第八

　　音切

　　繄

　　(乌奚切)。

　　泊

　　(步各切)。

　　捐

　　(与专切)。

　　汩

　　(古忽切)。

　　媒

　　(莫杯切)。

　　织

　　(音职)。

　　贸

　　(亡候切)。

　　黏

　　(女廉切)。

　　恬

　　(徒廉切)。

　　颡

　　(苏朗切)。

　　殑

　　(其证切)。

　　黯

　　(乙湛切)。

　　怪

　　(昔怪)。

　　选

　　(先充切)。

　　顷

　　(伤并切)。

　　舂

　　(书容切)。

　　遄

　　(市缘切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第九

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒如解

　　△二修行真要。阿难见性。未能证入。譬遇华屋不得其门。遂请修行方便。前示真基。则华屋之址也。此示真要。则华屋之门也。文二。一解结真要二一阿难牒请。

　　阿难白佛言。世尊。如来虽说第二义门。今观世间解结之人。若不知其所结之元。我信是人终不能解。世尊。我及会中有学声闻亦复如是。从无始际。与诸无明俱灭俱生。虽得如是多闻善根名为出家。犹隔日疟。

　　前第二义门。令审业本。文云不见所结云何知解。故此牒之而请也。诸无明。通根本枝末也。方能暂伏。未能永断。故如隔日疟。由不知结解真要故也。

　　惟愿大慈哀愍沦溺。今日身心云何是结。从何名解。亦令未来苦难众生得免轮回不落三有。作是语已。普及大众五体投地。雨泪翘诚。伫佛如来无上开示。

　　身心结惑。实未来苦难之本。解结之元。实免脱轮回之要。

　　△二真慈开示四。初金手摩顶。

　　尔时世尊。怜愍阿难及诸会中诸有学者。亦为未来一切众生。为出世因。作将来眼。以阎浮檀紫金光手。摩诃难顶。

　　先摩其顶。表无上开示也。

　　△二光瑞助显。

　　即时十方普佛世界六种震动。微尘如来住世界者。各有宝光。从其顶出。其光同时。于彼世界来祇陀林。灌环来顶。是诸大众得未曾有。

　　六震者。动起涌吼震击。表破六根妄结也。诸佛顶光灌释迦顶者。示同发明无上顶法。故次复同音宣告阿难。

　　于是阿难及诸大众。俱闻十方微尘如来异口同音告阿难言。善哉阿难。汝欲识知俱生无明使汝轮转生死结根。唯汝六根。更无他物。汝复欲知无上菩提令汝速证安乐解脱寂静妙常。亦汝六根。更非他物。

　　异口同告者。示诸佛脱生死证菩提。皆由斯要也。俱生即根本无明也。生死妙常同因六根者。知见立知。故轮生死。知见无见。即证妙常。如下所明。

　　△三阿难疑问。

　　阿难虽闻如是法音。心犹未明。稽首白佛。云何令我生死轮回安乐妙常。同是六根。更非他物。

　　△四正示真要二。一总示二。一长行。

　　佛告阿难。根尘同源。缚脱无二。识性虚妄犹如空华。阿难。由尘发知。因根有相。相见无性同于交芦。是故汝今知见立知。即无明本。知见无见。斯即涅槃无漏真净。云何是中更容他物。

　　根尘本真。故曰同源。结解俱幻。故曰无二。梦识无初。故譬空华。物境成有。故由尘发。知因根有相。此根尘识。譬如束芦互相依倚。虽粗有相。其体全空。故曰相见无性同于交芦。既无自性。则随缘转变。故于知见立识知之心。则结为无明之本。于知见无见觉之妄。则解为涅槃真净。既曰真净。岂容立知。故曰云何是中更容他物。此总示妄结依根尘识起。但妄识不立则妄结自解。是为解结真要。所以学道。务去识情也。

　　△二偈颂。

　　尔时世尊。欲重宣此义。而说偈言。

　　偈文句也。梵语祇夜云应颂。应长行而颂也。伽陀云讽诵。不应长行而孤起也。文二。

　　△初祇夜。

　真性有为空　　缘生故如幻　　无为无起灭
　不实如空华　　言妄显诸真　　妄真同二妄
　犹非真非真　　云何见所见　　中间无实性
　是故若交芦

　　真性之中。有为之法皆空。则根尘本空。此颂根尘同源也。缘生之法皆幻。则缚脱亦幻。此颂缚脱无二也。起灭之法皆无。则妄识元无。此颂识性虚妄犹如空华也。妄法既无。真亦不立。若言妄显真。真还同妄。真与非真。尚犹双非。见与所见。云何复存。当知俱无实体若交芦耳。此颂相见无性同于交芦也。

　结解同所因　　圣凡无二路　　汝观交中性
　空有二俱非　　迷晦即无明　　发明便解脱

　　结解同所因。圣凡无二路。颂同是六根更非他物也。汝观下。牒根尘无体徒因妄结。迷晦下。颂知见立知即无明本知见无见斯即涅槃也。

　　△二伽陀。

　解结因次第　　六解一亦亡　　根选择圆通
　入流成正觉

　　蹑前结解之义。起后圆通之文也。六解则根拔。一亡则湛圆。选得圆根。则入圣流。证圣果矣。

　陀那微细识　　习气成暴流　　真非真恐迷
　我常不开演

　　颂根结初起之由也。阿陀那。此云执持。谓执持种子发起现行。即第八梨耶初起之相。故曰微细。含藏种子为习气。积生识浪为暴流。湛由是分。结由是起也。此识依真如合生灭。杂乎真妄之间。故曰真非真也。若以为真。恐迷妄习而自误。以为非真。恐迷自性而外求。故权小教中皆不开演也。深密经曰。阿陀那识甚微细。一切种子成暴流。我于凡愚不开演。恐彼分别执为我。外道所执神我即此识也。

　自心取自心　　非幻成幻法　　不取无非幻
　非幻尚不生　　幻法云何立

　　颂解结入圆之要也。一切诸法唯心所现。而于中取着。妄成根结。是自心取自心。非幻成幻法也。由妄取故。有幻非幻。若不妄取。非幻亦无。非幻尚无。幻法何有。幻法不立。则根尘顿净。圆通现前矣。

　是名妙莲华　　金刚王宝觉　　如幻三摩提
　弹指超无学　　此阿毗达磨　　十方薄伽梵
　一路涅槃门

　　结颂真要也。此之法门。于净不着。于染不污。名妙莲华。根境结惑。拟之则销。名金刚王觉。即为无为。亡情绝解。名如幻正受。依此修进。一弹指间可超无学而入圆位也。阿毗达磨。云无比法。十方如来迥出生死速证寂常。莫不由斯。故曰十方薄伽梵一路涅槃门。薄伽尊号具六义。谓自在。炽盛。端严。名称。吉祥。尊贵。

　　△二详明二。一重请。

　　于是阿难及诸大众。闻佛如来无上慈诲。祇夜伽陀。杂糅精莹。妙理清彻。心目开明。叹未曾有。

　　二偈并颂而双美。故曰杂糅精莹。

　　阿难合掌顶礼白佛。我今闻佛无遮大悲性净妙常真实法句。心犹未达六解一亡舒结伦次。惟垂大慈。再愍斯会及与将来。施以法音。洗涤沉垢。

　　无遮大悲。言其博济也。性净妙常。真实法句。则真妄两忘称性之谈也。沉垢。微细结惑也。

　　△二巧示二。一示结之由。

　　即时如来。于师子座。整涅槃僧。敛僧伽梨。揽七宝几。引手于几。取劫波罗天所奉华巾。于大众前。绾成一结。示阿难言。此名何等。阿难大众俱白佛言。此名为结。于是如来绾叠华巾。又成一结。重问阿难。此名何等。阿难大众又白佛言。此亦名结。如是伦次绾叠华巾。总成六结。一一结成。皆取手中所成之结。持问阿难。此名何等。阿难大众亦复如是次第酬佛。此名为结。

　　涅槃僧里衣也。僧伽梨大衣也。劫波罗云时分。即夜摩天所献巾也。绾萦结也。巾喻一性。绾喻妄动。结喻六妄。一一详问者。使悟凡所妄动皆为结业也。

　　佛告阿难。我初绾巾。汝名为结。此叠华巾。先实一条。第二第三。云何汝曹复名为结。阿难白佛言。世尊。此宝叠华缉绩成巾。虽本一体。如我思惟。如来一绾。得一结名。若百绾成。终名百结。何况此巾秪有六结。终不至七。亦不停五。云何如来秪许初时。第二第三不名为结。佛告阿难。此宝华巾。汝知此巾元止一条。我六绾时。名有六结。汝审观察。巾体是同。因结有异。于意云何。初绾结成。名为第一。如是乃至第六结生。吾今欲将第六结名成第一不。不也世尊。六结若存。斯第六名终非第一。纵我历生尽其明辩。如何令是六结乱名。佛言如是。六结不同。循顾本因。一巾所造。令其杂乱。终不得成。

　　一真如体。无异无同。六妄结根。确然异执。

　　则汝六根亦复如是。毕竟同中生毕竟异。

　　结显也。

　　△二示解之要二。初总叙。

　　佛告阿难。汝必嫌此六结不成。愿乐一成。复云何得。阿难言。此结若存。是非蜂起。于中自生此结非彼。彼结非此。如来今日若总解除。结若不生。则无彼此。尚不名一。六云何成。佛言。六解一亡亦复如是。

　　不成。谓是非蜂起。不成一体也。愿乐一成。莫非解除。结惑不生。则同异圆泯。故曰尚不名一。六云何成。

　　由汝无始心性狂乱。知见妄发。发妄不息。劳见发尘。如劳目睛则有狂华。于湛精明。无因乱起。一切世间山河大地生死涅槃。皆即狂劳颠倒华相。

　　前明所结惑业之理。此明能结狂妄之心也。狂心之结妄境。如劳目之见狂华。故曰皆即狂劳。

　　△二详示。

　　阿难言。此劳同结。云何解除。如来以手将所结巾。偏掣其左。问阿难言。如是解不。不也世尊。旋复以手偏牵右边。又问阿难。如是解不。不也世尊。佛告阿难。吾今以手左右各牵。竟不能解。汝设方便。云何解成。阿难白佛言。世尊。当于结心。解即分散。佛告阿难。如是如是。若欲除结。当于结心。

　　偏掣左右。喻依偏权之教。不知真要。适重狂劳。故欲解狂劳。当解狂心。知解狂心。则不藉偏权。肯綮修证矣。

　　阿难。我说佛法从因缘生。非取世间和合粗相。如来发明世出世法。知其本因随所缘出。如是乃至恒沙界外一滴之雨。亦知头数。现前种种松直棘曲鹄白乌玄。皆了元由。是故阿难。随汝心中。选择六根。根结若除。尘相自灭。诸妄消亡。不真何待。

　　令依出世正智。审择根结本因而解之也。若得正智。不惟能知根结本因。虽沙界万类。皆了元由矣。

　　阿难。吾今问汝。此劫波罗巾六结现前。同时解萦。得同除不。不也世尊。是结本以次第绾生。今日当须次第而解。六结同体。结不同时。则结解时云何同除。

　　示六不顿解。必由其序也。

　　佛言。六根解除亦复如是。此根初解。先得人空。空性圆明。成法解脱。解脱法已。俱空不生。是名菩萨从三摩地得无生忍。

　　了烦恼结。皆由着我。则于我无著。离烦恼障。是得人空也。了所知结。皆由着法。则于法无著。离所知障。是得法空。名法解脱。人法双解。是名俱空。而俱空亦泯。心无所起。是从正受。得无生忍也。观音初于闻中。入流亡所。动静二相了然不生。即先得人空也。如是渐增。闻所闻尽。尽闻不住。觉所觉空。即成法解脱也。空觉极圆。空所空灭。即俱空不生也。生灭既灭。寂灭现前。即得无生忍也。

　　△二入圆真要二。一牒请。

　　阿难及诸大众。蒙佛开示。慧觉圆通。得无疑惑。一时合掌顶礼双足。而白佛言。我等今日。身心皎然。快得无碍。虽复悟知一六亡义。然犹未达圆通本根。世尊。我辈飘零。积劫孤露。何心何虑。预佛天伦。如失乳儿忽遇慈母。若复因此际会道成。所得密言。还同本悟。则与未闻无有差别。惟垂大悲。惠我秘严。成就如来最后开示。作是语已。五体投地。退藏密机。冀佛冥授。

　　慧觉圆通。存乎一心。已蒙开示。故身心皎然。圆通本根。冥乎万法。犹未通达。故冀佛冥授也。密言即发明慧觉之言也。秘严即圆通本根秘要也。慧觉圆通。我固有之。故虽因密言还同本悟。若不开秘严。则与未闻无异。故别求开示也。二十五圣。于根尘七大各悟圆通。是知本根冥乎万法也。佛不显说。而因众敷陈。是谓冥授。退藏密机。即息虑凝心也。

　　△二广示四。初总发。

　　尔时世尊。普告众中诸大菩萨。及诸漏尽大阿罗汉。汝等菩萨及阿罗汉。生我法中。得成无学。吾今问汝。最初发心。悟十八界。谁为圆通。从何方便。入三摩地。

　　圆通二十五门。即十八界七大也。七大自十八界开。故此不言。夫根器万法唯十八界七大摄尽。故此备陈。欲令行人于根身器界种种法上颠沛造次。得真圆通。无少滞也。

　　△二详明五。一六尘悟入六。一声尘。

　　憍陈那五比丘。即从座起。顶礼佛足。而白佛言。我在鹿苑。及于鸡园。观见如来最初成道。于佛音声。悟明四谛。佛问比丘。我初称解。如来印我名阿若多。妙音密圆。我于音声得阿罗汉。佛问圆通。如我所证。音声为上。

　　阿若多。因声圆悟。故曰妙音密圆。下云。妙色密圆。妙香密圆。因味觉明。妙触宣明。妙法开明。文意同此。二十五门。初标声尘者。先此方教体也。鸡园无忧王造以迎佛也。

　　△二色尘。

　　优波尼沙陀。即从座起。顶礼佛足。而白佛言。我亦观佛最初成道。观不净相。生大厌离。悟诸色性以从不净。白骨微尘归于虚空。空色二无。成无学道。如来印我名尼沙陀。尘色既尽。妙色密圆。我从色相得阿罗汉。佛问圆通。如我所证。色因为上。

　　波尼沙陀。云尘性。因尘悟解得名。昔多贪欲。佛令作不净观。观此色身。皆即空尘。而因色圆悟。

　　△三香尘。

　　香严童子。即从座起。顶礼佛足。而白佛言。我闻如来教我谛观诸有为相。我时辞佛。宴晦清斋。见诸比丘烧沉水香。香气寂然。来入鼻中。我观此气。非木非空。非烟非火。去无所著。来无所从。由是意消。发明无漏。如来印我得香严号。尘气倏灭。妙香密圆。我从香严得阿罗汉。佛问圆通。如我所证。香严为上。

　　遍观有为。而因香圆悟。得童真位。故名童子。辞佛宴晦者。宴坐晦迹。斋心作观也。木烟皆非。去来不有。意无所缘。故由是意销而发明无漏。尘气灭故。妙香密圆也。

　　△四味尘。

　　药王药上二法王子并在会中五百梵天。即从座起。顶礼佛足。而白佛言。我无始劫为世良医。口中尝此娑婆世界草木金石。名数凡有十万八千。如是悉知苦酢咸淡甘辛等味。并诸和合俱生变异。是冷是热。有毒无毒。悉能遍知。承事如来。了知味性非空非有。非即身心。非离身心。分别味因。从是开悟。蒙佛如来印我昆季药王药上二菩萨名。今于会中为法王子。因味觉明。位登菩萨。佛问圆通。如我所证。味因为上。

　　善救功成堪绍佛位。名法王子。旷劫为医。常善救人也。言分别味因者。谓了知味性。而发明非空有离即之圆因。乃指圆通本根。非谓因之悟入也。前言色因。后言水因法因同此。

　　△五触尘。

　　䟦陀婆罗并其同伴十六开士。即从座起。顶礼佛足。而白佛言。我等先于威音王佛。闻法出家。于浴僧时随例入室。忽悟水因。既不洗尘。亦不洗体。中间安然得无所有。宿习无忘。乃至今时。从佛出家。令得无学。彼佛名我䟦陀婆罗。妙触宣明成佛子住。佛问圆通。如我所证。触因为上。

　　䟦陀婆罗云贤护。洗尘洗体及尘体之中。少有所得。皆妄触妄觉。故得无所有。则妙触宣明成佛真子。名佛子住。以善能守护。令妄不起。令觉不动。故名贤护。

　　△六法尘。

　　摩诃迦叶及紫金光比丘尼等。即从座起。顶礼佛足。而白佛言。我于往劫。于此界中。有佛出世。名日月灯。我得亲近。闻法修学。佛灭度后。供养舍利。然灯续明。以紫光金涂佛形像。自尔已来。世世生生。身常圆满紫金光聚。此紫金光比丘尼等。即我眷属。同时发心。我观世间六尘变坏。唯以空寂修于灭尽。身心乃能度百千劫。犹如弹指。我以空法成阿罗汉。世尊说我头陀为最。妙法开明。消灭诸漏。佛问圆通。如我所证。法因为上。

　　摩诃迦叶大饮光也。其身金色。光吞日月。因观尘变。悟法空寂。遂修灭尽定。以灭意根。不缘法尘。得无生灭。故越百千劫如弹指顷。于今于鸡足山待弥勒。乃入此定也。头陀云抖擞。以能抖擞法尘为号。

　　△二六根悟入五。一眼根。

　　阿那律陀。即从座起。顶礼佛足。而白佛言。我初出家。常乐睡眠。如来诃我为畜生类。我闻佛诃。啼泣自责。七日不眠。失其双目。世尊示我乐见照明金刚三昧。我不因眼观见十方。精真洞然。如观掌果。如来印我成阿罗汉。佛问圆通。如我所证。旋见循元。斯为第一。

　　阿那律此云无贫。乃白饭王子。证得天眼。乐见照明。即天眼定也。定成四大净色。半头而发。障暗皆瞩。照大千界。故曰精真洞然。旋见循元。即反妄任真也。

　　△二耳根后特标。三鼻根。

　　周利槃特迦。即从座起。顶礼佛足。而白佛言。我阙诵持。无多闻性。最初值佛闻法出家。忆持如来一句伽陀。于一百日。得前遗后。得后遗前。佛愍我愚。教我安居调出入息。我时观息。微细穷尽生住异灭诸行刹那。其心豁然得大无碍。乃至漏尽成阿罗汉。住佛座下。印成无学。佛问圆通。如我所证。反息循空。斯为第一。

　　周利槃特迦此云继道。即诵帚比丘也。宿以吝法。报性散钝。佛令数息摄心。因而了悟生住异灭诸行无常。故反生灭息。循无生空。而得圆证。

　　△四舌根。

　　憍梵钵提。即从座起。顶礼佛足。而白佛言。我有口业。于过去劫轻弄沙门。世世生生有牛呞病。如来示我一味清净心地法门。我得灭心入三摩地。观味之知。非体非物。应念得超世间诸漏。内脱身心。外遗世界。远离三有如鸟出笼。离垢消尘。法眼清净。成阿罗汉。如来亲印登无学道。佛问圆通。如我所证。还味旋知。斯为第一。

　　憍梵钵提此云牛呞。乃轻弄报也。佛为遮谤。赐之数珠令常念佛。是谓一味心地法门。能灭心缘。得入正受。亦因教观舌根尝味入道。观舌之知。不从体生。不因物有。妄缘并绝。名得灭心入三摩地。众生所以迷沦有漏。由心缘不断故。灭心绝缘即超诸漏。遗器界也。不着尘味。不随妄知。是谓还味旋知。

　　△五身根。

　　毕陵伽婆蹉。即从座起。顶礼佛足。而白佛言。我初发心。从佛入道。数闻如来说诸世间不可乐事。乞食城中。心思法门。不觉路中毒刺伤足。举身疼痛。我念有知。知此深痛。虽觉觉痛。觉清净心无痛痛觉。我又思惟。如是一身宁有双觉。摄念未久。身心忽空。三七日中诸漏虚尽成阿罗汉。得亲印记。发明无学。佛问圆通。如我所证。纯觉遗身。斯为第一。

　　毕陵伽婆蹉云余习。多我慢习也。不可乐事。一切苦事也。思不可乐法。而触不可乐事。因而正观为有知。故知此深痛。虽觉有知之心能觉深痛。反觉清净之心曾无痛觉。然此存双觉。其觉未纯。故又思而进之。至于身触皆亡。故诸漏虚尽。知痛俱寂。故纯觉遗身也。

　　△六意根。

　　须菩提。即从座起。顶礼佛足。而白佛言。我旷劫来心得无碍。自忆受生如恒河沙。初在母胎。即知空寂。如是乃至十方成空。亦令众生证得空性。蒙如来发性觉真空。空性圆明得阿罗汉。顿入如来宝明空海。同佛知见。印成无学。解脱性空我为无上。佛问圆通。如我所证。诸相入非。非所非尽。旋法归无。斯为第一。

　　须菩提。旷劫解空。非唯一世。了身空寂。故心得无碍。洞达宿命。了境空寂。故十方成空。自觉觉他。故亦令众生证得空性。然此唯小乘所证之空。于性觉真空犹未圆明。故逮今发明性觉真空。乃能顿入宝明妙性真空之海。离二乘见。而同佛知见也。诸相入非。能所皆尽。盖融于宝明空海也。旋诸有法。复归至无。盖归于宝明空海也。

　　大佛顶如来密因修证了义诸菩萨万行首楞严经要解卷第九

　　音切

　　疟

　　(鱼约切)。

　　糅

　　(女又切)。

　　揽

　　(音览)。

　　绾

　　(乌板切)。

　　缉

　　(七入切)。

　　绩

　　(则力切)。

　　掣

　　(昌列切)。

　　棘

　　(几力切)。

　　鹄

　　(红沃切)。

　　萦

　　(于营切)。

　　呞

　　(音诗)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△三六识悟入六。一眼识。

　　舍利弗。即从座起。顶礼佛足。而白佛言。我旷劫来心见清净。如是受生如恒河沙。世出世间种种变化。一见则通获无障碍。我于中路。逢迦叶波兄弟相逐。宣说因缘。悟心无际。从佛出家。见觉明圆。得大无畏。成阿罗汉。为佛长子。从佛口生。从法化生。佛问圆通。如我所证。心见发光。光极知见。斯为第一。

　　心见眼识也。识清净故种种通利。心无际故见觉圆明。心见发光光极知见者。由心见发明。而圆照万法也。迦叶兄弟即优楼频螺等。或云遇马胜说偈。彼乃小乘因缘。非圆通所取。身子智慧第一。声德居长。故称长子。

　　△二耳识。

　　普贤菩萨。即从座起。顶礼佛足。而白佛言。我已曾与恒沙如来为法王子。十方如来。教其弟子菩萨根者修普贤行。从我立名。世尊。我用心闻。分别众生所有知见。若于他方恒沙界外。有一众生心中发明普贤行者。我于尔时。乘六牙象。分身百千皆至其处。纵彼障深未得见我。我与其人。暗中摩顶。拥护安慰令其成就。佛问圆通。我说本因。心闻发明。分别自在。斯为第一。

　　行无不遍曰普。佑上利下曰贤。以周遍佑利故。凡具大根。修菩萨行。皆名普贤之行。心闻耳识也。分别众生知见者。择普贤行而成就之也。

　　△三鼻识。

　　孙陀罗难陀。即从座起。顶礼佛足。而白佛言。我初出家。从佛入道。虽具戒律。于三摩地心常散动未获无漏。世尊教我及俱絺罗观鼻端白。我初谛观。经三七日。见鼻中气出入如烟。身心内明。圆洞世界。遍成虚净。犹如琉璃。烟相渐消。鼻息成白。心开漏尽。诸出入息化为光明照十方界。得阿罗汉。世尊记我当得菩提。佛问圆通。我以消息。息久发明。明圆灭漏。斯为第一。

　　孙陀罗难陀云𧰟喜。佛亲弟也。前数息依根。所以摄心。此观白依识。所以驻心也。息由风火而起。鼓烦恼浊故。其状如烟。昧者不觉。唯谛观能见六交见火烧息能为黑烟紫焰。皆烦浊所发也。净观发明。则烦浊渐消故。内明外虚。而烟消成白。及乎漏尽。无复烦恼。内莹发光故。出入息化为光明也。消息即消烟成白也。灭漏即心开漏尽也。皆由鼻息发明也。

　　△四舌识。

　　富楼那弥多罗尼子。即从座起。顶礼佛足。而白佛言。我旷劫来辩才无碍。宣说苦空。深达实相。如是乃至恒沙如来秘密法门。我于众中微妙开示得无所畏。世尊知我有大辩才。以音声轮教我发扬。我于佛前。助佛转轮。因师子吼。成阿罗汉。世尊印我说法无上。佛问圆通。我以法音。降伏魔冤。消灭诸漏。斯为第一。

　　说法第一辩才无碍因。以降魔灭漏。皆舌识力也。苦空实相者。世间诸法。一切无常。一切皆苦。一切皆空。而中有真常不苦不空。如涅槃四德。即实相也。佛以身口意三轮。应物无滞。音声即口轮也。

　　△五身识。

　　优波离。即从座起。顶礼佛足。而白佛言。我亲随佛逾城出家。亲观如来六年勤苦。亲见如来降伏诸魔。制诸外道。解脱世间贪欲诸漏。承佛教戒。如是乃至三千威仪。八万微细。性业遮业。悉皆清净。身心寂灭成阿罗汉。我是如来众中纲纪。亲印我心。持戒修身众推为上。佛问圆通。我以执身。身得自在。次第执心。心得通达。然后身心一切通利。斯为第一。

　　优波离云近执。谓亲近执侍于佛也。言亲随亲观。乃至脱欲承教。皆明身识钦承也。行住坐卧律仪各二百五十。对三聚成三千。复以三千配身口七支。复配四分烦恼。成八万四千。性业即杀盗淫等根于性者。遮业即支末愆失因过遮止者。戒律为众纲纪。亲印我心。言众所印可也。我以执身等者。言由持戒故。身与身识无不圆通也。律中得度波离第一。僧中得度憍陈最初。故今堂置憍陈。坛置波离。各立本也。

　　△六意识。

　　大目犍连。即从座起。顶礼佛足。而白佛言。我初于路乞食。逢遇优楼频螺伽耶那提三迦叶波。宣说如来因缘深义。我顿发心。得大通达。如来惠我袈娑着身。须发自落。我游十方得无挂碍。神通发明推为无上。成阿罗汉。宁唯世尊。十方如来叹我神力。圆明清净自在无畏。佛问圆通。我以旋湛心光发宣。如澄浊流久成清莹。斯为第一。

　　因缘深义。谓非世间和合粗相。乃发明世出世法故。因之发心。得大通达。神通如意也。旋湛者。旋意识而复妙湛。故久成清莹。通力圆明。清净自在也。

　　△四七大悟入七。一火大。

　　乌刍瑟摩。于如来前。合掌顶礼佛之双足。而白佛言。我常先忆久远劫前。性多贪欲。有佛出世名曰空王。说多淫人成猛火聚。教我遍观百骸四支诸冷暖气。神光内凝。化多淫心成智慧火。从是诸佛皆呼召我名为火头。我以火光三昧力故。成阿罗汉。心发大愿。诸佛成道。我为力士亲伏魔冤。佛问圆通。我以谛观身心暖触。无碍流通。诸漏既消。生大宝𦦨。登无上觉。斯为第一。

　　乌刍瑟摩云火头。即火头金刚也。多淫之人。本由暖触迫发。生为欲火。死为业火。业力增炽故成猛火聚也。遍观暖气者。令悟火大无碍流通也。诸碍既消。故神火内凝成智慧火发于头上。故名火头。生大宝𦦨。即火光三昧也。

　　△二地大。

　　持地菩萨。即从座起。顶礼佛足。而白佛言。我念往昔。普光如来出现于世。我为比丘。常于一切要路津口。田地险隘。有不如法妨损车马。我皆平填。或作桥梁。或负沙土。如是勤苦。经无量佛出现于世。或有众生。于阛阓处要人擎物。我先为擎。至其所诣。放物即行。不取其直。毗舍浮佛现在世时。世多饥荒。我为负人。无问远近唯取一钱。或有车牛被于泥溺。我有神力。为其推轮拔其苦恼。时国大王。延佛设斋。我于尔时平地待佛。毗舍如来。摩顶谓我。当平心地。则世界地一切皆平。我即心开。见身微尘。与造世界所有微尘。等无差别。微尘自性不相触摩。乃至刀兵亦无所触。我于法性。悟无生忍。成阿罗汉。回心今入菩萨位中。闻诸如来宣妙莲华佛知见地。我先证明而为上首。佛问圆通。我以谛观身界二尘。等无差别。来如来藏。虚妄发尘。尘消智圆。成无上道。斯为第一。

　　平险防损。代人济牛。无彼我相。表善平心地无有高下也。毗舍浮此云遍一切自在。亦由平心故一切自在也。我即心开下皆因地大圆悟也。身界二尘。本如来藏。虚妄发生。故不相摩触。了本虚妄。即悟无生矣。妙莲华佛知见地。即诸佛心地法门也。行实圆契。染净双忘。名妙莲华。迥出三乘。深造一实。名佛知见地。持地所持在此而已。故得身界尘消。无上智圆也。

　　△三水大。

　　月光童子。即从座起。顶礼佛足。而白佛言。成忆往昔恒河沙劫。有佛出世。名为水天。教诸菩萨修习水观。入三摩地。观于身中水性无夺。初从涕唾。如是穷尽津液精血大小便利身中旋复。水性一同。见水身中与世界外浮幢王刹诸香水海。等无差别。我于是时初成此观。但见其水。未得无身。当为比丘室中安禅。我有弟子。窥牕观室。唯见清水遍在室中。了无所见。童稚无知。取一瓦砾投于水内。激水作声。顾盼而去。我出定后。顿觉心痛。如舍利弗遭违害鬼。我自思惟。今我已得阿罗汉道。久离病缘。云何今日忽生心痛。将无退失。尔时童子捷来我前。说如上事。我则告言。汝更见水。可即开门入此水中除去瓦砾。童子奉教。后入定时。还复见水。瓦砾宛然。开门除出。我后出定身质如初。逢无量佛。如是至于山海自在通王如来。方得亡身。与十方界诸香水海。性合真空。无二无别。今于如来。得童真名。预菩萨会。佛问圆通。我以水性一味流通。得无生忍。圆满菩提。斯为第一。

　　月太阴水精也。昔师水天。修习水观。水性圆明。故号月光。修习水精。谓观水精性也。水性无夺者。内之津血。外之刹海。水相虽异。而性不相夺。此即因水悟圆也。浮幢王刹者。世界海外诸香水海通号也。我于是时至身质如初。叙作观之缘也。但见其水。谓专于一观未融四大。故未得无身。舍利弗于恒河岸入定。遭怨害之鬼所掌。而出定头痛。亦未得无身故也。山海自在通王。即于地水诸大得妙圆通者也。月光至此。乃融四大。故方得无身。而性合真空。初由水性一味流通耳。汉州绵竹县水观和尚。迹同月光。稠禅师入火光定。其室如焚。亦此类也。

　　△四风大。

　　琉璃光法王子。即从座起。顶礼佛足。而白佛言。我忆往昔。经恒沙劫。有佛出世。名无量声。开示菩萨本觉妙明。观此世界及众生身。皆是妄缘风力所转。我于尔时。观界安立。观世动时。观身动止。观心动念。诸动无二。等无差别。我时觉了此群动性。来无所从。去无所至。十方微尘颠倒众生。同一虚妄。如是乃至三千大千一世界内所有众生。如一器中贮百蚊蚋。啾啾乱鸣。于分寸中鼓发狂闹。逢佛未几得无生忍。尔时心开。乃见东方不动佛国。为法王子。事十方佛。身心发光。洞彻无碍。佛问圆通。我以观察风力无依。悟菩提心。入三摩地。合十方佛。传一妙心。斯为第一。

　　因风大悟圆。身心发光。洞彻无碍。号琉璃光。无量声佛。亦依风大。开示菩萨。使知本觉无动。而身界之动。皆风力所转。琉璃光。因是观界。观世。观身观心。迁流运止。悉唯风力。故曰诸动无二。由是觉了。大千群动皆即狂劳。犹百蚊蚋鼓于方寸耳。既了狂劳。乃见不动佛也。东为群动之本。而佛号不动。乃即动而静者也。能即动而静。故身心无碍也。传一妙心者。知风力无依万动皆妄。而独证无动本觉也。

　　△五空大。

　　虚空藏菩萨。即从座起。顶礼佛足。而白佛言。我与如来。定光佛所得无边身。尔时手执四大宝珠。照明十方微尘佛刹。化成虚空。又于自心。现大圆镜。内放十种微妙宝光。流灌十方尽虚空际诸幢王刹。来入镜内。涉入我身。身同虚空不相妨碍。身能善入微尘国土。广行佛事。得大随顺。此大神力。由我谛观四大无依。妄想生灭虚空无二。佛国本同。于同发明得无生忍。佛问圆通。我以观察虚空无边。入三摩地。妙力圆明。斯为第一。

　　因证空性故。性中所有一切皆空。身与刹海涉入无碍。号虚空藏。定光即然灯佛也。于定光所得无边身者。法身如空。无有边际。必假心灯寂照而后发明也。执四宝珠等者。由观四大无依。妙力圆明。而照了法界。一切皆空。所谓虚空无二佛国本同也。又于自心现大圆镜等者。亦由四大无依。妙力圆明。于圆洞心。内莹发光。而交彻融摄也。幢王刹即华严法界刹名。

　　△六识大。

　　弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛而得出家。心重世名。好游族姓。尔时世尊教我修习唯心识定。入三摩地。历劫已来。以此三昧事恒沙佛。求世名心歇灭无有。至然灯佛出现于世。我乃得成无上妙圆识心三昧。乃至尽空如来国土净秽有无。皆是我心变化所现。世尊。我了如是唯心识故。识性流出无量如来。今得授记。次补佛处。佛问圆通。我以谛观十方唯识。识心圆明。入圆成实。远离依他及遍计执。得无生忍。斯为第一。

　　弥勒此云慈氏。为慈隆即世悲臻后劫。愍物迷识。故示迹发明也。心重世名好游族姓者。迷识着境。故外慕妄求也。从灯明教而名心顿歇者。了识依智。则迷妄自除也。然灯佛现乃成妙圆者。迷妄既除。心灯即现。心灯既现。则万境妙圆矣。得是妙圆三昧。遂了三界唯心万法唯识。故尽空如来皆我心变。国土净秽亦我心变。无量佛性从此发挥。是谓流出无量如来。至得补处。亦不离此也。识心圆明入圆成实等者。由妙圆识心。证入实智。不复迷识逐境种种计着也。

　　△七根大。前云见大。此云根大者。前举一例诸。此举总兼别。

　　大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来。怜念众生如母忆子。若子逃逝。虽忆何为。子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便自得心开。如染香人身有香气。此则名曰香光庄严。我本因地。以念佛心入无生忍。今于此界。摄念佛人归于净土。佛问圆通。我无选择。都摄六根。净念相继。得三摩地。斯为第一。

　　大势至。亦名无量光。观经云。以智慧光。普照一切。令离三涂得无上力。名大势至。今表念佛三昧。能发智光。离三涂苦。其力无上也。所值之佛。名无量光。十二如来相继一劫。最后名超日月者。表念佛之人自性如来。十二时中净念相继。则无量性光终自发明超于日月也。观经曰。夫念佛者。不得一弹指间念世五欲。是谓系念。脱能如此。一无间杂。则无量性光自然发明。下所谓不假方便自得心开者。此也。譬如下。示必须系念。然后相应。不专念佛。则虽逢不逢。虽见不见也。染香则袭香。念佛则见佛。故以念佛妙薰。名香光庄严也。念佛得忍者。盖以净念蠲浊想。正念灭邪受。邪浊既遣。心境空寂一切不生名无生忍。如此则自性佛土净矣。故可摄行人同归也。

　　大佛顶如来密因修证了义诸菩萨万行首楞严经要解卷第十

　　音切

　　隘

　　(乌介切)。

　　填

　　(音田)。

　　阛

　　(音还)。

　　阓

　　(胡对切)。

　　推

　　(他罔切)。

　　液

　　(余石切)。

　　窥

　　(去规切)。

　　稚

　　(直利切)。

　　捷

　　(疾叶切)。

　　激

　　(音击)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十一

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔授

　　温陵开元莲寺比丘戒环解

　　△五特标耳根。总诸圆通二十五门。此最当机。故特标也。文三。一叙本修证二。初叙圆证。

　　尔时观世音菩萨。即从座起。顶礼佛足。而白佛言。世尊。忆念我昔无数恒河沙劫。于时有佛出现于世。名观世音。我于彼佛发菩提心。彼佛教我从闻思修入三摩地。

　　观音者。观世言音。圆悟圆应之号也。于音言观者。以观智照之。不以耳识闻之也。所谓入流亡所。则以观不以闻可知矣。所师之佛亦名观音者。因果相符古今一道也。

　　初于闻中入流亡所。所入既寂。动静二相了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。

　　释从三慧入圆通也。达耳之谓闻。着心之谓思。治习之谓修。三者圆明。是名三慧。入流亡所者。不随声尘。顿入法流。而亡其所入也。音声之性。由动静显故。所入既寂。则动静不生。此闻慧也。既达乎耳。复著于心。如水之渐。如土之增。使能闻所闻情境俱泯。而尽闻之心亦复不住。以合真觉。此思慧也。既著于心。还以治习。使能觉所觉皆合妙空。则空觉不二。是谓极圆。能空所空亦复不立。乃为尽道。此修慧也。夫然后生灭灭生。情境俱尽。而真寂真灭圆通之体。于是现前。即所谓入三摩地也。以圆觉配之。入流亡所等。即应当远离幻妄境界也。如是渐增等。即心如幻者亦复远离也。觉所觉空。即远离为幻亦复远离也。空所空灭。即离远离幻亦复远离也。生灭既灭。则得无所离即除诸幻也。寂灭现前。即譬如磨镜垢尽明现也。造至于此。则圆通之体极矣。

　　△二叙圆用二。一总。

　　忽然超越世出世间。十方圆明。获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰。

　　由根境圆融故。世出世法。不能限碍。而十方法界圆明洞达也。惟其圆洞。故上合诸佛下合群生无间然者。上合诸佛。故能愍物兴慈。应机与乐。即三十二应是也。下合群生。故知其悲仰。随与拔苦。即十四无畏是也。

　　△二别三。一三十二应。此现十法界身。圆应群机也。开有三十二。合惟四圣六凡。摄尽群类。文三。一总举。

　　世尊。由我供养观音如来。蒙彼如来授我如幻闻熏闻修金刚三昧。与佛如来同慈力故。令我身成三十二应入诸国土。

　　幻人作为。本于无作。故此言如幻三昧。后言无作妙力。此之三昧。由闻慧熏修以成。而无能沮坏。故称金刚。依此三昧。随缘应化。凡皆如幻而已。

　　△二详列二。一四圣四。一佛。

　　世尊。若诸菩萨。入三摩地。进修无漏。胜解现圆。我现佛身。而为说法。令其解脱。

　　修正定。取正果。曰进修无漏。境智双忘。情解俱泯。名胜解现圆。斯可以得佛。故现佛身为说果法也。第十地菩萨。坐华王座。垂成正觉。亦须别佛说教。断最后无明。方成佛道。

　　△二辟支。

　　若诸有学。寂静妙明。胜妙现圆。我于彼前现独觉身。而为说法。令其解脱。

　　有学小声闻也。独觉亦曰麟喻。喻麟之独也。出无佛世。观物变易。自觉无生。故号独觉。乐独善寂。求自然慧。故曰寂静妙明。能妙万物。以明自性。故曰胜妙。

　　△三缘觉。

　　若诸有学。断十二缘。缘断胜性。胜妙现圆。我于彼前现缘觉身。而为说法。令其解脱。

　　知迷胜性。由十二缘。于是断之。自无明灭。至忧悲苦恼灭。则缘断而性现矣。性因缘断而现。故曰缘断胜性。由观缘悟道。名缘觉乘。

　　△四声闻。

　　若诸有学。得四谛空。修道入灭。胜性现圆。我于彼前现声闻身。而为说法。令其解脱。

　　断四谛下粗惑。名得四谛空。依道谛修而证灭谛果。名修道入灭。此未能妙物。独证空性。故曰胜性现圆也。四圣不举菩萨者。兼在佛位。

　　△二六凡三。一天。

　　若诸众生。欲心明悟不犯欲尘。欲身清净。我于彼前现梵王身。而为说法。令其解脱。若诸众生。欲为天主统领诸天。我于彼前现帝释身。而为说法。令其成就。

　　梵天超出欲界故。心能明悟。不犯欲尘。身根清净。即得生彼也。帝释为忉利天主。统三十三天。

　　若诸众生。欲身自在游行十方。我于彼前现自在天身。而为说法。令其成就。若诸众生。欲身自在飞行虚空。我于彼前现大自在天身。而为说法。令其成就。

　　自在游行。名自在天。即欲顶他化也。飞行虚空。名大自在天。即色顶摩醯也。初举梵王。至此乃自欲天色天。而超至色顶。意兼无色。以明无刹不现也。

　　若诸众生。爱统鬼神救护国土。我于彼前现天大将军身。而为说法。令其成就。若诸众生。爱统世界保护众生。我于彼前现四天王身。而为说法。令其成就。若诸众生。爱生天宫驱使鬼神。我于彼前现四天王国太子身。而为说法。令其成就。

　　上举正统。此举臣辅也。天将军。为帝释上将。统领鬼神。四天王。臣于帝释。统领世界。四天太子。即那吒之类。能驱鬼神。

　　△二人三。一王臣士庶。

　　若诸众生。乐为人王。我于彼前现人王身。而为说法。令其成就。若诸众生。爱主族姓世间推让。我于彼前现长者身。而为说法。令其成就。若诸众生。爱谈名言清净自居。我于彼前现居士身。而为说法。令其成就。

　　自金轮至粟散。皆人王也。粟散即邦国小王。散于天下。如粟之多。长者具十德。谓姓贵。位高。大富。威猛。智深。年耆。行净。礼备。上叹。下归。故为族姓之主世间推让也。隐居求志行义达道名居士。名言典雅之言也。

　　若诸众生。爱治国土剖断邦邑。我于彼前现宰官身。而为说法。令其成就。若诸众生。爱诸数术摄卫自居。我于彼前现婆罗门身。而为说法。令其成就。

　　剖判也。合和占相推步盈虚。皆数术也。

　　△二入道四众。

　　若有男子。好学出家持诸戒律。我于彼前现比丘身。而为说法。令其成就。若有女子。好学出家持诸禁戒。我于彼前现比丘尼身。而为说法。令其成就。若有男子。乐持五戒。我于彼前现优婆塞身。而为说法。令其成就。若有女子。五戒自居。我于彼前现优婆夷身。而为说法。令其成就。

　　戒谓比丘戒二百五十。尼倍之。言律言禁者。比丘所持常律而已。尼则禁切尤详。优婆塞优婆夷。谓近事佛法男女。五戒。杀盗淫妄酒也。此为诸戒根本。万善枢机。五分真体。前四能具戒定慧解脱。后一能具解脱知见。盖使昏昏为昭昭故也。

　　△三主妇童真。

　　若有女人。内政立身以修家国。我于彼前现女主身及国夫人命妇大家。而为说法。令其成就。

　　天子三公九卿等掌外政。三后九妃等掌内政。所以修治家国。女主即后妃也。命妇即公侯之妻。受锡命者。汉班惠姬为皇后傅。号称大家。

　　若有众生。不坏男根。我于彼前现童男身。而为说法。令其成就。若有处女。爱乐处身不求侵暴。我于彼前现童女身。而为说法。令其成就。

　　△三神。

　　若有诸天。乐出天伦。我现天身。而为说法。令其成就。若有诸龙。乐出龙伦。我现龙身。而为说法。令其成就。若有药叉。乐度本伦。我于彼前现药叉身。而为说法。令其成就。若乾闼婆。乐脱其伦。我于彼前现乾闼婆身。而为说法。令其成就。若阿修罗。乐脱其伦。我于彼前现阿修罗身。而为说法。令其成就。若紧那罗。乐脱其伦。我于彼前现紧那罗身。而为说法。令其成就。若摩呼罗伽。乐脱其伦。我于彼前现摩呼罗伽身。而为说法。令其成就。若诸众生。乐人修人。我现人身。而为说法。令其成就。若诸非人有形无形有想无想。乐度其伦。我于彼前皆现其身。而为说法。令其成就。

　　此天龙八部等类也。乐人修人者。此类似人而非。故乐生人道。诸非人。指有形无形有想无想。即休咎精明空散消沉类也。六凡不举狱鬼畜者。此类方沉幽昏。未能闻法。则以施无畏力拔之。

　　△三结。

　　是名妙净三十二应入国土身。皆以三昧闻熏闻修无作妙力。自在成就。

　　迹示同类。心绝爱见。名妙净。依无作智起大神用。名妙力。无作无为随缘泛应。名自在成就。

　　△二十四无畏三。一总举。

　　世尊。我复以此闻熏闻修金刚三昧无作妙力。与诸十方三世六道一切众生同悲仰故。令诸众生于我身心获十四种无畏功德。

　　由我不自观音。而彼获脱苦。由我知见旋复。而彼能不烧。故曰于我身心获无畏德。

　　△二详列三。一脱外业七。一脱众苦。

　　一者由我不自观音以观观者。令彼十方苦恼众生观其音声即得解脱。

　　不自观音者。不随闻尘所起知见也。以观观者。谓旋倒闻机反照自性也。不起知见。则无所妄反照自性。则一切真寂。无复苦恼可得。此则真观。净观。大智慧观。能破痴暗。能伏灾难。故令苦众生蒙我真观。即得解脱。

　　△二脱三灾。

　　二者知见旋复。令诸众生设入大火火不能烧。三者观听旋复。令诸众生大水所漂水不能溺。

　　内外四大。常相交感。见觉属火。闻听属水。故见业交则见猛火。闻业交则见波涛。今知见旋复。则无见业。观听旋复。则无闻业。故水火不能烧溺也。于听言观。犹于音言观也。大水所漂。意兼风灾。

　　△三脱鬼害。

　　四者断灭妄想。心无杀害。令诸众生入诸鬼国鬼不能害。

　　自此至脱囚离怨之事。皆由六根消复。心无所召。故境不能为也。

　　△四脱形戮。

　　五者熏闻。成闻六根消复。同于声听。能令众生临当被害刀段段坏。使其兵戈犹如割水。亦如吹光。性无摇动。

　　以闻慧熏其闻根。以成圆闻。一根既圆。则六根消复。同于声听。无复形碍。故如割水吹光也。

　　△五脱幽邪。

　　六者闻熏精明。明遍法界。则诸幽暗性不能全。能令众生药叉罗刹鸠槃茶鬼及毗舍遮富单那等。虽近其旁。目不能视。

　　闻熏精明。烁彼幽暗。故不能视。

　　△六脱囚系。

　　七者音性圆消。观听返入。离诸尘妄。能令众生禁系枷锁所不能着。

　　音性圆消。则内无所系。观听返入。则外无所累。故枷锁自脱。

　　△七脱冤贼。

　　八者灭音圆闻。遍生慈力。能令众生经过险路贼不能劫。

　　音闻两立。则物我成敌。灭音圆闻。则内外无待。故能遍生慈力。无复怨敌矣。

　　△二脱内业三。一脱欲。

　　九者熏闻离尘。色所不劫。能令一切多淫众生远离贪欲。

　　众生以欲习合尘。故为色劫。能以金刚三昧熏闻成性。遂能离尘。性成则欲爱干枯。离尘则根境不偶。故虽有妖色。不能劫动。

　　△二脱恚。

　　十者纯音无尘。根境圆融。无对所对。能令一切忿恨众生离诸瞋恚。

　　瞋由违情而起。对境而生。音性纯净。无复妄尘。故圆融无违。无能所对。无违无对。则不嗔矣。

　　△三脱痴。

　　十一者消尘旋明。法界身心犹如琉璃朗彻无碍。能令一切昏钝性障诸阿颠迦永离痴暗。

　　痴由妄尘所蔽。无明所覆。销尘则无蔽。旋明则无覆。故外之法界。内之身心。凝莹朗彻。离痴暗矣。性障即痴也。阿颠迦云无善心。内业有十。而坏灭法身。唯淫怒痴为甚。故举三以兼余。

　　△三示福应。

　　十二者融形复闻。不动道场。涉入世间。不坏世界。能遍十方。供养微尘诸佛如来。各各佛边为法王子。能令法界无子众生欲求男者。诞生福德智慧之男。

　　融形则碍灭。复闻则性真。故涉入世间而无动无坏。能遍十方。供微尘佛。禀承其法。各为法子。供佛足福。禀法足慧。而继绍法王。有男子之道。故能应其求也。

　　十三者六根圆通。明照无二。含十方界。立大圆镜空如来藏。承顺十方微尘如来秘密法门。受领无失。能令法界无子众生欲求女者。诞生端正福德柔顺众人爱敬有相之女。

　　圆故无二。通故含界。明照则大圆镜智之质也。含界则空如来藏之体也。具此故。能承顺法门。受领无失。承顺即坤仪柔德。受领即闺门能事。有女之道。故能应其求也。

　　十四者此三千大千世界。百亿日月。现住世间诸法王子。有六十二亿恒河沙数。修法垂范。教化众生。随顺众生。方便智慧各各不同。

　　先举多佛。次显多福也。一刹一日月。百亿日月即百亿刹土也。

　　由我所得圆通本根发妙耳门。然后身心微妙含容。周遍法界。能令众生持我名号。与彼共持六十二亿恒河沙诸法王子。二人福德。正等无异。世尊。我一名号。与彼众多名号无异。由我修习得真圆通。

　　圆通本根。妙含法界。一多平等。彼我无二。故令持我名福等于彼。当知。修习得真圆通。则一身多身。他方此界。一福德一名物。各各圆遍。无复涯异也。

　　△二结。

　　是名十四施无畏力。福备众生。

　　△三四不思议二。一总举。

　　世尊。我又获是圆通修证无上道故。又能善获四不思议无作妙德。

　　现众多容。诵一一咒。摄化众生。圆应所求。理出于无为。神应于不测。名不思议无作妙德。然前亦现形应求。独此名不思议者。前则略显。此复深明。如于一身现八万首臂。固莫得而思议也。

　　△二详列四。一现容。

　　一者由我初获妙妙闻心。心精遗闻。见闻觉知不能分隔。成一圆融清净宝觉。故我能现众多妙容。能说无边秘密神咒。

　　从真妙圆。重发真妙。曰妙妙闻心。旋闻脱声。独返真源。曰心精遗闻。由获妙遗闻故。众尘不隔。一觉圆融。而应现无滞矣。言初获者。指本因也。

　　其中或现一首三首五首七首九首十一首。如是乃至一百八首。千首万首。八万四千烁迦罗首。二臂四臂六臂八臂十臂十二臂。十四十六十八二十至二十四。如是乃至一百八臂。千臂万臂。八万四千母陀罗臂。二目三目四目九目。如是乃至一百八目。千目万目。八万四千清净宝目。或慈或威。或定或慧。救护众生。得大自在。

　　首为六用之总。臂表提接之悲。目表照了之智。各依本数充之。以至八万四千者。表依根本六用根本智悲。而泛应尘劳。得大自在。此十一地等觉妙行也。华严十地已前。犹依本智。长养大悲。至十一地。长养功终。纯是大悲。为法界体。与智圆现故。观音手眼通身遍身。而以大悲称也。一体之中。尘劳万法。慈威定慧。无所不备。而继二十四圣示现者。明彼所现。虽各一端圆。而会之咸极于此。使悟入者。不止二十五门。顿了八万尘劳。法界理事。曾不离吾一圆融净觉之体。能同能异。即一即多。无边刹海德用遍周。十方身土境相相入。邪正吉凶之术。养生安物之方。法法圆通。尘尘具足矣。或曰八万四千特表法耳。一身何所施乎。是特以有思惟心。测度菩萨圆通境界也。夫身含十虚。毛端现刹。彼空与刹。又不啻如首臂而已。彼现八万四千首臂。犹人之八万四千毛孔耳。未足异也。圣人之言。即理即事。既曰不思议德。无以限意思之议之。烁迦罗云金刚坚固不坏也。母陀罗云印。各有妙印也。清净宝目。离尘合觉也。慈以摄化。威以折伏。定以复湛。慧以开觉。通指众多妙容也。

　　△二说咒。

　　二者由我闻思脱出六尘。如声度垣。不能为碍。故我妙能。现一一形。诵一一咒。其形其咒。能以无畏施诸众生。是故十方微尘国土。皆名我为施无畏者。

　　以闻思慧脱尘不碍故。现形诵咒。神变妙力。一一无碍。是谓妙能。

　　△三摄化。

　　三者由我修习本妙圆通清净本根。所游世界。皆令众生舍身珍宝求我哀愍。

　　本根清净。则一切无著故。能令众生舍诸悭着也。求我哀愍者。哀愍为受。而施作佛事也。

　　△四应求。

　　四者我得佛心。证于究竟。能以珍宝种种供养十方如来。旁及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃。

　　得佛心证。慧足也。珍宝供养。福足也。福慧两足故。余波傍及。使彼所求世出世法无不随愿。

　　△二结答圆通。

　　佛问圆通。我从耳门圆照三昧。缘心自在。因入流相。得三摩提。成就菩提。斯为第一。

　　初于闻中。入流亡所。是从耳门得圆照也。由得圆照故。随缘应化得大自在。次又渐增以至圆空觉证寂灭。是因入流相。成就菩提也。

　　△三结显圆号。

　　世尊。彼佛如来。叹我善得圆通法门。于大会中。授记我为观世音号。由我观听十方圆明。故观音名遍十方界。

　　因能观听故果号观音。实洞十方故名亦遍界。

　　△三瑞应。

　　尔时世尊。于师子座。从其五体同放宝光。远灌十方微尘如来及法王子诸菩萨顶。彼诸如来。亦于五体同放宝光。从微尘方来灌佛顶。并灌会中诸大菩萨及阿罗汉。林木池沼皆演法音。交光相罗如宝丝网。是诸大众得未曾有。一切普获金刚三昧。即时天雨百宝莲华。青黄赤白。间错纷糅。十方虚空成七宝色。此娑婆界大地山河俱时不现。唯见十方微尘国土合成一界。梵呗咏歌。自然敷奏。

　　前说圆通之法。此显圆通之瑞而应之也。诸佛五体同放宝光者。表证性明极。则宝觉圆融全体发现也。互相灌顶者。顶为圆极之相。表诸佛证性圆极。于此会中菩萨罗汉。即二十四圣之俦。佛光亦灌其顶者。印其修证等无优劣也。林木池沼皆演法音交光相罗者。圆通现前。则一切声是佛声。一切色是佛色。无非悟入之处。无非圆通之理也。大众普获金刚三昧者。因此皆能破惑障悟圆通也。天雨宝华。空现宝色。地隐山河。界含尘刹者。表证圆通性。则无作妙行自然分披。宝明空觉自然发现。有为习漏。当不复生众尘廓然。无复隔越也。梵呗咏歌自然敷奏者。能使法界永离众苦。常得妙乐也。圣人所演圆通法门。奥旨妙利。详悉若是。故众瑞详而应之。

　　大佛顶如来密因修证了义诸菩萨万行首楞严经要解卷第十一

　　音切

　　驱

　　(丘于切)。

　　暴

　　(簿报切)。

　　割

　　(音葛)。

　　忿

　　(敷蕴切)。

　　垣

　　(胡官切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十二

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△四敕选三。初告敕文殊。

　　于是如来。告文殊师利法王子。汝今观此二十五无学诸大菩萨及阿罗汉。各说最初成道方便。皆言修习真实圆通。彼等修行。实无优劣前后差别。我今欲令阿难开悟。二十五行谁当其根。兼我灭后此界众生。入菩萨乘。求无上道。何方便门得易成就。

　　归元证性虽无差别。随方应机。脱有难易。故须假大智选择也。

　　△二奉命选择二。初缉缀。

　　文殊师利法王子。奉佛慈旨。即从座起。顶礼佛足。承佛威神。说偈对佛。

　　△二正文二。初总叙四。一标本。

　觉海性澄圆　　圆澄觉元妙

　　觉湛性海本自澄圆。标圆体也。圆澄之觉妙乎万物。标圆用也。此人人本来圆通者也。

　　△二叙妄。

　元明照生所　　所立照性亡　　迷妄有虚空
　依空立世界　　想澄成国土　　知觉乃众生

　　从元妙中忽起妄明。曰元明。妄有所照。曰生所。所谓觉非所明因明立所也。所明既立。则照性隐矣。亡非无也。入亡而已。性真既隐。空觉遂分。根器二界。遂因迷顽妄想安立。故妄想凝结。则成无情国土。妄识知觉。则成有情众生。则彼澄妙者。遂莫得而圆。莫得而通矣。

　　△三融通。

　空生大觉中　　如海一沤发　　有漏微尘国
　皆依空所生　　沤灭空本无　　况复诸三有

　　牒上以明迷澄圆而成根器。融根器则归澄圆也。大觉海中。本绝空有。由迷风飘鼓妄发空沤。而诸有生焉。迷风既息。则空沤亦灭。所依诸有遂不可得。而空觉圆融。复归元妙矣。诸三有。指微尘国中三有也。

　　△四料拣。

　归元性无二　　方便有多门　　圣性无不通
　顺逆皆方便　　初心入三昧　　迟速不同伦

　　二十五圣同一圆通。所谓无二。所谓多门。在夫圣性。逆顺皆通。不容料拣。其如初心。迟速异宜。故须选择也。

　　△二别选五。一拣六尘。

　色想结成尘　　精了不能彻　　如何不明彻
　于是获圆通　　音声杂语言　　但伊名句味
　一非含一切　　云何获圆通　　香以合中知
　离则元无有　　不恒其所觉　　云何获圆通
　味性非本然　　要以味时有　　其觉不恒一
　云何获圆通　　触以所触明　　无所不明触
　合离性非定　　云何获圆通　　法称为内尘
　凭尘必有所　　能所非遍涉　　云何获圆通

　　憍陈那。大迦叶等。各因六尘悟圆。而此皆拣去者。彼所谓圣性无不通。此所谓初心不同伦。则凡所不取。皆以不宜初心。意取耳根独宜也。今拣六尘。以色能起想结尘。使精性不彻。声唯局名句。味不该不遍。味意味也。伊犹惟也。香味触如文。法尘非相。独意能缘。内潜意根。故称内尘。

　　△二拣六根。

　见性虽洞然　　明前不明后　　四维亏一半
　云何获圆通　　鼻息出入通　　现前无交气
　支离匪涉入　　云何获圆通　　舌非入无端
　因味生觉了　　味亡了无有　　云何获圆通
　身与所触同　　各非圆觉观　　涯量不冥会
　云何获圆通　　知根杂乱思　　湛了终无见
　想念不可脱　　云何获圆通

　　鼻阙中交。故云支离。舌不因味。而能觉了。乃为无端。身与所触。各成涯异。是不冥会也。

　　△三拣六识。

　识见杂三和　　诘本称非相　　自体先无定
　云何获圆通　　心闻洞十方　　生于大因力
　初心不能入　　云何获圆通　　鼻想本权机
　秪令摄心住　　住成心所住　　云何获圆通
　说法弄音文　　开悟先成者　　名句非无漏
　云何获圆通　　持犯但束身　　非身无所束
　元非遍一切　　云何获圆通　　神通本宿因
　何关法分别　　念缘非离物　　云何获圆通

　　三和根境识也。眼识因三者。和合穷之。本自无体。故曰非相。普贤菩萨。用心闻故。能知他方沙界外事。此由修法界行大因所生。非初心能入也。孙陀散乱。佛欲摄住其心令观鼻端。此特权机而已。盖真心无住。有住则妄也。富那说法。由舌识发。开悟先成。则不宜初心。波离持戒。使无所犯。但捡束一身而已。是不该不遍也。目连神通。缘念如意。然本乎宿熏。非关意识。而且有念有缘非圆通也。法分别即意识也。

　　△四拣七大。

　若以地性观　　坚碍非通达　　有为非圣性
　云何获圆通　　若以水性观　　想念非真实
　如如非觉观　　云何获圆通　　若以火性观
　厌有非真离　　非初心方便　　云何获圆通
　若以风性观　　动寂非无对　　对非无上觉
　云何获圆通　　若以空性观　　昏钝先非觉
　无觉异菩提　　云何获圆通　　若以识性观
　观识非常住　　存心乃虚妄　　云何获圆通
　诸行是无常　　念性元生灭　　因果今殊感
　云何获圆通

　　持地平填。尚涉有为。非实圣性。月光水观。未离想念。难契如如。盖如如之理非觉观之法故也。乌刍瑟摩。闻说欲火。而生厌离。是厌有也。琉璃光。观风性动。则与寂对。有对非觉也。晦昧为空。故空昏钝。弥勒修唯识观。而所观之识念念生灭。存心观之已妄。况获圆通耶。势至修念佛行。而念性即生灭法。依生灭因求常住果。是殊感也。

　　△五选耳根七。一叙己见。

　我今白世尊　　佛出娑婆界　　此方真教体
　清净在音闻　　欲取三摩提　　实以闻中入

　　圣人设教。随方不同。或有佛土。以佛光明而作佛事。或有佛土。以佛菩提树而作佛事。乃至或以园林台观。或以虚空。或以寂无说示。如香积佛国无文字说。但以众香。令诸天人得入律行。而此方教体必藉音闻欲取正定必由闻入者。各随机缘故也。盖彼诸佛土。无非利智。故机缘默契。出乎言象。而堪忍众生。迷本循声。昏惑障重。必须闻熏闻修。以消尘除障。然后可入。然以闻为入者。特得其门而已。必期于遗闻。反闻然后为至也。夫至于遗闻反闻。则佛光明菩提树。乃至寂无说示处。皆可入矣。曹溪少室。固以是为佛事也。

　　△二叹观音。

　离苦得解脱　　良哉观世音　　于恒沙劫中
　入微尘佛国　　得大自在力　　无畏施众生
　妙音观世音　　梵音海潮音　　救世悉安宁
　出世获常住

　　初联总叹观世言音。脱苦与乐也。于沙劫入尘国。叹三十二应也。得自在施无畏。叹四不思议十四无畏也。妙音观音。叹随德之名也。梵音潮音。叹随名之实也。以说法不滞为妙音。寻声救苦为观音。音性无著为梵音。应不失时为潮音。末联总结众德。能救世间苦。能与出世乐也。

　　△三明真选三。一圆真。

　我今启如来　　如观音所说　　譬如人静居
　十方俱击鼓　　十处一时闻　　此则圆真实

　　观音所说。即从耳门圆照得真圆通等事。今颂其圆照真体也。

　　△二通真。

　目非观障外　　口鼻亦复然　　身以合方知
　心念纷无绪　　隔垣听音响　　遐迩俱可闻
　五根所不齐　　是则通真实

　　初斥眼鼻舌身意不得真通。隔垣下独取耳通之真也。

　　△三常真。

　音声性动静　　闻中为有无　　无声号无闻
　非实闻无性　　声无既无灭　　声有亦非生
　生灭二圆离　　是则常真实

　　动静有无。皆属声尘。耳根圆离。不随生灭。是则常性之真也。无声号无闻。指阿难闻钟事也。

　纵令在梦想　　不为不思无　　觉观出思惟
　身心不能及

　　赞显常性也。五根皆待意思。有无不常。惟耳在梦。能闻杵音。是不为不思而无也。其为觉观。乃出乎思惟。胜余根矣。

　　△四明契机。

　今此娑婆国　　声论得宣明　　众生迷本闻
　循声故流转　　阿难纵强记　　不免落邪思
　岂非随所沦　　旋流获无妄

　　声论者。依声论明本闻自性以觉。迷本循声妄取沦替者。如阿难者。徒事强记。误落邪思。岂非循声之咎耶。使能旋倒反闻。则无妄沦矣。娑婆学者。多徒事强记。落邪沦妄。不知反本。故托阿难以警之。

　　△五宣告阿难七。一令谛听。

　阿难汝谛听　　我承佛威力　　宣说金刚王
　如幻不思议　　佛母真三昧

　　金刚如幻三昧。即观音如来所授如幻闻熏闻修金刚三昧也。三世诸佛皆从此出。故名佛母。

　　△二令反闻。

　汝闻微尘佛　　一切秘密门　　欲漏不先除
　畜闻成过误　　将闻持佛佛　　何不自闻闻

　　佛佛谓佛之佛性也。闻闻谓我之闻性也。阿难护持诸佛秘藏。而空畜多闻。不能反悟。故责其空持佛佛不自闻闻。意使从闻思修入三摩地者。务在反闻自性也。

　　△三令脱尘。

　闻非自然生　　因声有名字　　旋闻与声脱
　能脱欲谁名　　一根既返源　　六根成解脱

　　闻耳根也。声耳境也。根因境有。皆则妄尘。故应旋而脱之。而无能脱者。斯返真源。一源返真。六皆脱妄矣。

　　△四获净觉。

　见闻如幻翳　　三界若空华　　闻复翳根除
　尘消觉圆净

　　见闻幻翳。通指妄根也。三界空华。通指妄境也。以皆妄故。闻复即翳除。尘消则觉净。所以一返源而六解脱也。

　　△五示解脱相三。一法。

　净极光通达　　寂照含虚空　　却来观世间
　犹如梦中事　　摩登伽在梦　　谁能留汝形

　　净极光达寂照含虚。根解脱也。却观世间犹如梦事。境解脱也。然则摩登正为梦境。了不可得。谁能留汝使不解脱哉。

　　△二喻。

　如世巧幻师　　幻作诸男女　　虽见诸根动
　要以一机抽　　息机归寂然　　诸幻成无性

　　幻师妄性也。一机妄识也。性由识动。故息机归寂。则诸幻无性而各解脱也。

　　△三合。

　六根亦如是　　元依一精明　　分成六和合
　一处成休复　　六用皆不成　　尘垢应念消
　成圆明净妙　　余尘尚诸学　　明极即如来

　　一精明。识精也。六根因之与尘和合。而幻作诸妄。故一处休复六皆不成。而想尘识垢。应念消亡。得妙圆通矣。细惑未尽曰余尘。分证未满曰诸学。惑净明极即如来矣。

　　△六结益。

　大众及阿难　　旋汝倒闻机　　反闻闻自性
　性成无上道　　圆通实如是

　　能旋倒妄。反闻自性。必资此性成无上道。此圆通法门实效也。性成如所谓性一切心也。

　　△七策进。

　此是微尘佛　　一路涅槃门　　过去诸如来
　斯门已成就　　现在诸菩萨　　今各入圆明
　未来修学人　　当依如是法　　我亦从中证
　非唯观世音

　　涅槃门者。出生死证真常之要道也。三世果人莫不由此。故未来学人当依是法。

　　△六印定所选。

　诚如佛世尊　　询我诸方便　　以救诸末劫
　求出世间人　　成就涅槃心　　观世音为最
　自余诸方便　　皆是佛威神　　即事舍尘劳
　非是长修学　　浅深同说法

　　成就不生不灭涅槃妙心。唯耳根为最。余则佛之威神加被。令即己事而舍尘劳。非始终长修浅深同说之法也。欲其长修同说。无如观音法门矣。如那律失明而旋见。毕陵触刺而遗身。乌刍厌欲而登觉。持地待佛而消尘。皆即己事而已。

　　△七结赞劝学。

　顶礼如来藏　　无漏不思议　　愿加被未来
　于此门无惑　　方便易成就　　堪以教阿难
　及末劫沉沦　　但以此根修　　圆通超余者
　真实心如是

　　结赞闻熏三昧真如来藏无漏法门。劝使未来依此修证。可超余三昧。真实心要如是而已。

　　△三时众获益。

　　于是阿难及诸大众。身心了然。得大开示。观佛菩提及大涅槃。犹如有人因事远游未得归还。明了其家所归道路。普会大众。天龙八部。有学二乘。及诸一切新发心菩萨。其数凡有十恒河沙。皆得本心。远尘离垢获法眼净。性比丘尼。闻说偈已成阿罗汉。无量众生。皆发无等等阿耨多罗三藐三菩提心。

　　圆通妙门。言下顿开。诸佛正果。由斯可冀。故观佛菩提及大涅槃。身心了然。特少进趣耳。故譬远游未归明了道路也。普会天人皆获本心乃至得法眼净者。亦悟本闻。而消尘旋明故也。性比丘尼成阿罗汉者。妙性圆通。而诸漏永尽也。无等等者。谓物无与等。而能与物为等。此得妙圆通。上同下合之德也。无量众生皆发是心者。因闻是道。而希慕愿乐也。

　　△三摄持轨则二。初阿难请问。

　　阿难整衣服。于大众中。合掌顶礼。心迹圆明。悲欣交集。欲益未来诸众生故。稽首白佛。大悲世尊。我今已悟成佛法门。是中修行得无疑惑。常闻如来说如是言。自未得度先度人者。菩萨发心。自觉己圆能觉他者。如来应世。我虽未度。愿度末劫一切众生。世尊。此诸众生。去佛渐远。邪师说法如恒河沙。欲摄其心入三摩地。云何令其安立道场。远诸魔事。于菩提心得无退屈。

　　心迹圆明者。前解根结。超越器界。迹圆明也。此悟圆通。尘消觉净。心圆明也。于是悲昔之迷。欣今之悟。将以是法应世度生。而恐末劫多难邪魔妄作。易退觉心。难入正定。故请摄心远魔安立道场清净轨则也。

　　△二佛慈开示二。初赞许。

　　尔时世尊。于大众中称赞阿难。善哉善哉。如汝所问。安立道场。救护众生末劫沉溺。汝今谛听。当为汝说。阿难大众。唯然奉教。

　　△二正示二。初内摄轨则二。初总示三学。

　　佛告阿难。汝常闻我毗奈耶中。宣说修行三决定义。所谓摄心为戒。因戒生定。因定发慧。是则名为三无漏学。

　　三藏之中毗奈耶律藏也。则大小乘戒通称也。小乘禀法为戒。粗治其末。大乘摄心为戒。细绝其本。法戒则无犯而已。心戒则无思犯也。夫能摄心。则定由是生。慧由是发。三者圆明。则诸漏永尽。故名三无漏学。摄持轨则。莫尚乎此。

　　△二别示四重。四重即十戒之初。四波罗夷为根本重罪。文四。一淫六。一持则出缠。

　　阿难。云何摄心。我名为戒。若诸世界六道众生。其心不淫。则不随其生死相续。

　　众生皆因淫欲而正性命。故缠生死。若欲爱干枯。则残质不续矣。言其心不淫。其心不偷。皆使无思犯也。

　　△二犯则坠堕。

　　汝修三昧。本出尘劳。淫心不除。尘不可出。纵有多智禅定现前。如不断淫。必落魔道。上品魔王。中品魔民。下品魔女。彼等诸魔亦有徒众。各各自谓成无上道。

　　魔亦多智修禅。为不断淫故不成圣道。带淫修禅。必落此类。

　　△三预令戒备。

　　我灭度后。末法之中。多此魔民。炽盛世间。广行贪淫为善知识。令诸众生落爱见坑失菩提路。

　　末世众生无正法眼。多被魔惑。预须戒备勿遭诱摄也。但贪欲爱不顾陷坠。名爱见坑。

　　△四令宣明诲。

　　汝教世人修三摩地。先断心淫。是名如来先佛世尊第一决定清净明诲。

　　诸经杀戒居首。为设化以慈悲为本。此经淫戒居首。为真修以离欲为本。盖欲气粗浊。染污妙明。欲习狂迷。易失正受。续生死。丧真常。莫甚于此。故须首戒。而为第一清净明诲也。观阿难起教示遭邪染。而厥初发心。先厌欲浊。至于三渐次中。一一首惩。然后身心妙圆。获大安隐。十信初心。由欲爱干枯。而慧性圆明。遂阶等妙。诸世间人。由心不流逸。而澄莹生明渐乎六天。是故真修内摄。必先离欲也。

　　△五重彰过失二。一喻明。

　　是故阿难。若不断淫修禅定者。如蒸沙石欲其成饭。经百千劫。秪名热沙。何以故。此非饭本。沙石成故。

　　本质不美。求冀谩劳。

　　△二结显。

　　汝以淫身求佛妙果。纵得妙悟。皆是淫根。根本成淫。轮转三涂必不能出。如来涅槃何路修证。

　　所谓以金为器。器器皆金。以土为器。器器皆土。则因行不可不慎也。

　　△六劝令必断。

　　必使淫机身心俱断断性亦无。于佛菩提。斯可希冀。

　　机者淫心所自发。断性不无。触机则发矣。

　　如我此说名为佛说。不如此说即波旬说。

　　令信正言也。波旬魔名。

　　△二杀九。一持则出缠。

　　阿难。又诸世界六道众生。其心不杀。则不随其生死相续。

　　汝负我命。我还汝债。所以相续。

　　△二犯则坠堕。

　　汝修三昧。本出尘劳。杀心不除。尘不可出。纵有多智禅定现前。如不断杀。必落神道。上品之人为大力鬼。中品则为飞行夜叉诸鬼帅等。下品当为地行罗刹。彼诸鬼神亦有徒众。各各自谓成无上道。

　　带杀修禅。必堕神类。

　　△三预令诫备。

　　我灭度后。末法之中。多此鬼神。炽盛世间。自言食肉得菩提路。

　　预须戒备。勿遭诱说。

　　△四令晓权宜。

　　阿难。我令比丘食五净肉。此肉皆我神力化生。本无命根。汝婆罗门地多蒸湿。加以沙石。草菜不生。我以大悲神力所加。因大慈悲。假名为肉。汝得其味。奈何如来灭度之后。食众生肉。名为释子。

　　佛化初行。随事渐制。权许五净耳。不见。不闻。不疑。自死。鸟残名五。神力所化本无命根名净。此乃小乘权宜。若真慈真脱。皆在所断。故梵网初演。涅槃终谈。莫不切禁也。此列五净。而他经或三或七。涅槃或九者。特开合耳。婆罗门。净行通称也。

　　△五示恶根本。

　　汝等当知。是食肉人。纵得心开似三摩地。皆大罗刹。报终必沉生死苦海。非佛弟子。如是之人。相杀相吞相食未已。云何是人得出三界。

　　根本不善。终莫成善。似三摩地者。似则非真。为根本妄故。

　　△六令宣明诲。

　　汝教世人修三摩地。次断杀生是名如来先佛世尊第二决定清净明诲。

　　△七重彰过失二。一喻明。

　　是故阿难。若不断杀修禅定者。譬如有人自塞其耳高声大叫求人不闻。此等名为欲隐弥露。

　　修禅避罪。反乃行杀。塞耳避人。反乃高声。是欲隐弥露也。

　　△二结显。

　　清净比丘及诸菩萨。于岐路行不蹋生草。况以手拔。云何大悲。取诸众生血肉充食。

　　不误践。不故㧞。仁慈之至犹及草木。况食众生。

　　△八广明缘对。

　　若诸比丘。不服东方丝绵绢帛。及是此土靴履裘毳乳酪醍醐。如是比丘。于世真脱。酬还宿债。不游三界。何以故服其身分。皆为彼缘。如人食其地中百谷足不离地。

　　东方不无裘毳。西土不无丝帛。各以多分言也。劫初之人。体有飞光。足若御云。由乎食地肥啖香稻故。其体坚重。足不离地。

　　△九劝令必断。

　　必使身心于诸众生若身身分身心二涂不服不食。我说是人真解脱者。如我此说名为佛说。不如此说即波旬说。

　　身血肉髓脑也。身分裘毳乳酪也。身服食。心贪求。故曰二涂。必须并断也。清净明诲。于诸恶缘禁切若此。而今人多取牛乳助斋。大嚼恣啖。不避荤秽。是诚何心哉。静揣其来。乃腥臊交遘所发脓血杂乱余液。是欲恶之精。脂肉之腴。出于粪秽形躯。为不净之至也。啖其精则真味欲恶。食其腴又何异脂肉。清净真脱者固如是耶。五辛菜属。尚不可食。较斯过恶。倍簁无算。速宜除之。勿贪爽口腴肠。而公违净诲也。或曰。昔者大觉。受牧女之献。听阿难之求。又何谓耶。曰此小乘权宜。为枯馁疾患者设耳。乃草座应机之事。浊世现行之法。七宝树下金刚体中有是事哉。不以大乘了义为正。而泥权宜不了之说。则不唯取乳助斋。当执五净假名。而于净筵法席加笾列俎。为大罗刹矣。

　　△三盗八。一持则出缠。

　　阿难。又复世界六道众生。其心不偷。则不随其生死相续。

　　不与而取。皆为偷盗。分越所酬。犹征其剩。况乃盗取。得无反征。此所以生死相续。

　　△二犯则坠堕。

　　汝修三昧。本出尘劳。偷心不除。尘不可出。纵有多智禅定现前。如不断偷。必落邪道。上品精灵。中品妖魅。下品邪人诸魅所著。彼等群邪亦有徒众。各各自谓成无上道。

　　邪道奸欺故。偷必堕落。

　　△三预令诫备。

　　我灭度后。末法之中。多此妖邪。炽盛世间。潜匿奸欺称善知识。各自谓已得上人法詃惑无识。恐令失心。所过之处其家耗散。

　　须防诱摄也。

　　△四责其贪窃。

　　我教比丘。循方乞食。令其舍贪成菩提道。诸比丘等。不自熟食。寄于残生旅泊三界。示一往还去已无返。云何贼人假我衣服。裨贩如来。造种种业。皆言佛法。却非出家具戒比丘为小乘道。由是疑误无量众生堕无间狱。

　　方法也。僧祇律云。乞食谓之分卫。谓分施众僧。卫护道力。肇法师云。乞食略有四意。一为福利群生。二为折伏憍慢。三为知身有苦。四为除去滞着。今经。令其舍贪。不自熟食。即除去滞着也。成菩提道。即卫护道力。福利群生也。知身为傥寄。知世为旅泊。无事畜藏。无所顾恋。皆所谓循方也。不能循方。而贪饕造业。是败法毁则。故号贼人。虽服佛之服。而不净活命。是假我衣服。裨附佛法。以贪贩利养而已。

　　△五教令忏舍。

　　若我灭后。其有比丘。发心决定修三摩地。能于如来形像之前。身然一灯。烧一指节。及于身上爇一香炷。我说是人。无始宿债一时酬毕。长揖世间。永脱诸漏。虽未即明无上觉路。是人于法已决定心。若不为此舍身微因。纵成无为。必还生人酬其宿债。如我马麦。正等无异。

　　身为业本漏缘。无始已来。为之贪求。为之积债。今能舍之作无上业。故能酬宿债。脱诸漏也。盖一切难舍。无过己身。难舍能舍。则自余贪爱决能弃舍。故曰是人于法已决定心。苟能舍身。而心不决舍。则徒增业苦。无益于道。故下云必使身心二俱捐舍也。佛为宿诟比丘可食马麦。故证果后。于毗兰邑食之。示宿债必酬也。

　　△六令宣明诲。

　　汝教世人修三摩地。后断偷盗。是名如来先佛世尊第三决定清净明诲。

　　△七重彰过失。

　　是故阿难。若不断偷修禅定者。譬如有人。水灌漏卮欲求其满。纵经尘劫。终无平复。

　　道器不完。道果终漏。

　　△八劝令必舍。

　　若诸比丘。衣钵之余分寸不畜。乞食余分施饿众生。于大集会合掌礼众。有人捶詈同于称赞。必使身心二俱捐舍。身肉骨血与众生共。不将如来不了义说回为己解以误初学。佛印是人得真三昧。如我所说名为佛说。不如此说即波旬说。

　　衣钵不畜。视毁如赞。此于利害二途。身心俱舍也。身肉骨血与众生共。则不私其身。不顾其生。又舍之至也。行能至此。则其心不偷。可知矣。阿含称所畜物可以资身进道。萨婆多论许百物各可畜一。皆不了义也。

　　△四妄六。一犯则堕失。

　　阿难。如是世界六道众生。虽则身心无杀盗淫三行已圆。若大妄语。即三摩地不得清净。成爱见魔。失如来种。所谓未得谓得。未证言证。或求世间尊胜第一。谓前人言。我今已得须陀洹果。斯陀含果。阿那含果。阿罗汉道。辟支佛乘。十地地前诸位菩萨。求彼礼忏。贪其供养。

　　于四果十地未得谓得。名大妄语。贪其供养求己尊胜。名爱魔。妄起邪见谓已齐圣。名见魔。皆大妄也。

　　是一颠迦。消灭佛种。如人以刀断多罗木。佛记是人。永殒善根。无复知见。沉三苦海。不成三昧。

　　一颠迦。即一阐提也。贝多罗树以刀断。则不复活。喻大妄人永绝善根。三苦三涂也。

　　△二举真显妄。

　　我灭度后。敕诸菩萨及阿罗汉。应身生彼末法之中。作种种形。度诸轮转。或作沙门白衣居士人王宰官童男童女。如是乃至淫女寡妇奸偷屠贩。与其同事。称赞佛乘。令其身心入三摩地。终不自言我真菩萨真阿罗汉。泄佛密因轻言未学。唯除命终阴有遗付。云何是人惑乱众生成大妄语。

　　真圣应迹。终自韬晦。不以密因轻告未学。

　　△三令宜明诲。

　　汝教世人修三摩地。后复断除诸大妄语。是名如来先佛世尊第四决定清净明诲。

　　△四重彰过失。

　　是故阿难。若不断其大妄语者。如刻人粪为旃檀形。欲求香气。无有是处。

　　挟妄修禅。质终不美。

　　△五深责虚诳。

　　我教比丘。直心道场。于四威仪一切行中。尚无虚假。云何自称得上人法。譬如穷人妄号帝王自取诛灭。况复法王。如何妄窃。因地不真。果招纡曲。求佛菩提。如噬脐人。欲谁成就。

　　牒未得谓得求己尊胜之事。而深责也。净名曰。直心是道场。无虚假故。四仪。行住坐卧也。左传。噬脐谓终莫能及也。今之自称得上人法。而妄窃法王者多矣。宜以经言为诫。

　　△六劝令真实。

　　若诸比丘。心如直弦。一切真实入三摩地。永无魔事。我印是人。成就菩萨无上知觉。

　　上以纡曲故。终莫成就此能弦直故印其成就。

　　如我所说名为佛说。不如此说即波旬说。

　　上文总明四重戒也。初标三学。而终止四戒者。定慧已备前文。

　　大佛顶如来密因修证了义诸菩萨万行首楞严经要解卷第十二

　　音切

　　毳

　　(初税切)。

　　诞

　　(音但)。

　　靴

　　(许爪切)。

　　詃

　　(古犬切)。

　　奸

　　(古颜切)。

　　耗

　　(许到切)。

　　裨

　　(音𢍉)。

　　揖

　　(伊入切)。

　　卮

　　(音支)。

　　捶

　　(之累切)。

　　詈

　　(力智切)。

　　泄

　　(思列切)。

　　诛

　　(音株)。

　　噬

　　(音逝)。

　　弦

　　(胡田切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十三

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二外摄轨则。前示内摄。此示外摄。文二。一征引内摄。

　　阿难。汝问摄心。我今先说入三摩地修学妙门。求菩萨道。要先持此四种律仪。皎如冰霜。自不能生一切枝叶。心三口四。生必无因。阿难。如是四事。若不遗失。心尚不缘色香味触。一切魔事云何发生。

　　内摄为要。故先说妙门。先持四律。四律为本。余戒为末。故四律洁净。则枝叶不生。缘尘不偶。而魔事潜消。正定可入矣。心三即意三。备举十重也。

　　△二正示外摄四。初劝诵神咒。

　　若有宿习。不能灭除。汝教是人一心诵我佛顶光明摩诃悉怛多般怛啰无上神咒。斯是如来无见顶相无为心佛。从顶发辉。坐宝莲华。所说心咒。

　　现业易制。自行可违。宿习难除。必假神力。今夫行人好正而固邪。欲洁而偏染。不教而能。不愿而为。隐然若有躯筴。而不能自已者。宿习之使也。德隆而福鄙。行善而身凶。多障多冤。数病数恼。绵然若有机缄。而不能自释者。宿习之召也。兹非一生一劫之缘。乃无始来念念受熏者。故非神力。莫能脱之。摩诃悉怛多般怛啰。此云大白伞盖。即藏心也。量廓沙界曰大。体绝妄染曰白。用覆一切曰伞盖。神咒从此流演。故名心咒。无见顶者。华严九地知识自说为佛乳母。初生亲捧持。谛观不见顶。示顶法不可以见见也。

　　△二示咒神力。

　　且汝宿世。与摩登伽。历劫因缘。恩爱习气。非是一生及与一劫。我一宣扬。爱心永脱成阿罗汉。彼尚淫女。无心修行。神力冥资速证无学。云何汝等在会声闻。求最上乘。决定成佛。譬如以尘扬于顺风。有何艰险。

　　登伽淫质。犹能速证。声闻道器。固易冥资也。云何合作何况。

　　△三持咒轨则。

　　若有末世欲坐道场。先持比丘清净禁戒。要当选择戒清净者第一沙门以为其师。若其不遇真清净僧。汝戒律仪必不成就。戒成已后。着新净衣。然香闲居。诵此心佛所说神咒一百八遍。然后结界。建立道场。求于十方现住国土无上如来。放大悲光。来灌其顶。

　　师者人之模范。正邪所自出。故不遇第一真僧。则律仪不得成就。诵咒百八。表灭百八烦恼也。

　　阿难。如是末世清净比丘若比丘尼白衣檀越。心灭贪淫。持佛净戒。于道场中。发菩萨愿。出入澡浴。六时行道。如是不寐经三七日。我自现身至其人前。摩顶安慰。令其开悟。

　　戒根清净。愿行精诚。乃能感应。

　　△四结坛轨则二。一阿难详问。

　　阿难白佛言。世尊。我蒙如来无上悲诲。心已开悟。自知修证无学道成。末法修行建立道场。云何结界。合佛世尊清净轨则。

　　请问结坛轨则之详也。言自知修证等者。知咒力冥资。圣果可期也。

　　△二佛慈详答五。一坛场用度。

　　佛告阿难。若末世人。愿立道场。先取雪山大力白牛。食其山中肥腻香草。此牛唯饮雪山清水。其粪微细。可取其粪和合栴檀以泥其地。若非雪山。其牛臭秽。不堪涂地。别于平原。穿去地皮。五尺已下。取其黄土。和上栴檀沉水苏合熏陆郁金白胶青水零陵甘松及鸡舌香。以此十种。细罗为粉。合土成泥。以涂场地。

　　法王法言。即事即理。法不孤起。事无唐设。如华严一字法门书海墨而不尽。五位行相即世谛以彰明。凡所设施。必有取像。则此坛场用度无非表法也。山为高土。雪山。纯净上信也。大力白牛。纯净大根也。香草净水妙善净智也。茹退充实遗余也。上栴檀为十香之首。十度之总。万行之冠也。原为平土中信也。地皮未净也。五数之中黄色之中取中中净信也。十香十波罗蜜法香也。细罗为纷推之以为微妙万行也。夫欲取如来寂灭场地。必本于广大信心。而资于净智。妙善以养。成纯一大根。充实遗余犹足以合法香冠十度故。可以严成寂灭场地也。上信大根有不可得。则求其次焉。故取中中信心。虽未能冠乎十度万行。而能具之者。亦可以严成。

　　方圆丈六。为八角坛。坛心置一金银铜木所造莲华。华中安钵。钵中先盛八月露水。水中随安所有华叶。

　　坛寂灭坦实之体也。体具八正。故为八角。能摄八邪。故方丈六。坛心莲华中道妙行也。莲之为物。华实同体。染净同源。表妙行大致也。用金银铜木所造者。表妙行云为也。金银百炼愈精而不变。铜刚而能同。义之像也。木能上草以覆其下。仁之像也。夫依体起行。精而不变。刚而能同。或以义制。或以仁覆。无过不及。凡皆会于中道。乃所以为妙行也。钵为应器。表随量应物也。露为阴泽。以秋降八月秋之中也。水中华叶。即仁覆之行。随泽所施。此又随量应物。阴利潜化之表也。

　　取八圆镜。各安其方。围绕华钵。镜外建立十六莲华。十六香炉间华铺设。庄严香炉纯烧沉水。无令见火。

　　圆镜。大圆镜智也。各安八方围绕华钵者。智行相依。随方圆应也。镜外莲华香炉各十六而间设者。华表妙行。香表妙德。镜外即正智之外。方便建立。使邪正相摄。德行相熏。庶久而俱化。两忘邪正也。纯烧沉水无令见火者。反德藏用灭伏觉观。然后能契寂灭场地也。或曰表法且然。奈古德不解。无伤臆说欤。曰愚所宗者。华严大论。若熟览彼。知此非臆矣。

　　△二献享仪式。

　　取白牛乳。置十六器。乳为煎饼。并诸沙糖。油饼。乳糜。苏合。蜜姜。纯酥。纯蜜。于莲华外。各各十六。围绕华外。以奉诸佛及大菩萨。

　　表以法喜禅悦献可二尊也。权教开许乳酪。实教遮禁而复取。以享奉者。意在融权实同邪正故。八味亦各十六围绕华外。表融权摄邪之法喜随行施设也。

　　每以食时。若在中夜。取蜜半升。用酥三合。坛前别安一小火炉。以兜楼婆香。煎取香水。沐浴其炭。然令猛炽。投是酥蜜于炎炉内。烧令烟尽。享佛菩萨。

　　佛以日中受食故。每以日中致享。中夜例日中也。蜜成于华。表和融法行也。酥成于乳。表和融法味也。半为中数。三为成数。小火炉方寸觉心也。以香沐炭。发觉之法也。药王然身先服兜楼婆香。意能发焰。故取沐炭。然令猛炽。投酥蜜于焰炉烧令烟尽者。行法既成。不可终滞。当于觉心勇猛煅炼。使习气并铄缘影俱亡。豁然如所谓红炉点雪者。然后为佛所享。夫居寂灭场。餐采禅悦者。于此宜尽心。

　　△三像设仪式。

　　令其四外遍悬幡华。于坛室中。四壁敷设十方如来及诸菩萨所有形像。应于当阳张卢舍那。释迦弥勒阿閦弥陀诸大变化观音形像兼金刚藏安其左右。帝释梵王。乌刍瑟摩。并监地迦。诸军茶利。与毗俱胝。四天王等。频那夜迦。张于门侧。左右安置。

　　四外幡华。外行严饰也。室中四列。自性四依也。孤山颂大经四依云。五品十信初。十住为第二。行向地为三。等觉妙觉四。当阳正位卢舍那等。寂场真主也。弥勒当来真主也。阿閦居东。弥陀居西。智悲真主也。诸大变化观音形像。上同下合真主也。金刚藏。常领金刚。护持咒人。伏魔断障真主也。门侧左右释梵等众。有力外护也。末法修行。凡赖于此。一有所阙必不成就。乌刍火头金刚。蓝地迦青面金刚。军茶利金刚异号也。毗俱胝亦大神变者。毗卢神变经称。左边毗俱胝。三目持鬘髻。是也。频那夜迦。即猪头象鼻二使者。

　　又取八镜。覆悬虚空。与坛场中所安之镜。方面相对。使其形影重重相涉。

　　坛中之镜。混物而有依。行人之智也。空中之镜。离物而无依。诸佛之智也。混物有依者。方能照物。未能照已。必得乎离物无依住智。交相为用。然后物我互照。心境双融。诸佛众生。身土相入。不劳动步。不待拟心。法法遍周。事事无碍。举目千圣齐现。触处万象昭然。一华一香遍供尘刹。一行一相充扩无穷。不假神通。不涉情谓。寂场法法本如是也。密因修证。妙极于此。

　　△四持咒仪式。

　　于初七中。至诚顶礼十方如来诸大菩萨阿罗汉号。恒于六时。诵咒围坛。至心行道。一时常行一百八遍第二七中。一向专心。发菩萨愿。心无间断。我毗奈耶先有愿教。第三七中。于十二时。一向持佛般怛啰咒。至第七日。十方如来一时出现。镜交光处承佛摩顶。即于道场修三摩地。能令如是末世修学身心明净犹如琉璃。

　　一变为七。七变为九。皆阳数也。而七居其中。无过不及。故道场以七日为期。而取成于三焉。凡所蕲向。以归依三宝。为最初方便。故初七日至诚顶礼如来菩萨罗汉名号。所以假其不思议力。发行助道也。然非愿力。无以持之。故第二七日。依毗尼教专心发愿也。行愿坚强。则得大勇猛。故第三七日。时无间歇。咒无遍限。一向诵持。遂能以精诚感格。进力克功也。镜交光处。则生佛智照。感应道交也。身心明净。谓宿习缘障纤悉荡绝。此感应克功事也。百八乃咒之遍。若行道则谓之匝。

　　阿难。若此比丘本受戒师。及同会中十比丘等。其中有一不清净者。如是道场。多不成就。

　　今之道场。少获感应者以此。

　　从三七后。端坐安居。经一百日。有利根者。不起于座得须陀洹。纵其身心圣果未成。决定自知成佛不谬。汝问道场。建立如是。

　　仪备律完。决获果感得须陀洹者。谓遂从凡地得入圣流。非指小果也。故云纵未成果决知成佛。如璎珞经十地第四名须陀洹。断非小果矣。

　　△五正说神咒三。一阿难哀请。

　　阿难顶礼佛足。而白佛言。自我出家。恃佛憍爱。求多闻故。未证无为。遭彼梵天邪术所禁。心虽明了。力不自由。赖遇文殊令我解脱。虽蒙如来佛顶神咒冥获其力。尚未亲闻。惟愿大慈。重为宣说。悲救此会诸修行辈。末及当来在轮回者。承佛密音。身意解脱。

　　阿难所叙。皆警末学。而显咒妙力也。

　　于时会中一切大众。普皆作礼。伫闻如来秘密章句。

　　△二如来正说四。一现变。

　　尔时世尊从肉髻中涌百宝光。光中涌出千叶宝莲。有化如来。坐宝华中。顶放十道百宝光明。一一光明。皆遍示现十恒河沙金刚密迹。擎山持杵遍虚空界。大众仰观畏爱兼抱。求佛哀祐。一心听佛无见顶相放光如来宣说神咒。

　　光中遍现金刚威武之状者。示此咒力有大神用破魔断障也。又此咒常有八万恒沙金刚藏王菩萨眷属。昼夜随侍。所以遍现。余义经首及卷初已释。

　　△二说咒。

　　南无萨怛他苏伽多耶阿罗诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢鞞弊(三毗迦反)南无萨多南三藐三菩陀俱知南(四)娑舍啰婆迦僧伽喃(五)南无庐鸡阿啰汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)裟醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦啰耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇啰俱啰耶(三十五)南无摩尼俱啰耶(三十六)南无伽阇俱啰耶(三十七)南无婆伽婆帝(三十八)帝唎茶输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)哆他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬歧啰(七十七)萨啰婆部多揭啰诃(七十八)尼羯啰诃揭迦啰诃尼(七十九)䟦啰毖地耶叱陀你(八十)阿迦啰蜜唎柱(八十一)般唎怛啰耶儜揭唎(八十二)萨啰婆槃陀那目叉尼(八十三)萨啰婆突瑟吒(八十四)突悉乏般那你伐啰尼(八十五)赭都啰失帝南(八十六)羯啰诃娑诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那叉刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毗沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)勃腾罔迦(十)䟦阇啰制喝那阿遮(一百十一)摩啰制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(一百二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折㘕婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿椎遮(三十)税多遮迦摩啰(一百三十一)刹奢尸波啰婆(三十二)翳帝夷帝(三十三)母陀啰羯拏(三十四)娑鞞啰忏(三十五)掘梵都(三十六)印兔那么么写(三十七诵咒者至此句称弟子某甲受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(一百四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波罗瑟地耶三般叉拏羯啰(五十)虎𤙖(一百五十一)都嚧雍(五十二)萨婆药叉喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(一百六十一)都嚧雍(六十二)啰叉(六十三)婆伽梵(六十四)萨怛他伽都瑟尼钐(六十五)波罗点阇吉唎(六十六)摩诃娑诃萨啰(六十七)勃树娑诃萨啰室唎沙(六十八)俱知娑诃萨泥帝[口*隸](六十九)阿弊提视婆唎多(七十)吒吒罂迦(一百七十一)摩诃䟦阇嚧陀啰(七十二)帝唎菩婆那(七十三)曼茶啰(七十四)乌𤙖(七十五)莎悉帝薄婆都(七十六)么么(七十七)印兔那么么写(七十八。至此句准前称名若俗人称弟子某甲)啰阇婆夜(七十九)主啰䟦夜(八十)阿祇尼婆夜(一百八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突毖叉婆夜(八十六)阿舍你婆夜(八十七)阿迦啰蜜唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇坛茶婆夜(一百九十一)那伽婆夜(九十二)毗条怛婆夜(九十三)苏波啰拏婆夜(九十四)药叉揭啰诃(九十五)啰叉私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃茶揭啰诃(二百)补丹那揭啰诃(二百一)迦吒补丹那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎南(八)揭婆诃唎南(九)嚧地啰诃唎南(十)忙娑诃唎南(二百十一)谜陀诃唎南(十二)摩阇诃唎南(十三)阇多诃唎女(十四)视比多诃唎南(十五)毗多诃唎南(十六)婆多诃唎南(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃南(二百二十一)毗陀耶阇瞋陀夜弥(二十二)鸡啰夜弥(二十三)波唎跋啰者迦讫唎担(二十四)毗陀夜阇瞋陀夜弥(二十五)鸡啰夜弥(二十六)茶演尼讫唎担(二十七)毗陀夜阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(二百三十一)毗陀夜阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀夜阇瞋陀夜弥(三十五)鸡啰夜弥(三十六)怛埵伽嚧茶西讫唎担(三十七)毗陀夜阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀夜阇瞋陀夜弥(二百四十一)鸡啰夜弥(四十二)迦波唎迦讫唎担(四十三)毗陀夜阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀夜阇瞋陀夜弥(四十八)鸡啰夜弥(四十九)赭咄啰婆耆你讫唎担(五十)毗陀夜阇瞋陀夜弥(二百五十一)鸡啰夜弥(五十二)毗唎羊讫唎知(五十三)难陀鸡沙啰伽那般帝(五十四)索醯夜讫唎担(五十五)毗陀夜阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀夜阇瞋陀夜弥(五十九)鸡啰夜弥(六十)阿罗汉讫唎担毗陀夜阇瞋陀夜弥(二百六十一)鸡啰夜弥(六十二)毗多啰伽讫唎担(六十三)毗陀夜阇瞋陀夜弥(六十四)鸡啰夜弥䟦阇啰波你(六十五)具醯夜具醯夜(六十六)迦地般帝讫唎担(六十七)毗陀夜阇瞋陀夜弥(六十八)鸡啰夜弥(六十九)啰叉罔(七十)婆伽梵(二百七十一)印兔那么么写(七十二。至此依前称弟子名)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦(七十六)波啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰瞋陀瞋陀(二百八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰波啰陀泮(九十)阿素啰毗陀啰波迦泮(二百九十一)萨婆提鞞弊泮(九十二)萨婆那伽弊泮(九十三)萨婆药叉弊泮(九十四)萨婆乾闼婆弊泮(九十五)萨婆补丹那弊泮(九十六)迦吒补丹那弊泮(九十七)萨婆突狼枳帝弊泮(九十八)萨婆突涩比𠼐讫瑟帝弊泮(九十九)萨婆什婆唎弊泮(三百)萨婆阿播悉摩𠼐弊泮(三百一)萨婆舍啰婆拏弊泮(二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠼐弊泮(五)阇夜羯啰摩度羯啰(六)萨婆罗他娑陀鸡弊泮(七)毗地夜遮唎弊泮(八)者都啰缚耆你弊泮(九)䟦阇啰俱摩利(十)毗陀夜啰誓弊泮(三百十一)摩诃波啰丁羊叉耆唎弊泮(十二)跋阇啰商羯啰夜(十三)波啰丈耆啰阇耶泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(三百二十一)羯啰檀迟曳泮(二十二)蔑怛唎曳泮(二十三)唠怛唎曳泮(二十四)遮文茶曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三百三十一)么么印兔那么么写(三十二。至此句依前称弟子某)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(三百四十一)跋略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药叉揭啰诃(五十)啰刹娑揭啰诃(三百五十一)闭[口*隸]多揭啰诃(五十二)毗舍遮揭啰诃(五十三)部多揭啰诃(五十四)鸠槃茶揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅袪革茶耆尼揭啰诃(六十)唎佛帝揭啰诃(三百六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)干度波尼揭啰诃(六十六)什伐啰堙迦醯迦(六十七)坠帝药迦(六十八)怛隶帝药迦(六十九)者突托迦(七十)昵提什伐啰毖钐摩什伐啰(三百七十一)薄底迦(七十二)鼻底迦(七十三)室隶瑟蜜迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿绮嚧钳(七十九)目佉嚧钳(八十)羯唎突嚧钳(三百八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(九十)跋悉帝输蓝(三百九十一)邬嚧输蓝(九十二)常伽输蓝(九十三)喝悉多输蓝(九十四)跋陀输蓝(九十五)娑房盎伽般啰丈伽输蓝(九十六)部多毖跢茶(九十七)茶耆尼什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建哆啰(四)阿迦啰蜜唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药叉怛啰刍(九)末啰视吠帝钐婆鞞钐(十)悉怛多钵怛啰(四百十一)摩诃跋阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛隶拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)哆侄他(十九)唵(二十)阿那隶(四百二十一)毗舍提(二十二)鞞啰跋阇啰陀唎(二十三)槃陀槃陀你(二十四)䟦阇啰谤尼泮(二十五)虎𤙖都嚧瓮泮(二十六)莎婆诃(二十七)

　　四百十八已前。但是皈依三宝贤圣。及叙咒功力求愿加被之事。至跢侄他此云即说咒曰下。乃秘密心咒。前云一时常行一百八遍。即此而已。不局时分。则应通诵。咒亦曰陀啰尼。此云总持。即诸佛密语。神智妙用。总无量义。持无量法。摧邪立正。殄恶生善。皆能总而持之。而此不称者。备在五名。

　　大佛顶如来密因修证了义诸菩萨万行首楞严经要解卷第十三

　　音切

　　轨

　　(居垒切)。

　　糜

　　(武悲切)。

　　享

　　(许两切)。

　　钐

　　(所鉴切)。

　　跢

　　(丁个切)。

　　揭

　　(居列切)。

　　毖

　　(音秘)。

　　𧹞

　　(奴板切)。

　　鞞

　　(步迷切)。

　　剌

　　(卢达切)。

　　瓢

　　(步霄切)。

　　㘕

　　(芦鉴切)。

　　叱

　　(昌栗切)。

　　赭

　　(音者)。

　　儜

　　(女耕切)。

　　啒

　　(音骨)。

　　菟

　　(音兔)。

　　掘

　　(劬勿切)。

　　𤙖

　　(于今切)。

　　罂

　　(音莺)。

　　粹

　　(音邃)。

　　姥

　　(莫补切)。

　　堙

　　(音因)。

　　昵

　　(女质切)。

　　钳

　　(叵淹切)。

　　惮

　　(徒按切)。

　　迄

　　(许讫切)。

　　凌

　　(音陵)。

　　盎

　　(乌浪切)。

　　辫

　　(毗典切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十四

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△三结功。

　　阿难。是佛顶光聚悉怛多般怛啰秘密伽陀微妙章句。出生十方一切诸佛。十方如来。因此咒心。得成无上正遍知觉。十方如来。执此咒心。降伏诸魔制诸外道。十方如来。乘此咒心。坐宝莲华应微尘国。十方如来。含此咒心。于微尘国转大法轮。十方如来。持此咒心。能于十方摩顶授记。自果未成。亦于十方。蒙佛授记。十方如来。依此咒心。能于十方拔济群苦。所谓地狱饿鬼畜生。盲聋喑哑。冤憎会苦。爱别离苦。求不得苦。五阴炽盛。大小诸横。同时解脱。贼难。兵难。王难。狱难。风火水难。饥渴贫穷。应念消散。十方如来。随此咒心。能于十方事善知识。四威仪中供养如意。恒沙如来会中推为大法王子。十方如来。行此咒心。能于十方摄受亲因。令诸小乘闻秘密藏不生惊怖。十方如来。诵此咒心。成无上觉坐菩提树入大涅槃。十方如来。传此咒心。于灭度后付佛法事究竟住持。严净戒律悉得清净。若我说是佛顶光聚般怛啰咒。从旦至暮。音声相联。字句中间亦不重叠。经恒沙劫终不能尽。

　　所谓咒心者。即大白伞盖。广大无染。周覆法界。如来藏心秘密法门也。惟其广大周覆为如来藏故。持之因之。即能出生诸佛。成无上觉。降魔应化。拔济群苦。及余功德。经恒沙劫说不能尽也。地狱饿鬼等。略举八难之四。怨憎爱别等。略举八苦之四也。灌顶经。大横有九。小横无数。摄受亲因。即摄诸有缘也。

　　亦说此咒名如来顶。汝等有学。未尽轮回。发心至诚取阿罗汉。不持此咒。而坐道场。令其身心远诸魔事。无有是处。

　　上显如来境界。此明亦摄渐修。

　　△四劝持三。一总劝。

　　阿难。若诸世界随所国土所有众生。随国所生桦皮贝叶纸素白㲲。书写此咒。贮于香囊。是人心昏。未能诵忆。或带身上。或书宅中。当知是人。尽其生年。一切诸毒所不能害。

　　△二显益二。一标。

　　阿难。我今为汝更说此咒。救护世间。得大无畏。成就众生出世间智。

　　△二释。

　　若我灭后。末世众生。有能自诵。若教他诵。当知如是诵持众生。火不能烧。水不能溺。大毒小毒所不能害。如是乃至龙天鬼神精祇魔魅所有恶咒皆不能着。心得正受。一切咒诅。厌蛊毒药。金毒银毒。草木虫蛇。万物毒气。入此人口成甘露味。一切恶星。并诸鬼神。碜心毒人。于如是人不能起恶。频那夜迦诸恶鬼王并其眷属。皆领深恩。常加守护。

　　即所谓救护世间得大无畏也。以诵咒利彼故。诸恶鬼王。皆领深恩。金银入药。或能发毒。

　　阿难。当知是咒。常有八万四千那由他恒河沙俱胝金刚藏王菩萨种族。一一皆有诸金刚众。而为眷属。昼夜随侍。设有众生。于散乱心。非三摩地。心忆口持。是金刚王。常随从彼诸善男子。何况决定菩提心者。此诸金刚菩萨藏王。精心阴速。发彼神识。是人应时。心能记忆八万四千恒河沙劫。周遍了知。得无疑惑。

　　所谓成就众生出世间智也。华严百二十大数初云。一百洛叉为一俱胝。俱胝俱胝为一阿庾多。阿庾多阿庾多为一那由他。对此方百千万亿兆京垓。则洛叉为一亿。俱胝为兆。那由他即垓也。精心阴速者。妙心阴潜速疾资发也。

　　△三广显十。一不堕恶趣。

　　从第一劫。乃至后身。生生不生药叉罗刹。及富单那。迦叱富单那。鸠槃茶。毗舍遮等。并诸饿鬼。有形无形。有想无想。如是恶处。是善男子。若读若诵。若书若写。若带若藏。诸色供养。劫劫不生贫穷下贱不可乐处。

　　一劫言修行之始。后身言修行之成。

　　△二获功德聚。

　　此诸众生。纵其自身不作福业。十方如来所有功德。悉与此人。由是得于恒河沙阿僧祇不可说不可说劫。常与诸佛同生一处。无量功德。如恶叉聚。同处薰修。永无分散。

　　不作有为之业。自获无漏之福。华严百二十大数。阿僧祇当一百三。不可说不可说当一百十九。恶叉果名。生必同聚。

　　△三众行成就。

　　是故能令破戒之人戒根清净。未得戒者令其得戒。未精进者令得精进。无智慧者令得智慧。不清净者速得清净。不持斋戒自成斋戒。

　　以摩登得果。推之不诬。然持之须得其人也。故前言一不清净不得成就。后言如法持戒必得心通。行人审之。勿徒希觊也。

　　△四灭轻重罪。

　　阿难。是善男子。持此咒时。设犯禁戒于未受时。持咒之后。众破戒罪。无问轻重一时消灭。纵经饮酒食啖五辛种种不净。一切诸佛菩萨金刚天仙鬼神。不将为过。设着不净破弊衣服。一行一住悉同清净。纵不作坛不入道场亦不行道。诵持此咒。还同入坛行道功德无有异也。若造五逆无间重罪及诸比丘比丘尼四弃八弃。诵此咒已。如是重业。犹如猛风吹散沙聚。悉皆灭除。更无毫发。

　　未受。谓未持咒时饮啖等。皆言往事也。比丘四弃即前四重。犯当屏弃。不得共住。比丘尼八弃。加触八覆随。

　　△五消除宿障。

　　阿难。若有众生。从无量无数劫来。所有一切轻重罪障。从前世来。未及忏悔。若能读诵书写此咒。身上带持。若安住处庄宅园馆。如是积业。犹汤消雪。不久皆得悟无生忍。

　　△六所求随愿。

　　复次阿难。若有女人未生男女。欲求孕者。若能至心忆念斯咒。或能身上带此悉怛多般怛啰者。便生福德智慧男女。求长命者。即得长命。欲求果报速圆满者。速得圆满。身命色力亦复如是。命终之后。随愿往生十方土国。必定不生边地下贱。何况杂形。

　　杂形鬼畜等类也。

　　△七能安家国。

　　阿难。若诸国土州县聚落。饥荒疫疠。或复刀兵贼难斗诤。兼余一切厄难之地。写此神咒。安城四门并诸支提或脱阇上。令其国土所有众生奉迎斯咒。礼拜恭敬。一心供养。令其人民各各身佩。或各各安所居宅地。一切灾厄。悉皆消灭。

　　支提云可供养处。即净刹通称也。脱阇云幢。

　　△八岁丰民乐。

　　阿难。在在处处国土众生。随有此咒。天龙欢喜。风雨顺时。五谷丰殷。兆庶安乐。亦复能镇一切恶星。随方变怪灾障不起。人无横夭。杻械枷锁不着其身。昼夜安眠常无恶梦。

　　△九灾变不作。

　　阿难。是娑婆界。有八万四千灾变恶星。二十八大恶星而为上首。复有八大恶星以为其主。作种种形出现世时。能生众生种种灾异。有此咒地。悉皆消灭。十二由旬成结界地。诸恶灾祥永不能入。

　　天反时。物逆理。皆所以为灾。而反之逆之。职由乎人天与物应之而已。所谓灾变恶星。则应人之灾恶者也。八万四千。应众生烦恼业也。二十八则四方之纪。八则五行之经。及罗计孛也。顺则福应。逆则灾应。所谓惠迪吉从逆凶也。能生灾异者。亦应其逆而已。如彗孛飞流为应同分非星之为也。今以咒力叶乎百顺故。恶变悉灭。于天灾祥不入其境。祥吉凶先见也。

　　△十结告行人。

　　是故如来宣示此咒。于未来世。保护初学诸修行者。入三摩地。身心泰然。得大安隐。更无一切诸魔鬼神。及无始来冤横宿殃。旧业陈债来相恼害。汝及众中诸有学人。及未来世诸修行者。依我坛场。如法持戒。所受戒主逢清净僧。于此咒心不生疑悔。是善男子。于此父母所生之身。不得心通。十方如来便为妄语。

　　言戒洁心诚决能感致也。心通谓障消智明。如金刚藏速发之事。

　　△三众愿护持六。一金刚众。

　　说是语已。会中无量百千金刚。一时佛前合掌顶礼。而白佛言。如佛所说。我当诚心保护如是修菩提者。

　　△二天王众。

　　尔时梵王并天帝释四天大王。亦于佛前同时顶礼。而白佛言。审有如是修学善人。我当尽心至诚保护。令其一生所作如愿。

　　唐宣律师行道跌足事符此说。

　　△三鬼帅众。

　　复有无量药叉大将。诸罗刹王。富单那王。鸠槃茶王。毗舍遮王。频那夜迦诸大鬼王。及诸鬼帅。亦于佛前合掌顶礼。我亦誓愿。护持是人。令菩提心速得圆满。

　　△四天神众。

　　复有无量日月天子。风师雨师云师雷师并电伯等。年岁巡官诸星眷属。亦于会中。顶礼佛足。而白佛言。我亦保护是修行人。安立道场。得无所畏。

　　△五地祇众。

　　复有无量山神海神一切土地水陆空行万物精祇。并风神王无色界天。于如来前同时稽首。而白佛言。我亦保护是修行人。得成菩提。永无魔事。

　　风师行风。风王主风。此与无色天。继地祇举者。前举释梵。方及二天。后举地水。未尽风火。故终举风神以该四大。举无色以该三界也。

　　△六菩萨众。

　　尔时八万四千那由他恒河沙俱胝金刚藏王菩萨。在大会中。即从座起。顶礼佛足。而白佛言。世尊。如我等辈。所修功业。久成菩提。不取涅槃。常随此咒。救护末世修三摩地正修行者。世尊。如是修心求正定人。若在道场及余经行。乃至散心游戏聚落。我等徒众常当随从侍卫此人。纵令魔王大自在天求其方便。终不可得。诸小鬼神。去此善人十由旬外。除彼发心乐修禅者。世尊。如是恶魔若魔眷属。欲来侵扰是善人者。我以宝杵殒碎其首。犹如微尘。恒令此人所作如愿。

　　欲色界中一天。名大自在。即魔王天也。二修道分竟。

　　△三证果分。由前密因了义而修。可以高证佛果也。阿难于此独问修证地位。世尊答文首叙十二类生。而后明五十七位者。意使一切众生。依此法门。从凡入圣。重重研极。至尽妙觉。成无上道而后已也。文二。初阿难请问。

　　阿难即从座起。顶礼佛足。而白佛言。我辈愚钝。好为多闻。于诸漏心未求出离。蒙佛慈诲。得正熏修。身心快然。获大饶益。世尊。如是修证佛三摩地。未到涅槃。云何名为干慧之地。四十四心。至何渐次得修行目。诣何方所名入地中。云何名为等觉菩萨。作是语已。五体投地。大众一心。伫佛慈音。瞪瞢瞻仰。

　　圣位极果曰涅槃。初因曰干慧。自干慧入信住行向及四加行。为四十四心。即信解行位。目曰修行。复进十地。名入地中。是为初证。至十一地。名为等觉。犹是分证。及到涅槃。名为妙觉。乃极证也。凝视曰瞪。冥心则瞢。

　　△二佛慈开示二。初赞。许。

　　尔时世尊赞阿难言。善哉善哉。汝等乃能普为大众及诸末世一切众生。修三摩地求大乘者。从于凡夫。终大涅槃。悬示无上正修行路。汝今谛听。当为汝说。阿难大众。合掌刳心。默然受教。

　　刳除杂想。虚心受教也。

　　△二广陈五。初本无修证。

　　佛言。阿难。当知妙性圆明。离诸名相。本来无有世界众生。

　　△二因妄有修。

　　因妄有生。因生有灭。生灭名妄。灭妄名真。是称如来无上菩提及大涅槃二转依号。

　　生灭真妄菩提涅槃。皆所谓诸名相也。妙性之中。本来圆离。由迷妄相因故。有修有证。于是转不觉而依菩提。转生死而依涅槃。名二转依号。

　　△三令识妄因二。一略举。

　　阿难。汝今欲修真三摩地。直诣如来大涅槃者。先当识此众生世界二颠倒因。颠倒不生。斯则如来真三摩地。

　　前明三种相续。此明二颠倒因。乃开合言之。下云熏以成业。即摄业果。但前明生起之相。此明修断之要。义同意别也。修三摩地。能识倒因。乃能断治。倒妄不生。则复正性。故曰斯则如来真三摩地。

　　△二详明三。一总叙倒因。

　　阿难。云何名为众生颠倒。阿难由性明心性明圆故。因明发性。性妄见生。从毕竟无。成究竟有。此有所有。非因所因。住所住相。了无根本。本此无住。建立世界及诸众生。

　　性明心。指真如体也。性明圆。言不守自性也。由其不守自性故。因妄明而发妄性。因妄性而生妄见。于是。从无相真。成有相妄。故曰从毕竟无成究竟有。然此能有所有。能住所住。悉皆非因所因。悉皆了无根本。文互见也。本此无住。建立世界众生。则知二者无因无本。全即倒妄而已。

　　△二派成二倒二。一众生颠倒。

　　迷本圆明。是生虚妄。妄性无体。非有所依。

　　迷真起妄。众相竞生。故名众生。此明起妄之本。下明竞生之相。

　　将欲复真。欲真已非真真如性。非真求复。宛成非相。非生非住。非心非法。展转发生。生力发明。熏以成业。同业相感。因有感业。相灭相生。由是故有众生颠倒。

　　因迷本性故。欲复真然希欲心生。自已失真故。曰欲真已非真真如性也。以非真而求复于真。则宛转成妄。故曰宛成非相。遂使生住心法百非竞发展转熏感。故众相竞生焉。无而忽有曰生。生而暂停曰住。缘虑相续曰心。染净差别曰法。众生颠倒。由是发生也。

　　△二世界颠倒。

　　阿难。云何名为世界颠倒是有所有。分段妄生。因此界立。非因所因。无住所住。迁流不住。因此世成。三世四方。和合相涉。变化众生。成十二类。

　　牒前此有所有非因所因等义以明也。有所有故有分段。有分段故有方位。界为方位故。因此界立也。无所因则无所住。无所住则常迁流。世为迁流故。因此世成也。三世四方宛转十二。故涉乎其间者。悉从其变此世界颠倒之由也。

　　△三广明化理二。一原十二变。

　　是故世界。因动有声。因声有色。因色有香因香有触。因触有味。因味知法。六乱妄想。成业性故。十二区分由此轮转。是故世间声香味触。穷十二变。为一旋复。

　　万物皆从流动生形。动则有声。形即色也。故曰因动有声因声有色。香味触法。皆相因而具焉。由此六境。发起六情。名六乱妄想。正为惑业之本。故名业性。十二类生因此轮转也。世间声香味触。牒上六乱妄想之类也。谓其区分既各十二。穷变亦各十二。故六乱妄形。自无明缘行而变以至老死。终而复始。故曰穷十二变为一旋复。

　　△二辩十二类三。一总标。

　　乘此轮转颠倒相故。是有世界卵生胎生湿生化生。有色无色。有想无想。若非有色若非无色。若非有想若非无想。

　　轮转颠倒相。即六乱妄想等也。

　　△二别明十二。一卵生。

　　阿难。由因世界虚妄轮回。动颠倒故。和合气成八万四千飞沉乱想。如是故有卵羯逻蓝。流转国土。鱼鸟龟蛇。其类充塞。

　　卵惟想生。虚妄即想也。想体轻举。名动颠倒。卵以气交。名和合气成。想多升沉。名飞沉乱想。故感鱼鸟飞沉之类也。十二类各八万四千者。各由八万烦恼感变也。羯逻蓝云凝滑。入胎初位。胎卵未分之相也。

　　△二胎生。

　　由因世界杂染轮回欲颠倒故。和合滋成八万四千横竖乱想。如是故有胎遏蒲昙。流转国土。人畜龙仙。其类充塞。

　　胎因情有杂染即情也。情生于爱。名欲颠倒。胎以精交。名合和滋成。情有偏正。名横竖乱想。故感人畜横竖之类。遏蒲昙云泡。即胎卵渐分之相也。虚妄杂染执着留碍等。有情皆具。但随偏重者感类耳。羯南等胎卵皆具。而次第言者。前能具后。后不具前。

　　△三湿生。

　　由因世界执着轮回趣颠倒故。和合暖成八万四千翻覆乱想。如是故有湿相蔽尸。流转国土。含蠢蠕动。其类充塞。

　　湿以合感。执着即合也。合由爱滞。触境趋附。名趣颠倒。湿以阳生。名和合暖成。所趣无定名翻覆乱想。故感蠢蠕翻覆之类也。蔽尸云软肉。湿生初相也。十生皆本于淫欲。起于情想。以迷情愈妄故。化理愈乖。以至荡为空散顽为木石。妄末虽殊。妄本一也。

　　△四化生。

　　由因世界变易轮回假颠倒故。和合触成八万四千新故乱想。如是故有化相羯南。流转国土。转蜕飞行。其类充塞。

　　化以离应变易即离也。离此托彼。名假颠倒。触类而变。名和合触成。转故趣新。名新故乱想。故感报亦尔蜕脱故趣新也。如虫为蝶。则转行为飞。如雀为蛤。则蜕飞为潜。凡以不同形而相禅皆转蜕也。羯南云硬肉。蜕即成体无软相也。自下皆称羯南者。诸类通称。止此若第五钵罗奢佉曰成形。则各随貌状。非通称也。

　　△五有色。

　　由因世界留碍轮回障颠倒故。和合著成八万四千精耀乱想。如是故有色相羯南。流转国土。休咎精明。其类充塞。

　　真性融湛。本非留碍。亦非光耀。由迷滞故成留碍轮回。障失融湛。妄合明着。粘湛发光。以成精耀。休为三光。咎为孛彗。一切精明神物皆精耀也。其想已结成精耀故。但有色而已。涅槃云。八十神皆因留碍想元成其精耀。此虽至精至神。亦未离乎乘彼轮转颠倒想也。

　　△六无色。

　　由因世界消散轮回惑颠倒故。和合暗成八万四千阴隐乱想。如是故有无色羯南。流转国土。空散消沉。其类充塞。

　　厌有着空。灭身归无。名销散轮回。迷漏无闻。名惑颠倒。厌有归无。则依晦昧空故。和合暗成。而名阴隐乱想。即无色界外道类也。此有想无色。而不无业体。故亦称羯南。又有惑业昏重。形色消磨。体合空昧。识附阴隐。亦空散消沉类也。

　　△七有想。

　　由因世界罔象轮回影颠倒故。和合忆成八万四千潜结乱想。如是故有想相羯南。流转国土。神鬼精灵。其类充塞。

　　虚妄失真。邪着影像。无所托阴。从忆想生。于罔象中。潜结貌状。其神不明而幽为鬼。精不全而散为灵。无有实色。但有想相。

　　△八无想。

　　由因世界愚钝轮回痴颠倒故。和合顽成八万四千枯槁乱想。如是故有无想羯南。流转国土。精神化为土木金石。其类充塞。

　　不了谛理。固守愚惑。愚钝之极。则痴顽无知。精神化为土木金石。无复情想。即枯槁也。如劫毗罗之石燕昭墓之木郑人缓之璧。皆精神之化也。

　　△九非有色。

　　由因世界相待轮回伪颠倒故。和合染成八万四千因依乱想。如是故有非有色相成色羯南。流转国土。诸水母等以虾为目。其类充塞。

　　水母之类。以水沫为体。以虾为目。本非有色。待物成色。不能自用。待物有用。迷失天真。绵着浮伪。彼此异质。染缘相合。故曰因依。

　　△十非无色。

　　由因世界相引轮回性颠倒故。和合咒成八万四千呼召乱想。由是故有非无色相无色羯南。流转国土。咒诅厌生。其类充塞。

　　邪业相引。使性情颠倒。而乘咒托识。不由生理。妄随呼召。即世间邪术咒诅精魅厌物。因而有生者。不由生理。则本自无色。既感成质。非无色也。

　　△十一非有想。

　　由因世界合妄轮回罔颠倒故。和合异成八万四千回互乱想。如是故有非有想相成想羯南。流转国土。彼蒲卢等异质相成。其类充塞。

　　二妄相合。性情罔昧。异质相成。生理回互。如彼蒲卢。本为桑虫。非有蜂想而成蜂想。

　　△十二非无想。

　　由因世界怨害轮回杀颠倒故。和合怪成八万四千食父母想。如是故有非无想相无想羯南。流转国土。如土枭等附块为儿。及破镜鸟以毒树果抱为其子。子成父母皆遭其食。其类充塞。

　　怨害相酬。伤杀相反。生理怪诞。弃绝伦义。故感土枭之类。因土块毒果成形。非无鸟想。而本无想。

　　△三结。

　　是名众生十二种类。

　　此皆不了妙觉明心。迷陷情欲。积妄发生。随妄轮转。非正修行。莫能免脱。故次示除妄修证之法。

　　大佛顶如来密因修证了义诸菩萨万行首楞严经要解卷第十四

　　音切

　　桦

　　(胡化切)。

　　诅

　　(庄助切)。

　　碜

　　(初锦切)。

　　夭

　　(于兆切)。

　　刳

　　(音枯)。

　　区

　　(岂俱切)。

　　逻

　　(郎个切)。

　　蠢

　　(尺尹切)。

　　蠕

　　(而尹切)。

　　蜕

　　(音税)。

　　虾

　　(呼牙切)。

　　枭

　　(音浇)。

　　块

　　(苦对切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十五

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△四令除妄本。此证果渐次也。前既令识妄因。此复令除妄本者。知贼所在。即须讨除。使阴仇殄荡性宇晏清。然优游趣证。得无艰险。文二。初牒举本因。

　　阿难。如是众生。一一类中。亦各各具十二颠倒。犹如捏目。乱华发生。颠倒妙圆真净明心。具足如斯虚妄乱想。

　　十二颠倒。即动颠倒欲颠倒至杀颠倒也。以是妄扰真心。而成八万四千乱想。

　　△二正令除妄二。初总告三法。

　　汝今修证佛三摩地于是本因元所乱想。立三渐次。方得除灭。如净器中。除去毒蜜。以诸汤水并杂灰香。洗涤其器。后贮甘露。云何名为三种渐次。一者修习。除其助因。二者真修。刳其正性。三者增进。达其现业。

　　五辛为助。淫杀为正。缘断则违。

　　△二详明三法三。一除助因。

　　云何助因。阿难。如是世界十二类生。不能自全。依四食住。所谓段食。触食。思食。识食。是故佛说一切众生皆依食住。阿难。一切众生。食甘故生。食毒故死。是诸众生求三摩地。当断世间五种辛菜。

　　四食者。人间段食谓所餐必有分段。鬼神触食。但歆触而饱。禅天则思食。食至或但思之则饱。识天识食。既无形色。但以识想。此直明众生皆依食住。而因食诫断五辛。不必他引也。五辛。一大蒜。二茖葱。三慈葱。四兰葱。五兴蕖。五者荤秽。内发淫恚。外引邪魅。故名助因。俗斋不茹。况真修者。

　　是五种辛。熟食发淫。生啖增恚。如是世界食辛之人。纵能宣说十二部经。十方天仙。嫌其臭秽。咸皆远离。诸饿鬼等。因彼食次。䑛其唇吻。常与鬼住。福德日消。长无利益。是食辛人。修三摩地。菩萨天仙十方善神。不来守护。大力魔王。得其方便。现作佛身。来为说法。非毁禁戒。赞淫怒痴。命终自为魔王眷属。受魔福尽。堕无间狱。阿难。修菩提者。永断五辛。是则名为第一增进修行渐次。

　　△二刳正性。

　　云何正性。阿难。如是众生入三摩地。要先严持清净戒律。永断淫心。不餐酒肉。以火净食。无啖生气。阿难。是修行人。若不断淫及与杀生。出三界者。无有是处。当观淫欲犹如毒蛇如见怨贼。

　　欲刳淫杀正性。必持戒律。不饮酒防乱之至也。不晱生防杀之至也。律中五果。皆须火净。示不啖生气也。淫如毒蛇怨贼者。能害法身杀慧命故。

　　先持声闻四弃八弃。执身不动。后行菩萨清净律仪。执心不起。

　　执身使无犯也。执心使无思犯也。

　　禁戒成就。则于世间。永无相生相杀之业。偷劫不行。无相负累。亦于世间不还宿债。

　　淫杀相袭。偷劫相负。由无禁遏故。禁戒成就。二业永无。

　　是清净人。修三摩地。父母肉身。不须天眼。自然观见十方世界。睹佛闻法。亲奉圣旨。得大神通。游十方界。宿命清净。得无艰险。

　　业性刳尽。则妙性圆明。

　　是则名为第二增进修行渐次。

　　△三违现业。

　　云何现业。阿难。如是清净持禁戒人。心无贪淫。于外六尘。不多流逸。

　　流逸奔尘。起现前业。由戒禁制。得不流逸。斯能违远。

　　因不流逸。旋元自归。尘既不缘。根无所偶。返流全一。六用不行。十方国土皎然清净。譬如琉璃内悬明月。身心快然。妙圆平等。获大安隐。一切如来密圆净妙皆现其中。是人即获无生法忍。

　　流则分湛合尘故。不流则旋元无偶。遂能反六用之扰。全一真之湛。譬之川水。反流全一。斯自渊澄。湛性渊澄。故国土身心妙圆清净。与如来合。故一切如来密圆之心净妙之性皆现其中也。华严十忍第三曰。无生法忍。谓不见有少法生。不见有少法灭。离诸情垢。无作无愿。安住是道。名之曰忍。言法忍者。拣异二乘伏忍也。

　　从是渐修。随所发行。安立圣位。是则名为第三增进修行渐次。

　　业净性明。乃可发行升进圣位。五十七位。各随行相立名。使观其名义。知所修进也。

　　△五历示圣位十一。一干慧地。

　　阿难。是善男子。欲爱干枯。根境不偶。现前残质不复续生。执心虚明。纯是智慧。慧性明圆。莹十方界。干有其慧。名干慧地。

　　欲爱润惑。根境造业。生死相续唯此而已。故欲枯境谢。则残质不续。无所汩杂。故执心虚明。纯是智慧。然初入位。未与如来法流水接。则干有其慧而已。圣位始于十住。而以信为初因。又于信前立干慧。地前立四加。妙前立金刚。干慧者此三为转位关要升进方便。初从凡发迹。慧性不圆。不能入信成贤。贤行既成。不加功用。不能登地成圣。圣位既终。非金刚慧断最后细惑荡前位缘影。不能造妙成佛故也。

　　△二十信圣位以信为初因者。纯真无妄之谓信。又相应之谓信。必先审中中圆妙之道。令纯真无妄。然后发行。使心法相应。则等妙虽悬。可以径造也。文十。一信心。

　　欲习初干。未与如来法流水接。即以此心中中流入。圆妙开敷。从真妙圆。重发真妙。妙信常住。一切妄想。灭尽无余。中道纯真。名信心住。

　　舍欲爱超干慧犹在凡地。未入法流。故须于如来萨婆若海中中流入。无所偏滞。则圆妙之性于是开敷。然犹余妄习。非真妙圆。又须从真妙圆重发真妙。而常住妙信。使一切妄想灭尽无余。中中之道。纯真无妄。故名信心住。余皆由此增进。更无别法。但随位依真妙性。净治惑习。单复练磨。使纤尘不立。即登妙觉也。

　　△二念心。

　　真信明了。一切圆通阴处界三。不能为碍。如是乃至过去未来无数劫中。舍身受身。一切习气。皆现在前。是善男子。皆能忆念得无遗忘。名念心住。

　　心真而明。则一切圆通。而阴等不碍。故能洞照宿习。忆治无遗。

　　△三精进心。

　　妙圆纯真。真精发化。无始习气。通一精明。唯以精明。进趣真净。名精进心。

　　妙圆通性。既纯既真。则妄习皆化。唯一精明。而进乎真净。行无杂糅。故名精进。

　　△四慧心。

　　心精现前。纯以智慧。名慧心住。

　　妄习既尽。故心精现前。而进趣云为。纯智无习矣。

　　△五定心。

　　执持智明。周遍寂湛。寂妙常凝。名定心住。

　　慧既纯明。须定以持之。使周遍寂湛。寂妙之体。常凝不变。乃名定心。

　　△六不退心。

　　定光发明。明性深入。唯进无退。名不退心。

　　以定持慧。至于寂湛。故性光发明。而深入于道。

　　△七护法心。

　　心进安然保持不失。十方如来气分交接。名护法心。

　　既能深入。又能保持。使道同十方气合如来。是谓护法。

　　△八回向心。

　　觉明保持。能以妙力。回佛慈光。向佛安住。犹如双镜光明相对。其中妙影重得相入。名回向心。

　　由护法心。进合如来。得妙觉明。护持不失。故能妙回向。回佛慈光。则回果向因也。向佛安住。则回因向果也。因果交参。体用互摄。故譬双镜。云云。

　　△九戒心。

　　心光密回。获佛常凝。无上妙净。安住无为。得无遗失。名戒心住。

　　由回佛心光。而得之于我。故曰获佛常凝无上妙净。常凝则对境无动。妙净则涉尘不染。而戒心成矣。

　　△十愿心。

　　住戒自在。能游十方。所去随愿。名愿心住。

　　对境无动。涉尘不染。是谓住戒自在。无动无染。则无适不可。故能游十方所去随愿也。修行之初。必枯绝欲爱。使心性虚明。然后能入法流。开妙圆性。真性明圆。细习乃现。遂发行治之。使纯智无习。又持之以定。使寂湛发光。深入于道。护持不失。斯能回佛慈光。获佛净戒。而涉尘不染。所去随愿。此十信之序也。

　　△三十住。从信趋入生如来家。依无住智永不退还。名住。文十。一发心住。

　　阿难。是善男子。以真方便。发此十心。心精发辉。十用涉入圆成一心。名发心住。

　　真方便妙慧也。此十心十信也。十心顿发。圆成一心。住佛智地。名发心住。圣位以十信为初因。以十住十行十愿十地为渐次。而终于等妙。皆相蹑而设。欲令行人从信趋入住佛智地。而依智起行。济行以愿。由是超三贤。入十圣。登等妙。此修证之序也。

　　△二治地住。

　　心中发明。如净琉璃内现精金。以前妙心。履以成地。名治地住。

　　心中发明。内外精莹。牒心精发晖义也。履是妙心以为真基。名曰治地。如将筑室必先治地。乃可兴作也。

　　△三修行住。

　　心地涉知。俱得明了。游履十方得无留碍。名修行住。

　　由内外精莹。治成心地。故所涉所知俱得明了。则任运修进。得无留碍。

　　△四生贵住。

　　行与佛同。受佛气分。如中阴身自求父母。阴信冥通。入如来种。名生贵住。

　　妙行密契。则妙理冥感。将生佛家。为法王族。故名生贵。中阴谕冥感之理也。现阴已谢后阴未生之中。名曰中阴。

　　△五方便具足住。

　　既游道胎。亲奉觉胤。如胎已成人相不缺。名方便具足住。

　　同妙行之气分。冥妙理之中阴。是游道胎奉觉胤也。道胎既成。故妙相不缺。而修行方便具矣。

　　△六正心住。

　　容貌如佛。心相亦同。名正心住。

　　容止外同。心相内异。非正心也。

　　△七不退住。

　　身心合成。日益增长。名不退住。

　　同佛之德。有进无退。

　　△八童真住。

　　十身灵相一时具足。名童真住。

　　具体而微。故以童称。十身者。菩提身。愿身。化身。力身。庄严身。威势身。意生身。福身。法身。智身也。

　　△九法王子住。

　　形成出胎。亲为佛子。名法王子住。

　　自发心至生贵。名入圣胎。自方便具足至童真。名长养圣胎。至此长养功终。故喻出胎王子。

　　△十灌顶住。

　　表以成人。如国大王以诸国事分委太子。彼刹利王。世子长成。陈列灌顶。名灌顶住。

　　国大王天子也。嫡嗣曰太子。刹利王诸王也。嫡嗣曰世子。将付国位。取大海水灌顶表为王。当承用众智。今此位众德潜备。堪任佛事。故表以成人陈列灌顶也。言以国事分委。则非正付国位。特表成人而已。盖此方极十住。若十地行满。乃堪正付故。华严十地菩萨受佛职位。比轮王太子受职。夫发心必治地。治地乃修行。修行然后生如来家。而具觉相同佛心长道体圆十身。为佛子任佛事。此十住始终之序也。

　　△四十行既依普智。住佛所住。遂能繁兴妙行。自利利人。文十。一欢喜行。

　　阿难。是善男子。成佛子已。具足无量如来妙德。十方随顺。名欢喜行。

　　具佛妙德。故能十方随顺。无适不可。自他利备。机应俱喜。名欢喜行。

　　△二饶益行。

　　善能利益一切众生。名饶益行。

　　善推妙德。益以利人。

　　△三无嗔行。

　　自觉觉他。得无违拒。名无嗔恨行。

　　嗔恨生于违拒。

　　△四无尽行。

　　种类出生。穷未来际。三世平等。十方通达。名无尽行。

　　触类而长。随机而应。利行无尽。

　　△五离痴乱行。

　　一切合同。种种法门得无差误。名离痴乱行。

　　于法不了曰痴。于行纷错曰乱。今能一合于法。得无差误。故离痴乱。

　　△六善现行。

　　则于同中。显现群异。一一异相各各见同。名善现行。

　　由无痴乱故。能于种种法门。互现随应。圆融自在。所谓善现。

　　△七无著行。

　　如是乃至十方虚空满足微尘。一一尘中。现十方界。现尘现界。不相留碍。名无著行。

　　此由善现行。充扩圆融也。尘中现刹名现界。不坏尘相名现尘。

　　△八尊重行。

　　种种现前。咸是第一波罗蜜多。名尊重行。

　　种种所现皆是般若性德。无作妙力。自在成就。故名尊重。金刚称第一波罗蜜即般若也。

　　△九善法行。

　　如是圆融。能成十方诸佛轨则。名善法行。

　　十方诸佛。以是成道。以是利生。

　　△十真实行。

　　一一皆是清净无漏。一真无为。性本然故。名真实行。

　　总括前行。无非真性。本然妙用。相虽万殊。体唯一真。故名真实。如是十行乃至后位。不离前法。而皆相蹑。别设者一使行人随位增进。开扩性觉。净治惑障。而成熟佛果也。

　　△五十回向。亦名十愿。前十住十行。出俗心多。大悲行劣。此须济以悲愿处俗利生。回真向俗。回智向悲。使真俗圆融。智悲不二。是名回向修进妙行。至此备矣。文十。一救护众生离众生相回向。

　　阿难。是善男子。满足神通。成佛事已。纯洁精真。远诸留患。当度众生。灭诸度相。向无为心。向涅槃路。名救护一切众生离众生相回向。

　　满足神通。至远诸留患。牒前现尘现界不相留碍等事。谓此行满足。当修回向行也。回向之行。悲愿最深故。职在度生。然见有可度。即涉有为。背涅槃路。故须灭除度相。回向无为心。向涅槃路也。

　　△二不坏回向。

　　坏其可坏。远离诸离。名不坏回向。

　　坏其可坏。谓远离一切虚妄境界也。远离诸离。谓离远离幻亦复远离也。得无所离。即除诸幻。而证不坏矣。

　　△三等一切佛回向。

　　本觉湛然。觉齐佛觉。名等一切佛回向。

　　无坏不坏。无离不离。乃湛然齐佛。

　　△四至一切处回向。

　　精真发明。地如佛地。名至一切处回向。

　　觉湛故精真发明。地如佛地。前觉等一切。则真如体遍也。此地至一切。则真如界遍也。

　　△五无尽功德藏回向。

　　世界如来。互相涉入。得无挂碍。名无尽功德藏回向。

　　真界真体。二俱圆遍。故涉入无碍。任运发辉。德用无尽。

　　△六随顺平等善根回向。

　　于同佛地。地中各各生清净因。依因发挥。取涅槃道。名随顺平等善根回向。

　　同佛地即前地如佛地也。于一切处。各起净因。取涅槃道。是谓平等善根。

　　△七随顺等观众生回向。

　　真根既成。十方众生皆我本性。性圆成就。不失众生。名随顺等观一切众生回向。

　　平等善根。性真圆融。周遍法界。故十方众生皆我本性。我善既成。故能成就一切众生善根。无有遗失。无有高下。名随顺等观。

　　△八真如相回向。

　　即一切法。离一切相。唯即与离。二无所著。名真如相回向。

　　如故即。真故离。有即有离。是假真如。二无所著。乃真真如也。

　　△九无缚解脱回向。

　　真得所如。十方无碍。名无缚解脱回向。

　　依假真如。则不无滞碍。是有缚解脱。唯真得所如故。一切无碍。乃名无缚解脱。

　　△十法界无量回向。

　　性德圆成。法界量灭。名法界无量回向。

　　初证性德。以为齐佛。以为如佛。以为至一切处等。皆存量见。则法界性未离有量。及乎性德圆成。乃灭量见。乃得无量。此总治前位限量情见也。此性圆成。可超三贤。入十圣矣。

　　△六四加行。三贤位极。当于此际。复加功行。即入圣位。文二。一牒前总标。

　　阿难。是善男子。尽是清净四十一心。次成四种妙圆加行。

　　四十一心者。干慧一。信住行向各十。小乘通教皆有四加。而非妙非圆。故此特称妙圆加行。

　　△二详开行位四。一暖位。

　　即以佛觉。用为己心。若出未出。犹如钻火。欲然其木。名为暖地。

　　佛觉果觉也。前虽能齐。未能正证。今极贤位。将趋圣果。即须用佛果觉。为己因心。复加功行。以求正证。火喻果觉。木喻因心。钻喻加行。初入因位。未即得果。故譬钻火方得暖相。

　　△二顶位。

　　又以己心。成佛所履。若依非依。如登高山身入虚空下有微碍。名为顶地。

　　前以佛觉为己心。此以己心成佛行。则因心果觉已邻极矣。故譬如登高山身入虚空。但因果未融。心迹尚滞。故云下有微碍。然已到顶地。少需㩳进。则微碍除矣。

　　△三忍地。

　　心佛二同。善得中道。如忍事人非怀非出。名为忍地。

　　己心佛觉融为一体曰二同。因果两忘二边不立曰中道。此中道果觉将证未证。故如忍事人非怀非出。

　　△四世第一地。

　　数量消灭。迷觉中道。二无所目。名世第一地。

　　前位谓之二同。则已堕数量。见有中边。则强分迷觉。此俱泯灭。而名亦不立。脱世情量。超于三贤。故名世第一。若进十圣。极乎妙觉。乃出世第一也。

　　△七十地。蕴积前法。至于成实。一切佛法依此发生。故谓之地也。自十信已还位。皆蹑迹相资。直趋妙觉。于中不无断证。是皆不断而断。不证而证。或说每地断一障二愚修一波罗蜜。名相烦紊。辞义迂阔。故今略之。直取蹑迹相资之义而释。庶修进者焕然易悟耳。文十。一欢喜地。

　　阿难。是善男子。于大菩提。善得通达。觉通如来。尽佛境界。名欢喜地。

　　向虽觉齐佛觉。未能尽佛菩提境界。今由加行妙圆故。善能通达而尽之矣。由是法喜复增故。复名欢喜。

　　△二离垢地。

　　异性入同。同性亦灭。名离垢地。

　　通大菩提。尽佛境界。则一切障碍即究竟觉。众生国土同一法性。是异性入同也。然见异见同。还是情垢。至于同性亦灭。乃名离垢。

　　△三发光地。

　　净极明生。名发光地。

　　情见之垢净。则妙觉之明生。

　　△四焰慧地。

　　明极觉满。名焰慧地。

　　明极觉满。如大火聚。一切缘影悉皆烁绝。故名焰慧。

　　△五难胜地。

　　一切同异。所不能至。名难胜地。

　　前虽异性入同同性亦灭。犹有能至之境。此以焰慧烁绝故。一切同异所不能至。至尚不能。孰能胜哉。

　　△六现前地。

　　无为真如性净明露。名现前地。

　　人莫不有真如净性。盖常为一切同异之所掩蔽。故同异不至。则明露现前。

　　△七远行地。

　　尽真如际。名远行地。

　　真如现前。分证则局。尽际乃远。迥超极造。故名远行。

　　△八不动地。

　　一真如心。名不动地。

　　既尽其际。乃全得其体一真凝常。故名不动。

　　△九善慧地。

　　发真如用。名善慧地。

　　既得真体。斯发真用。凡所照应。无所不真。无所不如。故名善慧。

　　阿难。是诸菩萨。从此已往。修习毕功。功德圆满。亦目此地名修习位。

　　此结前显后也。圣位总束有五。一资粮三贤也。二加行四加也。三通达初地也。四修习即此也。五无学妙觉也。自初发信。至超贤入圣。皆修习之事。而此位已超八地。无功用道。智悲并圆。则修习之功终毕于此。故名修习。以结十地之因也。次后乃十地之果。无复修习矣。华严十地。以金刚藏表因。解脱月表果。亦以因地有修果地无修也。问后位既无修习。复有断障之事。何耶。曰此明智悲功终得十地果而已。若论断障。则等觉之位。犹是修习。故至妙觉。乃名无学。

　　△十法云地。

　　慈阴妙云覆涅槃海。名法云地。

　　慈阴妙云十地果德也。涅槃海妙觉果海也。十地果满。智悲功圆。无复自利。纯是利他。故大悲之阴。充遍法界。无心无缘。而应彼心缘。施作利润。而本寂无作。称合如来大寂灭海。故云覆也。

　　△八等觉位。

　　如来逆流。如是菩萨顺行而至。觉际入交。名为等觉。

　　十地菩萨。混俗利生。与如来同。但所趋逆顺。与如来异。盖如来逆生死流。出同万物。菩萨顺涅槃流。入趋妙觉。已至觉际。故名入交。与佛无间。故名等觉。即解脱道前无间道也。此虽齐等。未极于妙。盖能顺能入而已。须于大寂灭海逆流而出。妙同万物。乃名妙觉也。

　　△九金刚慧。

　　阿难。从干慧心。至等觉已。是觉始获金刚心中初干慧地。

　　此名等觉后心妙觉伏道。妙觉之道。无别行相。但从初干慧。至等觉已。复起金刚心。从初重历诸位。破断微细缘影最后无明。使纤尘不立。乃可入妙。为其复从初位以始故。名金刚心中初干慧地。识阴尽者。能入菩萨金刚干慧即此也。前名干慧。以未与如来法流水接。此名干慧。以未与如来妙庄严海接。名虽乍同。义乃迥别。

　　△十妙觉。

　　如是重重单复十二。方尽妙觉。成无上道。

　　圆觉有单复圆修之义。今此独由信心以历诸位曰单。兼金刚心重历诸位曰复。十二者。干信住行向暖顶忍世地金等是也。十二为因。妙觉为果。故单复十二。方尽妙觉成无上道。

　　是种种地。皆以金刚。观察如幻十种深喻。奢摩他中。用诸如来毗婆舍那。清净修证。渐次深入。

　　此教其用金刚心成就妙觉之方也。种种地十二位也。十喻者。幻人阳𦦨水月空华谷响干城梦影像化也。了法如此。则顿忘情解。纤尘不立。故曰清净修证。奢摩他毗婆舍那。云止观。言如来者。拣异小乘。

　　△十一总结功用。

　　阿难。如是皆以三增进故。善能成就五十五位真菩提路。作是观者名为正观。若他观者名为邪观。

　　三增进三渐次也。圣位皆资之以成就也。信住行向地为五十。并干慧四加等妙。有五十七位。独指五十五为菩提路者。等妙乃菩提之果。由是路以趣证也。或指金刚观察及止观。为三增进。

　　△四结经分。正宗未终。而遽结经者。自初示密因。次开修证。而卒乎极果。则经之正范毕矣。故于此结也。后之二科。戒备失错。深防邪误。特助道而已。故于后别列。乃正助之辩也。文二。一请问经名。

　　尔时文殊师利法王子。在大众中。即从座起。顶礼佛足。而白佛言。当何名是经。我及众生。云何奉持。

　　△二如来标示五。一标藏心法眼。

　　佛告文殊师利。是经名大佛顶悉怛多般怛啰无上宝印十方如来清净海眼。

　　大佛顶白伞盖无上宝印者。体极含覆。超情离见。即如来藏之心印也。证佛心要。必契于此。十方如来清净海眼者。照穷刹海。净绝纤尘。即烁迦罗之法眼也。开佛知见。必资于此。实大事因缘。非小智之法。故以文殊请问。

　　△二明济度妙力。

　　亦名救护亲因度脱阿难及此会中性比丘尼得菩提心入遍知海。

　　阿难为亲。摩登为因。举斯二者。明有缘皆度也。无上正觉。由此经得。一切智海。由此经入。

　　△三明果人同修。

　　亦名如来密因修证了义。

　　如来正果。藉此为因。权乘修证皆不了义。

　　△四明众德大备。

　　亦名大方广妙莲华王十方佛母陀罗尼咒。

　　体极无外。方正平等。周遍含容。名大方广。因果同彰。染净不滞。于法自在。名妙莲华王。出生十方一切诸佛。总一切法。持无量义。名十方佛母陀罗尼咒。

　　△五明因人同证。

　　亦名灌顶章句。诸菩萨万行首楞严。汝当奉持。

　　菩萨由此。受佛职位。故名灌顶章句。

　　△五助道分二。一别明诸趣。戒备失错。文云令持戒者谨洁无犯不入邪见。即戒备意也。文二。初阿难继请二。初结前赞谢。

　　说是语已。即时阿难及诸大众。得蒙如来开示密印般怛罗义。兼闻此经了义名目。顿悟禅那修进圣位。增上妙理。心虑虚凝。断除三界修心六品微细烦恼。

　　此结叙时众获益。下乃赞谢也。开示密印。至增上妙理。通指前经奥义也。印证藏心清净含覆一切决了。是谓密印般怛罗了义也。以明心见性为因。以等妙极证为果。纤尘不立。情解两忘。心虑灰凝。细惑顿断。是谓禅那修进增上妙理也。修道所断俱生细惑。大乘入地永伏。至佛地方断。小乘于三界分九地。地各九品。初果断欲界前六品而证二果。断后三品而证三果。断上二界各九品而证无学。今此增上顿断故言三界六品。其余三品。必须佛地方断。虽三果能断九品。特分断渐伏而已。

　　即从座起。顶礼佛足。合掌恭敬。而白佛言。大威德世尊。慈音无遮。善开众生微细沉惑。令我今日身心快然得大饶益。

　　正赞谢也。俱生幽隐。故曰沉惑。

　　△二正请后法三。一正问。

　　世尊。若此妙明真净妙心。本来遍圆。如是乃至大地草木蠕动含灵。本元真如。即是如来成佛真体。佛体真实。云何复有地狱饿鬼畜生修罗人天等道。

　　前说真净妙心。本来圆遍。则法界一真。万动一体。宜无诸趣之异。其如方今现有乃常情所疑。故或执诸趣。而迷妙圆之体。或执妙圆。而拨诸趣之业。以致失错堕落。故特请问。冀行人详明而知所戒备也。

　　世尊。此道为复本来自有。为是众生妄习生起。

　　自妄发生。非本来有。

　　△二引事。

　　世尊。如宝莲香比丘尼。持菩萨戒。私行淫欲。妄言行淫非杀非偷无有业报。发是语已。先于女根生大猛火。后于节节猛火烧然。堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷人阿鼻地狱。此诸地狱。为有定处。为复自然。彼彼发业各私受。

　　不断三业。各各有私。众同分中非无定处也。琉璃。匿王太子。废父自立。挟宿嫌诛释种。佛记其七日当入地狱。王泛海以避。水中自然烧灭。善星比丘。能说十二部经。获四禅果。因狎邪友。妄言无佛无法无有涅槃。故生陷无间。此皆谬执妙圆。拨无业趣者也。

　　△三结请。

　　惟垂大慈。发开童蒙。令诸一切持戒众生。闻决定义。欢喜顶戴。谨洁无犯。

　　大佛顶如来密因修证了义诸菩萨万行首楞严经要解卷第十五

　　音切

　　胤

　　(羊晋切)。

　　钻

　　(祖官切)。

　　复

　　(音福)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十六

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二如来开示二。初赞许。

　　佛告阿难。快哉此问。令诸众生不入邪见。汝今谛听。当为汝说。

　　△二正示四。一因妄生习二。一总标。

　　阿难。一切众生。实本真净。因彼妄见。有妄习生。因此分开内分外分。

　　△二别明二。一内分积情。

　　阿难。内分即是众生分内。因诸爱染。发起妄情。情积不休。能生爱水。是故众生心忆珍羞。口中水出。心忆前人或怜或恨。目中泪盈。贪求财宝。心发爱涎。举体光润。心着行淫。男女二根自然流液。

　　心动于内曰情。故情为内分。情人之阴气有欲者也。故因诸爱染而起。以阴积故能生爱水。润业润生轮回不断。职皆由此。

　　阿难。诸爱虽别。流结是同。润湿不升。自然从坠。此名内分。

　　诸爱不一。皆能感水结惑。故曰流结是同。水性沉下。故情积之业多从沦坠。

　　△二外分发想。

　　阿难。外分即是众生分外。因诸渴仰。发明虚想。想积不休。能生胜气。是故众生心持禁戒。举身轻清。心持咒印。顾眄雄毅。心欲生天。梦想飞举。心存佛国。圣境冥现。事善知识。自轻身命。

　　意缘于外曰想。故想为外分。想人之阳气有冀者也。故因渴仰而发。以阳积故能生胜气。如轻清雄毅等事皆胜气也。想能生胜而卵以想生者。由染净异也。

　　阿难。诸想虽别。轻举是同。飞动不沉。自然超越。此名外分。

　　诸想不一。皆能轻清飞举。故曰轻举是同。以轻举故。多能超越。

　　△二从习感业三。一标感变之时。

　　阿难。一切世间生死相续。生从顺习。死从变流。临命终时未舍暖触。一生善恶俱时顿现。死逆生顺。二习相交。

　　人之情习。好生恶死。以生为顺。以死为变。逆顺相交。谓方死方生之间也。一生善恶之业。即于是时随其情想轻重而感变焉。

　　△二辩感变之理五。一纯想。

　　纯想即飞。必生天上。若飞心中。兼福兼慧及与净愿。自然心开。见十方佛。一切净土。随愿往生。

　　想体轻举故。纯即飞升。然此特纯善故。止于生天。若兼修福慧净愿。则二交六时。感变倍胜。

　　△二情少想多。

　　情少想多。轻举非远。即为飞仙大力鬼王飞行夜叉地行罗刹。游于四天。所去无碍。

　　胜想不纯。少滞邪情。故感此类。

　　其中若有善愿善心。护持我法。或护禁戒随持戒人。或护神咒随持咒者。或护禅定。保绥法忍。是等亲住如来座下。

　　虽滞邪情。而有善愿。斯感善缘。即天龙八部类也。

　　△三情想均等。

　　情想均等。不飞不坠。生于人间。想明斯聪。情幽斯钝。

　　人有聪钝。其理如此。

　　△四情多想少。

　　情多想少。流入横生。重为毛群。轻为羽族。

　　此六情四想也。情多故沦变。带想故飞举。而重业不能但为毛群。横生即旁首者。由行不正故。

　　七情三想。沉下水轮。生于火际。受气猛火。身为饿鬼。常被焚烧。水能害己。无食无饮。经百千劫。

　　俱舍说。大地最下有金水风轮。有八寒八热地狱。在三轮之上。此文说沉下水火风轮。又似地狱在三轮之下。疑此所指非地下三轮。乃地狱三轮也。言水轮火际。即寒狱第八也。受气猛火。谓受火气以为身故。常被火烧。或得水饮。亦化为火。故曰水能害己。

　　九情一想。下洞火轮。身入风火二交过地。轻生有间。重生无间。二种地狱。

　　情业愈滞故。狱报愈沉下。洞火轮即八热狱也。入风火交过地。谓超寒狱入热狱也。热狱第八。名五无间。有间即余七也。

　　△五纯情。

　　纯情即沉入阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬。五逆十重。更生十方阿鼻地狱。

　　阿鼻此云无间。谓受罪苦具身量劫数寿命五者。皆无遮间。名五无间狱。此唯情业最重者坠入。至劫坏乃出。若兼谤大乘等罪。则此劫虽坏。更入十方阿鼻。无有出期。以谤法毁戒。令无穷人堕邪见故。

　　△三结所感以答。

　　循造恶业。虽则自招。众同分中兼有元地。

　　前问地狱为有定处为复自然。故答纯情以造。虽则自招同业所感。不无定处。元地者各随元由也。

　　△三从业分趣。下从地狱。上至非想。文七。一地狱趣二一结前起后。

　　阿难。此等皆是彼诸众生自业所感。造十习因。受六交报。

　　前略明情想感变。此详明根境构造也。十习本于十惑。以习成恶业。六交因乎六根。而交起恶报。

　　△二总征别明五。一十习因十。一淫习。

　　云何十因。阿难。一者淫习交接。发于相磨。研磨不休。如是故有大猛火光于中发动。如人以手自相摩触暖相现前。二习相然。故有铁床铜柱诸事。

　　恶业起于情惑。而淫为情惑之最。故前后皆首明之。十习之业。皆先言所感之境。次言所报之事。淫感火业。由惑心炽盛相摩而发也。故所感之境。见大猛火。舒王曰淫习研摩不休自耗其精。则火界炽然。于其生也。尚有痟渴内热等疾。则其死也。见大猛火。宜矣。能所交炽。名二习相然。故有铁床铜柱之报。乃应其习业也。

　　是故十方一切如来。色目行淫。同名欲火。菩萨见欲。如避火坑。

　　如来为导师。故色目以警之。菩萨为行人。故深怖以避之。色目犹詺目也。

　　△二贪习。

　　二者贪习交计。发于相吸。吸揽不止。如是故有积寒坚冰于中冻冽。如人以口吸缩风气有冷触生。二习相陵。故有吒吒波波罗罗青赤白莲寒冰等事。

　　贪习感水。由爱心计着。吸取而发也。吸积风为寒。风结水为冰。故有积寒冻冽之境。吒吒寒冰之报。即寒冰狱也。俱舍云。吒波罗等忍寒声也。青赤白莲寒冰色也。

　　是故十方一切如来。色目多求。同名贪水。菩萨见贪。如避瘴海。

　　贪水能润业滋恶。瘴海能毒性没身。

　　△三慢习。

　　三者慢习交陵。发于相恃。驰流不息。如是故有腾逸奔波。积波为水。如人口舌自相绵味。因而水发。二习相鼓。故有血河灰河热沙毒海融铜灌吞诸事。是故十方一切如来。色目我慢。名饮痴水。菩萨见慢。如避巨溺。

　　慢习骄逸。由轻凌恃己而发。以骄佚驰流故。感腾逸奔波之境。积致恶毒故。有血河灌吞之报。慢能滋痴故。如饮痴水。能致深害。故譬巨溺。痴水西国水名。

　　△四瞋习。

　　四者瞋习交冲。发于相忤。忤结不息。心热发火。铸气为金。如是故有刀山铁橛剑树剑轮斧钺枪锯。如人䘖冤杀气飞动。二习相击。故有宫割斩斫剉刺捶击诸事。是故十方一切如来。色目瞋恚。名利刀剑。菩萨见瞋。如避诛戮。

　　心属火。气属金。瞋者由心作气。而反动其心。加之冲击抵忤。则心火转盛。气金转刚故。曰心热发火。铸气为金也。断刑曰宫。肉刑曰割。

　　△五诈习。

　　五者诈习交诱。发于相调。引起不住。如是故有绳木绞校。如水浸田草木生长。二习相延。故有杻械枷锁鞭杖挝棒诸事。是故十方一切如来。色目奸伪。同名谗贼。菩萨见诈。如畏豺狼。

　　诈习依奸智起恶。而渐滋蔓故。如水浸田。草木生长。由调引相延故。感绳木延引之事。谗贼奸诈败正者也。

　　△六诳习。

　　六者诳习交欺。发于相罔。诬罔不止。飞心造奸。如是故有尘土屎尿秽污不净。如尘随风各无所见。二习相加。故有没溺腾掷飞坠漂沦诸事。是故十方一切如来。色目欺诳。同名劫杀。菩萨见诳。如践蛇虺。

　　诳者以狂言欺人。其志诬罔。其心飞扬。如风鼓尘使人无见。故感尘土秽恶之境没溺腾坠之报。

　　△七冤习。

　　七者冤习交嫌。发于䘖恨。如是故有飞石投礰匣贮车槛瓮盛囊扑。如阴毒人怀抱畜恶。二习相吞。故有投掷擒捉击射抛撮诸事。是故十方一切如来。色目冤家。名违害鬼。菩萨见冤。如饮鸩酒。

　　冤习含恨。阴隐为伤。故如阴毒畜恶。而感飞石囊扑之境投掷抛撮之报。飞石投掷车匣牢栅。皆阴隐事也。

　　△八见习。

　　八者见习交明。如萨迦耶见戒禁取邪悟诸业。发于违拒。出生相反。如是故有王使主吏证执文藉。如行路人来往相见。二习相交。故有勘问权诈考讯。推鞫察访。披究照明。善恶童子手执文簿辞辩诸事。是故十方一切如来。色目恶见。同名见坑。菩萨见诸虚妄遍执。如临毒壑。

　　见习有五。一萨迦耶。此云身见。谓执身有我种种计着。二边见。于一切法执断执常。三邪见。邪悟错解拨无因果。四见取。非果计果。如以非想为涅槃之类。五戒禁取。非因计因。如持狗戒为生天因之类。此五总名恶见。顺邪反正故。云发于违拒出生相反。由其违反故。感王吏证执之境权诈推鞫之报。路人相见。一去一回。喻所见违反也。是五恶见。能陷法身。故名见坑。能致业苦。故名毒壑。行人当疾灭之。

　　△九枉习。

　　九者枉习交加。发于诬谤。如是故有合山合石碾硙耕磨。如谗贼人。逼枉良善。二习相排。故有押捺槌按蹙漉衡度诸事。是故十方一切如来。色目怨谤。同名谗虎。菩萨见枉。如遭霹雳。

　　于不宜曲而曲之曰枉。枉非真情。由诬谤发。逼压于人。故感报如之。排挤挫也。押捺亦其义也。漉沥也。衡横也。谓迫蹙其体。沥漉其血。又于迫隘。苦具横冲而度。所谓下透挂网倒悬其头者。皆衡度类也。谗能伤入。故名谗虎。以可惊慑。故喻霹雳。

　　△十讼习。

　　十者讼习交諠。发于藏覆。如是故有鉴见照烛。如于日中不能藏影。二习相陈。故有恶友业镜火珠披露宿业对验诸事。是故十方一切如来。色目覆藏。同名阴贼。菩萨观覆。如戴高山履于巨海。

　　讼非官讼。公发其覆之谓也。此正覆习也。此覆彼讼曰交喧。故感鉴见照烛之境恶友对验之报。阴贼藏覆。发则自害。覆罪适足。自压自坠。故如戴山履海也。十习发于十惑。通根本而兼随。随烦恼二十。初曰忿恨恼覆诳谄憍害。今诈习即谄也。冤即恨也。枉即害也。讼即覆也。略例而已。

　　△二六交报二。一总标。

　　云何六报。阿难。一切众生。六识造业。所招恶报。从六根出。

　　从识造业。从根显报。业报相会。谓之交。

　　△二别明六。一见报二。一依根感报。

　　云何恶报从六根出。一者见报。招引恶果。此见业交。则临终时。先见猛火满十方界。亡者神识。飞坠乘烟入无间狱。发明二相。一者明见。则能遍见种种恶物。生无量畏。二者暗见。寂然不见。生无量恐。

　　见觉属火。故感猛火。畏见于境。恐藏于心。六交皆直入无间者。就重言耳。成论云。极善极恶皆无中阴。所以直入。

　　△二随根转变。

　　如是见火。烧听。能为镬汤洋铜。烧息。能为黑烟紫𦦨。烧味。能为焦丸铁糜。烧触。能为热灰炉炭。烧心。能生星火迸洒。煽鼓空界。

　　闻听属水。故烧听能为镬汤洋铜。鼻嗅主气。故烧息能为黑烟紫𦦨。舌主味。丸糜味类也。身主触。灰炭触类也。心正属火。烧之转炽。故迸漉煽鼓。

　　△二闻报二。一依根感业。

　　二者闻报。招引恶果。此闻业交。则临终时。先见波涛没溺天地。亡者神识。降注乘流入无间狱。发明二相。一者开听。听种种闹。精神愗乱。二者闭听。寂无所闻。幽魄沉没。

　　闻听属水。故观听旋复。则水不能溺。依之造业。则能感波涛。开闭犹通塞也。愗昏也。

　　△二随根转变。

　　如是闻波。注闻。则能为责为诘。注见。则能为雷为吼。为恶毒气。注息。则能为雨为雾。洒诸毒虫。周满身体。注味。则能为脓为血。种种杂秽。注触。则能为畜为鬼。为粪为尿。注意。则能为电为雹。摧碎心魄。

　　注闻发声。故为责罪诘情之事。注见能为雷吼者。闻波为阴。见火为阳。阴阳相薄而成雷故也。注息为雨雾。水随气变也。注味为脓血。水随味变也。注触为畜鬼。水随形变也。注意为电雹。意出于心。水火交感也。一切物理。莫不因五行乘阴阳以变化故。此随根转变之事。皆不出此。

　　△三嗅报二。一依根感业。

　　三者嗅报。招引恶果。此嗅业交。则临终时。先见毒气充塞远近。亡者神识。从地踊出入无间狱。发明二相。一者通闻。被诸恶气。熏极心扰。二者塞闻。气掩不通。闷绝于地。

　　因贪恶香。作种种业。果感毒气。成种种报。

　　△二随根转变。

　　如是嗅气。冲息。则能为质为履。冲见。则能为火为炬。冲听。则能为没为溺为洋为沸。冲味。则能为馁为爽。冲触。则能为绽为烂。为大肉山。有百千眼。无量𠯗食。冲思。则能为灰为瘴。为飞砂礰击碎身体。

　　质碍也。履通也。嗅业所依不离通塞。故冲息能为质履也。冲见为火炬。冲听为没溺洋沸。则见觉属火。闻听属水。明矣。饥馁乖爽。由味随气变也。绽拆烂坏。由体随气变也。冲思为灰砂依土感也。

　　△四味报二。一依根感业。

　　四者味报。招引恶果。此味业交。则临终时。先见铁网。猛𦦨炽烈。周覆世界。亡者神识。下透挂网。倒悬其头。入无间狱。发明二相。一者吸气。结成寒冰。冻裂身肉。二者吐气。飞为猛火。燋烂骨髓。

　　舌根属心。发语罔人。贪味网物。故感铁网炽烈。周覆。舌业所依。不离吸吐。吸气为寒。吐气为热。盖常理也。

　　△二随根转变。

　　如是尝味。历尝。则能为承为忍。历见。则能为然金石。历听。则能为利兵刃。历息。则能为大铁笼弥覆国土。历触。则能为弓为箭为弩为射。历思。则能为飞热铁从空雨下。

　　舌啖生命。使彼承忍。故历尝发苦。使己承忍。依见贪昧。故能为燃金石。依听发恶。故能为利兵刃。依嗅恣贪。笼取群味。故能为大铁笼。触味伤物。故感弓箭以自伤。终味思物。故感飞铁以充味。

　　△五触报二。一依根感业。

　　五者触报。招引恶果。此触业交。则临终时。先见大山四面来合无复出路。亡者神识。见大铁城。火蛇火狗。虎狼师子。牛头狱卒马头罗刹。手执枪槊驱入城门。向无间狱。发明二相。一者合触。合山逼体。骨肉血渍。二者离触。刀剑触身。心肝屠裂。

　　身业多受恶触。多起恶触。故执招大山来合及铁城火狗等。皆恶触杂感也。触业所依不出离合。屠裂即离相也。

　　△二随根转变。

　　如是合触。历触。则能为道为观。为厅为案。历见。则能为烧为爇。历听。则能为撞为击为剚为射。历息。则能为括为袋为考为缚。历尝。则能为耕为钳为斩为截。历思。则能为坠为飞为煎为炙。

　　道趣狱路也。观狱王门阙两观也。厅案治罪之处。皆身触所依也。烧爇见触也。撞击闻触也。括袋息触也。耕钳舌触也。飞坠思触也。剚射考缚。则相因旁举尔。剚插刃于肉也。括袋所以收气也。思业飘荡。故感飞坠之事。

　　△六思报二。一依根感业。

　　六者思报。招引恶果。此思业交。则临终时。先见恶风吹坏国土。亡者神识。被吹上空。旋落乘风。堕无间狱。发明二相。一者不觉。迷极则荒。奔走不息。二者不迷。觉知则苦。无量煎烧。痛深难忍。

　　思属上而飘荡。故见恶风吹坏国土等事。思业所依不出迷觉。荒奔迷思也。知苦觉思也。

　　△二随根转变。

　　如是邪思。结思。则能为方为所。结见。则能为鉴受证。结听则能为大合石为冰为霜为土为雾。结息。则能为大火车火船火槛。结尝。则能为大叫唤为悔为泣。结触。则能为大为小。为一日中万生万死。为偃为仰。

　　思必有所故。结思则为受罪方所。见能鉴证故。结见则为证罪人事。结听能为大合石等。水土交感也。车船槛乃息气乘乱思所变也。尝即舌根。声所自发也。大小已下。皆言其身乃触业乘乱思所变也。

　　△三结由妄造。

　　阿难。是名地狱十因六果。皆是众生迷妄所造。

　　△四详明轻重五。一极重。

　　若诸众生。恶业同造。入阿鼻狱。受无量苦。经无量劫。

　　同于六根。具造十因。兼境兼根。名恶业同造。其罪极重。故入阿鼻。具五无间。

　　△二次重。

　　六根各造。及彼所作兼境兼根。是人则入八无间狱。

　　各造则有先后间歇。为次重故。入八无间。即八热狱也。有心而不及犯。则不兼境。无心而误犯。则不兼根。故作特犯兼二矣。

　　△三又次。

　　身口意三。作杀盗淫。是人则入十八地狱。

　　身口意杀盗淫乃重罪以不遍六不具十故。又次前也。大狱只有八寒八热。而经有十八鬲子地狱及八万四千眷属等狱。皆大狱所分。

　　△四稍轻。

　　三业不兼。中间或为一杀一盗。是人则入三十六地狱。

　　三业不兼。谓具二阙一也。

　　△五次轻。

　　见见一根。单犯一业。是人则入一百八地狱。

　　上具二阙一。此犯一阙二。故又轻也。见音现明然不兼也。

　　△五结答所问。

　　由是众生别作别造。于世界中入同分地。妄想发生。非本来有。

　　别作同分者。如别造极重。而同入阿鼻。别造次轻。而同入百八。是也。

　　△二鬼趣三。一标缘起。

　　复次阿难。是诸众生。非破律仪。犯菩萨戒。毁佛涅槃。诸余杂业。历劫烧然。后还罪毕。受诸鬼形。

　　非破律仪。无正范也。犯菩萨戒。无正因也。毁佛涅槃。无正果也。三者不正诸余皆邪故。堕狱罪毕即入鬼趣。

　　△二明感类。此类乃惑习杂相。所谓诸余杂业不必局配十因。文义不循。

　　若于本因。贪物为罪。是人罪毕。遇物成形。名为怪鬼。贪色为罪。是人罪毕。遇风成形。名为魃鬼。

　　贪物则吝着不释故。附物为怪。贪色则惑于妖邪故。堕为妖魃。魃鬼。遇风成形。若魅鬼遇畜。疠鬼遇衰。各随其本类化理也。

　　贪惑为罪。是人罪毕。遇畜成形。名为魅鬼。贪恨为罪。是人罪毕。遇虫成形。名蛊毒鬼。

　　贪惑为魅。贪恨为毒。固其理也。魅精魅也。

　　贪忆为罪。是人罪毕。遇衰成形。名为疠鬼。贪慠为罪。是人罪毕。遇气成形。名为饿鬼。

　　忆者常怀奸虐故。遇灾衰处。为疠虐鬼。慠者虚憍恃气故。乘饥虚气。为饿鬼类。

　　贪罔为罪。是人罪毕。遇幽为形。名为魇鬼。贪明为罪。是人罪毕。遇精为形。名魍魉鬼。

　　贪罔者。潜心阴昧。遇幽为魇。皆阴昧事也。贪明者。妄意高明故。阴附精明。成魍魉类。

　　贪成为罪。是人罪毕。遇明为形。名役使鬼。贪党为罪。是人罪毕。遇人为形。名传送鬼。

　　贪成者。希意曲从故。影附明灵。为役使鬼。即依灵庙为驱使者。贪党者。阿附邪佞故。遇人成形。为传送鬼。即附巫祝。而传吉凶者。

　　△三结虚妄。

　　阿难。是人皆以纯情坠落。业火烧干。上出为鬼。此等皆是自妄想业之所招引。若悟菩提。则妙圆明本无所有。

　　情业积水故下坠。烧干则情业已尽。复乘想业。上出。皆迷妄之为也。圆明觉心。本无是事。

　　△三畜趣三。一标缘起。

　　复次阿难。鬼业既尽。则情与想。二俱成空。方于世间。与元负人。冤对相值。身为畜生。酬其宿债。

　　狱报情业。鬼报想业。故鬼业尽。则二报俱空。复偿负业。

　　△二明感类。

　　物怪之鬼。物消报尽。生于世间。多为枭类。风魃之鬼。风消报尽。生于世间。多为咎征一切异类。

　　土枭附块。即邪着余习也。魃鬼昔为妖孽故。余习复为咎征。咎征者。凶事前验。如鼯鼠呼人商羊舞水类也。

　　畜魅之鬼。畜死报尽。生于世间。多为狐类。虫蛊之鬼。蛊灭报尽。生于世间。多为毒类。

　　为魅凭畜故。余习为狐。蛇虺蝮蝎皆毒类。

　　衰疠之鬼。衰穷报尽。生于世间。多为蛔类。受气之鬼。气消报尽。生于世间。多为食类。

　　疠鬼袭人。蛲蛔附人。鬼中饥虚。畜中充馈。

　　绵幽之鬼。幽消报尽。生于世间。多为服类。和精之鬼。和消报尽。生于世间。多为应类。

　　绵着也。着幽魇人。故为服类。亦绵著于人。即蚕虫牛马类也。和合也。以合精余习。能应节序。即社燕寒雁蟋蟀类也。

　　明灵之鬼。明灭报尽。生于世间。多为休征一切诸类。依人之鬼。人亡报尽。生于世间。多为循类。

　　明而不幽。故为休征。即嘉凤祥麟类也。昔依人故。驯服于人。即猫犬鸡㹠类也。凡诸异物。性妙乎神。灵迈于人。若龟善考祥。马能知道。乃至寒雁蟋蟀之类。不假历数。冥知节序。皆余习也。各言多者。约业习多分言之。未必尽然也。

　　△三结虚妄。

　　阿难。是等皆以业火干枯。酬其宿债。旁为畜生。此等亦皆自虚妄业之所招引。若悟菩提。则此妄缘。本无所有。如汝所言。宝莲香等及琉璃王善星比丘。如是恶业。本自发明。非从天降。亦非地出。亦非人与。自妄所招。还自来受。菩提心中。皆为浮虚妄想凝结。

　　△四人趣三。一明酬业二。一反征其剩。

　　复次阿难。从是畜生。酬偿先债。若彼酬者分越所酬。此等众生。还复为人反征其剩。如彼有力。兼有福德。则于人中。不舍人身酬还彼力。若无福者。还为畜生偿彼余直。

　　为畜正酬。酬过其分。则为人反征过分。谓非理苦役食啖无度。悉皆反征。然则凡所食取。宜无过分也。

　　△二因征交仇。

　　阿难。当知若用钱物。或役其力。偿足自停。如于中间杀彼身命。或食其肉。如是乃至经微尘劫相食相诛。犹如转轮。互为高下。无有休息。除奢摩他及佛出世。不可停寝。

　　偿足自停。则无交仇。偿足不停。则交仇不已。自非正修正力。莫之遏绝。

　　△二明感类。

　　汝今应知。彼枭伦者。酬足复形。生人道中。参合顽类。彼咎征者。酬足复形。生人道中。参合愚类。彼狐伦者。酬足复形。生人道中。参合狠类。彼毒伦者。酬足复形。生人道中。参合庸类。彼蛔伦者。酬足复形。生人道中。参合微类。彼食伦者。酬足复形。生人道中。参合柔类。彼服伦者。酬足复形。生人道中。参合劳类。彼应伦者。酬足复形。生人道中。参合文类。彼休征者。酬足复形。生人道中。参合明类。彼循伦者。酬足复形。生人道中。参合达类。

　　枭以附块相食故。余习顽嚚不义。魃以淫妖迷性故。余习愚纯不智。狐以畜性自徇故。狠戾不率。毒以虫蛊自昏故。庸陋不敏。蛔以衰气附物故。衰微不齿。食伦出于饿啖。故柔怯不勇。服伦出于绵着。故劳役不息。应伦出于精明故。文物不陋。休征出于灵知故。聪明不昏。循伦宿涉世事故。晓达不昧。是等皆非正报。乃余习所偶。故云参合。后三皆便巧杂伎世智辩聪者。非贤达文明之事也。

　　△三结虚妄。

　　阿难。是等皆以宿债毕酬。复形人道。皆无始来业计颠倒。相生相杀。不遇如来。不闻正法。于尘劳中。法尔轮转。此辈名为可怜愍者。

　　邪倒业轮。唯正能止。故不遇如来。为可怜愍。

　　△五仙趣三。一标缘起。

　　阿难。复有从人。不依正觉。修三摩地。别修妄念。存想固形。游于山林人不及处。有十种仙。

　　仙迁也。人之形神。能迁而不死者也。故曰存想固形。然终归败坏。比天为劣。比人为优。故别开。

　　△二明感类。

　　阿难。彼诸众生。坚固服饵而不休息。食道圆成。名地行仙。坚固草木而不休息。药道圆成。名飞行仙。

　　以药饵驻一期之寿。而不能轻举。名地行。餐黄精松柏之类。久而身轻。名飞行。行功行也。

　　坚固金石而不休息。化道圆成。名游行仙。坚固动止而不休息。气精圆成。名空行仙。

　　炼金石还丹之类。化骨易形。撮土点石。以游戏人间。名游行。乘阴阳运止以调气固精。遗形涉空。名空行。

　　坚固津液而不休息。润德圆成。名天行仙。坚固精色而不休息。吸粹圆成。名通行仙。

　　鼓天池。咽津液。冰雪婥约。不交世欲。与天无异。名天行。吞吸精色。服虹饮雾。粹气潜通。名通行。

　　坚固咒禁而不休息。术法圆成。名道行仙。坚固思念。而不休息。思忆圆成。名照行仙。

　　能以术法。述道自然。名道行。澄凝精思。久能照应。名照行。或存想顶门而出神。系心脐轮而炼丹。皆思忆圆成也。

　　坚固交遘而不休息。感应圆成。名精行仙。坚固变化而不休息。觉悟圆成。名绝行仙。

　　内以坎男离女。匹配夫妻。外即采阴助阳。摄卫精气。名精行。存想化理。心随邪悟。能大变化。其行绝世。名绝行。

　　△三结虚妄。

　　阿难。是等皆于人中炼心。不修正觉。别得生理。寿千万岁。休止深山或大海岛绝于人境。斯亦轮回妄想流转。不修三昧。报尽还来。散入诸趣。

　　△六天趣三。初欲界六天二。一列明六。初四天王天。

　　阿难。诸世间人。不求常住。未能舍诸妻妾恩爱。于邪淫中心不流逸。澄莹生明。命终之后。邻于日月。如是一类。名四天王天。

　　未能离欲。且能窒欲使爱水不流。则湛性澄莹。故能生初天也。六天由修五戒十善而致。今但约欲微增胜者。欲爱为轮回根本。前明沦坠亦始于此。此明超腾亦始于此。意使初心未能成就禅定智慧。且疾断根本。则轮回可出也。

　　△二三十三天。

　　于己妻房。淫爱微薄。于净居时。不得全味。命终之后。超日月明居人间顶。如是一类。名忉利天。

　　此爱薄于前。故报居其上。后递然也。净居谓清净自居之时。未全清净之味。为有微爱故也。日月居须弥腰。忉利居顶。以澄莹增明。故能超之。

　　△三时分天。

　　逢欲暂交。去无思忆。于人间世。动少静多。命终之后。于虚空中朗然安住。日月光明上照不及。是诸人等自有光明。如是一类。名须𦦨摩天。

　　欲心不作。故动少静多也。六欲下二名地居天。上四名空居天。不须日月而常明。以莲华开合分昼夜故。名时分。

　　△四知足天。

　　一切时静。有应触来未能违戾。命终之后。上升精微。不接下界诸人天境。乃至劫坏。三灾不及。如是一类。名兜率陀天。

　　虽静心愈多。亦未免应触。此能少欲。未能无心也。兜率天有内院外院。三灾至三禅。而此不及者。约内院言之。精微不接。皆内院之事也。

　　△五乐变化天。

　　我无欲心。应汝行事。于横陈时。味如嚼蜡。命终之后。生越化地。如是一类。名乐变化天。

　　此无心而境自至曰横陈。嚼蜡言味甚簿也。诸天皆有报境。而此天乐自变化以受用。越于下天。故名越化。

　　△六他化自在天。

　　无世间心。同世行事。于行事交了然超越。命终之后。遍能出超化无化境。如是一类。名他化自在天。

　　了然超越。言全无味也。化即第五天。无化即下天也。诸欲乐境不劳自化。皆由他化而自在受用。名他化自在。

　　△二结妄。

　　阿难。如是六天。形虽出动。心迹尚交。自此已还名为欲界。

　　虽出尘扰。未能绝欲。故通名欲界。

　　大佛顶如来密因修证了义诸菩萨万行首楞严经要解卷第十六

　　音切

　　橛

　　(其月切)。

　　刺

　　(七迹切)。

　　校

　　(音效)。

　　屎

　　(音矢)。

　　尿

　　(乃吊切)。

　　碾

　　(尼展切)。

　　硙

　　(五对切)。

　　愗

　　(莫候切)。

　　𠯗

　　(音匝)。

　　槊

　　(音朔)。

　　剚

　　(侧吏切)。

　　魃

　　(音跋)。

　　魇

　　(于琰切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十七

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二色界十八天。虽离欲染。尚有色质。故名色界。通名梵世。为已离欲染也。通号四禅。为已离散动也。欲天但十善感生。此天兼禅定感生。然特有漏禅观六事行耳。六行者。厌欲界是苦是粗是障。欣色界是净是妙是离。此则凡夫伏惑。超世间道也。文二。一列明四。一初禅三天四。一梵众天。

　　阿难。世间一切所修心人。不假禅那。无有智慧。但能执身不行淫欲。若行若坐。想念俱无。爱染不生。无留欲界。是人应念身为梵侣。如是一类。名梵众天。

　　不假禅那等者。言虽非正修真三摩地无正智慧。但修六行伏欲使爱染不生。则不留欲界。粗惑不染。净报现前。故即生梵世。初名梵众。则众庶而已。次名梵辅。乃大梵宰辅。而终于大梵。其进有序。

　　△二梵辅天。

　　欲习既除。离欲心现。于诸律仪。爱乐随顺。是人应时能行梵德。如是一类名梵辅天。

　　初天但能执身伏欲。此天又得定共戒。以顺律仪行梵德。故超之也。戒定相应。名定共戒。

　　△三大梵天。

　　身心妙圆。威仪不缺。清净禁戒。加以明悟。是人应时能统梵众。为大梵王。如是一类名大梵天。

　　由前净心威仪戒行。而进至于妙圆清净。又加以明悟超达。则盛德之至。故为梵王。

　　△四结。

　　阿难。此三胜流。一切苦恼所不能逼。虽非正修真三摩地。清净心中诸漏不动。名为初禅。

　　莫非流也。有无明流生死流欲流胜流四果流涅槃流。皆各随流类而趋也。欲流则趋于生死。虽至六天。未足为胜。此天已出欲流。背生死趋胜净故。四禅皆称胜流也。已离欲界八苦。故曰苦恼不逼。已离散动欲心。故曰诸漏不动。俱舍云。此名离生喜乐地。谓离欲界杂恶生得轻安乐也。

　　△二二禅三天四。一少光天。

　　阿难。其次梵天。统摄梵人。圆满梵行。澄心不动。寂湛生光。如是一类。名少光天。

　　此蹑大梵之行升进具戒定慧。故曰圆满。以圆满故。能澄凝其心。不随境动。而寂湛生光。然此初能脱粘复湛。其光尚劣。故名少光。

　　△二无量光天。

　　光光相然。照耀无尽。映十方界。遍成琉璃。如是一类名无量光天。

　　定力转明。妙光送发。境随光净。遍成琉璃。

　　△三光音天。

　　吸持圆光。成就教体。发化清净。应用无尽。如是一类名光音天。

　　诸世界中。教体不同。故娑婆以文字。香积无文字说。但以众香。此天以圆光成音。而发宣化法。故名光音。

　　△四结。

　　阿难。此三胜流。一切忧悬所不能逼。虽非正修真三摩地。清净心中粗漏已伏。名为二禅。

　　二禅离忧。得极喜乐。故云忧悬不逼。初禅方得漏心不动。而未能伏。此天已伏粗漏。则业渐劣。行渐胜也。俱舍云。此名定生喜乐地。谓有定水润业忧悬不逼也。

　　△三三禅三天四。一少净天。

　　阿难。如是天人。圆光成音。披音露妙。发成精行。通寂灭乐。如是一类名少净天。

　　由上圆光教体。披露妙理。发成精行。离前喜动。而生净乐。是乐非境。乃出乎净性。恬怕寂静。名寂灭乐。而净力犹劣。则能通而已。未能成也。以犹劣故名少净。

　　△二无量净天。

　　净空现前。引发无际。身心轻安。成寂灭乐。如是一类名无量净天。

　　净空者。离诸喜动。不缘物境之定相也。由是充扩使净相无际。协乎妙性。故身心轻安。而性乐成矣。以无际故名无量净。

　　△三遍净天。

　　世界身心。一切圆净。净德成就。胜托现前。归寂灭乐。如是一类名遍净天。

　　净空无际。故世界身心一切圆净。净德成就。则性乐归托于是矣。以一切圆净。故名遍净。

　　△四结。

　　阿难。此三胜流。具大随顺。身心安隐。得无量乐。虽非正得真三摩地。安隐心中欢喜毕具。名为三禅。

　　具精行性乐名大随顺。故安隐无量也。欢喜毕具者。此名离喜妙乐地。谓心虽离喜。而喜乐自具也。

　　△四四禅九天。四禅报境但有三天。其第四无想乃第三广果。别开凡夫报境。此四之上有五不还天。乃圣贤别修静虑。资广果故业而生。与凡夫不同。故又别列。文二。一四根本天。前之禅行。但是自利。未能利他。至四禅。乃兼修慈悲喜舍利他之心名四无量善。无漏观慧诸禅三昧。悉从此出。故名根本。文五。一福生天。

　　阿难。复次天人。不逼身心。苦因已尽。乐非常住。久必坏生。苦乐二心俱时顿舍。粗重相灭。净福性生。如是一类名福生天。

　　前虽逼苦已尽得无量乐。然乐不终乐。坏苦必随。此天悟此。故苦乐顿舍。以舍苦乐名。粗重相灭。舍念清净。故净福性生。

　　△二福爱天。

　　舍心圆融。胜解清净。福无遮中得妙随顺。穷未来际。如是一类名福爱天。

　　苦乐二忘故舍心圆融。心无所累故胜解清净。繇是福无遮碍。而得妙随顺。自有漏禅定而发无漏行。至于究竟。故曰穷未来际。定福如此。为可爱乐。故名福爱。

　　△三广果天。

　　阿难。从是天中。有二岐路。若于先心无量净光。福德圆明。修证而住。如是一类名广果天。

　　从福爱分二岐也。一直往道趣广果。一迂避道趍无想。若于先心。不带异执。直修禅定。使自无量光天至福爱。所修福德圆明而住。此天定福弥广。故名广果。

　　△四无想天。

　　若于先心。双厌苦乐。精研舍心。相续不断。圆穷舍道。身心俱灭。心虑灰凝。经五百劫。是人既以生灭为因。不能发明不生灭性。初半劫灭。后半劫生。如是一类名无想天。

　　先心虽能伏惑修禅。而涉妄带异。以有心为生灭。以无想为涅槃。于是双厌苦乐。专研舍心。以趍无想。由物洎身以至心想一切皆舍。名圆穷舍道。心虑灰凝。即无想定也。以是感报。生无想天。寿五百劫。俱舍说。初生此天。未全无想。经半劫始无。及报将尽。复经半劫有想。然后报谢。

　　△五结。

　　阿难。此四胜流。一切世间诸苦乐境所不能动。虽非无为真不动地。有所得心功用纯熟。名为四禅。

　　想念之心。粗曰寻。细曰伺。初禅二天兼之。大梵无寻唯伺。二禅无寻伺有喜乐。三禅离喜乐。有出入息。寻伺感火。喜乐感水。出入息感风。四禅并离之。不为三灾所动。名不动地。然彼器非真常。情俱生灭。虽非无为真境。而有为功用至此已纯熟矣。

　　△二五不还天三。一总叙。

　　阿难。此中复有五不还天。于下界中。九品习气俱时灭尽。苦乐双亡。下无卜居。故于舍心众同分中。安立居处。

　　第三果人。断欲界惑尽。即生此天。不复欲界受生。故名不还。亦名五净居。谓离欲净身所居也。习气种子惑也。与现行皆灭。故云俱尽。此指欲界无续生业也。苦乐双亡。兼指四禅已下无续业也。故云下无卜居。此五天自四禅别立。通名舍念清净地。故曰舍心同分。

　　△二别列五。一无烦天。

　　阿难。苦乐两灭。斗心不交。如是一类名无烦天。

　　前于苦乐有舍有厌。则心与境斗。不能无烦。唯心境两释。烦恼斯断。

　　△二无热天。

　　机括独行。研交无地。如是一类名无热天。

　　盛热曰烦。微烦曰热。上虽斗心不交。疑若犹有交地。方灭粗相。得无烦而已。此复增胜心机无对。研交无地。能灭缘影。故得无热也。

　　△三善见天。

　　十方世界。妙见圆澄。更无尘像一切沉垢。如是一类名善见天。

　　能灭缘影。故妙见圆澄。而染心尘像累性沉垢于是皆无也。圆见十方。故名善见。

　　△四善现天。

　　精见现前。陶铸无碍。如是一类名善现天。

　　精见智照也。向滞尘垢不能发化。今既澄圆。犹如明镜随缘显现。名陶铸无碍。

　　△五色究竟天。

　　究竟群几。穷色性性。入无边际。如是一类名色究竟天。

　　几者色之微。性者相之本。未能究了。则局于色相。自为限碍。此能究而穷之。故出乎形碍入无边际。名色究竟。

　　△三结胜。

　　阿难。此不还天。彼诸四禅四位天王。独有钦闻。不能知见。如今世间旷野深山圣道场地。皆阿罗汉所住持故。世间粗人所不能见。

　　下天修有漏凡定。此天修无漏圣业。粗细有异。故不能见。

　　△二总结。

　　阿难。是十八天。独行无交。未尽形累。自此已还名为色界。

　　已离欲染故独行无交。尚有色质故未尽形累。

　　△三无色界四天。无业果色。有定果色。依正皆然。乃灭身归无。定性声闻所居。或无想外道别报。或舍厌天人杂处。其类不一。皆无色蕴。文四。一分岐超出。

　　复次阿难。从是有顶色边际中。其间复有二种岐路。若于舍心发明智慧。慧光圆通。便出尘界。成阿罗汉。入菩萨乘。如是一类名为回心大阿罗汉。

　　色究竟天。居有色顶。与无色邻。名色边际。二岐。一出三界即此科也。一入无色。即次科也。四禅皆依舍念修定。此言舍心。指有顶因心也。因心能发无漏智慧。断尽尘惑。至于圆明。即出三界。不住小果入菩萨乘。是名回心。

　　△二随定趣入。此有四天。皆依偏空修进。初厌色依空。二厌空依识。三色空识等都灭而依识性。四依识性以灭穷研。而不得真灭。是皆有为增上善果。未出轮回。不成圣道。文四。一空处。

　　若在舍心。舍厌成就。觉身为碍。消碍入空。如是一类名为空处。

　　此专依舍。不修智慧。厌已形碍。竖修空观。灭身归无。即厌色依空者也。名空处定。故报生空处。

　　△二识处。

　　诸碍既消。无碍无灭。其中唯留阿赖耶识。全于末那半分微细。如是一类名为识处。

　　诸碍既消而无。则不依于色。无碍之无亦灭。则不依于空。唯留阿赖末那。即厌空依识者也。名识处定。故报生识处。赖耶第八识也。末那第七识也。身根既消无复六识。故唯二者独留。而末那所缘。色空识三。此位厌色空而依识。则色空粗缘已无。故唯全半分微细也。

　　△三无所有处。

　　空色既亡。识心都灭。十方寂然迥无攸往。如是一类名无所有处。

　　前位能亡空色。而未灭识心。此则都灭。故十方寂然迥无所往。以寂无攸往故名无所有。然此虽亡识心。未亡识性。今之行人。见性不深。多滞于此。虽能洞了色空。灰灭心虑。逮无所有。而终于识性幽幽绵绵。不能自脱生死窟穴。实存乎此。

　　△四非想非非想处。

　　识性不动。以灭穷研。于无尽中发宣尽性。如存不存。若尽非尽。如是一类名为非想非非想处。此等穷空。不尽空理。从不还天圣道穷者。如是一类名不回心钝阿罗汉。若从无想诸外道天。穷空不归。迷漏无闻。便入轮转。

　　识性者。识心幽本也。不动者。寂无攸往也。既能不动复穷研使灭。然依识灭之。竟非真灭。是强于无尽中。发明尽性。所以似存不存似尽不尽。似存不存。故非想也。似尽不尽。又非非想也。此又幽幽绵绵至微之相也。以绵微不脱故。云不尽空理。而声闻依此以为究竟。终成钝果。外道依此无所归宿。终迷有漏也。修出世心。至此终极。粗业已无。唯识性为滞。若奋然脱此。斯出三界矣。诸天行位。皆是三摩渐次。不徒说示其行相。相蹑相资。同前圣位。但此示凡浅升进耳。若深智体之。亦可顿证也。

　　△三通辩凡圣。

　　阿难。是诸天上各各天人。则是凡夫业果酬答。答尽入轮。彼之天王。即是菩萨游三摩地。渐次增进。回向圣伦所修行路。

　　通指欲色无色天也。其众乃随业感报。未出轮回。其王乃随行权应。寄位升进。华严谓。初地菩萨多作阎浮提王。二地轮王乃至六欲。三梵天王。是也此竖论已终。故通结指。

　　△四结名显妄二。一结名。

　　阿难。是四空天。身心灭尽。定性现前。无业果色。从此逮终。名无色界。

　　身心灭尽者无色蕴及粗识也。

　　△二显妄。

　　此皆不了妙觉明心。积妄发生。妄有三界。中间妄随七趣沉溺。补特伽罗。各从其类。

　　三界由妄发生。七趣由妄取着。补特伽罗。即妄取之幽本也。

　　△七修罗趣。

　　复次阿难。是三界中。复有四种阿修罗类。若于鬼道。以护法力。乘通入空。此阿修罗从卵而生。鬼趣所摄。若于天中。降德贬坠。其所卜居。邻于日月。此阿修罗从胎而出。人趣所摄。有修罗王。执持世界。力洞无畏。能与梵王及天帝释四天争权。此阿修罗因变化有。天趣所摄。阿难。别有一分下劣修罗。生大海心沉水穴口。旦游虚空。暮归水宿。此阿修罗因湿气有。畜生趣摄。

　　修罗此云非天。福力等天。而无天行。为多瞋故也。随业轻重。有四生之异。水穴即尾闾也。

　　△四通结总答四。一通结七趣。

　　阿难。如是地狱饿鬼畜生。人及神仙。天洎修罗。精研七趣。皆是昏沉诸有为相。妄想受生。妄想随业。于妙圆明无作本心。皆如空华。元无所著。但一虚妄。更无根绪。

　　精研细穷也。梦识昏沉。故妄随七趣。觉心妙圆。则了无根绪。

　　△二总答前问。

　　阿难。此等众生。不识本心。受此轮回。经无量劫不得真净。皆由随顺杀盗淫故。反此三种。又则出生无杀盗淫。有名鬼伦。无名天趣。有无相倾起轮回性。若得妙发三摩地者。则妙常寂。有无二无。无二亦灭。尚无不杀不偷不淫。云何更随杀盗淫事。

　　前问妙心圆遍。何有狱鬼人天等道。故此结示。由杀盗淫三为根本。有是业则名鬼伦。言必坠也。无是业则名天趣。言必升也。出生无杀盗淫。即天趣也。七趣举二。以善恶通摄也。因有而坠。因无而升。故曰有无相倾起轮回性。若得正定。则妙性常寂。无复轮回矣。有无二无。言相倾业断也。无二亦灭言分别情忘也。业断情忘。则三种妄本。名迹双泯矣。故欲断妄轮。须修正定也。

　　阿难。不断三业。各各有私。因各各私。众私同分非无定处。自妄发生。生妄无因。无可寻究。

　　前问地狱为有定处。为无定处彼彼发业各各私受。故此牒答。三业即杀淫也。

　　△三劝断三业。

　　汝勖修行欲得菩提。要除三惑。不尽三惑。纵得神通。皆是世间有为功用。习气不灭。落于魔道。虽欲除妄。倍加虚伪。如来说为可哀怜者。汝妄自造。非菩提咎。

　　杀盗淫为惑业之本。故名三惑。上明诸趣。戒备失错。而终于劝除三惑。乃戒备真要也。

　　△四结示正说。

　　作是说者名为正说。若他说者即魔王说。

　　△二详辨魔境。深防邪误。魔罗此云杀者。亦云夺者。谓能杀慧命夺善法。开之有五。曰五阴魔烦恼魔死魔天魔鬼魔。合之唯阴魔天魔而已。阴魔即生死烦恼依五阴而起者也。天魔因修邪定好害正道者也。未发心者常与随顺。则无寇敌。唯正修者。违而不顺。偏致恼害。故须辨识也。文二。初召告宣示三。初召告。

　　即时如来将罢法座。于师子床。揽七宝几。回紫金山。再来凭倚。普告大众及阿难言。汝等有学缘觉声闻。今日回心。趣大菩提无上妙觉。吾今已说真修行法。汝犹未识修奢摩他毗婆舍那微细魔事。魔境现前汝不能识。洗心非正。落于邪见。或汝阴魔。或复天魔。或着鬼神。或遭魑魅。心中不明。认贼为子。又复于中得少为足。如第四禅无闻比丘。妄言证圣。天报已毕。衰相现前。谤阿罗汉身遭后有。堕阿鼻狱。汝应谛听。吾今为汝子细分别。

　　前法既终。当机无问。故将罢法座。而又揽宝几。回金容无问自说者。真止观中微细魔事。非一切智莫能辨识。能隳宝觉。破法王家。故须特告。乃最后深慈也。四禅无闻者。智论说。比丘无多闻慧。但勤小行。得生四禅。便谓已证阿罗汉。及乎天报将毕见有生处。遂谤佛妄说罗汉不受后有。因此坠堕。乃邪误之咎也。

　　阿难起立。并其会中同有学者。欢喜顶礼。伏听慈诲。

　　△二正示四。初叙魔所起。

　　佛告阿难及诸大众。汝等当知。有漏世界十二类生。本觉妙明。觉圆心体。与十方佛无二无别。由汝妄想迷理为咎。痴爱发生。生发遍迷。故有空性。化迷不息。有世界生。则此十方微尘国土非无漏者。皆是迷顽妄想安立。

　　觉圆心体。所谓真元。由迷理背真。化迷立妄。成有漏界。为魔所依。化迷者。随迷转变也。

　　当知虚空生汝心内。犹如片云点太清里。况诸世界在虚空耶。

　　空生大觉中。如海一沤发。又喻片云。以明世界虚幻微芒易以消殒也。

　　汝等一人发真归元。此十方空皆悉销殒。云何空中所有国土而不振裂。

　　真元之体本自廓然。虚空国土皆是迷顽。妄想安立。发真不迷。则无安立者。故自殒裂也。或曰有漏空界乃众生同感。云何一人而能消殒。矧古今发真者众。而空界依然。安在其消殒耶。曰同业所感不离晦昧。发真返明。故可消殒。然众生不可尽。世界不可尽。故虽一人发真。而众复感结。所以依然。使同业之人同能发真。则山河器界。应念化成无上知觉。而为净妙佛土矣。

　　汝辈修禅饰三摩地。十方菩萨及诸无漏大阿罗汉。心精通㳷。当处湛然。一切魔王及与鬼神诸凡夫天。见其宫殿无故崩裂大地振坼水陆飞腾。无不惊慑。凡夫昏暗。不觉迁讹。彼等咸得五种神通。唯除漏尽。恋此尘劳。如何令汝摧裂其处。是故鬼神及诸天魔魍魉妖精。于三昧时。佥来恼汝。

　　魔以晦昧为依。今修禅饰定。妙心精明。与菩萨罗汉㳷合。故能振裂魔界。遂致恼害也。凡夫天魔王天也。惟未得漏尽通也。

　　△二悟则无惑。

　　然彼诸魔。虽有大怒彼尘劳内。汝妙觉中如风吹光。如刀断水。了不相触。汝如沸汤。彼如坚冰。暖气渐邻。不日消殒。

　　妙觉真体无动无坏。正力所铄。邪气自消。

　　徒恃神力。但为其客。成就破乱。由汝心中五阴主人。主人若迷。客得其便。当处禅那觉悟无惑。则彼魔事无柰汝何。阴消入明。则彼群邪咸受幽气。明能破暗。近自消殒。如何敢留扰乱禅定。

　　徒恃神力。言诸魔也。五阴主人。指其心也。阴消入明。指发真者。

　　△三迷则遭害。

　　若不明悟。被阴所迷。则汝阿难必为魔子成就魔人。如摩登伽。殊为眇劣。彼唯咒汝破佛律仪。八万行中秪毁一戒。心清净故。尚未沦溺。此乃隳汝宝觉全身。如宰臣家忽逢籍没。宛转零落。无可哀救。

　　登伽眇劣。只毁戒体。诸魔炽恶。能隳宝觉。固宜深防也。宰臣籍没。喻几于觉位。而沦坠恶趣。

　　△四随阴详辨五。一色阴三。初示阴相。

　　阿难。当知汝坐道场消落诸念。其念若尽。则诸离念一切精明。动静不移。忆忘如一。当住此处入三摩地。如明目人处大幽暗。精性妙净。心未发光。此则名为色阴区宇。

　　消落诸念者。以湛旋其虚妄生灭也。离念精明者。得元明觉无生灭性也。湛寂故动静不移。离念故忆忘如一。定力虽尔。而色阴未破。故如明目处暗。虽精性妙净。而心未发光。此色阴之相也。阴以蔽覆为义。区局性真。故曰区宇。

　　若目明朗。十方洞开无复幽黯。名色阴尽。是人则能超越劫浊。观其所由。坚固妄想以为其本。

　　五阴尽相。非灭身归无。乃观力洞照不为迷碍而已。故譬若目明朗则十方洞开也。最初一念空见不分。名劫浊。乃色阴之体也。故色阴尽则超之。色阴始因父母己三妄伦交结。故曰坚固妄想为本。五种妄本。经末自释。

　　△二辨现境十。一身能出碍。

　　阿难。当在此中精研妙明。四大不织。少选之间身能出碍。此名精明流溢前境。斯但功用暂得如是。非为圣证。不作圣心。名善境界。若作圣解。即受群邪。

　　此中一色阴定中也。妙体本融。由妄质成碍故。精穷妙明。则四大不织而身能出碍也。然此特定力所逼。使精明流溢。暂而不常。故非圣证。

　　△二体拾蛲蛔。

　　阿难。复以此心精研妙明。其身内彻。是人忽然于其身内拾出蛲蛔。身相宛然。亦无伤毁。此名精明流溢形体。斯但精行暂得如是。非为圣证。不作圣心。名善境界。若作圣解。即受群邪。

　　真精妙明流溢前境。则外无所隔。流溢形体。则内无所障。故能身内拾出蛲蛔。此亦暂尔。

　　△三空闻密义。

　　又以此心内外精研。其时魂魄意志精神。除执受身。余皆涉入互为宾主。忽于空中闻说法声。或闻十方同敷密义。此名精魄递相离合。成就善种暂得如是。非为圣证。不作圣心。名善境界。若作圣解。即受群邪。

　　魂魄意志神五藏主也。执受第八。识为七识之总。身为五根之总。既为总统。故无所涉也。前之精研。初能外虚。次能内彻。此复内外精研。俱虚彻故。五神七识皆失故。常迭互相涉故。夙昔闻熏自能发挥。而忽有所闻也。今夫刻意凝神。讨论之极。则奇文丽藻未尝经意者。往往焕然得于梦寐。则精研激发神者偶现。类可知也。

　　△四默现佛境。

　　又以此心澄露皎彻。内光发明。十方遍作阎浮檀色。一切种类。化为如来。于时忽见毗卢遮那踞天光台千佛围绕。百亿国土及与莲华俱时出现。此名心魂灵悟所染心光研明照诸世界。暂得如是非为圣证。不作圣心。名善境界。若作圣解。即受群邪。

　　净秽之境常随心感。故澄彻之极。则心魂染于灵悟。佛境现于心光。此同心存佛国圣境冥现也。

　　△五空色如宝。

　　又以此心精研妙明。观察不停。抑按降伏。制止超越。于时忽然十方虚空成七宝色或百宝色。同时遍满不相留碍。青黄赤白。各各纯现。此名抑按功力逾分。暂得如是非为圣证。不作圣心。名善境界。若作圣解。即受群邪。

　　精研妙用。抑伏杂想。制心胜托。力用过越。故妙明逼极焕散而现也。

　　△六暗室如昼。

　　又以此心研究澄彻。精光不乱。忽于夜合。在暗室内。见种种物。不殊白昼。而暗室物亦不除灭。此名心细密澄其见所视洞幽。暂得如是非为圣证。不作圣心。名善境界。若作圣解。即受群邪。

　　人固有不明自发暗不能昏者。惟细微定心澄使不乱。而后能现。暗物不除。言皆实境。不随定变也。

　　△七身无所觉。

　　又以此心圆入虚融。四体忽然同于草木。火烧刀斫曾无所觉。又则火光不能烧爇。纵割其肉犹如削木。此名尘并排四大性一向入纯。暂得如是非为圣证。不作圣心。名善境界。若作圣解。即受群邪。

　　定力虚融。则五尘并消。四大排遣。纯觉遗身。故无伤触。定力所持。故火不能烧也。世之端居丧我者。尚能使形槁木而心死灰。况真定之力哉。

　　△八见能洞观。

　　又以此心成就清净。净心功极。忽见大地十方山河皆成佛国。具足七宝。光明遍满。又见恒沙诸佛如来遍满空界。楼殿华丽。下见地狱。上观天宫。得无障碍。此名欣厌凝想日深想久化成。非为圣证。不作圣心。名善境界。若作圣解。即受群邪。

　　厌粗浊之质碍。欣净妙之虚融。名成就清净。凝想日深。久而自化。故能洞观。得无障碍也。

　　△九夜或隔见。

　　又以此心研究深远。忽于中夜。遥见远方市井街巷亲族眷属。或闻其语。此名迫心逼极飞出故多隔见。非为圣证。不作圣心。名善境界。若作圣解。即受群邪。

　　研心穷远。逼迫精神。遗身而出。冥有所至。故能见闻远方事也。上皆未离色阴。徒因定力。而能出碍。见闻远及。若色阴尽。则十方洞开无复幽暗。六通纵任。无为山壁。由之直度。固无疑矣。

　　△十渐发魔事。

　　又以此心研究精极。见善知识形体变移。少选无端。种种迁改。此名邪心含受魑魅。或遭天魔入其心腹无端说法通达妙义。非为圣证。不作圣心魔事消歇。若作圣解。即受群邪。

　　所见知识乃魔变现也。前九但明定力。独此乃明魔事者。定力未成。不能动魔。研究精极。乃渐发魔事也。故下文魔事愈甚。

　　△三结劝深防。

　　阿难。如是十种禅那现境。皆是色阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。堕无间狱。汝等当依如来灭后。于末法中。宣示斯义。无令天魔得其方便。保持覆护。成无上道。

　　大佛顶如来密因修证了义诸菩萨万行首楞严经要解卷第十七

　　音切

　　贬

　　(笔敛切)。

　　冗

　　(而陇切)。

　　勖

　　(许玉切)。

　　凭

　　(皮证切)。

　　坼

　　(丑格切)。

　　妖

　　(于娇切)。

　　佥

　　(七兼切)。

　　眇

　　(眉沼切)。

　　籍

　　(疾易切)。

　　溢

　　(音逸)。

　　蛲

　　(音饶)。

　　蛔

　　(音回)。

　　抑

　　(音忆)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十八

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△二受阴三。初示阴相。

　　阿难。彼善男子。修三摩提奢靡他中。色阴尽者。见诸佛心。如明镜中显现其像。若有所得。而未能用。犹如魇人手足宛然。见闻不惑。心触客邪而不能动。此则名为受阴区宇。

　　受以领纳前境为义。已破色阴。内外虚融。故见诸佛心如镜现像。诸佛心即我妙觉明心也。如镜现像。谓清净虚凝了非形碍也。虽具妙体。而未能运用。盖为受所覆故。如魇寐人支体宛具六根明了而不能运动。此受阴之相也。

　　若魇咎歇。其心离身。反观其面。去住自由。无复留碍。名受阴尽。是人则能超越见浊。观其所由。虚明妄想以为其本。

　　色阴尽者。已离形碍。然为受所魇而未能用。故受阴消歇。即能离身反观去住无碍也。妄起见觉。汩扰湛性。名见浊。即受阴之体也。故受阴尽即超之。因违顺之幻境。生损益之妄受。则受阴无体。虚有所明。故曰虚明妄想为本。

　　△二辨现境十。一抑伏生悲。

　　阿难。彼善男子。当在此中得大光耀。其心发明。内抑过分。忽于其处发无穷悲。如是乃至观见蚊虻犹如赤子。心生怜愍。不觉流泪。此名功用抑摧过越。悟则无咎。非为圣证。觉了不迷久自消歇。若作圣解。则有悲魔入其心腑。见人则悲。啼泣无限。失于正受。当从沦坠。

　　此中受阴定中也。既破色阴。无复幽黯。故得大光耀。知受阴为咎故。内自抑伏以破之。抑伏大过。失于慈柔。故多悲愍。以致悲魔附焉。

　　△二感激生勇。

　　阿难。又彼定中诸善男子。见色阴消受阴明白。胜相现前。感激过分。忽于其中生无限勇。其心猛利。志齐诸佛。谓三僧祇一念能越。此名功用陵率过越。悟则无咎。非为圣证。觉了不迷久自消歇。若作圣解。则有狂魔入其心腑。见人则夸。我慢无比。其心乃至上不见佛。下不见人。失于正受。当从沦坠。

　　色尽受现。为定之胜相。因喜成功。故感激勇动。以为佛果可齐功行易致。陵率之过。故狂魔附焉。今夫以少为足。骄狂犯分。自视无前者。皆陵率之过也。

　　△三慧劣迷忆。

　　又彼定中诸善男子。见色阴消受阴明白。前无新证。归失故居。智力衰微。入中隳地迥无所见。心中忽然生大枯渴。于一切时沉忆不散。将此以为勤精进相。此名修心无慧自失。悟则无咎。非为圣证。若作圣解。则有忆魔入其心腑。旦夕撮心悬在一处。失于正受。当从沦坠。

　　凡修观行。须定慧等持。乃能无失。今此定强智微。而受阴未尽。故进无新证。色阴已消。故退失故居。进退之间杳无所依。名中隳地。以无依无见故。枯渴沉忆。而忆魔附焉。忆心妄系故。如有撮悬也。

　　△四定劣失审。

　　又彼定中诸善男子。见色阴消受阴明白。慧力过定。失于猛利。以诸胜性怀于心中。自心已疑是卢舍那。得少为足。此名用心亡失恒审溺于知见。悟则无咎。非为圣证。若作圣解。则有下劣易知足魔入其心腑。见人自言我得无上第一义谛。失于正受。当从沦坠。

　　前以定强智微。此又慧力过定。皆互有所失。故欲等持也。大意如科。

　　△五失守生忧。

　　又彼定中诸善男子。见色阴消受阴明白。新证未获。故心已亡。历览二际。自生艰险。于心忽然生无尽忧。如坐铁床。如饮毒药。心不欲活。常求于人令害其命早取解脱。此名修行失于方便。悟则无咎。非为圣证。若作圣解。则有一分常忧愁魔入其心腑。手执刀剑自割其肉。欣其舍寿。或常忧愁。走入山林。不耐见人。失于正受。当从沦坠。

　　进退失守故。心生艰险。以成邪忧。自致患害也。

　　△六妄着生喜。

　　又彼定中诸善男子。见色阴消受阴明白。处清净中心安隐后。忽然自有无限喜生。心中欢悦不能自止。此名轻安无慧自禁。悟则无咎。非为圣证。若作圣解。则有一分好喜乐魔入其心腑。见人则笑。于衢路旁自歌自舞。自谓已得无碍解脱。失于正受。当从沦坠。

　　定力暂尔。无慧自持。故妄着成咎。

　　△七见胜生慢。

　　又彼定中诸善男子。见色阴消受阴明白。自谓已足。忽有无端大我慢起。如是乃至慢与过慢。及慢过慢。或增上慢。或卑劣慢一时俱发。心中尚轻十方如来。何况下位声闻缘觉。此名见胜无慧自救。悟则无咎。非为圣证。若作圣解。则有一分大我慢魔入其心腑。不礼塔庙。摧毁经像。谓檀越言。此是金铜或是土木。经是树叶或是㲲华。肉身真常不自恭敬。却崇土木。实为颠倒。其深信者。从其毁碎埋弃地中。疑误众生入无间狱。失于正受。当从沦坠。

　　慢名有七。恃己凌他名我慢。同德相慠名慢。于同争胜名过慢。于胜争胜名慢过慢。未得谓得名增上慢。以劣自矜名卑劣慢。不礼塔庙等即邪慢也今之妄人不礼不诵。皆慢魔也。㲲华宝巾类也。

　　△八得少为足。

　　又彼定中诸善男子。见色阴消受阴明白。于精明中。圆悟精理。得大随顺。其心忽生无量轻安。已言成圣得大自在。此名因慧获诸轻清。悟则无咎。非为圣证。若作圣解。则有一分好轻清魔入其心腑。自谓满足。更不求进。此等多作无闻比丘。疑误众生堕阿鼻狱。失于正受。当从沦坠。

　　以色消为精明。以精明为圆悟。遂以为得大随顺。而轻清自在。皆得少为足。无闻之俦也。

　　△九执空拨无。

　　又彼定中诸善男子。见色阴消受阴明白。于明悟中。得虚明性。其中忽然归向永灭。拨无因果。一向入空。空心现前。乃至心生长断灭解。悟则无咎。非为圣证。若作圣解。则有空魔入其心腑。乃谤持戒名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人不生疑谤。鬼心久入。或食屎尿与酒肉等。一种俱空。破佛律仪。误入人罪。失于正受。当从沦坠。

　　因得虚明。误执断空。成诸邪咎。凡为此者皆空魔也。

　　△十绵味发爱。

　　又彼定中诸善男子。见色阴消受阴明白。味其虚明。深入心骨。其心忽有无限爱生。爱极发狂。便为贪欲。此名定境安顺入心无慧自持误入诸欲。悟则无咎。非为圣证。若作圣解。则有欲魔入其心腑。一向说欲为菩提道。化诸白衣。平等行欲。其行淫者名持法子。神鬼力故。于末世中。摄其凡愚其数至百。如是乃至一百二百。或五六百。多满千万。魔心生厌离其身体。威德既无。陷于王难。疑误众生入无间狱。失于正受。当从沦坠。

　　爱心多因顺起故。定境顺心。即邪爱成咎。

　　△三结劝深防。

　　阿难。如是十种禅那现境。皆是受阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。堕无间狱。汝等亦当将如来语。于我灭后传示末法。遍令众生开悟斯义。无令天魔得其方便。保持覆护。成无上道。

　　诸阴结文皆云保持覆护等即深防邪误助道之意也。

　　△三想阴五。初示阴相。

　　阿难。彼善男子。修三摩地。受阴尽者。虽未漏尽。心离其形。如鸟出笼。已能成就。从是凡身。上历菩萨六十圣位。得意生身。随往无碍。譬如有人熟寐寱言。是人虽则无别所知。其言已成音韵伦次。令不寐者咸悟其语。此则名为想阴区宇。

　　想者。心虑浮相。识情妄习。能覆妙明障圣道故。虽得受阴尽。其心离身。去住自由。已为成就圣位。得意生身之因。然尚为想阴所覆。故譬熟寐寱言也。虽未即得。而因已成就故。譬无别所知。而已成音韵也。如是因相。惟想尽者能知。故譬不寐者咸悟其语。此想阴之相也。

　　若动念尽。浮想消除。于觉明心如去尘垢。一伦生死。首尾圆照。名想阴尽。是人则能超烦恼浊。观其所由融通妄想以为其本。

　　浮动尘消故无觉明垢。无动则生灭想亡。觉净则始终念灭。故一伦生死首尾圆照也。忆识诵习发知现尘。名烦恼浊。即想阴之体也。故想尽则超之。想能融变。使心随境。使境随心。如想酢梅。能通质碍。故名融通妄想。

　　△二辨现境十。一想爱善巧三。一定力过失。

　　阿难。彼善男子。受阴虚妙不遭邪虑。圆定发明三摩地中。心爱圆明。锐其精思。贪求善巧。

　　得受阴尽曰虚妙。已无受魔曰不遭。圆定等者。想阴定中也。爱圆明求善巧者。因其虚妙生爱思。于圆明之体。以发沤和之用也。

　　△二天魔得便。

　　尔时天魔候得其便。飞精附人。口说经法。其人不觉是其魔着。自言谓得无上涅槃。来彼求巧善男子处敷座说法。其形斯须。或作比丘令彼人见。或为帝释。或为妇女。或比丘尼。或寝暗室身有光明。是人愚迷惑为菩萨。信其教化。摇荡其心。破佛律仪。潜行贪欲。

　　变现教化示沤和善巧也。附人附他人也。其人所附人也。彼人是人修定人也。愚迷有定无慧也。

　　△三鬼魔兼附。

　　口中好言灾祥变异。或言如来某处出世。或言劫火。或说刀兵。恐怖于人。令其家资无故耗散。此名怪鬼年老成魔恼乱是人。厌足心生去彼人体。弟子与师俱陷王难。汝当先觉不入轮回。迷惑不知。堕无间狱。

　　十段皆初举天魔。次明鬼魔。而旧科不分。今按经分之。前总叙曰。奢摩他中微细魔事。或汝阴魔。或复天魔。或着鬼神。或遭魑魅。后总结曰。是十种魔。或附人体。或自现形。魔师淫淫相传。邪精魅其心腑。如受阴中举悲等十类。即阴魔也。想阴初举十类。即天魔也。次举兼附。即鬼神魑魅也。初文皆云潜行贪欲。即魔师淫淫相传也。次文皆云口中好言。即邪精魅其心腑也。怪鬼魃鬼等。皆前所举者。

　　△二想爱经历三。一定力过失。

　　阿难。又善男子。受阴虚妙不遭邪虑。圆定发明三摩地中。心爱游荡。飞其精思。贪求经历。

　　爱游历异境也。

　　△二天魔得便。

　　尔时天魔候得其便。飞精附人。口说经法。其人亦不觉知魔着。亦言自得无上涅槃。来彼求游善男子处敷座说法。自形无变。其听法者。忽自见身坐宝莲华。全体化成紫金光聚。一众听人各各如是。得未曾有。是人愚迷惑为菩萨。淫逸其心。破佛律仪。潜行贪欲。

　　△三鬼魔兼附。

　　口中好言诸佛应世。某处某人当是某佛化身来此。某人即是某菩萨等来化人间。其人见故。心生倾渴。邪见密兴。种智消灭。此名魃鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知。堕无间狱。

　　△三想爱契合三一定力过失。

　　又善男子。受阴虚妙不遭邪虑。圆定发明三摩地中。心爱绵㳷。澄其精思。贪求契合。

　　爱绵㳷者。欲密契妙理也。

　　△二天魔得便。

　　尔时天魔候得其便。飞精附人。口说经法。其人实不觉知魔着。亦言自得无上涅槃。来彼求合善男子处敷座说法。其形及彼听法之人。外无迁变。令其听者未闻法前心自开悟。念念移易。或得宿命。或有他心。或见地狱。或知人间好恶诸事。或口说偈或自诵经。各各欢娱得未曾有。是人愚迷惑为菩萨。绵爱其心。破佛律仪。潜行贪欲。

　　希契合故魔与开悟。自开悟下。皆密契事也。绵爱谓心生爱着也。

　　△三鬼魔兼附。

　　口中好言佛有大小。某佛先佛。某佛后佛。其中亦有真佛假佛男佛女佛。菩萨亦然。其人见故。洗涤本心。易入邪悟。此名魅鬼年老成魔恼乱是人。厌足心生去彼人体。弟子与师俱陷王难。汝当先觉不入轮回。迷惑不知。堕无间狱。

　　言男女佛。意彰媟欲疑误行人也。

　　△四想爱辨析三。一定力过失。

　　又善男子。受阴虚妙不遭邪虑。圆定发明三摩地中。心爱根本。穷览物化性之终始。精爽其心。贪求辨析。

　　爱穷万化之本。故爽其心以辨㭊。

　　△二天魔得便。

　　尔时天魔候得其便。飞精附人。口说经法。其人先不觉知魔着。亦言自得无上涅槃。来彼求元善男子处敷座说法。身有威神。摧伏求者。令其座下虽未闻法自然心伏。是诸人等。将佛涅槃菩提法身。即是现前我肉身上。父父子子递代相生。即是法身常住不绝。都指现在即为佛国。无别净居及金色相。其人信受。亡失先心。身命归依得未曾有。是等愚迷惑为菩萨。推究其心。破佛律仪。潜行贪欲。

　　将佛涅槃等者。以肉身为果德。以幻生为常住。而拨无净土报体。皆因其辨㭊化元。而妄为混融之说也。

　　△三鬼魔兼附。

　　口中好言眼耳鼻舌皆为净土。男女二根即是菩提涅槃真处。彼无知者信是秽言。此名蛊毒魇胜恶鬼年老成魔恼乱是人。厌足心生去彼人体。弟子与师俱陷王难。汝当先觉不入轮回。迷惑不知。堕无间狱。

　　以秽染为真净。亦意引媟欲也。

　　△五想爱冥感三。一定力过失。

　　又善男子。受阴虚妙不遭邪虑。圆定发明三摩地中。心爱悬应。周流精研。贪求冥感。

　　欲希功行效验也。

　　△二天魔得便。

　　尔时天魔候得其便。飞精附人。口说经法。其人元不觉知魔着。亦言自得无上涅槃。来彼求应善男子处敷座说法。能令听众暂见其身如百千岁。心生爱染。不能舍离。身为奴仆。四事供养不觉疲劳。各各令其座下人心知是先师本善知识。别生法爱。粘如胶漆。得未曾有。是人愚迷惑为菩萨。亲近其心。破佛律仪。潜行贪欲。

　　化百千岁之形。假前世知识。以现冥感也。

　　△三鬼魔兼附。

　　口中好言。我于前世。于某生中先度某人。当时是我妻妾兄弟。今来相度。与汝相随。归某世界供养某佛。或言别有。大光明天佛于中住。一切如来所休居地。彼无知者信是虚诳。遗失本心。此名疠鬼年老成魔恼乱是人。厌足心生去彼人体。弟子与师俱陷王难。汝当先觉不入轮回。迷惑不知。堕无间狱。

　　此皆现冥感也。举光明天。将引入魔境也。

　　△六想爱静谧三。一定力过失。

　　又善子受。受阴虚妙不遭邪虑。圆定发明三摩地中。心爱深入。克己辛勤。乐处阴寂。贪求静谧。

　　爱深入幽静。以澄养通力也。

　　△二天魔得便。

　　尔时天魔候得其便。飞精附人。口说经法。其人本不觉知魔着。亦言自得无上涅槃。来彼求阴善男子处敷座说法。令其听人各知本业。或于其处。语一人言。汝今未死。已作畜生。敕使一人于后蹋尾。顿令其人起不能得。于是一众倾心钦伏。有人起心。已知其肇。佛律仪外重加精苦。诽谤比丘。骂詈徒众。讦露人事。不避讥嫌。

　　邪定能具五通。本业宿业也。畜生后报也。此二宿命通也。知肇他心通也。讦露眼耳通也。发人私事曰讦露。

　　△三鬼魔兼附。

　　口中好言未然祸福。及至其时。毫发无失。此大力鬼年老成魔恼乱是人。厌足心生去彼人体。弟子与师俱陷王难。汝当先觉不入轮回。迷惑不知。堕无间狱。

　　△七想爱宿命三。一定力过失。

　　又善男子。受阴虚妙不遭邪虑。圆定发明三摩地中。心爱知见。勤苦研寻。贪求宿命。

　　好知潜匿异事及宿命也。

　　△二天魔得便。

　　尔时天魔候得其便。飞精附人。口说经法。其人殊不觉知魔着。亦言自得无上涅槃。来彼求知善男子处敷座说法。是人无端于说法处得大宝珠。其魔或时。化为畜生。口䘖其珠及杂珍宝简䇿符牍诸奇异物。先授彼人。后着其体。或诱听人。藏于地下。有明月珠。照耀其处。是诸听者得未曾有。多食药草。不餐嘉馔。或时日餐一麻一麦。其形肥充。魔力持故。诽谤比丘。骂詈徒众。不避讥嫌。

　　宝珠简册等。皆潜匿异事。

　　△三鬼魔兼附。

　　口中好言他方宝藏。十方圣贤潜匿之处。随其后者。往往见有奇异之人。此名山林土地城隍川岳鬼神年老成魔。或有宣淫破佛戒律与承事者潜行五欲。或有精进纯食草木无定行事恼乱是人。厌足心生去彼人体。弟子与师多陷王难。汝当先觉不入轮回。迷惑不知。堕无间狱。

　　△八想爱神力三。一定力过失。

　　又善男子。受阴虚妙不遭邪虑。圆定发明三摩地中。心爱神通种种变化。研究化元。贪取神力。

　　化元万化之本也。欲乘之以发神变。

　　△二天魔得便。

　　尔时天魔候得其便。飞精附人。口说经法。其人诚不觉知魔着。亦言自得无上涅槃。来彼求通善男子处敷座说法。是人或复手执火光。手撮其光。分于所听四众头上。是诸听人。顶上火光皆长数尺。亦无热性。曾不焚烧。或水上行如履平地。或于空中安坐不动。或入瓶内。或处囊中。越牖透垣曾无障碍。唯于刀兵不得自在。自言是佛。身著白衣受比丘礼。诽谤禅律。骂詈徒众。讦露人事。不避讥嫌。

　　以爱神变故。现撮火履水等事。若真神变。则不惧刀兵。

　　△三魑魅兼附。

　　口中常说神通自在。或复令人旁见佛土。鬼力惑人。非有真实。赞叹行淫。不毁粗行。将诸猥媟以为传法。此名天地大力山精海精风精河精土精。一切草木积劫精魅。或复龙魅。或寿终仙再活为魅。或仙期终计年应死其形不化他怪所附。年老成魔恼乱是人。厌足心生去彼人体。弟子与师多陷王难。汝当先觉不入轮回。迷惑不知。堕无间狱。

　　猥媟淫僻事也。

　　△九想爱深空三。一定力过失。

　　又善男子。受阴虚妙不遭邪虑。圆定发明三摩地中。心爱入灭。研究化性。贪求深空。

　　欲入灭定。以趣空寂也。

　　△二天魔得便。

　　尔时天魔候得其便。飞精附人。口说经法。其人终不觉知魔着。亦言自得无上涅槃。来彼求空善男子处敷座说法。于大众内其形忽空。众无所见。还从虚空突然而出。存没自在。或现其身洞如琉璃。或垂手足作栴檀气。或大小便如厚石蜜。诽毁戒律。轻贱出家。

　　因其好空故。依空眩惑。

　　△三精怪兼附。

　　口中常说无因无果。一死永灭。无复后身及诸凡圣。

　　此说皆乘其空见而发也。近世邪宗。妄谓参须实参见须实见。遂以因果后身天堂地狱非亲见者一皆拨无。故得其说者。咸谓善恶渺茫浮生不再。于是忘戒捡恣淫乐。饮啖昏荒。以自断送侥幸。显处掊克侵虐。真谓无天堂地狱矣。愚每痛之。因笺释及此。感发奋笔。冀悟魔说。无自陷溺也。

　　虽得空寂。潜行贪欲。受其欲者。亦得空心。拨无因果。此名日月薄蚀精气。金玉芝草。麟凤龟鹤。经千万年不死为灵。出生国土。年老成魔恼乱是人。厌足心生去彼人体。弟子与师多陷王难。汝当先觉不入轮回。迷惑不知。堕无间狱。

　　日月薄蚀。精气流注。能为金玉之类。

　　△十想爱长寿三。一定力过失。

　　又善男子。受阴虚妙不遭邪虑。圆定发明三摩地中。心爱长寿。辛苦研几贪求永岁。弃分段生。顿希变易细相常住。

　　三界惑尽。方离分段生死。得变易生死。今功未成。妄希即惑矣。研几谓研穷几微以深求也。细想云者。欲变粗为细求久住世也。

　　△二天魔得便。

　　尔时天魔候得其便。飞精附人。口说经法。其人竟不觉知魔着。亦言自得无上涅槃。来彼求生善男子处敷座说法。好言他方往还无滞。或经万里瞬息再来。皆于彼方取得其物。或于一处。在一宅中数步之间。令其从东诣至西壁。是人急行。累年不到。因此信心。疑佛现前。

　　万里瞬息。乃得变易者之事。

　　△三魔眷兼附。

　　口中常说十方众生皆是吾子。我生诸佛。我出世界。我是元佛。出世自然不因修得。此名住世自在天魔。使其眷属如遮文茶及四天王毗舍童子未发心者利其虚明食彼精气。或不因师。其修行人亲自观见。称执金刚与汝长命。现美女身。盛行贪欲。未逾年岁肝脑枯竭。口兼独言。听若妖魅。前人未详。多陷王难。未及遇刑。先已干死。恼乱彼人以至殂殒。汝当先觉不入轮回。迷惑不知。堕无间狱。

　　陀罗尼经。有遮文茶天毗舍童子。即毗舍遮鬼隶四天王。已发心则护人。未发心则害人。以彼定力虚明为利故食其精气。或不因师者。不因魔附之师。而亲见魔现也。口兼独言。间出异语也。

　　△三总会详示。

　　阿难。当知是十种魔。于末世时。在我法中出家修道。或附人体。或自现形。皆言已成正遍知觉。赞叹淫欲。破佛律仪。先恶魔师与魔弟子。淫淫相传。如是邪精魅其心腑。近则九生。多逾百世。令真修行总为魔眷。命终之后必为魔民。失正遍知。堕无间狱。

　　涅槃经曰。末世魔属。现比丘罗汉等像。混坏正法。非毁戒律。其意同此。

　　△四敕令弘宣。

　　汝今未须先取寂灭。纵得无学留愿入彼末法之中起大慈悲。救度正心深信众生。令不着魔得正知见。我今度汝已出生死。汝遵佛语。名报佛恩。

　　始以阿难起教。终复嘱令弘宣。足知大教源流浚发遐被无非阿难之力。则示遭魔事。征心辨见。皆为末法起大慈悲。令不着魔得正知见也。当知昔虽四派示灭。今之法化常存。与夫在处影响。无非留愿之身也。

　　△五结劝深防。

　　阿难。如是十种禅那现境。皆是想阴用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。堕无间狱。汝等必须将如来语。于我灭后传示末法。遍令众生开悟斯义。无令天魔得其方便。保持覆护。成无上道。

　　大佛顶如来密因修证了义诸菩萨万行首楞严经要解卷十八

　　音切

　　撮

　　(此活切)。

　　寱

　　(音艺)。

　　锐

　　(以芮切)。

　　谧

　　(音密)。

　　讦

　　(居谒切)。

　　䇿

　　(音册)。

　　牍

　　(音读)。

　　肥

　　(父非切)。

　　猥

　　(乌罪切)。

　　媟

　　(音泄)。

　　薄

　　(音博)。

　　蚀

　　(音食)。

　　几

　　(音机)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第十九

　　唐天竺沙门般剌蜜谛译

　　乌苌国沙门弥伽释伽译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△四行阴四。初示阴相。

　　阿难。彼善男子。修三摩地。想阴尽者。是人平常梦想消灭。寤寐恒一。觉明虚静犹如晴空。无复粗重前尘影事。观诸世间大地山河。如镜鉴明。来无所粘。过无踪迹。虚受照应。了罔陈习。唯一精真。生灭根元从此披露。见诸十方十二众生。毕殚其类。虽夫通其各命由绪。见同生基。犹如野马熠熠清扰。为浮根尘究竟枢穴。此则名为行阴区宇。

　　通叙想灭行现也。浮动妄习。昼明则想。夕瞢则梦。汩乱性真莫得而一。扰动觉明。莫得而静。故想阴尽者梦想消灭。寤寐常一。觉明虚静犹如晴空也。五阴前粗后细故。想尽则无粗重影事。虽观万象。而无想念。故如镜鉴明无粘无迹。虚受照应。了无陈习。唯一精真。明极如此。故幽隐行阴于是披露也。行为万化生灭根元。故其相披露。则十二类生之元无不殚见。各命由绪识也。同生基行也。扰动幽隐。故譬野马乍生乍灭。故曰熠熠。无复粗影。故曰清扰。根尘运止。皆本于此。故名究竟枢穴也。

　　若此清扰熠熠元性。性入元澄。一澄元习。如波澜灭化为澄水。名行阴尽。是人则能超众生浊。观其所由。幽隐妄想以为其本。

　　行阴习扰成性。故称元性元习。能灭扰习。则归元澄之本。而迁流相尽矣。故如波澜灭化为澄水也。生灭不停。业运常迁。名众生浊。即行阴之体也。故行阴尽则超之。行阴密移。曾无觉悟。故曰幽隐妄想。

　　△二明狂解十。一于圆元计二无因三。初总叙。

　　阿难。当知是得正知奢摩他中诸善男子。凝明正心。十类天魔不得其便。方得精研穷生类本。于本类中生元露者。观彼幽清圆扰动元。于圆元中起计度者。是入坠入二无因论。

　　梦想消亡。寤寐常一。故称正知奢摩他。又称凝明正心。皆想尽之相也。外魔皆因心召故。想尽凝明。则天魔不至。从此唯是修禅失趣。狂解妄计。是即阴魔也。生类本即同生基也。于本类中生元露者。于同生基见已行元也。幽清动元即行元也。既见此已。遂以一切生灭皆圆于此。而不进穷识阴本末。遂立二无因论。

　　△二别明二。一计本无因。

　　一者是人见本无因。何以故。是人既得生机全破。乘于眼根八百功德。见八万劫所有众生。业流湾环。死此生彼。秪见众生轮回其处。八万劫来冥无所观。便作是解。此等世间十方众生。八万劫外。无因自有。由此计度。亡正遍知。堕落外道。惑菩提性。

　　生基既破。则根离区穴。而眼清净。故能洞见。业流湾环者。随业流转。如水在湾。洄漩其处不能自出也。未脱识阴。定力有限故。八万劫外。冥无所见。以无所见故。计本无因也。不知本因存乎妄识。此所谓亡正遍知。

　　△二计末无因。

　　二者是人见末无因。何以故。是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形亦复如是。而我本来不见菩提。云何更有成菩提事。常知今日一切物象皆本无因。

　　谬执生根。不达化理。以人竟为人乃至黑竟为黑无复改移。因而例我。本不见道。末亦无成。是末无因也。结文本字合是未字。

　　△三结失。

　　由此计度。亡正遍知。堕落外道。惑菩提性。是则名为第一外道立无因论。

　　△二于圆常计四遍常三。一总叙。

　　阿难。是三摩中诸善男子。凝明正心。魔不得便。穷生类本。观彼幽清常扰动元。于圆常中起计度者。是人坠入四遍常论。

　　前言圆扰动元。此言常扰动元者。以生灭之元皆圆。于此遂执为常。而起遍常论。遍即圆也。故此标名遍常。后结名圆常。

　　△四。二别明一依心境计常。

　　一者是人穷心境性二处无因。修习能知二万劫中十方众生所有生灭。咸皆循环。不曾散失。计以为常。

　　由妄计行阴。为生灭圆元。遂于心境四大八识等。皆起妄计。或拨生灭而计常。或存生灭而计常。或认识神而计常。或起邪见而计常。今此穷心境性本自无因。谓无生灭故。以十方众生生灭之理。皆则循环。本无散失。此拨生灭而计常也。想阴尽者。依心境二法修观故。功力能知二万劫事。后四万八万例此。

　　△二依四大计常。

　　二者是人穷四大元。四性常住。修习能知四万劫中十方众生所有生灭。咸皆体恒。不曾散失。计以为常。

　　众生依地水火风生灭。而四性元则常住。则诸生灭法咸皆体常。此存生灭而计常也。

　　△三依八识计常。

　　三者是人穷尽六根末那执受。心意识中本元由处。性常恒故。修习能知八万劫中一切众生。循环不失。本来常住。穷不失性。计以为常。

　　六根及末那执受即八识也。心意识中本元即识性也。八识元由惟佛与八地菩萨能穷。若真能穷尽。则入智境。离心意诫。今此唯得心意识中本元由处。谓其本性恒常。众生依之循环而住。不曾散失。此认识神而妄计也。

　　△四依想灭计常。

　　四者是人既尽想元。生理更无流止运转。生灭想心今已永灭。理中自然成不生灭。因心所度。计以为常。

　　想元想阴也。生理行阴也。妄谓流转生灭皆属想心。今已永灭。则不生灭理自然属行。不知行阴即生灭元。是起邪见而妄计也。

　　△三结失。

　　由此计常。亡正遍知。堕落外道。惑菩提性。是则名为第二外道立圆常论。

　　△三于自他计四颠倒三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于自他中起计度者。是人坠入四颠倒见一分无常一分常论。

　　于自他境。妄起倒见。其类有四。各计一分无常一分有常。

　　△二别明四。一由自及他起分计。

　　一者是人观妙明心。遍十方界。湛然以为究竟神我。从是则计我遍十方。凝明不动。一切众生。于我心中自生自死。则我心性名之为常。彼生灭者真无常性。

　　妙明圆湛。离我我所。而外道于此妄立神我。从是计我遍凝不动。而诸众生。于中生死。遂计自为常计他无常。

　　△二离心观土起分计。

　　二者是人不观其心。遍观十方恒沙国土。见劫坏处。名为究竟无常种性。劫不坏处。名究竟常。

　　前依心观。此依土观。种种遍计。一法既邪。万法皆倒矣。

　　△三别观心精起分计。

　　三者是人别观我心精细微密。犹如微尘。流转十方。性无移改。能令此身即生即灭。其不坏性。名我性常。一切死生。从我流出。名无常性。

　　不能即身即心。故作别观。微尘喻精微也。谓由心精密运。令身生灭。而心不坏灭。前于一法作二计。此于一性作二计也。

　　△四谬于四阴起分计。

　　四者是人知想阴尽。见行阴流。行阴常流。计为常性。色受想等今已灭尽。名为无常。

　　幻阴一体。迁流一相。而且执是迷非。见今忘昔。故以流者为常。迁者为灭。

　　△三结失。

　　由此计度一分无常一分常故。堕落外道。惑菩提性。是则名为第三外道一分常论。

　　今人以性为真。以相为幻。于理则融。于事则碍。不免堕此四种分计。

　　△四于分位计四有边三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于分位中生计度者。是人坠入四有边论。

　　分位有四。谓三际分位。见闻分位。彼我分位。生灭分位。

　　△二别明四。一三际边计。

　　一者是人心计生元流用不息。计过未者。名为有边。计相续心。名为无边。

　　生元流用行阴也。因迁流计三际。以过者已灭来者未见。故名有边。现在相续。故名无边。不知真际本非有边非无边也。

　　△二见闻边计。

　　二者是人观八万劫。则见众生。八万劫前。寂无闻见。无闻见处名为无边。有众生处名为有边。

　　前以不见为有边。此以无闻为无边。乃回互倒计也。

　　△三彼我边计。

　　三者是人计我遍知得无边性。彼一切人现我知中。我曾不知彼之知性。名彼不得无边之心。但有边性。

　　我知彼性。乃是同体。今曾不知是彼与我异。则我得无边。彼但有边矣。

　　△四生灭边计。

　　四者是人穷行阴空。以其所见心路。筹度一切众生。一身之中。计其咸皆半生半灭。明其世界一切所有。一半有边。一半无边。

　　因穷行空。昔有今无。遂以一阴为半生半灭。而内根外器一切皆然。以生为有边。灭为无边。

　　△三结失。

　　由此计度有边无边。堕落外道。惑菩提性。是则名为第四外道立有边论。

　　诸皆穷道失趣展转妄计。所谓禅那狂解迷谬至此。

　　△五于知见计四矫乱三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于知见中生计度者。是人坠入四种颠倒不死矫乱遍计虚论。

　　以邪倒故。于知见中狂解不决。遂矫乱其语也。婆沙论云。外道计天常住。名不死。谓不矫乱得生彼天。故有问者不敢实答。恐成矫乱。佛言此真矫乱也。

　　△二别明四。一观化迷理矫乱。

　　一者是人观变化元。见迁流处。名之为变。见相续处。名之为恒。见所见处。名之为生。不见见处。名之为灭。相续之因性不断处。名之为增。正相续中中所离处。名之为减。各各生处。名之为有。互互亡处。名之为无。以理都观。用心别见。有求法人来问其义。答言。我今亦生亦灭。亦有亦无。亦增亦减。于一切时皆乱其语。令彼前人遗失章句。

　　此观万化。见其不齐遂生异解。用心别见即异解也。于是不能决择。矫乱其语。

　　△二观心执无矫乱。

　　二者是人谛观其心。互互无处。因无得证。有人来问。唯答一字。但言其无。除无之余无所言说。

　　此观妄心故见生灭。互互无即念念灭相也。得证者。悟一切法皆无也。

　　△三观心执有矫乱。

　　三者是人谛观其心。各各有处。因有得证。有人来问。唯答一字。但言其是。除是之余。无所言说。

　　各各有即念念生相也。言无言是皆不明答。

　　△四观境乱心矫乱。

　　四者是人有无俱见。其境枝故。其心亦乱。有人来问。答言亦有即是亦无。亦无之中不是亦有。一切矫乱。无容穷诘。

　　枝如树枝差互不一。

　　△三结失。

　　由此计度。矫乱虚无。堕落外道。惑菩提性。是则名为第五外道四颠倒性不死矫乱遍计虚论。

　　今之邪人。妄谓得道。而中无主正。矫惑于人者。多类此四。

　　△六于行相续计后有三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于无尽流生计度者。是人坠入死后有相发心颠倒。

　　无尽流即行相续相也。以生灭灭生相继不绝故。知死后有相。

　　△二别明二。一正计。

　　或自固身。云色是我。或见我圆含遍国土。云我有色。或彼前缘随我回复。云色属我。或复我依行中相续。云我在色。皆计度言死后有相。如是循环。有十六相。

　　心颠倒故。固执色身。以色是我。又谓我体圆遍。则色为我有。前缘即目前之色也。行相续相亦色也。于色作此四计。于受想行亦然。故成十六相。皆计死后复有也。不计识阴者。以幽秘未现故。

　　△二旁计。

　　从此或计毕竟烦恼毕竟菩提。两性并驱。各不相触。

　　旁计有为无为诸法也。毕竟并驱者。计烦恼菩提不相凌灭皆后有也。

　　△三结失。

　　由此计度死后有故。堕落外道。惑菩提性。是则名为第六外道立五阴中死后有相心颠倒论。

　　△七于诸阴灭计后无三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于先除灭色受想中生计度者。是人坠入死后无相发心颠倒。

　　△二别明二。一正计。

　　见其色灭。形无所因。观其想灭。心无所系。知其受灭。无复连缀。阴性消散。纵有生理而无受想。与草木同。此质现前犹不可得。死后云何更有诸相。因之勘校死后相无。如是循环。有八无相。

　　阴性消散。谓色受想灭也。生理即行也。谓无受想则行亦灭也。此约四阴现前因亡。未来果灭。因果合论。故成八相。

　　△二旁计。

　　从此或计涅槃因果一切皆空。徒有名字。究竟断灭。

　　前旁计诸法后有。此旁计诸法后无。

　　△三结失。

　　由此计度死后无故。堕落外道。惑菩提性。是则名为第七外道立五阴中死后无相心颠倒论。

　　△八于存灭中计八俱非三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于行存中。兼受想灭。双计有无。自体相破。是人坠入死后俱非起颠倒论。

　　行存则有相也。受想灭即无相也。以前后相例。则存者终无。虽有非有。灭者曾有。虽无不无。四阴双计。故成八非。

　　△二别明二。一正计。

　　色受想中。见有非有。行迁流内观无不无。如是循环。穷尽阴界。八俱非相。随得一缘。皆言死后有相无相。

　　三阴为灭相故见有非有。迁流为存相故观无不无。随得一缘者。于四阴随举。皆生计执。

　　△二旁计。

　　又计诸行性迁讹故。心发通悟。有无俱非。虚实失措。

　　诸行一切迁流法也。因见行阴迁讹不定。遂生邪悟。谓一切法有无俱非。不可定指。

　　△三结失。

　　由此计度死后俱非。后际昏瞢。无可道故。堕落外道。惑菩提性。是则名为第八外道立五阴中死后俱非心颠倒论。

　　昏瞢无可道者。不能明知死后之事也。今人惑于俗论。而疑死后有无者多矣。皆八俱非类也。

　　△九于后后无计七断灭三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于后后无生计度者。是人坠入七断灭论。

　　见行阴念念灭处。名后后无。由是妄计。设生人天七处。后皆断灭。

　　△二正计。

　　或计身灭。或欲尽灭。或苦尽灭。或极乐灭。或极舍灭。如是循环。穷尽七际。现前消灭。灭已无复。

　　身灭即欲界人天二处也。欲尽初禅也。苦尽二禅也。极乐三禅。极舍四禅及无色也。是名七际。谓七际事相皆现前消灭。更无复生。终归断灭也。

　　△三结失。

　　由此计度死后断灭。堕落外道。惑菩提性。是则名为第九外道立五阴中死后断灭心颠倒论。

　　△十于后后有计五涅槃三。一总叙。

　　又三摩中诸善男子。坚凝正心。魔不得便。穷生类本。观彼幽清常扰动元。于后后有生计度者。是人坠入五涅槃论。

　　见行灭复生名后后有。妄于五处计涅槃果。

　　△二正计。

　　或以欲界为正转依。观见圆明。生爱慕故。或以初禅性无忧故。或以二禅心无苦故。或以三禅极悦随故。或以四禅苦乐二亡。不受轮回生灭性故。迷有漏天。作无为解。五处安隐。为胜净依。如是循环。五处究竟。

　　转依者。转生死依涅槃也。或于欲界。悟圆明理。遂以欲界。即转依处。或以初禅离忧。二禅离苦。三禅极喜。四禅极舍。即转依处。是谓五涅槃也。迷有等者。不知此天皆属有漏。非无为果。非究竟处也。

　　△三结失。

　　由此计度五现涅槃。堕落外道。惑菩提性。是则名为第十外道立五阴中五现涅槃心颠倒论。

　　△三结劝深防。

　　阿难。如是十种禅那狂解。皆是行阴用心交互。故现斯悟。众生顽迷。不自忖量。逢此现前。以迷为解。自言登圣。大妄语成。堕无间狱。

　　前云禅那现境。乃天魔候得其便。此云禅那狂解。乃心魔自起深孽。凡见道不真。多岐妄计。皆即狂解。是谓心魔。最宜深防也。

　　△四敕劝弘宜。

　　汝等必须将如来语。于我灭后。传示末法。遍令众生觉了斯义。无令心魔自起深孽。保持覆护。消息邪见。教其身心开觉真义。于无上道不遭枝歧。勿令心祈得少为足。作大觉王清净漂指。

　　令弘宣人将如来语遍为群生。保持覆护。使魔不侵。孽不作。不堕邪歧。不取小证。而直登觉位。是谓作大觉王标指也。然则楞严垂教。待群生者甚厚。望行人者非轻。吾徒宜勉旃。

　　大佛顶如来密因修证了义诸菩萨万行首楞严经要解卷第十九

　　音切

　　殚

　　(音丹)。

　　熠

　　(羊入切)。

　　枢

　　(昌朱切)。

　　湾

　　(乌关切)。

　　孽

　　(鱼列切)。

　　缀

　　(陟卫切)。
卍新纂续藏经第 11 册 No. 0270 楞严经要解


　　大佛顶如来密因修证了义诸菩萨万行首楞严经要解卷第二十

　　唐天竺沙门般剌蜜谛译

　　乌苌国沙门弥伽释迦译语

　　菩萨戒弟子前正议大夫同中书

　　门下平章事清河房融笔受

　　温陵开元莲寺比丘戒环解

　　△五识阴五。初示阴相。

　　阿难。彼善男子修三摩地。行阴尽者。诸世间性幽清扰动同分生机。倏然隳裂。沉细纲纽补特伽罗。酬业深脉。感应悬绝。于涅槃天将大明悟。如鸡后鸣瞻顾东方已有精色。六根虚静。无复驰逸。内内湛明。入无所入。深达十方十二种类受命元由。观由执元。诸类不召。于十方界。已获其同。精色不沉。发现幽秘。此则名为识阴区宇。

　　通叙行灭识现也。行为世间迁流之体性。扰动生机之纲纽。补特酬业之深脉。能隐晦性天。驰逸六根。汩扰内湛。为浮根尘究竟枢穴。故行阴尽者。生机纲纽倏然隳裂。补特深脉感应悬绝。而性天将大明悟。六根无复驰逸。以不驰逸故。内内湛明。以无枢穴故。入无所入。反动而静。深之又深。故曰内内也。涅槃性天。为五阴所覆。昏如长夜。前三阴尽。如鸡初鸣。虽为曙兆。犹沉二阴。精色未分。此行阴尽。如鸡后鸣。唯余一阴。故将大明悟也。受命元由识阴也。以行灭识现故深达。无枢穴故可观。无迁流故可执。无生机故不召。遂了十方依正皆识所变。故已获其同性天。精色虽未明彻。而幽秘之相已渐发现。此识阴之相也。

　　若于群召已获同中。消磨六门。合开成就。见闻通邻。互用清净。十方世界及与身心。如吠琉璃内外明彻。名识阴尽。是人则能超越命浊。观其所由。罔象虚无颠倒妄想以为其本。

　　群召同中。即十二类之命元识阴也。若于此中。以定慧力。消磨六门。使根合而不分。界开而不隔。则见闻圆通六根互用。由是。外之世界。内之身心。无复留碍。此识阴尽之相也。性本一真。由尘隔越。性用之间。同异失准。名为命浊。为识阴之体。故识尽则超之。识乃妄觉影明。元无自体。由颠倒起。故名罔象虚无颠倒妄想。

　　△二明狂解十。一立真常因成外道。

　　阿难。当知是善男子。穷诸行空。于识还元已灭生灭。而于寂灭精妙未圆。能令己身根隔合开。亦与十方诸类通觉。觉知通㳷。能入圆元。若于所归立真常因生胜解者。是人则堕因所因执。娑毗迦罗所归冥谛成其伴侣。迷佛菩提。亡失知见。是名第一立所得心。成所归果。违远圆通。背涅槃城。生外道种。

　　识由行流故。行空则还元。既空行阴故已灭生灭。尚依识元故寂灭未圆。而能渐破识阴。消磨六门。故已六知根㳷合无隔。诸类觉性通融不二。故能入圆元。圆元即融根隔通诸类之识元也。若以此为真所归地。而立为真因。则堕因所因执。盖真因非所。有所皆妄。娑毗外道。认阿赖耶识未形之前冥然初相。为所归真因。正同此也。以心有所得。果有所归。即因即果。皆堕所妄。所以违圆通背涅槃也。今之行人。于真性中。辄起识心。计因果。生见解。有所得。有所归者。皆则得于识元归于冥谛而已。

　　△二计我生彼成遍圆。

　　阿难。又善男子。穷诸行空已灭生灭。而于寂灭精妙未圆。若于所归。览为自体。尽虚空界十二类内所有众生。皆我身中一类流出生胜解者。是人则堕能非能执。摩醯首罗现无边身成其伴侣。迷佛菩提。亡失知见。是名第二立能为心。成能事果。违远圆通。背涅槃城。生大慢天。我遍圆种。

　　执识元为自体。而谓一切众生自此流出。遂执我能生彼。而实不能。故曰能非能执。摩醯首罗即色顶魔王也。妄计我能现起无边众生。亦能非能类也。能为心能事果者。计我能为彼依能成彼事也。大慢天即摩醯也。不能谓能故名大慢也。遍圆者计我体圆遍空界也。

　　△三计彼生我成倒圆种。

　　又善男子。穷诸行空已灭生灭。而于寂灭精妙未圆。若于所归。有所归依。自疑身心从彼流出。十方虚空咸其生起。即于都起所宣流地。作真常身无生灭解。在生灭中早计常住。既惑不生。亦迷生灭。安住沉迷生胜解者。是人则堕常非常执。计自在天成其伴侣。迷佛菩提。亡失知见。是名第二立因依心。成妄计果。违远圆通。背涅槃城。生倒圆种。

　　以识元为所依故。疑彼能生我及一切法。遂计生起流出之处。为真常无生之体。此则在生灭中妄计常住。既惑真不生性。又迷现生灭法。以非常为常故。名常非常执也。既计彼能生我。即与计自在天能生一切者。同矣。由依识元。妄计常住。故曰立因依心成妄计果。前计我圆生物。此计彼圆生我。故名倒圆。

　　△四计物有情成倒知。

　　又善男子。穷诸行空已灭生灭。而于寂灭精妙未圆。若于所知。知遍圆故。因知立解。十方草木皆称有情。与人无异。草木为人。人死还成十方草树。无择遍知生胜解者。是人则堕知无知执。婆吒霰尼执一切觉成其伴侣。迷佛菩提。亡失知见。是名第四计圆知心。成虚谬果。违远圆通。背涅槃城。生倒知种。

　　所知即所观识阴也。谓识有知。而一切法由知变起。因计知体圆遍诸法。遂立异解。谓无情遍皆有知无所拣择。故曰无择遍知。此以无知为知故。名知无知执。婆吒霰尼。二外道也。执一切觉。谓执一切有知也。此谬计圆知以为因心。则果终谬矣。以无知为知。是倒知也。

　　△五崇水事火成颠化。

　　又善男子。穷诸行空已灭生灭。而于寂灭精妙未圆。若于圆融根互用中已得随顺。便于圆化一切发生。求火光明。乐水清净。爱风周流。观尘成就。各各崇事。以此群尘。发作本因。立常住解。是人则堕生无生执。诸迦叶波并婆罗门。勤心役身事火崇水求出生死。成其伴侣。迷佛菩提。亡失知见。是名第五计着崇事。迷心从物。立妄求因。求妄冀果。违远圆通。背涅槃城。生颠化种。

　　识阴尽者。消磨六门。诸根互用。今此未尽。则才得随顺而已。因随圆互于是计一切法皆能圆化发生胜果。谓火能显发光明。乃至尘能成就器界。遂则邪求邪观。而勤心崇事。执为能生胜果。而实不能。故名生无生执。即三迦叶诸外道之俦也。即迷真心。从物求冀。则因果皆妄。颠倒化理。名颠化种。

　　△六计永灭依成断灭。

　　又善男子。穷诸行空已灭生灭。而于寂灭精妙未圆。若于圆明。计明中虚。非灭群化。以永灭依。为所归依。生胜解者。是人则堕归无归执。无想天中诸舜若多成其伴侣。迷佛菩提。亡失知见。是名第六圆虚无心。成空亡果。违远圆通。背涅槃城。生断灭种。

　　观理不谛。误堕虚无。故于圆明性中。计皆空虚。于是绝灭群化。归于永灭。而不知其非。名归无归执。舜若多此云空。言无想舜若即执断空外道也。以执断空故。圆虚无为因心成空亡之断果。永灭依即外道涅槃也。

　　△七贪常固身成妄延。

　　又善男子。穷诸行空已灭生灭。而于寂灭精妙未圆。若于圆常。固身常住。同于精圆。长不倾逝。生胜解者。是人则堕贪非贪执。诸阿斯陀求长命者成其伴侣。迷佛菩提。亡失知见。是名第七执着命元。立固妄因。趣长劳果。违远圆通。背涅槃城。生妄延种。

　　依识阴观圆常。执识元为圆精。遂欲固保其身。与之并存。妄贪坚久。不知其非。名贪非贪执。阿斯陀此云无比。即长寿仙也。彼虽延长。终归坏灭。今此欲固妄身以求常住。则空长劳耳妄延耳。

　　△八留欲固命成天魔。

　　又善男子。穷诸行空已灭生灭。而于寂灭精妙未圆。观命互通。却留尘劳。恐其消尽。便于此际。坐莲华宫。广化七珍。多增宝媛。恣纵其心。生胜解者。是人则堕真无真执。吒枳迦罗成其伴侣。迷佛菩提。亡失知见。是名第八发邪思因。立炽尘果。违远圆通。背涅槃城。生天魔种。

　　以识阴为命元。而互通三际。识阴若尽。我命亦尽。谁证真常。故便于定中化诸欲境。以留尘劳不令销尽也。依此邪思。欲证真常。而不知其非。名真非真执。吒枳迦罗。能化欲境自娱。即欲顶自在天类也。因其邪思。感生天魔。唯恣尘欲。名炽尘果。媛美女也。

　　△九证灭自休成缠空。

　　又善男子。穷诸行空已灭生灭。而于寂灭精妙未圆。于命明中。分别精粗。疏决真伪。因果相酬。唯求感应。背清净道。所谓见苦断集证灭修道。居灭已休更不前进。生胜解者。是人则堕定性声闻。诸无闻僧增上慢者成其伴侣。迷佛菩提。亡失知见。是名第九圆精应心。成趣寂果。违远圆通。背涅槃城。生缠空种。

　　命明者。因穷识阴。深明众生受命元由也。以生灭由识。精粗由业。故依四谛分别决择。以苦集为粗伪。以灭道为精真。于是专修道因。求感灭果。以少为足。故居灭即休。斯特定性声闻上慢之俦也。此则圆精应为因心。成趣寂之小果。精应者。即决择粗业。唯求精应证于偏真。缠空趣寂而已。

　　△十存觉立证成不化圆。

　　又善男子。穷诸行空已灭生灭。而于寂灭精妙未圆。若于圆融清净觉明。发研深妙。即立涅槃。而不前进。生胜解者。是人则堕定性辟支。诸缘独伦不回心者成其伴侣。迷佛菩提。亡失知见。是名第十圆觉㳷心。成湛明果。违远圆通。背涅槃城。生觉圆明不化圆种。

　　融净觉明即识精也。虽无惑习圆融清净。而未离于识。故名觉明。若以此为深妙立为果证。则定性缘觉独觉而已。此则圆觉㳷为因心。成湛明之滞果尔。觉㳷如心精通㳷觉知通㳷之㳷。谓仅与正觉通㳷。而不前进也。湛明即圆融觉明也。所觉止于圆明识精。而定性不回。故名觉圆明不化圆种也。上陈五十魔境。皆是识情。错解邪悟。未得正见者。拟心动念。皆堕其中。虽证缘觉辟支。犹为迷佛菩提亡失知见。所以觉皇苦口垂慈。剿心辩析。欲人之不迷不失也。然则如之何而可得耶。当于五十位类。审谛观察。觉已心念不堕其中。斯得矣。

　　△三结劝深防。

　　阿难。如是十种禅那。中途成狂。因依迷惑。于未足中生满足证。皆是识阴用心交互。故生斯位。众生顽迷。不自忖量。逢此现前。各以所爱先习迷心。而自休息。将为毕竟所归宁地。自言满足无上菩提。大妄语成。外道邪魔所感业终。堕无间狱。声闻缘觉不成增进。

　　穷道失趣。故中途成狂。转遭枝歧。曰因依迷惑。所爱先习。即邪传谬解也。秘为真得。遂即休心。将为毕竟所归宁地。适足自误。故邪魔依之。终堕恶道。二乘依之。不成增进。最宜深防也。

　　△四敕令弘宣。

　　汝等存心秉如来道。将此法门。于我灭后传示末世。普令众生觉了斯义。无令见魔自作沈孽。保绥哀救。消息邪缘。令其身心入佛知见。从始成就。不遭歧路。

　　邪见错解。为妖为孽。颠蹶身心。谓之见魔。心为内韄。见宜外键。故前防心魔。此防见魔。则助道之要尽矣。

　　△五勉令究竟。

　　如是法门。先过去世恒沙劫中微尘如来。乘此心开。得无上道。识阴若尽。则汝现则诸根互用。从互用中。能入菩萨金刚干慧。圆明精心于中发化。如净琉璃内含宝月。如是乃超十信十住十行十回向四加行心菩萨所行金刚十地等觉圆明。入于如来妙庄严海。圆满菩提。归无所得。

　　先圣乘此心开得道。后学固宜勉究也。识尽则消磨六门。故诸根互用。从互用中入金刚慧发圆明心。即心开事也。直超信等入如来海归无所得。即得道事也。金刚干慧。为等觉后心。十信诸位。为进修渐次。此能直超不历者。诸位进修为治惑习。今识尽无习。故能超之。等觉圆明归无所得者。自初干慧修至等觉。未为圆明。犹有所得。为识未尽也。至获金刚心。破尽细识。乃能圆明。入妙觉海。归无所得。此真修之尽道也。妙庄严海者。统众德。合异流。不严而严。无证而证之果海也。前称首楞万行。为妙庄严路。则趍此而已。

　　△三总结。

　　此是过去先佛世尊。奢摩他中毗婆舍那觉明分析微细魔事。魔境现前。汝能谙识。心垢洗除。不落邪见。阴魔消灭。天魔摧碎。大力鬼神褫魄逃逝。魑魅魍魉无复出生。直至菩提。无诸少乏。下劣增进。于大涅槃心不迷闷。若诸末世愚钝众生。未识禅那。不知说法。乐修三昧。汝恐同邪。一心劝令持我佛顶陀罗尼咒。若未能诵。写于禅堂。或带身上。一切诸魔所不能动。汝当恭钦十方如来究竟修进最后垂范。

　　总结五阴辨魔之意。使知深防也。奢摩他中毗婆舍那者。即定之慧也。魔境皆因觉明而现。所谓觉明分㭊。即分析觉明。此西天文势也。褫犹丧也。

　　△二请益详尽二。初阿难请益。

　　阿难即从座起。闻佛示诲。顶礼钦奉。忆持无失。于大众中重复白佛。如佛所言。五阴相中五种虚妄。为本想心。我等平常。未蒙如来微细开示。又此五阴。为并消除。为次第尽。如是五重诣何为界。唯愿如来发宣大慈。为此大众清明心目。以为末世一切众生作将来眼。

　　△二佛与详尽三。初总叙妄本。

　　佛告阿难。精真妄明。本觉圆净。非留死生及诸尘垢。乃至虚空。皆因妄想之所生起。斯元本觉妙明真精。妄以发生诸器世间。如演若多迷头认影。

　　生死妄业。尘垢妄缘。真净性中既无所留。全因妄起。犹如迷头。则五阴相中五妄为本。从可知也。

　　妄元无因。于妄想中立因缘性。迷因缘者称为自然。彼虚空性。犹实幻生。因缘自然。皆是众生妄心计度。阿难。知妄所起。说妄因缘。若妄元无。说妄因缘元无所有。何况不知推自然者。

　　明妄无因不容计度也。知妄所起。可说因缘。不知所起。因缘何有。况推自然。得非妄计耶。

　　是故如来与汝发明五阴本因。同是妄想。

　　△二别答所问三。一答五阴妄本五。一色本坚固。

　　汝体先因父母想生。汝心非想。则不能来想中传命。如我先言。心想酢味口中涎生。心想登高足心酸起。悬崖不有。酢物未来。汝体必非虚妄通伦。口水如何因谈酢出。是故当知。汝现色身。名为坚固第一妄想。

　　想为虚妄影像欲爱深脉遗体。自想爱流出。故曰体因父母想生。阴心乘想爱冥求。故曰心于想中传命。酢梅等说。以验体因妄结。故与妄理相应。若非妄伦。则妄不能感也。体因想生。心因想起。命因想传。诸想交固以成色阴。故名坚固妄想。

　　△二受本虚明。

　　即此所说临高想心。能令汝形真受酸涩。由因受生。能动色体。汝今现前顺益违损。二现驱驰。名为虚明第二妄想。

　　临高空想。而酸涩真受。违顺皆妄。而损益现驰。则受阴无体虚有所明。故名虚明妄想。

　　△三想本融通。

　　由汝念虑。使汝色身。身非念伦。汝身何因随念所使。种种取像。心生形取。与念相应。寤即想心。寐为诸梦。则汝想念摇动妄情。名为融通第三妄想。

　　念虑虚情也。色身实质也。虚实不伦。而能相使者。由想而融也。心生虚像。形取实物。心形异用。而能相应者。由想而通也。至于寤寐摇变。使心随境。使境随心。皆融通妄想也。

　　△四行本幽隐。

　　化理不住。运运密移。甲长发生。气消容皱。日夜相代曾无觉悟。阿难。此若非汝。云何体迁。如必是真。汝何无觉。则汝诸行念念不停。名为幽隐第四妄想。

　　初标行阴幽隐之相。阿难下牒辨虚妄之理而结成。

　　△五识本罔象。

　　又汝精明湛不摇处。名恒常者。于身不出见闻觉知。

　　精湛不摇。指识体也。见闻觉知。指识用也。非真常而执常。曰名恒常者。

　　若实精真。不容习妄。何因汝等曾于昔年睹一奇物。经历年岁。忆忘俱无。于后忽然覆睹前异。记忆宛然。曾不遗失。则此精了湛不摇中。念念受熏。有何筹算。阿难。当知此湛非真。如急流水望如恬静。流急不见。非是无流。若非想元。宁受妄习。非汝六根互用开合。此之妄想。无时得灭。

　　精真不容妄习。今能藏昔宛不遗失。即妄习也。则湛虽不摇。而念念受熏。其容妄多矣。当知湛非真湛。特幽潜不觉耳。故譬急流之水。幽潜流注。不可测知。此真忆想之元容妄之体也。直须破尽识阴消磨六门。使妄习无寄。然后可灭也。

　　故汝现在见闻觉知。中串习几。则湛了内罔象虚无。第五颠倒微细精想。

　　上皆标叙。至此结显也。串常习也。几微也。精明湛识。为六用常习之本。故见觉几微。斯即湛识罔象。潜于见觉之中。故名中串习几。似无曰罔。以有曰象。其体精微。故名罔象虚无颠倒精想。

　　△二答五阴边际。

　　阿难。是五受阴。五妄想成。汝今欲知因界浅深。唯色与空是色边际。唯触及离是受边际。唯记与忘是想边际。唯灭与生是行边际。湛入合湛归识边际。

　　五受阴亦曰五取蕴。由一念迷妄。受此取此。以自蔽藏也。言因界者。本无有界。由妄相因也。故色不自色。因空有色。故成色边际。乃至灭不自灭。因生有灭。故成行边际。识称湛了。而湛不自湛。因行不流逸性入元澄。而合乎湛了。成识边际。

　　△三答阴灭次第。

　　此五阴元。重叠生起。生因识有。灭从色除。理则顿悟。乘悟并消。事非顿除。因次第尽。我已示汝劫波巾结。何所不明。再此询问。

　　识譬则劫波巾也。色譬则最后结也。结依巾有故。生因识起。解因次第故。灭从色除。五阴生起。从细至粗。由迷智有识乃至由受有色也。灭则从粗至细。必破色而后受现。乃至破行而后识现也。理则顿悟乘悟并消者。知巾本无结亦不有也。事非顿除因次第尽者。中根顿悟必假渐修也。若因悟忘修。则有解无行。执理迷事。适堕偏邪。终非正修真三摩地。

　　△三结劝弘宣。

　　汝应将此妄想根元。心得开通。传示将来末法之中诸修行者。令识虚妄。深厌自生。知有涅槃。不恋三界。

　　令以此义自觉觉他。永断妄元。齐归正果也。

　　△三流通分二。一显胜劝持。

　　阿难。若复有人。遍满十方所有虚空盈满七宝。持以奉上微尘诸佛。承事供养。心无虚度。于意云何。是人以此施佛因缘。得福多不。阿难答言。虚空无尽。珍宝无边。昔有众生。施佛七钱。舍身犹获转轮王位。况复现前虚空既穷。佛土充遍。皆施珍宝。穷劫思议尚不能及。是福云何更有边际。佛告阿难。诸佛如来。语无虚妄。若复有人。身具四重十波罗夷。瞬息即经此方他方阿鼻地狱。乃至穷尽十方无间靡不经历。能以一念将此法门。于末劫中。开示未学。是人罪障应念消灭。变其所受地狱苦因成安乐国。得福超越前之施人。万倍千倍千万亿倍。如是乃至算数譬喻所不能及。

　　宝施有竭。福止一身。法施不穷利沾无际。故不唯获福。兼灭重罪。波罗夷即十重也。以法示人。能消剧报。变苦为乐。如此其胜者。使人因之明心见性脱粘复湛。解六亡一。破阴褫魔。不历僧祇成宝王果故也。彼既如是。则此消剧报犹浅近言耳。诚将与彼同证也。

　　阿难。若有众生。能诵此经。能持此咒。如我广说穷劫不尽。依我教言。如教行道。直成菩提无复魔业。

　　上劝流通。此劝诵持。

　　△二听众欣奉。

　　佛说此经已。比丘比丘尼优婆塞优婆夷。一切世间天人阿修罗。及诸他方菩萨二乘圣仙童子。并初发心大力鬼神。皆大欢喜。作礼而去。

　　皆在会听众也。圣仙童子。即天仙类也。大力鬼神诸护法者。随所证量。皆得法喜也。

　　大佛顶如来密因修证了义诸菩萨万行首楞严经要解卷第二十(终)

　　音切

　　秉

　　(音丙)。

　　歧

　　(音祇)。

　　媛

　　(于愿切)。

　　霰

　　(苏见切)。

　　褫

　　(敕尔切)。

　　串

　　(古患切)。

　　㳷

　　(音泯)。

　　No. 270-B

　　首楞严经者。乃释迦如来之骨髓也。其言曰。当知虚空生汝心内。犹如片云点太清里。汝等一人发真归源。此十方空悉皆消殒。又云。无漏真净云何是中更容他物。若能转物。即同如来。陈隋间。天台智者。闻五印土有此经。日夜焚香。西向顶礼。愿早至中国。续佛寿命开人天眼。逮唐神龙。初方达南海。训释者数家。唯长水子璇师疏。及苏台元约师钞。盛行于世。然文义浩博。学者。泛其波澜。益昧源本。疲于披览。温陵宝胜戒环禅师。少达妙理。深悟大乘。而首楞严尤谓得意。尝欲诱中止之徒径登宝所。乃为要解。钩深索隐。续断截繁。错节盘根恢恢游刃。言约义丰。词畅理诣。披其解则见其经。文理昭然。如指诸掌。惜乎未及流通。而禅师委蜕。泗州长老行璇。久从之游。深念刻意。乃为募缘镂板。以广其传。呜呼谁无是佛。谁无是经。斗没额珠。醉迷衣宝。学者苟能依要解以明经。洞真经而见性。则妙湛总持王首楞严万行。不从人得也。乃知宝胜之切老婆心。泗州之饰画蛇足。不徒然矣。

　　建炎己酉中秋后五日住湖山万安比丘行仪谨跋
