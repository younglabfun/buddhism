卍新纂续藏经第 26 册 No. 0573 般若心经注解


　　No. 573

　　大颠祖师注解

　　波罗者。到彼岸也。经云。渡河须用筏。到岸不须船。若一人发真归源。穷理尽性。亲见本来面目。顿悟无生。便登彼岸。一得永得。一悟永悟。更不复生。轮回永息。生死永断。作一个物外闲人。任性逍遥。寂然快乐。

　　密之一字。喻于太虚能包万法。太虚之中。森罗万象。情与无情。总在太虚之内。万法是心之异名。分为八万四千。广则无穷无尽。心生种种法生。心灭种种法灭。这一个字。人人尽有。不能自见。说亦不信。唤作一字法门。众生不信是心是佛。佛有多动方便。指众生见自本性。青青翠竹。尽是真如。须是亲见真如。郁郁黄华。无非般若。须是亲见般若。夹山道。道无乎不在。又道。见色便见心。众生只见色不见心。若能穷究。步步行行。念兹在兹。[拶-(打-丁)+(叔-又)]着合著。忽然亲见。名曰见性。此性不可以智知。不可以识识。须是左顾右盻。回头转恼。处处逢渠。渠今正是我。我今不是渠。若能如是会。方得契如如。此性无形无相。于不见之上亲见。于亲见之上不见。离种种相。见自本性。是名妙道。

　　经是众生修行之径路。此经人人本有亘古亘今。只为众生不悟。所以信之不及。若信于此举心动念。有一真人。常在赤肉团上。出出入入。这里亲见此菩萨。优游自在行修行也。欲行千里。一步为初。看这一步。从何而超。若知超处。便知生死之根源。深者彻骨处也。五蕴顿彻。丝毫不挂。如父母未生相似。般若云。智慧大智之人。知有生。便知有死。当自坐观。生从何来。死从何往。若有人发此一念。便能亲近知识。决择生死之法。

　　五蕴者。色受想行识。今人依此修行。常自反照照见。五蕴净尽。净裸裸。赤洒洒。到这田地。自然休歇。若不得五蕴空。依旧堕落生死界。四大五蕴身如客店。主人暂住。主人既离。屋舍到坏。利子常存。

　　色与空一种。上至诸佛。下至蝼蚁。各各本来总是空。眼是色不能见。只是真空能见。耳是色不能闻。只是真空能闻。分为四万八千见闻觉知。总归六根。色空不异。真空妙理。

　　因有眼故。便受其色。因有色故。便受其想。因有想故。便受其行。因有行故。便受其识。因有识故。便有六根名相。随声逐色。流浪生死。终无止住。若要生死断。但从一根照破。当下空寂。直下承当空劫以前自己。寂而常照。照而常寂。寂无所寂。唯见于空。空无所空。八万四千尘劳妄想。一时顿息。人亦空。法亦空。言语道断。心行处灭。动念即乖。安排即错。若能彻底无依。直下承当。亦无人。亦无佛。

　　四大五蕴。从它虚生虚没。于自己法身。总无交涉。和光尘不染。三界独为尊。此长劫虚空不坏之身。会么。竹影扫阶尘不动。月轮穿海水无痕。众生法身清净。无瑕无染无污。坏不得。烧不得。如莲华不着水。心清净虚空之体。在圣而不增。在凡而不减。如如不动。无欠无余。棒打虚空。空不痛。刀碎虚空。空不断。绳缚虚空。空不住。火烧虚空。空不着。虚空之体。安色空不受色。安声空不受声。六道四生。一切假名。都无所受。

　　有此六根。随顺众生。众生具足法身。法身有名无形。在眼曰见。在耳曰闻。在鼻曰嗅。在舌谈论。在手执持。在足运奔。全体起用。全体法身。非是六根引导众生。须是亲见法身。若得亲见。转凡成圣。

　　此六尘皆从一根上起。但去一根反照。从何而起。若识起处。身非我有。我身既无。十八界顿然清净。此十八界因执有眼界。连累十八界。起诸恶业。但去眼界反照。虚假六根皆归败坏。总无真实。为虚空之体。湛然常寂。亦无修证。那伽常在定。无有不定时。无散无乱。孤明独照。犹如秋月。普天匝地。光明洞耀。迥脱根尘。体露真常。不拘文字。心性无染。本自员明。但离妄缘。即如如佛。

　　一切众生。展转流浪。皆因无明。历劫受苦。忽然自觉。扫除心地。不见有身。身尽无明尽。万劫尘沙之罪。一时顿息。有身即有无明。恶业昏暗。背觉合尘。若能于此一一转得。凡夫即是圣人。圣人即是凡夫。居尘不染尘。在欲而无欲。形影不存。纤毫不立。古云。无卓锥之地。唤作无心道人。莫道无心云是佛。无心犹隔一重关。会么。一片白云横谷口。几多归鸟尽迷巢。

　　既得无明尽。便无老死。众生颠倒。随物流转。因执人我。妄心不灭。迢迢尘劫。人我不除。执着声色。堕落生死。对境目前。亦有生灭。若是见性之人。目前无法。亦无众生心。脱体全忘。不存踪迹。通身手眼。不立纤尘。十二因缘。六度万行。一时顿脱。无苦无乐。无集无灭。无道无德。到这里。修证即不无。染污即不得。一超直入如来地。会么。密竹不妨流水过。山高岂碍白云飞。离种种见。脱体无依。自性清净。实无一法。归根得旨。念念空寂。太虚之体。声色不存。如世界。如虚空。是了事清净道人。了得人空。名曰菩提。了得法空。名曰萨埵。人法俱空。名曰妙觉。

　　依此解说。得大智慧。随机利物。引导群迷。同到彼岸。三界唯心。万法唯识。体用双行。混融归一。外清净。内清净。外空内空。当体即空。天地未有。先有此空。无名天地之始。有名万物之母。太始太初。视之不见。听之不闻。迎之不见。其首随之。不见其后。如千灯照室。其光遍满。一切幻化总无障碍。东去无穷。西去无极。纵横自在。拘系不能得。千圣不奈何。若要远离。先断贪欲。众生轮回。颠倒不息。如梦幻泡影。流转世间。终无了期。若有人打得透。永免颠倒梦幻。竟者尽也。穷尽之法。廓彻无也。万缘顿息。离四句。绝百非。知见无见。斯则涅槃。如何是涅槃。咫尺之间不睹师。迢迢空劫尽在如今。放光动地。人法俱妄。不见有过去未来现在。三世自空。非识灭空。识性自空。

　　不生谓涅。不死谓槃。

　　波罗蜜多。正法眼藏。十方诸佛。依此修行。员成正觉自悟自性。不容记授。若有传授。尽是外道邪见。六代祖师自修自证。亦无一法与人。

　　阿言无。耨多罗言上。三藐三菩提正真也。依此四个字修证。直超圣果圆顿之位。不立名字。若自学解。就人驰求。终不成就。此咒亦是众生具足心。得此法门。有大神通。反真归源。魔宫震动。心光发现。普照十方。一切万法。无能越者。是大明无上咒。揭谛者人空。又揭谛者法空。到空无所空。生死永断。同到彼岸。永不受生。故曰波罗揭谛。五欲尘劳染污不得。及本还源。归根得旨。故曰波罗僧揭谛。菩提是初。萨婆诃是末。发菩提心。勇猛修行。迢出三界。了无所了。得无所得。荡然清净极乐之所。故曰萨婆诃。看读至此。廓然顿悟。三界。欲界色界无色界也。

　　般若波罗蜜多心经注解(终)
