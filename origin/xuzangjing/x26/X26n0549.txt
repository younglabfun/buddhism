卍新纂续藏经第 26 册 No. 0549 般若心经正眼


　　No. 549

　　般若波罗蜜多心经正眼

　　唐三藏法师　玄奘　译

　　明武林后学　大文　述

　　将释此经大段分十一释名题二能修人三明般若体四明般若用五正示三观工夫六承诸法本不生灭七述空中本无诸法八无得而得九赞深般若十密说般若。

　　△一释名题

　　般若波罗蜜多心经

　　天台大师尝以名体宗用教相五章释一切经题此经法喻为名前六字梵语此翻智慧到彼岸是法心之一字是喻般若有三实相观照文字实相之体圣凡平等生佛一如各各圆具不曾少欠丝毫无始无明覆蔽所谓法身流转五道也以观照之用照破诸法当体全空初无挂碍立登彼岸坐证菩提矣实相即法身观照即般若到彼岸即解脱三德秘藏不离当人也要一回亲见始得心乃撮粹精要统一身四肢百骸之主喻此少文而该八部七百余卷之全义故云尔也实相为体诸大乘经皆以实相为体故照见蕴空为宗以智破诸法故度苦为用疾超二种生死故熟酥为教相是法华之前矛故经者常也法也圣贤之常道出尘之轨则贯线摄持具如别说。

　　△二能修人

　　观自在菩萨。

　　如来拈圆修顿证之人勉诸凡小修行者而作榜样万有交陈乎前不滞一情不住一法中流两岸不居即此岸而登彼岸以无缘慈泛应群机无刹不现如月印千江故名自在。

　　△三明般若体

　　行深般若波罗蜜多时。

　　此举实相体也是法身德行拣有解无行深拣凡外邪智二乘偏真权教但中三观一心故云深也圆解之时即观随观即证无时之时拣非次第也。

　　△四明般若用

　　照见五蕴皆空度一切苦厄。

　　此明深般若之实效用也是般若解脱二德以圆照之功照破了了彻见故曰照见众生执根身器界对待形显以为实有名色领纳违顺俱非起苦乐中庸名受摇动妄情攀缘计较名想运运密移新新不住名行明了分别名识此五盖覆真性封蔀妙明为蕴二乘虽破我执法执犹存权乘次第渐断犹未之竟菩萨以大智慧光逆推其源无来去之迹向不曾迷本自空寂何须宰割其体原无顿超乎六道四生之分段长劫勤劬之变易故曰一切苦厄般若渊微尽情吐露矣下告当机者重拈之注脚耳。

　　△五正示三观工夫

　　舍利子色不异空空不异色色即是空空即是色受想行识亦复如是。

　　鹙子是众中智慧第一之人彼即当机故如来呼其名而告之色不异空空观也破凡外执根尘实有是色起惑造业诚生死根株也故晓之曰此所执色不异于真空勿滞着也空不异色假观也破二乘之人虽用体析之空破彼假色犹保偏空而为涅槃故晓之曰此所证空不异于假色勿取证也色即是空空即是色中观也恐权乘之人闻说不异终成二物谓智外有如可证不解融即犹存空有二见故晓之曰妙有之色即是真空实相之空即是真色所以为大空第一义空也何生死之不超哉何苦厄之不度哉言不顿彰文不累书其实般若菩萨三观一心三谛一境也色为五蕴首故详其色而略其余焉若具言之则受不异空空不异受受即是空空即是受想行识三亦复如是。

　　△六承诸法本不生灭

　　舍利子是诸法空相不生不灭不垢不净不增不减。

　　此承上文色空不异即是之旨重申揭而示之诸法即是世出世有八十一科所言即是真空实相者诸法本不曾生亦无有灭生死即涅槃本不曾垢亦何须净烦恼即菩提智亦不增惑亦不减诸法寂灭即是真空何生灭垢净增减乎此六不字即是一空字若具而言之不来不去不断不常不一不异不有不无等亦然也。

　　△七述空中本无诸法

　　是故空中无色无受想行识无眼耳鼻舌身意无色声香味触法无眼界乃至无意识界无无明亦无无明尽乃至无老死亦无老死尽无苦集灭道无智亦无得。

　　此述成诸法空相中本无生灭等不但无生灭即真空实相体中本无世出世八十一科诸法故云是故诸法空相之中本无五蕴眼等六根色等六尘眼识等六识即十八界各有种族界畔故此无世间法也无明至老死是十二因缘流转门缘觉人所观之境无明尽至老死尽是十二因缘还灭门以智断无明尽则一切皆尽也苦集是世间因果灭道是出世间因果是声闻人知苦断集慕灭修道菩萨以智观之诸法真空实相体中原无二乘所修证之法也亦无藏通别菩萨断惑之智亦无菩提可得有得有证不了义故俱为戏论此无出世间法也。

　　△八无得而得

　　以无所得故菩提萨埵依般若波罗蜜多故心无挂碍无挂碍故无有恐怖远离一切颠倒梦想究竟涅槃三世诸佛依般若波罗蜜多故得阿耨多罗三藐三菩提。

　　上乃以空慧之水洗荡执情廉纤搭滞四句百非凡情圣解所谓但尽凡情别无圣解扫至不可扫处离至不可离处本体如如之真佛原来不曾动着纤毫譬如水清月现歇即菩提始知从前头头蹉过矣可谓无修是为真修无得是为真得无证是为真证故云以无所得故依此真空实相不妨而到涅槃彼岸何以能到以不住一法不滞一情心即无碍无碍即自在也以无碍故何恐怖之有若有住着就不自在即有无量恐惧怖畏以无常计常以苦为乐等八种颠倒昼为想心夜为诸梦攀缘妄境无时休息生死长夜永无解脱之期如来说为可怜悯者以此真空达此实相何等自在永离恐怖焉有颠倒梦想而不远离耶可为涅槃彼岸顿证究竟欤菩萨因人诸佛果人莫不依此般若而得无上正等正觉所谓从因以至果位也菩提智果涅槃断果互有无者是影略说。

　　△九赞深般若

　　故知般若波罗蜜多是大神咒是大明咒是无上咒是无等等咒能除一切苦真实不虚。

　　此赞般若不可思议之意神即灵知不测明即朗鉴洞彻烁昏衢之智炬越苦海之迅航故皆云大此法最尊无所过上九界三乘更无与等而等诸究竟最上一乘咒即赞此法不可心思言议岂限量所及哉与下咒义不同故能除二种生死之苦如来所说真实之语并无虚谬之谈可勿信乎显说般若已竟下乃密说般若可谓显密圆通。

　　△十密说般若

　　故说般若波罗蜜多咒即说咒曰。

　　揭谛揭谛波罗揭谛波罗僧揭谛菩提娑婆诃

　　咒即秘密真诠如王密旨似军中号令岂容漏泄乎显教则闻解而修修而克果密教则尊重受持冥益加被不容解释故不翻译即五不翻中秘密不翻也。

　　般若波罗蜜多心经正眼(终)

　　䟦

　　我故箧中有心经正眼一卷点倭训流通于世若看阅者因文字发观照契实相矣于兹书于所愿于余纸而已。

　　雒下　知空　拜
