卍新纂续藏经第 26 册 No. 0568 般若心经注讲


　　No. 568

　　般若波罗蜜多心经

　　观自在菩萨。

　　阿难说。我教有观自在者。变化从心达观自得也。观听圆明。智慧无碍。观有不住有。观空不住空。心不能动。境不能随。动随不乱其真。得大自在圆通也。菩萨即菩提萨埵之省文。菩提曰觉。萨埵曰有情。谓能觉一切有情。自觉以觉众生也。曰菩萨。曰大士。皆尊称佛号之名也。观自在菩萨。即观世音大士也。

　　行深般若波罗蜜多时。

　　行深者。谓清净因地之法行已深也。功行最深。具大智慧。造到彼岸之时。多者定也。时者时候也。菩萨妙觉圆明。超出世间。具足三昧慧定之时也。

　　照见五蕴皆空。

　　照者。本心智慧。妙觉明照也。见者。本心智慧。明圆真见也。五蕴者。色受想行识之五阴也。空即本心性体。寔相之真空也。照见蕴空。则本心妙明。而性体洞见也。

　　度一切苦厄。

　　谓解脱一切执着。生死烦恼之苦厄。成就一切圆通也。

　　舍利子。

　　即舍利弗母名舍利。因母立名。乃佛之弟子舍利弗。于佛弟子之中。智慧第一。而不能如观世音菩萨。究竟得证圆通。而成正觉者。盖因滞于智慧也。滞于智慧。有我相我见。空相空见。佛故觉观自在菩萨之行深般若真空无相之法。以证菩提彼岸。得为圆明普照之标榜。呼舍利子而告之欲其不滞于我相我见。空相空见。而究竟于人空法空空之境界。以证无上道也。

　　色不异空。

　　色乃梦幻泡影。故不异于空也。

　　空不异色。

　　空乃一真显露。故不异于色也。

　　色即是空。

　　色有形相。凡所有相。皆是虚妄。终有坏期。故色即是空也。

　　空即是色。

　　空性虚无。无形无声者也。道以虚无之体。视之不见。听之不闻。能生有色有声之天地万物。故空即是色。

　　受想行识。亦复如是。

　　因色而有六根之领受。六根领受于心。而生思量拟度之想。悬相六尘。而生运用施为之行。行动迁流。而生分辨精粗美恶之识。色受想行识五者相因也。色有坏时。而受想行识终归虚妄。亦复如是。色即是空也。能了悟色即是空。逢色不受。则无受想行识诸杂念。一心清净。空若太虚。以无相而生真空之寔相。亦复如是。空即是色也。

　　舍利子。是诸法空相。

　　佛呼舍利子之名。进一层以告之也。意谓。不但五蕴皆空。一切修证菩提之法。莫不皆空。

　　不生不灭。

　　真性累劫不坏。故不生不灭。

　　不垢不净。

　　真性本来无染。故不垢不净。

　　不增不减。

　　真性不着一物。自然恰好。不增不减也。

　　是故空中无色。

　　是故承上起下之词。是故真空之中。本无我相。何色之有。

　　无受想行识。

　　既无我相。自无我见。一切声色。何能入我真空妙明之心。自无受想行识矣。

　　无眼耳鼻舌身意。

　　既无我相。则六根亦非我有。无耳鼻舌身意矣。

　　无色声香味触法。

　　六根既无则六尘无。安顿之所。自无色声香味触法矣。

　　无眼界。乃至无意识界。

　　亦通目之所见。为眼界。心之所之。为意识界。眼为六根之先锋。意为六识之主帅。而六根六尘。无识不显。无眼界乃至无意识界。则六根六尘六识之十八界。皆无界矣。今眼界既空。则万缘悉泯。而意识胥忘。将见由定而静由静而慧。

　　无无明。亦无无明尽。

　　无无明亦无无明尽。无无者。无昏昧之虑也。

　　乃至无老死。

　　由久而固。由固而贞。无老死者。常存不坏也。

　　亦无老死尽。

　　无明至老死。乃佛所说三世十二因缘也。一曰无明。谓过去世。妄识迷性也。二曰行。谓过去世。一切结业。随无明妄识流转也。三曰识。谓现在世。托胎识灵种子也。四曰名色。谓现在世。识灵在胎。心但有名。而色身已有质也。五曰六入。谓现在世。识灵在胎。已成六根之体。已具六入之用也。六曰触。谓现在世。色身出胎之后。六根但有所触。尚未了知六尘之涉入也。七曰受。谓现在世。色身日渐长大。已能纳受六尘诸境。尚于贪淫等。心未起也。八曰爱。谓现在世。色身日益长成。贪淫等心已开。而生种种爱欲。尚未寔爱欲之境也。九曰取。谓现在世。色身强壮。爱欲日盛。而驰求恣取色声香味触等。以寔爱欲之境也。十曰有。谓现在色身。因驰求恣取。六根积集欲界色界无色界三界之因。成就欲有色有无色有三界之业果也。十一曰生。谓因果不亡。识灵又随业流转。受生衰老。又坏而死也。因无明缘行。因行缘识。因识缘名色。因名色缘六入。因六入缘触。因触缘受。因受缘爱。因爱缘取。因取缘有。因有缘生。因生缘老死。十二因缘生灭无常。有起有尽。尽而复起。起而复尽。循环三世。生灭轮转。若观此十二因缘。皆明无为妄识流转。忽然觉悟十八界皆空。则本妙明心。如如不动。无有生灭之妄识。则无无明明矣。既无无明明。无起无尽。亦无无明尽矣。乃至者。色无行亦无行尽。无识亦无识尽。无名色亦无名色尽。无六入亦无六入尽。无所触亦无触尽。无受亦无受尽。无爱亦无爱尽。无取亦无取尽。无有亦无有尽。无生亦无生尽。无老死亦无老死尽。

　　无苦集。

　　苦谓生死烦恼诸苦。集谓积聚。人生在世。心为形役。形为世劳。积聚五蕴中之根尘处界。十二因缘。生死烦恼种种苦因。今既无五蕴根尘处界。十二因缘。则无苦因之积聚也。

　　灭道。

　　灭谓集灭。道谓真常不息之道。五蕴中一切苦因。一一皆生灭无常。今生灭既灭。寂灭现前。而当体妙明。寂静之真性。洞彻圆通。以入真常不息之大道。

　　无智亦无得。

　　谓既无苦集灭道。则已入佛慧。明了无碍之智。已得菩提之果。然虽入佛智。乃本心般若真空之本智。般若无智。无所不知。无漏之智。如无智也。虽得菩提之果。亦是本心现量。即心即佛。不假外求。亦无所得也。若知有智。乃曲心推测之知见。非真空无漏之本智也。若云有所得。即有所失。亦有漏本心。具足本智。故云无智亦无得也。

　　以无所得故。

　　此承上起下之词。谓一心之本智本法。本自具足。无心外之法可得。若有一法可得。即有一分识心结习未尽。识心结习若尽。则万法本具一心。一心本具万法。一心与万法不二。万法与本心本一。复何有所得哉。

　　菩提萨埵。

　　菩提萨埵。梵语菩提萨埵。华言菩萨。

　　依般若波罗蜜多故。

　　以般若波罗蜜多。为修行之法。守其六根。绝其六尘。依因也。谓依般若之本智本慧。自悟自修。以登彼岸之故。

　　心无挂碍。

　　挂者悬击。碍者窒塞。依一心之本智。不依缘起之业识。不住客尘之妄法。则心是空心。法皆空法。所谓不依一法。而心常住。已得大自在矣。复何挂碍之有乎。

　　无挂碍故。

　　故心无牵挂滞碍。

　　无有恐怖。

　　恐怖如地陷风飘。火烧水溺。及杀害恶死。五蕴非有。常清常静。不动不摇。一切如如。复何惊恐怖畏之有乎。

　　远离颠倒梦想。

　　颠倒谓六尘惑乱。妄想成业。生灭施复。虚妄轮转。种种颠倒也。梦想谓惑于见思客尘。而迷梦妄想也。若既无恐怖。则障垢已尽。本性不复更迷。虚妄不复更生。复何三界感业。而轮转颠倒。复何见思惑乱。而迷梦妄想乎。

　　究竟涅槃。

　　涅云不生。槃云不灭。谓本心本无挂碍。本无恐怖。颠倒梦想。一切种种。皆缘起于无始无明。虚妄业识耳。今既依当身一心本智。外息诸缘。内心无喘。心如墙壁。外不放入。内不放出。真常真乐。真我真静。究竟直到不生不灭涅槃之大道。至于不生不死而后已。不但菩萨为然也。

　　三世诸佛。

　　即三世诸佛。欲得无上菩提。

　　依般若波罗蜜多故。

　　亦无有不依般若波罗蜜多。

　　得阿耨多罗三藐三菩提。

　　阿耨多罗云无上也。三藐云正等。三菩提云正觉。绝诸对待。无有而上之者。故名阿耨多罗无上也。本心本智。各自具足。故名三藐正等也。本心般若智慧。本不为尘劳所蔽。故名三菩提正觉也。谓行深般若之本心本智。到波罗密之彼岸。而证菩提之果。不但观自在菩萨而然。即过去现在未来三世诸佛。莫不依般若波罗密多故。得无上正等正觉之大道也。

　　故知般若波罗蜜多。

　　是知般若波罗蜜多。

　　是大神咒。

　　是变化不测之密语。统妙万法。不可思议。之谓神。咒者。秘密心印也。

　　是大明咒。

　　是神光普照之密语。普照一切。而无所不遍。之谓明。

　　是无上咒。

　　是至极无加之密语。最极一切。而无上可上。之谓无上。

　　是无等等咒。

　　是独绝无伦之密语。一切平等。无等可等。之谓等等。

　　能除一切苦。

　　谓度脱一切生死烦恼苦厄也。

　　真实不虚。

　　佛无妄语。如来所说。是真语寔语如语不诳语不异语也。

　　故说般若波罗蜜多咒。

　　更有密咒。如其诵之。可以生智慧。可以到彼岸矣。

　　即说咒曰。

　　揭谛揭谛

　　揭出妙谛。以度人也。

　　波罗揭谛

　　重言之。自度度他也。

　　波罗僧揭谛

　　欲到彼岸。必须赖此妙谛也。僧众也。萨婆诃疾速也。谓疾速成就一切众生也。

　　菩提萨婆诃

　　大凡一切咒语。乃诸佛总之密咒。虽修行之径路。而径路不外于此心。人能空其五蕴。则主翁常定。而客感自清。岂有不得无上菩提者哉。微妙秘密心印。不可以意识思议。而妄下注解。不但不能下注解。亦不必下注解。惟当沉沉静静。无思无虑。一心持念。无记无数。即咒是心。即心是咒。不复以知见立知见。如此持念一心。至于知见无见。则群魔于此以降。真如此以住。挂碍恐怖。于此而解脱。颠倒梦想。于此而远离。本智本慧。于此而开发。无明烦恼。于此而尽泯。即无明是大智。即烦恼是菩提。即菩提是五蕴。即五蕴是法身。即法身是诸法。即诸法是空相。即空相是当身一心。即当身一心。是如来藏也。般若波罗蜜多心经心咒之功德。宁可思议哉。

　愿以此功德　　普及于一切　　我等与众生
　皆共信奉行

　　南无祇园会上佛菩萨(三称)。

　　金刚神咒

　　唵齿临。唵部临。诸佛现身。遮罗神。护罗神。念佛千遍。鬼离身。身离床。病离身。一切邪魔化为尘。也有草神陀罗尼。也有鬼神陀罗尼。诸恶鬼神谤不得。奉请十地金刚灭。南无动地金刚。南无出山走水金刚。南无天降四海金刚。南无父母金刚。有人念得金刚咒。免了身边灾。天光地光。昼夜神光。神佛自至。邪魔消亡。若有善男子善女人。每日静心念一卷。如转金刚经三十万卷。又得神明加护。众神提携。智慧知天地。若有人书写一本。与人流传。功德高如须弥山。深如大海。无量功德。永世不踏地狱门。处处难听达摩耶婆婆诃
