卍新纂续藏经第 26 册 No. 0576 般若心经注解


　　No. 576-A 观音大士降笔法语

　　南海老衲。致语善信。吾会有愿。普度世人。因有心经。流传甚久。口诵者既多茫昧。强解者流入野狐。将吾一片人天胥度之心。而为果报小乘之义。深可悯恻蒙道　祖吕师逐字解。痛扫支离。归于明显。吾道心灯。赖以不灭。善哉善哉。世人若能信心奉持。身有光明。吉神拥护。不堕轮回。不落苦趣。万千罪蘖。一概消除。幸速付梓。普成善果。

　　大悲咒偈

　　白莲馥郁。紫竹青葱。七情破蔽慧痴蒙。五蕴悟真空四果融通。海日拥
　　慈容。

　　此偈。系于道光辛丑年。七月二十九日。蒙
大士降笔曰。老衲特示此大悲咒偈。可庄严于大悲咒。多心经之首。凡善信诚诵此偈者。大有感应。可广传讽。功德收皈等论。兹特敬录补刊。普望善信。虔诚补诵。广布流通。福德无量。

　　No. 576

　　多心经

　　孚佑帝君　注解

　　金邑培真道人　校正重镌

　　般若波罗蜜多心经

　　【注】般若。智慧也。波罗蜜。到彼岸也。多。定也。经径也。言此经。乃定心之径路也。

　　观自在菩萨。行深般若波罗蜜多时。照见五蕴皆空。度一切苦厄。舍利子。色不异空。空不异色。色即是空。空即是色。受想行识(音志)亦复如是。舍利子。是诸法空相。不生不灭。不垢不净。不增不减。是故空中无色。无受想行识。无眼耳鼻舌身意。无色声香味触法。无眼界。乃至无意识(音式)界。无无明。亦无无明尽。乃至无老死。亦无老死尽。无苦集灭道。无智亦无得。以无所得。故菩提萨埵。(音孕)依般若波罗蜜多故心无挂(音卦)碍。无挂碍。故无有恐怖。远离颠倒梦想。究竟涅槃。三世诸佛。依般若波罗蜜多。故得阿耨多罗三藐三菩提。故知般若波罗蜜多。是大神咒。是大明咒。是无上咒。是无等等咒。能除一切苦。真实不成。故说般若波罗蜜多咒。即说咒曰。

　　揭谛揭谛。波罗揭谛。波罗僧揭谛。菩提萨婆诃

　　【注】观自在者。变化从心。达观自得也。菩。觉也。萨。情也。义理先具。能觉一切有情之义。蕴藏也。色受想行识。谓之五蕴。全经重此一句。度一切苦厄。兼自度度他而言。舍利子人名。因色而有受。因受而有想。因想而有行。行之不得则识于心而不忘。五者相因。诸法空相者。谓真性。有而非有。无而非无。是诸法之空相也。真性累劫不毁。故不生不灭。真性本来无染。故不垢不净。真性不着一物。故不增不减。眼耳鼻舌身意。谓之六根。色声香味触法。谓之六尘。一切诸法皆缘意起。故法属意。或谓法与发同。即发动也。亦通目之所见为眼界。心之所之。为意识界。无无明者。无昏昧之处也。无老死者。常存不坏也。苦。烦恼也。集。积也。犹云积万过于愆于一身也。二者谓之苦果苦因。灭。涅槃也。道。路也。犹云修行得路也。二者谓之乐果乐因。梵语。菩提萨埵。华言菩萨。涅不生。槃不死。阿。无也。耨多罗。上也。三。正也。藐。等也。三菩提。正觉也。揭谛揭谛。揭妙谛以度人也。重言之。自度度他也。僧。众也。萨婆诃。疾速也。谓疾速成就一切众生也。

　　【讲】阿难说。吾教有观自在菩萨者。功行最深。具大智慧。造到彼岸之时。照见自己之五蕴。与众生之五蕴。皆属空虚。于己则修无上菩提。于人则多方接引。俾一切苦恼之厄。尽归解脱。弟子舍利子。正是欲离苦厄者。菩萨呼其名而告之曰。舍利子。尔知世间有形者。为色。无形者。为空。不知色乃梦幻泡影。不异夫空也。空乃一真显露。不异夫色也。色不即是空。空不即是色乎。夫因色而有受。因受而有想。因想而有行。行之不得。则识于心而不忘。此五者相因而见者也。今色即是空。则受想行识。亦复如是矣。由是真性常清常净。毫无法相可名。不诚为诸法中之空相乎。言乎其妙。则常存不蔽。不生不灭也。湛然清虚。不垢不净也。自然恰好。不增不减也。是故真空之中。既无色受想行识。则六根俱净无眼耳鼻舌身意也。六尘不扰。无色声香味触法也。六根之累。以眼为先。今眼界既空。则万缘悉泯。而意识胥忘。将见由定而静。由静而慧。无无明。亦无无明尽也。由久而固。由固而贞。无老死。亦无老死尽也。烦恼之苦果。作业之苦因。涅槃之乐果。修持之乐因。一时俱尽。则真空中。本无智慧可名。即到彼岸。亦属虚假。而又何所得哉。然无智无得。从乎既得菩提以后而言也。若未得之先。岂可无法哉。所以菩提萨埵。以般若波罗蜜多。为修行之法。守其六根。绝其六尘。故心无牵挂滞碍。远离夫神魂之颠倒。梦寐之妄想。至于不生不死而后已。不但菩萨为然也。即三世诸佛。欲得无上菩提。亦无有不依般若波罗蜜多者。是知般若波罗蜜多。是变化不测之密语。是神光普照之密语。是至极无如之密语。是独绝无伦之密语。阿难所云。能除一切苦。斯言诚真实而不虚。更有密咒。汝时时诵之。可以生智慧。可以到彼岸矣。咒曰。揭谛揭谛。揭出妙谛以度人也。重言之。自度度他也。波罗揭谛。欲到彼岸。必须赖此妙谛也。僧。众也。萨婆诃。疾速也。谓疾速成就一切众生也。总之密咒。虽修行之径路。而径路。不外于此心。人能空其五蕴。则主翁常定。而客感自清。岂有不得无上菩提者哉。

　　梅按心经。分六段读则明显。自观自在菩萨。至度一切苦厄。为一段。舍利子。至无智亦无得。为一段。以无所得。至究竟涅槃。为一段。三世诸佛。至故得阿耨多罗三藐三菩提。为一段。故知般若波罗蜜多。至故说般若波罗蜜多咒。为一段。即说咒曰。至菩提萨婆诃。为一段。经文本一气呵成。分此六段者。犹流水面上见微波。而初读易于领会也。末段。即字下宜着一又字解之。本经重在一多字。不多不能成功也。

　　般若波罗蜜多心经(毕)

　　No. 576-B 䟦

　　金刚经大旨总是欲人守六根。绝六尘。而六根六尘之不净者。以五蕴未空也。观自在菩萨。特为拈出。示后学以会归之路。文仅二百六十八字。而言简意该。可包金刚经三十二分之全。读金刚经而不读心经。是涉博而不知反约也。乌乎可。

　　纯阳子敬䟦

　　No. 576-C 附吕祖师降三十二次偈

　　第一章

　得手工夫切莫疑　　疑心若起便途迷
　行行直上山头去　　柳媚华明遇自奇

　　第二章

　作善如登百尺竿　　下来容易上来难
　直须勤力行功过　　人兽几希要细参

　　第三章

　迅速光阴不可留　　年年只见水东流
　不信试把青菱照　　昔日朱颜今白头

　　第四章

　万转身如不系舟　　风翻浪涌便难收
　临流执定篙和舵　　一路轻帆到岸头

　　第五章

　万法皆空莫浪求　　如来只在此心头
　清枷爱锁都抛却　　无取无拘得自由

　　第六章

　天堂快乐几多般　　爱苦诸魂出狱难
　苦乐由来争一念　　青莲原植沸汤间

　　第七章

　恩爱牵缠解不开　　一朝身去不相借
　于今撒手无沾滞　　直上灵山白玉台

　　第八章

　富贵由来水上沤　　何须骑鹤上扬州
　莲池有个收心法　　静里时吟七笔勾

　　第九章

　华落华开又一年　　人生几见月常圆
　打开名利无栓锁　　烈火腾腾好种莲

　　第十章

　心境从来要廓清　　休教烦恼日相侵
　灵山无限逍遥处　　功德池边洗六尘

　　第十一章

　休教六贼日相攻　　色色形形总是空
　悟得本来无一物　　灵台只在此心中

　　第十二章

　心外求经路便差　　水中月影镜中花
　真空妙义君知否　　七宝庄严总欠佳

　　第十三章

　风幡动处总非真　　自在如如只此心
　解得拈华微笑意　　本来何地着纤尘

　　第十四章

　流光迅速莫蹉跎　　名利牵缠以网罗
　撒手悬崖无别法　　白莲台畔礼弥陀

　　第十五章

　经营世故日忙忙　　错认迷途是故乡
　识得本来真面目　　此身原是臭皮囊

　　第十六章

　元宵灯后便无灯　　万古常门只此心
　朗照诸天终不灭　　一龛佛火月三更

　　第十七章

　见美如无在一心　　莫将勾引怨摩登
　防闲女色如防贼　　外寇何能夺主人

　　第十八章

　望乡台畔尚思家　　月惨风凄冥路斜
　纵有纸钱无处使　　都缘一点念头差

　　第十九章

　森罗殿上鬼多般　　百沸油铛万刃山
　识得如来真实义　　无边解脱一时间

　　第二十章

　陷溺沉迷已有年　　爱河瀼瀼浪滔天
　持经自可登高岸　　何用中流更见船

　　第二十一章

　尘缘断后自消融　　清净方知色是空
　佛即心兮心即佛　　青山只在白云中

　　第二十二章

　闻说西方种异莲　　花开十丈藕如船
　灵台自有祗园树　　本地风光即佛天

　　第二十三章

　娇女原是粉骷髅　　暮乐朝欢总不愁
　一旦无常归冥路　　夜台难逞旧风流

　　第二十四章

　聚宝为山未足奇　　不如持经得菩提
　金经明示成真路　　何事亡羊泣道岐

　　第二十五章

　诸佛菩萨只此心　　何须泥塑与装金
　世间点烛烧香者　　笑倒慈悲观世音

　　第二十六章

　了悟犹如夜得灯　　无窗暗室忽开明
　此身不向经中度　　更向何方度此身

　　第二十七章

　去恶犹如治乱丝　　宁心自有得开时
　若教错用些儿力　　万劫牵缠莫了期

　　第二十八章

　日夜无期只认真　　略差些子便相争
　谁知一赴泉台路　　悔把恩仇抵死分

　　第二十九章

　铁面阎罗不狥情　　剉烧舂磨实难禁
　试从业镜台边看　　地狱何曾见好人

　　第三十章

　陷入污泥久不回　　西江难洗垢形骸
　一朝得证菩提愿　　铁树奇花处处开

　　第三十一章

　北邙山下列坟茔　　荒草迷离怪鸟鸣
　长卧泉台人不醒　　桃残李谢过清明

　　第三十二章

　佛说波罗蜜妙经　　前无千古后无令
　注成人鬼齐超度　　功德如天莫比伦

　　节录

　　吕祖师三品经释教原委一段。以阐是经真法宝效。释教清微肇于浩劫。观空以空。虚无寂灭。昔有至人。名曰燃灯。立于中古。转大法轮。教化度脱。无量众生。佛传始盛。次有佛出。号释迦文。自种民天。降神赡部。是时周昭。月寅之岁。西印度国。有迦维卫。其国王者。名曰净梵。四月八日。太子斯诞。三十二相。八十种好。以夙愿故。舍国修道。雪山六载。精思苦行。鹊巢于顶。藤穿膝胫。腊月八日。睹明星出。豁然起悟。具六通识。负龙象力。开来继往。阐教西域。初于鹿苑。继祗陀林。黄金布地。佛教崇兴。四十九年。应化不一。是时比邱。暨比邱尼。并优婆塞。与优婆夷。凡数千人。俱同听法。无不得度。有舍利弗。智慧第一。佛尝因之。宣说法要。有大弟子。名大迦叶。得佛心印。传佛正宗。佛亲授记。是为初祖。又有弟子。名阿难陀。多闻第一。于佛灭后传佛教典。流怖人间。今之佛藏。皆所宣传。延及达摩。以大神通。一夕收摄。三十六处。邪魔外道。设洪誓愿。自西印度。历恒沙河。至南赡部。说法演教。宗门大展。授秘密旨。从超悟得。明心见性。佛法无多。一切扫除。片言只字。参悟本来。凡诸聪明。闻见知识。杜绌不事。浑浑默默。倾倾宗旨。悟谛因缘。无无所无。空无所空。内观此心。如虚空际。如千江月。如镜如泡。如华中香。如是空空。以无无空。故无所执。一字之妙。通达无碍。前无无前。后无无后。匪由闻见。玄览超忽。任诸见闻。颓然自丧。以因缘故。得无因缘。禅宗乃炽。又有历代。诸大法师。通经律论。取大法藏。阐译文字。搜剔妙蕴。传诸三千大千一切阎浮提界。广为众生。说无量因。解诸烦恼热化清凉境。拔诸苦恼。离火宅厄。济诸幽魂。脱地狱趣。化诸六道。获天人乐。利赖无穷。象教以昌。流传既久。厥旨无闻。凡彼缁流。罔得真传。东西剽窃。言语为宗。机锋相对。口舌争雄。所谓禅者。阐演密典。认本来面。无用浮饰。若究厥弊。贻害后人。迷失真宗。累主人翁。出居故舍。入无何有。渺茫漂泊。随野狐禅。迷罔狂悖。呵佛骂祖。俨大知识。抑又甚者。谬妄罔悟。以讹传讹。讹以讹承。我佛如来。法法何法。为究本根。故空诸法。文字不立。非去文字。恐后学流。求文字中。昧失本根。故去文字。岂知文字。正难尽去。去文字者。会何沿流。但执文字。作文字观。佛从文字。究佛经旨。离失真宗。是文字障。斯害道矣。更可仁者。罔知是经。是佛心印。传流人问。为彼为生。广为说法。俾有解悟。即彼下等。愚暗不明。资经忏悔。原令此辈。生恭敬心。朝夕讽诵。久或生明。了生死念。力诸善行。脱轮回趣。或悟耨数。超诸上乘。非第口诵。无悔悟心。便可宥罪。即假口诵。亦获利益。是彼诵时。生大欢喜。高吟朗咏。令诸幽明。一切众生。邪魔异类。幽魂余孽。得闻是经。普沾胜利。咸蒙济度。非说是经但假口诵。无持受心。无恭敬心。无诚信心。无踊跃心。无均利心。无无私心。乃为诵经。乃获功德。自流日下。日下日坏。一切佛典。指为衣食。诵经之家。以虚文求。诵经之人。以虚文应。一切众生。以虚文故。故轻是经。而诸佛法。罔有存者。要知是经。具大解脱。如广陵散。化诸烦燥。如摩尼珠。化诸烦恼。如般若船。度诸溺者。如波罗蜜。生诸津液。如漆室灯。烛诸幽暗。具此种种。无量利益。但作文字。草草有过。便如糟相曾无所赖。以故禅宗。知此等故。扫除一切。冥心内观。空内外相。寂坐玄默。领一参头。究极旨趣。有扫于空。空无所空。以无空故。乃明斯旨。若住暗室。张一焰炬。无物不见。无不明朗。罔所障碍。无障碍故。付子说也。与天完足。与天地俱。不为物囿。不有于物。斯之为梵。梵香烟于。幽明交济。斯之为禅。禅理渊微。天人悉究。究厥旨者。佛菩提种。如是如是。西来大意。作如是观。佛法尽矣。
