卍新纂续藏经第 26 册 No. 0521 般若心经疏


　　No. 521

　　般若波罗蜜多心经疏

　　慧净法师　作

　　夫以。真宗冲粹。妙绝名诠之表。正觉幽凝。高栖像系之外。将求性相。二智不能照真机。迹被浅深。三兽无以臻其极。然则即色非色。寄无色以为原。即空非空。要假空而遣色。故知。至虚无像。而为众像之宗。妙理无言。抑乃群言之本。斯盖像出于无像。言出于无言。无言言者。盖感物而言生。无像像者。亦因心而像着。无言言故。四辨所以弘宣。无像故。丈六所以垂迹。然则此多心经者。五乘之宝运。严万德以成等。八藏之妙高。饰四珍而独秀。首称般若者。古释有三。今解有五。一实相。谓真理。二观照。谓真慧。三文字。谓真教。四境界。谓诸法。五眷属。谓万行。要须福智具修。有空齐照。寻诠究旨。会理解生。慧性慧资。俱称般若。波罗者。彼岸义。离义。蜜者。到义。由行般若波罗蜜。离诸鄣染。境尽有无。义洞真俗。觉满寂圆。斯升彼岸。般若者。大经之总名。心者。此经之别称。经者。为常为法。是摄是观。常则道冠百王。法乃楷模千业。摄则集斯妙理。观则悟彼群生。庶令必离苦津。终登觉岸。一卷者。首轴无二。名之为一。开合卷舒。目之为卷。故言般若波罗蜜多心经一卷。

　　观自在菩萨行深般若波罗蜜多时。

　　此经唯有正宗。序分。流通。在大品经首末。即此下章广明五蕴。十二入。十八界。空色生灭。垢净增减。状同龟毛。但有语言。实无相貌。乃至三乘境观但空。若就妄而去。苦集灭道。十二因缘。六波罗蜜。是所乘之法。声闻缘觉。及诸菩萨。是能乘之人。若有能乘人。即人执未亡。见有所乘法。法执仍在。若人法未除。此即凡夫情计。岂名菩萨。如人睡里。梦见乘船度河。得至彼岸。忽尔睡觉。元在本处。河及船人。二俱不实。菩萨修道。了达人法俱空。已入七地。得无生忍。反观能乘所乘。如梦如幻。是能菩提萨埵。依般若波罗蜜多。了达相见俱空。二障俱尽。而得涅槃。是故引三世诸佛为证。皆依般若波罗蜜多。得阿耨菩提。即此经教利益广大。欲令众生。修行流布。将释此经。略为十门分别。第一。初入观门缘起分第二。了蕴虚通度厄分第三。空色一如无二分第四。垢净唯真无妄分第五。十二入中如幻分第六。三处体同名异分第七。三乘境观俱空分第八。举胜明空离障分第九。大智乘因至果分第十。护难流通神咒分

　　此经。三乘具足。文义深妙。若受持读诵。当成佛果。名教不思议。不生不灭。乃至无智亦无得。皆契真如妙体。名理不思议。谓起悲智。真俗双行。不被涅槃生死所拘。是故得名观自在菩萨。名行不思议。能用智慧。出离烦恼所知二障等执。因圆果满。得菩提涅槃二种妙果。即名果不思议。此教理行果。非心能思。出于心量之表。非口能议。离于言说之外。此教理行果。是故俱名不可思议。就前观门像起分中。文开两段。初先标能行人。次明所行法。若先标能行人。即是观自在菩萨。次明所行法。即深般若波罗蜜也。就般若之中。约为三分。第一文字。名浅般若。第二。依文发慧。名中般若。第三。照见五蕴体空。名深般若。一为能照。即名深般若。二为所照。五蕴等法。就五蕴法中。一为色法。坚湿暖动。二为心法。受想行识。次明空色两境。二俱不实。又明生灭垢净增减。各无自性。后明十二入。十八界。乃至三乘境观俱空。无无明。亦无无明尽。即无中乘所观之境。无老死。亦无老死尽。即无中乘能观之人。无苦集。即无小乘境。无灭道。即无小乘能观之智。无智亦无得。即无大乘所观之境。以无所得故。即无大乘能观之智。观者。慧也。能见人法二空之理者。即是有无齐遣。药病两忘。不缘于相。摄境归心。心境俱泯。无有二相。由如虚空。见此理体。名为自在。观贪心虚妄。于布施门中。而得自在。观罪性空寂。于持戒门中。而得自在。观乃至愚痴性空。于智慧门中。而得自在。观小乘权教。于四谛门中。而得自在。观中乘渐教。于十二缘中。而得自在。观大乘离执。于菩提涅槃门中。而得自在。观色空。即眼自在。观声空。耳自在。乃至法虚空。即意自在。能观心空。即内自在。所观境不实。即外自在。内外无有一法可得。是故得名自在。行者若不用智慧。观诸法空。攀缘心起。由心起故。取尘作业障。障其圣道。不名自在。乃为烦锁。无无明锁。妄想锁。名相锁。贪嗔痴等诸烦恼锁。诸众生在五蕴。枉轮回二十五有。循环来往。经历三涂。备受诸苦。不名自在。若依前发慧了达人法皆空。烦恼所知二障俱尽。行名自在。

　　菩提萨埵者。西域名菩提是道。质谛萨埵名众生。即是道心众生。道者。通达义理。通为虚通。达为了达。虚通了达心境俱空。而无鄣碍。譬如世间之道有荆棘聚林。坑阱等境。鄣人来往。不名为道。菩萨若见有心外等境。而起贪瞋。六度不通。一切俱碍。亦不名为道。菩提名智。萨埵名人。有智人。菩提言慧。萨埵名人。有慧人。智能鉴有即无有。慧能达空即无空。空有[口/一/〦/(瞭-目-(日/小))]遣。名为智慧。有智慧者。名菩提萨埵。今以菩下却提。萨下除埵。义略而言之。故名菩萨。问曰。比来诸德。皆言观自在菩萨。是观世音。此说云何。答曰。是何与言。是何与言。一切菩萨。亦入初地。烦恼障尽。既入四地。法执亦亡。人法二空。与境齐证。悲智齐设。真俗双行。由有悲故。常处涅槃。不滞于空。由有智故。常处生死。不染烦恼。不被烦恼涅槃二法所物。一切菩萨。皆得自在何必观音独称自在。

　　行深般若波罗蜜多时者。为用加行。以无漏智。照六根。六识。六尘。五蕴。十二入。观心不间。与理相应。念念进趣。如人远行。脚若不住。即至前所。菩萨修道所行诸度。心不间断。得至佛果。是故名行。深者。了达人法俱空。色心齐遣。境观两亡。出于心量之表。离于言说之外。非口所宣。非心所测。非二乘境界。唯佛与佛。乃能知之。故名为深。般若者。般有二义。一是清净义。二是胜妙义。永离浑浊。曰清。远尘离垢曰净。绝待无比。曰胜。心口不测。名妙。若含二义。一是智。二是慧。智如日。是本体。慧如光。是起用。体用双言。故名智慧。见人见法。即是妄想。能了人法俱空。名为智慧。起心动念。见有见无。见心见境。见空见色。见是见非。心外见有一切法。作二相差别者。俱是妄想。了达一切法。本来不生。本来不灭。无有二相。犹如虚空。见此理体。名为智慧。波罗有二义。一是此岸义。二是彼岸义。此岸者。一是分段生死。凡夫此岸。二是变易生死。七地已前菩萨此岸。彼岸有五义。一教彼岸。二是理彼岸。三是境彼岸。四行彼岸。五果彼岸。教彼岸者。此经文相。能筌一实相法。名教彼岸。即依此教。筌得人法二空之妙理。名理彼岸。常观此理。心不间断。名境彼岸。双离二执。即人执法执。双离二死。分段生死。及变易生死。双除二障。即烦恼障。及所知障。双证二空。即人空法空。双修二行。即自利行。利他行。自利行用智。离他行用悲。悲智双行。名行彼岸。犹行此行。得至菩提之妙果。名果彼岸。蜜多有二义。一离。二到。离者。离一切心量。及文字语言。到者。到真如实相之理。问曰。生死为此岸。涅槃为彼岸。未审中间体性云何。答曰。若离变易。未到涅槃。于其中间。名劣无漏种。俱生烦恼。虽未灭尽。不能令于众生。堕三恶道。习气微弱故。名劣无漏种。既非二边。亦名中道义。时者。即悟入之时。譬如千年闇室。明灯才照。闇境则无。一切众生。从无始已来。被烦恼蔽障。作种种业行。熏在识中。成就无量三涂种子。若智慧返照。一念之间。所有业障。悉皆消灭。作意观察。烦恼灭时。故言为时。问曰。觉了观心。可名般若。文字实相。俱非观照。何得同称般若。答曰。若无文字。众生依何悟解。要假言凿。方能觉照。是故文字称为般若。要因觉照。照及实相。能照所照。一体一合。是故实相亦名般若。故论云。说智及智处。俱名为般若。智即般若是。智处者一所照之处。实相是。是故三处俱名般若。颂曰。

　小乘虽证人无我　　法执迷情由未改
　涅槃生死不能物　　菩萨于中得自在

　　向来所说。虽有能观所观。三种般若。差别不同。总明初入观门缘起分。

　　照见五蕴皆空。度一切苦厄。

　　照者慧也。如灯照暗。灯至而暗灭。慧生而无明尽。五蕴者。色受想行识。质碍名色。领纳为受。取相名想。造作名行。了别曰识。蕴者。积聚义。积聚色受想行识。以成其身。即三界四生。俱用一体。各由过去无明业受为因。熏成善恶果报差别。而是无明业。爱家果。若生天上。及在人间。贫穷困苦。爱别离苦。怨憎会苦。求不得苦。生苦老苦。病苦死苦。皆依五蕴而起。八苦乃至三苦。三界受生。无不是苦。若能了达五蕴皆是虚妄。观色如聚沫。受如水上沤。想如春时炎。众行如芭蕉。观识如幻化。二萨中。观其体性不可得。所言皆空。五蕴若是有。八苦即不虚。五蕴之达空。八苦依何有。譬如暴风。击水成沤。即是沤非水。沤散作水。是水非沤。沤喻众生。水喻佛性。击真成妄。名曰众生。了妄名真。苦无生处。故言照见五蕴皆空度一切苦厄。问曰。三界有色蕴。既有色蕴。可言苦厄。无色界中无色蕴。应当无八苦。答曰。无色界中。虽无粗色。细色仍在。世尊涅槃时。无色界诸天。泪如细雨。若无有色。泪从何来。细色未亡。识种由在。虽居八定。见相未除。来往循环。未离八苦。颂曰。

　四大五蕴无非色　　人我众生本性空
　若能发慧当心照　　长辞苦厄出烦笼

　　向来所举。能照所照。五蕴色心。差别不同。总明第二了蕴虚空度厄分竟。

　　舍利子。色不异空。空不异色。色即是空。空即是色。受想行识。亦复如是。

　　色是形色也。坚湿暖动。即色蕴也。空即虚通。为无自性故。言色不异空空不异色者。为二乘人。灭色取空。不知空是自心。心外见有空境见境心碍碍。即名为色。故言空不异色。色即是空者。菩萨了达色性自空。非色灭空。非是无色名空。非是因观故空。非心尽故空。非是拆法故空。犹如兔角龟毛。本无体性。故言色即是空。空即是色者。若心外见空。即还被空碍。故言空即是色。空不自空。因色故有空。色不自色。因空故有色。以空知有色。以色知有空。离空无别色。离色无别空。诸佛或时说色。或时说无色。诸法实相中。无色无非色。空亦如此。华严经云。心能采尽色。丝尽色非心。离心无尽色。离尽色无心。一切相待并准此。譬如有两目俱睐。在路独行。其道两边。俱有深坑。其人不见。或落道东。或落道西。当欲入坑。不见正路。路逢一人。引向中道。一切众生。亦复如是。为诸烦恼。蔽于慧目。妄执空执色。闻说色不异空。即执空是有。为说空不异色。即执色是真。为说色即是空。还执空为实有。为说空即是色。还起色执不除。必竟逐语寻声。为此遣心未尽。今以四重。翻覆心境。方始穷源。譬如有人。两目俱睐者。凡夫二乘。慧眼未开。不见中道是。两畔深坑者。执断执常。执空执色。常起有无二边恶见等是。路逢一人者。即诸佛如来是。教避深坑者。离二边恶见。为说菩提正路者是。至于空之与色。皆是自心所变。了知心境不二。故言色不异空。受想行识亦复如是者。此是心法。色既翻覆四重。心法不异于色。略而不言。故云亦复如是。颂曰。

　空色假待曾何实　　其中唯有一真如
　心境晓同如幻梦　　逍遥独步入无余

　　向来所举空色。翻覆四重不同。总明第三空色一如无二分。

　　舍利子。是诸法空相。不生不灭。不垢不净。不增不减。

　　此破生灭垢净增减无有二相。舍利子名身子。母名舍利。因母得名。故名舍利子。是诸法空相者。五蕴十二入十八界之类。体相俱空。故名空相。不生不灭者。若见诸法有生。即有法灭。法本无生。何无有法灭。犹如翳眼妄见空华。即此空华。本无体性。但为妄想。蔽于慧目。法体之上。而起妄心。有生灭。五蕴若是有。谓是有故可言生。了达五蕴空。空中何有生。五蕴若有生。谓有生故可言灭。五蕴本无生。无生何有灭。故言不生不灭。不垢不净者。凡夫烦恼未除。贪瞋现在。而起我人即执。名为垢。二乘烦恼已尽。贪瞋伏离而证人空。得名为净。垢若有可除。谓有可除得名净。推寻垢体。本来空。即此空中何有净。故言不垢不净。不增不减者。真如理体。沉沦六道。未必减少。得出三界。不必增多。在缠名如来藏。出缠名为法身。出入语言虽殊。真如法体本来无别。以法性为身。无有障碍。犹如虚空。无有损减。

　　是故空中无色。无受想行识。

　　此为重破色心二法。齐举五蕴皆空。恐不了为此重举色心若无自性。故言是故空中无色无受想行识。颂曰。

　生灭虚空缘心恋　　净识相违识不通
　增减了知无损益　　即与能仁法性同

　　向来所举三相差别不同。总明第四垢净唯真无妄分。

　　无眼耳鼻舌身意。无色声香味触法。

　　此为破十二入。如幻缘生无有实。无眼耳鼻舌身意者。此破六根空。云何是空。眼中。皮貌为地大。目泪为水大。暖性为火大。动转为风大。问曰。地是眼不。答曰。是地非眼。水是眼不。是水非眼。火是眼不。是火非眼。风是眼不。是风非眼。四大各各别。名之为自相。和合成眼根。名之为苦相。未有四大。无自性眼根。既有四大。无他性眼根。无自无他。即眼根空。眼性既空。亦无无眼。自下五根并准此。无色声香味触者。六根若是有。所对六尘并不虚。推寻六根既是空。所对六尘明非有。云何名根。为能生诸识故。云何名尘。能坌污净心故。四尘成四大。四大成诸根。诸根对六尘。故立十二处。各各从缘生。是明无自性。问曰。前举五蕴。或举十二入。十八界。即此三相。有何差别。答曰。譬如网鸟之人。如其得鸟止藉一目。不可以一目为罗。若能了凡证圣。止藉般若一法。不可以一法教人。为根有利钝证有浅深。是故世尊随机接引。作种种方便。说三科法门。总令其悟入。颂曰。

　坚湿暖动为根本　　如幻缘生死暂停
　内外两边虽有对　　观其体性若干城

　　向来所举根尘。两处不同。总明第五十二入中如幻分。

　　无眼界乃至无意识界。

　　此为破十八界。前举根尘。两处皆空。是明中间六识。各无自性。为有根尘。发生六识。云何发生。答曰。因有色尘。发生眼根。眼识生。因有声尘。发耳根。耳识生。乃至因有法尘。发意根。意识生。由不达尘。即妄想起。能为一切烦恼根本。重入本识。成无量三界四生之种子。轮回六趣。无有休已。云何名烦恼。及贪瞋痴。答曰。以眼缘色。名之为烦。色来触眼。目之为恼。六识缘六尘。名之为烦。六尘触六识。目之为恼。贪瞋痴者。以眼缘色故。好色即贪。恶色即嗔。分别好恶。名之为痴。二根中诸烦恼着准此。问曰。欲作何观行。得勉此贪嗔痴烦恼。答曰。行者若能证心。向内返照。诸根体性不可得。即名空门。诸尘是虚妄。即是识无生灭。即无愿门。三处无无有。即名三空门。三处不被系缚故。并名三解脱门。能通达六尘故。亦名六度门。诸识但寂灭。亦名真如门。六识灭即无烦。六尘空即无恼。尘既不实。不见有好色可贪。不见有恶色可嗔。无可分别。心即无痴。若能与理相应。贪嗔痴俱灭。烦恼永尽。即名无余涅槃。令言无眼耳鼻舌身意。无色声香味触法。无眼界乃至无意识界者。为破执有我人众生寿者。十八界者。差别义。六根缘六尘。各各差别。名十八界。以举十八界。用破我者。若眼中有我。耳里应无。一一根尘中。各各有我者。即一人上。合有十八个我。若一一根尘中无我。即十八界并无。故知我无实体。眼缘色尘。耳缘声尘。乃至身缘触尘。此为根。五尘并可见。意识缘法尘。其状云何。答曰。五根对五尘。中间发五识。五根虽见闻觉知。不能分别。要藉同时意识分别。见青黄赤白方圆分量等。名为法尘。同与五识。同缘五尘。于五尘中。虚妄分别。名为法尘。问曰。意识能分别。未审意根有何功用。答曰。意根恒审思量为用。有三熏习四差别。三熏习者。一名言熏习。二我爱熏习。三有支熏习。四差别者。一我慢。二我爱。三我见。四无明。常与四惑烦恼相应。能作一切善恶之种子。五识向外缘五尘。意识同缘五尘。亦向内缘。名遍计所执性。七识依六识分别。向内缘以成得尘。执受成种子。重入八识。一向内缘名缘。名依他起性。八识体是如来藏。根本是真。亦名圆成实性。根识缘色。意识随后分别。眼识即灭。七识执受意识亦灭。八识受熏七识亦灭。行者若能证心内照。眼不缘色尘。意识无可分别。入初地。即转意识。为妙觉察智。六识七识无可执受。七地转七识。为平等性智。八识不受熏。即如来藏。净转八识。为大圆镜智。亦转五识。为成所作智。即成所作智。妙觉察智为化身。平等性智为报身。大圆镜智为法身。束八识以成四智。即四智而成三身。前言无眼耳鼻舌身意等者。为色心两法。分为十八界。了达色即是空。三际缘心。俱不可得。此即色心本空。故知十八处。非有就妄而言。心外非无三处。若约理而说。并是一心虚变。颂曰。

　内外中间十八处　　如言兔角本无形
　大圣应机方便说　　随于用处立虚名

　　向来所举根尘三处差别不同。总明第六三处体同名异分。

　　无无明亦无无明尽。乃至无老死亦无老死尽。

　　此破中乘境。观如幻如炎。推求体性。不可得故。无明及生老死。是世俗谛。无明及生老尽。名真谛。凡夫无智。起心缘境。即名无明。二乘无悲。灭却无明入涅槃。菩萨有大智。心境俱泯。不同俗谛故。即无无明。由有大悲。为化众生。不入涅槃流。或不尽无明。故云无无明尽。凡夫无智故。有生老死。菩萨照见五蕴皆空。即无有老死。二乘无悲。灰身灭智。尽却生老死。菩萨有大悲。为化众生。同其事业。即不尽生老死。故云无无明。亦无无明尽。乃至无老死。亦无老死尽。无明者。由无智慧明。即造诸行。行谓罪行。福行。不动行。杀生偷盗等。诸邪见法名罪行。礼佛诵经布施持戒等名福行。坐禅得四禅八定伏心不起。名不动行。但行人所作善恶等业。怖心未来果报。即是有为之法。终不勉生老病死。循环三界六道。种诸业之种子。熏在识中。与生死魔军。交会之时。所恋生处境界现前。业命已尽。受中阴等身。经七七日。托入母胎。搅父母精血。赤白和合。成其肉团。即为名色。即四阴。受想行识。色即四。坚湿暖动。即名六处。眼耳鼻舌身意等。觉知冷暖苦乐等。名之为触。既有领纳。目之为受。于母生爱。于父生憎。父精出时。谓是已有。名之为爱。贪着前境。目之为取。四大成就。名之为有。四十九日已前等风次解。离其母腹。名之为生。业命总尽。四大离散。名之为死。此即十二缘。无明与行为过去。识名色六入触受爱取有。此八支。在母腹称现在。生死两支名未来。无明与行为能引。识名色六处触受。此五果种子为所引。爱取有此现在三支。感得未来生死。中乘之人。观无明灭。即不造行。行亦灭。以无行故。即无种子识亦灭。识既灭故。乃至老死等灭。即出离三界。不受后有。喻如诸子。乘于鹿车。出于火宅。中乘之理。有无明无明灭。有老死老死灭。般若观照则不然。无明本来不有。亦无无明灭生。究竟不可得。亦无老死尽。

　　无苦集灭道。

　　此为破小乘四谛境。观俱无实体。以见相未亡。令观五蕴体寂。而证人空。举此四谛。以明因果者。集道二谛是因。苦灭二谛是果。苦集二谛是俗。灭道二谛是真。五蕴等法名苦果。无明爱业是集因。灭尽生死名槃果。戒定慧等为道因。问曰。一切内外等法。皆以先因后果。即乘因至果。若如此者。理合先说因而后说果。今此经中。先说五蕴苦果。后说集因。其何故也。答。今世尊说四谛。为小乘根机下劣。不了人法二空。若先说集因。后言苦果者。以凡夫不得宿命智。不能了达过去无明爱业。令观现在果。即知过去因。今日长命者。过去名不杀生来。今日短命者。过去杀生来。今日富贵者。过去布施持戒来。今日贫贱者。过去悭贪破戒来。一切因果皆如此。今举果即知因。为此先举五蕴苦果。然后说因。若知五蕴是苦。即于现在五蕴苦果之上。不作集因。欲灭集因。要须修道。道者即三十七品。戒定慧等。以助道法。因持戒故心能定。能定故即能发慧。三乘具足。即因果俱灭。灭尽因果。名曰涅槃。出离凡夫。故名真谛。问曰。真谛及四圣谛。有何差别。答。三乘共观五蕴浅深。见解殊别。凡夫执五蕴是有。耽染六尘。六尘爱着生死。诸苦逼切。轮回六道。名为俗谛。为断除生死。灭尽贪爱。执相未亡。灰身灭智。而证寂灭。出于俗网。故名真谛。四圣谛者。了达五蕴本空。苦无生处。名为苦圣谛。妄想不生。无明爱业本来不有。集无和合。名集圣谛。于毕灭法中。了达一切法本来不生本来不灭。是名灭圣谛。能知人法俱空。色心俱遣。缘观双寂。境智两亡。能缘所缘二俱不实。无有二相。犹如虚空。作此观者。名为道圣谛。问。舍利子。能是小乘法人。苦集灭道是小乘法。此即人法俱载。无明乃至老死。此是十二因缘。是中乘法。何故不言中乘人。此则有法无人。其故何也。答。中乘者。辟支佛乘。辟支名缘觉。佛之言觉。觉五蕴从缘生。一一蕴中。推求体性不可得。而证人空。分别烦恼。并皆以断尽。观缘即觉。名为缘觉。生于无佛世界。无师自觉。亦名独觉。若在佛前。即名上根罗汉。不得称为独觉。一世界中。无有二佛。大小虽殊。为乱佛名。不得与佛同生一处。世尊初成道时。于鹿苑中。为五比丘。三转十二行法轮。第一示相转。诸比丘。此是苦。此是集。此是灭。此是道。第二劝修转。诸比丘。此是苦。汝须知。此是集。汝须断。此是灭。汝须证。此是道。汝须修。第三引证转。此是苦我已知。此是集我已断。此是灭我已证。此是道我已修。见苦断集。证灭修道。即出三界。喻如诸子乘于羊车。出于火宅。证得罗汉。是故经云。譬如有人引导众人。欲向宝山。道路悬远。经三百由旬。众人疲懈。皆欲退还。导师多诸方便。权作化城。令其歇息。佛道悬旷。经无量劫。久受勤苦。不能成。遂生退心。世尊乃说苦集道。即是行人歇息之处。今言无苦集灭道者。苦本不生。何苦之有。知集无和合。何断之有。灭无所灭。何证之有。道本无形。何修之有。若有能人。即有所修道。既无能修人。亦无所道。此则人法俱空。证如如理。譬如有人。梦见怨敌相对。白刃相交。或梦见男女远行。分离爱别。或梦见遗失财物衣。命不死。或梦见老病在床。死时将逼。当尔之际。非常忧苦。既其睡觉。诸苦元无。一切众生。亦复如是。从无始已来。无明蔽障。长夜睡眠。六□昏沉。妄见诸苦。般若才照。人法俱空。身既不存。何苦之有。举苦一谛不实。故知三谛非真。故云无苦集灭道。问曰。诸佛说法。或从深向浅。或从浅向深。今说此经。先说中乘。次说小乘。后说大乘。其故云何。答曰。诸佛说法。常依二谛。常诠第一义谛。第一义谛之中。文字俱离。若三乘是有实。有实依次说。三乘俱不实。不实有何次。故楞伽云。初地则为八。十地则为初。何以故。无所有故。有何次。

　　无智亦无得。以无所得故。

　　此为破执有大乘心。无智无菩提之智德。无得无涅槃之断德。问曰。菩提涅槃。是有情所归之处。二乘小果言无。信有之矣。大乘极果。何得言无。答。菩提涅槃。是众生妄心执有。妄心既遣。体离有无。但除其病。而不除法。即真如妙体。出在有无之外。病即有情执心妄分别耳。故经云。无声闻乘缘觉乘如来乘。乃至有心转。诸乘非究竟。若彼心灭尽。无乘及乘者。无有乘建立。我说为一乘。若言涅槃是有。即法执未亡。若执有菩提。即人执未尽。菩提是体上之相。涅槃是相下之体。诸佛如来法眼清净。见体不见相。菩萨法眼未明。见相不见体。涅槃云。十地菩萨见法性。如罗縠中视。今言无智亦无得者。双破二执。双证二空。悟菩提性寂。即除人执。了涅槃体如。即除法执。菩提涅槃。是所观之境。以无所得故。即是能观无相之智。问曰。法缘人设。即法后人先。人依法修。即法先人后。前后虽别。人法须存。若有法无人。法将虚。有人无法。学者无凭。若人法两亡。便成断见。今言人法俱空。岂可同乎砖石伫贮资良决决拔深疑。答曰。非无人法。名曰为空。从众缘生。无其体性。如水中月镜像。相有体无。法之与人。亦复如是。言人空者。为除人我执。所言无法者。为除执法心。若无执二心。人法亦有何过。颂曰。

　明与无明二相□　　说苦断集谓凡愚
　人法性空非智得　　假设三乘并是无

　　向来所举三乘境观渐次。大小不同。总明第七境观俱空分。

　　菩提萨埵。依般若波罗蜜多故。心无挂碍。无挂碍故。无有恐怖。远离颠倒梦相。究竟涅槃。

　　菩提萨埵者。道心众生。般若智慧。波罗蜜多者彼岸到。心无挂碍。无挂碍故者。由前观照。三乘境观皆空。菩提涅槃。性相俱寂。蕴界入等体性恒空。故无挂碍。无挂碍故者。重叠前文。智慧观照。然始觉了。无有恐怖者。不为生之所恐。不为死之所怖。故云无有恐怖。远离颠倒梦想究竟涅槃者。心外见法。名之为颠。不知自心所作。名之为倒。譬如有人误食莨菪。毒气入心。妄见空华。及针等事。不知为毒所变。心外妄见针华。终日采华拾针。而无休息。不食莨菪之人。当见采华拾针。并皆怪笑。唱言狂颠。一切众生。迷于本性。所见境界。不知从自心变。乃心外见有差别境界。即以心求境。智者见之。如狂拾针。而无有异。故言心外见法。名之为颠。不了自心所作。目之为倒。梦想者。为有所得中作善恶业。名之为梦。分别涅槃生死为异。名之为想。名相俱遣。名为究竟。心境两亡。名为涅槃。颂曰。

　萨埵依空无挂碍　　用智修真至涅槃
　远离妄想除颠倒　　真谓收心向内观

　　向来所举菩萨能离所离。除妄证真。差别不同。总明第八举胜明空离障分。

　　三世诸佛。依般若波罗蜜多故。得阿耨多罗三藐三菩提。

　　过去未来现在为三世。佛之言觉。自觉断人执。觉他断法执。凡夫不能自觉。二乘不能觉他。菩萨不能觉满。异凡夫故自觉。异二乘故觉他。异菩萨故觉满。如睡梦觉。如莲华开不染污。二痴睡尽。名之为佛。皆依般若波罗蜜多故。以具前释。得阿耨多罗三藐三菩提。总云无上正遍知觉。又菩提言道。菩提有五种。一发心菩提。在十信位。二伏心菩提。在地前三贤位。三明心菩提。初地至七地。四出倒菩提。八地至十地。五无上菩提。在佛果。平等法中。无有上下。故言无上。凡夫非正非真。二乘正而非真。菩萨真而非正。诸佛亦真亦正。后三名正。菩提名道。凡夫非正非道。二乘正而非道。菩萨道而非正。诸佛亦正亦道。此是诸佛真如法界身。与一切众生同体。行者若能以无漏智慧。观达烦恼妄想俱空。法界之身方显。颂曰。

　过去未来三世诸佛　　皆依般若得菩提
　凡夫有虚修正慧　　并与能人境智齐

　　向来所举。虽有因果先后不同。总明第九大智乘因向果分。

　　故知般若波罗蜜多。是大神咒。是大明咒。是无上咒。是无等无咒。能除一切苦厄。真实不虚。故说般若波罗蜜多咒即说咒曰。

　　一举咒德。二举咒胜。三举咒用。四举咒体。是大神咒者。四魔顿遣。三鄣俱亡。人法两空。心境双绝。神通自在。隐显随时。遇物变通。凡圣莫测。是故名神咒。是大明咒者。无明并尽。习气顿除。无碍智光。妄想俱尽。故曰是明咒。举咒德。是无上咒者。超出三界。证大涅槃。十圣三贤。莫能测度。故曰是无上咒。是无等等咒者。证圆镜智。照遍十方。由如日光。无有等侣。故曰无等等咒。举咒胜。能除一切苦。真实不虚者。从最清净法界。是法身流出大智大定大慧名报身。即依报身。流出大悲成化身。能出生入死。教化三界六道众生。皆入无余涅槃。故曰能除一切苦真实不虚。举咒用。故说般若波罗蜜多咒即说咒曰。

　　揭帝揭帝。波罗揭帝。波罗僧揭帝。菩提萨婆诃东方提头赖吒天王南方毗留博叉天王西方毗留勒叉天王北方毗沙门天王

　　夫言修道之体。自识当身本来清净。不生不灭。无有分别。自性圆满清净之心。此是本师乃胜念十方诸佛。问曰。何知自心本来清净。答。十地论云。众生身中。有金刚佛性。犹如日轮体明圆满。广大无遍。只为五蕴重云所覆。如瓶内灯光。不能照外。

　　般若波罗蜜多心经疏(终)

　　开元三年九月于台州大云寺得
