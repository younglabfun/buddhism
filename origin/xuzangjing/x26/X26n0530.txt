卍新纂续藏经第 26 册 No. 0530 般若心经疏诒谋钞


　　No. 530-A 刻般若心经疏诒谋钞䟦

　　诒谋钞。宋孤山圆师。释自撰般若心经疏。其书研精发微。使经疏旨益彰彰焉。诚有益于物也。然疏已久行。而其钞未流。学者憾之。近吾　灵空和尚。尝为之较正。且加训点。劂生请锲诸梓。就予需䟦语。予虽不文。随喜其成。遂书卑云。

　　享保己亥年五月天台沙门智空谨书

　　No. 530

　　般若心经疏诒谋钞(有引)

　　序曰此经理幽辞要中庸子尝以三观义疏之愚恐后昆惑疏之之言于是作钞以翼之号诒谋焉。

　　释疏为二初题目二初标总题。

　　标题尚简止取四字为疏别目疏者疏通经义也并序者显疏中有序也。

　　二显述者孤山所居之处也住钱唐二湖之西北孤绝峙于水中而不与众山连接世谓之孤山也沙门释者沙门云息恶号也释者具云释迦此翻能仁姓也外道有号沙门者称释以简之释种有不出家者称沙门以简之兼称之旨也又此方古者皆随师姓如支遁本姓关既从支法领出家因姓支也道安尝谓既皆依佛出家宜同佛姓自是沙门皆称释氏及阿含经后至果有四河入海无复本名四姓出家同称释氏之说故知道安深识冥符圣典智圆名也字无外不知何许人既养疾孤山遂以标其所住姓徐氏自号中庸子作中庸子传三篇以见意尝慨此经三观之义明道若昧故后生日诵其语而不知之因撰斯疏一日而就且曰冀后世有达如智者章安者疏之则吾之言期灰灭今有述者事不得已也吾岂好名哉譬若幻人撰幻疏训幻众以修学吾不得其是□高下矣即大宋天禧元年岁次丁巳秋九月十一日也述者郑康成云述谓训其义也乐记曰知礼乐之情者能作识礼乐之文者能述。

　　二本文二初总序二初广序教法旨趣二初明文字能显二初正明至道观照般若也真空实相般若也名说文字般若也理智一如本无名说众生不觉须立其名字以诠辨假言说以识知是故文字能诠其二也。

　　二繇下结示繇自也由不觉故自是以般若之名名于无名之观照广略之说说于无说之实相。

　　二既下示广略被机二初通序广略二初明广略理等三初明教异由机利钝者此约得悟为机利根闻略说则悟钝根待广说方解若约闻持为机则利根能持广钝根但持略非今意也详略者详则六百卷略则一十四行详谓审说亦广也。

　　二譬下寄喻显理筌蹄喻广略教鱼兔喻真空理庄子云筌者所以在鱼也得鱼而忘筌蹄者所以在兔也得兔而忘蹄言者所以在意也得意而忘言注云筌鱼笱(音拘)蹄兔置(音嗟)也说文作罤三若下悟者一如二十万颂者颂有四种一名阿耨窣睹婆颂此不问长行与偈但数字满三十二即为一偈二名伽陀此云讽颂或名直颂谓以偈说法非颂长行旧云孤起是也三名祇夜此云应颂旧云重颂四名蕴驮南此云集施颂谓以少言摄集多义施他诵持今云二十万颂盖阿耨窣睹婆颂也十四行者古经以一十七字为行也后世变乱制度或增或减非多非少者以所悟真空无广略故。

　　二然下明广略教等谓非但所诠一如只约能诠其义亦等故不可于广略二教起优劣心也文为三初约法双标圆音四辨也雅诰广略也雅正也诰觉也以广略教觉悟众生令归正道也爰曰也相去声视也异宜者彼钝宜广此利宜略实下此略则但指本根彼广则具论枝末俱谈一树也故云相摄。

　　二彼则下举喻双释毛目纲领者举衣网为喻也毛谓衣之毛目谓网上之目纲谓网上之绳领谓衣上之领毛者古以兽皮为衣如狐裘羔裘之属是故下双释六百卷广说如备谈毛目十四行略说如举纲领俱是谈其衣网故示毛目不为烦陈纲领不为寡。

　　三二涂下指同双结二涂谓广略相埒者以彼广谈只是委示今经三科因缘四谛境智之法耳故文虽广略义则相等涂音图道路也与涂途同礼记作涂埒音劣等也马迁史云吴诸候也以即山铸钱富埒天子一味下同归熟苏一味亦是同归真空一味也。

　　二至下别叹今经二初正叹二初举玄旨叹初二句叹用次二句叹宗后四句叹体由遣着故知果成由智果成故空理显此其次第也荡涤群疑者谓外道诸见三教凡圣圆内外凡若了空相众惑皆荡开济正理者中道真空名为正理部既带二稍通通真及以但中今从正意及利根说则正理唯圆岂止下叹宗也由圆照故能见能知抑语辞也迷不二故为生悟不二故为佛迷悟虽异不二理同无首下叹体也圆空之理无始无终故迎之不见其首随之不见其后岂可以凡夫偏小心思言议也杳深也朕直引反兆也。

　　二苦下举经文叹苦厄空故无可度菩提空故无可得经云度一切苦厄得阿耨菩提者盖以无度名度无得名得耳。

　　二可下结叹反本等者复本性之径路也以十四行摄彼六百非要如何前阵者言其勇也喻破迷之胜上叹生善下叹灭恶。

　　二敢下序撰疏所宗二初示所宗率循也台崖者山也以上应台星故名天台指智者所住也龙树即付法藏第十三祖以去佛逾远学路不一诸宗诡杂故龙树作大智度论释摩诃般若经大明中道之义名法性宗焉于后秦世教流此土北齐慧文依论立观口授南岳传智者故三观之学大行于华夏矣故智者所说法门悉是开张龙猛之义耳发挥者谓发越挥散此经深理要文也。

　　二庶下明利物庶幸也诒遗也厥其也谓遗其后世法子法孙修道之善谋也俾使也室心也白道也心虚则体道上句出毛诗下句出庄子者矣语辞也。

　　五蕴皆空者本唯一空迷成五蕴如由眼病见空有华华处空处曾无二相简异偏浅者藏通观空别观次第此三偏说不称本性悉名为浅此即下智冥于境义通五即既约破死的在分极相似但破分段不得名为度一切苦然度苦之义亦通五即名字解了二死一心本无所有岂非度一切耶二死者界内有分段生死界外有变易生死金口谓黄金色身口业所宣也四门谓空有两亦双非异名召理者如华严名法界方等名解脱大品名佛母法华名一乘涅槃名佛性今经名蕴空皆召于无名之理也多在空门者以亦有四门正在空耳问何文明四门耶答色不异空空门也空不异色有门也色即是空空即是色即两亦双非门也是空是色即两亦色空遮色空色遮空即双非而正为谈空荡着故云多在空门般若翻智慧者秘密与多含此无并顺古生善故不翻奘师立五例般若可翻而存梵者为生善故大论云般若尊重智慧轻薄不可以轻代重而有三种者准般若论有五种三如今文四相应般若亦名般若伴即与智相应同时心王心所皆名般若五者眷属般若亦名般若境即与智同时五蕴能与般若而为眷属故摄此二归观照中一家宗涂多者束为三少者开为三俾三一互融归一心故生死此岸谓理等四即烦恼中流谓分真四十一位无明未尽也涅槃彼岸妙觉究竟也亦应近取分真为彼岸须存两意方尽经旨方寸者俗书说人之心藏唯方一寸正法念经云心如莲华开合提谓经云心如帝王皆肉团心也问经云依般若故心无挂碍是则约法解心其义甚便何以约喻释耶答约法义通广略皆尔约喻义局局在略文局亲通疏思之可解训法训常各含教行理三义谓教行理俱可轨俱不易也一切贤圣等者无为是一贤解则浅圣证则深故有差别般若是一法者即实相般若问下恐皆空之言滥于偏小故须简择文中先对三藏小简次对通别简具法是俗者谓本具百界三千也不动是中者荆溪云心性不动假立中名远近巧拙等者十界为远六界为近藏析空通即空界内巧拙也别次第圆不次第外巧拙也前三不具法唯圆即具法与夺而言者与其生空之称夺其法空之名此乃半与半夺若全夺则皆无尚受变易生死故全与则皆有已破分段假实故正以空中破著者夫三谛圆融无时不尔随机破病用有不同如如意珠具宝莹圆体常无减点以示人或言其莹或言其圆或言具宝般若论空点其无也心珠理体岂爽宝圆自古人师不识大体或云般若是无相教或称泯绝无寄宗或号诳相不真宗谓比华严涅槃其理犹劣执莹非珠不知其可也今以旁正言之自晓进不故一家所说论其兼带开会则优劣自殊圆理元同经王无别菩萨下着尽体显显有分极故有二果经云菩提萨埵依般若故乃至云究竟涅槃证分果也经云三世诸佛依般若故得阿耨菩提证极果也四用下度二死是破恶用得二果是生善用度二死得二果俱通分极菩提智果也涅槃断果也五教下教者圣人被下之言也教效也使人放效之也熟苏者准大经五味喻也则华严如乳鹿苑如酪方等如生苏般若如熟苏法华涅槃如醍醐此约逗机次第为言非论法体浓淡般若罽宾国人法月西域人并唐时来此土通四人者为佛印可咸名佛说即灵鹫山者法月所翻本云一时佛在王舍大城灵鹫山中也。

　　此经无序等者人释藏疏皆将疏文足成三分截鹤续凫难成一体分本分经经既唯正何用足之经家者阿难是结集经家也然此二段初是阿难记事次是阿难记言是知结集不出言事问撰疏者何不以记事为序分记言为正说分邪答此分节有何不可今详疏文显有此义初云标起即叙起也次段则显云利他正说岂非分经为序正二段邪然于序中但是别序通序全莹若尔何故疏文向云无序及流通邪答此据法月所译显令记事之文宜在正宗故彼经云尔时观自在菩萨即从座起白佛言我欲于此会中说诸菩萨普遍智藏般若波罗蜜多心唯愿世尊听我所说尔时世尊以微妙音告观自在言具大悲者听汝所说与诸众生作大光明此即发起序也经云于是观自在蒙佛听许佛所护念入于佛慧光三昧正受入此定已以三昧力行深般若波罗蜜多时照见五蕴自性皆空等观文次第岂非正宗是故今疏不分为序若一往分文则似有二段义如向说观其音声即普门品不纵不横者一即三故不纵三即一故不横无前无后者其犹一月等现百川谁分前后从境得名者菩提是上求境众生是下化境。

　　但中不但中者离边之中名为但中中即边故名不但中即修般若者修三观也。

　　蕴取积聚者谓多法积聚如色有多种等阴取盖覆者使真空不得显故新旧两翻各得一义又婆沙云阴是何义答聚义略义积义总义是知言阴亦有积聚义也今云盖覆且取一边初观阴境者彼明十境一阴入二烦恼三病患四业相五魔事六禅定七诸见八上慢九二乘十菩萨阴境现观余九待发方观全色是心者如即波是水也宁岂也中亦下净名疏云菩萨以趣佛慧观中道法性不见涅槃生死内外可住可在此即空二边名中也故光明疏释空品云空者空有空无两边清净名之为空。

　　三惑者见思尘沙无明也正在住前者即观行相似也位位至义也者分修中智即行般若分破变易即度苦厄今观音位居等觉则是度十地变易生死之苦厄。

　　所以下以圣人说法不出四悉益物故适悦亦欢喜也应知下至则能发慧者即是境随心转也一对示至释成者文三义二谓前二解文后一引证意唯在一以观法示偏小故引中论证观法故儆大者儆诫也高著者着陟虑反明也显也凡夫小之执者凡夫外道及两教小乘也偏菩萨三教也圆初心谓住前也心渐通泰者方等被呵虽小执渐轻而慕大弥切情存高下悟理何从故闻皆空之谈稍除彼此之见对扬大法通泰可知故至法华直闻一乘即能弃小利根菩萨等者三教初心者转入通别断惑者接入圆教住前者进入悉由闻般若教修无所得心也存梵从华者西域是梵国梵天种故此方称华夏冕服彩章曰华大国曰夏或谓不然者然是也恐执新翻以非今释故答云吾从古翻释义也以祖师智者用古翻故极邻虚者其尘至微邻于虚空名邻虚尘三藏有门存邻虚空门破邻虚七邻虚为一透金尘七透金尘为一透水尘七透水尘为一兔毛尘七兔毛尘为一羊毛尘七羊毛尘为一牛毛尘七牛毛尘为一隙中游尘还须扶习者至八地时以誓愿扶余残习气也由习故入生死由愿故化有情傥知空不异色何须留习润生离空有二边者十住破有十行破空十向习中十地证中岂知下遮照同时即三观圆融圆教初心便即修学问般若唯三教何故对示藏教人耶答部内说三许修学故若论荡破尚及外道况藏教乎岂以所破为所说耶是知至符契者观与文合如符契符者孚也征召防伪事资中孚三代玉瑞汉世金竹末代从省代以书翰契者结也上古纯质结绳执契今羌胡征数负贩记缗其遗风也文心雕龙曰朝市征信则有符契券疏伐树得根者以枝叶之多悉一根故去尺就寸者以丈尺之内悉是寸故根与寸喻识心也观色知心者虽先示色空岂不知色由心变色即心乎彼明下灭后根性岂如佛世例余四蕴者具谈应云受不异空空不异受受即是空空即是受乃至识皆尔。

　　分四下生起者法体本空故离诸法达空遣着得有果证既由空得须叹胜能各有蕴等者皆具下四段义也当相是空等者即诸法相是真空相犹如波相即是水相义均者均齐也对障下生死是动相故名生涅槃是静相故称灭烦恼染污名垢菩提觉了名净结业累缚名增解脱离缚名灭以三下述意也以空无二相故六并不颇符今意者颇偏也符合也以论立三偏合六即但开合之殊耳既是合六为三则顺今经三双义也道前谓真道之前即理等四也自性住者在缠不染也道中者即分真也在极圣及住前凡夫之中间故引出者初住已上以智发理名为引出道后者居圣道之极故至于得果究竟显性也异名也者其理本一立二种名因人有果人之性名为佛性果人所觉唯觉真空故真空佛性义异名异心体无别染位者理等四即无明惑染全在故染净者无明未尽分得真智故纯净者无明究竟尽故彼论以染位名众生界染净位名菩萨界纯净位名如来界。

　　答下六凡中人天摄藏菩萨也三科亦通佛者涅槃云舍无常色获得常色乃至舍无常识获常识乐我净等皆尔此乃四德之理非聚而聚亦可名蕴央掘云所谓彼眼根于诸如来常具足无减修了了分明见乃至意根云分明知是故佛界亦有处等是故三科通佛也境智亦该凡者该包也至如地狱众生亦有发心观理之者文举初后二段也其四谛因缘亦界界各有此皆约事非论理具互具意者此即约理具释也以一界具十界故仍用四段别对亦自相收由互具故然此两重总意至下别释言不累述意乃常合行者照之读者了之消者示之蕴处界者俱舍云愚根乐有三故说蕴处界愚者迷也佛为迷心众生说五蕴则合色开心为迷色众生说十二处则开色合心为俱迷者说十八界则心色俱开又对上中下根故说此三又为乐略乐中乐广说三也然此三科等义止陈梗概无用委谈将恐此经变成名相亡情遣着正在斯文宗旨宜分不当渎乱故藏师至此亦指对法等论今疏亦然略示名数耳合色为一者色是质碍之法名为色色有十四种所谓四大五根五尘此之十四并是色法故云合也开心为四者谓受想行识也领纳所缘为受受有六种谓六触因缘生六受但境既有违顺非违非顺之别故六受亦各有苦受乐受不苦不乐受之异也能取所领之缘相名为想想有六种谓取所领六尘之相为六想也造作之心能起于果名为行行有六种大品经中说为六思思即是业谓于六想之后各起不善业善业无动业也了别所缘之境名为识识有六种即是六识若论师多云识在三心之前诸大乘经皆明识最居后今依经为次。

　　十二处者处以生长为义谓内六根能发生六识外六境能牵生六识旧名十二入以涉入为义根尘相对则有识生识依根尘仍为能入根尘即是所入言十二入者从所入受名合心为一半者对蕴开心故此云合一谓意处心对一切法即有能知之用名之为意意即心王也是中除诸心数法但取心王以为意入故下释云意处全也半谓法处一分心所也一切对意所知之法名法处法有二种摄一切法一者心法是中除心王但取相应诸心数法也二者非心法即过去未来色法及心不相应诸行及三无为法也今除非心法故下释云及法处一分五根谓眼耳鼻舌身也五境谓色声香味触也身分对色能见色之处名眼眼是四大造色体为十色共成所谓四大四微身根微眼根微也身分对声能闻声之处名耳耳是四大造色亦为十色共成谓四大四微身根微耳根微身分对香能闻香之处名鼻鼻是四大造色亦为十色共成四大四微身根微鼻根微身分对味能知味之处名为舌舌是四大造色亦为十色所成四大四微身根微舌根微六分假合之体对触能觉触之处皆名为身身是四大造色但有九色所成四大四微身根微是为五根也。

　　五境者一切对眼所见之色名为色色有二种摄一切色一正报可见色众生身色青黄赤白黑色等二依报可见色外无知青黄赤白黑等色也一切耳所闻之色曰声声有二种摄一切声一从正报色出声众生语言音声也二从依报色出声也一切对鼻所闻之色名香香有二种摄一切香外一切无知色众生身中香臭也二依报色出香外一切无知色中所有香臭也一切对舌所知之色曰味味有二种摄一切味一正报色处味众生身中之六味也二依报色处外一切无知色中所有六味也一切对身所觉之色名触触有二种摄一切触一正报色处触众生身中冷暖涩滑等触也二依报色处外一切无知色中冷暖等触也是为五境法处一分者即法处中非心法也如前记。

　　十八界者谓于十二更加六识言界者以种族为义六根为一种族同根故六境六识亦尔又眼根眼识色是一种族余五例说或云界者以界别为义此十八法各有别体义无混滥故通受名色心俱开者开色为十半开心为七半七心法界中一分心所为半也六根界六境界分别如十二处。

　　六识界者若根尘相对即有识生识以识别为义识依于根能识别于尘故此六通名识也眼识界者眼根若对色尘即生眼识眼识生时即识色尘故名眼识界耳识鼻识身识界例说意识界者五识生已即灭意为意识此意识续生意识生时即识法尘若五识能生意识即以前五识为根后意识为意识此意识灭次意识续生是则前意识生后意识如是亦说传受根识之名皆以能生为根所生为识今说所生之识为意识界也如是三科不出色心色由心造全体是心当知悉由虚妄分别故有种种法生既达境唯心便舍外尘相从此息分别悟平等真空故于今经皆云无也。

　　十二至凡夫者谓二因感五果三因感二果轮转不穷即凡夫也一无明谓过去一切烦恼通是无明以过去未有智慧光明故一切烦恼得起二行从无明生业业即是行以善恶业能作果报故故名行也三识从行生垢心即父母交合初欲托胎一刹那间有了别之义也四名色即从结生后乃至六处支前中间诸位总号名色从托胎生识支后一七日名羯逻蓝此云杂秽状如凝苏二七日名案部昙此云疱状如疮疱三七日名闭尸此云凝结状如就血四七日名健男此云凝厚渐坚硬故五七日名钵罗奢佉此云形位具诸根形四支差别故六七日名毛发爪齿位有毛发生故七七日名具根位五根圆满故此名色支从羯逻蓝至第五钵罗奢佉位前虽有身根及意根由未有眼等四根故六处未圆皆号名色五六处从钵罗奢佉位眼等诸根悉圆满至未出胎以来根境识三未相和合生于触果以前皆六处摄六触由六处对六境也即从出胎后至三四岁来虽根境识三和合于苦乐中庸境上未能了知生于三受至此皆名触也七受即从五六岁至十二三以来于三受境上已能了别犹未能起淫爱之心八爱即从十四五至十八九以来贪于种种胜妙质具及淫欲等境然犹未能周遍追求故不名取九取即十九二十以后年既长大贪欲转盛不藉身命而无劳倦然爱取体同分胜劣故十有有即是业为驰求诸境起善恶业牵引当生三有果故十一生即从舍命结当生果一刹那中名生十二老死当果熟坏是为老死老死则生忧悲哭泣种种愁苦众恼合集或云从生支后念念变异便名老死未必发白面皱也十二因缘灭成圣人者若正观诸法实相清净则无明尽无明尽故行尽乃至众苦和合皆尽若能如此正观三世十二因缘发真无漏成辟支佛今达凡圣由心心如幻故从心所起凡圣之境一切不实故皆无也中略十支者谓行识名色六处触受爱取有生也具谈应云无行亦无行尽等厌苦断集者苦即生死果谓观八苦逼迫三相迁移等令生厌弃集谓烦恼业能招苦果既厌其苦必须断集欣灭修道者灭谓二解脱道谓戒定慧广之则三十七品也欲证灭果必修道因。

　　用前至得智断果也者犹水清则珠相自现搅水求之终无得理究竟亦有断者涅槃云无上士者名无所断今言有断者由等觉后心断微细惑则得究竟智也是则等觉后心名究竟断前以下即前分四科对十界中以境智是佛菩萨法界也入无功用道者以不作意加功而自然流入故三障者报业烦恼也四魔者阴死烦恼天子也。

　　等觉则双照二边者即平等俱照故云等觉也转凡为圣者转住前凡夫为分证圣人转因为果者转等觉因人为究竟果人果裸之咒螟蛉者郭璞云果裸细腰蜂也俗呼为蠮螉螟蛉桑虫也果裸负螟蛉之子于空木中七日成其子法言云螟蛉之子殪而逢果裸祝曰类我类我久则肖之注云肖类也果裸遇螟蛉而受化久乃变成蜂耳殪于计反死也祝音咒诗云螟蛉有子果裸负之教诲尔子式谷似之郑氏笺云式用也谷善也今有教诲万民由善道者亦似果裸故今以果裸喻佛螟蛉喻众生裸即果反咸是咒义者若作此释岂唯此经显密名咒遂知一代大小据佛本怀为令如佛悉可名咒从强从正且指密语除障名神咒者神名天心除三障见三德天然之理实由般若故名神咒智鉴无昧者了达无明即法性明故更无加过者超偏小故独绝无伦者由无过所以独绝亦是遍荡相着无法可为伦等故也此但释无等于下等字其义未明四悉谓四悉檀也悉之言遍檀翻为施谓以欢喜等四遍施众生也即者理同故即事异故六闇禅者多增上慢文字者推功上人并由不晓六而复即今以四悉横辨六不即竖论于五即中一一具横亦可以四竖收五即则名字欢喜观行生善相似破恶分极入理也欢喜名神咒者神名不测由智见不测之理所以欢喜生善名明咒者智明善生故破恶名无上咒者智破惑恶更无过故入理者以真空智证无等理即第一义也无等之理生佛互等名无等等彼此法身等故者佛果三身互相齐等也故华严云一身一智慧力无畏亦然何故下问也示现下答也明诸佛道齐故。

　　□□等密说至心耳者但言密说无所得心其义已足似长□般若三字若令文显著有亦无如典语至而知者庸常也如大武柔毛以召牛羊清涤清酌以召水酒常俗不解则是秘密□呼只不同而牛羊酒水其实无异譬喻得解智者思之今无取焉者无不也防人强释故□□之或别所斥庶赞述功益乎自他同至于道。

　　般若心经疏诒谋钞(终)
