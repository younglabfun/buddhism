卍新纂续藏经第 26 册 No. 0556 般若心经小谈


　　No. 556

　　心经小谈

　　明　观衡　述

　　摩诃般若波罗蜜多心经。此十字乃一经之题目。摩诃是梵语。唐言大。般若是梵语。唐言智慧。波罗蜜多是梵语。唐言彼岸到。即到彼岸。言众生无智慧。迷沦生死苦海。诸佛菩萨有大智慧。照破无明。能超生死苦海。到涅槃彼岸。故云摩诃般若波罗蜜多。心之一字。念在上即般若心。若念在下即此本经为六百卷之心也。经者梵语修多罗。此云契经。契理合机之教也。此方从略。故但云经。故云摩诃般若波罗蜜多心经(此经多不读摩诃。据文中云深般若。题中亦应云大般若)。

　　观自在菩萨。即能行般若之人。举是人以显般若之法。观自在三字。是此菩萨别名。菩萨二字是通号。何名观自在。言此菩萨。行深般若波罗蜜多时。照见五蕴皆空。度一切苦厄。故名观自在。照见五蕴皆空。即观。度一切苦厄。即自在也。上略破三字大意。下讲明其义。舍利子。是尊者名。此尊者智慧第一。故呼其名而授之。谓上言照见五蕴皆空。如何照见。如何得空。舍利子当如是观照。色不异空。空不异色。色即是空。空即是色。如是观照。即空也。此四句。上二句。先照色空体一。下二句。方照见色性本空。言不异。要成下一即字。总之在色即是空一句为正。余助成耳。色一法如是观照。受想行识亦如是观照。故云亦复如是。上讲明五蕴皆空一句。下讲度一切苦厄。谓五蕴诸法若有。即有生相。有灭相。有垢相。有净相。有增相。有减相。皆苦相也。若诸法空相。既是空相。有何生。有何灭。有何垢。有何净。有何增。有何减。既无生灭垢净等。即涅槃真乐也。故复告舍利子。是诸法空相。不生不灭。不垢不净。不增不减。此一节。讲明上度一切苦厄一句也。上既讲明照见五蕴皆空度一切苦厄之义。下广为开演。是故空中一句。承上诸法空相之中。言此空中不唯五蕴皆空。十二处亦空。十八界亦空。无眼耳鼻舌身意。无色声香味触法。此空十二处也。无眼界乃至无意识界。此空十八界也。此空世间法。下空出世间法。无无明乃至无无明尽。无老死乃至无老死尽。此空缘觉法也。无苦集灭道。无智亦无得。此空声闻法也。言此空中世间出世间皆空也。此开演上照见五蕴皆空一句。即一观字也。以无所得故一句。承上起下之辞也。言世间法出世间法都无所得。以无所得故。诸佛菩萨。依之断烦恼。证菩提。出生死。证涅槃。故云菩提萨埵。依般若波罗蜜多故。心无挂碍。无挂碍故。无有恐怖。远离颠倒梦想。究竟涅槃。此言菩萨依般若离苦得乐也。三世诸佛。依般若波罗蜜多故。得阿耨多罗三藐三菩提。此言诸佛依般若离苦得乐也。自以无所得。至阿耨菩提。此一节。开演引证上度一切苦厄一句。即自在二字也。上既破解讲明开演引证。明知照见五蕴皆空度一切苦厄实处。故下结成。有二。初结显般若之功。故云故知般若波罗蜜多。是大神咒。(转凡成圣神妙难测)是大明咒。(慧日当空破无明暗)是无上咒。(无过之前无加之上)是无等等咒。(不唯无上亦无齐等)上结显般若神功。二结成破题。因上破云照见五蕴皆空度一切苦厄。如何见得。既讲明开演引证了然明白。故此结云能除一切苦真实不虚。此即自在也。总之一经只观自在三字尽矣。上显说。下密说。故说般若波罗蜜多咒。即说咒曰。

　　揭谛揭谛　波罗揭谛　波罗僧揭谛　菩提娑诃

　　上显说令人依义生慧。密说令人持诵生定。定慧均等。修行备矣。

　　心经小谈(终)
