卍新纂续藏经第 26 册 No. 0571 般若心经注解


　　No. 571

　　般若波罗蜜多心经注解

　　世尊在灵鹫山中。入甚深光明宣说正法三摩提。舍利子白观自在菩萨言。若有人欲修甚深般若法门。当云何修学。观自在遂说此经。即佛说大般若精要。传至中华。今从玄奘所译。般若者智慧也。波罗密多者。华言到彼岸。众生由迷慧性。居生死曰此岸。菩萨因修般若。悟慧性到涅槃。曰彼岸。心者般若心也。此般若心。人人本具。说此经者。欲令众生。断除妄心。显发本性故也。经者法也常也。经路也。此经以单法为名。实相为体。观照为宗。度苦为用。大乘为教相。此五者。经中所说之旨也。单法者。即般若波罗密多也。实相者。即诸法空相也。观照者。即照见五蕴皆空妄也。度苦者。即度一切业报苦厄也。大乘者。即菩萨所行甚深般若也。

　　观自在菩萨行深般若波罗密多时。

　　观自在。能修般若之菩萨也。般若波罗密多者。菩萨所修之法也。菩萨因修般若。观慧照了。自心清净。圆融无碍。故称自在。此自行也。复念世间受苦众生。令其修习此法。改恶迁善。离苦得乐。无不自在。此化他也。

　　照见五蕴皆空。度一切苦厄。

　　照者观也。五蕴者。色受想行识也。蕴者积聚也。谓日积月累。妄想众恶。藏于性内为蕴。空者真空也。色者色身也。即人身也。受者领纳也。想者思想也。行者造作也。谓造作诸恶也。识者分别也。谓分别一切境界好丑也。识即心王。受想行是心所。度者度脱也。一切苦厄者。世间业报众苦厄也。菩萨由观照五蕴空寂。离生死苦。复悯在迷众生。颠倒妄想。悖理乱常。不忠不孝。十恶五逆。致受众苦。说此法门。令其修习。皆得解脱也。

　　舍利子。

　　佛之弟子。智慧第一。因其为众请问。故呼其名而告之。

　　色不异空。空不异色。色即是空。空即是色。受想行识。亦复如是。

　　色即四大幻色身也。空乃般若真空性也。众生由迷真空性体。而受幻色妄身。譬如水之成冰。坚固无用。菩萨由修般若。观慧照了。幻色即是真空法体。犹如融冰为水也。然色之与空。其体无二。故曰色不异空。空不异色。如冰不异水。水不异冰。复恐钝根众生不明了。犹存色空之见不忘。故曰色即是空。空即是色。如冰即是水。水即是冰。若受若想若行若识。莫不皆然。此一经之要。般若之心也。

　　舍利子。是诸法空相。不生不灭。不垢不净。不增不减。

　　诸法者。指前五蕴也。空相者。即真空实相也。菩萨复告舍利子云。既了诸法当体。即是真空实相。实相之体。本无生灭。既无生灭。岂有垢净。既无垢净。岂有增减乎。

　　是故空中无色。无受想行识。

　　此真空实相之中。既不可以生灭垢净增减求之。故总结云。无色无受想行识无即空也。

　　无眼耳鼻舌身意。无色声香味触法。

　　真空实相之中。既无五蕴。亦无六根六尘。此空十二入也。

　　无眼界乃至无意识界。

　　既无十二入。亦无十八界。十八界者。六根六尘六识也。有六根对六尘。成六识也。五蕴十二入十八界。不出色心二法。为迷心重者。说为五蕴。为迷色重者。说为十二入。为色心俱迷者。说为十八界。以上三科修学之人。随人根器。但修一科。即能悟人。

　　无无明亦无无明尽。乃至无老死亦无老死尽。

　　此空十二因缘也。无明者痴暗也。谓于本性。无所明了。非瞢然无知。乃违理强觉之谓也。无无明等者。菩萨以般若智。观此无明。其性本空。无生灭相。故云无无明亦无无明尽也。无老死亦无老死尽者。义与前同。生相者。无明缘行。乃至生缘老死是也。灭相者。无明灭则行灭。乃至生灭则老死灭是也。此十二因缘。亦名十二有支。生从无明生。则一切生。灭从无明灭。则一切灭。若无无明种子。根茎何来。因此十二因缘。妄想生灭。缠缚自性。受苦无有休息。头名无明。亦名烦恼。亦名种子。二名行。谓造作诸业。此二支前世所作。恶业种子也。三名识。谓起妄念。初托母胎也。四名名色。从托胎后。渐生诸形相也。五名六入。于胎中成六根。而通窍也。六名触。谓出胎后六根。对六尘而生喜好也。七名受。谓领纳世间好恶等事也。此五支现在所受之果也。八名爱。谓贪染世间五欲等事也。九名取。谓于诸境好丑。生取着心也。十名有。谓作恶业。造有漏之因。能招来世之果。此三支现世所作之恶因也。十一名生。谓受来生五蕴之身也。十二名老死。谓来世之身。既老而死。此二支来世当受之果也。盖此十二因缘。该通三世因果。何见人生祸福。已定此善恶因缘。不肯修行。妄求富贵安乐。何益不造。无业无缚。即得清净法身。若造恶业。展转因依。如轮旋转。无有休息。一切众生。迷而不知。良可悲也。故菩萨说此心经。劝诱于人。依而行之。可出苦轮。此本缘觉之人。所观之境。大乘菩萨。彻照此境。皆无实性。故云无也。

　　无苦集灭道。

　　无苦集灭道者。观四谛清净也。苦即生死苦果。集是惑业苦因。此二者世间之法也。灭即涅槃乐果。道即道品乐因。此二者出世之法也。说此四谛者。令众生知苦断集慕灭修道。离苦得乐也。此本声闻之人所观之境。大乘菩萨照了此境。当体空寂。故云无也。

　　无智亦无得。

　　智般若之智也。菩萨以智照境。既无五蕴及四谛诸法。即人法皆空。智境俱泯。如病去药忘。故云无智亦无得也。

　　以无所得故。

　　此结前起后之言。

　　菩提萨埵。依般若波罗蜜多故。心无挂碍。无挂碍故。无有恐怖。远离颠倒梦想。究竟涅槃。

　　菩提萨埵者。能依之人也。般若波罗蜜多者。所依之法也。菩萨之人。依此法门修学。功成理显。故得心无业缚。因无业缚。故无生死恐怖。既无生死恐怖。则无颠倒烦恼。此三障既空。三德乃显。故云究竟涅槃。涅槃者。华言大灭度。大即法身。灭即解脱。度即般若。此三德非别有即三障。是迷即三障。悟即三德。所谓生死即法身。烦恼即般若。结业即解脱。然虽障即是德。自非般若之功德不能显。譬如磨镜垢尽明现。斯之谓也。

　　三世诸佛。依般若波罗蜜多故。得阿耨多罗三藐三菩提。

　　三世过去未来现在也。阿耨多罗三藐三菩提者。华言无上正等正觉。此言非惟菩萨如此修证一切诸佛。莫不皆修般若。得成正觉。

　　故知般若波罗蜜多。是大神咒。是大明咒。是无上咒。是无等等咒。

　　前是显说般若。后是密说般若。然既显说。而又密说者何。良以。众生根器不同。所入有异。曰神咒者。盖言般若功用。能破魔障。名大神咒。能灭痴暗。名大明咒。能显至理。名无上咒。极妙觉果。无与等者。名无等等咒。

　　能除一切苦真实不虚。

　　此结般若功用广大。除苦得乐。决定无疑。令诸众生信受奉行也。

　　故说般若波罗密多咒。即说咒曰。

　　揭谛揭谛　波罗揭谛　波罗僧揭谛　菩提萨婆诃
