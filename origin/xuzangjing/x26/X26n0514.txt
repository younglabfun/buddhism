卍新纂续藏经第 26 册 No. 0514 仁王经疏会本


　　No. 514-A 会刻仁王护国般若经疏序

　　仁王护国般若经者。乃八部般若之结经也。夫般若之谈。时长理诣。莫不荡空释滞。绝想袪情。良由众生迷执久固。真性难显。故佛且不拣善恶垢净性相。一切诃破。虽真性及妙用不无。而姑云无。直待情忘理丧。纤毫不容。然后引出匿王之问端。高张五忍之法网。婆心彻底。巧运锥锤。密接通别之初机。淘镕凡圣之玄路。来至法华开显。领付家业。点示般若之离相。咸成诸法之实相。究论实相之功。功由般若。般若之要。要当妙悟。故曰无量义者。从一法生。是也。唯我天台智者大师。深愍当来。劫运渐衰。斗诤坚固。般若缘疏。经云若国欲乱。鬼神先乱。鬼神乱故。即万人乱。是诸难起。皆应受持讲读此般若波罗蜜多。而护国法要。尤在解说此经。此大师经疏所由作焉。惜乎此疏。盛行海东。中华失传。昔四明尊者。构仁王疏而弗获。亦犹天台大师拜楞严经而未得。先后求法。苦心有同揆欤。幸有宋老僧如恂师。得之海贾。晁说之叙于简端今龙藏虽载。而讲筵无闻。适天台敏老法师。应吴门诸缙绅请。于戊戌冬。住报恩北寺。时值边疆多故。臣民不安。乃于己亥春。属成莲演讲仁王护国般若经。求佛保安。惟成莲所讲。系当世通行唐不空译本。而大师所疏。为什公译本。经文互有异同。大旨正堪补备。且龙藏本。经与疏各自为帙。研究维艰。爰遵天台大部之轨。华严三合之例。分经会疏。合镌方册。排科文于经前。系疏解于经后。重加句读。庶几条分缕析。开卷了然。成莲复据北藏。校勘一周。合掌恭敬。　而说颂曰。

　般若如虚空　　功德不可量　　付嘱诸国王
　依教而信受　　菩萨金刚手　　承佛威神力
　一闻说是经　　顷刻为护持　　能令其国界
　无复诸灾难　　疾疫与刀兵　　一切悉消除
　法施利群生　　同发菩提心

　　时在光绪二十六年荷月普门示现日　台宗后学比丘成莲叙于吴门报恩北寺之西斋
