卍新纂续藏经第 26 册 No. 0543 般若心经提纲


　　No. 543

　　心经提纲

　　明　李卓吾　撰

　　心经者。佛说心之径要也。心本无有。而世人妄以为有。亦无无。而学者执以为无。有无分而能所立。是自挂碍也。自恐怖也。自颠倒也。安得自在。独不观于自在菩萨乎。彼其智慧行深。既到自在彼岸矣。斯时也。自然照见色受想行识五蕴皆空。本无生死可得。故能出离生死苦海。而度脱一切苦厄焉。此一经之总要也。下文重重说破皆以明此。故遂呼而告之曰。舍利子。勿谓吾说空便即着空也。如我说色不异于空也。如我说空不异于色也。然但言不异。犹是二物有对。虽复合而为一。犹存一也。其实我所说色。即是说空。色之外无空矣。我所说空。即是说色。空之外无色矣。非但无色。而亦无空。此真空也。故又呼而告之曰。舍利子。是诸法空相。无空可名。何况更有生灭垢净增减名相。是故。色本不生。空本不灭。说色非垢。说空非净。在色不增。在空不减。非亿之也。空中原无是耳。是故五蕴皆空。无色受想行识也。六根皆空。无眼耳鼻舌身意也。六尘皆空。无色声香味触法也。十八界皆空。无眼界乃至无意识界也。以至生老病死。明与无明。四谛智证等皆无所得。此自在菩萨智慧观照到无所得之彼岸也如此。所得既无。自然无挂碍恐怖与夫颠倒梦想矣。现视生死。而究竟涅槃矣。岂惟菩萨。虽过去现在未来三世诸佛。亦以此智慧。得到彼岸。共成无上正等正觉焉耳。则信乎尽大地众生。无有不是佛者。乃知此真空妙智。是大神咒。是大明咒。是无上咒。是无等等咒。能出离生死苦海。度脱一切苦厄。真实不虚也。然则空之难言也久矣。执色者泥色。说空者滞空。及至两无所依。则又一切拨无因果。不信经中分明赞叹。空即是色。更有何空。色即是空。更有何色。无空无色。尚何有有有无于我挂碍。而不得自在耶。然则观者。但以自家智慧。时常观照。则彼岸当自得之矣。菩萨岂异人哉。但能一观照之焉耳。人人皆菩萨。而不自见也。故言菩萨。则人人一矣。无圣愚也。言三世诸佛。则古今一矣。无先后也。奈之何可使由而不可使知者众也。可使知。则为菩萨。不可使知。则为凡民。为禽兽。为木石。卒归于泯泯尔矣。

　　心经提纲(终)
