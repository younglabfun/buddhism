卍新纂续藏经第 26 册 No. 0574 般若心经注解


　　No. 574

　　摩诃般若波罗蜜多心经

　　松溪道人　无垢子　注

　这点灵光道上来　　只因逐妄堕尘埃
　君今要见还乡路　　悟得心经道眼开

　　摩诃。

　　西天梵语也东土翻为大且大者广无边际之谓也广大无边者莫过虚空大道也　川老云虚空境界莫思量大道清幽理更长　又云十方无壁落八面亦无门大道无边际虚空难度量　道云迎之不见其首随之不见其后　儒云仰之弥高钻之弥坚瞻之在前忽错在后　诸贤圣皆如此称扬广大也　日月虽明难比其光乾坤虽大难包其体能生万有而不见其形遍周沙界而不睹其迹虽是如此广大玄妙谁知更有一物过于此者且道是何物还识这个○么宽则包藏法界窄则不立纤毫显则八荒九夷无所不至隐则纤芥微尘无所不入今者不避罪𠍴分明漏泄乃人之本源也　仙师有云为甚此心开大道只因元向道中来　世人不能返本者盖因错认色身为己被六根所瞒七情遮蔽自失本真以致流浪生死也　要见本真么　寻不见觅不见十二时中绕身转　省得么。

　法身体若太虚空　　性道元来总一同
　只因逐妄迷真性　　所以轮回六道中

　　般若。

　　西天梵语也东土翻为智慧且智慧者正知正解审察之谓也修行之人须用智慧之力降伏身心不令放肆以习静定　道云能以智慧之力摄伏诸魔精　莲经云慧日破诸闇能伏灾风火　儒云智能破邪慧能破暗　且无智愚人作事粗恶不肯三思惟务广学多闻念在夸谈讲论不究自家生死好觅他人是非不亲真实道人爱近虚头禅客空谈圣人经典心地全不用功图名贪利我慢贡高只说眼下时光不想脑后之事如此之人乃聪明外道也　古德有云外道聪明无智慧。

　　仙师云口说心不行非是精细汉　儒云先治身心后治家国　且有智慧之人作事安详不肯造次识因果顾罪福亲近知识参问至人穷性命之根元究生死之大事制伏身心收敛神气念念在道息息归真一日功成行满㘞地一声透出三界此虚空混为一体若到此地造化不能移易阴阳不能陶铸四时不能迁五行不能役鬼神不能拘劫火不能坏作个逍遥自在物外闲人要见物外闲人么　六座门头常出入虽然相近不相亲　开着眼休得蹉过　省得么。

　智慧聪明路两差　　聪明枝叶慧根芽
　若改愚痴生智慧　　多年枯木自开华

　　波罗。

　　西天梵语也东土翻为彼岸　此岸者生死之际也彼岸者出生死之岸也迷者此岸悟者彼岸世人若迷本性即愚痴颠倒认四大六根为己争名竞利谋千年之活计积万劫之冤𠍴背觉合尘迷真逐妄忙忙而不知休息念念而心境不除忽朝大限到来临行手无所措这里脱下湿布衫那里穿上虱虱袄去去来来改头换面似蚁循环何日是了生死苦海几时得渡如是之者只在此岸若有人猛然自悟从前所为所作尽是虚假弃假循真穷根究本常近至人常亲知识求过岸之舟觅方便之篙渡过爱河苦海而登彼岸得脱生死洪波更不拖泥带水作个脚干手燥清净自在闲人也　且道如何得达彼岸　咦　他人难用力　自渡自家身　会么。

　智慧为船精进篙　　灵台用力出波涛
　翻身直上菩提岸　　撒手归来明月高

　　蜜多。

　　西天梵语也东土翻为无极又蜜者和也多者众聚也且无极者至高至大难极之谓也　释云无极　道云太极　儒曰皇极皆谓○此也今分明说开蜜之一字亦比于大道虚空多者谓万汇也譬道能包含万类有情无情尽在大道之中人之真性一同亦能包藏万法万法尽在一性之中太虚之内有八万四千异类种性说不可尽皆在人之一性之内一性譬如蜜种性喻于多情行人以一性均和种性合而为一故曰蜜多　道云识得一万事毕　释云万法归一　儒云吾道一以贯之　且道如何是一　还识这个○么　咄　五行不到处　父母未生前　虽然说破不行　难到直须去尽尘垢方见　省么。

　一性为蜜众为多　　先将觉性普均和
　坐成一片真如性　　一性圆明赴大罗

　　心。

　　心者人之本源也一切万法尽在一心之内有八万四千等动则无穷无尽定则不变不移　释云心生种种法生心灭种种法灭　道云心死则性月朗明心生则欲尘遮蔽　儒云制之一心则止谋于多事则乱　是以古圣教学人收摄其心归于一处唤作万法归一又名一字法门因人不信是心是佛是心作佛所以多种方便指示世人见自本性岂不见古云三点如星象横钩似月斜披毛从此得作佛也由他是也上天入地皆在自心所为非他处所得　经云在于闲处收摄其心。

　　又云制之一处事无不办不能归一者因识心者少乱性者多故失真道矣为何不识其心因其多惑其性皆缘失神昏昧逐境迷心六根内盲着物乱性不生智慧愚暗之故也若肯修心穷性命究生死亲近明师参求法药疗治心病念兹在兹步步行行坐卧不忘语默动静不离这个○忽然眉毛竖起眼睛露出便见本来面目　且道本来面目如何形状　川老有云火不能烧水不能溺风不能飘刀不能劈软似兜罗硬如铁壁天上人间古今不识　咄　知道么　终朝常对面　不识是何人。

　这轮心镜本无尘　　因尘难照本来真
　尘尽镜明无一物　　自然现出法王身

　　经。

　　经者径也是世人修行之路径也学人得此不疑拟休要误了工程蓦直便行须有到家时节只怕路头不真差行错认　且道向甚处去是予今明说向寸草不生处纤尘不立处无泥水无坑坎净裸裸赤洒洒平稳稳处去猛然逢着一颗○圆陀陀光烁烁亘古不坏如意光明宝珠亲手拈来得大利用不受困苦　释云摩尼宝珠　道云黍米玄珠　儒云九曲明珠　要见此珠么　一心象外觅。

　　休向世间求。

　这卷真经本在心　　自家藏宝不须寻
　猛然检着无生品　　迸出明珠耀古今

　　观自在菩萨。

　　自在菩萨人人皆有只因六根诸境遮障不能观看情欲万缘所牵不得自在若有智慧之人信得及放得下但于幽静闲处打并身心坐令极静静中更静无纤毫异念一心清净守至静极猛然一动有一真人在自己灵宫往往来来纵横无碍这里方见自己菩萨优满自在一刹那间遍周沙界随处现法身到处不留迹光明普照观之不见诸人若要见此菩萨观之不用其目听之不用其耳去耳目之用才识自在菩萨　道云视不见我听不得闻离种种边名为妙道　金刚经云若以色见我以音声求我是人行邪道不能见如来　儒云视不用目听不用耳离耳目之用自然得性。

　　如是之者方知一切处此真仙菩萨未尝不在同坐同行同欢同笑寸步不曾相离只是自家昧了　要见此菩萨么　咦　虽然出入无踪迹烁烁光明见也么。

　菩萨从来不离身　　自家昧了不相亲
　若能静坐回光照　　便见生前旧主人

　　行。

　　行者修行也路径崎岖不修难行　且修是修心向道行是行善归真如人修路相似去碍路荆棘除当道顽石高者断之低者填之打扫洁净便坦然平稳人之心地亦要如此下功去一切损人利己之心如去碍路荆棘相似碍登途稳步除一切杂念障道因缘如除当道顽石一同得进身平正损大过补不及令得均平屏垢心绝染污打并清净此乃修行初入门之要也非在口说亦非足行全凭心地下功　仙真云心地下功全抛世事。

　　释云心地法门非在舌辨　儒云说不如行行不如到此也又要看这一步从何而起若知起处便知生死根源　昔日刘海月参白云师父拜而问曰弟子念虑降伏不住如何师问云是谁念虑答弟子师云是谁降伏海月似省不省沉吟微笑师云来去都由你闹好没主宰若是敌他不过即便放下更要知他放下的是谁若识得自有主宰便不被他瞒过海月遂省礼谢而已　又石霜和尚问石头和尚举念不停时如何石头咄云是谁举念石霜于此大悟但只如此体究念念不离于当处举意思虑语言知觉细细审观从何而出　古云欲知佛去处只这语言是　道云要知本性根由不离言语动静　宝公云未了之人听一言秪这如今谁动口然虽如是说开向上更有妙处不修不行不能自到若果到家乡则罢问程矣　且道家乡远近　迷则千山万水隔　悟则回头便是家　理会得么。

　起初行处认教真　　若还失脚丧其身
　踏得故乡田地稳　　做个逍遥自在人

　　深。

　　深者幽微玄妙彻骨彻髓处也若要到此田地须是打并轻快方可　道云损之又损之以至于无为　释云放下又放下自然身心轻快　儒云苟日新日日新又日新　要如此者须去静坐日夜打扫直至扫无可扫寸丝不挂如父母未生前烧了一般　古云贴体汗衫都脱却反求诸己廓然无自然到家　且道不得还家者何也　呀　日晚程途远　身困担儿沉　省也么。

　大道家乡本不深　　世人担重自难寻
　若能放下浑无物　　便见灵山佛祖心

　　般若。

　　般若者西天梵语也东土翻为智慧　大凡为人须要自生智慧若无智慧真是愚人空过一生甘伏死门有一等无智之人以聪明谓之智慧大错矣且聪明之人卖弄精细役使心神出言如飞龙俊鹞行持如跛鳖病龟贪利图名以粗作细看世财如骨如髓弃性命若粪若土只知明日后日今年后年不知老之将至死限临头可惜空过时光虚劳一世似此所为生死轮回如何脱得　有智之人外如愚鲁内默安详识有生有死悟无得而无失常自谛观生从何来死从何往发此一念亲近知识参问至人求出世之法逃生死之路避过恶如避锥刀顾性命如顾宝贝动则安人利物亦不被境瞒静则入定观空更不滞莽荡如是之者一旦果完摆手还家得大自在　先师云一日得还乡不作飘蓬客　释云撒手到家人不识更无一物献尊堂　川老云孤舟到岸远客还乡　且道如何是乡　咄　远后十万八千　近后不离当处　会得么。

　智慧聪明总是心　　智人修内蠢傍寻
　若人有智超三界　　无智愚夫生死临

　　波罗。

　　波罗者西天梵语也东土翻为到彼岸　且迷者有生死堕轮回只在此岸也悟者超生死脱轮回到彼岸也若要到彼岸须是自生智慧过此生死苦海如人过水水深难过须用船桥或用木牌竹筏多种方便盛载过此苦海而到彼岸既达彼岸前者船桥木牌等物尽皆无用见性悟道者亦复如是　大颠云如盲人求医远路不能自行须假人牵兼手中有杖方可无此二物不能得到既到医家医师与他点眼大见光明其杖与牵人都无用处顿悟涅槃正道亦复如是　且道甚是牵人柱杖予今说破信者便行不得外行难成内功须用广作福田福至心灵自然有个道径只此便是牵人也然后可以坐禅修道辨取内功求见性之法了生死大事一日功圆得见本来面目便是柱杖也更要参访明眼师真大德高僧求其印证印证师真便是医人也一日顿悟从前多种方便尽皆无用惟柱杖不可弃　道云得鱼忘筌得兔忘蹄　释云过河须用筏到岸不须船　儒云得意忘言得米忘田　且道都教忘却因甚只不教弃了柱杖　未到水穷山尽处　且存作伴过时光　理会也未。

　这根柱杖本无相　　元与虚空无两样
　若人提起透三天　　遍界邪魔不敢望

　　蜜多。

　　蜜多者西天梵语也东土翻为无极　且无极者无极而太极者○乃虚空妙道也古云无极而太极太极分二仪二仪分三才三才生四象四象生五行因有五行渐渐滋生万类万类尽在妙道之中包含也是以蜜之一字喻于虚空妙道多者比于诸品众类有情无情皆属道之含摄且如蜂采百华酝造成蜜未成之时有咸酸甘苦辛之众味青黄赤白之众色其味不等其色不一一日功成蜜就种种之味酿成一味般般之色混同一色馨香美味一无差别到此则蜂得养生人得受用修行之人亦复如是　且如修行之人调伏身心朝磨暮炼功行未成之际有悭贪心利名心嫉妒心计较心胜负心贡高心我慢心杀害心狼毒心三毒心怕怖心邪心妄心无明黑暗心种种不善之心又有暴恶性粗躁性风吹性随邪性愚浊性见趣性乖劣性虚诈性好哄性撅强性颠狂性浮华性謟曲性自无始劫来一切习性八万四千有余说不可尽一日功圆顽心自尽煆成一味清净最上无碍真心种种自和炼就一片万劫不坏圆明法性到此并无差别之心亦无异类之性众恶自消众恶自灭一真独露得大自在　古德云众星朗朗不如孤月独明　道云百川流不尽一海纳无穷　仙师云千思万虑终成妄独守一真道自亲　且道如何得见一真　咄　开眼被他瞒　诸人拿不着　省也未。

　若干种种恐难同　　休教差别走西东
　收来安放丹炉内　　炼得金乌一样红

　　时。

　　时者正见之时也言见亦无可见言时未可定时　仙师云一阳才动之时自有无穷消息　古德云清风飒飒透心怀此时快乐人难识　玄之又玄无东西南北无四维上下无过去未来见在　虚空平等与大道混然无有二处共归一时　川老云时时清风明月镇相随桃红李白蔷薇紫问着东君总不知　且道东君在何处安身○见么　打不离　割不死　在桃红李白　在蔷薇黄紫　呵呵　模得着也未。

　若问端的是何时　　清风明月自家知
　东君昨夜传消息　　绽出红梅第一枝

　　照见五蕴皆空。

　　五蕴者色受想行识也此五等因积习而不散妄认色身是我故长劫轮回若人猛省借此幻身须教修行常自返照照见五蕴净尽清净本然　且道如何是色受想行识怎生得此五蕴皆空予今直说分明若有解悟之者休生疑惑信受奉行必有契道之日且色者窒碍之义若见境逢物不着不染是无窒碍色蕴自空也受者领纳之义若遇一切声色境界心不领纳得受蕴空也想者妄想思虑之义若过去不思未来无想现在自如得想蕴空也行者心念不停迁流之义若十二时中心不外游念不烦乱不被物转不被境留一念不离当处得行想空也识者别无亲疏之义亦乃着物之理若见一切境物一无分别辨认一概平等见如不见识如不识无亲无疏来则应之去则不思得识蕴空也既得到此田地自然照见五蕴皆空六窗明净净裸裸赤洒洒没可把又有甚四大五蕴名字亦不可得　道云惟见于空　释云虚空独露　昔歌利王游猎遇一仙人问语不答先却左膊次卸右膞节节支解仙人面无惧怒之色与恒常一同并不改颜　罽宾国王问狮子尊者曰在此做什么尊者答曰在此蕴空王问得蕴空否尊者答曰已得蕴空法王曰求师头得否尊者答曰身非我有何况头乎　又肇法师云四大元无我五蕴悉皆空将头临白刃犹如斩春风　又舍利弗见天女问云何不变却女身去天女答曰我十二年觅女身了不可得教我变个什么从上祖师皆得蕴空法　又镜清和尚住院三年本院土地要见师颜不能得　又太古郝真人在赵州桥下办道忽一夜闻众鬼于河畔共语云明日有一戴铁帽人替我言讫杳无音耗至次日将暮大雨忽作见一人头顶一铁锅遮雨至桥下欲洗脚过桥太古一见喝云不可洗其人听真人之言扶栏上桥而去至夜众鬼皆至一鬼言我三年等得一个替头被这先生将我底来破了众鬼欲害真人来往寻觅不得不知真人在于何处嗟叹而去其时真人只在桥下鬼不能见　又弘觉和尚住庵天厨送食及再参洞山和尚后皈庵天神三日送食到庵不见庵主庵主只在庵中为何不见皆得圆顿之法隐身之诀所以神鬼俱不得见　且道四大不实色身非有五蕴尽空甚是本来面目　咄　这一句从那里出来照见五蕴空底是阿谁　瞎汉当面蹉过　咦　一心只在丝纶上　不见芦华对蓼红○见么。

　识破回头便下功　　了然脱洒悟心空
　从他四大都零落　　其中别有一神通

　　度一切苦厄。

　　若得五蕴空便出生死界得免轮回苦　太上云吾有大患为吾有身及吾无身吾有何患　释云身是众苦之本　儒云有身有患无执无忧　经云三界无安犹如火宅众苦充满甚可怖畏若是有智之人反照自己悟得自身皆虚幻非为真实何况他物一日无常尽皆抛撒百无一用念念如此心境自除杂念自少更须参访知识亲近智人求出身之路了生死大事忽朝爆地一声脱下漆桶底便见本来面目　要见本来面目么○　古今无改变人自认不真。

　若得心空苦便无　　有何生死有何拘
　一朝脱下胎用袄　　作个逍遥大丈夫

　　舍利子。

　　舍者屋舍也比四大五蕴色身利子者舍中之本来一点真灵即主张形骸者是也如客店主人暂住主若离舍屋即倒塌利子常在只是换了房舍居住　道云身是气之宅心是神之舍久而神气散又是移屋住　释云无始劫来赁屋住至今谁识主人公　药山又云皮肤脱落尽惟有一真实　要见真实底么　还识这个○也未　来来往往畿千遭只是世人模不着。

　莫道房儿又不多　　包藏天地及山河
　其中有个真仙子　　不染纤尘镇大罗

　　色不异空。

　　道性无二色空一等只在目前应物现形人皆不识长者长空短者短空　方者方空圆者圆空白者白空赤者赤空小者小空大者大空远者远空近者近空　道云人人本有个个不无　释云蠢物含灵皆有佛性　儒云一切含灵各具一太极　古德又云尘尘是道尘尘是佛　仙真云何物不禀道生何处不是道化随处现形随所自在道不远人人自远之反观自身是色色中须有真空觉性应现种种相即是真空觉性所现　永嘉云幻化空身即法身法身觉了无一物本源自性天真佛　仙真云有形假相内包无相真形　宝公云有相身中无相身　咄　理会得么　桃红柳绿红柳绿梅华白　总是东君造化成。

　虚空造化自然工　　大地山河体混融
　随处现形人不识　　自家昧了主人公

　　空不异色。

　　色空无一种世人自分别　道云大方无隅混然一体　释云总三千界成一世界　儒云登东山而小鲁登泰山而小天下撒去蕃蓠何彼何此。

　　古云贤圣常行平等智不生分别相　三教贤圣亦是空四生六道亦是空上至仙佛下至混虫草木各各元本总是空且大朴未散阴阳未判二仪未分三才未立有甚作我元来皆一个道理因大朴散天地合三才成立万有滋生直至如今不能返本为何只因众生执着不知元来是空迷己逐物心生倒见随物流转不能归一机见不同着色着空随色空二见若人于此廓然悟空平等身心内外无余不见空色不被物使不被境瞒一概平等有何一也便得归一只这一也是多了重阳祖师云抱元守一是功夫地久天长一也无　古德云万法归一一何归一归之处要君知　且道一归何处　咦　狗㖭热油铛　理会么。

　人牛不见杳无踪　　尽道空来不是空
　一片白云归去也　　惟留明月照玄穹

　　色即是空。

　　空在色中世人难见眼是色不能见物只是真空妙性能见耳是色不能听声只是真空妙性能听鼻是色不能知香臭只是真空妙性能知舌是色不能言语只是真空妙性能言身是色不能觉触只是真空妙性能觉触脚是色不能行走只是真空妙性能行走手是色不能拈掇只是真空妙性能拈掇且去真空妙性无眼能见无耳能闻无鼻能嗅无舌能言无脚能行无手能拈意根有名无形分为八万四千见闻知觉总归六根遍身互用神通妙用　古云通身是遍身是　道云不须他处远搜寻十二时中绕遍身　色空不异妙理全彰色可色非真色空可空非真空总归大空　且道此理如何　川老有云有相有求皆是妄无形无影堕偏枯堂堂密密何曾间一道寒光烁太虚　道经云知空不空知色不色名为照了予今不免饶舌说破若见一切有相境物休教染着若到情忘念绝之处休教迷真著相则著有迷真则落空若不着空不著有方是了事底人　省么　休得瞌睡惺惺着。

　万窍都因一窍通　　一窍能纳太虚空
　若还拿住玄中窍　　摆手皆归大道中

　　空即是色。

　　色在空外人被境瞒　仙真云道无万汇则不能显万汇无道则不能生　释云见色便见空无色空不见　是以三教圣贤不见有色有空色空双泯内外无分别如如常自然光明洞耀周遍沙界世人则不然也分内分外论彼论此著相分别见种种相随声逐色迷真不觉出壳入壳展转不知改头换面无有了期非干他事是自寻得底何不及早回头自救　且道怎生救得　咄　放下从前恶水瓶　楝着痛处便金针。

　一概均平有甚差　　本来元是一人家
　只因着在枝稍上　　迷了从前太道芽

　　受想行识。

　　因眼见故受色因受色心有思想因思想念行因念行有识解有六根因六根生六尘一识便有四大五蕴有此五蕴色身便明著相分别随声逐色憎爱忧恐从兹而起以致流浪生死而无停息若要生死断轮回止但从起处一根照破令四大五蕴净尽廓然无我当下空寂直下承当空劫已前自己○寂而常照照而常寂　太上云寂无所寂欲岂长生欲既不生即是真静　又云唯见于空观空亦空空无所空所空既无无无亦无无无既无湛然常寂　释云人亦空法亦空二相本来同　且道人法俱空必竟何处住○诸境万缘留不住　混然隐在太虚空。

　眼界牵连众界忙　　不见可欲万缘忘
　忘无可忘全身出　　便见灵山大法王

　　亦复如是。

　　既无我则万法皆无复归于空便得返本还元也　佛家唤作万法归一　道家唤作复命归根　儒家唤作复遂元初天理到这里言语道断心行处灭若动念即乖张安排即不是所以　川老云退后退后看看顽石动也　理会得么　咄　休得胡走动着三十棒。

　一念才兴相便成　　述真逐妄昧归程
　若能放下空无物　　稳向如来藏里行

　　舍利子。

　　当面不识火不能烧水不能溺箭不能伤刀不能劈风不能飘日不能炙雨不能洒描画不出毒药不能害恶虫不能螫只因行走路头差所以失却波罗蜜见舍利子么亘古到今不曾改变只是来往赁屋居住或时朱楼画阁或时草舍茅堂或时金屏朱户或时破庙窑龛　省得么　川老云云起南山雨北山马名驴子几多般请看浩渺无情水几处随方几处圆　若要不来不去须得诸漏已尽以归寂灭如此者未出三界外天地不能拘作个物外闲人　会么　向前不如退步　纽捏不如自然。

　自家房内主人公　　同居共住不知踪
　若能退步回头望　　物物头头总得逢

　　是诸法空相。

　　诸法皆空本非实际　仙真云法本无法形本非形有形终是假无相是真人　金刚经云法尚应舍何况非法　又云一切有相皆是虚妄若见诸相非相即见如来　从上诸师一味谈空者只为众生直下是空担负不行起种种假名引导有情无情皆归空寂得返本原若信未及但去静坐反照照见五蕴实无所有自然忘形忘体得其人空既得人空如病安去药其法亦空人法俱空自然休去歇去　经云我身本不有憎爱何由生　既得忘形忘体有甚念虑可牵到这地面自然放下无仙佛可做无生死可断无修无证若更有丝毫可修可证则堕生死界永劫受沉沦若能彻底脱洒无所依倚不落有无二边如虚空独立直下承当空劫已前○圆陀陀光烁烁底有何不可　会么　乾坤两朵海中莲　一切众生虚出没。

　人法皆空心自休　　也无欢喜也无愁
　风平浪静云归去　　月照寒江一色秋

　　不生不灭。

　　有成有坏是事相不生不灭是理性此直言直说众生具足法身真空妙性亘古今不曾生不曾灭不变不移无来无去无旧无新巍巍如是　大上云寂兮寥兮独立而不改周行而不殆　又云寂然不动感而遂通四大五蕴任他虚生虚没于自己法身总无交涉　且道既无交涉如何步步不离　古德云和光尘不染三界独为尊　川老又云得优游处且优游云自高飞水自流只见黑风翻大浪未闻沉却钓鱼舟　如是者且道有交涉也无交涉　若得五蕴皆空有甚离与不离　理会得么　水流常不住　青山镇日闲。

　任他四大往来奔　　云来云去镇常存
　竹影扫阶尘不起　　月穿潭底水无痕

　　不垢不净。

　　亦说众生本来清净法身无名无相无痕无瑕无染无活不长不短不方不圆坏不得烧不得如虚空似莲华不着水也不垢秽亦不净洁常劫如然如水中月　要见么　随处放光　几人能得见。

　清净无瑕一法身　　如莲出水不沾尘
　分身应现千江水　　千月还同一月真

　　不增不减。

　　谓混沌虚空之体迢迢空劫之身如何增得如何减得也害不得也益不得　道云在圣而不余在凡而不欠　释云如如自然无欠无余　又云经历劫而不坏至亘古而不迁　古德云体似虚空没崖崖上乘菩萨信无疑中下闻之必生怪　且道因何如是　呵呵　自家绳子短倒怨井水深　正是自家味了　咄　灵山会上曾相识今日因何不认人。

　法身与色身　　不必论疏亲
　皆赖东君力　　华柳一般春

　　是故空中。

　　妙法真空不生不灭无垢无净增不得减不得清净本然古今不改万劫常存刀割不断箭射不穿绳系不住火烧不燃雨洒不湿推拥不偏击之不痛捉之难拈　因何如是物不碍虚空虚空不碍物也　仙真云真空不挂物大道不沾尘　川老云虚空不阂丝毫念所以彰名大觉仙　文始真经云天地虽大不能芽空中之核阴阳虽妙不能卵无雄之雌　且道天地因何不能生发阴阳其生不能造化空中之物不能生芽者不沾地土不着境界也无雄之卵不能造化者内空无物也　省得么　内外彻底空　鬼神拿不着。

　真空元不立纤尘　　才有微尘便不真
　泥水布衫都脱下　　分明便见里头人

　　无色无受想行识。

　　既是空中有甚五蕴积习虚空之体安色不受色安声不受声安受不受受安想不受想安行不受行安识不受识六道四生一切假名假相都无纳受清虚妙道纤尘不立必竟无形行如鸟道坐若太虚　且道如何谓之鸟道太虚　咦　鸟道虽行而不见迹　真空虽露而不见相　会么。

　五蕴俱无便见空　　何须他觅主人公
　既得水清鱼自见　　头头不昧有神通

　　无眼耳鼻舌身意。

　　且道无眼耳鼻舌身意是个甚么　休呆看蹉过了　予今明说有此六根是色身无此六识名法相　如此之者只是数修行人眼虽看不要着在色上耳虽听不要着在声上鼻虽嗅不要着在香臭上舌虽尝不要着在滋味上虽有身体休要着在相上须要忘形忘体意虽应事不要着在境物上要应应常静　道云眼不观色耳不听声舌不耽味鼻不嗅香身不妄动意不狂乱　儒云非礼勿视非礼勿听非礼勿言非礼勿动便是无眼耳鼻舌身意也亦是六根清净便是六尘不染又是六识皆空总而言之十八界静也又名六耗消亡六贼死一真不动六门关总而言之十八狱空也断也若此则天堂近也便见本来法身　要见本来法身么　在眼曰见在耳曰闻在鼻曰臭在舌谈论在手拈掇在足运奔全体起用全体法身非是六根四大五蕴见闻知觉切忌休认四大六根为己　金刚经云凡所有相皆是虚妄　道云悟者忘念归真迷者著相失本　尽是假名引导众生不可知得便了须是亲见法身若得亲见转凡成圣若听人言说或文字上知解如画饼充饥似说酒止渴终不济事　虚实云华药栏莫颟顸星在秤弓不在盘　重阳祖师云休教错认定盘星　且道此句如何说　谓盘只可等物知轻别重者皆在星上　祖师又恐人错认定盘星讨准定盘星是死物不知轻重是以休教错认定盘星一般都是星有用得着底有用不着底此皆喻法精细审察休执着一边　且道此理如何　真性与识性真神与识神一般同住止一假一成真　牢着眼　鹭鹚藏雪内飞起却才知。

　六个门头一个关　　五门不必更遮栏
　从他世事纷纷乱　　堂上家尊镇日安

　　无色声香味触法。

　　此乃六尘也皆从一根上起但去一根上反照从何而起若识起处从根本生起处是妄休教生苗　仙真云扬汤点沸不如釜底抽薪　释云要伐其树先去其根枝稍自坠　既识根本弃假归真识得我身非有我身尚无万法皆空自然清静观身无身观法亦然都归空寂更去静坐观过去所作多种色声香味触法在于何处既无所有还如昨梦我心本空福罪无主何者是罪何者是福。

　　经云谛观心罪本来空是则名为真忏悔　且道忏个甚么悔个甚么忏则忏其前非悔则再不重犯　咄　既得诸根断　何处可生苗　只有虚空在　要见虚空么　看不见　模不着　对面如常光烁烁　认得也未。

　万法皆空罪福无　　更须静坐嘴罗都
　蓦然拿住毗卢手　　做个男儿大丈夫

　　无眼界乃至无意识界。

　　若眼界净竟识安十八界自然平安此十八界因执有眼界连累十八界不安但去眼根反究虚假　古德云眼是障道魔军着境自迷回路　仙真云眼观心动着物迷真吾身非入六根皆归败坏静审四大都无实义惟有真空妙性长劫不坏之体湛然常在亦无修证　释氏云那伽长在定无有不定之时　先师云定中境界静里乾坤自然而然做作又不是也　既得定力有甚散乱如同秋月圆陀陀光烁烁普天匝地无有不照着处说个照着亦是自然非安想故　拾得又云吾心不比月比月有圆缺一盏无油灯照得十方彻　山河大地不能隔碍光明洞耀迥脱根尘体露真常太无染污但离诸缘便是仙佛　理会么○光明无少欠只怕起云遮。

　遇境无心眼便明　　反观自己见前程
　灵光射透长安道　　独向蓬莱路上行

　　无无明。

　　无无明者万缘不生也无明是黑暗不停之念一切众生尽有无明因有无明起多种差别百般烦恼皆是暗昧之心故令如是　道云暗昧心不止地狱畜生本　释云无明不见菩提路不觉将身落火坑　儒云寸心不昧万法皆明　又广成子云木去火则不灰人去情则不死　大颠云心处六情如鸟投网造罪恶业如蛾赴灯出壳入壳转转不觉流浪经劫皆因无明而起因有无明有行因行有识因识有名色因名色有六入因六入有触因触有受因受有爱因爱有取因取有有因有有生因生有老死忧悲苦恼皆因无明为始于此亲见无明降伏令死死中更死欺人不得诸漏自尽烦恼永断三毒自灭恶根自除须是直裁根源莫顾枝稍华叶根若截断华叶自死扫除心地不见其身身尽无明尽尘垢亦尽万劫尘沙数罪一时顿息轮回生死一时脱兔　且道似个什么　嗄　𧏙螂离粪弹　脱壳化金蝉　会么。

　心间不昧性圆明　　遍界空空一坦平
　寸草不生尘土尽　　一轮日向海中生

　　亦无无明尽。

　　既扫除心地十八界必然清净身尚忘却更有甚无明尽迷则颠倒妄想是无明业心悟则转凡成圣是圆明觉性都是一般心地只曾明与不明。

　　太上云同出而异名　永嘉云无明实性即佛性幻化空身即法身若执幻身是我即有无明有无明即生三毒起三恶业三业昏暗六根内盲因此不见不知背觉合尘堕三恶道如有智慧之人能转悭贪心为喜舍心转瞋怒心为欢喜心转愚痴执着心为圆融脱洒心更改六贼为神通于是一一转得改得自然转凡成圣凡夫即是圣人若转不得改不得圣人即是凡夫如何凡人被物转圣人能转物百姓日用而不知终日忙忙被物所引日久月深离家渐远不得还乡迷真失本也若是会万物归于自己岂得迷失真本矣　川老云终日忙忙那事无妨不求解脱不乐天堂但能一念归无念高步毗卢顶上行　又云终日吃饭不曾咬着一粒米终日着衣不曾挂着一缕丝　道云居尘不染尘在欲而无欲　身心一如内外无余须是打成一片与空劫齐形影不存体露堂堂才有纤尘遍界空生便堕生死但去反观己身我身不实余者皆空我身尚假有甚无明　且道如何迷失真道　咦　雪迷樵子路云遮采药人。

　前途路迳黑漫漫　　无限江河万岭巑
　若解转身些子力　　堂堂大道坦然宽

　　乃至无老死。

　　既得无更有甚忧苦老死修行之人须要忘形忘体我身既无有何无明无明既无生死亦断　太上云内观其心心无其心外观其形形无其形远观其物物无其物三者既悟惟见于空　金刚经云无我相无人相无众生相无寿者相　三者既无四相皆空有何无明老死万法自空即是仙佛只这仙佛两字也是多了亦乃强名且众生颠倒被目前幻境所惑习性所牵形影变动不能作主随物流转因执有我妄心不灭人我不除执着声色堕落生死若是见性之人目前无法亦无众生心佛及众生本无差别平等真法界一体同观万法归一　且道怎地同观为　仙真云虽则枝分稍异到了万叶归根然则派列流差必竟百川还海　且太极未判混然一气岂有二耶天地既分而有高下一生二二生三三生万物皆一无所化天也是道地也是道人也是道有情无情皆受道气所生观梢末则万汇不等知根本则一概无殊　释云是法平等无有高下　仙真云平等不二老是全真之丈夫　若识破这个道理生则从他生老则从他老病则从他病死则从他死生老病死不曾碍着我沤生沤灭○波翻浪瀼水本常然　大颠云到家底人不见有生死亦无生灭天堂地狱六道四生一切幻化于彻底人总无交涉自然全身放下　古云诸行无常一切空即是如来大圆觉　且道死了向其处去　会得么　一轮无影日　端在太虚中。

　既太执分身　　无明幻境尽
　观空亦是空　　生死无由近

　　亦无老死尽。

　　既无老死常劫如然岂有穷尽有尽者是幻境色身无老死者是真空法相既不著有亦不滞空活鱍鱍地转辘辘地圆陀陀地光烁烁地岂有尽耶　且初行行人先要打当干净方有些儿相应处　太上云损之又损之以至于无为无为而无不为　大颠云学道之人如剥芭蕉一般去一层又去一层直至去尽无下手处自然返本还源得五蕴空如未生相似烧了一般到空不空处脱体全忘不存踪迹要通身手眼不立纤尘名字犹不可得何况其他十二因缘六度万行头陀苦行一时顿脱如枯木死灰如百无一会底人　古云不是息心除妄想都缘无事可思量　若更说生说死说因说果说心说性　永嘉云心是根法是尘两种犹如镜上痕㾗垢尽除光始现　心法双忘方到无生死之地　且道人法俱忘复是何物　理会么　灰飞烟灭家何处　水远天长一色秋。

　人法双忘万事休　　百川四海会源流
　猛然迸出寥天月　　照彻乾坤四大川

　　无苦集灭道。

　　既忘其形即得生死断更无穷尽有甚苦集灭灭道　先师云因有身心招众苦能忘心体苦何生　释云身是众苦之本心是恶业之根若能放下身心便登菩提彼岸　大颠云小乘之人日夜精进六度万行心外求法免此四谛出三界免轮回无有是处诸佛为大事因缘出现于世不以小乘法济度于众生大乘之者学无为法端坐念实相众罪如霜露慧日能消除存于闲处收摄其心端坐不动观一切法皆无所有及观四大有身非觉体无相乃明真自知空寂顿观净尽无功之功长劫不坏无为之为而不为如如不动湛然常寂。

　　莲经云诸法从本来常自寂灭相佛子行道已来世得作佛　定慧力庄严无迷无悟无苦无乐无集无灭无道无得无慧无失本来无一物明镜亦非台到这里修证即无染污不得一超直入如来地　要见如来么　如来似来不来似去不去送之即不得留之亦不住　会么　竹密不妨流水过　山高岂碍白云飞。

　无苦集灭道幽哉　　顿然净尽见如来
　愚人外觅三十二　　共汝同行你不猜

　　无智亦无得。

　　自身尚假岂有得乎　道云实无所得为化众生名为得道　释云亦无人亦无佛大千沙界海中沤一切圣贤如电拂　又云不是心不是佛不是物　大颠云到这般田地如贼入空室无物得偷　道经有云离种种边名为妙道　释又云自性清净实无一法可当情本来付有法付了然无法各各心自悟悟了无无法　无得无失无进无修胸次才有丝毫有得有失我能我会我悟我达我聪明我智慧尽是增上慢人我不除皆堕生死若是真实道人总不如是自有出身之路　且道如何是出身之路　打教四边净　自好向前行。

　本来这个没纤尘　　只怕时人错认真
　放下了然无一物　　何方不是武陵春

　　以无所得故。

　　得无所得一体空虚　修行人到这里入大乘之位众生因甚轮转不能休息因不曾见性鲜于智慧不能广悟无量空义执着自己胸次学解误却本心　大颠云从外入者不是家珍　仙真云学他心内言终是别人语　众生被干慧学解广览积习在心遂成我慢　古云若有丝毫便是尘尘若不消只知传说事尘若消尽诸境亲见诸事亲知如明眼人登高山无所见修行人须是究竟到空劫齐不落第二见归根得旨方有相应若是执着人我便生轻易　善星比丘讲得维摩经增上慢人我不除生陷地狱　云光法师讲得天华乱坠贪嗔不改堕落堰牛若要超佛越祖须是念念空寂世间幻化一切客尘惟太虚之体声色不存纤尘不立如虚空相似便是了事清净安乐道人　要见清净安乐道人么　不挂一缕丝　头头自相遇。

　赤膊条条不挂丝　　同行同坐阿谁知
　只认张三并李四　　不识你是甚家儿

　　菩提萨埵。

　　菩提萨埵者西天梵语也东土翻为人空法空。

　　大颠有云了得人空名曰菩提了得法空名曰萨埵人法俱空名曰妙觉　若四果小乘著相修行精进苦行及至修无漏断尘沙惑果行圆满得四果阿罗汉如獐独跳神通狭劣堕在声闻辟支佛果不能接物利生若不见性不得到圆顿之位须是见性若见性已反掌之间转凡成圣自然机缘悟佛三昧知大道根源惟无师智自然智多种种方便度诸迷悟同登彼岸更不受生教外别传不劳寸刃入圆顿无碍法门　且道如何是无碍法门　缅平一等七通八达。

　众水相合不分清　　众火相聚一同明
　果必到家无异路　　坦然大道一般平

　　依般若波罗蜜多故。

　　此中间六个字依前涅槃解说修行得大智慧既有智慧必登彼岸而复太虚最尊最胜悟性般若天上天下无有及之　道云一日有为不如一时无为　又云一年学教不如一日修道　古德云千日学慧不如一日学般若　大颠云般若通透大光明藏如人入海转入转深开佛知见悟佛知见有大神通变化多般方便应现种种相随机利物不落第二一体同观平等真法界无众生可度亦无佛可做　理会得么　水流异派　到海同源　呵呵　只怕漫散了收拾不来　破镜不重照落华难上枝。

　了得般若波罗蜜　　调和种性皆归一
　默然参透一何归　　半夜虚空如白日

　　心无挂碍。

　　依此般若波罗蜜多修行即得心无挂碍即悟真如妙理廓彻太虚清净本然常得自在　仙师云心若太虚不染一物　释云心同虚空法示等虚空法证得虚空时无是无非法　既然与虚空混为一体有何差别是与不是外清净内清净内外清净外空内空当体即空未有天地先有此空。

　　太上云有物混成先天地生　又云无名天地之始有名万物之母　视之不见听之不闻抟之不得迎之不见其首随之不见其后五目不睹其踪二听绝闻其响　川老云堂堂大道赫赫分明人人本具个个圆成只因差一念现出万般形　六祖云我有一物上拄天下拄地无人识得若亲见一面超过佛祖出三界不堕轮回为人自肯自信自能保养得无碍法决定无碍　理会么　扯破幔天网　去了当头召。

　虚空难着物　　有甚挂与碍
　打破沐桶底　　便见观自在

　　无挂碍。

　　想念不断谓之挂着境不回谓之碍重说无挂碍者内外清净诸缘脱洒也如丽天杲日光满大千无所不照一切虚妄境界总无挂碍东去无穷西去无极纵横自在幻境不能所拘本源自性天真长劫不坏之体无去无来无变无异　要见长劫不坏之体么　雾散晹初见　尘尽镜自明。

　本来空没碍　　著相自家迷
　若人回得转　　仙佛一般齐

　　故。

　　故之一字圆满极则亦是真常之理不可言说因说不得故曰故　金刚经云无法可说是名说法　儒云道本无言言生理丧　仙师云道难说须当自悟　且道如何得悟　咦　一撞金钟响　惊醒梦中人。

　真常圆满极则故　　到处周圆难染活
　应变随机有万千　　坦荡逍遥常独步

　　无有恐怖。

　　既心无挂碍真常自然圆满更有甚么恐怖之心若到此地悟得性空东西不辨南北不分不被明暗所瞒不被坊隅所当不被阴阳所拘不被造化所役似此有甚忧苦可怕有甚生死可怖不与万法为伴当自独行独步上天仰之无穷入地去之无极山河石壁地水火风于此往来总无挂碍侧掌行千里回程转似飞天地莫能拘鬼神莫能测唤作自在大觉金仙　要见自在金仙么　不须觅火把灯寻　渴饮饥餐常对面。

　去来自在任优游　　也无恐怖也无愁
　幻化境中留不住　　独行独步是瀛洲

　　远离颠倒梦想。

　　若挂碍无恐怖绝自然远离颠倒梦想　仙师云日间无想念夜后少梦寐　释云梦因想生想因念起世人只知合眼有梦不识开眼也有梦如何是开眼有梦先师有云假饶金银过北斗大限来时一梦中岂不是开眼也做梦若要梦觉直待无常方省生前所作所为所爱所贪一切万缘尽是一场春梦只是自己一身也顾官不得到此省时晚矣若是有智之人忽然自省自觉无常到来此贪欲爱乐尽是轮回之种地狱之因远离颠倒悟本性空即知此自必无　古云圣人无已无固无必无我无依无倚无晦无明无名无相无强无弱无秽无净无止无作无任无灭无默无言绝思绝虑一切语言道断心行处灭　太上曰实无所得为化众生　释云道妙幽微不可得见　大颠云死了烧了无饥无渴无寒无热无起无倒无坐无眠无六根无九窍无四百四病无八万四千虫永无颠倒梦想若不如是悟去清净界中才一念阎浮早通八千年会得刹那间不会尘沙劫死死生生展转不觉睡长梦而不醒万劫颠倒而无止颠颠倒倒死了又生生了又死梦醒又梦睡觉又睡迷中更迷终无了期若有人打得彻透得过永免颠倒梦幻顿脱　且道顿脱了向甚处去　脱笼俊鹞扑天飞　一任诸人近不得。

　日间无想夜无梦　　不被颠倒境物弄
　一拳打破上头关　　翻身直上朝元洞

　　究竟涅槃。

　　究者反自穷究己身尽是虚假一日无常尽皆败坏难以留恋如是究竟则何矣本来无此四大因世人皆执有身迷己逐物弃亲向疏认贼为子妄将四大六根为实作种种业受种种苦轮回万劫不觉不知不能解脱默然自省于此日夜不离当念自觉自照细细参究此六根五蕴从尘劫已来本自无有名相皆不可得亦无成仙成佛亦无六道四生种种皆不可得老者尽也到这里一概平等尽底掀翻万缘顿息余外无余　川老云如斩一握丝一斩一齐断　又云一拳打破化城关一脚趯翻玄妙塞南北东西任往来休觅大悲观自在　大颠云离四句绝百非知见无见斯到涅槃　且涅槃无生非死也乃是寂灭无生无死之谓也　太上云湛然常寂　佛经云生灭灭已寂灭为乐寂者寂然不动灭者诸法不生实无生死也且道无生无死底怎生模样　咄　莫听声不是相　识得虚空还一样。

　究竟自身元不有　　便须放下莫愚痴
　涅槃路上无朋伴　　大道无人我是谁

　　三世诸佛。

　　大颠云过去庄严劫一千佛未来星宿劫一千佛现在贤劫一千佛三世三千佛更有穷劫佛不可说不可说数量不可尽此诸佛皆从修证所得。

　　川老云种瓜得瓜种果得果　又云一佛二佛千万佛各各眼横兼鼻直昔年曾种善根来今日依前得渠力　道经云种兰得香种粟得粮为善降祥作恶降殃　且三世诸佛不修不得成人身中亦有如此诸佛变化不一因习气所昧境物所障自家迷了却不认得若于心无心便是过去佛寂然不动便是未来佛应物不昧随机又便是现在佛清净无染便是离垢佛出入无碍便是神通佛到处优游便是自在佛一心不昧便是光明佛道念坚固便是不坏佛各各诸佛自身俱有说亦不能尽变化多般惟一真耳但去静坐观过去现在未来皆同一体如虚空不异相不自相不他相非无相非取相不此岸不彼岸不中流观其寂灭永不断灭若人于此顿悟直下承当迢迢空劫尽在如今放光动地人法俱忘不见有过去未来现在究竟到尽无尽地即是空空我无我我我尚不可得空色亦无三世自空非识不灭识性自空前际后际中际亦空不落空见　要见三世诸佛么　咄　沿河休害渴　把饼莫言饥。

　过去未来并现在　　近在人身人自昧
　千变万化少人知　　混合虚空成一块

　　依般若波罗蜜多故。

　　修行人须要智慧百种方便去无始劫来习性调和成一真之性而登彼岸若不见性卒难成就此句是三世诸佛之母十方诸佛依此修行果行圆满成等正觉若离此句修行虽经多劫久守勤苦望成大道者鲜矣属小乘法堕在声闻缘觉辟支佛鬼仙人仙地仙有为之法终不成就一切圣果须当精进存有能所依般若波罗蜜多法得无上正真之道唯此一事若别修行过此法者无有是处此是教外别传此法亲见自性方乃传授千圣不传自悟自信不容授记圆顿之位独孤标法参善知识求问至人凭师指示有缘契悟圆顿教没人情若有私心传授是外道法有分咐有传授有得即有失有教有授尽是外道邪见生死根本。

　　仙师云法有三千六百门修行路径此为真须知有个玄微处不在三千六百门　仙佛祖师自修自证本无语句亦无一法与人若有一法授记不名释迦不唤道人道本无言只是教人自修自悟说着不真除非自见见无可见若被人教坏急须吐去大凡为人须从自己流出无价宝珠用之无尽上根之人一闻千悟具大总持中下之机多闻多不信　太上云上士闻道勤而行之中士闻道若存若亡下士闻道大笑之此乃难信之法希有之事　理会么　世人只知随影转不知离影到家乡　嗄。

　脱落衣裳见本形　　寸丝不挂得安宁
　若人要趓浑身影　　便向无阴树下行

　　得阿耨多罗三藐三菩提。

　　此是西天梵语也阿言无耨多罗言上三藐言正三菩提言真东土翻为正真　又云成等正觉此四个字须是亲见　古云见道方修道不见复何修　一大藏经说此四字不能尽诸佛亦说不尽三教圣贤皆修此四个字尽归圣道成等正觉今人若能依此般若波罗蜜多三藐三菩提法修行廓然顿悟亲见无上正真自知当来仙佛直超圣果　要见无上正真么　头头显露　物物周圆。

　妙道虚空是祖宗　　分明应化不相同
　若人悟得真常道　　便识从前旧主公

　　故知般若波罗蜜多。

　　因修行得见无上正真之道知般若波罗蜜多之神力也且过去诸佛慈悲怜悯众生百种智慧方便之力随之利物接引后来设像化人使泥塑木雕黄卷赤轴说因说果但以假名引导有情将善恶报应之事天堂地狱之说使人改恶向善离假归真声闻缘觉十圣三贤诸佛地位次第接引。

　　仙师云千里程途逐步而进　释云千仞宝台非一圾而上　忽然自悟自见本性超过诸佛位次一超直入如来地若不见性向外驰求终不成就悟有年月有日有时　古云学道先须有悟由　若无悟离文字外行住坐卧火急自救一同顿悟　道云千日学道悟在一时只这一时便得轻快诸上善人同归一处若是学解就古人唾津尽是外道邪见生死各路随业受报不可共语岂不闻须菩提尘点劫前修行直至释迦会下解空第一方等会中金刚请问四句偈廓然顿悟涕泪哭泣自叹云前所得慧眼未闻此经三世诸佛皆从此经流出　如何是此经　看时无一字　当处放光明。

　不凭智慧渡深河　　万劫沉沦溺浪波
　既登彼岸归真道　　何须更念萨婆诃

　　是大神咒。

　　若会波罗蜜多便见是大神咒此神咒人人俱有不修不见亦是众生心地法门有大神通　道云心有主宰万邪难侵　儒云心正可以辟邪　度人经云万邪不干神明护门　能驱邪立正变死人作活人改魔境为仙境头头示现物物全彰信手拈来百无妨碍此大神咒举心动念鬼神灭爽返本还源外道魂惊精灵伏罔此蜜咒也　识此咒么　神通并妙用　何处不相随。

　有大威神力　　伏剑邪魔息
　何处不相随　　同居人不识

　　是大明咒。

　　既有大威神力一点灵光自然晃耀照彻十方射透三界山河大地无有隔碍过于日月无处不照　吕祖云一点心灯焰焰生不劳挑剔朗然明得来照破人间暗独放寒光满太清　虽然说破自不了不明　要明么　拂却镜上尘　便见本来面。

　烨烨光辉满大千　　愚人不见被情牵
　若能放下浑无物　　依旧心天性月圆

　　是无上咒。

　　得见自己光明照见从前黑暗无有能极者此神咒最上无过于此是为第一一切诸法皆不出于心咒是无上咒也　道云心是众之王　释云心是法中王　所以无上也　只一件　王不动万姓自安心不乱诸邪不起　理会么。

　心咒最无上　　要去闲思想
　人牛不见时　　便是灵山长

　　是无等等咒。

　　此神咒无有等齐者不可说不可比无有边际此咒世间少时说着难信须是亲见此咒　要见此咒么　放开包裹太虚空　收来难立纤毫物。

　本来无等件　　神性独为尊　　乾坤难覆载
　万古镇常存

　　能除一切苦。

　　若得见性有甚苦厄　佛意慈悲愍众生堕在世间流浪经劫受苦无穷不能返本是以应现种种相出现于世设种种方便救度群迷同出火院若有智慧之人谛听大道之言只究心地莫去旁求初则打扫洁净去累劫之习性　大颠云开池不待月池成月自来　修行人先要心地清净自然道生　儒云以礼制心　释云在于闲处收摄其心　道云降心绝念三教圣人只教众生心间清虚心若无染自然见性若得见性永免轮回更不受得不死不生之道且从上诸佛诸圣久受勤苦方得见性心心念念处处逢源　且道末后向甚么处去　不省处处迷归路　悟来时时在本乡。

　仙佛出世为何因　　皆因慈愍众沉沦
　若人肯到船头上　　免做拖泥带水人

　　真实不虚。

　　是真实法语非虚华之言一切诸佛说此神咒度脱有情不是异语不是谦言　永嘉云证实相无人法刹那灭却阿毗业　凡所有相皆是虚妄惟此无相之相是真实之相大千俱坏此相不坏因甚不坏　道有云有形终是假无相是真人　又云百骸俱消散一物镇长灵　道经云元始悬一宝珠在空玄之中　佛经云我有无价宝珠系在衣里日夜推究忽然见牟尼宝珠　又云牟尼珠人不识如来藏里亲收得　然虽如是见道易守道难　要见此珠么　圆陀陀　光烁烁　转辘辘　活鱍鱍　常对曰　不可棺(音斡援之)。

　真实光明无价珠　　人人分上没差殊
　只因些子誵讹处　　云起青天月色无

　　故说般若波罗蜜多咒。

　　因修行到此知般若神咒之功最大此句结前多种方便总归为一具大总持同归一心之法　古云应观法界性一切惟心造　仙真云善恶存亡总在心　大颠云迷者为含藏识死后作毒蛇悟者为秘蜜神咒得无生法如来有密语迦叶不隐藏语此神咒若人专心受持功行圆满常持此咒鬼神远离诸天寂听常欢喜　理会得么　非是口诵要心受持大开着眼休教走了○要见此咒么　不在外　不在内　不在中间与内外　且道在甚么去处会会么　不离当处　休教迷了。

　性海宽洪怕起风　　风才起处浪翻空
　一朝风定波涛静　　一轮月印水晶宫

　　即说咒曰。

　　举起四句偈拥护持经人不离左右顺念逆念世间一切所求无不果遂十二时中不可忘却　会么　休教错认了。

　万圣千贤在己身　　休教昧了本来真
　因何苦劝重重举　　一番提起一番新

　　揭谛揭谛

　　揭谛者人空又揭谛者法空人法俱空二空全忘也　道云自心不动之后复有无极真机　洞仙云人牛不见杳无踪月色光含万象空　且人空者只是教人忘形忘体法空者只是教人忘情绝念万法俱捐善恶俱混不执己身不著于相忽然外不知有己身内不省有己心远不知有诸物到这里脱体全忘自然见个消息说个消息又是执于事也　大颠云不劳悬古镜天晓自分明　且道如何是天晓　金鸡三唱罢　拥出一轮红。

　人法双忘万事休　　香炉无火冷飕飕
　一声新雁辽天外　　远水长天一色秋

　　波罗揭谛

　　波罗揭谛者到空无所空是也　仙师云既无所空彻底净　虎眼禅师云不识亦空着所空　若是既无所空得到彼岸若到彼岸其彼岸亦须离而再进则永不受生轮回断生死息　且道无生无死是个甚么　认得么　休睡着　咦　他也转　你也转　对着面　寻不见　若要见　待成片。

　空无所空彻底除　　坦然归去合清虚
　莫炼顽空休失本　　自然体道契真如

　　波罗僧揭谛

　　波罗僧揭谛者是诸佛清净境界也五欲尘劳染污不得如仙佛慈愍众生随机应化救度群迷在异类中行龙蛇混杂凡圣同居逆行顺行圣贤莫测如月在水应现千江如同一月其真月本在天端拿捉不得染污不得　要拿捉得么　虽然亲见应难捉　除非身在太虚中。

　清净境界没思量　　不染纤尘是道场
　试观十五三更月　　影现千江百不妨

　　菩提萨婆诃

　　大颠云菩提是初萨婆诃是末　且修行入起初先须发菩提心勇猛精进日夜为道　古云道念若还比杂念成仙成佛已多时　只是学人不肯蓦直便行三心二意故不能到　仙师云数他堠(堠音后封堠五里一堠)子却不行口念长安心不彻　若是有志底人一刀两段修道学佛更无退转又守不怠忽然悟道达本性空即得菩提超出三界了无所了得无所得荡然清净则到极乐之所受用无尽故曰萨婆诃　且道行到甚地面是彻头处　水穷山极处　寸草不生时　省么。

　先发菩提一片心　　次教万虑不相侵
　直教钻透虚空髓　　拔出从前治病针

　　注经已毕更留一篇请晚学同志详览研穷二十年后有出身之路休要忘了老何到岸
高师不在此限。

　法本从心生　　还是从心灭　　生灭尽由谁
　请君自辨别　　既然皆己心　　何用他人说
　直须自下手　　扭出䥫牛血　　戎绳暮鼻穿
　搀定虚空结　　絟在无为柱　　不使他颠劣
　莫认贼为子　　心法都忘绝　　休教他瞒我
　一拳先打彻　　观心亦无心　　观法法亦辍
　人牛不见时　　碧天清皎洁　　秋月一般圆
　彼此难分别

　　般若波罗蜜多心经(终)

　　夫般若心经者诸佛肝心众圣命脉也以故自唐以降释家甚多比偶得无垢居士张九成之所注一本于书林禅教并举内外兼明真暗夜明灯雾海南针也仍加和点命工绣梓欲广其传岂非佛法良财色空之妙处哉。

　　旹正保二(己酉)中冬日书于东山圆通峰之屮庵
