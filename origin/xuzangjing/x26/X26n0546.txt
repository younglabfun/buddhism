卍新纂续藏经第 26 册 No. 0546 般若心经说


　　No. 546

　　心经说

　　雪浪释　洪恩　述

　　般若心经。是世尊以人显法。照见蕴空。而明甚深般若也。恐人不解。故自释之曰。照见五蕴皆空度一切苦厄。何为蕴空。以其色即是空。空即是色。而受想行识。莫不皆空也。恐人不知色即是空之旨。而复释之曰。是诸法空相。即五蕴之中。生而本自不生。灭亦元无有灭。不垢不净不增不减者。既此空相。虽具五蕴诸法。而原无生灭垢净增减。则无色无受想行识明矣。是为照见五蕴皆空。五蕴既空。则世之根尘识三。出世之四谛十二缘。以至能证所证。莫不皆空。既无世之阴界。则亦无出世智得也。能所既忘。五蕴何有。故都无所得。方名甚深般若。菩萨依此。而心无挂碍。恐怖远离颠倒梦想。能至究竟涅槃。三世诸佛依此。而阿耨菩提可得。五住结尽。二死俱忘。何苦恼厄难而不度耶。皆由照见蕴空。而能如是。故赞叹之曰。而此蕴空甚深般若。是大明咒神咒。以其能革凡成圣。如果裸之咒螟蛉。而不自知。恐人不信。复曰。能除一切苦。真实不虚。后说密咒。使人断言语息思想。而契此蕴空般若也。此则但离妄缘。即如如佛。而观世音能行此耳。故名自在。以至六百卷大经。以此为心。如人之有心。以为一身之主耳。何等简易直截明白。而世之裨贩之徒。自炫自媒。妄谈般若。[這-言+(一/ㄙ)]横生穿凿。牵枝引蔓。碍正知见。一盲唱之于前。百盲从而和之于后。瞎人眼目。徒增业苦。予悯无闻后进。蔓草难除。佛灯欲灭。故不得已随笔。略记经之首尾之旨如是。以俟知言。大似扬声止响。予欲无言可乎。

　　心经说(终)
