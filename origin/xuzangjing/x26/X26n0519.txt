卍新纂续藏经第 26 册 No. 0519 仁王经疏法衡钞


　　No. 519

　　仁王护国般若经疏法衡抄卷第一

　　译经证义讲经律论广演大师遇荣　集

　　夫以般若宏广经旨幽深古造疏以释经今述抄而赞疏释此经疏大分为三初释疏题目二彰造疏人三释疏本文疏题分二初释一部之总名后释此卷之别目总名分二初离释后合释离释分二初辨所释经题后辨能释疏字且经题者梵语磨努产捺啰䟦啰啰瑟咤啰般啰枳穰(二合)波啰弭多素呾缆华言仁王护国慧到彼岸经今取文词稳顺诸教共谈所以华梵相兼仍存讹略故云仁王护国般若波罗蜜多经释此分二初离释后合释离释分二初辨所诠十字后辨能诠经字所诠分二初离释后合释离释分二初明能请之人后明所请之法且能请人者谓仁王也周礼云仁有六德郑氏注云爱人及物曰仁上下相亲曰仁贵贤亲亲曰仁杀身成人曰仁仁者忍也善恶含忍曰仁好生恶杀曰仁韩诗云王者往也天下往之善养人也故人尊之善辨理也故人安之善悦人也故人亲之善粉饰人也故人乐之具此四德而天下往谓之王矣又仁者贤也仁慈慧悟具贤德故王者主也威德临民独尊胜故正理论说劫初之时为分香稻共立田主三曼多王(此云共许王也)众许此人有贤德故所收香稻六分之一以奉于王请治不平为田农之主也亦名人王人民之主独尊胜故亦名天子金光明偈云虽生在人世尊胜故名天由诸天护持亦名为天子波斯匿等诸大国王久修福慧具仁贤德故名仁王王有仁德名曰仁王分有财释王行仁行是仁之王名曰仁王依主释也第二所请法者谓护国般若波罗蜜多释此分二初离释后合释离释分二初明般若到岸通名后明护国此经别用且初文者般若慧义鉴照理事有简择故般若有五一者实相般若谓真如理而与般若为实性故名为般若故下文云法性不住色不住非色受想行识乃至法空人空皆名般若二者观照般若谓清净慧观照性相真俗谛故故下文云以甚深般若照见诸法一切皆空乃至体相平等名一切智智皆名般若三者文字般若谓能诠教诠般若故亦名般若故下文云般若波罗蜜多文字章句百佛千佛百千万亿一切诸佛而共同说十二分教皆名般若四者眷属般若谓六度万行妙慧相应助般若故亦名般若故下文云菩萨摩诃萨依五忍法以为修行乃至三贤十地一切妙行皆名般若五者境界般若谓二谛三性等般若境故亦名般若二谛品等广明其相此经一部上下文义皆显般若故以般若为经总题慈恩心经疏中释五般若云福慧俱修空有齐照寻诠会旨究理解生慧性慧资皆名般若能除障习证法真空众德之尊万行之导强独名慧摄一切法皆名般若即瑜伽云诸法同体巧相集成名集成方便以智以识摄一切法故意云摄一切法令同一体盖以巧相所集成故即巧相集成是方便义巧相有三一文巧相其语巧妙文言峭丽巧妙相故二义巧相以巧妙义显诸法故三事巧相如彩𦘕等巧妙相故此义巧相略有二门谓智与识且以智为门摄一切法者智性智相智因智伴智境体即是前五种般若约义巧便摄一切法令同一体皆名为智是谓巧相集成方便以识为门摄一切法者八识心王识自性故五十一心所识相应故十一种色识所变故二十四不相应行识分位故六种无为识实性故以此五种摄一切法皆名为识是谓巧相集成方便二门意者因位识强立于识门果位智强立于智门故此般若摄一切法波罗者彼岸义古说有二谓菩提涅槃慈恩说五一所知二教三理四行五果蜜多者离义到义总此意云由行般若离诸障染境尽有无解穷六藏义洞真俗业备二因觉满寂圆斯升彼岸体用兼举故立此名能到般若从所到岸以彰其名波罗之蜜多名波罗蜜多依主释也般若体义通于因果因位般若分离障染分到彼岸果位般若全离障染究竟到岸般若即波罗蜜多名般若波罗蜜多持业释也依唯识论所修诸行具七最胜方可得名波罗蜜多随阙一种非到彼岸在于初劫名波罗蜜多在第二劫名近波罗蜜多在第三劫名大波罗蜜多佛果位中更无异称今包因果故举通名五种般若通教理行果谓依教诠理依理起行依行得果皆般若故诠旨分别通教及理因果分别通因及果福智分别通福及智觉寂分别通灭道谛菩提涅槃二利分别通于二种自利利他又由行者修习般若通于二智根本后得观于二理生空法空断于二障烦恼所知息于二死分段变易证于二果菩提涅槃圆于二灭无余无住所以立此般若名者六波罗蜜多经第一卷云诸佛世尊以八万四千法门调伏有缘众生摄为五分若有众生乐修静虑威仪分别性相如次为说契经调伏对法若乐修习大乘真实智慧离于我法执着分别而为彼说般若波罗蜜多若不能持三藏般若造重罪等种种不善欲令消灭悟于涅槃为说陀罗尼于此经意正是第四乐修智慧离我法执为说般若令离我法契无相故兼余四分也后明护国此经别用者国者邦域依止之义理土事土凡圣依止王臣化治安身统王目之为国护者加卫覆摄之义般若威德而加卫之而覆摄之灾害不生祸乱不作人天欢庆龙鬼施恩般若兴而不坠贤圣护而国安法藉人以弘宣人由法而建国般若胜用其在斯乎然此护国而有内护外护且内护者如下文云佛告波斯匿王吾今先为诸菩萨说护佛果护十地行护化众生外护者如世尊言诸大国王谛听谛听我为汝等说护国法一切国土若欲乱时有诸灾难贼来破坏汝等诸王应当受持读诵此般若波罗蜜多严饰道场置百佛像百菩萨像百师子座请百法师解说此经乃至若王大臣及四部众听受读诵如法修行灾难即灭广如下文能护名护是国之护名为护国所护名护护即是国名为护国第二合释所请法者此通二释若依护国依主释者显此般若而能卫护诸国土故护国即般若名护国般若波罗蜜多摄用归体持业释也若依护国持业释者能护般若从所护国以彰其名护国之般若名护国般若波罗蜜多依主释也(收科可知)第二合释所诠十字者所请之法从能请人以彰其名仁王之护国般若名仁王护国般若波罗蜜多依主释也(收科可知)第二辨能诠经字者天亲解云谓能贯穿依故相故法故义故说名为经谓于是处由此为此而有所说名之为依真俗谛相名之为相善巧等法名之为法随密意等以说诸法名之为义具此四义故名为经然此经体总以声名句文四法为性由此四法能诠义故又瑜伽云经体有二一文二义文之一法进摄名句退摄于声虽言文义具摄声名句文及所诠义五法为体余如下释(收科可知)第二合释经题者上之十字皆是所诠文字般若亦是经中所诠显故能诠之经从彼所诠以彰其名仁王护国般若波罗蜜多之经依主释也又以教论摄五般若文字能诠余四所诠依瑜伽论经通教理仁王护国般若波罗蜜多即经持业释也(收科可知)第二辨能释疏字者疏犹记也纂录之义纂录诸教相应文义释经意故又疏者疏(平声)也分也决也疏通文义分别旨趣决择性相故名为疏即以疏主声名句文及所诠义五法为体瑜伽论说菩萨造论释经有四意五喻造疏释经意趣亦尔且四意者一严显佛经庄严圣教显深意故二摧邪显正令解经义邪心不生故三令法久住演教利他法不灭故四佛种不断令解义者修行成佛故言五喻者一如见华蘤见虽生喜不如开敷见经虽喜不如得疏开示道理二如见他财见虽生喜不如摄为己有三如见家书见虽生喜不如开之知其吉事四如见金铤见虽生喜不如锻为器物得其受用五如饥遇美膳见虽生喜不如餐之得疏释经随文可知(收科可知)第二合释疏题者造疏本为释经文故故能释疏从所释经以彰其名仁王护国般若波罗蜜多经之疏依主释也第二释此卷之别目者谓卷第一卷者行布规矩之义目于文字然此文字墨等书之从因果说意取声名句文而为体也声等为因方有字故文字为因引声等故又卷者卷舒之义贝叶纸等而为体也若唯文字而无纸等文字散灭若唯纸等而无文字则非圣教由是能依文字所依纸等互相依藉卷舒规矩目之为卷第一者初首之义一部六卷此轴标初故名第一卷体即第一名卷第一元唯三卷后人开成六卷也。

　　【疏】青龙寺翻经讲论沙门良贲奉贲述者彰造疏人也其青龙寺在长安城东南隅也青龙寺记云昔隋朝时创置长安以于城南本是战场聚骨于此帝曰以此处是国家青龙之首多诸坟墓有子孙亲戚者令移葬之其中无亲戚者官与移之去城东南约七里余穿坑埋之后有鬼哭之声有司闻奏有来令于埋骨之处与置其寺号灵感焉后至唐太宗皇帝女城阳公主有疾请苏州僧法朗持念观音神咒而获疾愈公主上请所废灵感寺地可以置寺以答圣恩至高宗大帝龙朔二年来旨宜令依旧置寺改名观音寺后至中宗皇帝以寺标青龙之岗于神龙二年改为青龙寺焉寺者嗣也司也治事者相嗣续于此司也汉书云后汉第二主孝明皇帝夜梦金人身长丈六乘空西来遂问朝臣傅毅奏曰准周异记竺干有大圣人出现满一千年后有声教流于此国陛下所梦必是此焉帝遣王导等一十八人西迎佛教至大月支国逢摩腾竺法兰二僧持四十二章经梵本释迦形相等初来权止鸿胪寺永平七年乙丑岁(或云甲子岁也)西迎至十年戊辰岁十二月三十日回届洛阳明帝喜悦别创堂殿安之二僧移入别居不忘其本遂标寺号又以白马䭾经至此而死建塔于寺中因名白马寺焉僧史略云至后魏太武帝始光元年创立伽蓝名为招提隋炀帝大业年中改为道场至唐复为寺也西天名僧伽蓝摩此云众园是出家众所住园故翻经者律论是经中一分之义契经具摄三藏义故但言翻经也翻者倒也倒西天语传授此方谓之翻译沙门者具正应云沙迦懑曩此云息恶息除诸恶故亦名勤息勤修众善息不善故法华疏云沙门息义以得法故暂尔宁息亦息恶也正言室罗摩拏或云室摩那拏此云功劳精修道业有功劳故今存不正复略梵语故名沙门沙门有四如常可知良贲者疏主名也贲(彼义切)疏主是河中邑县人也俗姓郭氏法名良贲家承官官阙而不录草岁出家长而独德讲仁王经唯识因明论善内外学住青龙安国等寺名望当时缁素仰重曾为代宗皇帝授菩萨戒不空三藏翻诸经论七十七部内四十余本疏主笔受并润文也于永泰二年二月十一日奉代宗来旨在内南桃园修撰新译仁王般若经疏至当年十一月八日缮写毕功文过万言部成三卷并陀罗尼念诵轨仪一卷承明殿讲密严经御记一卷并同进呈来批叹誉略而不录奉诏述者述犹叙也撰也亲奉宣诏叙述义理撰集圣教成此疏文名之为述唯识疏云叙理名述先来有故作故名造今新起故。

　　【疏】稽首等者自下释疏本文如所释经亦分三分初明序分二正宗分三流通分且初序分长分四段初稽首三尊陈造疏之情恳二叹佛身说为经起之源由三正显此经彰般若之幽致四释经品题明总别之纲要然此四段文意次第者夫欲释经先敬三宝述造疏之情诚求圣力而加护故有初段既已归依三宝便应制疏然以文字体式欲正称扬彼事必先泛述端由即言在于远意在于近为引事之由渐也此第二段即是泛述之词泛述教兴本末源由所谓真理湛然性离有无报身妙智穷性相源然后起他化用应机利物体无生说用有说生如是泛述体用本末渐欲引至说此经事故有第二段叹佛身说泛述已讫方辨此经灵山集众示现群祥法雨遐滋普润凡圣陈经宗旨大义所由内护佛果五忍二谛之门外护仁王般若灵验之事华飞瑞应德用难思法师奉持灾消难息如来悲念垂诫付嘱乃至教流此土弘阐因由褒扬称赞意表殷勤敬仰之诚欲令学者知其大义而生郑重故有第三段正显此经般若幽致显此义已便合次第释经文义然以本文前有经题目所以先释经题后释经文以经题者诠一部之大纲品题者显一品之要义由释题故即显一部总别大意故有第四段释经品题故四段文次第如是由此而言序者致也序致大义本末意故又序者绪也如茧之得绪绪尽一茧之丝疏之得序序尽一部之意也言稽首者能敬之相也无上觉等所敬三宝也依俗释云稽者至也首者头也以头至地故名稽首此即拜跪首至地故若依经论稽首者敬礼异名□□□□□□□□□礼俱舍论云稽首接足故称敬礼□□□□□□□□□□彼足故名敬礼虔仰深故以身比语□□□□□□□□□轻可发身由意起不说自成故唯身敬□□□□□□□□起殷净心策殊胜业伸诚归仰故名敬礼即□□□诸圣教中或云稽首藉身语业之稽首伸三业之敬礼也无上觉者觉体是慧觉察断障觉照理事故名为觉佛果位中法身觉性报身觉相化身觉用无比等故通名无上觉次别示云法身体遍报相圆明他化应现尘沙数身大悲拔苦妙用难思而无与佛齐等者也故华严云菩萨有十种大悲常观众生一无所归依二随逐邪见三贫无善根四长寝生死五行不善法六欲缚所缚七在生死海八久远长病九无欲善法十失诸佛法以此十种大悲拔众生苦菩萨尚尔何况如来于利他中大悲最胜故此偏言大悲无与等。

　　【疏】所说甘露法者前能说佛此所说法也所说之法犹如甘露世间甘露有二功能一能除疾病而得身安二能除热恼而得清凉佛法亦尔一能除生死之疾病得圣身安二能除障染之热恼得涅槃清凉故涅槃云世尊甘露药以施诸众生众生既服已不死亦不生(余文易解)。

　　【疏】住果胜果道者声闻四果前之三果现居有学名为住果第四果人已证无学于自乘中最殊胜故名胜果道麟喻部行尊者初学记中引诸家书籍明麟相貌今直叙之麟者仁兽也麇身牛尾一角马足黄色角端有肉音中黄钟王者至仁则出一角明海内共一主也生于火游于土含仁怀义行步中规游必择土不履生虫不折生草不群居不旅行不犯陷阱文章彬彬轩辕有麒麟之信鲁哀公十四年春西狩获麟以为不祥仲尼曰麟也独一而出更无群伴独觉圣者三千界中独一而出如麟一角名麟角喻独觉复有一类独觉圣者于其现身离禀至教不依于佛而自悟道名为独觉有各部众而行行故名部行独觉此二独觉初皆见佛闻法修行得圣果已麟角圣者定不见佛部行独觉容可见佛初是利根后是钝根皆离障染证无学果具无漏德故名尊也五忍诸圣凡者忍谓忍可印证之义以其妙慧印证境故名之为忍于五忍中初伏忍位在于地前名为凡夫信忍顺忍无生忍寂灭忍此之四忍从于初地至佛果位名为圣人其寂灭忍通佛菩萨今取菩萨敬僧宝故疏说僧宝声闻独觉菩萨从劣向胜为次第故我今尽敬礼者前归敬佛有稽首言此后句疏通敬法僧两度言之法及圣贤我尽敬礼此等佛僧总指数类下自有文此不广叙。

　　【疏】三宝等者彰归敬意也佛法众僧如世金玉可贵可重说名为宝唯愿三宝以悲智力加护于我见示愍念幸无遗弃今欲赞释般若真文愿法久住利济含识故金刚顶瑜伽经云归依佛者即得诸佛五方菩萨并诸眷属皆来加护归依法者即得帝释并诸眷属四天王等皆来加护归依僧者即得色究竟天五净居天并诸眷属皆来加护由三宝力善愿皆成诸恶不生故今归敬希加护我造疏释经心通妙理语巧身安。

　　【疏】粤真理湛寂迥出有无之表者粤者辞也发语之端入文之辞藻也迥者孤也独也表者外也真理体妙澄湛不动凝寂离喧迥然独出有无法之外也。

　　【疏】智镜澄照洞鉴性相之源者镜者鉴照之义性相之源者水本曰源生流派故法亦如是约其根本以性为源生一切法无量义经云义无量者从一法生其一法者所谓真如从彼出生一切法故若约其末以相为源生一切法谓第八识含持诸法三性种子展转变现无量差别色心之法乃至佛果无漏第八持无漏种展转变现无量差别清净之法故一切法性相为源佛果四智犹如明镜澄净遍照洞达明鉴性相本源善恶因果无量差别故疏云尔。

　　【疏】德海扬波汩清流于尘刹者此法喻合明从于德海现他化身也德海者真理湛然无为之德智镜澄照有为之德此之二德深广无穷犹如大海扬者击也汩(音骨没也又于笔切汲也今取后呼)尘刹者微尘刹土世界多义世间大海风所击扬起于波浪清泉流派遍诸川泽益济黎元如来亦尔德海幽深广无边际由本愿力悲智相应击于德海起他化波汲引妙用化相清流他受用身遍诸净刹变化佛身遍净秽刹随应利乐凡圣有情故唯识第十云他受用身而依自土谓平等智大慈悲力由昔所修利他无漏纯净佛土因缘成熟随住十地菩萨所宜变为净土或小或大或劣或胜前后改转他受用身依之而住能依身量亦无定限若变化身依变化土谓成事智大慈悲力由昔所修利他无漏净秽佛土因缘成熟随未登地有情所宜变为佛土或净或秽或大或小前后改转佛变化身依之而住能依身量亦无定限。

　　【疏】牟尼大圣故现迹于王宫者梵语牟尼此云寂默所证真理体性寂静离烦恼喧故名寂默圣者正也以无漏智正合理故三乘见谛皆名圣人其二乘者圣而非大十地菩萨大而未圆今明佛果广大圆满故名大圣大圣释迦证寂默理故云牟尼大圣故者所以义由前德海扬波汩清流于尘刹遂有释迦牟尼大圣所以示现权迹生于王宫此属迦毗罗城净饭王宫也故本行悲华经等说护明菩萨居兜率天从彼天没七月十五日乘日轮御白象入摩耶腹示同凡夫十月处胎四月八日降生七岁作婴儿八年为童子四年学五明论十年受欲乐二十九岁出家在于雪山六年修苦行三十五岁成等正觉四十五年住世说法金光明说释迦牟尼佛寿八十岁。

　　【疏】从无生而生则生无所生者此显如来现身之相也无生者清净法身凝然常住本无生灭名曰无生圆满报身不断常住而无一期生灭之相名曰无生从于法报无生真佛而生他化应物权身此则真佛生彼无所生他化权身也或可唯从无生真理而生他化则真如理生彼无所生他化也故下经云一切诸佛于般若中生般若中化般若中灭而实诸佛生无所生化无所化灭无所灭其疏释云实相般若无生化灭诸佛化现圆应十方于般若中示生示化示灭即王宫生转法轮化双林后灭也。

　　【疏】演无说之说则说无所说者此显如来说法之相也诸法体性本离言诠名为无说一切诸法性离言故如来方便令人晓解遂于无名相法中强以名相方便显示名为之说此则以其名相开示说彼无所说法故下经云佛未出前无三界名无善恶果报六趣名字诸佛出现为有情故说于三界六趣染净无量名字也。

　　【疏】动而寂若清月陵空者动谓权身寂谓真身若者如也陵者升也如清月非空影随水器月体升空喻于真佛而居净土月影千差喻于权身随机有异影离月无亦非即月真佛是体权身是用用离体无亦非即体器喻众生根性差别水喻众生信等善根器全水清月影便现器破水浊月影便沉众生根熟心水澄清身器圆净佛现权身而利益之若根未熟心水浑浊破器非根佛不现身如影沉隐月体圆而升空月影异而任器真佛寂而端居体无有异权身动而随器用有千差总此意云由前德海扬波汩清流于尘刹牟尼大圣故现迹于王宫从无生而生则生无所生诸如是等动而寂若清月陵空。

　　【疏】语而默等摩尼照物者语谓他化权身说法默谓法报真佛无言也等者齐等相似之义摩尼者如意珠也佛似彼珠默而利物摩尼莹而无思流光照物真佛默而无说现身有语应器宣扬法利含识总此意云由前德海扬波汩清流于尘刹牟尼大圣故现迹于王宫演无说之说则说无所说诸如是等语而默等摩尼照物。

　　【疏】所以者承前起后之词由前德海扬波现身说法义故所以如来在昔居于鹫峰集众说法也于造疏时指说经时名为在昔具正梵语佶栗陀罗矩吒此云鹫峰亦名鹫台既栖鹫鸟又类高台故以为名住定者安住定中兴悲现通集众也如下经云入大寂静妙三摩地梵语三摩地此云等持定之异名离于沉掉平等持心专注一境故名等持显功能胜故名为妙入大寂静妙等持中有其二意一者兴悲欲利有情二者现通光驰聚日驰者奔驰迅速之貌佛光迅发犹如聚日若唯一日足以为明多日聚之明盛至极也放光意者集有缘众来听法故故下文云佛身毛孔放大光明普照十方恒沙佛土复放无量阿僧祇光其光杂色一一光中现宝莲华乃至十方菩萨皆来至此。

　　【疏】波斯匿等者梵语钵剌犀那恃特王此云胜军王旧云波斯匿王讹也等者等余国王及诸凡圣一切大众争趍法会如雾竞集繁盛至甚有类烟凝。

　　【疏】乱坠天华坦夷岩谷者坦犹平也夷者等也所散天华缤纷乱坠高岩下谷由华覆之坦然平等无高下相显佛所说平等法故以华供养表闻法已修因行华结菩提果即下文云欲界诸天雨众妙华色界诸天亦雨天华时无色界雨诸香华香如须弥华如车轮如云而下遍覆大众又云十方菩萨皆来至此持种种香散种种华作无量音乐供养如来。

　　【疏】遂得至法雨者此显说经利益之事也遂得者承前起后之词由前众集机熟缘和愿闻妙法如来慈悲应机为说闻者获益故言遂得等也净土等者佛住灵山随机见异若大菩萨见佛报身而居净土若小菩萨二乘等众见佛化身居净秽土由佛身土一处见异报化双彰净秽双显故然也云有二义一能荫覆二能出雨润益草木慈心如云荫覆有缘施妙法雨润益时机如云密而弥布非卒暴云也由此三乘若凡若圣皆沾润益生长善根及得果证故下经中说观如来品时无量大众得法眼净说菩萨行品时无量人天大众得伏忍空无生忍一地二地乃至十地无量菩萨得一生补处乃至奉持品中皆有悟证得道非一。

　　【疏】宗陈护国者有内护外护内护者教示菩萨护佛果护十地行护化众生外护者示诸王等护国土护自身护人民遣诸灾难国泰人安此内外护皆是经宗所明之义故云宗陈护国于二护中观如来品理事双彰于此理事包总摄括始终之位境智俱寂行相云何此品所明观照般若是事是智实相般若是理是境泯相观性名境智俱寂下云圣智现前最初一念具足八万四千波罗蜜多名欢喜地此名为始无漏圣智初证理故又云体相平等名一切智智此是佛果故名为终余五忍等取下文意略叙大义随文可知。

　　【疏】华彰令德力现难思者令字去声善也不思议品中大众散华彰于般若善妙之德如来神力变现难思之事表于般若神功叵测谓一华入无量华无量华入一华等也。

　　【疏】十三法师者三贤十地持经菩萨也师有彼法名为法师法即是师名为法师昭昭炅炅者明盛之貌也氛与芬同呼氛侵妖气也寰区者宇宙也帝王所统普天之下封疆宽广谓之寰区总此意云十三法师奉持般若其文昭昭明显易晓如观指掌之内也由于般若威德力故七难气侵妖气息灭般若威光炅炅照明静于寰区之内也故奉持品云从初习忍至金刚定如法修行十三观门皆为法师依持建立又云若七难起一切国王为除难故受持解说般若波罗蜜多七难即灭国土安乐。

　　【疏】恐季叶等者季者末也禾熟结子秋末之象也又季者昆季也兄弟枝叶子孙相继名为季叶佛说般若利益当时然恐末世遗法之中王臣四众子孙枝叶渐渐凋残致令法灭国土灾兴是故永言垂诫付嘱国王令诸王等建立佛法护国安民如嘱累品学者叙之。

　　【疏】若非等者叹佛说法能灭苦集也衢者路也生死苦果有情依此往返三界昏迷游历名曰昏衢窒者灭也欲与欲同贪爱名欲即是惑障亦摄所知障及所发业皆是苦因集谛摄故爱欲过重疏偏言之故法华云诸苦所因贪欲为本若灭贪欲无所依止爱欲有四故言诸也瑜伽五十五云现有爱云何谓于自体瞻视藏护后有爱云何谓求当来自体差别贪喜俱行爱云何谓于现前色等五境起贪着爱彼彼喜乐爱云何谓于未得可爱色等起希望爱总此意云若非如来大明作照说法开迷何以能破生死苦果昏衢者矣若非如来大振法音何以能灭生死苦因诸欲者矣。

　　【疏】皇唐八叶者一高祖二太宗三高宗四中宗五睿宗六玄宗七肃宗八代宗金枝玉叶子孙相继代宗第八也造者化也玄者圣也垠者(语斤切)界也先帝上升今帝再造子育生灵圣德圣化无穷疆界法令正而无曲刑宪清而有截截者剪也齐如剪纸矣。

　　【疏】张坠网震颓纲者震者举也颓者坠下也纲者网之总索也欲张坠网先举总索众网皆张自古不行之事犹如坠网代宗治化举而行之有似重张坠网再举颓纲也重张再举其意者何驱黔庶于福寿之场导苍生于无为之宅黔者(琴剑二音)黑黄色也黑黄等类众庶人民谓之黔庶福寿之场者之是语助也场者处所依止之义一切庶民皆依福德寿命而住福寿如场名福寿场今之主上以德化民令于万姓勤修福寿言含紧切之意有似驱物上场故疏云尔苍生者生灵之类似于苍草谓之苍生无为之宅者之亦语助也为者作也真理凝然无造作故名曰无为宅者依止居处之义如人舍宅外障风雨内去毒虫居之安隐若有证得无为理者外障六尘风雨内去三毒诸虫处之安隐无为如宅名无为宅今之主上以德化民导引生灵渐入圣境安乐之处故疏云尔。

　　【疏】广运明德者国语云广运百里东西为广南北为运意叙仁君广运聪明圣德光显发扬佛法圣旨乃诏不空三藏重译仁王经也。

　　【疏】三藏言善两方者不空三藏善解西天此土两方之言也三密者谓即三业说法语密现通等为身密入定等为意密如来三业隐秘难知故名三密不空三藏独善持咒秘密法门故云教传三密。

　　【疏】龙宫演奥䆳旨闻天者以其天子有龙威之德从喻名龙彼所居宫故名龙宫此指大明宫译仁王经处也于此龙宫演奥梵语译成华言以显此经幽邃妙旨闻奏天庭也。

　　【疏】佛日再中者昔鲁阳公共韩遘战午时为期鲁阳公午后方至韩公责之鲁阳公以戈挥日却令正午如来在世佛法炽盛犹日正中佛灭度后教法渐微如午后日今由翻经闻奏王臣钦尚佛法增晖似佛在世教法炽盛故云佛日再中真风永扇者尔雅中说东为谷风南为凯风西为泰风北为凉风草木稼穑如次四时谷风生之凯风长之泰风结实凉风调熟今明佛法简异世俗名为真风一切众生未生善根扇之令生已生善根扇之令长已增长者扇令趣果已趣果者扇令圆满长时不息故云真风永扇。

　　【疏】学孤先哲者学而无友名曰学孤孤无先哲指训也以其学孤少见少闻凡事鄙陋点污释子清净缁流叨接者叨滥接承次也膺者当也亲也文意可知。

　　【疏】幸扬天阙者尔雅云幸谓非分而得自惟无德非分举扬在于天子阙庭也宸者天子所居室也避席者从座而起也总此意云幸得举扬在于天阙亲奉德音令于大明宫内南桃园中修述义疏赞演新经实谓宸中出光而垂曲照王意亲切不容避席退让也。

　　【疏】窃玄珠者玄妙宝珠喻于圣教涅槃经云诸行无常是生灭法名如意珠法华亦云解髻上之明珠贝叶者经也天竺以经书之贝多树叶故以为名私窃取彼教义玄珠释此贝叶自惟寡学唯但增益惭耻兢惶也捧白璧于丹墀者国史云卞和者楚人也于荆山得玉璞献楚厉王王使相者看之不别曰石也厉王以和为慢遂刖其左足厉王崩武王立和又献之武王使相者看之还不别曰石也武王以和为慢刖其右足武王崩文王立和乃抱玉璞哭于荆山之前文王召之问曰刖足者众何独怨乎和曰臣不敢恨于刖足所恨真玉以为石忠士以为慢所以悲耳文王乃使人剖其璞果得真玉文王曰昔乎先君而难剖石而易刖足失之何甚乃谢于和而重赏之丹墀者往古天子阶墀以丹漆之谓之丹墀宁胜报效者力小不任名曰宁胜贺酬恩德名曰报效总此意云亲奉德音宸光曲照如斯恩泽难以酬之若如卞和心怀忠孝刖足不辞捧彼白璧诣此丹墀奉献仁君不任报德矣。

　　【疏】仰酬等者俯者俯也低首之貌课者课虚成疏也既者已也竭者尽也诚者情也庶者冀也玄造者圣化也总此意云仰酬皇泽俯首课疏唯忠唯勤已尽愚情庶冀昭代永光圣化矣。

　　【疏】释经等者仁王护国般若波罗蜜多经者总宏纲之极唱旌一部之通名序品第一者镜义类之鸿标显异诠之别目。

　　【疏】明境智之幽玄者五般若中观照眷属是智余三是境波罗彼岸义是所到境蜜多离到义摄劣从胜则能到智若境若智幽深玄妙也。

　　【疏】仁者五常之首者仁义礼智信谓之五常仁居其首好生恶杀曰仁知恩报恩曰义长幼恭勤曰礼敏达多知曰智立行可依曰信又曰不杀为仁不盗为义不乱为礼不淫为智忠实为信由此五行王者以之立国君子以之立身不可暂亡谓之常也王者说文云德贯三才曰王才之言气天地人三是阴阳之秀气也横三为才竖一为德一贯于三故为王也。

　　【疏】破识浪之烦笼者有漏心识烦恼相应漂溺有情沉生死海故言识浪烦恼拘系不可出离如笼笼于飞禽故言烦笼清凉之室宅者菩提涅槃离生死之热恼自性清凉众圣所依喻如室宅菩提如室有为别故涅槃如宅无为总故。

　　【疏】序者由也始也陈教起之因由作法兴之渐始品者类也别也区玄旨而异类派幽筌而汇别第者次也居也一者极也首也经有八类条贯真宗此品次居极首故名序品第一序即是品名为序品或序之品名为序品序品即第一名序品第一仁王护国等是一部之通名序品第一是此品之别称仁王护国般若波罗蜜多经之序品第一依主释也。

　　【疏】将解等者门者收摄无拥趣入之义欲释经文须知大意凡所解释体义行相有所归着故以四门陈述大义收摄一部经文意趣纲要令其学者依此义门入解经宗达其理趣然此四门次第意者夫欲释经先须知佛说经本意为何事故佛说此经故有初门叙经起之意既知此经起之所以由为如是如是事故此经得起次应总相知一部经根本宗趣体性行相故有第二明经宗体宗者崇尊主义圣教所崇所尊所主名之为宗此经即以般若为宗旨也令其学者知此经中凡所说义皆归般若寂照双彰遣相谈性既知此义然未委此经藏乘时会如何收摄被何等机故有第三所摄所被显于此经菩萨藏摄广说乃至大乘经也被三乘机如是三门总陈大义已知纲要故第四门科经释义由此四门如是次第。

　　【疏】根缘感赴者受法根熟为缘感佛佛起慈悲赴感说法所说诸经随其一处一会各对机缘合宜闻者佛有多意令其获益已下引经但取大意子细义理至文释之。

　　【疏】广明外护者文云应当受持读诵般若波罗蜜多严饰道场置百师子座请百法师解说此经乃至王臣四众听受读诵如法修行灾难即灭。

　　【疏】有如等者灵犹神也逮者及也至也诞者育也育者长也六义意云有似世人慈母所生从初降质神气异常及至长养胜德超群修学资德立仁贤行自幼及长次第积德更藉师友同教诲之遂乃立身为官极品扬名播美为众所钦般若亦尔。

　　【疏】明佛母者下引经文虽显般若通为佛菩萨母出生国王无上法等有多义意然于其中唯取佛母之义归此初意也。

　　【疏】全身等者涅槃经云诸行无常是生灭法生灭灭已寂灭为乐雪山童子舍于全身供养夜叉求下半偈广如彼说。

　　【疏】外道等者诸国外道种种异见或有一类妄行苦行拔发自饿或有一类邪见舍身厌苦投岩或有一类五热炙身四边置火头上日炙虽大劬劳徒抂功力不能免苦如拘逐块块折转多邪见苦行欲求出苦苦果转多也。

　　【疏】诸佛等者佛利有情略有二门谓语及默宜闻说法而得道者佛便与语说诸忻厌宜见默然而得道者佛便默然令生忻厌又说法名语所余身意入定现通皆名为默此等语默虽殊然皆不离般若妙用若无般若于其语默不自在故是故诸佛同说般若劝物修学。

　　【疏】果位菩提等者佛果菩提从种生现是生因得一得已后相续不断涅槃之果从了因得圣智了证自性凝然既从生因了因得佛二果如何此说般若是诸佛母出生佛果耶。

　　【疏】由断等者二障二果各别为障由烦恼故分别发业俱生润生发润既备续于后有生死不绝名续生烦恼障由断此障而不发润生死永息证真解脱以解脱者弃背之义弃背烦恼证真理故名得真解脱由所知障碍于智解于境不达名碍解所知障由断此障得大菩提知一切境以所知障正障智故障者碍义覆义碍智不生覆理不显说名为障由烦恼障覆理义胜故说断彼得真解脱由所知障碍智义胜故说断彼得大菩提理实通断二障通证二果因此经说十三法师皆由般若断彼二障当得二果故此般若为诸佛母也。

　　【疏】由斯等者由斯六义大觉世尊现化利生说斯般若。

　　【疏】翻译年代者前辨西天经起此显此土经起此经唐时不空三藏之所译也三藏置灌顶道场受灌顶戒以华掷佛掷得北方不空成就佛因以为号谓之不空不空三藏行记及彼本传其文极广今略要云灌顶大师法名智藏号不空也辅于三朝向三十载传法利人大师本北天竺婆罗门族也幼失父母随叔游方因到此土时年十三事金刚智大弘教祖师师导梵本悉谈章及声明论等不经旬日而洞悟焉祖师大惊异之十五落发三十具戒善一切有部解诸国语识异国书先师翻经常令译语对唐梵之义词辩清巧学声明论十二年功六日告毕诵文殊普贤行愿一年之限再夕而终后于祖师处求新瑜伽五部三密(东方金刚部南方宝部西方莲华部北方羯磨部中方如来部)已经三载不遂所求为求法故欲归天竺师感灵应知是法器所持法藏尽总付之后于他日传授五部之法余可传法而尽付之后数十年祖师奉诏归于本国不空侍奉至河南府祖师示疾而终大师承事凡经二十四年是时开元二十九年仲秋月矣影塔既成而奉先师遗言令往天竺及南天师子国等后至南海郡采访使刘巨邻三请大师哀祈道场灌顶大师许之权住法性寺由刘公所请四众咸赖度人百千万亿采访使遂追集蕃客大首领舶主等设会谓诸蕃曰大唐帝师不空三藏和尚奉敕往南天师子国汝等好将和尚及弟子含光等三七人并国信物到师子国刘公已下举州仕庶大会陈设及香华等送数百里是岁开元二十九年岁次辛巳十二月五日于岭南广州上昆仑舶入于南海任风飘舶经于诸国后至师子国住经三年师子国正西行十五日兼夜得于好风便达西岸至东天竺国界此国西北陆行三月至大菩提树佛成道处遍历五天后至天宝五载还归西京奉敕权住鸿胪寺寻后诏请入内建曼荼罗为玄宗帝五部灌顶是岁移住静影寺又请入内祈雨及传法皇帝大悦赐紫袈裟并绢三百疋后诏住大兴善寺至永泰元年十一月一日制授大师特进试鸿胪卿号大广智三藏肃宗皇帝令内外侍臣高品宰相百官并入灌顶学法受缘至大历九年岁次甲寅六月十一日加开府仪同三司封肃国公食邑三千户至六月十五日午时香汤浴身换新衣服端居正容具表辞帝北面瞻望东首倚卧而灭行年七十僧腊五十圣上辍朝三月中使敕葬凡所破用并是宣赐七月六日荼毗赐赠司空谥曰大辩正广智不空三藏荼毗火灭得舍利数百粒进呈入内来于大兴善寺所住院内置舍利塔大师将终诸僧梦见千仞宝幢无故摧倒文殊阁坏师所居寺荷池周回数十亩傍无灌注中涌直泉冬夏常满师迁化日先夕而涸诸异相事近数十条略而不叙然以三藏亲游五天求所未受并诸经论重广学习凡得梵本瑜伽真言经论五百余部天宝五年归于上都奉玄宗皇帝恩命翻诸经论历于肃宗代宗至大历六年十月十二日代宗降诞之晨总录三朝所翻经论始自开元年至大历年凡一百一卷计七十七部并都录一卷表进请入录流行其仁王经于永泰元年岁次乙巳夏四月一日宣诏三藏并义学沙门良贲等十四人于南桃园大明宫内建置道场译仁王护国般若经不空出梵本译语良贲笔受兼润文建宗等证义一日起首至十五日译毕缮写进呈寻至秋九月诏资圣西明两寺各五十人百座敷阐下紫微而千官作礼经出内而百姓观瞻遂感卿(去声)云呈瑞喜气浮空两街缁侣威仪整肃幡华前引音乐后随内外咸欢京城共喜千郭充满犹墙堵焉。

　　【疏】周星汉日者星辰日月皆取时景之义谓周穆王时西天佛灭慈光隐耀至汉明帝时遗法流通津润此土有缘者也汉书引周书异记云周昭王即位二十四年甲寅之岁四月八日江河泛涨井水满溢宫殿人舍山川大地咸悉振动其夜有五色光入贯太微遍于西方尽作金色昭王问太史苏由曰是何祥瑞由对曰西方有大圣人生现此瑞矣王曰于天下如何由曰即时无事一千年后声教当流于此王遣镌石记之埋于南郊天祀之前即佛生之瑞也异记又云周穆王即位五十二年壬申之岁二月十五日平旦寅时暴风忽起发屋拔树山川大地悉皆震动午后天阴黑云四起有白虹一十二道南北通贯连夜不灭穆王问太史扈多扈多对曰西方有圣人入灭衰相现耳穆王大悦朕常恐此人来侵我国今既入灭朕何忧哉即佛灭之瑞也后汉法本内传云后汉第二主孝明皇帝永平七年甲子岁(或云乙丑岁也)帝梦见丈六金人顶佩日轮光明赫奕飞空而至光明特异色相无比明帝寤已而不自安至旦大集群臣以占所梦通人傅毅奏曰臣闻西域有神人号之为佛今陛下所梦将必是乎国子博士王导对曰臣按周书异记周昭王时有圣人出在西方其时太史苏由奏于昭王一千年后声教被此陛下所梦必是此焉明帝信然即遣中书侍郎蔡愔秦景国子博士王导等一十八人往于西方访寻佛法至中天竺国遇摩腾竺法兰二三藏愔等求之东行二人乃誓至弘通不辞疲苦冒涉流沙达于洛阳明帝大悦而极重之别立精舍安止今白马寺是也即汉地僧之初寺之始也白氎上𦘕释迦形相出四十二章经一卷即佛法之始也今依六十甲子算之自周穆王即位五十二年壬申之岁二月十五日释迦入灭至今大宋三叶天禧二年岁次戊午凡经一千九百六十七年也。

　　【疏】重昌尧化者尧王治化风雨顺时五谷丰熟人民康乐庸宗亦尔故曰重昌革者改也黎元者众庶也急改奸弊如救火焚至忧众蔗如念赤子澡心斋戒者周易注云洗心曰斋防患曰戒。

　　【疏】乾坤者乾天也坤地也礼乐惟新者孝经注云风俗移易先入乐声变随人心正由君德正之与变因乐而彰也礼者治民之大节也所以正君臣父子之道明男女长幼之序故可以安上化下也明白四达者圣君德化绝于淫荡谓之明白遐方归顺谓之四达。

　　【疏】凡诸等者法苑云宗者崇尊主义圣教所崇所尊所主名之为宗机所闻法领解各异随机所敬立以为宗而非一辙故无量义经云众生性欲无量故法亦无量法无量故义亦无量义无量者从一法生其一法者谓真如理无垢称云佛以一音演说法众生随类各得解所以然者无上法王昔于旷劫修习慈悲喜舍随顺众生智解浅深应机设化而利益之修习圆满已至果位不加功用任运起心运大慈悲应一切机演微妙法由任运力发一语言含种种义随诸众生信解浅深领受各异对小机宜即此一言显小乘法令其悟入对大机宜即此一言显大乘法令其悟入对顿悟机即名顿教对渐悟机即名渐教广说乃至随其所对治贪治嗔浅深性相等义随机有异各各不同一切契经大义如此。

　　【疏】维摩经等者如彼疏云此经以不思议解脱为宗然不思议略有五种一理谓真如法性二行谓般若方便三报谓净土佛身四用谓神通变化五教谓声名句文正以真理为不思议依理起行依行得报依报起用依用起教是故五种皆不思议故以为宗经文上下多显用不思议化众生故法华经以一乘为宗彼云今此经中唯说一乘又云唯有一乘法无二亦无三对彼声闻独觉立一乘义破彼执二以为真极立一乘极会彼二乘所学教理行果皆是入一乘之渐次故故立一乘以为经宗楞伽经以如来藏为宗彼云阿梨耶识名空如来藏(新云阿赖耶识翻为藏识)具足熏习无漏法故名不空如来藏慈恩释云藏识有漏虚妄不实故名为空能含一切无漏种故名如来藏(空体即藏名为空藏如来之空藏名空如来藏也)四智种子体是无漏非虚妄法名为不空由近善友多闻重习渐次生长当成四智四智之因名不空如来藏藏是含藏因性故(含藏义释前空如来藏因性义释此不空如来藏不空即藏名不空藏如来之不空藏名不空如来藏也)涅槃经以佛性为宗彼云一切众生皆有佛性凡有心者皆得阿耨菩提譬如虚空非过去未来现在佛性亦尔非三世也非佛性者谓墙壁等无情之物意云佛性有二一理性二行性理性遍有行性或无以涅槃经一性宗摄显理佛性遍诸众生性是因义在缠真如理性因故出缠真如名为法身是佛之性名为佛性故涅槃经佛性为宗。

　　【疏】此诸经宗约对待立者随诸有情机性乐欲对待立宗形待思议立不思议形待二乘立一乘等也由佛法王于法于根得自在故对机遣病立宗有异逗令修学。

　　【疏】对治心量立宗之失者众生心识度量境界起善染等种种差别为欲对治彼心量故立能治宗教示修断随此立宗而有其失其失者何楞伽颂云随其所立宗即有众杂义谓随宗所显善染无记漏无漏等众杂之义令人晓解不立相故是立宗失若不立宗而无有失其相云何颂云等观自心量言说不可得能观所观两相称可名为等观平等观察自己心量法体离言言说不及不可得故离言法体无差别相所以无失问何不普等教示众生等观心量何用立宗义类差别翻成失耶答不然立宗不立宗佛有多意略叙三义一者废诠谈旨法体离言不可说于立宗之相若约将旨就诠依诠显示善染因果有漏无漏权实等相义理差别随经立宗也二者对于上位诸大菩萨令彼遣相契无相故故不立宗若对下位初机小器未能亡相佛为显示修断行相由机性异随机立宗故说一乘为宗佛性为宗等若不立宗彼不晓解修断意故三者依大智门智证法性豁虚湛寂无相凝然故不立宗依大悲门为利有情显示诸法有忻有厌有净有染世出世等差别行相令其修学对机设教随教立宗由此废诠谈旨对于上位智证真理胜义无相非宗绝待也将旨就诠对初小机悲心利物是故立宗皆是对治心量为治大病立宗小失也。

　　【疏】若宗不生宗还生矣者离言真理非缘生故名为不生宗还生者带诠宗旨藉教生故若以言教宗于不生真如之理随其言教宗还生矣故净法界性离言诠无宗无不宗。

　　【疏】依三等者多说有教多说空教非空非有教也此三种教诠三种宗及下所明三时之教立意有异文义大同依所诠宗定三种教随其宗教分三时异欲令学者解于此等义意差别识知如来说法意也。

　　【疏】谓佛等者佛初成道观众生机未任大法若说大乘彼不信解诽谤堕落故初成道十二年中多说小乘显法有教于此时中显多分说不遮其间亦说大乘遇大机故此小乘教文言不了义亦不了随机浅说唯小乘教也于此教中亦说三乘即是小乘教中说三乘义应于小机权宜说之如说大乘因位三无数劫犹是凡夫三十四心方成圣者至佛果位亦说三身即以戒定慧解脱等五分功德法名为法身丈六金身名为报身随形六道名为化身非大乘位有此行相由此第一多说有教虽说三乘皆不了义小乘诸师二十部宗皆依此教也。

　　多明空宗者佛成道已十二年后四年之中多说此教唯是大乘由诸众生已依于前多说有教悟解证果然多著有未契中道佛欲令彼渐悟深理信向大乘为欲除彼著有病故故说此等遣相之教而多隐相说诸法空文言隐密义亦隐密也隐密者含隐之义不显了义为除有病故密说空亦不违前多说有教前言有者总相说有其意但显依圆是有此言空者总相说空其意但显遍计所执我法是空故解深密经云诸说空教皆依遍计所执说诸法空故虽说空不违前有非空非有宗者佛成道已十六年后至般涅槃多说此教远除有病近除空病显示中道显了之教文言显了义亦显了具显诸法非有非空依三性门聊简说之谓遍计非有依圆非空故。

　　【疏】自双等者前引三教显三种宗唯是佛经此下所明佛灭度后圣贤造论释三种教显三宗义也天亲传云佛灭度后三百年中有阿罗汉名迦旃延子先于萨婆多部出家后往罽宾国与五百阿罗汉共撰萨婆多部阿毗达磨秘不流行经于多时五天不起后东天竺阿瑜阇国有婆罗门子名婆须䟦陀罗聪明大智往彼习学记后流行众生闻者多执著有大乘之教而多隐没三百年外有南天竺龙猛菩萨造大智度论释大般若经造大无畏论满十万偈龙猛弟子提婆菩萨造百论等为破小乘及诸外道执我执法说法为空时多着空后九百年北天竺境富楼沙国有国师婆罗门姓憍尸迦彼有三子同名伐苏畔度此云世亲虽同一名号即各别第三世亲于萨婆多部出家得无学果其第一者菩萨之性亦于有部出家后得离欲思惟空义不能得入欲自杀身有宾头卢阿罗汉在东毗提诃观见此事从彼方来为说小乘空观意犹未安谓不应心乐故因此乘通往睹史多天咨问弥勒菩萨弥勒为说大乘空观还下思惟即得悟入因名无著尔后数往睹史多天咨问弥勒大乘经义为余人说闻闻多不信即自发愿请弥勒下为说大乘令见闻者皆同信受即如其愿于夜分时放大光明集有缘众于阿瑜阇国为说瑜伽论总一百卷理无不穷事无不尽文无不释义无不诠双离有空契会中道正为菩萨令于诸乘境行果等而得善巧兼为余乘令于自法修自分行得自果证即是大乘教中说三乘义也时阿瑜阇国大讲堂中无数亿人虽同一会唯有无著得近弥勒自余但得遥闻其声或见异相由是众生皆得远离有空之病契于中道此等诸论佛灭后造也据实亦有佛在世时所造之论但随所依之经三种不同属三种教由此判教摄尽一切经律论也。

　　【疏】初小等者婆沙论九十九云末吐罗国卖主有子名曰大天父出货易子渐长大情染于母后父归家大天与母遂杀其父事渐彰露将母逃避至波吒厘城逢本供养无学苾刍恐事彰露设计杀之后复知母与余交通大天怒曰我为此事造二重罪流移他国今复舍我而更好他遂杀其母虽造三逆不断善根深生忧悔自惟罪重何缘当灭传闻释子有灭罪法遂往鸡园僧伽蓝所见一比丘徐步经行诵伽陀云若人造重罪修善得灭除彼能照世间如日出云翳大天闻已欢喜踊跃知归佛教定当灭罪便求出家时彼比丘不审验问遂度出家还名大天大天聪明出家未久便能诵持三藏文义言词清巧善能化导波吒厘城无不归仰时无忧王闻已召请入内恭敬供养而请说法后归伽蓝不正思惟梦失不净然彼先称是阿罗汉而令弟子洗所污衣弟子白言阿罗汉者诸漏已尽云何有此大天告曰天魔所娆汝不应怪漏失有二一者烦恼漏失罗汉已无二者不净漏失如便唾等罗汉犹有有诸天魔常于佛法而生憎嫉见修善者便往坏之故我漏失是彼所为不应疑怪此一事也二者时彼大天欲令弟子欢喜亲附矫设方便次第记别四沙门果弟子白言阿罗汉等应有证知如何我等都不自知得果之相大天告言阿罗汉等亦有无知汝不应疑无知有二一染污无知罗汉已无二不染污无知罗汉犹有由此汝辈不能自知三者时诸弟子而白师言曾闻阿罗汉者已度疑惑如何我等于谛宝等犹怀疑惑大天告言疑惑有二一随眠疑罗汉已断二处非处疑罗汉未断独觉于此犹未能断况汝声闻于诸谛宝岂无疑惑四者弟子白师我读诸经说阿罗汉有圣慧眼于自解脱能自证知不因师言我等既得阿罗汉果应自证知云何我等由师令入都无现智能自证知大天告言罗汉有二一钝根二利根钝根罗汉由他令入不能自知如舍利子智慧第一若佛未记彼不自知况于余人而能自知故汝于此不应穷诘五者然彼大天虽造众恶不断善根复于中夜自惟罪重必当受苦忧恼所逼数唱苦哉近事弟子闻已惊怪晨朝参问如何昨夜唱苦哉耶大天告言我呼圣道不应有怪谓诸圣道若不志诚称苦言者终不现前故我昨夜唱言苦哉呼苦圣道于后鸡园寺中诸上座苾刍多皆入灭十五日夜布伽陀时次当大天升座说戒彼便自诵所造伽陀(颂云余所诱无知犹预他令入道因声故起是名真佛教)尔时众中有学无学多闻持戒修净慧者闻彼所说无不惊呵咄哉愚人自作是说此于三藏教中曾所未闻咸即对翻彼所颂曰余所诱无知犹预他令入道因声故起汝言非佛教于是竟夜斗诤纷然乃至终朝朋党转盛城中仕庶乃至大臣而来和诤皆不能息时无忧王闻已自至僧中时僧两朋各执己颂王闻说已亦自生疑寻问大天孰是孰非我等今者当寄何朋大天白王戒经中说若欲灭诤依多人语王遂令僧两朋别住贤圣众内耆年虽多而僧数少大天朋内耆年虽少而僧数多王遂从多依大天众诃责余众事竟还宫尔时鸡园诤犹未息时诸贤圣知众乖违舍于鸡园欲诣余处国王知之敕令引至殑伽河边载以破舡中流坠溺以验斯辈是凡是圣时诸贤圣各起神通犹如雁行飞空而往复以神力接取舡中同舍鸡园未得通者现诸神变作种种形相次乘空西北而去时王闻已深生悔恨闷绝躄地水洒乃苏速即遣人寻其所趣使还知在迦湿弥罗国王固请还僧皆辞命王于彼国造僧伽蓝安置圣众王复遣使多赍珍宝营办舍物而供养之于是佛法初分二部一上座部住迦湿弥罗国二大众部住本鸡园宗轮论云佛涅槃后百有余年摩竭陀国俱苏摩城王号无忧统摄赡部是时佛法大众初破分为两部大众部中分为九部上座部中分十一部总二十部广如彼说。

　　【疏】马鸣者无常经中前后颂文起信论等皆马鸣作也起信疏云菩萨生时众马嘶鸣故以为名摩耶经云佛灭度后六百年间有一比丘名曰马鸣善说法要降伏外道西域记第七卷说北天竺月支国王将诸兵事伐东天竺国国人困乏王欲请和月支国王乃索金钱三亿如无金钱者请以佛钵当一亿金钱马鸣菩萨当一亿金钱余任多少事不获已王遂与之北天竺国大臣咸言佛钵至贵当一亿金钱可尔马鸣菩萨当一亿金钱王甚不明尔时国王欲令臣等知菩萨聪明神异取马七疋不与草粟已经六日至第七日大集群臣请菩萨说法谈吐如流明经辨理洗悟人心王于众中令人以草粟等饲前饿马诸马不食但唯悲鸣垂泪听法于是国中咸知菩萨说法神异无比也龙猛者顺中论序云梵语那伽夷离淳那此云龙胜亦名龙猛旧云龙树讹也十卷楞伽经偈云于我灭度后南天竺国内有大德比丘号名为龙树住初极喜地善说大乘法能破有无见往生安乐国广如龙树本传说。

　　【疏】洎千等者佛地论第四卷说其声闻藏佛去世后一百年外即分多部而菩萨藏千年已前清净一味无有乖诤千载已后乃与空有两宗异论是故如来正法但经千载清辩者西域记云南印度境大案达罗国城南不远有大山岩婆毗吠伽(唐言清辨)论师住阿苏洛宫待见慈氏菩萨成佛之所论师雅量弘远志操幽邃外示僧法之服内弘龙猛之学闻摩竭提国护法菩萨宣扬法教学徒数千有怀谈论杖锡而往至波吒厘城知护法菩萨在菩提树下论师乃命门人曰汝行诣菩提树护法菩萨所如我词曰菩萨宣扬遗教导诱迷徒仰德虚心为日已久然以宿愿未果遂乖礼谒菩提树者誓不空见见当有证称天人师护法菩萨谓其使曰人世如幻身命若浮渴日勤诚未遑谈议人倍往复竟不会见论师既还本国静而思曰若非慈氏成佛谁决我疑于观音菩萨像前诵随心咒绝粒饮水时历三岁观音菩萨乃现妙色身谓论师曰何所志乎对曰愿留此身待见慈氏观音曰人命危脆世间浮幻宜修胜善愿生睹史多天于斯礼觐当速得见论师曰志不可夺心不可二观音曰若然者宜往䭾那羯磔迦国城南有山岩执金刚神所志诚诵念执金刚咒者当遂此愿论师于是往而诵焉三岁之后神乃谓曰伊何所须若此勤励论师曰愿留此身待见慈氏观音菩萨指遣来请成我愿者其在神乎神乃授秘方谓论师曰此岩石内有阿素洛宫如法行请石壁当开开即入中可以待见论师曰幽旷无睹讵知佛兴执金刚神曰慈氏出世我当相报论师受命专精诵持复历三岁初无异相咒白芥子以击石壁豁然洞开是时百千万众观睹忘返论师跨其户而告众曰吾久祈请待见慈氏圣灵警祐大愿斯遂宜可入此同见佛兴闻者怖骇莫敢履户谓是毒蛇之窟恐丧身命再三告语乃有六人从入论师頋谢时众即入石壁入已石壁还合众皆嗟恨前言之过也护法者西域记说护法菩萨是达磨波罗毗茶波国建至城中大臣之子幼怀雅量长而弘道学乃深于海𤀹解又朗于曦明天亲之后一人而已年三十二卒于菩提寺空中响告波罗门曰此贤劫千佛之一佛也此二菩萨初是胜义皆空宗主后是应理圆实宗主各依大乘了义之教明空明有谓清辩菩萨依般若等经以为了义胜义谛中一切皆空名胜义皆空宗三种教中多说空教三时教中第二时也护法菩萨依解深密经等以为了义具明诸法其中有为无为依圆是有我及我所遍计非有名应理圆实宗三种教中非空非有教三时教中第三时也又前所指马鸣龙猛所造诸论各随自意定是空宗若般若等经是佛所说但文含隐义通两宗若胜义皆空宗主龙猛提婆清辩等随文释义谓法皆空即属胜义皆空宗摄显此等经为不了义文言不了义亦不了若应理圆实宗主慈氏菩萨无著天亲亦各造论释般若等经弘于此等多说空教即显般若等经文言隐密而义显了是故般若等经通两宗弘两宗如次第二第三时教摄也。

　　【疏】言空有等者一切诸法总为二类一者空二者有空法无差别名遍计所执性周遍计度名为遍计此遍计心妄所执着我法性故名遍计所执性有法有差别总为二类一者无常法谓有为法二者常法谓无为法复有二类一者依他起性二者圆成实性依他起性者依他众缘所起之法即是有为有体性法因缘所生名依他起性此有二类一者有漏谓根随二十六惑无想定无想事异生性睡眠恶作计三十一法全并余遍行别境等六十二法一分通有漏者二者无漏谓灭尽定全及余六十二法一分通无漏者此等九十四法皆是依他起性圆成实性者此复有二一者无为唯识论云二空所显圆满成就诸法实性名圆成实显此遍常体非虚谬简自共相虚空我等此有三义一体遍遍一切处故即圆满义二体常非生灭故即成就义三体非虚谬法真性故即真实义具此三义名圆成实性二者有为即前无漏有为净分依他亦名离倒圆成实性故唯识云无漏有为离倒究竟胜用周遍亦得此名亦具三义离倒故实究竟故成胜用周遍故圆论文以实成圆如次三义今就义便名圆成实两宗所诤依他起性依常无常门也。

　　【疏】瑜伽学徒者天亲护法等朋从慈氏深密等经造论弘法皆名瑜伽学徒其中难陀安慧等或有偏执未契正理第二清辩等师朋辅龙猛般若经意说一切法胜义谛中一切皆空世俗谛中可说是有第三护法菩萨破此两宗说有说空皆未尽理故立中道非有非空。

　　【疏】今且等者法苑章说于大乘中显了言教名了义经隐密言教名非了义经解深密云世尊在昔第二时中以隐密相转正法轮犹未了义第三时中以显了相转正法轮是真了义意说诸法性皆是空三无性教言非显了所诠不究竟名不了义谓若显了诠究竟理名了义经护法依此明于二谛略辨正义指归中道息诸诤论执有执空。

　　【疏】此世俗谛亦有亦空者依他是有缘生性故遍计是空妄所执故。

　　【疏】此据等者此依般若亲证真理离言绝相故此言空真性虚融寂然无碍真理名空非是无体空也。

　　【疏】三无性论等者一分别无相性二依他无生性三真实无性性立此意者一切众生无始已来虚妄分别执人执法为遣彼病故依真如立此分别无相性真理湛然无彼相故复有众生妄执色心从缘生法谓是实有为遣彼病故依真如立依他无生性真性常住无生相故复有众生知遍计无依他不实然谓真理而是实有起执着故为遣彼病故依真如立真实无性性上言性者无彼所执真实体性下言性者离执。

　　言真性不无为令众生泯一切相契无相故所以依一真如立三无性遣彼三性也。

　　【疏】论颂等者唯识颂云即依此三住立彼三无性故佛密意说一切法无性初即相无性次无自然性后由远离前所执我法性先明三性后三无性故指前云即依此也密意者含隐之义不显了义说一切法性皆是空三无性教名非了义为治众生执有病故密意说此三无性义一者相无自性谓遍计所执全体是空无体相故二者生无自性谓依他起性仗因缘有无自然生性故三者胜义无自性谓圆成实性言胜义者圆成真理胜义谛故胜义之上无彼所执我法自性名胜义无自性复有显了三无性义如下叙之。

　　【疏】于如是等者心经疏中明空有已总评议云观斯圣意空有无乖法离智诠何空何有对机遣病假说有空后诸学徒随文起执己之所解谓契中宗他之所知将为谬说今赞经义伸其两端妙理是非智者当了(两端者胜义皆空宗应理圆实宗同此下疏性相二宗也)。

　　【疏】幸而等者义净三藏云所说大乘不过二种一者中观二者瑜伽中观即俗有真空体虚如幻瑜伽即外无内有事皆唯识斯遵圣教孰是孰非同契涅槃何真何伪意在断障利济众生岂欲广致纷纭重增尤结依行即俱升彼岸弃背即并溺迷津西国双行理无乖诤既无慧目谁鉴是非但切勤修无劳自害矣。

　　【疏】生空法空根本后得者无漏本后正是经宗远加行智近加行智为本后之方便故助成观照故亦是宗资粮位忍为远加行四善根位为近加行近无漏故。

　　【疏】有义此二合为经宗者合以实相观照为此经宗宗者崇尊主义此经所崇所尊所主正显此二般若法故题云般若符顺经宗所崇意故三义如疏今又解云随别所明以般若为宗护国为旨宗如疏说旨者意旨旨趣佛说此经别显二护是正所为本旨意趣故于题中标云护国般若也如下经文明般若已而结说云菩萨摩诃萨护佛果护十地行护化有情为若此也外护可知。

　　【疏】经体有二一文二义者此言文者进为所依摄所名句退为能依摄所依声故但言文具摄四法并所诠义五法为经体也。

　　【疏】成所引声者意说诸圣及圣弟子成立教理所引发声名成所引声是故圣教以声为体。

　　【疏】唯识至能诠者此破小乘执名句文离声实有仍是能诠大乘正义名句文三依声假立不离声故难小乘云声上屈曲表诠诸法生物情解唯声之用我说名等不离声体故是能诠汝宗所说名句文三离声实有应如色等非是能诠并曰色等是实有色等非能诠名等亦实有名等非能诠由此应许色等是实有色等非能诠名等非实有名等是能诠。

　　【疏】谓名至连合者婆沙俱舍皆有此语名身次第行列诸名但诠自性未显差别安立义故句身次第安立施布差别义门文身次第连合上下令义不散故说佛教名句文三为体。

　　【疏】皆以二事而得究竟者此言究竟取满足义以声及字二事满足名为圣教字即是文进摄名句故声及字具摄四法问相摄建立行相云何答谓于声上屈曲差别有能显义假立为文若显自性义转名为名若显差别义转名为句梵语那(上声)摩此翻为名是随义归义赴义谓随音声归赴于境呼名法故如言色时诠色自性即是一字所成名摄若言阿难罗睺罗等即是二字多字所成名摄皆目法体诠自性故梵语钵陀义翻为句正翻为迹象有四迹如颂四句寻迹见象寻颂解理如言诸行无常等诠于诸行差别义故此即诠义差别句也复有摄法满足句长句短句等(如别处说)。

　　【疏】文即是字为二所依者梵语便缮那此云文文者能显义近显名句远显于义通显自性差别义故梵语恶刹那此云字如哑啊(上入声下上声)等字即以此字若有诠表令物生解者名之为文文即是字也若无诠表不生物解者唯字非文文狭字宽故名句二种依文而成是彼所依故云文即是字为二所依然声字文名句五法相望宽狭不同谓若有声字其文名句而不定有如径定声无屈曲故但有声字无文名句若成字时文等不定无诠表字不成于文有诠表字方成文故若成文时名句不定言去言来非名句故若以名句相望互有宽狭言色言声是名非句去来坐立终不疲厌是句非名如言眼耳鼻舌身色声香味触是名亦句余一切法例此应知今明教体四中声实名句文假合此假实四法为体此三离声至词缘于声者此唯识文也因破小乘名句文三离声实有彼反诘云若名句文依声假立无实体者应不异声若不异声即法词二无碍解境无差别若无差别如何能缘成四种异故此释云此三离声虽无别体而假实异亦不即声声名句文假实既异由此法无碍解缘于名等义无碍解缘所诠义词无碍解而缘于声辩才无碍能应机说所以法词二无碍解境有差别引此意者声名句文假实有异以此四法为教体也。

　　【疏】清净等者无量义经云众生性欲无量故法亦无量法无量故义亦无量义无量者从一法生其一法者即是无相真如妙理乃至云从于一法生百千义百千义中一一复生百千万数如是展转生无量无边之义此所生法皆名为末就事相中一切诸法皆从心生心为本也今明教体复有本末若就根本能说者心若取于末能听者心谓如佛言诸行无常由悲愿力击动大圆镜智相应净识现文义相妙观察智托此为质变于影像文义之相观机说之即以镜智所变文义而为说者本质教体妙观察智所变文义而为说者影像教体若诸凡圣托佛所变文义为质各自本识变有漏声而为听者本质教体各自耳识意识变影像声而为听者影像教体听者意识缘变于声声上屈曲名句文相及所诠义皆为教体然说者教质正影兼为利有情从于净识现文义故听者教体影正质兼耳识意识能听法故上明说者唯显佛说其余凡圣皆能说听但以说者为本听者为末类上可知。

　　【疏】世亲等者颂云展转增上力二识成决定论曰如疏展转者更互之义二识者佛识众生识也谓诸众生有信智决定由此信解如来所说为增上缘有增上力击动如来本愿慈悲如来有悲愿决定愍念众生于佛识上现文义相由悲愿力为增上缘有增上力令诸众生识心之上文义相生相续者身义身有三义谓体义名身积集义名身相续义名身今取相续义前灭后生常相续故上言余者佛是众生之余下言余者众生是佛之余为由于佛相续身中现差别识令余众生相续身中差别识生何以故佛与众生展转互为增上缘故言差别识者即是直非直说文义之相见分相分皆名识故名差别识。

　　【疏】摄相归性者有为诸法事相差别皆是真如上之义用故摄于相用归真如性故一切法皆以真如为体今明教法是真如上一分之义用也故慈恩云摄法归有为之主故言诸法皆是唯识摄法归无为之主故言诸法一切皆如是故立此唯识门真如门也。

　　【疏】总别浅深者总分二类谓文与义别开为五文三义二也就文义中文浅义深诠旨异故所诠义中识浅如深相性异故皆是从浅至深为次第矣。

　　【疏】瑜伽等说者藏体是教含持之义以教对机而含其理立于二藏对菩萨故名菩萨藏对声闻故名声闻藏由彼独觉断烦恼障证生空理与声闻同能诠教少从多为名名声闻藏故显扬等但立二藏。

　　【疏】诸教说三者以教诠行而含其理立三藏异显三学故素怛缆者旧名修多罗修妒路皆讹也此云契经契理契根故能契即经所契之经名为契经契经即藏名契经藏毗奈耶者旧名毗尼毗尼皆讹也此云调伏调和控御身语意业制伏灭除诸烦恼故亦调亦伏名为调伏通于教行谓佛所说调伏即藏名调伏藏若凡圣持调伏之藏名调伏藏阿毗达磨者旧名阿毗昙讹也此云对法以清净慧对向对观涅槃四谛世出世法法之对故名为对法对法之藏名对法藏。

　　【疏】三四五藏等者问经律论三藏为同为异答法苑二师一云经律论三各别部类各立一藏二云无别部类文殊问经等多诠戒学名调伏藏楞严经等多诠定学名契经藏解深密经等多诠慧学名对法藏随多所诠以分三藏又云若唯诠定或诠三学名契经藏若唯诠戒或诠戒定名调伏藏俱是福故若唯诠慧名对法藏若诠定慧通经论藏福慧异故或契经藏契经宽故若依初师此经题标般若显由胜定发般若故正显定学意令修定引发般若由此此经契经藏摄若依后师此经正显定学教示修习遣相空观令其忻趣教示修习离执有观令其厌舍又灭妄想于空门起真心于有观修此二观引胜般若是故题标般若之名又修定慧必离杀等亦具戒学由此此经具显三学然以正显定学兼显戒慧依正非兼依总非别契经藏摄。

　　仁王护国般若经疏法衡抄卷第一

　　仁王经随抄音切

　　枳穰

　　(注云二合指枳穰二字是切脚也仍上声呼之)。

　　弭多

　　(上名婢切)。

　　炀

　　(余亮切)。

　　宦

　　(音患官也亦音䆠)。

　　丱

　　(古患切)。

　　麇

　　(居筠切鹿属也)。

　　阱

　　(音静坑也)。

　　狩

　　(书救切冬猎也)。

　　佶

　　(巨乙切)。

　　缤纷

　　(上疋宾切下芳文切)。

　　炅

　　(古迥切)。

　　窒

　　(陟栗切塞也)。

　　颓

　　(杜回切俗作颓)。

　　遘

　　(古候切)。

　　凯

　　(苦海切乐和也)。

　　璞

　　(疋角切)。

　　剖

　　(普口切破也)。

　　墀

　　(直尼切阶墀也)。

　　枉

　　(于往切滥也亦作狂)。

　　涨

　　(知亮切)。

　　苏

　　(音苏)。

　　磔

　　(张格切)。

　　跨

　　(苦化切越也)。

　　浚

　　(私润切)。

　　曦

　　(许宜切日光也)。
卍新纂续藏经第 26 册 No. 0519 仁王经疏法衡钞


　　仁王护国般若经疏法衡抄卷第二

　　译经证义讲经律论广演大师遇荣　集

　　【疏】十二分教者先德翻为十二部经以此部言义含二种一谓部帙二谓部类世人疑有十二部帙也又言经者亦滥契经总别难明今者翻为十二分教分者类义支义数义教者教诫断恶教授修善故名为教教体即分名为分教教有十二义类支条分类异故名十二分教带数释也问何故但尔数无增减答涅槃经言能听法者所宜闻故三乘通说以转法轮三周总说十二行相能诠彼教分类十二又以对破十二有支所以说法亦分十二广如法苑。

　　【疏】契经等者此等显示十二分教行相差别文皆分二初辩相后配经随文可解能契即经所契之经名为契经。

　　【疏】应颂者应字去声契应也平声合也合长行义合后来机也颂者歌也美也颂中文句极美妙故歌咏法故是应之颂名为应颂。

　　【疏】记别者记谓验识验识辨别彼彼人法也记体即别所别之记名为记别。

　　【疏】讽颂者梵语伽陀此翻为颂显扬论说非应长行不名重颂一句结成或二三句四五句等皆是讽颂一二三句相隐难知诸经多以四句已上显讽颂相经文句义可讽咏之可叹颂之亦讽亦颂名为讽颂同依持业释又讽者所讽之法颂者能颂之言讽之颂故名为讽颂慈恩云重颂是教唯能诠故讽颂是言通教理故。

　　【疏】自说者自目于佛说是言教自之说故名为自说。

　　【疏】缘起者涅槃经云舍卫国中有一丈夫辅鸟放生世尊知已为说偈言莫轻小罪以为无殃水滴虽微渐盈大器是因事说余二可知由此三缘而起说故是缘之起名为缘起。

　　【疏】譬喻者譬者况也类也喻者开也晓也晓喻之譬譬体即喻名为譬喻。

　　【疏】本事者依瑜伽论通说往昔凡圣人法皆名本事本是过去所依时分事是时中所作事业本世之事本体即事名为本事本生二释准此。

　　【疏】方广者理正曰方包总曰广方理之广名为方广。

　　【疏】希法者希谓希奇异常妙事教法诠彼是希之法名为希法。

　　【疏】瑜伽等者论自释云谓于是处世尊自广分别法相及圣弟子已见谛迹依自所证无倒分别诸法体性如是名为摩呾哩迦言循环者不断之义研核者穷究之义问答往复文意不断研穷征究性相法体故名论议摩呾哩迦者此云本母论藏生慧如本如母也亦名阿毗达磨此云对法义翻论议论量性相详议幽旨故名论议论体即议名论议也十二分中譬喻本事本生望于分教作依主释余皆持业与前二藏相摄者菩萨声闻二藏之中而皆具有十二分教瑜伽第二十一具列其相与前三藏相摄者瑜伽等说缘起一分是调伏藏论议一分是对法藏自余十分是契经藏然因事制戒论难深理各入一藏非契经中无余二分譬喻本事本生亦通调伏但是眷属非自性也。

　　【疏】法华经等者为化二乘不定性者令学一乘皆作佛故唯说一乘无第二独觉无第三声闻有初大乘一乘即大乘故隐劣彰胜唯说一乘。

　　【疏】摄论等者论说上乘性下乘性亦名大乘性小乘性胜劣异故以通从别不言不定性也。

　　【疏】诸经论等者依法华疏三义同故声闻独觉合名小乘七义异故分羊鹿殊羊鹿牛三喻三乘故三义同者所断障同所证理同假择灭同七义异者一利根钝根异二依佛自出异三藉教观理异四观谛缘起异五一果四果异六练根时节异七说法现通异。

　　【疏】四乘五乘者胜鬘经中说四乘性谓三乘性及人天乘性大般若经说四乘性谓三乘定性及不定性瑜伽论中说五乘性谓三乘定性及不定性并人天乘性其不定性复有四种谓声闻独觉性声闻菩萨性独觉菩萨性具有三乘性。

　　【疏】经诠等者正被菩萨大乘经摄然大乘经通被诸乘故下文中有得声闻果者也。

　　【疏】古立一时者菩提流支立一时教犹如一雨无有差别但禀润异也复有古德立二时教一顿二渐隐士刘虬立五时教皆如法苑破。

　　【疏】初于等者叙初时教文意有五初说法处二所被机三能被教四纵为希奇五夺未了义随文可解下准此知波罗痆斯者旧名波罗奈国讹也波罗者幼小义痆斯者仙住义幼小仙人住此修道得世五通因名小仙住国仙人堕处者婆沙论说昔有国王将诸宫人诣山游玩奏乐纵意命诸女人露形而舞时有五百仙人乘通上过见已失通堕此处故施鹿林事如西域记第七卷说据其显相对渐悟机施鹿林中唯为发趣声闻乘者转四谛轮理实通被余乘机性大般若云佛于鹿苑说四谛法无量众生发三乘心无量众生得三乘果而于彼时所转法轮更有第二第三时教可过上故容彼胜故犹未了义二十部小乘诤论依此而起名诸诤论安足处也。

　　【疏】第二时等者第二时中唯为发趣修大乘者令其亡相密意谈空仍告声闻意令解此法空之义成不愚法言中总相说一切法皆无自性等别义意趣意说三无性也一显相无自性说一切法皆无自性谓我法体相无自性故二显生无自性说一切法无生无灭谓因缘法而无自然生灭性故三显胜义无自性说一切法本来寂静自性涅槃谓诸法性本来寂静离生死諠自性圆寂无彼生死妄执性故以隐密相转正法轮者言中含隐密意宣说三无性也此三无性空教法轮更有第三时教可过上故容彼胜故犹未了义清辨等师执空诤论自此而兴也。

　　【疏】第三时等者普为发趣求三乘者显了说法也下云无自性性释成此文依显了相说三无性一显相无自性性说一切法皆无自性上言性者显遍计空下言性者遍计以无而为性故二显生无自性性说一切法无生无灭上言性者显无自然生性下言性者显有从缘生性三显胜义无自性性说一切法本来寂静自性涅槃上言性者显胜义体上无彼生死妄所执性下言性者显有圆成实性异第二时密意三无性义故经重言无自性性第二性字是显了说即是三无性家之体性也。

　　【疏】属诸经者如法苑云阿笈摩等为初时教诸说空经为第二时教以隐密言总说诸法无自性故华严深密唯识教等为第三时以显了相说三无性非空非有中道教故三时次第者由诸异生无始已来迷执有我不了我无沉没爱河轮回痴海故佛初说四谛法轮令知我空唯有其法憍陈那等最初得道彼闻法有说我皆空便执诸法为真实有执着小果不求大位佛为方便复说法空破余有病故次时中说般若等言一切法本性皆无须菩提等有趣大意彼闻法空隐密言教便拨诸法性相都无何所造修何所断舍佛为除此复说唯识三性等教胜义生等信解修学遍计所执无知法我而俱遣之依他圆成有照真俗而双存之广说乃至约理及机渐入道者大由小起乃有三时诸教前后若非渐次而入道者大不由小起即无三时诸教前后顿教唯一然顿渐法无别教门随一会中所应益故说华严经声闻在会深密经中亦有声闻发菩提心法华经中有八世界微尘数众生发菩提心如是等文诸经非一故法华经亦被顿悟华严亦被渐悟之人随其一会一部通被顿渐此依证果说三时教若说人天即有四时也。

　　【疏】今者此经等者如下经中先为菩萨说护佛果护菩萨行护化众生后为诸王说护国法乃至广说诸品经中而有三乘悟证法门由彼根性有大小乘顿渐异故此经大乘正为大机说于二护般若之义亦被二乘大乘经中兼被小故大乘根性复有二类谓定性不定性若对定性顿悟大机大不由小起顿发大心此经被彼即名顿教不立三时教被唯一其不定性总有四类一声闻独觉性二声闻大乘性三独觉大乘性四具有三乘性初之一类唯偏小乘不说顿渐无大性故后之三类名渐悟性发心求佛复有二类有从始初便发大心修行大行此即渐悟种性起顿悟行就行不就其性废劣不废其胜名为顿悟亦有一类先发小心修证小果后向大乘此即渐悟种性起渐悟行就性不就其行废劣不废其胜名为渐悟大乘此经被彼顿悟机性即名顿教教被唯一不立三时但于第三时教中摄也若被渐悟即名渐教于此渐教可立三时若对二乘未回心者令彼悟空渐入解故即名渐教第二时摄若对先时已回心者令彼修学非有非空中道之义即名渐教第三时摄是故此经通于顿渐第二第三时教也于此经中为诸菩萨说三乘法令诸菩萨通解三乘转化众生经文总相含多意趣故般若经通两宗弘如前已说。

　　【疏】其犹等者荡洋者水阔貌也渤澥者海深广貌也长山渤澥喻大般若一峰别浦喻于此经大部般若二十万颂高而复大犹如长山势分联绵高大峻极文义深广犹如大海洪波荡洋于广部中别说此经高中更高犹如长山内有一峰而独出秀五忍等义胜彼此故亦如大海别分一浦澄鉴天像皆现水中也。

　　【疏】披之等者问一峰别浦喻显此经别说之意其义云何故此释之略叙十义一解三祗二知十地三遣疑滞四登圣位五达因行六晓佛果七增胜福八殄灾殃九安庶民万姓康乐十护国土兵戈永息由此义故此经别行配释可解览者视也升者超也超升圣位阶级也融者明也明鉴其心余文易解。

　　【疏】夫人经者佛为胜鬘夫人说此经故彼说四乘谓三乘性及人天乘今疏偏引人天乘性显无种性者也无种性人离于说出世法善知识故而无三乘闻思修故亦非三乘胜法器故但以人天善根三归五戒而成熟之虽复者纵夺之词无种性人阙依因故必不发心设纵发心勤行精进然终不得无上菩提无种性故。

　　【疏】两宗等者有二种性一者理性谓法身因二者行性谓报身因五性宗云理性遍有行性或无谈有藏无说皆作佛故涅槃说一切众生皆有佛性皆得阿耨菩提也一性宗云理性遍有行性由人修之即有不修即无断善根辈暂尔不修名无种性胜鬘经中约未发起趣圣之心但以人天善根渐成熟之大般若中二乘种性于此现身不发大心名为定性非毕竟定五性问云涅槃经说三种病人一者遇医不遇医决定可差谓菩萨性二者遇医即差不遇不差谓二乘性三者遇与不遇决定不差谓一阐提(此云无性)既说无性决定不差如何成佛一性会云经文但说遇医不差不言服药不差若有服药亦可差也一性问云若说众生一类不成佛者二乘入灭即是减没违世尊说诸众生界法尔已来不增不减五性会云譬如大海除一滴水二滴多滴何所减乎约大性者言其不减理实言之定性二乘亦有减也。

　　【疏】问有等者金刚疏云问理有一长不应俱是开释教藏须定指归今但和光作不定说将令学者何所承禀答义有可定不可定者不决定义理通多解岂其一向要决定释佛尚不定谁敢定乎但众生性有二类殊故不定说大义同疏。

　　【疏】以教被者依五性宗此经正被诸菩萨众显护佛果护十地行护化众生护王国土而兼被于二乘人天之性故下经文说如来品时无量大众得法眼净乃至说奉持品时十六国王皆得法忍人天修罗等随应皆得生空法空菩提分法诸菩萨等皆证法门故此经文通被三乘依一性宗众生根性初有诸乘渐入道者然以众生皆有佛性皆得成佛根性熟者此经被之或顿或渐皆被之也。

　　【疏】有财依主如次者仁王之名通此二释也慈恩法苑离合悬隔云一切诸法二义已上而为名者即当此释唯一义名即非此释一义为名理目自体不从他法而立自名不相滥故二义为名理有相滥故合释之释疑简滥也初但别释二义体相后乃合之如言佛陀此云觉者者是主义通目无漏五蕴假者也觉是察义唯属于慧此别释已是觉之者名为觉者此合释也如言菩提虽有二字但目觉之一义无滥可简不须合释释此合名有其六种名六合释以义释之名六离合释初各别释名之为离后总合解名之为合一者持业释亦名同依持谓任持业者业用体能持用名持业释名同依者依谓所依二用同依一所依体名同依释如言大乘大者有遮简之用形小运以为名乘者运载之义济行者而为目若乘若大同依一体名同依释体即万行也若体大法有运载功大体即乘名为大乘持业释也二者依主释亦名依士依谓能依主谓法体依佗主法以立自名名依主释或主谓君主一切法体名为主者从喻为名如言仁王以仁为主以王为依是依主义王依仁行以彰其名是仁之王名为仁王名依士者士谓士夫所依法体有力能故名之为士约法约喻如依主释三者有财释亦名多财释然不及有财义也财谓财物自从佗财而立已称名为有财亦是从喻而为名也如言菩萨具云菩提萨埵菩提觉义智所求果萨埵有情义悲所度生今明行者从彼所求所度二境以彰其名有菩有萨故名菩萨全取佗名有财释也亦如仁王王有仁德名曰仁王分有财释四者相违释名中二义法体各殊两法互乖总立一名是相违义名相违释如言名色支四蕴名名色蕴名色二法体殊名与色异名为名色相违释也若望支言作持业释名色即支名名色支五者邻近释俱时之法义用增胜自体从彼以立其名名邻近释如言念住体唯是慧俱念用增从念彰名名为念住谓由念力令慧住境此住近于念故名为念住邻近释也或由慧力令念住境念体即住名为念住今慧名念住者此慧近念住故慧名念住邻近释也前解从俱时法彰名名分邻近释后解隐已从佗立号名全邻近释六者带数释数谓一十百千等数带谓挟带而此法体挟带彼数名带数释如言五蕴蕴体带彼五数名为五蕴带数释也(广如别记)。

　　【疏】有界有缘者界是体义性义缘是助义若字通目智慧之体般若助之曰智目慧不同也。

　　【疏】惑业苦三是生死海者体即苦集二谛若小乘人度分段生死海若大乘人度二种生死海过去今生无量生死皆是已起苦集而为此岸未来更有无量生死皆是未起苦集而为中流般若等行而为船筏(余如疏配)。

　　【疏】彼岸之离到者五种彼岸而为所到菩萨分到如来全到能到蜜多从彼彰名波罗之蜜多名波罗蜜多依主释也般若体上有到彼岸之义用故般若即波罗蜜多举体就用持业释也所护名护名护国能护般若从彼彰名护国之般若波罗蜜多依主释也能护名护名为护国护国即般若波罗蜜多持业也所请般若从能请人以彰其名仁王之护国般若波罗蜜多依主释也。

　　【疏】素呾䌫者法苑云西域呼汲索衣线席经圣教皆名素呾䌫此有六义藏教摄三谓线经圣教圣教者谓律与论以是经中一分之义所以皆名素呾䌫天亲菩萨四义释经(如前已录)慈恩四义杂心五义由此多义故但言经不言线等。

　　【疏】常则等者依俗释云古今百王不改易故常也金枝玉叶王子依禀故法也依真释云经者常也经有道德轨范常定百千法王不改易故经者法也经有胜德可为摸范法王之子百千圣贤金枝玉叶依禀经法出生死故叶者枝叶喻显子孙相继之义经者摄也摄持蕴集所诠妙理令不散失经者贯也如线贯华华不离散教贯众生生不堕落庸生者凡庸生类众生之异名贯穿调御凡庸众生也。

　　【疏】庶者意也意令众生终毕离于生死河津终毕登于菩提涅槃之觉岸矣。

　　【疏】五义者一出生义令生出苦故二涌泉义义味无尽故三显示义显示因果故四绳墨义去邪取直故五结鬘义如线贯华集诸义故。

　　【疏】九释者总为三类共成九释初三释者上十字是教经唯是教经唯是理经通教理次三释者上十字是理经唯是教经唯是理经通教理后三释者上十字通教理经唯是教经唯是理经通教理合有六依主三持业共成九释于九释中末后持业摄义周尽谓般若是体经是义用利物证真义用胜故仁王护国般若波罗蜜多即经持业释也又此般若总有五种通教理行果文字般若亦是经中所诠法故经者准教与理一文二义名为经故能诠显经从所诠显五种般若以彰其名仁王护国般若波罗蜜多之经依主释也安布教相总成十释末后二释摄义周备所明虽有多义二释摄括宏纲故为妙矣。

　　【疏】优波离者正言邬波离翻为近执佛为太子彼为从人亲近太子执事人也阿㝹楼䭾者亦名阿那律翻为无灭于过去世见佛灯昏时为劫贼以箭挑灯彼因不尽感于天眼而最第一故名无灭近执无灭二人教请四事准涅槃经阿难具其八德堪传法藏故优波离令请四事而不自请一者不受师主故衣二者不随佛受别请乃至第八能知一切秘密言教大术经云佛初成道未久魔王波旬来请世尊何时涅槃佛言吾未度得神通弟子智慧弟子后度目连舍利弗已魔复请言今既度讫何不入灭佛问阿难魔请我入灭夫修神足者能住一劫或减一劫我既善修四神足法汝意如何佛三问之阿难被魔闭其耳故不闻佛语时波旬言弟子尚不愿住何况我等于是世尊告波旬言却后三月当入涅槃魔闻此语欢喜归天佛告阿难汝于后园修诸禅观阿难承命遂至树下端坐思惟昏然睡着梦见一树上至有顶耸干上升傍罗三有一切众生采华食果皆言赖于此树身命得存忽有猛风吹此树倒枝叶华果皆悉零落阿难惊觉心甚惊忙知梦不祥遂往白佛说其所梦佛语阿难吾入灭相也我先三问汝尚不答何劳说梦阿难悲泣不能自胜闷绝躄地阿泥楼逗谓阿难曰一切有为无常散坏无上法王将欲衰殄甚深法河将涸大法明灯将灭不久法山欲崩法船欲沉法桥欲坏法幢欲倒法树欲折善友欲去大怖将至佛日将没汝莫愁恼如凡夫人我佛大师三僧祇劫难行苦行所集法宝亲自付汝汝若愁闷忘失如来真甘露味有情漂没生死暴流于苦海中凭何解脱汝可咨问大牟尼尊未来世事徒悲何益一旦远离无上世尊设有疑惑当后问谁时阿难言我怀忧恼知何咨问尊者无灭教问四事又教阿难请佛住世莫般涅槃阿难受教以偈请云如来若入灭众圣不庄严犹如夜暗中有星而无月如来若在世众圣即庄严如月有星辰四面常围绕佛告阿难曰有会必有离有生还有灭已受波旬请决定入涅槃有疑应速问吾当为汝说故问四事诸比丘等以谁为师依何处住恶性比丘如何调伏一切经首当置何言。

　　【疏】波罗提木叉者此云别解脱各别防非弃背恶故别解脱戒是汝等师师者训匠轨范义如来在日以佛为师训匠成德如来灭后以戒为师作善止恶有轨范故说戒为师依四念处者为治四倒依身受心法四处而住一者观身不净谓观此身五种不净一种子不净谓揽父母赤白二物成此身故二住处不净谓住生熟二藏两中间故三自体不净三十六物成此身故四外相不净九孔常流秽恶物故五究竟不净命尽气绝身坏烂故二者观受是苦谓观三受生于三苦如下释之三者观心无常谓观心品刹那生灭无暂停义无常性故四者观法无我五蕴不实四大无主生同聚沫坏若飘尘尚无一常宁容有我常观此等为所念处依之而住此通三乘若唯大乘观身如虚空观受内外无观心但有名观法善恶不可得梵坛治之者梵是净义默义坛是法义恶性比丘应以清净默摈之法而以治之不应打骂恐喧杂故有云梵王之法默摈治过佛法似彼默摈治之问何所以故唯请四事不增减耶答戒能进止所以为师念处破倒依之修学梵坛之法能治恶人初明正行次明正解次明除障此三依教谓如是等由此所以故请四事。

　　【疏】立之所以者立如是我闻令众生信是所以也唯识论曰云何为信于实德能深忍乐欲心净为信能治不信乐善为业论自释云信有三种一信实有谓于诸法实事理中深信忍故二信有德谓于三实真净德中深信乐故三信有能谓于一切世出世善深信有力能得能成起希望故信以净心而为自性有二业用一能治不信如水清珠能清浊水故二乐善为业爱乐证修世出世善故。

　　【疏】四十心者十信十住十行十回向如下自释。

　　【疏】具信等者信精进念定慧五根五力中信根信力也出生善法故名为根无屈伏义能伏诸障故名为力资粮位中名为五根出生诸善开七觉华结菩提果根义胜故加行位中名为五力将趣见道观名义自性差别空所取空能取空能取空等不被四魔屈伏能伏四魔力义胜故二位各胜故偏说之据实五根五力通漏无漏遍诸位有。

　　【疏】证净等者未入圣位信敬三宝生生不堕三恶趣中信戒修行离贫贱因常受富贵后入圣位于见道中解脱道位证于谛理出解脱道后得智位得四证净净信证境成胜德故能证即净所证之净名为证净随境说别立四证净即此亦名四不坏信体坚用利如金刚故科云通妙真之证净妙真者所通胜妙真如之理今明证净而能通达妙真理故名通妙真之证净也。

　　【疏】荷至德之嘉依者佛果位中至极胜德名为至德诸修行者欲荷负此至极胜德须依信心是故说信为嘉善之所依也婆沙释云信者净也如水清珠能清浊水心有信珠令心澄净又于四谛三宝善恶业果忍许名信如大龙象者象中一类有大威势如龙无异名为龙象学佛法者有大威势如龙象也舍者舍离沉掉令心平等无警觉性念谓于境明记不忘慧谓于境能有拣择以信为手者凡欲食物用手为先欲食法味用信为先故喻于手以舍为牙者牙能啖嚼受用饮食舍能舍离昏沉掉举令心平等受用法乐以念为颈者颈能连持身之与头牙齿等物令有受用动作之事念亦如是由明记故令不忘失善净之法连持慧舍令有作用于善境转以慧为头者头上安置牙齿眼耳鼻等为一身之前导善知通塞慧亦如是而为诸法之所依止为众善之先导拣择是非舍等善法由慧而转方得殊胜故喻于头两肩者谓定慧也或二利行由此两肩担集一切世出世间无量善法。

　　【疏】七圣财之元胎者元犹初也胎犹始也信为七圣财之初始也一除疑正见财信也由信除疑心净正见生众善故二防非发善财戒也以思种上防发功能为体三除愚博达财闻慧为体四越贪离恶财舍施也无贪为体或是善十一中行舍行舍即依精进及三善根而假立之五拣择胜劣财思修二慧为体六崇重贤善财以惭为体崇敬贤人郑重善法故七轻拒暴恶财以愧为体拒者拒逆不顺之义不重暴人不顺恶法故。

　　【疏】九善因之俶落者俶(昌六切)春之始也落秋之初也信等九法为众善之因善因之中信为初始也瑜伽等者夫欲趣入一切性相功德善法欲为根本希求诸善功德法故作意所生者作意为能生功德法为所生为由作意作动意识数数惊觉起善法故触者唯识论云触谓三和分别变异令心心所触境为性受想思等所依为业意说此触依根境识三法和合而生故云触谓三和分别变异者谓根境识和合之时有顺生心所之用改异于前未和合位无生心所之用名变异也分别者领似之义根境识三和合之位为因生余触等心所触既生已亦能顺生诸心所法顺生心所似变异故变异即是根境识三领似义边名为分别如世子孙媚好似父名分别父今疏意说触所集起余心所法同聚和合对胜所缘生功德法是触行相令心心所触境为性受想思等所依为业受者领纳义由受引摄一切善法领纳在心常不失故定为增上者增上是殊胜义熏修身心令成胜德莫过于定由得定故令心澄寂诸功德法由斯殊胜故云定为增上由俱时慧有拣择之能拣去恶法择取善法令所修习展转殊胜由此所以慧为最胜解脱者弃背之义无为解脱弃背烦恼而证得故由证解脱息除烦恼缠缚令不触动内所成德诸功德法方得坚固缠缚者缠绕系缚诸有情类难出离故十缠三缚如别处说出离为后边者至于果位解脱道中纤瑕必去片善无遗二障皆尽余习亦亡生死有漏一切不摄出障离苦名出离道此出离道是诸功德修进后边自此已去觉道满故如是功德无不皆由欲为根本此欲依信方得有故所以此信为九善因之俶落也。

　　【疏】启机门之胜手者夫欲开启诱物机之教门者信为胜手也。

　　【疏】拔众生出生死泥者烦恼如水业异熟如土相杂而位成生死泥如来慈悲拔济令出。

　　【疏】佛地等者论以四义正释如是兼解我闻转者起也建立之义依于四义而建立之又转者说也依于四义而解说也。

　　【疏】一依等者疏有二解前解阿难所闻与佛所说无异后解以阿难结集时所说与阿难为侍者时所闻不异前以阿难望佛后以阿难自身相望前解昔闻同昔说后解今说同昔闻后解意云今所说法非昔所闻以时悬远生灭异故约其前后所变相似故言今所说法如我昔日所闻法也又言如是所传之法者谓结集时所传之法似于昔日佛所说法定无有异此即今说同昔说也问此言依譬喻转者阿难所闻之法即是佛所说法何故更言所闻之法如佛所说何者能似何者所似言依譬喻转耶答佛所说法声是无漏无垢净识所变现故阿难闻时而不亲得佛无漏声托彼为质自第八识变有漏声似佛无漏声也此有漏声从自识内声种生起自之耳识托有漏声而为本质变影像声亦是有漏自第六识缘佛声时亦即托自第八所变声为本质变影像声于三识中耳意二识所变之声即是阿难昔所闻法而为所似未见边故佛所说法而为能似已见边故定为利乐方便之因彼此相似通二类故故言依譬喻转。

　　【疏】二依等者初义教诲修行后义教令听受。

　　【疏】四依等者疏中二义初是阿难许可大众后是大众信许阿难如是而思而作而说者如次意身语三业也谓结集时诸菩萨众者地持论说文殊菩萨将阿难陀于二铁围山间结集大乘经声闻不知是故此言菩萨众也。

　　【疏】微细律者真谛记说律部有三一比丘律二百五十戒二比丘尼律三杂诵律此微细律即杂诵律有说微细律别有梵本此土未翻。

　　【疏】光宅者寺名也在润州江宁县先是梁武帝潜龙时所居之宅曾七日七夜放异光明帝曰非我所居乃舍为寺法师在此寺中即是紫云法师法师生时有紫云之瑞因为法名后出家时年十三岁讲法华经前后可满一百余遍常有鬼神来听说法如高僧传即为我闻作呼辙耳者若不先言如是指所闻法便言我闻我闻于何所以先标如是提举一部经也如是两字与彼我闻而为轨辙反能呼召彼我闻故耳者语助也。

　　【疏】注法华经者京兆韦诠晋朝刘虬及僧睿法师皆有注释此刘虬注也。

　　【疏】注无量义经者后秦慧观法师注也至人者佛为至极之人出过二乘及因位故。

　　【疏】瑶公者古文宝字也是梁朝时宝志法师即志公也如者称实义是者无非义称实无非故言如是离五谤故第一句如是者表于此经离执有增益谤如有外道执于神我即是虚妄增益有我不称法体说名为谤如来所说一切诸法皆悉无我离于执谤余谤准说第二句如是者表于此经离于执无损减谤如有外道拨无因果即是损减因果之法说名为谤如来所说善恶因果称实而言离于执谤第三句如是者表于此经离于妄执亦有亦无相违谤如有外道妄执我法亦有亦无若尔如言此人亦死亦活死活二义而自相违有违于无无违于有有无二义而自相违佛法离之第四句如是者表于此经离于妄执非有非无愚痴谤如有外道由见前说亦有亦无自语相违自翻前说计于我法非有非无若尔如言此人非死非活如此妄执愚痴之甚名愚痴谤然佛所说非有非无者总说诸法其中遍计非有依圆非无若执一法非有非无岂非愚痴第五句如是者表于此经离于妄执非非有非非无戏论谤第二第四非字皆训不也非不有者即是有义非不无者即是无义狂词反复有言无义犹如童稚戏论名戏论谤佛语诚谛一一称实离于执谤五句意者由诸外道计执多端彼佛弟子依正义理迤逦征难诸师计执不越五句如来说法离诸过非故于经首置如是言有所表矣。

　　【疏】长耳三藏者隋开皇初人梵语那连提梨耶舍(隋言尊称)是北印度乌苌国人形貌希奇顶有肉髻耳长高耸因此立名三解是字皆无非之义如字初后二解皆训似也亦不异义就法一解如谓如常无变异义又言如如而说者上如似也下真如也。

　　【疏】三就僧者佛于众中为上首僧亦圣僧摄佛是说本质教僧阿难是传影像教僧两相似故名之为如离过非故名之为是。

　　【疏】妄所执我者如胜论外道执我常遍量同虚空随身生处受苦乐报兽主外道执我常住至小如一极微潜转身中作诸事业所以能令大身遍动无惭外道执我体常而量不定随身大小而有卷舒此等所执皆无有体妄计度故名妄所执我假施设我者谓佛世尊初说观身不净观受是苦观心无常观法无我四念住观除诸凡夫妄执常乐我净四种颠倒诸凡夫中因修此观便有证得阿罗汉果者彼虽得果时复犹观修此观时非但于自作无常苦等解乃至于佛亦尔彼计如来前十五界是有漏故佛为除此颠倒解心遂于离言大般涅槃法身理上假施设有常乐我净意令忻趣也涅槃真理离四相故说名为常离众苦故说名为乐为法实性有主宰故说名为我烦恼不染故说名为净理实无为无诸相故不可说有常乐我净但为除遣二乘倒故强施设之。

　　【疏】除无我怖等者若言无我不将谓但无一常之我便谓世流布我亦即是无若如此者为谁修学恐错生此怖故言我闻除彼一类无我怖也第四义意若言无我即一切法悉皆无我无我理边都无差别即无自他染净等异今言我闻既有于自对自立他自他既异由此染净因果善恶事业等一切皆成。

　　【疏】世间悉檀者(悉檀宗也)为欲随顺众生世间立世间悉檀显世流布我(四悉檀如下疏)。

　　【疏】萨婆多者此师所说根是色法有对碍故能闻于声识无对碍故不能闻尊者妙音许眼识见尊者法救许眼根见耳鼻舌身根识求境亦复如是。

　　【疏】以一切法无作用故者一法独立必无作用依根发识心所相应声境现前诸法和合假立为闻。

　　【疏】诸法自性众缘生故者色心诸法各别自性藉众缘生阙缘不生谓心法四缘生色法二缘生广如论中。

　　【疏】若约名句唯意识闻者总论教体有其五法意识皆缘但今疏主别说名句于五法中四是能诠谓声名句文一是所诠谓所诠义以前五识任运缘境唯声一法耳识缘之所余四法皆意识缘有计度故名句文三依声假立义对能诠方得显故故唯意识缘余四法今言名句具摄四法谓依声立文依文立名句举其名句摄所依文随名句文有所诠义是故名句具摄四句。

　　【疏】闻谓比量者第六意识相应之慧为比量体比度境界无错谬故因明疏云现量得境亲明比量度义无谬若相应体意俱一聚心品为性前五第八而无比度唯是现量若第七识有漏位中恒与执俱唯是非量故比量言唯是意识第六意识通三量故以此证前若缘名句惟意识闻也。

　　【疏】然由等者问若缘名句唯意识者何故佛地论云闻谓耳根发识听受所说名为闻耶故此会释二义如疏。

　　【疏】耳意为缘熏习在识者熏习是熏种之义耳识意识为能熏缘熏于种子在总聚我第八识内此所熏种因闻所成亦名为闻。

　　【疏】自有二解者法苑第一云大乘教体有二一显边体龙猛清辨咸作是言胜义谛中一切无相诸法皆空何教何体世俗谛中亦可说有句言章论声为教体二显中道体瑜伽八十一云经体有二一文二义文是所依义是能依由能诠文义得显故能诠文中复有二解一者龙军论师无性菩萨及佛地论一师此诸师说宜闻法者识上所变声等直非直说以为教体佛不说法余如疏引二者护法胜子亲光等说佛身具有十八界故应机说法然依诸教明佛说法或不说法总有四宗一小乘宗说如来说法十八界中前十五界而是有漏佛所说法声界摄故亦是有漏二龙猛提婆清辨等诸空宗师真谛无说俗谛有说三龙军无性及佛地论中一师真俗谛中佛皆不说离戏论故四护法等师明佛说法是此正义略如疏引。

　　【疏】龙军等者此等诸师皆说如来无前十五界以前十五界为诸众生带烦恼缘故生他漏故是故如来唯有后之三界后三界中大定大智大悲以是诸佛殊胜功德故偏言之诸佛如来久离戏论曾不说法若佛说法者则有戏论便违诸经佛无戏论也。

　　【疏】由佛等者由佛慈悲及本愿力无边众生誓愿度故以此慈悲愿力为增上缘有增上力能令闻者识心之上文义相生名为我闻佛实无言诸闻法者识变文义而为教体通漏无漏随识明之。

　　【疏】虽亲等者问若众生识上文义相生佛不说法者何故经云众生根熟闻佛说法故此释之闻者识心虽复亲依自善根力起文义相然就强缘慈悲愿力名为佛说欲显主尊法必胜故令生敬信种善根故龙军等云大般若经四百二十五文殊问经等皆作是言我成道来不说一字汝亦不闻我之所说一字之法故知教体众生心变文义为性。

　　【疏】譬如天等者昔有婆罗门子为求聪明于闲静处泥坛诵咒求自在天经一七日自心志意想成心识昏昏如梦见有天神授与咒论因获聪明引斯意者大自在天虽有咒论之法然不亲来授与婆罗门子以婆罗门子自心志识托自在天增上缘力令于梦中得咒论等此亦如是佛不说法大定智悲为增上缘令闻法者自心变现文义之相为教体也。

　　【疏】亲光至戏论者此亲光等标自正义及破前师也十八界中而舌根界是说法具声界法界即是所说三乘之法然佛世尊由离分别名无戏论岂不说法名无戏论耶庄严论云戏论有三一分别名戏论无分别名无戏论二有漏名戏论无漏名无戏论三说法名戏论不说法名无戏论龙军等师依第三义亲光等师依第一义故成差别佛离虚妄分别心故名无戏论也。

　　【疏】谓宜等者以信慧等善根缘力本愿乐欲闻法缘力此二缘力为增上缘有增上力击动如来慈悲愿力决定于无漏识上应三乘机现文义相是佛往昔三劫所修利他善根之所现起名为佛说三乘法也然其经体性用别论诠旨齐说总以声名句文及所诠义五法为体今言文义具摄五法如常分别。

　　【疏】闻者等者问佛无漏识现文义相名为佛说其闻法者称为我闻若得如来识上文义即是闻者心外取法乖于唯识若不得者何称我闻故此释之闻者识心虽不亲得佛无漏教然仗佛变文义为质闻者自心变现文义似佛所变文义之相分明显现约相似义闻佛所说故称我闻由此升摄波喻经中佛以树叶置于手中谓阿难言我已所说法少如手中叶未所说法多如林中叶故佛如来决定说法。

　　【疏】阿难是佛成道夜生者智度论云后夜分时菩提树神报净饭王而说偈言汝子已成道魔军已破散光明如日出普能照十方当于此夜斛饭大王生于王子内外咸庆因名庆喜梵语阿难陀此云庆喜言阿难者略也。

　　【疏】本愿力故者贤愚经第十卷云佛告诸比丘乃往过去阿僧祇劫有一比丘畜一沙弥恒以严敕而令读经日日课程其经足者师便欢喜若经不足苦切责之于是沙弥情怀懊恼若疾得食读经便足师徒欢喜乞食若迟读则不充便被切责沙弥愁闷啼哭而行时有长者见而问之沙弥具答于是长者即语沙弥从今已往常诣我家当供饮食令汝不忧食已读经我愿当来多闻总持尔时沙弥即得读学课限不减日日常度师徒欢喜佛告诸比丘尔时师者定光佛是时沙弥者今我身是时大长者供养食者今阿难是乃由过去修是行故今得无量总持据此经文由于过去本愿之力于佛所说多闻多解是故皆称如是我闻。

　　【疏】佛入世俗心令阿难知者心缘俗谛名世俗心非有漏也虽世俗心亦须加持方能知之略说等者佛地论云由能说者得陀罗尼说一字义一切皆了由能听者得净耳意闻一字义一切皆解。

　　【疏】法性觉性自在王三昧者此三昧力如王威势纵任自在名自在王三昧由此三昧证知遍计法性都无依他法性从缘幻有圆成觉性离余虚妄而此三昧从境彰名法性觉性之自在王三昧也。

　　【疏】闻法力等者引二经意显由闻法增长智慧能忆过去无量劫事二十年法总言我闻不以为多也文殊问经云阿难未侍佛时二十年在王宫佛再三化之劝令出家为佛侍者阿难白佛有四种愿佛若许我我即出家为佛侍者一者不着师主故退衣服二者不受别请三者有人见佛须由于我四者一世所说之法愿佛为我再说一遍佛咸依所请后于二月十五日一刹那间佛以神力而为阿难再说一遍所以总言如是我闻。

　　【疏】阿难常随等者涅槃经第四十云佛告文殊菩萨此大众中虽有无量无边菩萨是诸菩萨皆有重任所谓大慈大悲各各匆务调伏眷属庄严自身以是因缘我涅槃后不能宣说十二部经若有菩萨或时能说人不信受(知诸菩萨不定随佛或不闻故)阿难比丘是吾之堂弟给事我来二十余年我所说法具足受持譬如泻水置之异器故能宣说我所说法。

　　【疏】智论第二等者彼云迦叶以手摩阿难顶令集法藏阿难合掌向涅槃方而说偈言佛初说法时尔时我不见如是展转闻(于其佛处展转闻之非从余人展转闻也)佛在波罗柰为五比丘众转四谛法轮时千阿罗汉闻是语已上升虚空高七多罗树皆作是言无常力大如我眼见佛自说法今者乃言如是我闻言多罗树者有似此方葼榈树也其树高四十九尺以七尺为一仞七仞为一多罗七多罗树者计三百四十三尺也如者似也无常力大似于眼见或可意云如我等辈眼见佛说今言我闻无常迅速实堪悲心。

　　【疏】意避增减异分过失者加佛语名增删佛语名减改佛语名异分过失之言通上三类离此三过名为避也显示闻昔传法菩萨有所堪能具多闻德故。

　　【疏】有二义释者一说听究竟名一时二说听会遇名一时初简说听余部时后简说听前后时。

　　【疏】此有二义等者如下经云于一念中有九百刹那一刹那经九百生灭从初集会始说此经说者听者五蕴诸法刹那刹那生灭相续前前引于后后后后续于前前乃至说经终毕齐是若干时节总名一时若尔者过未无体唯现是有诸有为法唯一生灭又言时无别体依法假立过去已无未来未有不可依之假立时故此一时言应唯目于现在一生灭时既尔如何说经终毕文义具足以时促故故疏释云此有二义且道理时者依于现在说听五蕴有酬前引后之道理故假立三世总名一时先纵之云诚如所难说者听者虽唯现在五蕴诸行刹那生灭唯一生灭现在是有然此五蕴有酬前引后之义即以所酬名为过去是未来法之所酬故即以所引名为未来是过去法之所引故对此过未说为现在此过未世并于现在五蕴法上约说听究竟假立三世总名一时此约体说名道理时下约心变名唯识时。

　　【疏】如梦等者问如何三世容可时长皆是现在不离识耶亦如昨日听法闻三性义岂皆不离于我今日识耶是事难解举喻释云如梦所见谓有多生觉位唯心都无实境但是梦心变作多生相状无多生境此亦如是但是识心变作三世相状无三世境不离现在能变识故故唯识云未至真觉恒处梦中故佛说为生死长夜。

　　【疏】唯意等者疏以三门分别一时谓八识所缘门五位法摄门三科收摄门配疏可知。

　　【疏】五心集现者法苑文广今略显示有其二类初能集现心后所集现相能集现心有其五种一率尔二寻求三决定四染净五等流凡圣听法略有二义一者专注七心集现二者散乱十二心集现且初义者如佛说言诸行无常其听法者闻诸字时有率尔心谓率尔而闻诸字声故闻此声时亦不亲得佛无漏声而听法者自本识内诸声种子而生现行第八缘之即是性境似于佛声以为本质于此声上而立诸字诸文若是耳识及第六识同时率尔托前本质各变影像之声耳意所变而是性境亦名带质境下准此知于此声上亦立诸字诸文从此无闻耳识不续第八所变声亦断故唯意识起名寻求心寻求诸字为目何等虽多刹那行解唯一总名寻求未决定知诸所目故闻行字时以专注故便生决定决定知诸目一切行由前字力展转熏习熏成种子遂令后念意识之上二字聚集连带解生于此念中闻法之者自第八识随佛所说自变行声于此声上立行字行文行名诠自性故若耳意识托此为质变影像声于此二识所变声上各立行字行文及立行名诠自性故耳识变者闻已便谢无聚集义意识变者本质未谢即是性境行字影像与前诸字独影之声聚集显现本质谢已皆独影声聚集显现于此聚集二声之上复立二字所成名也谓诠诸行有为自性故其能缘心即有三心谓闻诸字已有二心率尔寻求今闻行字复生决定成三心也闻无字时亦第八识及耳意识各变声境于上各立无字无文以专注故由前字力复起寻求寻求诸行无字为无何等之法通前三心共四心也闻常字时亦第八识及耳意识各变声境于上各立常字常文与前三字意识头上影像聚集即立一句以诠诸法差别义故其能缘心有三心现谓决定心相续不断决定心后即起染净及等流心以决定知诸行无常即生染净次后后念续于前前以相似故名为等流故约解义究竟总有七心于其最后由前前心熏习力故于第六识见分头上诸心集现谓诸行无常方能解义立为教体声名句文四法具足第六所变义之相分亦立为教耳识闻声与意为门令意解义故所变声声上名等皆立教体第八所变之声是耳意识疏所闻故由托第八所变之声耳意二识方能变故由此第八虽非能闻所变之声是所闻故有诠表故为教体也(然有兼正可知)第二散乱十二心集现者以散乱故闻一一字皆有率尔寻求闻诸字时具初二心谓率尔寻求闻行字时起初三心谓率尔寻求决定闻无字时起初二心闻常字时具起五心合十二心且约闻此四字散乱之者起十二心若闻多字其心转多准此可悉又约下品极散乱故具十二心若中品心有散不散即减十二心又闻一句聚集显现解释如前若闻多句多义准此可悉第二所集现相者总有十四相说听皆尔此明听者闻诸字时有三种相谓诸声诸文诸名闻后二字各三亦尔总成十二说四字竟合成一句随此句下一所诠义故成十四相也问名诠自性句诠差别初言诸字显不一义但是其文不诠自性非是名摄何者诸字而有三相答瑜伽论意总显一切十二分教随举一颂分别义门以为法式故指诸行无常此诸字位于余文中可有名故如言色声香味触其于色字即当诸字位故而是名摄诠色自性故余准此知法苑云问何须辨此五心之义答为令众生知心分位入法无我唯识相故辨此诸心集现显一切法皆心现故。

　　【疏】佛地论等者彼论正释一时之言显时成就其百法论泛明时数之义不释经文故不取之法华疏云问处中有净秽随机定说处时中凡圣殊何容不定说答说处标净秽净秽可定知(标王舍城十地菩萨谓是净土声闻等众谓是秽土一处见异净秽双彰也)说时有短长凡圣不可准一会机宜有利有钝长时短时如何定准(一时之言具含长短利根谓短悟解速故钝根谓长悟解迟故)故处可定说而时但总言一时也。

　　【疏】觉有三义等者一自觉觉察断障觉照真俗简凡夫故二觉他现身说法觉一切众简二乘故三觉行圆满简诸菩萨彼在因位二觉未圆不名佛也者是主义总目如来无漏五蕴有似主宰自在之义故名者也此假者内有智觉故是觉之者名为觉者也。

　　【疏】具一切智者真如妙理遍于一切色心之法与一切法为实性故名为一切本智证彼一切性故一切之智名一切智也一切种智者有为色心种类非一名一切种而后得智了达彼故一切种之智名一切种智能自开觉亦能开觉一切有情者如次释上二智功能也如睡梦觉者喻根本智金刚道后解脱道起无明昏睡生死梦境一切顿遣如睡梦觉一切梦境皆悉顿遣不可得也如莲华开者喻后得智莲华开敷其华菡萏其香馥郁见闻生喜若后得智以能现身应机说法如彼莲华令见闻者欢喜得道具斯二智故名为佛。

　　【疏】一切种智等者此有八对一十六名前八根本智后八后得智初三对可知次三对者一空有二理事三真俗本后二智从境彰名其第七对当体彰名无分别智者谓根本智证真如时离分别相任运契证此智无彼分别相故名无分别智后所得智者根本智后而起此智若前位中未起根本智不能起此后得智故根本无漏智后所得缘事之智通漏无漏皆名后所得智此明佛位后所得智唯无漏也其第八对约本来处而为名也如所有智者如谓真如从真如界流出一切有为法故本智即是所流一切之数智复冥证真如妙理此所有智从能有之如以彰其名如之所有智也尽所有智者尽谓起尽有为生灭名起尽法此起尽法具摄一切有为诸法后所得智是起尽中一法之数复能知彼起尽法故此所有智从彼能有以彰其名尽之所有智也总相等者总相而言无为真谛本智契证有为俗谛后得了达前八根本智后八后得智若子细说四真四俗共八谛之义真俗谛境皆通本后二智证达。

　　【疏】薄伽梵声者论云自在炽盛与端严名称吉祥及尊贵具足如是诸六义应知总名薄伽梵(解义如疏)。

　　【疏】十号者法华疏云一者如来是谓总序是下九号之总序也般若经云如来者无所从来亦无所去故名如来即法身也涅槃经云如过去佛修六度等来至菩提故名如来即报身也成实论云乘如实道来成正觉故名如来彼宗报身即是大乘化身佛也二者应永解脱烦恼障故应无分段生死身故应受世间妙供养故三者正等觉旧名正遍知由永解脱所知障故谓正觉等觉正觉如次简异外道小乘菩萨三种外道邪觉妄推非正小乘分觉缺而非等菩萨正觉等觉而未圆正四者明行圆满等觉旧名明行足明者三明知三世故行谓遮行行行也遮行者密护根门遮诸过故行行者谓三业清净现行正命又住四禅现法乐住亦名住行五者善逝善妙也逝往也谓于生死长夜具二利行往菩提果故名善逝六者世间解有情及器二种世间皆通达故七者无上丈夫调御士此有二解一云佛智无等无过上故具足相好为大丈夫调和控御三业柔顺名调御士二者云多分调御彼诸丈夫最第一故极尊胜故由此后释旧名无上士调御丈夫也八者天人师以彼天人解甚深义勤修正行有力能故余趣非胜故不称师九者佛陀谓毕竟断烦恼所知并余习气证得无上正等觉故十者薄伽梵旧名世尊坦然安坐妙菩提座具足六德摧四魔故。

　　【疏】觉胜天鼓者摄论中说帝释有鼓修罗来时即言怨来修罗去时即言怨去天不受乐即言何不受乐太过即言何不生厌佛能惊觉胜于天鼓也不由他悟者无师自觉称天人师故离二无知者惑智二障于境不悟名曰无知佛已断故名离无知自性无染者法身本有自性清净非染污也具三宝性者同体三宝唯是真如是觉性故名为佛宝轨持义故名为法宝无违义故名为僧宝或别体三宝三身皆具大功德法轨持义故三身皆具和合无违义故为上首僧。

　　【疏】三身俱说者依楞伽经夫说法者令彼生解为义真如法身合根本智生于一味真常之解亲证解故名真说法自受用身穷尽诸法三性本源后起他化随宜开示无量差别若以所说归本三性推功归本即报身说若以所说应机差别六度缘生三科等义流类无量种种不同名他化说(余如疏中)。

　　【疏】理实等者法华疏云准处准机应声闻而为化佛准文准理教菩萨而即报身感者机器不同应现故通报化王城鹫岭劫尽火烧鹙子闻经即化佛也我土安隐寿量长远文殊在中即报身也应化非真佛亦非说法者推功归本即法身也乃至云据理而言实通三佛应物现身非定一故楞伽经中三身说法行相各别皆说法故由此劬师罗(此云妙音)长者睹三尺以发心五百婆罗门见灰身而起信无边身之菩萨穷上界而有余住小圣之凡夫观丈六而无尽令显主尊教随定胜初标教主令生喜心故言佛也。

　　【疏】游化居止目之为住者居止在山游化城内故通名住。

　　【疏】摩揭陀者宗轮疏云旧名置甘露处谓劫初时大梵天王以龙为绳以山为钻钻于乳海于时众生福德所致海变成乳得其甘露置于此地因以为名此世俗说若正应云阿摩揭陀此云无毒害今天帝释往昔因名也性好治地与三十二人同修胜业现招富贵化治此方立性仁慈犯罪重者驱令出国犯罪轻者以宝赎之不行毒害因立国名也姞呬(上巨乙切下许器切)。

　　【疏】智论第三等者彼说往昔摩伽陀王初生一子一头两面而有四臂时人怪异以为不祥王裂身首弃于圹野有罗刹女名曰利蓝还合其身乳养长大(余如疏引)五山者东名象头山南名马头山西名羊头山北名师子头山中名鹫头山。

　　【疏】羯尼迦树者黄华树也似此方槐而非是槐其华大小量如手指堪作涂身香油者是也。

　　【疏】频毗娑罗王者西域记云此云影坚王也旧云频婆娑罗王瓶沙王皆讹也遍户者编次也取众多相邻次义也罹(吕支切心忧也)。

　　【疏】吠舍厘者此云广严广博严净所住城故。

　　【疏】未生怨王者即阿阇世王也未生已前便结怨故四分律第四说瓶沙王无子因召相师问之相师对曰南山之内有一老仙舍命已后当生王宫王闻是语便杀仙人夫人无孕再召相师问之相师对曰今在王后苑之内而为白兔王又杀之夫人怀孕复问相师相师对曰此子是王之怨王语夫人若生子时登高楼上推于楼下夫人依之以业力故堕楼不死唯损一指而收养之后与提婆达多共构杀佛杀王我为新王汝为新佛教化世间可不乐哉(余如常谈)。

　　【疏】无忧王者梵语阿育王此云无忧王依宗轮疏是频婆娑罗王之曾孙也波吒厘者树名也昔日有人因此树下纳妻有子名波吒厘子城因树儿立名名波吒厘子城(广如宗轮疏说)。

　　【疏】自麓等者麓者山足也之者至也跨者越也王发人徒自于山足至于山峰越跨溪壑接於陵岩编石砌之以为道路登山听法一谓退凡者此有二解一云初二果人通在家证此未得圣故简退也二云非王亲属所余凡庶故简退也。

　　【疏】说法像者佛像有三一入定像敛手相重二降魔像垂手指地三说法像举手屈指。

　　【疏】法华论者慈恩释云城乃摩揭陀国之正中人王之所都处表说一乘乃三乘之中道法王之所住境城既胜余城经胜余经也俱苏摩城(此云华城即是上茅城也)既是山城近于王舍乃有多山此山独胜高而显故表法高显出过二乘自在巍巍功德满故又云或城胜余城无丽物而不出法胜余法无嘉德而不具山胜余山为好鸟之所栖止法胜余法为上人之所游心喻通教理又云或教妙如城含妙理故理高如山出二乘故所以此经在王舍城居鹫岭说有所表矣。

　　【疏】住处有二等者化境在城居止在山道缘道体者城中化食助道之缘依止山中修习道体。

　　【疏】七义等者谓佛与众同一说听处同一说听时同一奉法心同一出家戒同一正见同一出离道同证一无为解脱总此七义名之为与。

　　【疏】苾刍者天竺草名草具五德况出家人一体性柔软折伏三业令柔软故二不背日光常向佛日故三引蔓傍布学三藏教相传授故四香气远闻防护三业美声播故五触身安乐人身疼痛此草拂之即得安乐况出家人伏于三毒息生死苦究竟乐故今名苾刍从喻为名。

　　【疏】因名怖魔乞士破恶等者转此三名成阿罗汉三义名应也净戒净命通因果有故不相翻。

　　疏僧伽者此云众亦云和合理事二和故名和合理和者谓诸圣人同证谛理名理和僧事和者同受大戒具六和故谓戒见利身口意具此六义名事和僧复有二僧一事和僧如前二办事僧谓作羯磨办事业故极少四人方成办事一为能白三为所白由是白言大德僧听若至三人一为能白二为所白而于所白无僧义故若约六和义名僧一人两人是僧类故亦得名僧三千界中麟角圣者名僧宝故若约办事名僧四人已上方得名僧故律中说僧者四人若过四人方办事故。

　　【疏】旧经者罗什所译经云八百万亿人(谓凡圣通论也)。

　　【疏】五见者百法论中总名恶见唯识论中开为五见一身见二边见三邪见四见取五戒禁取并贪等五成十烦恼唯识又云十烦恼中六通俱生四分别起分别起者迷四谛理故四谛下皆有十法十中疑邪见见取戒禁取唯分别起不通俱生唯迷理故于见道断余贪等六通迷理事通见修断二十随惑者唯识颂云随烦恼谓忿恨覆恼嫉悭诳谄与害憍无惭及无愧掉举与惛沉不信并懈怠放逸及失念散乱不正知此二十中初十小随次二中随后八大随。

　　【疏】地法无瞋者瞋性猛利九品聊简前八品摄瞋唯不善色无色界一切烦恼定力所伏唯无记性故彼无瞋小随惑中忿恨恼嫉害此之五种是瞋等流故上二界随瞋非有覆悭二种上界无用故亦非有谄诳二种唯初禅有以初禅中大梵天王臣主相依行谄诳故余禅不然故无谄诳憍遍三界于自所得禅定等法生染着故中随二种唯不善性上二界无大随八种一切染心皆共相应通遍三界合上二界根随烦恼除无明外总有九十二法为有漏体。

　　【疏】缘有之漏等者虽知三界一切烦恼皆名为漏漏于三有有之漏故然下界烦恼多缘欲起从胜为名说为欲漏上界诸惑更无别胜得其本名名为有漏无明不以余法为名彰自行胜名无明漏。

　　【疏】相应不共者无明与余贪等同起名相应无明不共无明此复有二一恒行不共唯第七识俱无始恒行余识无故名为不共二独行不共唯意识俱由不与余贪等俱故名为不共此复有二一是主独头与大随俱迷理而起非忿等俱无明力胜名为是主非贪等并名为独头二非主独头谓此无明与忿等俱忿等力强无明非主非贪等并名为独头此等皆是无明漏体无明不了为诸惑本故说与前二漏而作所依也。

　　【疏】永得等者现行诸漏能熏尽故无复所熏烦恼种子名无复烦恼如拔草根既无根苗无复子果也。

　　【疏】谓阿罗汉有其二种者俱舍颂云阿罗汉有六谓退至不动前五信解生总名时解脱后不时解脱从前见至生依长行论谓契经说阿罗汉有六种一退法谓逢少缘退所得故二思法谓惧退失恒思自害故三护法谓于所得常自防护故四安住法无胜退缘亦不退故无胜加行亦不增进故五堪达法谓性堪能好修练根速达不动故六不动法不为烦恼所退动故前五种性从先学位信解性生名时解脱以钝根故要待六时方能入定得解脱故后不动性名不时解脱以利根故不待于时便能入定得解脱故从前学位见至性生于见道前有二类人一者随信行人以钝根故彼于先时随信他言随行义故二者随法行人以利根故彼于先时由自披阅契经等法随行义故后入圣位随信行人名信解性谓由信他胜解显故随法行人名见至性谓由自见至果道故由此从初修习证阿罗汉有钝有利两类异也。

　　【疏】离烦等者离于贪等得圣道故名慧解脱离于想受得灭尽定名俱解脱离定障时必离慧障离此二障得灭尽定名心解脱俱舍颂云俱由得灭定余名慧解脱问灭定无心何名心解脱答由离二障得灭尽定于一切时心得自在名心解脱非以灭定当体名心解脱此二句经慈恩二解一云离性障故名慧解脱离定障故名心解脱(性障谓烦恼定障谓劣受定能令心专注一境故定名心三学之中名心学故)二云由离无明贪爱等体名慧解脱慧相应心得离缚故名心解脱无诤愿智者诤有三种一烦恼诤二有情蕴诤三有情言诤俱解脱人离此等诤名无诤也而有愿智以愿为先引四无碍胜妙智故如愿而了缘一切法。

　　【疏】且初尽智者知尽苦谛乃至修尽道谛名为尽智得果智已一切烦恼永不生故复能证彼无生理故具此二义名无生智。

　　【疏】钝根等者依俱舍论退有三种一已得退已所证得诸功德法而有退故二未得退未证得殊胜功德而有退故三受用退已所证得诸功德中欲受用时不现在前故名为退佛有后一谓受用退已具众德无容一时顿现前故利根罗汉而具中后二种退义以利根故无已得退钝根罗汉具三种退。

　　【疏】显扬第二者彼云法智类智他心智世俗智苦智集智灭智道智尽智无生智。

　　【疏】所作已办者同大般若已作所作已办所办也已离苦集名已作所作已具灭道诸胜德法名已办所办。

　　【疏】智有加行及以根本者于见道前学修此观唯有漏加行智入圣位已进趣修习亦加行智通漏无漏此加行智通观假实真俗谛境若根本智唯是无漏照真谛境观实非假别名假实总名为法此能观智从境彰名法假实之观名法假实观。

　　【疏】受假实观等者受自性受相应受境界受业受果以类相从五皆名受由受自性及相应法领纳顺违俱非境故起贪瞋痴作业受果生死不断是故如来教示弟子观受假受实名受假实观余准前释。

　　【疏】诸法自性等者释观名之所以也一切诸法性离言诠有情无智起妄倒心横生执着依能诠名计所诠义或依所诠义计能诠名由此计执顺情起贪违情起嗔不顺不违而起于痴三毒所使造福等业轮回生死无始时来妄计熏习熏习力故展转相续生死无穷为令众生断生死根教示观察能诠名假名依声立声亦示虚幻依他不实故说为假名既是假义亦假也名中实性即是真如体非虚妄故说为实观此名假名实也又解名假实观观察于名为假为实由审观故知名唯假应舍假名趣真实相(广如摄论)。

　　【疏】智度论者彼释大般若经列声闻众千二百五十人多是菩萨示作声闻以彼例此即是菩萨故具修此三假实观今又解云般若等说三假实观大乘教中通被三乘令各修习趣自乘果谓大乘者依二空观小乘声闻依生空观各各观察法受名境浅深分全断障得圣大小果异故此经说诸阿罗汉三假实观皆悉成就。

　　【疏】三空门观者离我我所三性非有名三空也门者出入无拥之义以此观行而为门故出苦入乐门即是观名为门观修此观时缘于三境加行进趣治障染故三空之门观名三空门观即此观行总有三名一名三空门观通漏无漏及通定散以闻思修三慧为体二名三解脱门唯定非散唯是无漏以解脱者弃背义故三名三三昧唯定非散通漏无漏次引三论如次释三名。

　　【疏】俱舍者观于四谛作十六行相苦谛四行谓非常苦空非我集谛四行谓因集生缘灭谛四行谓灭静妙离道谛四行谓道如行出以此四谛摄一切法今观四谛作此三观即是总观一切法尽如是行相修习增长闻思修慧摄十六行而为三观如疏可知。

　　【疏】佛地论等者观遍计圆成依他如次三境生老死相者病不定有故不说之。

　　【疏】有部等者明诸无学后兼前位据圆满说总有八十九品有为功德谓见道中断八谛下分别烦恼修道位中断于九地八十一品俱生烦恼此能断道皆有为德其道所证择灭无为随能证道亦八十九品无为功德。

　　【经】比丘尼者四分律说佛姨母摩诃波阇波提与五百舍夷女人诣世尊所欲求出家如来不许后于异时姨母及五百舍夷女人而自剃发各披袈裟往舍卫国祇园精舍在门外立阿难见已即往问之时彼具说欲求出家受持大戒世尊不许阿难语言且止外门我为汝等诣佛求请尔时阿难礼佛足已而白佛言善哉世尊愿听女人于佛法中出家受大戒佛告阿难且止莫作是语若听女人于佛法中出家受大戒即令佛法不得久住譬如长者男少女多即知其家而渐衰微如是阿难若令女人出家受大戒则佛法不久如好稻田而遭霜雹即时破坏女人出家亦复如是(此直请佛不详)阿难白佛言摩诃波阇波提于佛有恩佛母命过乳养世尊长大佛告阿难如是如是于我有恩然我于摩诃波阇波提亦有大恩若有人因他得归依佛法僧受持五戒知四谛法无有狐疑若得须陀洹果断诸恶趣得入正道尽于苦际如是之人恩难可报非衣食床卧资具医药所报我出世故令摩诃波阇波提受三归依乃至决定得入正道亦复如是(此恩德请佛不许也)阿难白佛言女人于佛法中出家受戒得须陀洹果乃至阿罗汉果不佛言可得阿难白佛言若女人于佛法中出家受戒得须陀洹果等者愿听出家受戒(此名举众得道请也余处复有阿难问佛过去佛有四众弟子否佛答言有阿难白佛言唯愿世尊度于姨母令得四众成就)佛告阿难今为女人制八尽形寿不可过法若能行者即是受戒何等为八一者虽百岁比丘尼见新戒比丘应起迎送礼拜与其敷座此法应尊重恭敬赞叹尽形寿不得犯(上十五字下皆言之)二者比丘尼不应骂詈比丘不应诃责不应谤言破戒破见破威仪三者比丘尼不应为比丘作举作忆念作自恣言不应遮他觅罪遮说戒遮自恣应受比丘诃之四者式叉摩那(此云正学)受学戒已从比丘僧乞受大戒五者比丘尼犯僧残罪应在二部僧中半月行摩那埵(善见论释云折伏贡高义亦名下意)六者比丘尼半月一度从僧乞教授七者比丘尼不应在无僧处夏安居恐有难事无人护助八者比丘尼夏安居竟应往比丘僧中求三事自恣谓见闻疑罪如是阿难我今说此八不可过法若女人能行即是受戒譬如有人于大水上安置桥梁而得渡之阿难受教往姨母所语言女人得在佛法中出家受戒世尊为女人说八不可过法若能行者即是受戒即说八事如上摩诃波阇波提言我及五百舍夷女人当共顶受阿难譬如男子女人年少净洁庄严若有人与洒沐头已止于堂上持种种华鬘系置头上欢喜顶受如是世尊为于女人说此八不可过法我及五百舍夷女人当共一心欢喜顶受尔时阿难即往佛所头面礼已而白佛言已为女人说八不可过法彼等闻已欢喜顶受佛告阿难若女人不于佛法出家者佛法当得久住五百岁阿难闻之不乐心怀悔恨忧恼涕泣流泪前礼佛足绕已而去然其正法灭与不灭两解如常。

　　【疏】依四弘等者无上菩提誓愿成无边众生誓愿度今明行者有彼所求菩提所度萨埵故名菩萨全取他名有财释又此行者有求菩提度萨埵之义用故亦菩亦萨二用同依五蕴体故名为菩萨同依持业释。

　　【疏】萨埵者勇猛义勇悍猛利不惮长时于一切处求大菩提是菩之萨名菩萨也前目五蕴此精进行二依主别。

　　【疏】菩提即是般若者是根本智断证用故萨埵谓方便是后得智善巧用故由此二法利乐自他一切有情是故假者名为菩萨亦菩提亦萨埵二用同依一慧体故名菩提萨埵同依持业释。

　　【疏】谓诸萨埵求菩提故者三乘萨埵各求自乘果位菩提菩之萨故名为菩萨故通三乘为简小乘加言摩诃萨埵然诸经论多以修大乘者别名菩萨以行胜故别得总名修小乘者别名独觉声闻也。

　　【疏】方便者拔济有则曰方令他获安名便是便之方名为方便。

　　【疏】七地等者于十地中初二三四根本后得前后而起五六七地加行发起本后俱起若不加行亦前后起八九十地任运俱起。

　　【疏】得同体悲者亦名于诸有情得同自体意乐谓诸如来十地菩萨等观众生皆如自己由得摄他同己想故不见身外有别众生便常度之若见身外有别众生执生劳倦便不能度虽度不广亦不恒也。

　　【疏】显扬等者彼以四义释无量名一行解广大故二为大梵王福无量故三成如来果德无量故四所缘无量故。

　　【疏】又显扬等者法界有情总为三类一于无苦无乐者无倒与乐名慈无瞋为体二于有苦者拔苦名悲不害为体三于有乐者助喜名喜不嫉善根为体复于有苦者由福劣故形容可恶凡愚于彼多分起嗔于有乐者以福德故凡愚于彼多分起贪今此翻彼于有苦者起离嗔想于有乐者起离贪想于彼一类无苦无乐有情既无贪瞋可翻起离痴想于诸有情离于如是不平等心起平等行欲令有情远离诸恶是舍行相然此行相初习业者禀性仁贤或宿习力于诸有情普修四行与乐拔苦忻慰有情平等若不能尔应渐习之于一切有情想作七品亲分三品谓上中下怨亦分三谓上中下及中容者即非亲非怨也以此七品上品亲为初上品怨为末中容者为中分品既定从易至难而渐习之以快乐事亦分三品谓上中下先上品亲与上品乐中品亲与中品乐下品亲与下品乐次中品亲与上品乐下品亲与中品乐中容者与下品乐及至第七番上品怨与上品乐上品亲与中品乐中品亲与下品乐如是修慈于诸有情方便平等而与其乐悲喜亦然准前可解若舍行相亦分三品谓上中下将前七品有情中容者为第一易起舍故从易至难下品亲为第二下品怨为第三中品亲为第四乃至上品怨为第七起三品舍从易至难从初向后准前作法四无量心差别有三一有情缘作有情想二法缘不见有情唯作三科法想三无缘而于诸法离分别心作真如想名为无缘又复观行渐胜三境别观法缘者缘教法起有情无缘同前问后二种境不缘有情不能与乐拔苦等故何名慈悲等耶答此后二种虽不缘有情处起若以无嗔不害等缘教缘真如时以无嗔不嗔不害无害等故即名慈等或缘教缘如意为于诸有情拔苦与乐等也若不悟教法不证真如理利物狭劣不广大故。

　　【疏】杂集等者引发殊胜定慧为体相应助伴四蕴心品而为其体眷属五蕴为体有定道戒为色蕴故。

　　【疏】慈唯等者问与大慈大悲大喜大舍有何差别答依法华疏四义不同彼唯实观唯佛所起缘三界生并无痴俱此通假实通凡圣起缘界不定悲无痴俱由斯义故彼四唯是不共之德此是共德通三乘故。

　　仁王护国般若经疏法衡抄卷第二

　　仁王经随抄音切

　　研核

　　(下胡的切)。

　　痆

　　(女八切)。

　　联

　　(音连)。

　　荡漾

　　(上徒曩切下余亮切)。

　　浡澥

　　(上蒲没切下胡买切)。

　　睿

　　(以税切圣也)。

　　耸干

　　(上息涌切下古旱切或作簳)。

　　谑

　　(许虐切)。

　　迤逦

　　(上移尔切下力尔切)。

　　麓

　　(音禄山足也)。

　　罥罥

　　(古犬切作[罷-(匕/匕)+(ㄙ/月)]同)。
卍新纂续藏经第 26 册 No. 0519 仁王经疏法衡钞


　　仁王护国般若经疏法衡抄卷第三

　　译经证义讲经律论广演大师遇荣　集

　　【疏】宿住随念智证明者圣智自在证达明鉴名智证明智即证明名智证明随念者随所忆念过去世事明记不忘所随之念名为随念能随即念名为随念或所随是念能随是智随于念知过去故所随即念也此智证明近于念故名随念智证明邻近释也智从于境以彰其名宿住之随念智证明也死生者诸有情类死此生彼受报好丑悉能知故死生之智证明也漏尽者烦恼过失说名为漏圣道断尽彼漏法故所显灭性名为漏尽此智证彼漏尽理故漏尽之智证明也或此智明知于自他漏染之法尽与未尽亦漏尽之智证明也三明如次知去来今三世之境对治三际愚痴暗故于六通内别以三通立为三明问如天眼通乃是眼识相应之慧缘现在境如何即是死生智证明知未来事答由天眼通观诸有情死此生彼由此引发死生智明知未来世五趣有情死此生彼今归能引故相即之。

　　【疏】出三明体者俱舍十智初世俗智唯是有漏第八他心智通漏无漏自余八智皆是无漏此初二明缘世俗事即世俗智唯有漏也漏尽智明以四谛智及尽智无生智六智为体证诸谛理漏尽性故唯无漏智若事观中缘四谛理通漏无漏或知自身烦恼漏尽漏尽身中有此十智明证境界名漏尽智明总以十智为体通漏无漏。

　　【疏】神境智证通者神谓神变灵妙之德等持为体境谓境界所变化事神所变境名为神境或所变境不可测度名之为神神即是境名为神境圣智自在证达无拥名智证通智即证通神境之智证通名神境智证通天眼者天谓色界天趣有情清净色根发识照境说名为眼依天之眼名为天眼此报得者也若修得者身通欲色一类圣贤身在欲界由修习力令自身中上地所摄眼根种子依下地身生起现行能见被障细远等色报得修得胜劣虽异然体不殊清净色根而为性故由此天眼发智证通也天耳通准此。

　　【疏】若就根本知心非所知所非心者下言加行反显此言根本者修习成满位也就此修习成满之位知他心王善染无记非是心所知他心所善染无记非是心王修加行时观他有情总聚心品善染无记便得名为他心智证通宿住通名如三明释。

　　【疏】明五体者若无间道正为断障不发通故解脱道慧为五通体依前所引十智出体取舍如疏。

　　【疏】唯四根本者四禅根本地定慧均平复增胜故能发神通故偏依之四近分地定慧非胜难发通故故不依彼。

　　【疏】显扬等者五通克性以慧为体若引发体定慧为性若相应体彼慧俱时一聚心品四蕴为性眷属五蕴性。

　　【疏】三十七者分为七位一者四念住观观于内外身受心法也通观自佗故言内外谓观身如虚空观受内外无观心但有名观法善恶不可得是谓菩萨四念住观住近念故名为念住念住即观名念住观二者四正断精进为体克性能断体即是慧精进遍䇿助慧断故立正断名谓未生恶法修习断断未生恶法是所应断由精进力令恶不起说名为断断之断故名为断断已生恶法修律仪断灭恶之方法律轨仪名为律仪律仪即断名律仪断未生善法修修习断由精进力修习生长未生善法令恶不起说名为断修习即断名修习断已生善法修防护断由精进力护已生善令转增进令恶不起说名为断防护即断名防护断三者四神足以定为体神谓神变灵妙之德足者是定神所依故是神之足名神足也欲勤心观四法为因得神足故四之神足名四神足故对法云谓由成满三摩地力发起种种神变事故修习四行谓欲勤心观欲三摩地者谓由殷重猛利乐欲恭敬方便得三摩地勤三摩地者谓由无间方便触心一境性而常精进无时暂间心三摩地者谓先修定触心一境性由于前生数修定力令彼种子功能增长由种子力令心任运于三摩地随顺转变由此速证心一境性(劣定名心胜定名三摩地)观三摩地者由闻教法内自拣择触心一境性(闻思慧名观也)四者五根五者五力出生众善说名为根胜难屈伏说名为力六者七觉分觉谓圣道分谓支分为因之义是觉之分名为觉分轻安者唯识论云远离粗重调畅身心堪任为性对治昏沉转依为业名为轻安由伏定障令所依身转安适故舍者体即行舍唯识论云云何行舍精进三根令心平等正直无功用住为性对治掉举静住为业谓由精进及三善根对治掉举静住正直故名为舍为简舍受名为行舍余名可知七者八正道正见正思惟皆慧为体问正思惟体何不取思答由正思惟能发语言诲示于佗若非慧者余无此能故对法云正思惟者是诲示义如其所证方便安立发语言故正见者是分别义如先所证而拣择故正语等者以无嗔痴所发身语名为正语正业无贪所发总名正命此三遮防恶色不起假立无表色名以色思为体余名可知。

　　【疏】故三十七体唯有十者若依大乘九法为体十中除寻故对法说慧能发语诲示他故名正思惟余同俱舍瑜伽论云觉道者众多最胜三十七又云依止菩萨无碍解由善方便所摄妙智于三十七菩提分法如实了知然大小乘皆修此行有五义异一求果异二断障异三二死异小乘修习尽分段生死大乘修习尽变易生死四悲智异大乘由悲故修小乘由智故修五利行异大乘二利小乘自利。

　　【疏】修诸谛观者十地菩萨修十度行游二空观然为降伏二乘者故故四五六地如次傍修菩提分法谛缘生观。

　　【疏】依缘辨观者依十二缘生辨三观也华严经中先明缘生次下便云此地菩萨观前缘生得入空无相无愿门(如疏引之)。

　　【疏】异熟等者五取蕴身名异熟果自害自损名蕴魔也能招之业为士用因正舍寿时所有五蕴名之为死而此死果从因得名士用之果名士用果死有自害名为死魔或蕴魔乐住死魔乐灭蕴死二魔自相害也。

　　【疏】体即是慧者四无碍解多以后得智为体缘事法故义无碍解亦通正智证真谛故初地分得九地任运离障圆成佛果满足。

　　【疏】佛果十力者能摧怨敌义不可屈伏义故名为力具云十智力智体即力名为智力智力有十名十智力一者处非处智力因果相当名之为处若不相当名为非处处者建立义依义起义能建立果为依能起彼彼果故因立处名于此正知名此智力二者自业智力一切众生各自造业受异熟果于此正知名此智力三者静虑解脱等持等至智力谓四静虑八解脱等持者诸有心定等至者诸有心无心定于此正知名此智力四者根胜劣智力大小乘性有软中上名根胜劣于此正知名此智力五者种种胜解智力若从他信以为其先或观诸法以为其先而修习之成软中上爱乐胜解名种种胜解于此正知名此智力六者种种界智力界是性义若广建立种种种性一乘二乘乃至八万四千性行名种种界于此知故七者遍趣行智力诸趣门中随顺正行如贪行者修不净观等名遍趣行或趣一切五趣之门名遍趣行于此知故八者宿住随念智力于彼种种有情众中四方名字假设安立品类差别随先过去宿所住事所有自体无量种类皆能知故而此智力近随念故名随念智力邻近释也于宿住境正了知故九者死生智力有情命终名为死时住在中有名为生时于善恶趣死时生时皆能知故十者漏尽智力一切诸漏及余随眠永断无余所显实性漏尽显故名为漏尽或知众生漏染尽故名为漏尽智力瑜伽论说此十智力以慧为体若引发体定慧为性若相应体四蕴心品故对法云若定若慧及彼彼相应心心所法为智力体若克实体菩萨地说信等五根为性若眷属体五蕴为性有定道戒为色蕴故余四蕴可知。

　　【疏】十体随应者初牢固力及第六七八九十此六以慧为体第二慈力无嗔为体第三悲力不害为体第四精进第五禅定各如自名。

　　【疏】故一等者金刚三昧属等觉位第十地菩萨近无等等佛果之位近金刚三昧等觉之位也。

　　【疏】七贤等者大小乘教皆说三乘五位行相有殊应各说之今随疏意叙小乘教以补阙略且声闻乘发心修行从生死地发心趣果总分为二初外凡位后内凡已去外凡位者俱舍第二十二云云何方便勤修趣见谛道应先安住清净尸罗戒为本故次应勤修闻思修慧谓先住戒以净身器方堪作诸加行善法功德所依应于解脱具深意乐观涅槃德背生死过亲近善友听闻正法具闻等慧而令修慧速得圆满次具三因一者身心远离身远离者离相离住远恶朋党心远离者离恶寻思二者少欲知足三者次应安住四种圣种一衣服喜足圣种二饮食喜足圣种三卧具喜足圣种四乐断乐修圣种此四能为证圣因种故名圣种四中前三皆是喜足第四即是乐断烦恼乐修圣道前三助道生具第四助道事业以诸弟子归佛出家舍俗生具及俗事业世尊哀愍立此助道生具助道事业令修行者解脱非久俱舍又云以诸众生于我我所而起贪欲如来为令暂止息故立前三圣种永除灭故立第四圣种此四圣种无贪为体内凡已去者五位分五资加二位名七方便谓五停心观等也方便者方法便宜为因之义为因趣入见道位故具此方便贤善之德亦名七贤行七中前三属资粮位后四属加行位(随疏可知)。

　　【疏】五停心观者以诸众生无始时来流转生死起诸过失随境而转无由得定证会圣果故佛令作五种观行停息其心总说过失八万四千约类分之不过五种一多贪二多嗔三多痴四着我五寻伺对治如是五种病行如来教示令修五停心观而便得定若自觉知或教诲他若多贪者作不净观若多嗔者作慈悲观若多痴者作十二因缘观若着我者作界分别观多寻伺者作持息念观俱舍又云观虽有五要者有二一不净观二持息念观以诸众生多此二种过失增故谓贪猛利数现在前如是有情名贪行者观察不净能正入修以诸众生多于妙色起贪爱故贪有四种一显色贪二形色贪三妙触贪四供奉贪谓于美色相状妙好身体柔软折旋供奉故起四贪为欲对治此四贪故缘于四境假想胜解作四观行缘青瘀等修不净观治显色贪缘被虫食等治形色贪缘虫蛆等治妙触贪缘尸不动等治供奉贪如是数修令贪不起又彼颂云为通治四贪且辨观骨锁观广至海复略名初习业位除足至头半名为已熟修系心在眉间名超作意位此颂意说作骨锁观通治四贪以骨锁中无四贪境故修此观行有三位殊一初习业位二已熟修位三超作意位且初位者修骨锁观应先系心于自身分或于足指或额或余随所乐处安止其心心得住已依胜解力假想思惟皮肉烂堕渐令骨现乃至具观全身骨锁见一具已复观余人烂堕亦尔观第二具已渐次一房一寺一村乃至遍地以海为边骨锁充满为令胜解得增长故渐略而观乃至唯观一具白骨齐此渐略不净观成名初习业位二者为令略观以胜解力于一具中先除足骨思惟余骨渐次乃至除头半骨思惟半骨齐此转略不净观成名已熟修位三者为令略观胜解自在除头半骨系心眉间专注一缘湛然而住齐此极略不净观成名超作意位如是修习乃至得定此不净观以治贪故无贪为体持息念观者梵语阿那阿波那念阿那者此云遣来谓持息入是引风入身义阿波那者此云遣去谓持息出是引内风令出身义以义翻为持息念也以慧为性息者谓风念能持彼息故名持息念分有财释今目慧者为由念力慧于境中得分明故名持息念邻近释也修此观行差别有六一数二随三止四观五转六净数者谓从一至十入息为先出息为后由具四缘息方得转一息所依地谓欲界初二三禅名有息地二风道通谓口鼻三毛孔开谓出母胎四入出息地谓粗心现前入无心定阙粗心缘在母胎中四缘不具生无色界四缘俱阙此等诸位缘不具故息皆不转具四缘处以念忆持入出息数离三过失名为正数一者数减失于二谓一等二者数增失于一谓二等三者杂乱失于入谓出于出谓入若十中间心错乱者复应从一次第数之终而复始乃至得定然以先入后出共为一数二三等亦尔随者谓系心缘入出息不作加行随息而行念息入时远至何所为行遍身为行一分随彼息入唯心脐臗髀胫乃至足指念恒随逐止者谓系心唯在鼻端或在眉间乃至足指随所乐处安止其心观息住身如珠中缕为冷为暖为损为益观者谓观察息风体已兼观息俱大种造色及依色住心及心所具观五蕴以为境界转者谓移转转息风觉安置后后胜善根中乃至世第一法净者所谓胜进入见道等得无漏净寻伺是散乱之因故令数于入息出息能离散乱不起寻伺即不散乱也。

　　【疏】心远离等者离染污作意者及离无记作意者翻彼二类亲近修习能引义利定地作意者也。

　　【疏】缘起观等者观十二缘起从缘而生支支迁变无常苦空无我假和合故轮回不息皆是无明为轮回本如是观察对治愚痴。

　　【疏】界差别观能离憍慢故者随行者病离憍慢也前不净观足验无我又观缘起及六界差别皆具显示无常苦空无我故故与俱舍所治有异也。

　　【疏】总结者瑜伽复云若薄尘行者即便安止于对面念不必修习五停心观也。

　　【疏】别相念住等者俱舍第二十三说前修不净观等已成胜奢摩他(此云止品)次为成观品修四念住身受心法名之为别于此四境或以自相别观或以共相别观是故名为别相念住除身受心余皆名法谓观身不净观受是苦观心无常观法无我如是所观四境各别自性名为自相言共相者诸法共有此相名为共相谓一切有为皆非常相一切有漏皆是苦相一切诸法皆空非我相于观身时唯不净性谓三十六物所成性故名自相别观若观此身与一切有为皆非常相与一切有漏皆是苦相与一切法皆空非我相空者空其我所非我者无实我故本意但观于身不欲总观一切诸法是故名为共相观观身既尔余三亦然虽有自相共相二类不同总得名为别相念住以诸众生无始时来由四颠倒流转生死于诸境事起净乐常我四颠倒故故诸行者为超生死对治此失修四念住不减不增观身乃至一极微色一刹那时亦是苦性亦是非常空非我性如是名为四念性成满也依俱舍论二义释名一云由念力持慧得住境是念之住名为念住以慧为体二云谓由慧力令念住境于所观察令得明记念即是住名为念住今慧名念性者与彼相应近念住故名为念住邻近释也。

　　【疏】杂缘法念住等者引文阙略正理论说别相念住所观四境前三唯不杂缘第四法念住通杂不杂法名宽通摄余境故观别别法名不杂缘若以四境二二合缘三三合缘总缘四境复以自相共相总合杂缘法念住境即是别相念住修习成满于此杂缘法念住之后总相念住之前修无我行次观生灭次观缘起次三义观谓蕴处界乃至依于闻慧学作十六行次依思慧学作十六行并是总相念住加行此乃远从于前杂缘法念住起总观四境摄一切法修四行相谓非常苦空非我名总相念住亦以慧为体七贤行中已上三位名资粮位资粮者为欲远趣菩提果故积集福慧二种资粮名资粮位亦名顺解脱分解脱是果涅槃果故分是因义因能顺趣解脱果故顺即是分名为顺分解脱之顺分名顺解脱分。

　　【疏】暖善根等者七贤行中此后四种名加行位也此加行位修习已久近见道故能与见道为加行故名加行位亦名顺决择分决择者无漏圣慧顺分如前此加行因顺趣彼故决择之顺分名顺决择分又正理云分是段义谓见道智是决择中一分摄故决择即分也暖等善根顺趣彼故决择分之顺名顺决择分。

　　【疏】谓色界摄者意取定善修慧相应善法也小乘宗说四善根中前二可动后二不可动各有下上劣胜异故成四善根谓暖位中容造无间等业由福德故速出恶趣必至涅槃于顶位中不造无间业容造余恶业忍世第一不作恶业名不可动故俱舍颂云暖必至涅槃顶终不断善忍不堕恶趣世第一离生。

　　【疏】然此等者疏但说缘而有八类谓谛本名说名为缘不说其行谓一一谛各有三行上下八谛共有二十四行若缘若行合而说之总三十二于三品忍及世第一从广至略勤加修习顺趣见道且下品忍具观四谛十六行相谓观欲界苦修四行相无常苦空非我观上界苦亦四行相如是乃至观上界道修四行相谓道如行出如是名为下品忍位下忍成已复观欲界苦圣谛境修四行相乃至观上界道谛但修三行谓道如行减于一行即中品忍是第一周复观欲界乃至上界谛修二行相谓道及如是第二周减二行也复观欲界苦乃至观上界道唯修一行是第三周减三行也复观欲界苦乃至观欲界道具修四行不观上界道谛是减一缘减一缘时亦减一行减缘摄故但说三周减行一周减缘如是渐次略观乃至唯观欲界苦谛修四行相不观上界苦等诸谛即是七周减缘二十一周减行复观欲界苦修前三行相是第二十二周乃至唯观欲苦但修二行经二刹那心是中忍位满复观此苦修前一行一刹那心为上忍位总说名为忍位圆满依俱舍疏第六苦谛四行随留何行理皆无遮以观行之人有其二种一者利根利根有二若着我者留无我行着我所者留于空行二者钝根钝根有二若我慢者留无常行由于有身迷无常理恃着生慢故懈怠增者留于苦行懈怠不能强精进故观谛为苦不安隐故进修出离随留何行即以此行入见道也。

　　【疏】世第一善根等者从上忍无间有善根生缘前苦谛一行一刹那心如是名为世第一法此与上品忍有何差别正理六十一云色界善业而有九品谓下三品暖位所摄若中三品顶位所摄上下上中名为忍位此二品善三忍摄者上下品善下中二忍摄也上中品善上忍摄也上上品善世第一摄也由胜劣殊故成差别此唯一刹那必不相续为等无间缘即能引生苦法智忍此四善根以慧为体相应四蕴眷属五蕴。

　　【疏】有士用力等者有漏心品引于有漏无漏心品引于无漏如是二类前因后果自类相引同等流类名同类因等流果今世第一位引于见道离同类因前一刹那是有漏因引次后念无漏圣道前因后果漏无漏异因有士夫之力果从彼生中无间隔名无间士用果也唯修尔所者唯缘欲界苦谛修一行相为入圣之缘故不修多即此一行一刹那心似于见道苦法智忍也。

　　【疏】八胜处等者初二胜处内未伏除见者色想贪故名内有色想后六胜处由久修习内已伏除见者色想贪故名内无色想少色者有情色资具色多色者大地山河等色如是观彼少多色时一一复修七种行相一若好色谓一向净妙二若恶色与上相违三若劣色谓不可意四若胜色与上相违五胜知谓奢摩他道六胜见谓毗钵舍那道(此云观也)七得如实相于胜未胜二种之中离增上慢生制伏想后四胜处青黄赤白复各有四行相谓青显青现青光四中初是总句余三别句青显者谓俱生青如青华等青现者谓和合青如衣青等青光者是前三青之上所有鲜净之光如青既尔黄等亦然作如是等殊胜观时心胜境处名为胜处非如余生心劣境胜被境牵迷也。

　　【疏】初二胜等者依俱舍论初三解脱如次引发初二次二后四胜处也将能造色随所造摄不言地等初四胜处依初二禅观色少多不净相转对治欲界及初禅中显色贪故后四胜处依第四禅观欲界色清净相转令心忻故审成满故。

　　【疏】十遍处等者俱舍论说由第三解脱引发前八遍处后二遍处即是空识遍一切处此亦内无色想而观外色谓观所造青黄赤白遍一切处复观能造地水火风遍所造中故总成八为欲成满前八周遍义故所缘遍满不过于空能缘遍满不过于识是故修习后二遍处周遍境处故名遍处。

　　【疏】后二等者俱舍论说后二遍处如次空处识处无色界中定善为性非无记染亦非散善性微劣故然通近分根本定善各缘自地空识为境者婆沙八十四云谓初习业者先住思惟诸虚空相取此相已假想胜解观察照了无边空相而修加行展转引起初无色定故说此定名空无边处今明空一切遍处即是此定缘空为境缘识准此可知。

　　【疏】及道共等者等于生等四相小乘说此别有体性有相助力断诸烦恼而与现观同一事业是故总说名事现观。

　　【疏】欲谓欲界者由此界中有彼淫食睡眠三欲事故名为欲界具有五趣今明天趣仁君有六名六欲天王。

　　【疏】四大王众天者谓此天王统摄四大洲故名四大王一洲一王类非一故复名众也妙高四面面各一王谓东名持国南名增长西名广目亦名丑目北名多闻此四天王统领诸鬼神等各护一方众生之类妙高山者梵语世罗苏迷卢此云山妙高今顺方言名妙高山旧名须弥山讹也谓北金东银南琉璃西颇胝迦(此云水精)以此四宝成于山体说名为妙出水入水皆八万瑜缮那量故名为高瑜缮那者限量义西域记说往昔军行之一程也俗法八十里或四十里圣教所说十六里也俱舍颂云妙高层有四相去各十千傍出十六千八四二千量坚手及持鬘恒憍大王众如次居四级亦住余七山谓妙高山形如腰鼓上下俱阔中腰细狭于其下半从水面上尽四万瑜缮那量有四层级上下相去各十千瑜缮那量四层傍出绕妙高山从水面上第一层级出十六千瑜缮那量第二层八千第三层四千第四层二千有药叉神名为坚手守住初层级有名持鬘住第二层有名恒憍住第三层其第四层是四天王所住之处亦住所余七金山上是别聚落也梵语忉利提婆此云三十三天妙高山顶四方各有八殿一殿一天为帝释臣帝释居中住善法堂而为其君君臣合说三十三天夜摩天者此云时分天由彼诸天受其喜乐各有时分故又婆沙论说妙高山半已上而无日月诸天自依身光或珠光等作照导故依华之开合鸟之喧静或依天众寤寐建立昼夜又以青莲华合黄莲华开为昼翻此为夜依此等相建立昼夜时分名时分天睹史多天者此云知足天由彼天众于五尘境不极贪着知欲乐足故乐变化天者乐自变化所用资具而受用之非如下二天所用资具从树生故他化自在天者谓劣天子变于资具与胜天子而受用故若彼此俱劣者互变受用由彼有情性欲尔故。

　　【疏】摩揭陀国等者是茧儿为此处官立性仁慈不行毒害之事以德为名名无毒害王也因为国号名无毒害国智度论中叙世俗说名置甘露处。

　　【疏】帝释往昔等者旧抄曰帝释前身拘舍王家为奴众人敬信王放从良结于三十二人治街扫路劝人行善名闻于上王欲封官佞臣谗之付象令杀象既不杀封本郡官后娶四妻一名善法二名园生三名欢喜四名清洁时此郡主共于众人而造法堂善法夫人作承露盘欢喜夫人绕堂置园园生夫人种植树木清洁夫人不修福业后命终已皆生欲界第二天中随因受果故有善法堂等唯清洁夫人先不修福生水鸳鸟中时天帝释天眼观见化身同彼教持不杀戒由本妒忌舍水鸳已生阿修罗宫中名为设支帝释娶之归忉利天言设支者或名舍支此翻为缚美色异常缚男子故修罗生男丑陋生女端正所以帝释娶之然帝释宫中有苏陀味(此云甘露)由此天与非天互争色味数兴斗诤。

　　【疏】色四静虑者色界四静虑也疏唯目定静即虑故又解梵语禅那此云静虑静谓寂静定之异名虑谓筹度慧之别称欲界有虑无静无色界中静多虑少唯是色界定慧均平有静有虑名为静虑目器界也四种别者瑜伽论云初有寻伺喜静虑第二离寻伺有喜乐静虑第三离喜有乐静虑第四离喜乐有舍念清净静虑。

　　【疏】梵众天等者其云梵览摩此云清净亦名极净离欲界染法于色界得极净名然四静虑皆名梵天初禅居首故偏言梵中间禅者下二天众有寻有伺二禅已上无寻无伺此大梵天有伺无寻名中间禅。

　　【疏】杂修静虑者俱舍颂云先杂修第四成由一念杂为受生现乐及遮烦恼退由杂修五品生有五净居言杂修者有漏无漏间杂修故必先杂修第四静虑以第四静虑最堪能故若阿罗汉或是不还为杂修故必先入于第四静虑多念无漏相续现前从此引生多念有漏次复引生多念无漏是杂修定初起加行如是旋还后后渐减乃至最后二念无漏次引二念有漏现前无间复生二念无漏名杂修定加行成满此后唯从一念无漏引起一念有漏现前无间复生一念无漏如是中间有漏刹那前后刹那无漏杂故名杂修定根本成满前二刹那似无间道第三刹那似解脱道由此能断杂修定障然杂修定胜劣不同总有五品谓一下品二中品三上品四上胜品五上极品其所断障亦有五品谓一下品二中品三上下品四上中品五上上品修五品定断五品障逆顺相对如断烦恼由杂修定及断彼障各有五故如其次第生五净居以五净居凡夫不生唯是不还及阿罗汉而居彼故名净居天无始凡夫不生彼故若得彼定证圣已后不造新业复无故业诸不还者如何生彼故依下三天处或初唯依广果天处以杂修定前后无间熏修中间有漏助彼前生凡位所造下地故业令转殊胜感生净居由是圣修杂修静虑总有三缘一为生净居故二为受用现法乐住故三为遮防烦恼退故定所依地初唯第四禅修习成已承此势力亦能杂修下三静虑身所依地先于欲界人趣三洲若退失已后生色界承前势力依色界身亦起杂修静虑疏中文略初后二天不言杂修。

　　【疏】娑婆者正云索诃翻为堪忍诸菩萨等行利乐时多诸怨嫉众苦逼迫堪耐劳倦而忍受之因以为名悲华经云诸有情类忍耐烦恼不生厌患是故名为娑婆世界楞严经云何名世界世谓迁流界谓方位十方为界三世为世故名世界。

　　【疏】化身变土者彼诸梵王或依定力起变化身来至佛会或依定力运通来此然欲界之地粗而虚疏不堪梵王细身依止梵王福德力故宫殿随身自变器界依之而住。

　　【经】诸趣变化者变谓变改变小令大变大令小变好令丑等无而忽有说名为化若变若化无量形类皆来集会。

　　【疏】人唯有四无生得故者三乘修通义如常谈婆沙论说有陀罗尼名因持利持此能往十方世界名咒得通如龙树菩萨有胜妙药能隐身腾空入水不溺等名药得通如班足王以业力故承通往来名业得通鬼趣可知傍生趣中龙金翅等有生业二通俱舍论说地狱趣中初受生时得宿住通能知过去作恶业等于受苦时以苦逼故即不能忆有业通者如次疏引正法念说。

　　【疏】以彼等者由佛动地大悲变化令彼三涂及八无暇皆离苦难同诣佛所复令一类从彼舍命得生人天忆宿住事贺佛恩深同诣佛所。

　　【疏】罗[目*隻]者此云执日非天与天战时时四天王先与其战日月天子助四天王放盛光明射非天眼此为非天前锋以手执日障蔽其光故云执日勇健者旧云婆稚新云䟦稚迦此云团圆身力充实有胜用故义翻勇健次执日后与天战时有勇健力故华鬘者梵语佉罗骞驮(佉骞去声驮字平声)此云广肩髆形貌最大故以为名义翻华鬘妻公者公犹父也。

　　【疏】天神者经文已列三界天众故言阿修罗等也依舍利弗问经别有一类天趣中神灵通变化名为天神身有光明住于空界宫殿中也。

　　【疏】龙神者谓能变化入水腾空兴云量雨阿含经说龙有四种一天龙持天宫殿令不坠故二人龙在于人间兴云雨故三地龙持大地故四王龙守王库藏故正法念经如奉持品引。

　　【疏】药叉者旧名夜叉真谛翻为轻健神慈恩翻为勇健亦云暴恶飞行空中食啖生类此雄者也雌者地行名罗刹婆此云可畏鬼。

　　【疏】健达嚩者此云寻香行寻食香气作乐求故经音义云海中有之属于非天十宝山间而有乐神名乾闼婆忉利天子意须音乐此神身有异相神知天意往娱乐之有角者名紧那罗无角者名乾闼婆。

　　【疏】妙翅鸟者阿含经中佛告诸比丘有四生妙翅鸟谓卵胎湿化有四生龙亦卵胎湿化卵生妙翅食卵生龙设尔欲食胎生龙等鸟即丧命如是胎生妙翅食卵胎生龙湿生妙翅食三生龙化生妙翅食四生龙妙翅有四一大威德迦楼罗王有大威德诸龙怖故二大身两翅相去三百三十六万里故三大满腹中有龙食常饱故四如意颔下有如意珠故楼炭经说金翅鸟王住在须弥山南大海之北各有宫殿广长二十四万里七重城壁皆是七宝七重栏楯树木园苑小鸟和鸣以为同类。

　　【疏】紧捺落者慈恩翻为歌神随佛所说歌咏之故如世音乐歌君德故正法华中列寻香行及此歌神皆云天子显是天趣歌神有四如法华经。

　　【疏】大腹者腹肚大故大蟒者大蛇也蛇王也田蚥者蚥(音斧)切韵云蜛蚥螗螂之别名此等多于田野中有故名田蚥无足者蟒有足者蚥皆名大腹。

　　【疏】以二种业者总报恶业别报善业一趣受果。

　　【疏】人非人至正法者于八部中有是人形有非人形也涅槃经说机有四类一者乘急戒缓于戒缓故堕傍生中于乘急故见佛闻法二者乘缓戒急急持戒故生人天中于乘缓故不闻正法三者乘戒俱急有智凡夫及诸圣贤常生人天见佛闻法四者乘戒俱缓常处三涂不闻正法又云于戒缓者不名为缓得闻法故于乘缓者是名为缓不闻正法沉恶道故此等八部多是戒缓乘急者也。

　　【疏】所变之土者法华疏云国土清净者示现一切佛土清净无比胜出世间善根生故大而且净世间善根生非净而小也瑜伽论说十八变中此有四种一者示现示现十方净土相故二者转变即此经文变净土也三者所作自在谓现师子座现种种华等也四者能施安乐谓师子座上现佛说法施法乐故。

　　【疏】师子之座者佛能降魔犹如师子能伏众兽佛于众中威德自在犹如师子兽中无畏师子人所坐之座名师子座然现净土表说般若净土因故现百亿座者表大千界百亿如来同说般若得无畏故。

　　【经】其中等者问但可显示化众来集何须示现诸佛说法答意显释迦欲说般若诸佛亦尔表同说故。

　　【疏】法华等者二禅众生见于下地劫尽火烧我佛净土如故安隐菩萨天人充满其中以佛国土一处见异净秽双彰故尔。

　　【疏】法华白日者经云今日如来当说大乘经名妙法莲华无量义处者若教若理皆是真如所流之义处者处所出生之义真如从彼所生无量教理以彰其名无量义之处名无量义处三昧从境彰名无量义处之三昧也。

　　【疏】今兹等者佛说此经初年月八日入定放光表说般若八正道体于诸法中为先首故经言八日显非夜说下云今日如来放大光明表其般若慧日皎然破痴暗故其犹白日鉴照一切故无垢称云如来动用施为能令所化有情调伏皆转法轮事无虚设皆有表矣。

　　【疏】皇唐御历建寅为正者皇犹大也历算之官御诏造历故以名焉建正岁首在寅月也昔夏殷周建正各异夏时建正于寅寅有引也万物引生之月也殷时建正于丑丑者冥昧之貌万物虽生未萌之月也周时建正于子子者始生之貌各至一阳始生故为岁首西天三时略有二说一者准起世经宝积经及诸部律从十二月十六日至四月十五日为春时从四月十六日至八月十五日为夏时从八月十六日至十二月十五日为冬时每时四月月有黑白西天先黑后白合成一月若依此说丑为正月即今十二月二十三日是春际首黑日八日二者依僧祇律及西域记一年三时从正月十六日至五月十五日为热际时从五月十六日至九月十五日为雨际时从九月十六日至正月十五日为寒际时若依此说寅为正月即今正月二十三日是热际首黑月八日故云初年月八日然翻译者废于佛出周时建正子月但就此方现今所用建正寅月也。

　　【疏】大寂静者定所证境也谓即般若深广无穷说名为大离惑业苦名为寂静大体即寂静名大寂静三摩地者此云等持平等持心专一境转名为等持而此等持通凡圣得如来所得胜余凡圣故复称妙妙即等持名妙三摩地此三摩地从境彰名大寂静之妙三摩地也妙观察智相应胜定观所说法然后出定如证而说法华论云三昧成就而有二意一成就自在力身心不动故二离一切障随自在力故初力意云若不入定有分别动摇于法不能证说自在今入三昧身心不动离于分别动摇于法便能证说自在后力意云由入三昧离诸定障随顺于法证说自在若有定障于证及说不自在故(广如彼疏)定所依地者谓第四静虑定慧均平功德胜故佛多依之余地非胜佛多不依。

　　【疏】答佛等者佛无散心常在定中略由五义示相入定一者师范后学令修定故二者显慧必由依定引发示相入定发胜慧故三者定慧双修不倾动故入定定满掉散不动说法慧满问难不动四者入定放光现神变故若不入定恐非佛瑞故又显说法三业示导利众生故能示能导名为示导身业能起神变示导神通变化利有情故语业能起记心示导记别说于他心事故意业能起教诫示导教授修善诫勖断恶故俱舍说此名三示导大乘诸教名为三轮又此入定显示如来三密满故放光身密说法语密入定意密三业深密而无比等下位不测故第五义如疏。

　　【疏】若云等至通有无心者九次第定中灭定无心名等至者此有二解一云等谓正在定位身心安和平等名之为等在灭尽定有第七八识亦名身心平等安和至谓定体能至名至是等之至名为等至二云等者定者定前加行修加时远离沉掉高下失故名之为等修等加行至定中故所至名至是等之至名为等至前八以定为体第九灭尽定体(灭定如下)等引者即前八种有心定也准前等至二义释名。

　　【疏】此云丰德者上生疏云室利罗筏悉底旧云舍卫国讹略也此云丰德城中印度境憍萨罗国之都城名也为简南憍萨罗故以都城为国之称国中有彼丰德城故室罗筏之国也。

　　【疏】波斯匿者上生疏云钵剌犀那侍特王旧名波斯匿王此云胜军王象马车步四军胜故鸯掘摩罗此云指鬘誓杀千人取指为鬘因为名也。

　　【疏】舍利弗者具正云奢利弗呾罗奢利此云春莺亦名鹙鹭即今百舌鸟也彼饮春水即能巧语若饮秋水即不能言故得二名尊者之母由怀子故善巧言论生子已后而无词辨眼复俊相如舍利故弗呾罗云子是彼生故鹙鹭之子略言鹙子。

　　【疏】须菩提者正云苏补底此云善现初生之时舍等皆空善相现故因以为名亦名善吉亦名空生鹙子善现皆婆罗门种入法因缘如别处说。

　　【疏】弥勒者正言梅呾利曳耶此翻为慈三义得名一辅相家生母怀子已行慈爱故子从母名二自行立名自性慈故三宿愿立名于古弥勒佛所发弘誓愿愿作弥勒故亦是姓者因性行慈立于姓氏谓姓慈氏以姓标名也师子吼者内证无畏吼法降魔也。

　　【疏】举此等余者举三类人皆言等故显遍问也其问意云如来现相是何意趣作何佛事说何妙法有此种种异常瑞相然此问众略有二解一云波斯匿王位居因地不知佛意故问众人二云波斯匿王虽不知尽佛果境界然亦分知知佛欲说甚深般若如下文说龙光王佛时王为四地菩萨佛为佛为八地从彼至今足验位高逢缘不少植业良多岂复睹放光而不知观等持而不了但是示有不知之相发问以警群心也。

　　【疏】为法甚深者此指佛意所欲说法也下位不知上位意故无能答者也。

　　【经】广作音乐者以乐供养表佛出定说法音声悦众意故。

　　【经】三千大千世界者四洲日月乃至初禅各有一千以铁围山而总围之量等二禅名小千界复以十个小千是一万百个小千是十万千个小千是百万以铁围山而总围之量等三禅名中千界复以十个中千是千万即此千万总为一亿百个中千是十亿千个中千是百亿此千中千即是大千世界以铁围山而总围之量等四禅以大兼小合此小千中千大千名为三千大千世界。

　　【经】一一光中等者放无量无数光表无量无数世界诸佛皆说般若于一一光中现无量无数华表众闻法开因行华结菩提果其华千叶皆作金色表说此经济大千界诸有情类第一之珍宝故如来三业举足下足皆转法轮故皆有表。

　　【经】恒河沙者河有恒神故名恒河正云殑伽讹略云恒西域记说摩竭陀国西北有九黑山黑山北有大雪山大雪山北有香醉山香气芬馥闻者醉故雪山北香山南有无热恼池其池纵广五十瑜缮那量唯得通者而能到彼其池四岸以金银琉璃颇胝迦四宝所成金沙布底水味香美具八功德大地菩萨以愿力故于中潜宅出清冷水济赡部洲诸有情类于池四面各出一河东名殑伽南名信度西名缚刍北名死多各各出时绕池一匝随自本方流入海中或曰地下潜流贯中华境即死多河为孟津河之上源也其殑伽河具五义故经多为喻一由沙多二由世人共为福水入洗罪灭投死生天三虽经劫坏名字常定四佛多近此宣说妙法五众人共委故多为喻仍取初出池口长四十里广二十里沙为喻也。

　　【经】东方等者大般若经四百一说东方盖殑伽沙等世界最后世界名曰多宝佛名宝性现为菩萨宣说般若彼有菩萨名曰普光见此光明雨华动地而问于佛彼佛具说普光请来彼佛许之尔时普光及诸眷属到此会中供养赞佛礼佛足已退坐一面余方菩萨来相皆尔。

　　【疏】闻思等者慧体是一约用就境有多异名谓闻所成慧思所成慧修所成慧生空智法空智俱空智加行智根本智后得智皆为观体法苑章云闻慧唯取意识相应慧为体性所引伴类亦通五识相应慧性七识不外缘八识佛果起皆无闻慧思意唯取意识俱慧前五识无行相残故非七识俱在无漏位行相深胜不思择故佛无思慧非第八俱也修慧之体因果通论八识俱有名闻所成慧者闻谓能听即是耳识能闻于声成是生长圆满之义慧者拣择义因闻法故成于此慧名闻所成慧思谓思数由思筹虑胜慧方生因相应思成此慧故此所成慧近于思故名思所成慧邻近释也或依主释修者证义明证境故体即定数因定相应成此慧故邻近依主如思慧说皆言所成者显此三慧是彼闻思修三因成也但言闻慧等滥持业故婆沙四十二说闻所成慧于一切时依名了义念三藏教及师友教随其所念皆能解了然成熟位实唯缘义据其初位说唯缘名思所成慧缘名义境有时由文引义有时由义引文未全舍文而观义故修所成慧唯缘义境已能舍文而观义故譬如有人浮深驶水曾未学者不舍所依曾学未成或舍或执曾善学者不待所依自力浮渡三慧亦尔然此三慧三乘凡圣而皆容起发三乘心已去于见道前资粮位中散多定少多住闻思少起修慧加行位中定多散少多住修慧少起闻思三乘见道唯起修慧内观谛理非散心故二乘修道及无学道三慧容起菩萨修道七地已前定散相间三慧容起八地已上无漏相续都无散心皆唯修慧依十地论八地已上有闻思修慈恩释云以修慧体一刹那中能取外教而寻义理名为闻慧能深筹度先理后文名为思慧于此二中能证明显即名修慧圣智迅速于一念顷义分三慧实无别体唯修慧故于三界中欲界无修有闻思慧色界无思起心思时即入定故有闻修慧无色界中无闻思慧唯有修慧其闻思慧不通根本唯有修慧通加行根本后得智也今此经意三乘凡圣皆观如来故通三慧其中菩萨见道已去二空本智观佛法身加行后得观报化身凡位菩萨以加行智观佛三身二乘凡圣以加行后得智观佛化身彼虽证理不名法身非功德法所依止故经文大意教示三乘凡圣观察如来色相之身即无相法身也。

　　【疏】如来者起信论意心源本体湛然常住非生非灭性离昏迷独照明灵名为本觉依此本觉一念心起说名不觉由此不觉迷本觉故妄有轮回生死他国从于他国他习妙行返趣本觉如从外来故名如来返本觉时虚妄皆灭生死幻梦事相俱寂唯法身如来譬如大海波浪息灭湛然寂静也。

　　【疏】当相者(当相皆去声呼)由此品题契当本文所诠行相故名当相。

　　【疏】结加趺坐者婆沙论云以两足趺加其两体䯗名结加趺坐。

　　【疏】如覆等者摄论中说摄耳专心勿如覆器故令谛听令生恭敬勿如漏器故令善思不令颠倒勿如秽器故令念之如次令生闻思修慧犹如仰器完器净器。

　　【疏】云何住至作心思念也者此是论文明诸菩萨愍念心切求于众生劝令修行出生死苦也作者起也于一切时起心思念愿化四生无厌倦故。

　　【疏】是男等者中有末位男子受生于母起爱于父起恚竞色嗔故居母腹中倚腹向脊以受生时向于母故女子受生于父起爱于母起恚竞色嗔故居母腹中倚脊向腹以受生时向于父故男作事顺居母右胁女作事背迂回不顺故居左胁。

　　【疏】生之等者瑜伽论说初受生者本居中有极长七日命终极多不过七七日住造恶业者中有如黑羺光或阴暗夜(业有胜劣中有二类也)造善业者如白衣光或晴明夜(中有二类准恶业说)随当生相所往无碍见己同类及当生处造恶业者眼视不净伏面而行往天趣者上往人趣者傍若造不律仪业生地狱中见昔同类喜乐驰趣遂被拘碍纯苦鬼界傍生亦尔若余杂业随业善恶随处生也居母腹中初一七日内名羯剌蓝此云杂秽父母不净共和名杂深可厌恶名秽若已结凝仍内稀故二七日内名頞部昙此云疱犹如豌豆疮疱之形表里如酪未生肉故三七日内名为闭尸此云凝结犹如热血稍凝结故虽已成肉仍极柔软四七日内名为健南此云凝厚渐凝厚故由已坚厚稍堪摩触五七日内名钵罗赊佉此云形位犹如泥团五个相连一身四支内风向外击生根形差别相故即前肉团增长支分相现六七日内名发毛爪位发毛生故七七日内名具根位五根圆满明盛显故经此初后方钩三月种种成就若不增减如是合经三十八七日在腹圆满更经四日头趣向下双足向上胎衣遂裂逼趣产门种种众苦于时逼迫然于腹中或由先业母食灰盐子发毛稀鲜或由先业母食暖热子黑暗色或赤色生或由先业母食冷食或近寒室子多顽自母习淫欲子多疥癞癣病等生母多跳踯威仪不整子支缺减缭戾不安如是秽身初揽父母不净依之而住后以母之不净而资长之现缘既尔故业招致百恶所成三十六物不净为体如是恶身不可受乐轮转不穷受胎微形世世增长(广如宝积)。

　　【疏】瑜伽等者四生合论总四因缘一业思二卵壳三胎藏四湿润(配四生如疏中)化生最胜具缘少故然佛出世多化人趣随彼胎生涅槃经说如来不受化生者化生灭已无遗体故佛欲留身遗形舍利故受胎生。

　　【疏】人与等者婆沙论说般遮罗王妃生五百卵生已羞耻以函盛之弃殑伽河随流而去邻国收得经数月后各生一子长大骁勇所往皆伏即与般遮罗王以力共战夫人知之具说前事子若见母必不致害夫人登城告五百人说前因缘汝若不信皆应张口妃按两乳有五百道乳各注其口应时信伏两国和安布洒陀王顶疱生子颜貌端严王抱入宫诸人皆言我愿养之此顶生王即是湿生劫初化生胎生如常傍生具四者如四生妙翅食四生龙鬼多化生少分胎生如有鬼母告目连言我昼生五百子夜五百亦然随生即食之终不能充饥即胎生鬼故俱舍云人傍生具四鬼通胎化二地狱及诸天中有唯化生。

　　【疏】身量大小者俱舍颂云赡部洲人量三肘半四肘东西北洲人倍倍增如次欲天俱卢舍四分一一增色天瑜缮那初四增半半此上僧倍倍唯无云减三佛灭度后一千年初天亲造论说人身量赡部洲人随身大小各如自肘长三肘半或长四肘若东洲人等此洲人七肘方等自肘三肘半量若西洲人等此洲人一十四肘方等自肘三肘半量若北洲人等二十八肘方等自肘三肘半量或四肘量准加可解俱卢舍者此云鸣唤大牛吼量可应二里故以为名以其二里开为四分半里成一分也四大王天身长半里三十三天一里夜摩天一里半兜率天二里化乐天二里半他化天三里瑜缮那者限量义十六里也梵众天身长半瑜缮那梵辅天一瑜缮那大梵王天一瑜缮那半少光天二瑜缮那无量光天四瑜缮那极光净天八瑜缮那少净天十六瑜缮那无量净天三十二瑜缮那遍净天六十四瑜缮那其无云天若依倍增即一百二十八瑜缮那论说减三即长一百二十五瑜缮那也减三所以者超于三禅变异受故一向舍受而修习故身量减也又以有情业力之差感报如是不可以事而责不容增减福生天二百五十瑜缮那广果天五百瑜缮那(无想有情同广果也)无烦天一千无热天二千善现天四千善见天八千色究竟天一万六千是谓色天身量差别地狱鬼趣傍生有情飞空水陆形量大小无量差别身量不定然化生有情顿生顿灭卵胎湿生皆渐生长渐而衰灭。

　　【疏】此明等者菩萨利生于三界中据四生类有情界说所依器界非此所要乐者叙焉。

　　【疏】虽菩等者问所化四生总摄五趣其中三涂八难之类如何化之设人天中根未熟者如何强化故此释云虽菩萨愿四生等化然其理实所化有情随对根缘八难之处及非难处待机熟时应时而济非强化之也。

　　【疏】趣无中有者无色天趣而无中有不离欲色二界立无色界故无所往趣故无中有。

　　【疏】若无分别胜义相应者有相观心名为分别若已其相无分别观冥胜义谛妙观相应修一毫善发迹趣圣必至佛果岂况多善故令不观色相不观色如。

　　【疏】此无分别遍下言之者此指经中不观之言应云不观受相不观受如想等亦尔我人知见常乐净倒亦不观相不观如乃至力无畏等一切诸行亦不观相不观如。

　　【疏】谓于等者谓于四蕴皆离分别已蕴相故摄相归性如波归水离水无波波即是水离性无相相即是性所以性相平等境智皆如如是观察泯一切相意令对治执有病故能分别心依他起性而亦遣之。

　　【疏】依蕴妄执先我后法者一切有情无始已来盲无慧目不了五蕴从缘虚幻妄计此蕴谓有实我谓有实法若总执此五蕴之身有实主宰胜妙自在名实我相别执此蕴一一皆有轨持胜用任持自体名实法相凡夫外道情见千差总聚论之执我执法各有四类故各四倒(配数如疏)。

　　【疏】我谓主宰者我如国主实自在故我如宰辅能割断故又主是我体宰是我用又主是我体宰是我所二十见中即阴计我是主义离阴计我是宰义和合十见阴是所计皆名为宰能计妄情名为主也此我是总人及知见是我名别相。

　　【疏】离阴计我者如将车人离车有人离阴有我名离阴计我。

　　【疏】疏分别我故者分别执着我及我所皆我倒也。

　　【疏】无著论者彼云取体相续说为我相相续者不断义总执五蕴体常不断说为我相此前世我是今世我所执取故今明所取前世我也。

　　【疏】人者无著论云展转趣余趣取为人相意云如今世中人趣之我能趣后世余天趣等说为人相执取未来后生异趣即后世我。

　　【疏】言知者诸论皆说数论外道执有实我我即是思受用诸法此能知者即现在我。

　　【疏】言见者谓即我执通执三世推求计我说名为见即身见也执身为我体是实有身名有身见。

　　【疏】由斯等者我执为头引生一切诸烦恼障法执为头引生一切诸所知障由二障故起或造业生死轮回永沉苦海为障既重故令菩萨修无住行治我法执于此四种不观相倒不观真如澄心自在豁虚湛寂修而无修度而无度是谓菩萨修无住行。

　　【疏】唯无分别者无分别相也无相定慧能治我法二种颠倒若有相观分别观察蕴相蕴如我人知见常乐净倒执相不除亦即是病必不能除我法二倒为令菩萨以无相观对治二倒故佛示云不观色相不观色如等。

　　【疏】即相观无相即无相者性相融贯彼此无二所以即相观无相即无相即相也说此观行意者欲使顺流者返本迷途者悟道著有者泯相居因者证果息妄归真究竟常寂也。

　　【疏】谓令等者为令菩萨无相胜观而现在前所修胜行皆悉无相所以能住即是所观诸大菩萨反观自身而不见相不见如故或有一类胜行高者已离相故观于能住即是所观今复示之令不起于分别之心所以观彼不见相不见如总此两类正离自他分别之心住无相行。

　　【疏】又解等者依金刚经住修降伏三行重释前文三段经意也应如是住者住无相心趣大觉故教化四生者修利他行化众生故不观蕴相不观蕴如乃至于佛菩萨亦不观相不观如此等显示降伏著相分别之心意令遣相契无相理证圆寂故此三为因当成三德三身佛果(三德如下)。

　　【经】所以者何者前说不观蕴相不观蕴如乃至观佛菩萨亦复如是不观之所以者何谓也。

　　【经】以诸等者重广前文不观色等三节文意也前文虽说遣相之行义意未尽故此征起而广释之摄相归性五蕴诸法皆胜义谛是故不观蕴相不观蕴如等此是所以。

　　【疏】释法四倒等者众生无始依于五蕴妄执常乐我净第八识心为能执心而熏习之因此熏成我执熏习在本识中由此识浪流动不息四相循环有来有去有生有灭若了彼倒妄计所执常乐我净体即是空唯胜义谛无来无去无生无灭是故前说常乐净倒不观相不观如。

　　【疏】同真际者离妄名真法本名际万行是用真际是体广遍相似用于体故言同真际于诸行中行一切行虚融无碍等于法性也以是义故于四摄等一切诸行不观相不观如。

　　【疏】虽诸等者问一切法性本来常住无名无说性离言诠何因缘故安立名字而广分别诸颠倒法非颠倒法乃至四摄六度俗谛真谛致使闻者依言推度起诸妄幻诸佛菩萨何用说乎故此释之诚如所难虽诸法性本来常住无名无说性离言诠然诸众生生无慧解不识是非若不以言显示是非愚迷有情无由晓悟修证出离所以于彼无名法中方便以言而显示之即以其言说无言法令其晓解舍离颠倒修不颠倒起六度行证真常果故佛菩萨出现于世广为开示种种法门教示众生学是除非然诸学者依教修行而未亡相犹谓见有能说所说及凡圣等自他差别由相拘碍障于上位无相胜德故佛令观佛菩萨等无二无别无差别故犹如虚空第二解意逐难广前五蕴之义也五蕴诸法所依真性其体真实故言以诸法性即真实也性被妄熏者如烟熏珠珠不受熏由烟熏故而于珠上有烟尘生翳于明珠人不见珠但见珠上烟尘之相真性亦尔而被众生妄识熏之性不受熏由妄熏故而于性上有妄尘生翳于真性人不见性但见妄相五蕴事法来去生灭今即相以说性五蕴诸法性本空寂唯胜义谛无来无去无生无灭也次二句意以相同性存于相故名同名等后二句意教示菩萨安止观心泯性亡相于所观境圆融绝待无二无别如彼虚空无别无二第三解意前文世尊教示菩萨不观蕴相不观蕴如等彼等皆是差别之相不应观之应观法性常住真实所谓法性常住离三世故无来无去常住不变离起尽故无生无灭余文可知。

　　【经】蕴处界相者大小乘教说三科义少异多同今释大乘经略叙大乘说如对法论第二卷说蕴义有三一者积聚义所谓色有十一种一过去二未来三现在四内五根色五外五尘色六粗有对色七细无对色八劣不可意色九胜可意色十近自界色十一远他界色总略摄义说名为蕴体不可聚聚义名蕴受想行识蕴义准此二者广大义苦相广大故三者荷担义荷担杂染故初通凡圣佛非后二次第尔者如识而住初立色蕴如其色相而领受故如所领受取像知故如所取知而思作故如所思作而了别故故色受想行识如是次第然由世执我事有五谓我身具事我受用事我言说事我造作事我自体事今显是蕴唯法功能无实自性非我我所故唯说五不减不增彼论又说处义有三一者生长义生长心心所故二者种子义诸法因故三者摄一切法差别义摄诸义故然以世间相见问讯涂香受膳侍给分别故佛说处次第如是界者有三义一者能持自性义由根境识各持自性故二者能持因果性义由根及境能持六识故三者种族义以此六类根境识相各为族故前处次第识界随生故十八界次第如是能取于境是内六根界眼等所取是外六境界相依根缘境似境了别是六识界相由外道等执有实我能持诸法佛为破彼施设为界界能持法非我持故然般若说蕴等皆空者由外道等执有实我种种胜用众生依学永沉生死佛为破彼妄执我故于非蕴等无言法中方便安立说为蕴等教示众生舍彼学此引令入真永出生死其二乘等而不了此方便言说遂便执有蕴处界法如来显彼所执蕴等都无体性于因缘中无实蕴等法性空理无蕴等相依三无性说蕴等空故经说言五蕴皆空又云眼处但有名乃至法处但有名眼处空乃至法处空于十八界次第皆空然佛说法善染无记色心因果有为无为随机开示无量差别天亲菩萨立一百法摄尽诸法复以三科摄一百法令易解故广说心所略说色心明于五蕴摄一百法颂曰色摄十一全受想各当一七十三行蕴八王识蕴收无为非积聚故非蕴门摄广说色法略说心心所法明十二处摄一百法颂曰内外各五处十色随自名八王意处收八十二皆法广说色心略说心所明十八界摄一百法颂曰根尘各五界十色随自名八王归七心八十二皆法。

　　【疏】种族界义者眼根色境眼识为一种族乃至意根法境意识为一种族即此种族为同类因引生自类等流果故即界是因义。

　　【疏】执我一常者有情异见妄起计执执我体一而性常住或执此我胜用领纳或执此我了知取像或执此我造作事业佛为破彼故说五蕴于五蕴中由受领纳非我领纳由想取像非我取像由行造作非我造作诸国外道执我情见乃有多端妄见说法诳诱众生如来愍彼说蕴处界随彼彼执以此此破是故总成五蕴十二处十八界。

　　【经】若菩萨众生性无二者前云菩萨应如是住教化四生不观蕴相不观蕴如乃至菩萨如来亦不观相不观如经自释云无二无别犹如虚空意显一切诸法众生菩萨如来皆无二也故以者言牒前问之此等所明三种般若以此重广前文住化众生无相观行之义也。

　　【疏】后列四倒者常乐我净重指前文也众生无始计执五蕴谓有常乐我净故先标此蕴及四倒后显彼空。

　　【经】法性等者经文大意法性真如谓即实相般若不住五蕴四倒中也何以故以诸法性悉皆空故归胜义谛一切诸法皆是真空不可更说住彼彼处是故法性不住五蕴。

　　【疏】常乐我净者具足应言不住常不住非常乃至不住净不住非净净谓净倒余名非净常等亦尔法性不住四倒中故。

　　【疏】言本等者意显境智俱空也由修空观观一切法皆是真空渐引圣智见真空境所证之境能证之智悉皆是空是故能化菩萨所化众生不可更说住彼彼处以胜义谛一切皆空无化相故若有化相即成俗谛属后文故。

　　【经】以诸法性悉皆空故者总论空义略有四类一者无法空龙树等说第一义谛一切不立廓然凝寂故名为空二者遍计空妄心所执实我实法情有理无故名为空慈氏等说三无性义皆依此辨三者因缘空龙树所造中论说言诸心心所元无自性依四种缘而假立之一者因缘谓诸种子二所缘缘谓所缘境三等无间缘谓前引后四增上缘谓他缘助由此四缘共成心心所法若离四缘而无心法故心心所一切皆空一切色法元无自性依二种缘而假立之一因缘二增上缘由此二缘合成色法若离二缘而无色法故一切色皆是空也如是色心自性本空愚夫不知固谓实有故佛说言五蕴皆空依世俗谛说因缘空为遮断见亦名幻有四者胜义空亦名真性空略言真空谓真如理虚融无碍故与空为性故因空所显故名之为空此真空义诸教共谈上下疏文多依第四空义兼显余空随文可见。

　　【疏】知断证修者说真令知劝断妄执说俗令解劝证修学真空俗有次第明矣。

　　【经】造福等者福是殊胜义由诸善业自体及果殊胜可爱名之为福诸不善业自体及果相鄙劣故不可爱乐名为非福感上二界天趣之业名不动行不可改转异地受故能感上界定地果故此三行中复有顺三时异是故言等因果皆有结文也。

　　【疏】虽下等者寻伺忧苦喜乐入息出息名为八患初禅出忧二禅出苦寻伺三禅出喜四禅出乐无出入息火水风灾如次坏初二三禅唯第四禅离此三灾八患舍念清净虽下三禅有灾患动今约上界定地名为不动感不动地果之业名不动业第二义云又初禅业招初禅果不可改转感果决定名为不动。

　　【疏】业果处定立不动名者双结二解也故慈恩云若定地名不动即通一切若不异处受名不动从多分说如杂修静虑资下故业生五净居有动转故。

　　【疏】不同等者如欲界中纯十善业感天趣果间断十善感人趣果谓若有人初修纯十善业必感天趣后时作恶间彼善业却感人趣即名动业余趣准知。

　　【疏】余之三果者断尽三界分别烦恼证须陀洹果若断欲界前六品俱生证斯陀含果断后三品证阿那含果断尽上二界俱生证阿罗汉果。

　　【疏】独觉地等者依大乘教明独觉性修行得果定不定性总有四种有一种一性谓定性独觉有二种二性谓声闻独觉性及独觉大乘性有一种三性谓具有三乘性者若定性者亦如声闻修资粮等以与声闻行无异故不定性中无大性者于声闻位资粮加行及圣有学皆能回趣独觉菩提若具大乘不定性者于独觉乘资粮加行有学无学皆可回趣无上菩提然无独觉得圣果已回趣声闻声闻劣故得圣果时无师自觉名为独觉此独证者有彼觉故名为独觉或觉之独名独觉也梵语辟支迦佛陀此云独觉者略言独觉观待缘起而证觉故亦名缘觉始从发心至无学果分之为二一外凡位二内凡已去且外凡位者瑜伽三十四末云云何独觉种性谓由三相应正了知一薄尘种性谓彼种性烦恼微薄由此因缘于愦闹处心不爱乐于寂静处深心爱乐二薄悲种性由是因缘于说正法利有情事心不爱乐于内思务寂静住中深心爱乐三中根种性谓慢行类论总结云由是因缘深心希愿无师无歒自证菩提准此论文独觉种性若遇佛世化令修行若不遇佛亦自依法修声闻行若资粮位若加行位若已证得声闻圣果随何位中乃至回趣独觉菩提起善法欲心已去皆是独觉外凡位摄第二内凡位已去者有其二类一麟角喻二部行皆有资粮等五位修证且麟角喻独觉资粮位者未起声闻顺决择分从资粮位回求独觉或有值佛或不值佛成熟相续专心求证独觉菩提初入资粮不必更修五停心观等先声闻位已熟修故依瑜伽论资粮位中修六善巧谓蕴处界缘起处非处及谛善巧修习然于缘起善巧多所修习是独觉乘别缘境故如修习过百劫已出无佛世无师自能观缘起故即能修习三十七菩提分法谓四念住四正断四神足此后为欲起加行修习五根复更修习前五善巧谓蕴处界缘起即起观处非处以处非处即是缘起差别义故于此修习□□七智次复修习四十四智即观缘起归四谛门即是第□□谛善巧齐此总名资粮位也此后即属加行位摄具观四谛修十六行起暖顶忍世第一法同声闻说齐此总名加行位也见道位者亦如声闻起一心真见道次起二心及十六心名相见道乃至第十六心皆见道位摄修道位者已于百劫资粮位中修习妙行必以世道伏下八地修断烦恼虽未断种由世道力已亏损故入见道时真见道位与分别惑种一时俱断唯有顶地世道不伏而此圣者起九无间道九解脱道断障证理第九无间名金刚道齐此总名修道位摄第九解脱道即是证得独觉菩提名为尽智尽智无间起无生智而具成就果位功德定性独觉乃至涅槃不定性者未趣大乘已来如是总名无学位摄名麟角者为彼一向乐处孤林乃至乐住空无相无愿三解脱门谓观苦谛修空无我行是空解脱门若观苦谛修苦无常行及集谛四行是无愿解脱门于此二谛不愿乐故若观灭谛修四行相是无相解脱门□□□□□道谛自是清净行故非三观境是谓麟角喻独觉也第二部行独觉谓于昔时依声闻乘修行已至顺决择分暖顶□□回趣独觉世第一位以时促故不趣独觉于见道位专□□谛亦无回心或有修行已得声闻随何等果回趣独觉□□法欲心已去皆名独觉外凡位摄自此已后属资粮位□□□修习五停心观资粮位中多观缘起修六善巧极速四生极迟百劫修习次第例前说之或资粮位经多生数或于加行暖顶忍位亦容经生资粮位中或有遇佛或不遇佛修习满时由彼因缘出无佛世自能修习菩提分法从四念住经五根位复能修习六善巧位作七十七智四十四智观次复引起加行位等乃至圆证独觉菩提如是名为部行独觉大义同前部行独觉得圣果已容可见佛麟角圣者定不见佛华严经说菩萨在兜率天将下生时于右手掌中放大光明名严净世界三千界中若有独觉遇斯光已速入涅槃若不入者佛光力故移置他方不得见佛。

　　【疏】三中根性是慢行类者对前二类尘垢稍厚悲心稍胜名中根种性由此尘垢而稍厚故名慢行类。

　　【疏】第二道等者以三类人依六善巧修习福慧说名为道初二类人依凡夫身修六善巧第三类人依得圣身修六善巧各求菩提。

　　【疏】百劫者俱舍论说独觉修行百增减劫方成圣果是此类也处非处者处是依因义建立义依善恶因建立果故因果相称说名为处外道妄计杀生祀天求生梵福与上相违名为非处观彼为境精勤修习由斯入圣故名处非处善巧。

　　【疏】二有一类等者法华疏云若未入声闻顺解脱分而作独觉便成麟角入决择分已后作者皆成部行在解脱分未定生时作独觉者可成麟角生数多故已定生者亦成部行生数少故意云练修相对生数多者练修时长而根性利名麟角喻生数少者练修时短而根性钝名为部行前第一类定性独觉及修声闻顺解脱分未定生者而趣独觉成麟角喻此第二类已定性者故成部行依此凡身说当来世见道修道渐次证彼独觉菩提得沙门果究竟无学。

　　【疏】三有一类等者此第三类依声闻乘修行得圣证生空法现量观察四谛境故名证法现观随应获得初二三果而无力能至极究竟声闻无学也种性力故回趣独觉复修蕴等六种善巧于此圣身容可经生依出世道于当来世至极果也毕竟离垢者烦恼集尽分段苦亡也灭谛名梵清净义故道谛名行行解义故灭道圆满名为边际独觉无学名阿罗汉。

　　【疏】第三习等者释前三类修习行相也如彼论云云何独觉习谓有三类(如疏引之)初类意云修六善巧过百劫已出无佛世种性力故无师自能修菩提分法证生空法现量胜观得无学果此依凡身断尽烦恼究竟果满故成麟角其后二类即次前文两类部行本学声闻由彼种性因缘力故出无佛世回趣独觉虽无师友自能修习菩提分法如次从前第二第三凡位圣位回心趣独觉者也然此行位皆修六种善巧由前已说故略不言第四住者前三类人所住止处第五行者前三类人化行之事随文可解。

　　【疏】唯现等者以说法者令人生解独觉之人现神通相令人生解决疑起信随求满愿是故说法不发语言由诸独觉性好寂静若形言说而必集众恐喧闹故。

　　【疏】外道等者所执虽无能执之心是依他性故六十二见亦名为有。

　　【疏】贤劫等者多类外道起此等见谓色是我或色是我璎珞庄严我故色是我僮仆属我驱使故色是我窟宅我在其中住故余四蕴亦尔。

　　【经】若著名相分别诸法者疏外释云分别是执着义教示行人不执世谛但可了知因缘如幻悟因缘空若着名著相着事法有为相所迷即不能见诸法实性。

　　【疏】显扬瑜伽者依常无常门一切诸法五法摄尽前四无常摄诸有为名依他起性第五常法摄诸无为名圆成实性遍计无体五法不摄就前四中初三有漏第四无漏就前三中初二所缘第三能缘就前二中相是所诠名是能诠由不解相以名诠之故以五法摄一切法。

　　【疏】言觉相者觉觉了也妄幻心想皆能了别自分境相故名觉相自性二相者释上三法遍计自性依他自性二种行相如如者即是真如但以二字称呼依漏无漏门有为无漏皆归正智离戏论故说是离倒圆成实性诸无为法体凝然故说是常住圆成实性故楞伽经合以正智如如为圆成实性。

　　【疏】后世等者今详后世谛文通前四法具三性义三界因果生死之相分别妄想此三依他三乘因果通漏无漏若有漏者名为分别依他性摄若无漏者名为正智圆成实摄六十二见遍计如疏。

　　【疏】显扬瑜伽属此经者诸法实性不住色不住非色等明胜义谛摄彼真如三乘因果有为功德通漏无漏摄彼前四谓有漏者相名分别无漏者正智所摄然三乘所证无为功德是胜义谛非此所明三界五趣四生六十二见摄彼相名分别皆有漏故。

　　【疏】二谛等者前说法性显胜义空此说三界三乘因果显世俗有其义未了故重广之说二谛品真俗次第尔者先明胜义令其遣相契无相理后说世俗劝令修学知妄幻故二谛品广明真俗教示菩萨依二谛门修因趣果圆成大觉也。

　　仁王护国般若经疏法衡抄卷第三

　　仁王经随抄音切

　　脐臗

　　(上音齐下音宽)。

　　髀胫

　　(上毗米切下胡定切)。

　　卵生

　　(上落管切作外俗也)。

　　蟒

　　(莫党切)。

　　頞

　　(乌庠切)。

　　黯

　　(乙斩切)。

　　癞癣

　　(上力代切下息浅切)。

　　缭[戶@犮]

　　(上音了下郎计切)。

　　骁

　　(古尧切)。

　　𪖻

　　(许救切正作[鼻*(自/犮)])。

　　莠

　　(音酉)。
卍新纂续藏经第 26 册 No. 0519 仁王经疏法衡钞


　　仁王护国般若经疏法衡抄卷第四

　　译经证义讲经律论广演大师遇荣　集

　　【疏】士大夫六界者由诸有情似有力用转名士夫也地水火风空识名为六界界者性义由此士夫六法能持自性非如外道执我能持也。

　　【疏】此为正也者唯识为正生住异三皆居现在以现存故灭居过去已无体故过去名前属前位故未来名后在向后故。

　　【疏】论有两解者彼云经说三相何不说四答有三解一云如生名起灭名为尽如是应知异相名住住而变异名住异相二云无为之法有自相住住相滥彼经不说住三云经说住异总合为一名住异相合说意者如黑暗女吉祥天荣辱相随令生厌离故合说之其第一解释住异名其后二解明三相意故今疏主指后两解。

　　【疏】无二常相者真性常有兔角常无此有为法无彼二常之相故名无常。

　　【疏】刹那者时之极少也俱舍论说三极少义一者色中极少谓一极微二者名中极少谓一字三者时中极少谓一刹降于色法中至极微细名极微也生灭有二者瑜伽论说生及住异俱名生品灭名灭品令诸弟子应观诸法刹那生灭而住其心所观生灭具足四相然有二种一者刹那四相亦名细四相遍有为法如此经说生灭空义二者一期四相亦名粗四相依于情器一期住世分齐差别以分四相且如人趣初生入胎住胎出胎皆名生相生已住世一期寿命皆名住相少年老年前后改变皆名异相于一刹那正舍寿命及中有位皆名灭相慈恩法师引涅槃说中有之身名为死苦故中有身灭相摄也生住异灭亦名生老病死四相交侵应厌离之如下当说。

　　【疏】缘和等者俱舍第十二云众缘和合法得自体顿或有动法行度一极微时名一刹那譬如壮士一弹指顷有六十五刹那如是名为一刹那量初解可知后解意说度一极微时是一刹那量婆沙一百三十六引契经说佛告苾刍譬如四人皆善射箭各执弓箭相皆攒立欲射四方有一捷夫来语之曰汝等今可一时放箭我能遍接俱令不坠于意云何此捷疾不苾刍白言甚疾世尊佛言彼人捷疾不及地行药叉地行药叉捷疾不及空行药叉空行药叉捷疾不及四大王众天彼天捷疾不及日月轮二轮捷疾不及坚行天子此是导引日月轮者此等诸天展转捷疾佛告苾刍寿行生灭捷疾于彼刹那流转无有暂停。

　　【疏】答然等者准次经文而积算之于一念中总有八万一千生灭也既尔如何分于生灭前后时极促故答如以利刃于一刹那顿断九百重纸彼纸断时而有前后生灭亦尔凡情识昧有而不觉唯大圣人现量知之说示众生显有为法生灭故空也。

　　【疏】华严等者长风鼓水生于动势说名为波前前波灭后后波生二波生灭各不相知生灭亦尔。

　　【疏】此中眼由眼空等者依龙树义心心所法四缘合成根境等色二缘合成若离因缘无色心故一切皆空也依慈氏义内空者内六根处而无所执实我法故说名为空非无根体如说舍空舍中无人名为舍空非舍体空通途义者摄相归性一切诸法皆即真空如波依水不即不离故下经云一切法皆如也诸佛法僧亦如也上下准此三义释经。

　　【疏】此中内六处等者内六处由所取外六处空故能取内六处空外六处由能取内六处空故所取外六处空相形待故内外俱空此三空义初别观内次别观外皆悉是空若内若外总合观之亦皆空也。

　　【疏】云何空空者上之空言谓一切法所遍之处太虚空也下之空言显彼无也意说十方虚空之相亦即是无故曰空空故次便说十方器界物象皆无名为大空显扬论云大空者器世间空。

　　【疏】由无为空者为之言作若法有彼生等造作名有为法若法无彼生造作名无为法显彼无为亦不可得故云无为空。

　　【疏】由毕竟空者前无始空明三世空此毕竟空明非世空诸法实性非三世故。

　　【疏】由散空者色心诸法说名为散诸法实性名为不散散与不散相形待故经但说散必对不散文影显耳大般若中散空无变异空相翻说之无变异者是不散义。

　　【疏】如是等者于处界皆有自相又摄三科为二谓有为自相无为自相彼经复有共相空谓如苦是有漏法共相无常是有为法共相空无我是一切法共相诸如是等有无量共相此共相由共相空。

　　【疏】智论等者十八空中别观内根别观外境总观内根外境此十二处摄尽诸法一切皆空于中重广差别义类说次十一空谓十方虚空及器世界彼皆是空故说空空大空对此世俗复说胜义明胜义空彼二谛空归有为无为门亦即是空故说有为空无为空有为堕世无为非世故说无始空毕竟空世法可散非世不散故说散空彼世非世皆有自性及有自相亦不可得故说本性空自相空总摄诸法世出世间色非色等性相染净故说一切法空前十四种总明诸法染净境智性相皆空次三别明出因果初通因果次因后果以智照彼一切皆空以十七空对破诸有然恐众生着能破空而生空病故说第十八空空故空也第二空言是所遣空初后空言是能遣空以此一空遣彼诸空能空亦空也如榍出榍(音屑)譬如木孔中有余物碍以榍遣之物遣榍存榍亦是碍复以一榍而遣彼榍二榍俱遣物碍皆除木孔虚通以此一空而遣彼空二空俱遣执遣心通也然不可立第三空义以无用故有病先除空病后遣智照实性非有非无泯相绝待此经之大意也。

　　【疏】恐等者问众生执法有以空破于有众生著于空应以有破空答此难不然如人有于病以药疗于病虑恐药成病以药解药毒众生著有病以空破于有虑恐空成病以空遣于空只可以药疗病不可以病疗药也。

　　【疏】名集故有者以名呼召诠表诸法熏种子故而此种子因名所集故说为有若非熏习新熏种子本体无故。

　　【经】因集等者能集所集皆名为集烦恼及业为能招集名因集故有有情及器为所招集名果集故有果中有情六趣差别非无故有三句义中初一为因后二为果果中初总后别。

　　【经】十地佛果者此明出世胜功德法唯取无漏十地佛果福慧功德地前三贤有漏福慧非此所明或可三贤略不说之。

　　【疏】又科等者标结同前释中三集通显世出世法而皆是有因果六趣别显世间有十地佛果别显出世间有随经可解。

　　【疏】迷杌谓人者由迷杌木妄谓是人若不迷杌不执为人也迷杌不了犹如法执不了法空执法实有也妄执为人犹如我执不了无我妄执有我也迷杌谓人人杌俱迷迷法执我我法俱迷理定然也故佛告言若菩萨住于法相即非菩萨住者着也由着法故必起我执汝等不应住着法相。

　　【疏】沤和者方便义未始者未曾义此显菩萨具般若门观于法空具方便门涉行于有胜余凡夫二乘之行也般若观空方便涉有此二有何胜耶答方便涉有未曾迷空故虽处有而不染有不同凡夫迷空处有而染有也无相般若而不厌有以观于空故虽观空而不证寂不同二乘厌有生死而趣寂灭。

　　【疏】如三器异空界不别者能盛三器异所盛空界一况法如文。

　　【疏】如实行对治者有余师解或约文定数或约义定数显彼说非指此正义故云如实如实正义约所治障有八万四千能对治行数量亦尔如不净观对治贪等如来说法诠显彼行法数亦同故彼颂云牟尼说法蕴数有八十千八十千者八万也此就全数具足应云八万四千。

　　【疏】十种烦恼者一贪二嗔三痴四慢五疑六身见七边见八邪见九见取十戒禁取一一皆以余九为方便足成一百言方便者方法便宜为因之义如贪为头余九助成谓由嗔故起贪由痴故起贪乃至由戒禁取故起贪十种烦恼更互为头十十成百小乘中说未来名前过去名后前后时长有相资义现在时促无相资义未来之法有法前得过去之法有法后得现在之法有法俱得由于能得有势力故所得之法常存不灭所以烦恼皆有已起未起者也。

　　【疏】虽真等者取彼法数以释此经一心真见道位具多功德虽真见道无此多品然所治障有此数类能治圣道数量亦尔故云圣智现前最初一念具足八万四千波罗蜜多。

　　【疏】贤劫等者由依贪等十种烦恼一一为头引生余九十十成百容三世起谓过去一百资成一千未来亦尔现在一百以时促故无相资义合成二千一百依四大六尘一一皆起二千一百合成二万一千多贪多嗔多痴及等分者四人各起二万一千故总合成八万四千尘劳根病如来宣说八万四千清净法药治彼根病谓如布施治悭贪等贤劫经说始从兜率下阎浮提名光曜度乃至双林分布舍利度总三百五十度一一皆说六波罗蜜合成二千一百波罗蜜门(余如疏说)。

　　【疏】又解等者前解世尊出世于一切时说此此法治彼彼病所合大数八万四千通途对治烦恼病行义如常说不归此经见道法数此又解者准彼释此见道德数由彼二障障覆净慧性相功德所障功德随能障说有多品类今至见道刹那智起顿断八万四千障染顿显八万四千清净功德其犹磨镜一分尘尽一分明现乃至多分尘尽多分明现二障粗重者总相显示分别二障名为粗重非唯习气。

　　【疏】一切智智者慈恩三番释一云一切智者佛也又言智者根本后得此二是用二智实性即是真如若用若性合名为智一切智人之智名一切智智第二同疏三云一切智者智用菩提重言智者智性涅槃今显此二悉皆无上叹胜令忻。

　　【疏】维摩等者随所见闻觉知皆作佛事也维摩经说上方香积世界无有文字说法诸菩萨众坐香树下闻斯妙香即获一切德藏三昧或有佛土而无言说意思为佛事见色闻声如疏。

　　【疏】恶啊者(上人声下上声如前已释)。

　　【疏】义翻为句者诠差别义究竟意故名章句也。

　　【经】七宝者无量寿经云金银琉璃颇梨珊瑚玛瑙砗磲恒水经云金银珊瑚真珠砗磲明月珠摩尼珠佛地论云一金二银三吠琉璃四颇胝迦五牟呼娑羯洛婆当砗磲也六遏湿摩羯婆当玛瑙也七赤真珠三文不同者随方爱乐差别有异列名别也。

　　【疏】此有彼四三闻一思者受持读诵此三闻慧解一句者是思慧也略举此四例余六行皆应行之。

　　【经】文字性离者因缘空义也文字缘生本性空故由性空故无文字相也归胜义谛文字性离泯文字相唯真性也。

　　【疏】不增等者彼经之意随相以说性谓清净法身在众生身中随诸众生往来生死说往来相名为众生若彼众生逆生死流返本还源归于本性依旧而住名为成佛犹如伎儿转变形容还复本身也。

　　【疏】欲界者欲谓三欲所谓淫欲食欲睡欲界者击义分义下至风轮上至他化自在天五趣有情及器世间齐此强分击属三欲故名欲界又此欲界名五趣杂居地色四静虑无色四空共成九地(随文可知)。

　　【疏】四空等者谓无色界四空处天名无色四空也婆沙一百四十一云何故此四说名无色答超过一切有色法故色法于此无容生故八十四云谓初习业者先住思惟诸虚空相取此相已假想胜解观察照了无边空相而修加行展转引起初无色定故说此定名空无边处第二空者谓修业者先应思惟六种识相余准前说第三空者无我所故名无所有若尔诸地皆然何独此地无我所耶答我及我所势力羸劣灭减更无如此地者故第四空者谓此地中无明了相不无相故名非想非非想处此四名处者皆是生长诸有之处生长种种业烦恼处破诸妄计彼为涅槃故佛说为生长有处处体是定从境彰名空无边之处依主释也余三准此问入二界定相状云何复云何别答静虑定俱其中相状如处室中依于色故入无色定其中相状如处虚空无色依故。

　　【疏】依此近分等者俱舍论云世俗无间及解脱道如次能缘下地上地为粗苦障及静妙离谓无间道缘次下地诸有漏法作粗苦障三行相中随一行相若解脱道缘彼次上地诸有漏法作静妙离三行相中随一切相非寂静故说名为粗由大劬劳方能越故非美妙故说名为苦由多粗重能违害故非出离故说名为障由此能碍越自地故静妙离三翻此可解意云厌粗忻静或厌苦忻妙或厌障忻离随一行成伏于下地俱生烦恼即生上地谓厌欲界忻初禅厌初禅忻二禅乃至有顶今明无色四空处业三行相中随修一行得定为因生彼为果众同分者慈恩释云众者种类义同者一义分者相似义即是多法一类相似立众同分无色界天无色身故唯依命根立众同分四类各各相似各立一同分。

　　【疏】第六等者第七识俱恒行无明不发业故非此正要第六识俱迷理无明正能发业迷事起者能助发业取此无明正发助发福等三业缘生之首名为根本或此无明是三界苦果之根本也。

　　【疏】起信至枝末者即彼论中根本不觉枝末不觉也彼说从真起妄本末五重初唯一心谓本源第二依一心开二门一者心真如门谓心性不生灭二者心生灭门谓如来藏与生灭合名阿赖耶识第三依此识明二义一者觉义谓心体离念等虚空界二者不觉义谓不如实知真如法故不觉心起第四依不觉义而生三细一依不觉故心动名业相二依动故能见名转相三依见故境界妄现名现相第五依现相而生六粗一智相(依境分别即俱生法执也)二相续相(起念不断即分别法执也)三执取相(心起着故俱生我执)四计名字相(分别我见上四皆惑)五起业相(因业)六业系苦相(苦果)当知无明能生一切名三界根本。

　　【疏】枝末细相等者依心生灭门开为二义谓觉义不觉义此不觉义有二一者根本不觉对于真如无始本觉此名有始不觉最初一念迷背本觉名根本不觉也二者枝末不觉本觉为因不觉为缘生三细相一业相二转相三现相此三即是第八识也能变现故名为现识依此现识现起前七事识六粗之相如是六粗总名枝末不觉。

　　【疏】楞伽者颂云如海遇风缘起种种波浪现前作用转无有间断时藏识海亦然境等风所击恒起诸识浪现前作用转海水起波浪现前展转作用无有间断藏识如海起转识浪境等缘击前七转识随缘而现前引于后后续于前前作用展转生死相续无有间断。

　　【疏】犹如等者譬如有人创至山川或入聚落心迷乱故以东为西既一方迷余方俱转正迷之时方亦不转忽然醒悟亦是旧方反推此迷无有踪迹唯有四方若迷若悟皆依方也众生亦尔最初一念迷背本觉既迷本觉觉随迷转正迷之时觉亦不转忽然悟解亦是旧觉若迷若悟皆依本觉觉即是悟不觉是迷迷悟相对以辨行相今取最初一念不觉心起名根本不觉即是此经三界根本无明。

　　【疏】圣位等者旧仁王经唯说八九十地受变易身就普等说八地已上顿悟渐悟普等皆受变易身故今依此经圣位诸地文意宽通即显二乘有学无学回心向大受变易类十地菩萨皆是得人也总论变易二乘不得唯菩萨得菩萨二类一者顿悟二者渐悟入初地后分为三类谓悲增智增悲智平等且悲增者入八地后生空观品长时相续烦恼不起无留惑润生不受分段须入变易若智增者入初地后永伏烦恼受变易身若悲智平等者随彼菩萨乐行不同从初一地二地乃至七地满心随其意欲怖烦恼者先入变易不怖烦恼者后入变易二者渐悟五果回心皆受变易然有差别谓二乘无学回心向大便受变易无后有故有学回心有后有故若现身若经生随圣者意随应皆得受变易身。

　　【疏】大慧等者二乘回心在见道前而未证得法无我理然以生空无漏定愿之力资于故业受不思议变易身也。

　　【疏】夫人经等者经说二乘是已回心者渐悟菩萨呼旧名故彼说三乘皆受变易名三种意生身于相及土得自在者无性摄论第七云第八地中所证法界是二自在所依止处谓所求相欲现前时如其胜解即能现前名相自在若所希求金宝等土随其胜解即能现前名土自在。

　　【疏】楞伽第三等者彼云一者三摩跋提乐意生身三摩跋提此云等至通有心无心定也此位菩萨依三昧力受变易身随意而生亦名意生身今云意成身随意愿成故以非新起不名生也经说三四五地静虑自在而得此身以后该前初地二地亦得之也二者觉法自性意生身观察觉了如幻等法悉无所有名觉法自性八地菩萨得无相观即能觉法如幻无体然六非长时七有加行彼经偏说八地得之实通六七八地得也三者种类俱生无作行意生身种类俱生者随诸众生所有种类菩萨皆能现同类身然同类身百千万类俱时能现而无加行任运而起名无作行意生身犹如镜中顿现多像镜无加行九地十地现身亦尔。

　　【疏】三文皆同者旧仁王经四卷楞伽夫人经也楞伽第四及夫人经皆说二乘无学回心向大地前亦得受变易身况登地者也三种意生身通十地得同此经云圣位诸地也。

　　【疏】障有二等者有烦恼障为发润缘感分段身得变易者无烦恼故唯所知障为迷执缘为所断缘感变易身。

　　【疏】此有三名者一名不思议变易身变粗身为细质易短命为长年由体细妙下位不测名不思议故唯识云由悲愿力改转身命无定齐限故名变易妙用难测名不思议(余二名如疏引)。

　　【疏】依欲色身随诸界地者初二果人欲界回心第三果人回心通欲色界二乘无学欲界回心或第四果通色界中回心向大此等诸圣随应在彼欲界四禅即依彼身而受变易诸佛菩萨教化缘故其顿悟者托胜所依生第四禅广果天中资此下地感现身业受变易身改转五蕴成细妙故非无色界身也由细妙故唯自同类自互相见后后胜位诸佛菩萨见下位身下位劣圣不见上位胜变易身菩萨等者等于佛也非劣等境者等凡夫也皆显下位不见上位胜变易身故名细妙慈恩又解以同类故下位亦得见上变易。

　　【疏】自证菩提利乐他故者为欲成办此二事故所以以无漏定愿力冥资故业感变易身也如延寿法资现身之因业使之殊胜令业长时与变易果相续不绝觉其势尽而复资之如是数数资感变易依变易身趣证菩提度有情类乃至临成佛时金刚道后解脱道中此变易身与金刚道俱时而舍如灯光灭永无踪迹言延寿法者如阿罗汉决定性者不再受生无后有身欲留此身久住世间先舍衣[錳-子+犮]施作众善发愿要期使于静处入边际定以定愿力而冥资彼感现身因昔时故业故业被资功能强盛令分段身延年住世然彼定愿体是有漏资于故业今取冥资故业行相相似举彼为喻。

　　【疏】既未等者由所知障执法为有见有菩提可以求证见有有情可以济度故说此障名之为缘依此缘故意欲久住修菩提行度有情类然以因业力微故以无漏定愿资于能感现身故业令业殊胜感变易身久住于世求大菩提度有情类反释如疏。

　　【疏】又所等者以所知障障大菩提为断彼障留身久住渐渐断之如何留身久住断障应以无漏定愿之力资于故业感变易身依变易身渐断彼障圆证菩提。

　　【疏】楞伽等者谓忆往昔发弘誓愿上求菩提下度众生由此因缘资感变易依变易身满本愿心。

　　【疏】圣教等者有圣教说无漏变易出三界者无漏定愿为能助因有漏故业为所助因以此二因感变易果随其根本能助之因说变易果出过三界非果无漏出三界也问无漏之法破坏三有如何无漏感有漏身答不然但以无漏定愿之力思慕资助感现身业令业殊胜与果不绝其实能感是有漏业如世树木藉于水等资助于根殊胜故枝叶茂盛。

　　【疏】佛地论等者若诸菩萨五八识变是有漏土属三界系六七二识无漏位中所变净土体是无漏非三界系随能变识一分无漏净土出过三界例此变易约其一分能助之因体是无漏出三界也。

　　【疏】如何等者如何等觉犹有分段因果疏有三解一云俱生惑种是彼分段润生之因犹观相续不容润生若观间断必能润生受分段身故等觉位犹有分段因果势分二云变易因果本是分段由以无漏资于故业延改分段为变易身约尽处论二死永尽方成大觉故等觉位犹有二死因果三云本觉为因根本无明为缘而生三细三细生六粗合此三六名枝末无明即是二种生死如是名为从本向末若能发心修行趣圣从末向本改分段身成变易身来归本觉名为如来今等觉位但有变易若因若果其分段身有因无果总相而说故有二死因果。

　　【疏】三身三德者二灭法界为法身二智为报身性相平等通法报身应用为化身法报化身如次断智恩三德也。

　　【疏】两句明人者今详三句明人谓修学般若之人观其说者听者譬如幻士似有动转无说听相自性空故。

　　【疏】流转三世者诸有为法刹那生灭而体流转谓从未来流至现在复从现在流至过去已往名前未来称后对此前后名为现在法行三世者行(平声)四相迁流犹如行人所依色心犹如道路生住异灭依法而行名为法行(三世如疏)。

　　【疏】婆沙论者彼云一趣田谓傍生鬼等二苦田谓行路人病人等三恩田谓父母法师等四德田谓佛宝等此四境中生长福利名为福田。

　　【经】非见等者眼见耳闻离取色声故名见闻鼻舌身三合中知故总名为觉意识取境了别诸法通离合取说名为知。

　　【疏】唯修有行以非空者非空之言释上有行修有行故著有妄心而更增长教示菩萨灭于著有妄想心故令修空行但修空行而非有者非有之言释上空行修空行故滞着空中真无漏心无因不生教示菩萨发起真心令修有观于有观中闻思修慧熏习本种发起圣位真无漏心由此教示空有双修。

　　【疏】三种妙观者厌离有为心妙观为断德因证法身果求菩提心妙观为智德因得报身果悲愍有情心妙观为恩德因成化身果。

　　【疏】伏忍等者五中伏忍是有漏慧忍谓忍可印持之义自余四忍通漏无漏忍谓忍察印证之义且伏忍者忍能折伏分别二障令不起故所伏之忍能伏即忍名为伏忍信忍者忍近信故名为信忍邻近释也顺忍者所顺之忍能顺即忍名为顺忍无生忍者自然无生即忍三无生之忍名无生忍寂灭忍者初解依主(云云)后解意云此忍能寂生死能灭障染名寂灭忍同依持业释。

　　【疏】如来藏者即是法尔无漏种子名为法力亦名依因力也藏是因性义从于当来现行佛果以彰其名如来之藏名如来藏。

　　【疏】一体三宝者亦名同体三宝佛法僧宝同一真如为体性故真如与觉为实性故名为佛宝轨持义故名为法宝无违义故名为僧宝别相三宝者亦名别体三宝体性行相而各别故三身如来名为佛宝三乘无漏教理行果名为法宝三乘圣众具理事和名为僧宝以具无漏戒见等故方名僧宝住持三宝者舍利遗形及余佛像名为佛宝佛灭度后法有三时谓正像末其中有漏教行及贝叶文字皆名法宝无漏之者真法宝故示道命道二沙门中异生具戒见等正像末法能住持者名为僧宝(三宝义如法菀)。

　　【经】发于十信者发此十心信为初首余九助成总名十信。

　　【疏】必不退转等者必不退信起上品邪见普断善根善根邪见皆分九品逆次断善乃至上上品邪见断下下品善根名为断善善根尽故然所断善唯是有漏有为生得善法唯是现行非断善种阐提者此云无性无性有二一者无有三乘无漏种性二者现无修行善因种性令明断善是后无性。

　　【疏】入正定聚者起信论云十善位中厌生死苦求无上觉遇佛菩萨承侍供养彼行诸行经十千劫信乃成就而能发心既发心已入正定聚毕竟不退住佛种性胜因相应言发心者谓信成就发心初入内凡位故名入正定聚总摄凡圣立为三聚瑜伽论说一阐提人名邪定聚初地已上名正定聚地前及余名不定聚又云无涅槃性为邪定聚于十住中第七不退住已前名不定聚已后为正定聚今依此经及起信论信不退位名正定聚断善根辈名邪定聚所余有情名不定聚四不退者一信不退十信第六名不退心自后不退生邪见故二位不退十住第七名不退住自后不退入二乘故三证不退初地已上已证理智不退失故四行不退八地已上名不退地有为无为皆修证故法驶流中任运转故。

　　【疏】璎珞经等者十心一一各有少分多分全分少时多时尽形自作教他赞励庆慰十十成百行也或此十信一行起时余九助之十十相资成百行也百行法是诸学者明智依止趣入上上位故名曰明门修百行时常发无量有相行愿愿利众生无相行愿愿证真常如是修行得入习种性位。

　　【疏】十住为初无别十信者十信即是发心住摄十住已去名为内凡习种性位入正定聚下品伏忍也。

　　【疏】勤学十法等者初之四法各一句文后六各两句文随义可知。

　　【疏】八相成佛者一入胎相二婴儿三童子四苦行五成道六降魔七转法轮八入涅槃相如是名为八相成佛度诸有情(广如大般若说)。

　　【疏】干慧地者资粮位中定水少故闻思二慧名干慧地种性地者加行位中种类族姓渐尊贵故八人地者四向四果从胜至劣数之当第八故即是见道初果向也具见地者谓即初果具见谛故薄地者即第二果已断六品烦恼余下三品极微薄故离欲地者即第三果离欲证故已办地者即第四果果已满故(余文可知)。

　　【疏】同性经者彼下卷说声闻十地者一三归地二信行地三法行地四内凡地五学信戒地六八人地七预流地八一来地九不还地十阿罗汉地缘觉十地者一苦行具足地二自觉因缘地三觉了四圣谛地四甚深利智地五八正道地六觉了法界虚空界众生界地七证寂灭地八六通地(谓六善巧)九微细秘密地十习气渐薄地菩萨十地如常佛果十地者一甚深难知性地能离习气故二威严明德地为诸菩萨说深法故三自性实相地说三乘法故四神通智德地说八万四千法门降四魔故五火轮明德地降外道故六无垢涅槃地现八相成道故七广胜法界地于三十七分法无所有无所著故八普觉智通地与菩萨授记故九回向照明地为诸菩萨示现善巧方便故十毗卢遮那智德地为诸菩萨说一切法本来寂静大涅槃故。

　　【疏】净法界者界是性义因义法性为因平等流出十二分教所流教法似法界故名等流法也闻法熏习资无漏种增长异本养育令胜如养胎子于见道位现生圣智如胎出生所证法性有依止义从喻名家圣智依证名生佛家今明见道已前说为圣胎圣之胎故名圣胎也。

　　【疏】性种性者无漏智种种即是性也上言性者听闻正法闻等熏习本无漏种增长异本说名为性性是增长成就义故性即种性名性种性。

　　【疏】本性住种性者下言种性者本有无漏种子体性也唯识疏中作此姓字类也体性姓类俱得谓本来有此种子体性姓类差别非今有故而此种性有其二义一简新熏名为本性本有体性故二简已熏名之为住守本而住不增长故习所成种性者谓发大心后听受正法闻等熏习法尔种子增长异本转名习所成种性而此种性亦有二义一习义三慧熏习令增长故二成义熏习殊胜性成就故。

　　【疏】论约本种者本有种子未曾修习名本性住种性若已修习增长异本名习所成种性是故性先而习后也经文唯约发心已去修习种性立于二名谓初修习名习种性已久修习习已成性名性种性是故习先而性后也。

　　【疏】十度行者于六度上加方便愿力智共成十度意令十行位菩萨随所爱乐而修习之释三十心如奉持品。

　　【疏】观过去业起曾因忍者且如过去所作善业体虽已灭然曾为因招感今世善趣异熟审谛观察印彼因业名曾因忍现在异熟是前世中曾因业所感之果即此现身复造因业感未来果审谛观察双印忍之名因果忍现在善因必感未来善趣异熟审谛观察印忍当果名当果忍。

　　【疏】虽唯等者问现在因果可说是有过去已灭未来未有如何复说过去之因未来之果起因果忍故此释之。

　　【疏】缘生等者瑜伽论说十二缘生总为四种谓无明行为能引识等五为所引爱取有为能生生老死为所生于此因果审谛观察而印忍之名过去因忍等也。

　　【疏】等取等者此之五名皆是外道所计我之异名计我来世更有寿故名为寿者计我现今能造作故名为作者我命常住而不灭故名为命者计我胜用譬如壮士名为士夫计我美妙胜用绝伦名为儒童儒者美也童者少也神我美妙而少健故。

　　【疏】言倒想者四倒俱时之想也瑜伽论云于无常等中起于常等妄想分别故名想倒于彼妄想所分别中忍可乐欲建立执着故名见倒所执着中起贪等惑名为心倒四倒想应有此三种共成七倒惑经意云外道颠倒妄想拨无不坏菩萨正行也。

　　【疏】由观等者诸经论说五蕴功德一戒蕴别解脱戒二定蕴九次第定三慧蕴缘有为慧四解脱蕴即胜解数五解脱知见蕴缘无为慧菩萨分得如来圆证彼五蕴德是此五忍所印可法此位菩萨修习忍行印可趣向圣位五蕴胜功德故五蕴之忍名五忍也。

　　【疏】解脱知见忍者了证名知观照名见体即是慧亦知亦见名为知见缘无为解脱之知见名解脱知见地前菩萨修忍趣向证彼圣位知见德故解脱知见之忍名解脱知见忍余四准知。

　　【疏】此二等者由此二忍引生真相二见道也行相云何观俗谛假知法无常得无常忍而此所观依安立谛由此引生十六心相见道安立谛观观真谛实知一切法空性不生得无生忍而此所观依非安立谛总观一真如理或观二空理由此引生一心真见道及三心相见道非安立谛观。

　　【疏】四证信者由无漏信与本后智同证真理三宝尸罗清净四境名为证信此能证信于四境名四证信亦名四证净信以净心为自性故证净境故。

　　【疏】欢喜地者释十地疏皆唯识论也此欢喜地三义得名一初获圣性舍凡性故二具证二空非如小乘证生空故三能益自他修二利故庄严论云见真见利物皆名为欢喜根本后得二位皆欢喜也地者理智为体是诸圣者众行依止故任持功德令不失故发生妙行增长胜故具此三义故名为地故唯识云与所修行为胜依持令得生长故名为地欢喜之地名欢喜地(余地准释)。

　　【疏】尸罗者清凉义戒之果也二地菩萨性戒成就非如初地思择护戒名离垢地。

　　【疏】烦恼障中等者十烦恼疑及邪见见取戒禁取此四唯分别起贪嗔痴慢身见边见此六通俱生分别总十分别迷理起故见道顿断其六俱生迷事起故修道位中分分断之若所知障唯识论中例烦恼说迷理迷事法数皆同(依此消疏广如下说)。

　　【疏】此经等者于此三地各断一障而此三障多发身语色故多缘色境起故名色烦恼拘系菩萨难登上上胜地位故说名为缚然此所断有三类法一烦恼障习气二所知障种三所知障习气经依通相总名色烦恼缚初地布施正违贪故二地修习四无量心正违瞋等三地成就胜定大法总持能发无边妙慧光明违痴暗故(余准可知)。

　　【疏】十缠者俱舍颂云缠八无惭愧嫉悭并悔眠及掉举昏沉或十加忿覆五盖者一贪二嗔三痴四掉举恶作五昏沉睡眠由此五种覆理不显覆慧不生立以盖名又见修二惑烦恼所知缠缚有情盖覆理智如是等障誓愿断之。

　　【经】利益安乐者显扬论说八义有异一济后世名利益济现在名安乐二利益现在安乐后世三摄善离恶四离恶修善五拔苦与乐六与出世善与世间善七与智与福八与小乘果与大乘果八义如次利益安乐。

　　【疏】焰慧地者初二三地相同凡夫修施戒忍四五六地相同二乘此第四地相同声闻修菩提分法观对前所修行殊胜故三十七中有非慧体助慧断障烧烦恼薪第六识中身见等法是所烧故。

　　【疏】难胜地者依唯识论极难胜地无分别智证真谛境有分别智缘俗谛境初二三四地前后而起五六七地加行俱起八九十地任运俱起此第五地加行作意证真达俗同时起故能令二智互不相违能合难合名极难胜地。

　　【疏】现前地者此第六地观十二缘起名住缘起智复能引生最胜般若令现前故名现前地。

　　【疏】三障如次与三慢俱者一者我法慢谓执我执法而起慢故此通二障二者身净分别慢分别者执着义此由修习菩提分法观故对治障染便于其身谓净起慢三者染净分别慢染谓苦集净谓灭道此位菩萨观察四谛著相起慢此等多是所知障品从我慢说名为烦恼同此三种□□所知障以烦恼名说名心烦恼。

　　【疏】皮肉心等者缘六□浅而易知故如皮也若缘内身执着人我法我起我□□□□难知故如肉也若迷真理执真俗异微细法执深□□□□如心也。

　　【疏】在皮粗重等者种现习气通名粗重□□□□中品稍难下品微细极难断故如先损皮次损于□□□□骨等实也。

　　【疏】经论等者善戒瑜伽断障地位与□□□□皮肉等所喻法体皆通二障依彼显此色心烦恼□□□□。

　　【疏】皆说三性名曰无生者一本性无生谓遍计所□□□□执有都无体性本性不生名本性无生二自然无□□□□起性色心等法从因缘生而无自然生性名自□□□□□三惑苦无生性谓圆成实性自性清净惑苦不生名惑苦□生以□印证三无生故名无生忍。

　　【疏】即忍之忍者三□□□中□分自然无生体是智故无生体即忍名无生忍三无□□□□无生忍。

　　【疏】远行地者三义得名一者至无相住□□□□后边有相观多无相观少第六地中有相观少无相观多□□□中纯无相观乃有加行远离有相行无相故二者□□□□已前诸地修习妙行皆有功用至此地中是功用□□□三者出过世间二乘道故初二三地相同世间凡夫行□四五六地相同二乘修观行故第七地中远离彼故能于□□□有胜行名远行地。

　　【疏】不动地者无分别智任运相□□□不断故由斯此地若有行若功用行若诸烦恼皆不□□□不动地。

　　【疏】色心习气者俱生二障总为二类一多□□□名色烦恼缚二多缘心起名心烦恼缚此二各二谓□□□缘色而起上品粗者初二三地各断一分缘心而起上□□者四五六地各断一分缘色心起二类下者细而难遣七八九地地双断名色心习气此习气言通种及现并余粗重现行为能熏习种子为所熏习由此能习所习皆微细故是彼粗障余习气分故名习气二障粗重无堪任性正名习气。

　　【疏】法云地者圣智如云以此智云证法身故起大法故是法之云云之地名法云地故唯识云大法智云含众德水蔽如空粗重充满法身故等觉者等是相似义觉与佛等名等觉少解脱道故未名佛。

　　【疏】有说至下广明者下云□起信论唯灭心相非心体灭灭者断也乃至云今□觉□□□无明尽时动相随灭但灭心相不灭心体□□□□□悲者诸经论说有四胜德唯如来有余圣所无□□□□□□□无痴□□为体二大悲无痴不害为体三大喜无痴□□□□□大舍无痴善舍为体此四各三一有情缘二法缘三无缘□说大悲缘真如起名无缘大悲余准知故。

　　【疏】汝等者汝等众生先因惑业招感五蕴生死舍宅故言来入此宅慈恩二义释于入宅一云不出义名入不修妙行沉没不出名为入宅二云居处义名入居生死不求出故非先出苦后入宅处也父睹火起恐烧子以惊魂佛见惑兴虑损生而悲意为利众生而生三界朽故火宅如彼长者惊入火宅救诸子也。

　　【疏】我本等者本立二愿一自利愿求证菩提二利他愿普化众生昔自利愿今已满足复欲利他故化众生皆入佛道。

　　【疏】一切烦恼者分别迷理俱生迷事迷理事故发业润生分别正发俱生助发俱生正润分别助润发润既俱生死轮回。

　　【疏】异熟果者因通善恶果唯无记异类而熟名为异熟又前世造因今世异熟今世造因后世果熟异时而熟名为异熟异熟即果名异熟果。

　　【疏】二十二根者瑜伽五十七云何等是根义□增上义是根义何故唯二十二根以二十二法增上用□□□(□结颂疏引之)谓于取境有增上用故立眼等六根续家族故□□□二根由命于活有增上用故别立命根由受业果□□□□□别立五受根忧苦二根受恶业果喜乐舍三受善□□□可爱通能受用善恶业果六趣有故于世间净有增上用故□□眼等五根出世间净有增上用故立三无漏根□□□□□立二十二根余法不然无此胜用故不立根三□□□□□相见道所有信等九根名未知当知根其相见□□□最后刹那唯识论云始从见道最后刹那所有信等□□□是已知根性诸无学位无漏九根是具知根。

　　【疏】色与□□眼等五根男女二根色法为体然男女二根续家族□□□□根少分建立一百法中更无别体命根以不相应行□□根为体意根总以八识心王为体信等五根各如自名□□法中一法为体五受根以心所中受数为体三无漏□□云三体性随应言性者体义不欲重言故云性也三无□□□性随应以见道修道无学道中信等九根为体谓意□□□及信等五成九也又解此后句意显三无漏根体及□□□□应分别二十二根三体如前□□□□□□七色□□□□此八唯无记性意根五受根□□□□□□□□□□□根此八唯善性或可忧□□□□□□□□□□颂云唯善后八种忧通善不善意□□□□□□□□□□。

　　【经】诸佛示导等者报佛起用开示引导应十地身及食□□诸功德法所依止故皆名法身疏约应化随所依性名为□身示居三界随顺众生故云亦不离此。

　　【疏】外道等者成功之末人寿无量有外道出名嗢路迦此云鸺鹠形容丑恶昼藏山谷夜行教化时人谓似鸺鹠鸟故故以为名从所造论以立其名名胜论师旧云卫世师新云吠世史迦此翻为胜胜人造论故其论胜妙故名为胜论胜论外道说六句义第四名大有句经诠彼义名大有经也六句义者谓实德业大有同异和合(如别处说)。

　　【疏】若尔者二乘无学已出三界分段火宅彼等岂非出三界耶十地菩萨受变易者出此三界居彼报土岂非界外耶答二乘无学后有分段永不续故名出三界现居分段仍非界外受变易者细异熟果亦属三界非界外也。

　　【疏】有说至智智者依起信论真如本觉名一切智返妄归真还源始觉故重言智智体本觉而为法身智用始觉而为报身体用合论名一切智智。

　　【疏】从末等者下如实知真如实知真如法故不觉心起妄幻轮回生死为末从生死末向于本觉历五忍位返妄归真故此本觉是佛菩萨之行本也。

　　【疏】见前后际百劫中事者此约一类顿悟菩萨入初地时不断俱生任运能知百劫中事法华疏云二乘能知过未八万劫事初地菩萨能知百劫之事劣于二乘其余功德胜于二乘不可一准百法明门者此如百法论所说百法也门者无拥义入解之所由教理为体明慧之门名为明门以其明慧依教理门入解百法性相体用本智入性后得入相。

　　【疏】广初地百为千法明门者十数同前故不言之千等异前故偏言也十地论第六云于初地中一念证得百三摩地二地千三昧三地百千三昧四地百亿三昧五地千亿三昧六地百千亿三昧七地百千亿那由他三昧八地百万三千大千世界微尘数三昧九地于一念间得阿僧祇百千佛国土微尘数三昧十地菩萨于一念间得十不可说百千万亿那由他世界微尘数三昧(见百如来等准此可知具如彼论)。

　　【疏】转法轮者依法华疏法轮之义于五门分别一出体二释名三转相四差别五三乘出体有五一轮自性谓择法觉支正见正智瑜伽九十五云正见等法所成性故说名法轮自他三转通见及修无学道故诸圣慧眼能摧烦恼说名轮故或体唯取八圣道支具毂辐辋圆满义故二法轮因谓能生后圣道诸教闻思修等诸经论中说佛教法名法轮故瑜伽论说三周十二行相名得所得之方便故前为后因合为果因名为方便三轮眷属谓诸圣道助伴五蕴(有色蕴者即道共戒也余四蕴可知助于慧故)四法轮境谓四圣谛十二因缘三性等法五法轮果瑜伽论说四沙门果所摄受声闻菩提独觉菩提诸佛如来无上菩提是法轮果(此言菩提通性相也)是故菩提涅槃名所得果然此五体不过四种一教二理三行四果具摄五体释名者法者可轨持义正见等法所成性故说名法轮轮有四义一圆满义具毂辐辋正见正思惟说名为毂是根本故正语业命说名为辐因毂有故正念勤定说名为辋摄录余故此八圣道别修行相虽在修道体实通余见无学道不尔世尊应无八圣道故二摧坏义此四种法若伏若断若助断若正断未断烦恼皆能摧故三镇遏义已伏烦恼令势远故四不定义从自见至自修从自修至自无学从自无学发言教他他从言教解于谛理他从谛理起于正行他从正行起于果智如是展转复为他说如转轮王所有轮宝能降未伏诸烦恼故能镇已伏诸烦恼故往复往故瑜伽论说当知世尊转所解法置于阿若憍陈如身中此复随转置余身中彼复随转置余身中如是展转随转义故说名为轮法即是轮持业释也转者动也显也运也起也动宣言教显扬妙理运圣道于声前起真智于言后圆摧障恼名转法轮所转即法轮法轮之转二释皆得(持业释后二训依主释初二训)转相者佛自三转如彼具陈他三转者云何三转十二相行自得道已复为于他三转法轮谓此是苦此是集此是灭此是道是名初转谓此应遍知乃至此应修习是第二转此已遍知乃至此已修习是第三转如次显示见道修道无学道初名示相转显示四谛相故次名劝修转劝修四谛行故后名作证转为作证明知彼满故一一转时令陈如等于一一谛生四行相谓眼智明觉为即于中所有现量圣智能断见道所断烦恼尔时说名真圣慧眼即此由依去来今世有差别故如其次第名智明觉此说一智总名法眼有三行相名智明觉非于一谛别起四智由真见道唯一刹那不同小乘上下别观依诠证灭说通三世非是灭谛通三世有(诠者诠显即有为法依之诠显无为性故无为法性虽非世摄能诠事相以是有为属三世摄今随相以说性故作是说性相法尔不相离故)第二第三转者亦四行相三转竖论成十二行如是四谛合四十八不过十二以数等故总名三转十二行由彼陈如最初悟解入见道已佛问彼言汝已解耶彼答已解故得解名第二第三转已遂得阿罗果阿若憍陈起世间心我已解法如来知已起世间心憍陈已证我法地神知已举声传告经于刹那瞬息须臾其声展转乃至梵世又云世间心者缘事之心非要散心差别者虽转四谛法相不殊三乘之人各各证果声闻性人已于三生或六十劫先修习已闻佛所说依蕴处界修证四谛理名声闻法轮独觉性人已于四生或于百劫先修习已闻佛所说依十二缘起修证四谛理名独觉法轮菩萨性人已于一大阿僧祇劫先修习已闻佛所说依三性等修证四谛理名菩萨法轮不尔三乘俱观四谛俱时证圣有何差别故大般若云世尊初于波罗柰国转四谛法轮尔时无量众生发声闻心证声闻果无量众生发独觉心证独觉果无量众生发大菩提心证于初地二地三地乃至一生当得菩提故知鹿苑创转三乘通行法轮若不尔者第二七日说十地经何故不名转法轮也彼非三乘同所修故不与初转法轮之名乃是大乘别相法轮然实他身三时智起亦有经生而证圣果名三转者也今明解憍陈等佛于鹿苑一时之间令其次第得此三果名转法(三果者三转之果不说一来故)三乘者佛及菩萨声闻说法令他得智断惑名转法轮独觉不尔涅槃经说缘觉说法不能令人得暖顶等趣果道故然由声闻不识药病不与声闻转法轮若理实能转也。

　　【疏】悬河湕泠者(上居偃切水名也下郎丁切清冷水)今取水主之义如悬河注水也如雷等者智度论云五种音声从佛口出一甚深如雷二清彻远闻闻者悦乐三入心惊爱四谛了易解五听者无厌如是七辩即四辩中第四辩也约智起言名为四辩约智达境名四无碍解。

　　【疏】一音圆音者疏叙三义初是龙军无性之义彼计如来无身无说唯有大定智悲慜众生故如谷响应法利群生后二护法等说佛无漏音纯一无杂名为一音此有二义转名圆音一者以此一音圆应诸根圆之音故名为圆音二者以此一音圆具文义一多无碍故名为圆圆即是音名为圆音。

　　【疏】三密者如来三业微妙深隐故名三密示此三密令诸众生依之出苦入乐故名门也。

　　【经】五忍功德者功谓功劳修行力用德谓道德福慧之果故名功德。

　　【经】唯佛一人能尽原者广平曰原譬如山顶至极尽处谓之山原唯佛一人而能行尽五忍至极之处名能尽原或作源字水本曰源五忍体性为众德本如泉源故唯佛一人而能证尽五忍本源问唯佛一人者应佛世尊未出五趣即是二种生死身摄若出五趣者应是非情何言人也答一切有为色心诸法世出世间总为三类一有情二非情三非有情非不有情佛是第三类也已超五趣离二生死非有情摄无漏智品证真达俗非非情摄故佛世尊非有情非不有情别是一类真无漏法巍巍独立超五趣以称尊皎皎无伦圆四智而垂范岂可以情非情物而同类者乎。

　　【疏】中下二等者璎珞经说大同此经皆说未入劫前外凡位人修十善道分成三品下品十善人中小粟散王中品十善大粟散王上品十善䥫轮王也粟散王者如以谷粟散之于地意取小王数极多义又成劫之末人有身光各自照曜初食地肥地味林藤粳米粳米生皮名为香稻由食米稻便秽在身身光遂灭菩萨慈悲兴日月星而照导之乃至立有德人封为刹帝利此云田主义翻为王即共许王也王以谷粟散济人民名粟散王赈(赈音轸散济之也)。

　　【疏】然四等者俱舍颂云轮王八万上金银铜铁轮一二三四洲逆次独如佛他迎自往伏诤陈胜无害慈恩释云从增六万至增八万皆有转轮圣王相次而出唯金轮王定增劫出余三轮王出亦不定故䥫轮王名曰无忧佛灭度后百年出也又金轮王名曰穰佉出于增劫之末弥勒出于减劫之初轮王命长故见弥勒金银铜䥫四王化境一洲二洲三四洲境逆其次第为化境异又一界中唯一轮王如佛独出一王一佛是可教化一切众生故四王威德七宝所领国土胜劣有异谓如金轮而有千辐余三轮辐半半减少自余诸宝亦复渐劣王于诸洲威定国土亦各不同谓金轮王出现世时诸小国王自来迎请我等国土安稳丰乐多诸人众唯愿天尊亲垂教敕我等皆是天尊翼从若银轮王王自往彼彼方臣伏若铜轮王至彼已宣威竞德彼方钦伏此名诤胜若䥫轮王乃至列阵克胜方止此名阵胜一切轮王必无伤害降伏彼已以十善化之。

　　【疏】若王生等者正法念说轮王受职之时皆于白月十五日斋沐升殿父以白牛右角盛四大海水取一切种子安在角中灌王子顶于正灌时东方忽有金轮宝现具足千辐出妙光明来应导王如是名为金轮王受职位也余三轮王受职皆尔。

　　【疏】七宝者起世经等广说七宝略其要云一者轮宝内外金色东西七由旬南北十二由旬具足千辐二者象宝身体洁净纯白六牙七枝柱地(四足尾根首为七枝)三者马宝长毛清色腾空能行日行四天下四者珠宝毗琉璃色出光照曜五者女宝进止姝妙乐观无厌六者主藏臣宝而得天眼见四天下宝藏七者主兵臣宝善治四兵谓象马车步行走集散合于王心复有相似七宝一者剑宝若有国土起拒逆心剑宝飞去而降伏之二者皮宝其色鲜白如日光明商人奉王广五由旬长十由旬海龙之皮水火风等不能为损能除寒热随王行处为屋覆王及覆军众一一隔别男女杂居各不相见三者床宝柔软细滑王坐其上禅定思惟离贪嗔痴妇人睹者心无染污四者林宝王念游林即入其中花果茂盛集会欢娱彩女歌舞一切如意五者殿宝王居殿中欲见星月王即见之见已睡眠安乐无忧寒有暖相热有凉相六者衣宝柔软离垢王着此衣无寒无热亦无饥渴消瘦疲倦火等不损七者履宝王着此履水行陆行皆悉安详行百由旬不损威仪如是轮王七宝具足复有如是相似七宝随心受用王四天下千子满足皆悉勇健能破他军十善报应有如是德余三轮王虽渐渐劣七宝具足准此可知。

　　【疏】虽七等者如舍利弗曾六十劫修菩萨行欲入第七住遇婆罗门来乞眼睛遂退大心如来方便化以小垂彼依修学证小乘果法华会中回心向大如是等类回心不久当得信不退也。

　　【疏】又解等者得信心者显是十信明信不退也必不退者明位不退此位已前容有退故璎珞经说发心修行一劫二劫乃至第六住满入第七住毕竟不退自此已前为退分如法财王子等八万余人欲入第七住由值恶因缘故退入不善法中亦入外道之中一劫十劫乃至千劫作大邪见及五逆业又摄论十信颂云清净增上力坚固心胜进名菩萨初修无数三大劫论自释云一清净力谓信等善根二增上力大愿及善友三坚固力随遇恶缘种种方便破坏终不退转大菩提心现世当来运运增进此名修习三大劫若尔十信初心坚固不退与璎珞经如何不同答若有利根精进之者具此三力逢善友故即不退转大菩提心亦不生于邪见若有钝根非精进者不逢善友遇恶因缘容可退失论约一类利根精进者说也由此疏中第二解胜已得信心利根精进必得至于位不退故。

　　【疏】住者安住依持之义能住所住俱名为住无分别慧证实相理安住不动与功德法为依持故。

　　【疏】上句明境者无遍计相无因缘法唯真实性泯余二性唯圆成故下句明智智达遍计无体相故了依他法无自然生故一真如名无二照。

　　【疏】具观等者具观一切身口业中诸法性本来清净智照皆圆。

　　【疏】顺道法爱者所修福慧顺趣道果能顺即法名为顺法道之顺法名顺道法而此贪爱爱于彼故顺道法之爱也金刚经中教示菩萨令离此爱修无相行故云菩萨所作福德不应贪着。

　　【疏】无明习相识俱转者转谓转舍转得无明习相与异熟识必俱时故金刚心时异熟识在无明习相尔时亦在金刚心后转舍异熟识转得解脱道无明习相与识俱舍得佛果也。

　　【疏】寂照者下无与等贯于三德一者智德寂照无与等佛无漏智照寂灭理名为寂照又此妙智能寂生死能照理事名为寂照胜余凡圣故言无等二者断德无为真解脱无与等无为妙理真胜解脱而无比等由断二障显此解脱名为断德真理名断断障显故三者恩德大悲应现无与等大慈大悲大喜大舍应物现身而无比等怨亲普济恩及尊卑故名恩德经举大悲例余三身三德如次报法化身。

　　疏安稳等者示现有余马麦等难残苦之相劝人断恶故尔其实如来纤瑕皆尽坦然安稳受用法乐智度论说世尊往昔作大婆罗门见佛及僧食诸美食作如是言此等吃食如马食麦苗之声因此堕于黑绳地狱多劫受苦乃至成佛尚自三月食马麦也四分律云世尊游于苏罗婆国与比丘众五百人俱至那邻罗濵州住一树下时波阇国贩马之人将马五百疋来至此处时世饥馑乞食难得时毗兰若婆罗门请佛及僧三月安居都无供养时贩马人每日与僧马麦人各五升与佛一斗五百比丘食粗食已生离欲想三月满已皆得圣果五百疋马先因犯戒堕畜生中佛以方便令解脱故以料布施也毗柰那云调达以四千两金雇四力士上耆阇崛山共移大石当石室上□候如来出石室时共推大石以压世尊时药叉神立世□□□两手接石掷向他方别有小片□石周七十余步来趁世尊□世尊为众示现宿业以三昧力飞腾虚空石亦在空众皆□见东西南北皆随佛后佛为大众说石因缘(佛于过去有异母弟名修耶舍以竞)□□佛以神力还至山中石室之内此石伤佛脚指血流大□□□振动众皆来集佛为众说宿世因缘广如彼文。

　　【疏】若身者内五蕴身正报之果外器国土依报之果住者依止义□依圣贤所依国土随本识变非净无漏十地菩萨六七二识无漏变之是净无漏唯佛一人能依所依皆净无漏由此□居纯净国土。

　　【疏】登金刚原常不动者广平曰原譬如山□高平坦故名为原金刚喻定居因位顶高广平坦名金刚原第二念中解脱道位证真常理湛然不动所言常者有其三种一凝然常法身无为体凝然故二不断常报身有为细四相迁迁不断故三相续常化身利物此灭彼生常相续故庄严论云凝然不断相续如次法报化身皆常住故。

　　【疏】后解意金刚定后证尽真原理故名登金刚原。

　　【经】获大法利者总标也别有二类谓先未解者因闻法故而得悟解已悟解者得无生忍谓入正位发初地也。

　　【经】如海一滴者十地菩萨随自智力赞忍功德百分千分亿分皆如大海一滴之水所余功德深广无穷如大海水赞说不尽。

　　【经】不由此门者由以此忍为趣入门三贤十圣从劣至胜从下至上皆依此忍趣入究竟得一切智是者此也处者道理义不由忍门得一切智者必无此道理也。

　　【疏】八难者三涂为三四生佛前佛后五诸根不具六邪见摄世智辩聪七边地摄北洲八长寿天即无想天也。

　　【经】阿耨等者法华疏云阿之言无耨多罗云上三云正藐云等又三云正菩提云觉即是无上正等正觉此有四觉一无上觉总也即是菩提及清净法界名无上觉二正觉简异外道邪妄觉故三等觉简异二乘但了生空彼偏觉故四又正觉简异菩萨未满果位非圆正故此后三觉别显菩提四智心品下一觉字贯通上四由具下三一切莫过超诸譬喻真理所觉名无上菩提然诸经论多说真理为无上菩提以根本故而偏说之今此双取佛果理智俱名无上正等菩提若人闻此十四忍名能起信心近超苦难当得如是三菩提果。

　　【疏】有说初识等者依法相宗以续生第八识名为初识谓死有后中有身中之本识也或中有后生有身中本识也随应五趣续生之位初一刹那唯第八识最先起故名初刹那识识有了别有执受故异于木石也。

　　【疏】楞伽等者返妄归真从末向本而为次第先转相次业相后真相真如即是识实性故故总说识有三相也起信论意从本向末生起次第先业相次转相后现相也经以本觉名为真相于转相中义含现相也依起信论从真起妄明一切法本末五重(如前已引)五中第三不觉义有二一者根本不觉对彼真如无始本觉此名有始不觉最初一念迷背本觉名根本不觉亦名根本无明二者枝末不觉第二念后以时长故生三细相一者业相本觉为因无明为缘击静令动起业识相二者转相依动业故转成能缘名为转相三者现相依于见故现诸境界妄幻相故名为现相。

　　【疏】楞伽等者譬如明镜能现能持种种色像第八现识能持能现诸境界处。

　　【疏】又远等者久远劫来时无初始之相何以故过去未来无体相故而于现在熏习唯心此熏习心即是妄念违真起故最初一念名初刹那识。

　　【疏】又熏等者根本无明熏彼本觉不思议体由熏习故客尘覆之不思议体遍客尘中随客尘动说名为熏随相以说性故云不思议熏也不思议变者本觉真如常住不变体遍诸法为诸法性所谓因性果性乃至器世间性众生世间性事相因缘而有变异随事以说性故云不思议变此不思议是现识因依不思议现起三细六粗识故。

　　【疏】又因缘者本觉为因无明为缘现起业识如是展转生一切法故无量义经云义无量者从一法生其一法者即是真如从于一法生百千义百千义中一一复生百千万数如是展转生无量无边之义即显无明业识皆是本觉所生之义从真如界流出诸法义说为生。

　　【疏】是同类因生等流果者此有三类一种子引种子前念为因后念为果二种子生现行种因现果三现行熏种子现因种果如是三类善染无记各自相望同等流类名等流果。

　　【疏】有说第八等者第八识体白净无覆无记性恒遍无杂真异熟识五趣四生施设本故唯识论云覆谓染法障圣道故又能蔽心令不净故此识非染故名无覆记谓善恶有爱非爱殊胜果体可记别故此非善恶故名无记第七识体亦恒相续于有漏位有烦恼俱是有覆性无漏位中善性清净前六染净如常可知。

　　【疏】染净熏习等者熏习是种子异名亦是熏种之义种子引种子种子生现行现行熏种子各自为因生自类果三类皆通新熏本有故经说言生得染净各自能为无量无数染净识本(于生得中最初一念唯是本有第二念后通新本也)。

　　【疏】有说业识等者此五类识是起信论文意也本觉为因无明为缘击静令动而生三细六粗差别(如前已引)。

　　【疏】前之等者其第八识而为三细由无明起非无明俱以第八识净无记故后二类识染净差别即前七识皆从业识展转生故具摄六粗谓智识摄智相相续识摄后五种由前七识智相应故分别事法六七二识起我法执由执我法起惑造业感异熟果名相续识。

　　【疏】第八种识者诸法种子即第八识相分摄故第八种识为能生因生前七识现行果故前七现行为能熏因熏生第八种识果故所熏种子前能引后如是三类久远劫来展转为因乃至金刚定位最后刹那与无间道俱时顿舍次第二念解脱道中名为如来。

　　【疏】又因缘者三性种子各自为因是因义现识者谓第八识能变现故所变现境各自为缘是缘义如是自种为因境界为缘能令染净诸识生起故名因缘。

　　【疏】流注者谓第八识生相住相灭相相续不断名流注生住灭且生相者本觉为因无明为缘初起业识名为生相业识生转识转识生现识现识生六粗相续长劫名为住相若发心修行历位伏断至等觉末位一念断除根本无明无明断时业识顿舍名流注灭相。

　　【疏】相生住灭者谓相生相住相灭也前之七识对第八识若心若境粗显事相名相生住灭问如第七识缘第八识境为境第七微细何故总说前七心识皆粗显耶答虽第七识缘第八识对前六识第七识细然第七识俱有痴见慢爱四烦恼故变境粗显故前七识心境皆粗且相生者依现识中自种为因诸境为缘和合而生前之七识名为相生如是种因境缘长劫熏习因果相续名为相住若发心修行返妄归真从末向本历位伏断至七地满灭粗分段说为相灭即入八地受变易身修行成佛此说直往悲增者也智增悲智平等二乘回心随分段身尽处即为相灭。

　　【疏】依前等者准楞伽经真如与流注生住灭而为所依名迷悟依真如与相生住灭而为所依名染净依前长后短行相可知。

　　【疏】然今等者然诸有情于久远劫初刹那识异于木石最初刹那业识始起尔时名迷未起已前本来是悟即显真如为迷悟依又云生得染净各自能为染净识本依于真如有染净故即显真如为染净依此云从初刹那不可说劫乃至金刚终一刹那即前生住灭以长摄短相生住灭在其中矣。

　　【经】生诸等者准起信论业相为初而起转相依于转相而起现相依于现相而起六粗乃至境界差别名为色法分别差别名为心法所以经云有不可说不可说识生诸有情色心二法。

　　【疏】现识现境等者识能现境名为现识所现色境因前六识缘五尘色熏五尘种在现识中此色种子生色现行非是现识生彼色法譬如明镜现诸物像非谓明镜生诸物像问意云岂以本识现于色境便是色境从心而生应镜中物从镜生耶镜不生像心不生色如何说心而生色法疏答意云眼等五识缘于五尘皆是性境五俱意识与五同缘亦是性境此缘五尘熏三类种谓见分相分本质见分是心熏心种子质相是色熏色种子于相分中熏色种子彼色种子因心熏生属于本识相分摄故色从本识相分而生故说心法生于色法(三境之义如别处释)。

　　【疏】缘虑等者问意前七能熏第八能持所熏所持色心种子各自生现心法种子生心现行有缘虑义色法种子生色现行有质碍义如是色心皆自类生岂以心法所熏所持体即是色耶心法不应熏持色法虑碍别故疏二义释初云熏种持种皆由于心故说色法从心而生心若不生质碍色者何名唯识以唯识者一切诸法皆由识故心生于色顺契唯识中道之义。

　　【疏】楞伽第三等者楞伽意说彼于实性流出有为皆是妄幻于妄幻中有四大种妄想心熏妄想心持名妄想大种堪能者火有熟物坏器之堪能故。

　　【疏】若碍等者若执碍虑色法心法定别体者云何修行而断法执得无漏智所变色法同能变心亦成无漏既所变色同能变心亦成无漏由此心法生于色法顺契教理。

　　【疏】又诸佛等者凡夫等类不断法执谓色质碍谓空不碍由法执故被色拘碍色空互违不自在转诸佛菩萨已断法执碍解所知障故证不思议无碍理故不被色拘色空互容自在而转故能示现不思议事毛端孔中容受大海芥子之中纳须弥山大小互入无碍自在诸如是等名不思议事若有问言为展毛孔令其宽广受大海耶为缩大海令其细小入毛孔耶若展毛者毛端尖小本相如故如何展之若缩海者大海深广本相如故如何缩之芥纳须弥为问亦尔请示行相答若有如上展缩行相显示道理即是有可思议也由不可思惟展缩行相不可议论舒卷所以是故名为不可思议(余如疏说)。

　　【疏】五尘等者对法论说色有二十五种今作颂曰谓青黄赤白及长短方圆并粗细高下若正若不正光影与明闇烟云尘雾异迥色表色殊及空一显色乃至触尘有二十六颂曰谓地水火风并涩滑轻重及软缓急冷饥饱渴力劣闷痒粘老病死疲息勇殊小乘俱舍繁故且止。

　　【疏】持摄熟长者地能任持水能摄聚火能成熟风能生长如是名为四大业用文中地大坚义辨体持义显用并列名也水火风三辨体列名文阙业用文取稳顺故有具阙。

　　【疏】望前等者瑜伽第三说地水火风名四大种其性大故为种生故立大种名大有四义一所依大一切皆依能造有故二体相大遍所造故三形相大众见地等遍一切处故四起用大如地生长一切物故种者因义此四为因起众色故虚空虽大不能与余为因体故彼不名种地水火风亦大亦种名大种也法苑第六云依增上缘辨六因造者大造望色唯有三因一能作因能与彼力不障碍故二同类因令增长故三俱有因大种造色必俱生故非心心所故不是相应因非善恶故不是异熟因非烦恼性故不是遍行因故无三因也造色望大亦为三因一能作因此因宽故二俱有因不相离故三异熟因律仪不律仪及定俱戒能招大故无三可知辨因造已缘造云何大造望色唯增上缘现行相望非心等故无余三缘若诸大种同聚所有一切造色相依有者皆可名造互得造义瑜伽第三说有色聚中唯有一大如末尼珠江河灯烛无尘之风或有具二或具三四随应不定。

　　【疏】然五等者五蕴瑜伽皆说眼等五根以所造净色为性意取所造色香味触为五根体声体虚疏多间断故故不取之有说能造所造八法为体瑜伽据显相故唯说所造然有五义说名为根一庄严义眼等庄严有情身故二相续义一期身中常相续故三依义识所依故四发义能发识故五遍义遍与王所为依止故经据显胜以发生义名根也根有二种一者胜义根根体胜妙唯圣智所知故二者世俗根根依处故亦名扶尘根其胜义根在扶尘根内如珠莹净照境发识说名根也取境离合者眼耳离取色声二境说名见闻鼻舌身三对香味触合取名觉并四大五尘总分别者瑜伽第三说诸色聚中略有十四种事谓四大五根五境如是色聚从自种生本识顿变于中复有能造所造多缘所成眼等根境约类分别种种差别如彼广说界地有无者五根色声触在欲色界通五地有遍四禅故香味二种二界二地初禅有故能造四大遍所造故随所造色以辨有无。

　　【疏】五蕴假者总名受蕴者由受领纳顺违俱非起惑造业感蕴果故此受有彼五蕴法故名受蕴也。

　　【疏】虽想等者问妄相取像妄念忆持体非是受如何名为观受假耶疏释意云虽想与念体非是受然以因受领境生想念故由受想念同聚相应助受领境总名受也。

　　【疏】虽业等者问作业是思受果是识异熟识故何名观受疏释意云虽业与果体是思识然由于受领纳境界作业受果故名受也。

　　【疏】刹帝利者此云田主义翻王种谓劫初时竞于香稻因分田土各定疆界立有德人为共许王封为田主次有厌家乐居闲静精修净业因名婆罗门此云净行或云净志次有吠舍此云坐收坐而收利即卖贾也次有戍陀罗此云耕田本于田中香稻自生后不生故耕田种之此四为初自后因事立种种姓如瑜伽说。

　　【疏】唯识等者梦中执有种种境界觉已顿遣知梦境空菩萨见道真觉起时顿遣妄想了生死梦一切皆空返照从来处生死中妄执我法颠倒谓有也。

　　【疏】名诠诸法自性之共相者自性者亦名自相此自相法为所依体其共相法为能依义义依于体而非法体法体自相而离言故带言诠法名为共相如言水火但得带诠湿热之义不得离言湿热之体言不得彼法自性故湿性热性身所得故带诠共相是意所缘余长(去声)之法谓法体上余长义也由不得彼离言法体故一切名皆假施设(自相共相相形多类如别处说)。

　　【疏】出世言教离相解故者由诸有情不解出世性相因果故佛菩萨于彼无言法中假设言教而显示之复教亡言离相而解修因证果故诸言教一切不实犹如谷响。

　　【疏】第二月者由眼病故于本月边见有幻月于幻月上复生青黄赤白等解其实无之众生执病于真性上见有幻事于幻事上复生有无一异等解其实无之故诸幻事有无一异皆无实体。

　　【疏】前为等者前言诸法缘成谓蕴处界者如缘生中行支为增上缘而能招感生老死支立蕴处界此言诸法因成等者识等五支为亲因缘生成现行生老死支名为有情理实有情不离三科但以经文约增上缘约亲因缘各立一义也因缘有三谓种子引种子引种生现行现行熏种子初之一类异时因果后之二类同时因果(如疏可知)。

　　仁王护国般若经疏法衡抄卷第四

　　仁王经随抄音切

　　杌

　　(五忽切)。

　　沤

　　(乌侯切)。

　　謇吃

　　(上居辇切下居乙切)。

　　派洒

　　(上疋卖切下砂下切)。

　　姝

　　(昌朱切美好也)。

　　濵

　　(必邻切)。

　　压

　　(乌甲切)。

　　迸

　　(北诤切)。

　　趁

　　(刃刃切)。

　　缩

　　(所六切)。

　　三藐

　　(古玉篇亡略切)。

　　转相

　　(转通上去)。
卍新纂续藏经第 26 册 No. 0519 仁王经疏法衡钞


　　仁王护国般若经疏法衡抄卷第五

　　译经证义讲经律论广演大师遇荣　集

　　【疏】外草等者第八识中色法种子而无形相本识变之令生现行质碍色法此种望现是亲因缘现行色中如谷种子而生苗稼此是增上缘中说因缘义非亲因缘。

　　【疏】三世善恶者由善恶业所感之果通之世受行相云何善恶之业总有四种谓今生作业今生受报名顺现受业或复有业顺次第一生即受其报名顺生受业或复有业于第三生乃至百生千生可定生数受其果报名顺后受业或复有业以轻微故或受其报或容不受若时若报俱不决定名不定受业瑜伽第六十四句分别一者报定时不定业谓所作业定受果报或于今生或于来生或后后生时不定故二者时定报不定即前三种业定于时分而受果报如不善业由遇胜缘忏悔力故不必受报三者时报俱定即前三种业也四者时报俱不定即前第四类不定受业也。

　　【疏】种于识中等者本识持种种无形相即是本识相分摄也本识如空色心如云晴空皎洁莹净无霞龙鼓云飞随空广遍复增雷雨种种差别法亦如是本识皎净种子无形遇缘变现色法心法种种差别随应遍于三界九地各随因业受苦乐报意令遣此虚妄色心净其本识所以示此法门乃至三世善恶因果皆如空中云也第二解意空喻真性云喻色心虚空莹净由云翳之若遣浮云空即莹净真性本净由蕴翳之若遣妄蕴本性即净教示菩萨观本性净遣妄相也霈(普盖切大雨也)。

　　【疏】然上等者总十句疏初一句标次四句能治之行次四句所治之障后一句结初观法体若色若心皆如幻故明法是假对治执法实有倒也二观法用作业受果如梦所见明受不实治执领纳倒三观体用名权假施设如呼声响显名是假治执名字倒四观法生灭犹如阳焰明相续假治执断常倒五观十八界藉缘暂有犹如电光有无一异如第二月明相待假治执自然倒六观法缘成现蕴处界如水上泡显法缘成治执空倒七观法因生因果同异三世善恶如空中云明因生假治执无因倒教示菩萨治七颠倒住不颠倒安处无相自利利他如实观察。

　　【疏】垢识者前七识聚烦恼相应故名垢识或是有漏八识总名垢识同于相缚遍八识故。

　　【疏】相缚者有漏八识缘境之时境相缚见令不自在相即能缚名为相缚二缚如下。

　　【疏】世俗即谛者依瑜伽论释四谛云苦谛有三苦事苦理苦如皆名为谛余谛名三此中事相名谛世俗即谛名世俗谛理如名谛世俗之谛名世俗谛此中二谛摄彼四谛故作是释。

　　【疏】胜义即谛者通依圆性也审实名谛胜义之谛名胜义谛。

　　【疏】中智等者涅槃经说凡夫智缘而不能证名为下智对中上智也。

　　【疏】依法辨谛等者诸宗立谛总有四种一者小乘所立彼依初时多说有教立二谛义俱舍颂云如瓶衣世俗异此名胜义瓶及衣等虚假之法为世俗谛余五尘等有为无为有实体法为胜义谛二者胜义皆空宗依第二时多说空教立二谛义俗谛门中历位修证可说是有真谛门中无修无证一切皆空三者应理圆实宗亦依第二时多说空教立二谛义般若论说有为事相而为俗谛无为实相而为真谛四者应理圆实宗依第三时非空非有中道之教立二谛义一世俗谛二胜义谛二谛各四共成八谛如疏中说。

　　【疏】法有胜劣等者法有胜劣互相形待而为真俗总依五法相对四重共成八谛一真假二谛瓶林等假为世俗谛蕴处界实为胜义谛二理事二谛蕴等事法粗为世俗谛四谛道理细为胜义谛三浅深二谛四谛安立浅为世俗谛二空真如深为胜义谛四诠旨二谛二空真如带诠为世俗谛一真法界亡诠为胜义谛四真四俗各有异名法苑释云世俗谛四者一世间世俗谛亦名有名无实谛隐覆真理当世情有堕虚伪中名曰世间凡流谓有依情立名假名世俗世间即世俗谛名世间世间世俗谛余皆持业二道理世俗谛亦名随事差别谛谓蕴处界随彼彼义立蕴处界名为道理事相显现差别易知名为世俗三证得世俗谛亦名方便安立谛谓苦集灭道施设染净因果差别令其趣果名为证得有相可知名为世俗四胜义世俗谛亦名假名非安立谛谓二空真如妙出众法圣者所知名为胜义假相安立非体离诠名为世俗谓名生空真如法空真如假名施设带于诠故胜义谛四者一世间胜义谛亦名体用显现谛谓蕴处界事相粗显堕虚伪中名曰世间亦圣所知过第一俗名为胜义世间即胜义谛名世间胜义谛余皆持业二道理胜义谛亦名因果差别谛谓苦集灭道知断证修因果差别名为道理无漏智境过前二俗名为胜义三证得胜义谛亦名依门显实谛谓二空真如无相圣智依诠空门显证真理名为证得凡愚不测过前三俗名为胜义四胜义胜义谛亦名废诠谈旨谛谓一真法界体妙离诠迥超众法名为胜义圣智内证过前四俗复名胜义广如彼文。

　　【疏】一云等者俗谛门中有说听相由对俗谛立于真谛故成二谛名为不一依第一义谛无说听相不立俗谛无俗谛故亦无真谛真俗相形俗泯真亡名不二也真俗之外非真非俗亡诠之法名第一义谛如瑜伽说四谛之外有非安立谛此二谛外有第一义谛。

　　【疏】二云等者有说有听名为不一即显二谛差别之义无说无听名为不二即显二谛亡诠法体无差别义也不一不二即是第一义谛者譬如依水而起波浪若无波浪存旧水体非别有水法亦如是依于真谛而有俗谛若无俗谛在旧真谛真谛即是第一义谛非真俗外别有第一义谛意遮初解故疏言非。

　　【疏】因缘如幻有者若色若心成有情身由善恶业为招感因由诸烦恼为发润缘以此因缘受异热果名为有情此增上缘非亲因缘故言似因似缘因缘不实故如幻事或可因即是缘谓亲因缘种子为因亲办自果生诸有为若心若色如幻有也或因缘者十二因缘藉待之义由前前支为因势力藉待为缘引后后支谓无明缘行乃至生缘老死此皆虚妄故如幻有有情各自前能引后为因缘义非自我作非佗我作非苦我作非无因作。

　　【疏】中论者诸有为法不从自种因缘而生自无力能藉他助故要具众缘和合方生故彼颂云诸法不自生亦不从佗生不共不无因是故知无生。

　　【经】法性本无性者诸法真性本无妄性何以故由胜义谛唯是空性真如理故。

　　【经】无无等者前第一颂显胜义谛以无相故离依他性第二颂中离遍计性此第三颂双离二性胜义之上无所执故名曰无无上上是能无下是所无也亡诠胜义实相真无名谛实无胜义之体离生死喧名为寂灭虚融无碍名胜义空。

　　【经】于解等者前经问云胜义谛中有世俗谛不若言无者智不应二若言有者智不应一一二之义其事云何世尊答中初三行颂双明二谛显法令解次两行颂境智对辨一二行相此一行颂境智双陈结成一二之义也于能解智而常是一无分别相照胜义故于所解谛而常是二不坏俗谛证真谛故若能达此一义二义安立说听俗故不一是谓二义亡于说听真故不二是谓一义菩萨摩诃萨如是照解是真入解胜义谛者也若不达此一二之义是似入解胜义谛者或是谬解胜义谛者也。

　　【经】世谛等者有情无始多著有病故此重广世谛不实幻化而起幻似于化名幻化也如空中华由眼病有喻遍计性由亡情有空喻圆成依圆成性有虚妄故如形带影从形发喻依佗性影有情之身从业缘现如毛轮者合显二性依佗不实从因缘有遍计都无随妄情有犹如毛轮由眼病有也。

　　【疏】维摩等者维摩居士受长者子善德所奉璎珞分作二分一分施于最下乞人一分奉施难胜如来无所分别佛及众生平等施故其福齐等名为法施观行法故功德法故。

　　【经】空空故空者上能破空次所破空故空是结以此空义破彼空病故说此空。

　　【疏】有说等者法相宗说无明为本行等是末观十二支修行趣圣乃至成佛得一切智如是诸法无自佗相故名为空第二性宗意说久远劫前本觉为因无明为缘击静令动初起三细次起六粗轮回生死从本起末本觉是本余皆是末根本无明顺自迷暗违他本觉故眠生死觉迷返本从生死末归本觉性违自迷暗顺他本觉历住修证至佛果位得一切智也生死界中辨迷悟相故以无明为自本觉为他自他之相依对待立无分别慧照解胜义泯相绝待无自他相一切皆空此文释成于前佛及有情一而无二行相所以也。

　　【疏】有说等者此相宗义菩萨未成佛时以菩提相而为烦恼以烦恼相依觉性故随性以说相故言以菩提为烦恼菩萨成佛时以烦恼性而为菩提烦恼相灭觉性存故随相以说性故言以烦恼为菩提如盐在水未煎之时盐即是水若已煎之水即是盐此亦如是第二性宗意云如波依水水之动相转名为波对波说水分波水异其实是一法亦如是烦恼是相依菩提性性之染相转名烦恼对烦恼相说菩提性分为二类其实烦恼即是菩提(余如疏说)。

　　【经】应颂讽颂者梵语祇焰此云应颂亦云重颂伽陀此云讽颂或单言颂有作诵字不顺梵语。

　　【经】实相即是等者十二分教诠实相故文字般若为佛智母母者因也生长之义由闻此教熏习智种渐次生长诸佛智故诠实相教复为圣位有情智慧之母凡夫有情生善根本由契经等生彼德故若归胜义十二分教即是实相即以实相为佛智母凡圣有情生善根本智慧之母同无量义经义无量者从一法生也。

　　【经】诸佛等者何所以故前云实相即是智母次云此即名为一切智体故此释云未成佛时名为智母若已成佛名为智体约位因果得名别故复次未证实相名为因性已证实相名为果智以此二番释成前文智母智体名义相行也有四为字(皆平声呼作也是也)。

　　【疏】由闻熏力等者谓由闻说诠实相教文字般若熏习闻慧复由闻慧引生思慧复由思慧引生修慧复由有漏修慧引生无漏修慧由有漏修慧熏本识内本无漏种令渐增长由无漏修慧熏无漏种令生现行始从见道生妙平智证实相理乃至佛位圆证实相此皆因闻诠实相教缘实相理引生佛智故说实相为佛智母诸佛已成佛即为一切智智实性故瑜伽论云菩提菩提断皆名为菩提此一切智即菩提断也。

　　【疏】未得为性者性是因义未证理时闻法熏习令无漏种渐次增长当生佛智即此实相是彼佛智之因性也若已证得实相理者即为佛果智实性也。

　　【疏】觉解圆极即为智也者此性宗意即此实相便是觉解也因中本觉有胜功能令无明等渐渐轻微实相本觉分分显现犹如磨镜一分尘尽一分明现凡夫伏障如初磨镜明相未现十地菩萨障分分灭觉分分明等觉末位解脱道中尔时本觉乃现圆极名一切智。

　　【疏】未得为性者性是因义于因位中障覆本觉理性因故离障本觉名佛果故故说实相为佛因性也。

　　【疏】因声诠显名言故熏者音声屈曲立于名言诠显实相因由闻此诠实相之名言故数数熏习发动识中本无漏种令渐生长乃至得佛之智证实相理皆因闻彼实相之名缘实相理正智得生故说实相为佛智母。

　　【经】护佛果者结观如来品护佛果及化有情也护十地行者结菩萨行品护诸凡圣十四忍行及化有情也经依殊胜偏说十地前之二品显示能依果德因行此二谛品显示所依世俗胜义前别后总俱明内护。

　　【疏】明前理事等者前三品文明理及事逗令修学此下结释前文大义及显前文未了之义也。

　　【经】云由诸有情色法心法五取蕴相乃至非相非无相而非无量此远结释前二品中所化机性根行无量能被法门亦复无量法门虽多究竟皆契实相真理又云若菩萨随诸有情见一见二乃至是故法门非一非二此近结释二谛品中一二之义见有一二即是俗谛了知一二非一非二即是真谛也又云一切诸佛皆说般若乃至得三菩提此通显示前三品中未明之义显此般若功德胜妙说不可尽生净信者超诸苦难有受持者当得菩提也此二义中初二结前后义显德二义结中初义远而通结后义近而别结也。

　　【疏】而非无量者随能证智虽有众多然所证理一无漏相一解脱味非无量也。

　　【经】何况等者前举一念净信之心尚超苦难何况有人书写持说修多法行所得功德乃与诸佛因中果位功德无异所以当得三菩提果。

　　【疏】名护国品者问此经总题名护国般若云何此品独得彼名答波斯匿等请佛世尊说护国法因此如来先为菩萨明其内护显示般若有胜功能禀之修行降伏魔怨乃至成佛次酬所请而为诸王说护国法意显般若胜用功高尚能降魔断生死苦护国安民故为小事由应诸王本所求请所以此品独得护国之名问佛未出前尧舜治化国界丰乐既无佛法何者能护答彼时人民烦恼轻微仁慈孝顺王臣德胜上令下从民安国泰不须护之佛不出世说护国法今时不尔故须护之问只如梁武帝崇建三宝精研释典御服节俭奉佛治民如何候景致其身亡答此盖梁帝候景宿结怨仇故致然也若不奉佛圣运不久由建立三宝盛兴佛教所以在位近五十年国土丰乐洎乎寿数老迈又令忠臣会遇宿因上升御驾(梁帝在位四十八年寿八十六岁臣侯景作叛帝忧虑而崩)诸如此例不须致疑故经颂云假使经百劫所作业不亡因缘会遇时果报还自受问既说宿因若灾若福皆由宿因何须护国之法答因有二种一者酬宿业因如梁武帝亦如阿阇世王杀父是也二者初起业因创造恶因必有恶果创造善因必有善果又有二因一者宿因二者现因由宿因业现因助之其果必生随阙一因果必不生如此所说依法积善内德增长外灾殄灭又有二因一者顺现受业二者顺生等业如史记云邹拘齐狱夏日降霜丹质秦邦乌头变白周易云积善之家必有余庆积恶之家必有余殃此等皆是顺现因果问若以凡僧讲诵而灾难除亦应凡僧作恶而灾难起答应须分别诸佛设教诸天奉行不敢违佛王臣治化法天而行不敢违天若违天者即不顺佛为天所弃由天弃故魔鬼作乱国土灾兴若依佛法建国安民顺诸天故为天守护善神警卫国土丰乐凡僧奉佛依法讲诵即与王臣同契佛心王臣有位威势自在能致国土人民苦乐凡僧无位若有作恶自祸一身不祸人民若有讲诵福助王臣国安民泰正由王臣僧兼非正。

　　【疏】亦得净命胜妙茵蓐者无垢称云四静虑为床净命为茵蓐净命即是无贪所起身语意业也茵蓐谓文缛华毡之类。

　　【经】每日二时者辰朝将暮之时表说般若如日初出破幽暗故日将暮时暗相渐增末代众生痴暗转盛表说般若破痴暗故又解说金刚经日正午时明盛之极表说般若照明一切说上生经于初夜时表说深经发生明慧破痴暗故合彼二经即此经意也。

　　【疏】去年等者大唐永泰元年乙未岁四月内译经毕至永泰二年二月十一日敕良贲法师入内于南桃园修述义疏故指去年也神晓抄云译此经时诏不空三藏于承明殿建置道场及诏怀感等十人大德于南桃园与三藏对首翻译四月一日起首至十五日译毕缮写进呈其日酉时敕诏良贲子璘二法师取来日于承明殿道场中读新经时三藏执梵本御案舒旧经帝手执新经而对读之不起于座一部告毕帝极嘉庆礼经称赞诏诸大德至五月尽在内道场转读至八月八日敕于资圣西明两寺各五十人共成百座而讲读之自七月中旬秋霖连霔至八月尽建无遮会敕九月一日京城释子并集于光华门迎经其日卯时经从内出忽尔晴开澄空如镜百寮庆贺敕诸近臣宰相已下与朝仕九品皆悉迎经至望仙门南北长街车骑圆噎歌乐沸天日边五色云现广十余顷千变万化缋𦘕不及道俗士庶数十万众观云礼经涕泪如雨香华引前经担徐徐南行七八里至资圣寺彩云漫覆宛转空中经担入寺云随经卷徘徊少顷分一半经送西明寺幡华出寺人马翼从至天门街日边彩云依前而现术衢士庶无不睹之经入寺已五色云收(恩来奖誉如疏)自九月初至其月半天晴月皎烟尘不飞时十五日西明寺设散讲斋军容使得牒知仆固怀恩不义集兵西戎北狄数十万众西北至奉天县西南至𥂕屋县东北至同州京国振惊百寮失色郭令公(子仪)河东兵马未至关中神䇿将士亦未备拟军容使鱼(朝恩)于西明寺佛殿上焚香发愿曰香从百座天极澄霁此之晴明表经威力今既蕃戎天下三面俱至国家兵马又未相接仁王般若波罗蜜多实能护国者愿从明日至二十四五日秋雨复下使其蕃丑不得进兵河东令公复来至此容有准拟免其失守即是般若护国之力也流泪至诫言毕归苑从十六日午后直至月末昼夜连注河东兵马尽至京师城中将士屯军苑北时奉天县来使奏云二十六日晚后天雨稍歇土蕃大军围奉天县可百余币虽填濠了不敢近城番问其由蕃军中说远见城上有被甲人身长丈余土蕃惊退自互相杀西奔凉外遍卧沟壑仆固自死敕诸军营置天王像每日申时精严百味而以祭之报其功焉。

　　【疏】善法堂号岂虚也哉者资圣寺讲堂之号也九月十五日西明寺百座毕后时诸大德移入资圣寺时寇盗侵逼内出天香诏良贲法师于讲堂中依旧讲经道液法师于西明寺般若院讲经其诸大德宜加精诚转念读诵时诸大德每夜集于讲堂中念摩诃般若波罗蜜多众意䖍诚而愿蕃军退散至闰十月二十三日敕于资圣寺设无遮大会敕曰百座道场幸依此寺八旬讲诵宿夜苦勤遂得海内澄清蕃夷并服即知般若神力宁殊善法之堂宝位天长自同帝释之寿如无旌记何表玄功赐善法堂号额长讲仁王经其额御书般若经说天帝释宫有善法堂修罗军众与天斗时觉胜天鼓即云怨来天主即集天众于善法堂念摩诃般若波罗蜜多修罗即退天众安乐。

　　【疏】二十八部者孔雀经说二十八部药叉大将有四药叉住在东方其名曰地㗚伽(此云长大)苏宁涅啰(此云妙目)布啰拏迦(此云圆满)劫比罗(此云黄色)其余三方上下各四四维各一共二十八各领无量眷属于十方界拥护有情除灾难事。

　　【疏】出佛身血者佛不可杀但言出血如提婆达多推山压佛迸于小片伤佛脚指出血也杀父杀母坏恩田故余弃德田反背恩德故成逆罪杀阿罗汉有其二类一者应化起后教故能杀所杀俱示现也二者称实初二果人于此现身不久当得无学果故与阿罗汉名杀业未尽故被杀之破和合僧此逆有二一破羯磨僧二破转法轮僧复有二义一破事和僧二破理和僧如提婆达多于象头山与五百愚痴比丘别作羯磨于一界中僧分二部事不和合名破事和僧别作羯磨名破羯磨僧彼复别说五法是道一着粪扫衣二常乞食三树下坐四不食酥油五不食鱼肉此非沙门乔答摩所说八支是道愚痴比丘而生信受信别异法乖真正理名破理和僧说别异法名破转法轮僧此等破僧此并摄尽由彼作乱三千界中人天疑惑难分邪正废于断证教行法轮不转故成大罪依法华疏杀父母等名三乘通逆通对三乘说此罪故萨遮尼乾子经云五逆罪者一破塔坏寺焚烧经像盗用三宝财物二谤三乘法言非正法障碍留难隐蔽覆藏三于出家人有戒无戒持戒破戒打骂呵责说其过恶或脱袈裟逼令还俗禁闭牢狱驱促断命四杀父害母出佛身血杀阿罗汉破和合僧五起大邪见长夜常行十不善业此名大乘别逆别对大机说此罪故僧残者梵语僧伽婆尸沙此云众残式叉摩那者此云正学毗柰耶云谓勤䇿尼受十戒已复受六法戒名正学女二年学女二年学持方受大戒大犯弃之小犯许忏而重修学六法者一不得独在道行二不得独渡河水三不得染心触男子四不得与男子同室宿五不得为媒嫁六不得覆尼重罪是正学女六法戒相当勤修学。

　　【疏】涅槃说者彼经第十二说过去世时有大国王名为善住于其顶上忽生一疱满足十月其疱乃开生一童子形容端正字曰顶生时善住王以国付之入山学道时顶生王福德所致统四天下七宝千子一切具足国土丰乐问诸大臣四洲归化更何所为诸臣白王三十三天自恃天福未来归化可往讨之王与七宝一切营从上忉利天时天帝释出门迎之与王执手升善法堂分座而坐形貌无别唯目眴异时顶生王念夺天位尔时帝释受持读诵大乘经典开示分别为众演说以是因缘有大威德能却顶生时顶生王即便堕落而还阎浮提后患恶病即便命终。

　　【疏】班足者贤愚经第一卷说过去此瞻部洲波罗柰国王名波罗达磨入山游猎下马小息有女师子逼王行欲王乃从事师子去已后生一子形皆似人唯足班驳师子衔儿送至王前王忆前事即便收养因名班足亦名鹿足亦名两翅父王崩已班足嗣位十二年后忽于一时厨人少肉时王须肉厨人出门见死小儿以充王食王食此肉赞美倍常王问厨人厨人具说王言常以此肉供于我膳厨人白王前者偶见后从何觅王言密而取之厨人夜间密捕小儿每日供王城中人民各各行哭诸臣议之夜伺求捉乃获厨人缚已见王王言我教诸人怨王臣议除之城外有园中浴池候王入浴伏兵杀之后园时王浴臣等欲杀王知必死便发愿言我先福业回此变作飞行罗刹语已即变于是飞行罗刹翼从党类渐多害人渐广诸罗刹等白班足言我为翼从当取千王拘闭深山充王常膳班足依之已得九百九十九王唯少一王未满千数诸王念言须陀索弥王(此云普明王也)有大方便若得彼王济我等苦作是计已白罗刹王时罗刹王即便取之须陀索弥王愁忧悲泣白罗刹王我一生来未曾妄语有婆罗门从我乞马我许施之我今不施违诚信也愿王放我七日之暇(此经云一日也)施已就死班足放去既到国已见婆罗门欢喜供养时婆罗门(此云饭食沙门也故俱舍云所说沙门性亦名婆罗门)知王之意为王说偈(大同此经)王闻法已思惟欢喜国付太子与诸臣别而还赴死诸臣白王王住勿忧以铁为舍王居其中班足若来有何患乎王告臣言诚信为本我宁信死不违信生王乃出城国人皆送悲啼闷绝时班足王山顶遥见颜容怡悦班足问言谁不惜命汝何欢喜遂即答言我于七日供养闻法心少开解我虽就死忻慰如生班足问言汝闻何法即为班足方便演说杀生苦报不杀之福乃至广说班足闻已敬承信受即放诸王各还本国。

　　【疏】九山八海者瑜伽俱舍皆有广文妙高山王处于中间外有七重金山围绕复有一重铁轮围山而总围之九山中间各有一海故成八海山海皆深八万瑜缮那量妙高山王出水亦八万瑜缮那量自余八山半半渐下至第九铁围山高二百十二瑜缮那半于八海中妙高山下大海广八万瑜缮那量余六半半渐狭第八重海广三亿二万二千瑜缮那量四大洲界在此海内九山通计阔一十五万九千六百八十七瑜缮那半八海通计阔四十八万七百五十瑜缮那(山海通论其量可知)劫火洞然大千俱坏齐初静虑横遍八方其中所有百亿须弥乃至巨海磨灭无余。

　　【疏】成住坏空等者劫章颂云劫名次第及数量成住坏空并始终余三无定不可准故约住劫论多少且成劫者谓此世界前已经坏空住时久等二十增减劫方成劫兴前火灾坏从初禅成前水灾坏从二禅成前风灾坏从三禅成且初禅成者瑜伽第二云谓一有情能感成劫业增上力尔时最初于虚空中最初静虑器世间成如有云地及宫殿等犹如化出尔时第二静虑中有诸有情由寿尽故业尽故福尽故从彼天没而来生此诸宫殿中言寿尽故者业所招果时分尽故应时而死业尽故者由于顺生顺后受业受用尽故应时而死此二别者前约总报果尽故死后约总别异熟因尽故死福尽故者由彼有情贪着定味福力灭尽因此命终名福尽死论文意说初一有情极光净天没生初静虑梵世界中为大梵王独一而住经一增减劫由一独故而怀不悦作是念云云何当令诸余有情生我同分由希念故余诸有情由寿等尽亦从彼没生初静虑为梵众天梵辅天次成他化自在天乐变化天兜率天夜摩天宫殿器界皆如化出诸有情类从极光净天没来生此处诸宫殿中(依劫章颂颂欲界空居四天情器俱生)然后于下空中有微风起渐广渐坚时经久远盘结成轮运持世界深厚十六亿瑜缮那量即是三千大千世界底也由诸有情业增上力于虚空界金藏云兴从此降雨滴如车轴注风轮上深十一亿二万瑜缮那量上八落叉水余凝结成金即此金轮厚三亿二万瑜缮那量水金二轮广阔量等二十落叉三千四百半瑜缮那量又由有情业增上力而复降雨注金轮上深八万瑜缮那量由其种种威德猛风鼓击此水复令凝结成九山八海地狱鬼界于此洲下与洲同成成器界也次成有情先成人趣劫章颂云二禅福尽生瞻部身长千尺二千尺光明皎洁能飞腾所食地肥地味饼香味具足资诸大渐次生贪竞多取地饼失没林藤生复竞林藤失粳米生贮积复失香稻生食渐粗涩成便利男女尔时差别形由耽染情身光灭世界黑暗失光明菩萨慈悲兴日月星竞取香稻食地利于是窃盗乃初行共立□□□□□□□界畔布均平等瑜伽婆沙起世经等大义□□□□□□□彼劫初业增上力此业殊胜欲界所摄内□□□□□□□二禅有情由寿等尽而来生此初食地肥□□□□□□□馥其色鲜白犹如珂雪味如石蜜经于多□□□□□□□一人禀性耽味嗅香便食余人随学竞取食□□□□□□地饼生如雨际后地皮卷起色黄明净其味□□□□□□地饼隐没有林藤生亦名林条从地而起其□□□□□□大皆生果实满枝条上色蓝婆柯华割之汁流如□竞取食之林藤隐没有粳米生可长七寸而无糠麧次□□稻而有糠麧皆取食之此食虽美粗于前三便利在身为欲蠲除便生二道一分有情男根生起一分有情女根生起宿习力故由此便生非理作意失意猖狂行非梵行耻于□□方造室宅以自蔽隐由食香稻耽染情欲失于身光□□□悲兴日月星法华疏云有经中说观音菩萨名宝意作日天子大势至名宝吉祥作月天子虚空藏名宝光作星□□□次法华经中宝光天子名月天子普香天子名日天子也复由□□□稻因故遂于其地复起摄受由此因缘更相争夺犯□□□即由此缘立有德人封为田主三满陀王各以所□□□□□一以奉于王求王守护如是乃至十种业道皆悉具足以造恶故如次堕于鬼界傍生地狱复有利智睹斯三恶□遂心生修行十善以此善因渐次生余东西北州四王忉利□成劫终始从梵王终忉利天有情器界皆以成立如是量□二十增减总名成劫第二住劫者谓前有情初生瞻部□□□亿岁仍属成劫成未终故乃至有情生忉利天瞻部洲□□八万四千岁时名成劫终劫章颂云尔时瞻部人长命八万四千为最上乃后百年减一年至十岁时减劫终从□子年倍父增还登八万四千岁一增一减为一劫数满二十劫□时即此住劫称贤劫瑜伽论说二十增二十减合四十增减为住劫量最后增已尔时那落迦有情唯没不生为坏劫□子年倍父者中阿含经说十岁时人互相杀害仙人相诫远离杀生彼人受生倍二十岁复离不与取倍四十岁复离邪淫倍八十岁复离妄语倍一百六十岁复离两舌倍三百二十岁复离粗语倍六百四十岁复离绮语倍二千五百岁此行难行故超寿量复离贪嫉倍五千岁复离嗔恚倍一万岁复离邪见倍二万岁复离非法恶贪邪行倍四万岁复由孝顺父母尊重恭敬沙门梵志修福业等倍八万岁若依余教八万四千岁者即超倍中增出也经就整数故下□□□□增减中每于减劫人寿三二十岁时复有小三灾现谓俭病刀且俭灾者瑜伽论说人寿三十岁时方始建立饥馑灾□当此之时精妙饮食不可复得唯煎朽骨共为宴会若遇得一粒稻夌粟稗子等重若末尼藏置箱箧而守护之彼诸有情多无气力蹎僵在地不复能起由此饥俭有情之类亡没欲尽俭灾时经七年七月七日七夜方乃得过婆沙一百三十四云谓彼时人为非法贪染污相续不平等爱邪法萦缠嗔毒增盛天龙忿贲不降甘雨久遭饥馑既无支济多分命终由饥馑故便有聚集白骨运筹聚集有二一人众集谓彼时人由极饥羸聚集而无二种聚集谓彼时人为益后人辍其所食置箱箧中拟为种子故饥馑时名有聚集白骨亦二一谓彼时人身形枯燥命终未久白骨便现二谓彼时人饥馑所逼聚集白骨煎汁饮之运筹亦二一由粮食少行筹食之谓一家中从长至幼随筹至曰得少粗食二谓以筹挑故仓场得少谷粒多用水煎而共饮之以济余命死亡略尽瞻部洲内存万余人瑜伽论云彼诸有情复共聚集起下厌离由此因缘寿不退减俭灾遂息人寿二十岁时病灾起者瑜伽论说本起厌患今乃退舍尔时多有疾气障厉灾横热恼相续而生彼诸有情遇此疾病多分殒没如是病灾经七月七日七夜方乃得过婆沙论云由具如前诸过失故非人吐毒疾疫流行遇辄命终难可救疗都不闻有医药之名疾疫流行死亡略尽瞻部洲内存万余人瑜伽论云彼诸有情复共聚集起中厌离由此因缘寿量无减病灾乃息人寿十岁时刀灾起者瑜伽论云本起厌患今还退舍尔时有情展转相见各起猛利杀害之心由此因缘随执草木及以瓦石皆成刀剑更相残害死亡略尽如是刀灾极经七日七夜方乃得过尔时有情复有三种最极衰损一者寿量衰损所谓寿量极至十岁二者依止衰损谓其身量极长一磔或复一握三者资具衰损尔时有情唯以粟稗为食中第一以发褐为衣中第一以铁为庄严具中第一五种上味悉皆隐没谓酥蜜油盐甘蔗婆沙论云时瞻部洲人寿极为十岁由具如前诸过失故嗔毒增上相见便起猛利害心如今猎师见野禽畜随手所执皆成刀仗各逞凶狂互相残害七日七夜死亡略尽瞻部洲内存万余人瑜伽论云尔时有情尸转聚集起上厌离刀灾遂息又舍损寿恶不善法受行增长寿量善法由此因缘寿量色力富乐自在皆渐增长乃至寿量经八万四千岁瑜伽次云然有圣言若能一日一夜持不杀戒于未来世决定不逢刀兵灾起若能以一诃梨坦鸡起殷净心奉施僧众于未来世决定不逢疾疫灾起以一搏食起殷净心奉施僧众于未来世决定不逢饥馑灾起问如是三灾余洲有不答无根本灾有相似灾谓数加饥渴身力羸劣嗔毒增盛此说二洲北洲亦无相似之灾以无罪业□□□□□□无有嗔增盛故第三坏劫者谓火水风且火□□□□□□过二十劫住已坏劫便起坏有二种一有情坏二外器坏□随义便合而说之瑜伽论谓诸有情能感坏□□□□□尔时无间那落迦有情唯没不生为坏劫始乃至余那□□皆当没尽尔时名为坏那落迦傍生鬼界亦复如是(俱舍□□□各先坏本□住处者若人天杂居者与人天同时坏也)尔时人天法尔自然起厌离心乐修诸□□善命终者多生上界劫章颂云人多厌世乐修定无间有情死不生坏劫尔时初渐起地狱鬼畜三恶尽狗卢胜身牛货洲瞻部四王忉利空六欲诸天次第舍始从无间终他化时经十九增减同又云下界虚空无有情日加四倍增常热沟池干涸草木燋二三日出江河竭四五日出海泉尽六七兴时山石融尔时大地并炎晖三千世界猛火聚耸焰上腾交梵众诸天奔走趣二禅梵辅梵王次第升三千世界并灰烬从地火起梵王去复经一个增减同十九从多坏有情一劫约少唯论器第四空劫者谓此世界都无所有空旷而住时分等于二十中劫过此空劫成劫复兴劫章颂云从是虚空如黑穴还同二十增减时过此空时成劫兴大梵天王最初建若水灾者谓如前说火灾坏界无间七火此后方是水灾坏之先坏有情次坏器界如火灾说如是从下乃至第二静虑随一有情法尔自然得第二静虑其余有情展转随学亦复得定皆此没已生上诸天婆沙论说如契经言既空旷已次于第二静虑中有俱生水界起坏器世间如水消盐水界与器一时俱没如是没已复二十劫空旷而住若风灾者如前所说水灾坏已并前七火总名水灾后兼前故空旷而住二十中劫过空劫已世界复成尔时最初于虚空中第二静虑器世间成犹如化出尔时第三静虑中有诸有情由寿业福随一尽故从彼没已生第二静虑余一切处渐次成立如前应知次火灾坏如是次第七火灾已复水灾坏为第二水灾也复七火灾世界成已而住复水灾坏即说名为第三水灾后兼前故如是总有七七火灾一七水灾总说名为七水灾劫七水灾已复七火灾次后方有一风灾坏谓如前说有情渐舍乃至第三静虑随一有情法尔自然得第四静虑其余有情展转随学亦得彼定皆此没已生上诸天尔时名坏有情世间既空旷已从此无间于第三静虑中有俱生风界起坏器世间此之风界与器俱没都无所有复经二十中劫空住如是总说八七火灾一七水灾后一风灾名一风灾劫后兼前故次后复有七火灾等终而复始风灾坏已世界成时最初于虚空中第三静虑器世间成犹如化出等广说如前前引婆沙说俱生风水者以诸色法四大所成由劫初时诸有情类业增上力感此四大与身器俱名俱生地水火风复由有情共业力故变现身器任持不坏后能感业势分尽时俱生风水能坏器界也一风灾劫等八水灾劫量亦等六十四火灾劫量内有五千一百二十增减劫也婆沙云问火灾起时火从何出答世界成时有七日轮俱时而起持双山后隐伏而住然后彼处一日轮升达苏迷卢而为照曜至劫将末火灾起时余六渐出能坏世界由诸有情业增上力令世界成至劫末时业力尽故随于近处有灾火生乃至梵宫皆被焚烧瑜伽论云能感坏业增上力故火灾坏时复有六日轮渐次出现婆沙又云第二静虑边雨热灰水由此器界皆被浸荡第三静虑大风卒起倾拔器界令互相击上下翻腾如麨搏空中散灭皆由有情业增上力令世界成至劫末时业力尽故随于近处灾水风生能坏器界言近处者俱生风水也(更有诸师如婆沙论)俱舍论云何缘不说地界为灾答以器世间即是地故但可火等与地相违不可说言地还违地问如何火水风三如其次第坏下三禅答由初静虑诸烦恼品与寻伺俱烧恼身心引外火灾第二静虑而有喜受遍润身心如水流润引外水灾第三静虑有出入息引外风灾第四静虑离八灾患无此等事若尔第四静虑应常住耶俱舍颂云然彼器非常情俱生灭故。

　　【经】生老等者上二句四相交侵下二句余苦逼迫合为八苦也一者生苦对法论云生苦者众苦所依故众苦逼迫故九月十月处胎藏间如在粪秽坑中长受寒热等苦生熟藏间如两山逼迫正趣产门其苦难堪乍出风飘如刀割锥㓨不觉失声废忘已前所有事业名为生苦故有颂云识托胎胞起生从受欲来昔时曾长大今日复婴孩星眼随人转朱唇向乳开为迷真觉性还却受轮回二者老苦时分异变故苦身分沉重诸根熟昧皮肉缓行步伛曲寝膳不安起坐呻吟喘息气逆所为迟缓为人所轻世情迷笃世事皆息名为老苦故有颂云对镜容颜改登阶气力羸咄哉身已老趍拜礼还亏命似临崖树心同念水龟尚犹耽有漏不肯学无为三者病苦四大变异乖违故苦百节酸疼四支苦楚能坏一切安稳乐事如雹损苗顿伤兴盛涅槃经云如人壮美王妃窃爱遣使私通王便捉获挑其眼目截其耳鼻刖其手足形容顿改为人恶贱病苦所逼为人所恶亦复如是名为病苦故有颂云忽染缠萦疾俄成卧病身妻儿慊共语明友厌相亲楚痛抽千脉声吟彻四邻不知前路险犹自纵贪嗔四者死苦寿命变异故苦风刀解支节无处不苦痛张口太息手足纷乱翻睛吐沫扪摸虚空汗液交流便洟杂落涅槃经云死者于险难处无有资粮去处悬远无有伴侣昼夜常行不知边际深邃黑暗无有灯明入无门户而有处所虽无痛处不可疗治往无遮止到不得脱虽非恶色而令人怖虽无破坏见者愁毒叫在耳边不可觉知名为死苦故有颂云精魄辞生路游魂入死关只闻千万去不见一人还宝马空嘶立庭华永绝攀早求无上法定免四方山(四方山谓四相)五者爱别离苦可意人物忽尔分离或世不宁或因官事父母夫妻男女亲知兄弟姊妹或因事以分离或恩深而身卒情怀痛切违逆爱心名爱别离苦故有颂云爱别情偏苦生离最可伤子行五百里慈母半千强衰声彻心骨泣泪洒襟裳痴贪无慧解寸寸断肝肠六者怨憎会苦儿女不孝夫妇不和兄弟相嫌姊妹生分宿业缘会一处同居心恨貌恭情怀忿毒愿死而命不早殒欲病而身不着床咒诅粗言憎嫌互起或由宿业利刃相残或现违缘暗行陷损诸如是等名怨憎会苦故有颂云夫妇如怨贼宗亲若鼠狼因缘同处住不喜恨心肠伺便谋相害遮防怨被伤呜呼缘业力何日悟真常七者求不得苦求名求利构获不成求色求荣计谋不遂已得贪着未得追求构获五尘皆生苦恼法华经云亦以五欲财利故受种种苦乃至又以贪着追求故现受众苦后受地狱畜生饿鬼之苦若生天上及在人间贫穷困苦爱别离苦怨憎会苦如是等种种诸苦故有颂云贪恚与愚痴驱遣尔疲昼谋财色苦夜想利名悲有者忧离散无时起滥思空王垂拔济何谓不知之八者略摄一切五取蕴苦(取蕴之义如前已释旧名五盛阴苦五阴炽盛生灭迁流无常性故)总略摄彼三界有漏四蕴五蕴而为此苦粗重性故能显行苦无常所随不安隐故除前七苦余有漏法皆此苦摄故有颂云取蕴无乐长年行苦随轮回增有漏流转益无知愚者刚生爱贤人见起悲空王示出路汝等意何之忧悲苦恼者稻秆经云追感往事言声衰戚名为忧追思相续名为悲苦事逼迫名为苦烦恼缠缚名为恼十地经云死别离时愚人贪着心热名忧发声号哭名悲五根相对名苦意根相对名忧忧苦转多名恼。

　　【疏】又生等者生老病死四相交侵逼迫义名苦唯欲界有今约流转义名苦即生住异灭与五盛阴苦合为行苦通三界有怨憎爱别约相违义合为苦苦苦上加苦重言苦苦唯欲界有求不得苦所欲不遂得已散坏乏受用义名为坏苦由坏生苦名为坏苦唯欲界有总摄八苦约流转义相违义乏受用义立此三苦。

　　【疏】结有等者九中初七即唯识说十根本烦恼后二即是随烦恼也由初七结八万四千尘劳本故说名为结所执三见能执二取各立一结余五各依相自名结在家白衣悭吝财物为贫穷因出家外道嫉妒名利为恶道因立悭结嫉结故成九结。

　　【疏】识谓本识恒转如流者现行本识无始恒续展转因果如流不断问何因缘故本识恒转如流不断答由业如风能起识浪识随业迁恒转如流也如缘生中行支如风识支如浪浪即流也由风漂击其浪展转相续不断由业招集识支现起展转相续念念不断故说本识恒转如流名识由业漂故唯识第三云阿赖耶识为断为常答非断非常以恒转故论自释云恒谓此识无始时来一类相续常无间断是界趣生施设本故性坚持种令不共故转谓此识无始时来念念生灭前后变异因灭果生非常一故乃至云生灭相续非常非断漂溺有情令不出离第二解意证由业漂者识异熟现行本识善恶之业与六识俱即此业识种子依本识住藉于现缘方可现起业识现行藉现缘者其义云何境界如风本识如海业识如浪少风漂击少浪随生多风漂击多浪随起一境缘击一识随生多境缘击多识随起如是现识随境界风动本识海起业识浪作善恶因漂转三界故云识由业漂故唯识论第二义云又如暴流随风等击起诸波浪而流不断此识亦尔随遇众缘起眼识等而恒不断乃至云谓此识性无始时来刹那刹那果生因灭果生故非断因灭故非常非断非常是缘起理故说此识恒转如流(上皆论文)。

　　【疏】楞伽等者疏第二解业识为浪唯前六识楞伽经意藏识如海前七如浪宽狭少异识浪意同初颂举喻后颂法合溟壑者溟渤之壑海之异名常住者藏识恒转故名常住腾跃者腾波跃起大浪之貌余文可知。

　　【疏】由境等者境风动海起业识浪故云识由业漂。

　　【疏】乘四大起者色身运用故谓之乘前说心法识由业漂此说色身乘四大起众生无始于其内身生过重故经偏说之实通内外宝积经云生母腹内卧粪秽中如处锅中身根及识同居一处壮热煎熬名羯逻蓝(此云杂秽)状如粥汁或如酪浆于七日中内热煎煮地界坚性水界湿性火界暖性风界动性方始现前羯逻蓝身有地无水便即干燥而皆分裂譬如手握干麨干灰有水无地便即分散如油滴水有地水界而无火者便即烂坏譬如夏月阴处肉团若无风界即便不能增长广大若不增减经三十八七日秽恶资长成熟此身更经四日回头向下双足向上胎衣遂裂逼趣产门种种之苦于时逼迫乍出风飘如刀□切初揽父母不净依之而住后以母之不净而资长之现□既尔故业不善百恶所感三十六物不净为体如是恶身□非坚实衰变灭坏不可妄执有我我所。

　　【疏】识随等者第八本识随业迁逝而往余趣身即无主主识去故即成空也第二解意举前二句显无我义我者主宰义识不随业可有主宰识随业迁此灭彼生身即无主故无有我。

　　【经】证空三昧者由闻前说有为不实显法空义识随业迁显我空义是故普明证二空之三昧也。

　　【经】释迦者能义牟尼者寂义法华疏说谓能证彼寂默理故复能离烦恼諠故故名能寂又释迦是姓牟尼是号如别处说。

　　【疏】对法等者彼说佛不共德略有十八种一无误失法谓身无失如阿罗汉游行城邑逢恶象马齐足越坑如来永无二无卒暴音谓语无失如阿罗汉游行林野或迷道路扬声叫唤或由习气聚露唇齿而现大笑如来永无三无种种想谓意无失离怨等想故四无不定心常在定故五无妄失念唯正念故六无不择舍善观机故七欲无减八念无减九精进无减十定无减十一慧无减十二解脱无减谓胜解数此之六法于善境转胜用无减唯佛有也十三身业随智慧行十四语业随智慧行十五意业随智慧行常以智慧为先导故不随贪等行也十六知过去世无著无碍十七知未来世无著无碍十八知现在世无著无碍此十八法唯如来有不共二乘有故名不共德瑜伽三十八说一百四十种不共功德谓三十二相八十种好四一切清净十力四无所畏三念住三不护大悲心无妄失法永害习气一切种妙智总一百四十唯佛有之余圣所无名不共德相好功德如般若说十力如前四无所畏如后四一切清净者一所依清净谓内五根二所缘清净谓外五境三心清净谓八识四智清净谓四智心智俱时触等心所随心智说不别标胜是助伴故三念住者一缘顺境不生欢喜念住二缘违境不生忧蹙念住三缘俱境不生喜戚念住三不护者如来三业任运无过不须护之大悲心者谓大慈大悲大喜大舍举悲摄余也无妄失法者谓身语意无过失故永害习气者二乘菩萨犹有余习佛永无故一切种妙智者佛具遍知非如余圣有未知境然诸如来随所化机略指尔许功德令知敬令欣趣证理实诸佛不共功德而无数量不可说尽。

　　【疏】三意等者且初意云示散华事一多互入互遍无碍显体空义所以然者由依般若修大乘行离法执故欲令一类不乐大乘者除不乐心起忻乐故故有散华一多互入遍空之义第二意者佛土互入尘刹互入山芥互入如是名为转变无碍为遣一类我我所执也第三意者凡圣互入大小互现净秽互现如是名为显了无碍(本记文略不言大小净秽)为诸小乘怖畏生死急自求出不乐利他不求作佛故此显示众生身中而有佛身佛身之中有众生身不即不离彼此互有苦厌生死即厌佛故意全小乘不怖生死藉生死身欣求作佛故有凡圣一多互入显了之义此三意中初遣所知障迷大乘故二遣烦恼障我我所执不自在故三通遣二障令诸行人不怖生死依生死身修成佛故。

　　【疏】略作等者由诸如来或大菩萨已断法执碍解所知障故得大菩提于境自在由断续生烦恼障故证无碍理心得自在由此心境胜用无碍略有三义巨细互容无碍自在一者由断烦恼障故证无碍理理无碍故事亦无碍二者由断所知障故得智自在达有为法从因缘生缘无自性和合而成犹如幻化于境无碍转变自在三者由离有漏得无漏识无漏净识变现诸法随心自在心无碍故境亦无碍由此三义一切自在一多互入大小互入凡圣互入小中现大大中现小如是乃至延促时景增减寿命一切自在疏叙三解即此三义不详胜劣有多意故。

　　【疏】第五等者经有七义初之二句结第五凡圣互入亦结第六大小互现世界不可思议者结前四义一多互入亦结第七净秽互现也。

　　【疏】治地住者铸炼义故名之为治治前妙行转生诸善犹如治地而下种子生苗稼故华严经云此住菩萨发十种心所谓利益心大悲心安乐心安住心怜愍心摄受心守护心同己心事师心导师心如是菩萨名治地住。

　　【疏】修行住者审观自身多法聚集虚幻有故自性空故离有空边修习福慧名修行住华严经云此住菩萨以十种行观一切法所谓一切法无常一切法苦一切法空一切法无我一切法无作一切法无味一切法不如名一切法无处所一切法离分别一切法无坚实如是菩萨名修行住。

　　【疏】生贵住者所有福慧从正法生种姓尊贵生婆罗门刹帝利贵姓家故胜二乘故名生贵住华严经云此住菩萨成就十法谓永不退转供养诸佛深生净信善观察诸法了知众生了知世界知业果报(业果为二)知生死涅槃具此十法名生贵住。

　　【疏】具足方便住者巧慧观真不滞真谛起悲愍物不滞俗谛于真于俗能双修习名为具足方法要便名为方便。

　　【疏】法王轨度等者华严经说此住菩萨有十种善巧如王太子一者法王处善巧善巧言论及诸伎艺悦可王心菩萨善巧方便说法称诸佛意二者法王处轨度坐立轨仪进退法度有规矩故法喻皆尔三者法王处宫殿父王在宫行父子礼父王处殿行君臣礼菩萨亦尔依涅槃殿即一切法皆皈实性处慈悲室行一切行恩及有情四者法王处趣入令诸小国皆皈王化菩萨亦尔化一切机令入佛法五者法王处观察观王声色察臣贤愚菩萨亦尔观佛法意察众生根六者法王处灌顶邻于灌顶未即灌顶也七者法王处力持智力谋安慎危利民菩萨亦尔修一切行力能任持安乐自他八者法王处无畏王子仁慈不畏小国菩萨修行不怖生死九者法王处晏寝昼无内晏夜无外寝菩萨修定内离昏沉不滞于境外止散乱不异其心十者法王处赞叹赞佛功德叹众生苦。

　　【疏】灌顶住者前之九住观无生理修习已久至此满足成就智身下贤位极佛以法水灌其心首喻名灌顶。

　　【疏】金刚顶经等者彼说五种灌顶一者宝冠灌顶谓诸法王与诸菩萨摩顶受记付嘱传法喻如王子戴宝冠故二者印契灌顶诸佛菩萨手结印契密加持之灌其顶故三者海水灌顶义如常谈四者光明灌顶谓诸菩萨修行位满于色究竟天妙净土中大宝华王座上诸佛流光灌顶成佛果故广如下疏五者名号灌顶谓三贤十地随修一位而得成满立彼名号顺彼意乐皆名灌顶此明下贤位满名灌顶位本业经云由上九住观察得无生心此最胜故名灌顶位如王太子堪受王位行渐胜故而与灌顶。

　　【疏】十智者华严经说此住菩萨学修十智今随释之一者三世智知三世境不离其心随心转故亦名随心转智二者佛法智知三世佛法之智也正觉照明三世佛法亦名正觉照智三者法界无碍智照了十方法界无滞碍故亦名照法界智四者法界无边智通达普知十方三世事相智也入解彼彼事故亦名自在普入智五者充满一切法界智变现严净十方界故亦名至一切处皆严净智六者普照一切世界智照了一切众生界之智也了知众生心行染净差别亦名知一切众生心行智七者住持一切世界智于十方界随众生心敬三宝者住持在彼世界中故亦名知心境界智知众生心乐住彼彼界故八者知一切众生智知诸众生三乘五性善根成熟未成熟故亦名知诸根性智九者知一切法智知诸根器乐广乐略应根说之亦名当根说法智十者知无边诸佛智无边诸佛皆能说法令众灭障我亦应尔亦名灭一切惑智前五自利后五利他皆是上位佛菩萨智此位菩萨勤学修此十种智也。

　　【经】习忍已前等者住外凡位在资粮等五位外故僧祇外故入正定聚住内凡位五位内故僧祇内故。

　　【疏】此明直往者璎珞经说三劫三劫修习福慧入初僧祇此经十千劫者性有利钝行有迟速故劫数异皆显顿悟直往者也涅槃经说渐悟回心五果如次八六四二万十千劫经尔许时住外凡位修大乘行方到十信入内凡位初僧祇数四果相望烦恼轻重有无异故声闻独觉利钝有异由此劫数多少不同然渐悟者是钝根故非勇猛故顿悟直往是利根故必勇猛故故直往者住外凡位劫数少也十千劫等古有二解一云此是中劫谓增减劫二云是风灾劫大乘修行多用此故。

　　【疏】入正定聚者作五逆业诽谤正法名邪定聚入伏忍位名正定聚所余众生名不定聚同起信论十善位中厌生死苦求无上觉遇佛菩萨承侍供养彼修诸行经十千劫信乃成就而能发心既发心已入正定聚毕竟不退住佛种性胜因相应不同小乘俱舍论说造五逆者名邪定聚得圣果者名正定聚余名不定聚。

　　【疏】此伏等者此伏二执及执相应分别二障也地前所伏分别二障有其二类一者因邪师邪教起我法执引生二障行相粗显资粮位中伏令不起二者由自分别起我法执引生二障行相微细及俱生障加行位中伏令不起。

　　【疏】不共等者意识相应不共无明及俱时起贪嗔忿等伴类烦恼皆伏不起故言永尽(无明有四如前已释)。

　　【疏】内法异生者已入佛法住内凡位有二类人一放逸者未得定故佛说彼人无明发行二不放逸者已得定故伏于粗显二分别障佛不说彼因邪师故无明发行。

　　【疏】住解脱位等者疏文太略应云伏忍位中初资粮位而有二名等资粮者为欲求趣佛果菩提积集福慧二种资粮从喻为名名资粮位亦名顺解脱分解脱者涅槃果德分是因义此因顺趣解脱果故顺即是分名为顺分解脱之顺分名顺解脱分故唯识云为趣无上正等菩提修集种种胜资粮故名资粮位为有情故勤求解脱由此亦名顺解脱分智忍已前经十千劫修十善行是趣解脱位之方便故入正定聚名住解脱位也。

　　【疏】一百二十四等者新华严中无一十百千万数从落叉为始百落叉为一俱胝俱胝俱胝为一阿庾多乃至第一百二十四不可说不可说转自此已上无数名位也落叉云亿俱胝云十万依瑜伽论菩萨修行所经之劫积风灾劫满三无数劫方成正觉此有二解一云以风灾为劫超过一切算数名位谓一百二十四数所不摄故名无数劫二云即一百二十四数中第一百四数名为无数此言无数者是数目之名数风灾劫至此数位名一无数劫随前二解如是无数复积至三总说名为三无数劫过此三劫方成大觉也。

　　【疏】璎珞经者彼云譬如八百里石方广正等以净居天衣而重三铢即净居天以千宝光明镜为日月岁数三年一拂此石乃尽为一阿僧祇劫彼天岁数难显时量今以欲天日月岁数倍之拟附积数计彼时量谓梵众天望他化天及少光天望大梵天皆过一倍寿量即知昼夜亦复过倍今亦倍倍计之彼净居处总有五天其寿短者以人间一百五十二亿六万七千二百年为一昼夜其寿长者以人间二千四百四十二亿七万五千二百年为一昼夜三十昼夜为月十二月为年以彼天日月之量三年一拂拂尽此石是一无数劫量。

　　【疏】超九等者婆沙论说释迦菩萨百劫修相好业时逢底沙佛七日七夜翘足赞之□超于九劫金光明说萨埵王子舍身饲虎超十一劫涅槃经说雪山童子于夜叉所求半偈法而舍全身超十二劫婆沙又说摩纳仙人逢然灯佛布发淹泥超于八劫(总四十劫)慈恩释云翘足超九劫百劫中超布发超八劫者第二无数劫将满时超余总相说僧祇内超不指时位问小中大劫超何劫耶答依唯识疏第九卷说释迦菩萨超四十劫是增减劫谓小三灾劫也。

　　【疏】处梦等者生死流转无有时限迷情悦识经劫常仪不厌时长谓若发心修行作佛有定时限乐道进修经劫常仪不厌时长又初心修学多在人中福慧微劣烦恼增胜障碍事多行业未胜故有厌退者也若久修习天上人间福慧殊胜烦恼轻微障碍事少行业增胜故无厌退历位断证以为常式成佛非难如贫病人厌光阴长富乐不尔。

　　【疏】三练磨心者陶练磨莹菩提心也三种练磨心对治三退屈谓菩提广大屈万行难修屈转依难证屈如其次第引他况己练省已增修练引粗况妙练(如论广论)。

　　【经】修十慧观者次明十行体即六度开为十行十行相应慧观为王最尊胜故十行对治十种颠倒慧正对治余行助之故此标云修十慧观。

　　【疏】即行之行者十体即行名为十行持业释也有十菩萨修此行故是十之行名为十行依主释也。

　　【疏】舍财命等者施有三种谓财施法施无畏施舍于世财及舍法财又舍身命上供圣贤下济含识拔苦救命是无畏施亦施他命。

　　【疏】持净戒者戒有三种谓摄律仪戒摄善法戒饶益有情戒此以思种防发功能而为体也。

　　【疏】无违逆行者此三十心皆华严经列名也余教第三名无恚行由忍力故对治嗔恚不逆他意也忍有三种谓耐怨害忍安受苦忍谛察法忍怨害不酬苦逼不恨审察真俗故此忍度名无违逆行余教第四名无尽行第八名尊重行余名同此。

　　【疏】利自他者精进度也精进有三谓被甲精进摄善精进利乐有情精进被甲自利利乐济他摄善通二。

　　【疏】生死无乱者生时死时心无乱故得胜静虑正念相应离痴乱故静虑有三谓安住引发办事住受法乐引发神通办福慧故问唯识论说死生二位皆住散心云何此说生死无乱是静虑耶答由静虑力生时死时正念分明而离痴乱非是生时死时与静虑俱。

　　【疏】无相甚深者此十行位依十度立此第六行唯是根本无相般若观甚深理故云无相甚深此位菩萨学修证故般若有三谓生空法空俱空疏引华严如次观遍计圆成依他三性甚深也。

　　【疏】无著行者依方便度立此行名也善修方便知我法无故不滞有知因缘有故不滞空不滞空有名无著行方便有二谓回向方便善巧拔济方便善巧。

　　【疏】难得行者依愿度立行名也愿者邀期之义凡所修善邀期进趣所求果故愿有二种谓求菩提愿利乐他愿唯识二师出体一云愿以后得智为体修善进趣善巧智故二云欲信胜解三法为体原以三此为自性故疏依相应助伴之体说思念等。

　　【疏】善法行者依力度立行名也力者无屈伏义能摧坏义能伏异计摧不信等令生信故力有二种谓思择力修习力。

　　【疏】真实□者依智度立行名也智有二种谓受用法乐智成熟有情智。

　　【疏】三世等者达过去因起过去因忍达现在因果起现在因果忍达现在因为缘能引未来果故起未来果忍以第七行双治过现二世颠倒达有如幻经意置故第八行云不求果报治执未来倒(因果忍义如第三疏)。

　　【疏】住坚忍中者伏忍位中十住十行伏忍未胜不名为坚十回向位行巳殊胜立坚忍名。

　　【疏】然出体者总摄诸善通以行愿为回向体行愿相扶方出世故若别体者以慧为性于诸善中最胜妙故能所引发定慧为性二运用广定慧大悲三法为性行愿相扶定慧悲愿四法为性相应总论意识心品总为其体眷属助伴五蕴为体。

　　【疏】四无量心者慈悲喜舍救护众生妙慧相应能破痴暗不著有相离众生相名此回向故华严云此位菩萨念诸众生在生老病死诸苦难处随业流转我为众生作明智炬破无明暗而救护之。

　　【疏】三宝及戒为不坏信者依四不坏信立此回向名也故华严云此位菩萨于三宝所得不坏信悉能承事一切诸佛誓修一切菩萨善根。

　　【疏】一切善根至一切处者菩萨所修福慧善根似于实际遍一切处名此回向故华严云此位菩萨修习善根愿此善根功德之力至一切处犹如实际无处不至。

　　【疏】离垢缯者华严颂云菩萨师子王顶击解脱缯缯喻解脱顶喻智慧诸功德中为先首故以智慧首缘解脱理不驰散故如缯系之。

　　【疏】习种未亡未离相缚者分别二障习种未亡被相拘缚故所修行受分段生未出三界。

　　【经】业习果报者习谓习气通种现也能熏现行所熏种子皆名为习入见道时断分别习所作善业趣菩提果而不招感生死果报此见道前若业若习分段果报未坏尽故受生三界分段身也。

　　【疏】此略明者此加行位即第十回向摄也初劫满已方修习之仍属初劫唯识论中加行颂云现前立少物谓是唯识性以有所得故非实住唯识长行论曰菩萨先于初无数劫先修福慧资粮顺解脱分既圆满已为入见道住唯识性复修加行伏除二取名加行者如人意欲至于远方初举意时但思所至行路至晚加功用行而求宿处此亦如是始初立意趣菩提果积集福慧藉以为缘至极果故名资粮位修习时久近见道故加功用行入于见道名加行位亦名顺决择分分者因义决择者无漏智也此加行因而能顺趣决择智故顺即是分名为顺分决择之顺分名顺决择分又婆沙云分是支分在见道故决择即分名决择分此暖等四顺趣彼故决择分之顺名顺决择分加行有四谓暖顶忍世第一法由依四寻思观四如实观初后位殊立四加行四寻思者既于前位缘法义境故于此位作寻思观一寻思名假施设有实不可得二寻思义假施设有实不可得三寻思名义自性四寻思名义差别亦尔无性摄论云此中名者谓色受等一切法名名诠法胜亦摄名因果谓文及文身句及句身寻思此名唯是意言唯假非实义者谓名身等诠表蕴等若体若义总名为义以义宽故而推求此名所诠义亦唯意言义名言者由言显故一切有为无为皆义中摄名之与义皆意言性假有实无名本无义义不属名寻思自性及差别者依此二法观其自性心外亦无唯是假立如我法等本体无故差别亦尔如无常等亦唯是假实不可得证知四种虚妄显现依他起摄了达四种遍计所执皆不可得(已上摄论大义)瑜伽三十六云此诸菩萨于彼名事或离相观或合相观依合相观通达二种自性差别皆是假立依离相观别观二种之自性故四如实智者前四寻思观计所执四种之境离识非有观所取无未观能取此如实智忍可前境离识非有所取空已复能遍知能取彼识离识内境决定非有能取亦空了知内识及所变相互不相离如幻事等唯识之相此依他上无计所执便谓二空依此为门观彼空理入圆成实此善根位似三性观未证真故前四寻思暖是下位顶是上位以初伏除所取难故分下上位至如实智下忍印无所取中忍顺无能取未印无故上忍印无能取合此三忍俱是四如实智下品世第一法双印所取能取二俱空故为如实智上品由此寻思如实各有下上劣胜不同分成四加行位也问何故名义各别观察名义自性及与差别合而观耶答唯识论云名义相异故别寻求二二相同故合思察意云名之与义能所诠异故各别观名义一种自性同故差别同故合而观之二二者上二是名义下二是自性差别寻求思察文回互耳即释寻思之义也寻思如实克性以慧为体。

　　【疏】初获等者唯识疏云明得者初得无漏慧之明相名为明得明得之定名明得定即此所获道火前相说名为暖暖即是位名暖位也。

　　【疏】明相转盛者由久修习渐近见道明慧转盛故名明增明增之定名明增定寻思观行此位至极说名为顶顶是极义顶即是位名顶位也。

　　【疏】印顺定者顺有二义一乐顺二印顺下忍起时名为印忍印所取无中忍起时名为乐顺乐无能取顺修习故上忍起时名为印顺印能取无顺观察故印通下上品集唯中品顺通中上品合此三忍名为印顺印顺俱时之定名印顺定于无所取决定印持者下忍位也无能取中亦顺乐忍者中上忍位也既无等者既无遍计所执实境离能取识何有能执遍计之识离所取境所取能取遍计情境相待立故印前顺后者印前所取无顺后能取无及印能取无故立印顺名合此三忍忍境忍识二俱空故故名为忍忍即是位名忍位也。

　　【疏】从此无间必入见道立无间名者无间道之定名无间定无间即定名无间定世间异生有漏法中此最胜故名世第一法世即第一名世第一世第一即法名世第一法亦名世第一位。

　　【疏】皆带相者相谓相状所执空相依他有相为由带此空有相故未证真理也。

　　【疏】偈云等者唯识疏云菩萨于定位者此加行位多在定中内门修行观影唯是心者观内心境影离心无唯是内心此初观察在暖位也遍计所执心外之境义相既灭审观察之唯自心想此在顶位也如是住内心知所取非有下忍位也次能取亦无中上忍也合此二类俱即二空即世第一法以少时故从忍位说后触无所得入真见道触证真理无所得相也。

　　【疏】此位等者此位菩萨于安立谛非安立谛皆学观察或总作一实真如观引真见道或别作二空观总别三心为非安立引三心相见道作四谛差别观引十六心相见道有差别名言者为安立谛也无差别离名言者非安立也安立者施设义若加行位不作二种观者不能引生真相二见道故亦不能伏二乘者故为入二空观真如理正观非安立谛也为起游观起胜进道成熟佛法降伏二乘亦观安立谛也唯识又云此加行位未遣相缚于粗重缚亦未能断言相缚者一切有漏二性之心皆有分别所缘相故缚能缘心有所拘碍令不明净不得自在相即是缚名为相缚此依正义通于八识有漏相貌缚能缘心名为相缚非谓相缚即是执也问后得智品所变相分应是能缚答不然后得智品断漏方得体非硬涩故非漏所增故缘一切境皆证解故后得变相非是缚也问如自证分缘于见分应彼见分缚自证耶答可尔所缘见分缚自证分体是有漏分别类故不明净故见分漏心增过失故有漏相貌缚能缘心皆名相缚非谓相者相分也粗重缚者二障种子名粗重缚性无堪任违细轻故拘碍上上胜功德故说名为缚粗重即缚名粗重缚有漏现行名为相缚二障种子名粗重缚故此位中未遣相缚于粗重缚亦未能断若至初地分遣相缚八地已去第六意识全遣相缚第七分无五八全有其粗重缚十地渐断若至佛果二缚全无此位菩萨全伏分别二障现行违见道故乃至微细自分别生亦不现起俱生二障少分不起二障种子全未能断。

　　【疏】菩萨起此等者瑜伽六十九通说三乘依诸静虑及未至定能入圣谛非无色定止多观少劣道不能入现观故此位菩萨修方便时通诸静虑依第四静虑方得成满即显上品忍位世第一法趣入见道唯依第四静虑也。

　　【疏】极戚等者三恶趣身极苦忧戚无有胜慧上二界中虽有胜慧欣胜厌劣皆不依彼唯依欲界人天善趣之身起四善根佛出为缘起现观故若佛灭后遗法说故问有佛法世发心修习法灭后熟得入现观趣见道不答准显扬论不得无此类者故慈恩又解显扬等论据一相说若久修习功行时至无佛法世容入现观趣圣道矣。

　　【经】欢喜地等者自此已去已证圣位渐次乃至十地满心方证极果今依唯识略明行相所贵学者晓其大义唯识论云谓十地中修十胜行断十重障证十真如二种转依由斯证得意云十地通以理智为体与所修行为胜依持令得生长故名为地十地菩萨修行断证方圆佛果故皆言十若并佛地即成十一也于一一地出心位中所断之障各有九品唯识第十疏云前六识俱所知障种修所断者诸地渐断乃至云六识中者行相有九品故品类差别有众多故所以诸地分分别断五识由六引故亦通二障又云如初品无间至第二念为解脱道初品无间望第二念即为加行此解脱道望自第二品即为无间望初为解脱望后为加行至第三无间望第一念为胜进道与第二品为解脱道自品为无间道与第四念为加行道第二无间望前即非胜道但是解脱此是菩萨十地位中断所知障时分品类排次断法若别别断一一智别起也由能印证及能断惑复能容豫复能欣求故具加行无间解脱胜进四道菩萨利根故能如是至第九品无间道位断尽其障次后一念解脱道起登后后地证后后如十地满心最后一念无上大觉证大涅槃即是圆满真如为第十一然唯异生性障于初地中入心时断地前世道不断障种入见道时方断种故此障迷理真见道中一品道断余所知障九品道断见道即是初地入心断第一异生性障证遍行真如登极喜地此极喜地而有三心谓入住出唯初入心属见道位住心属修道位出心解脱道也。

　　仁王护国般若经疏法衡抄卷第五

　　仁王经随抄音切

　　丹质

　　(下音致以人倚信也)。

　　敝

　　(昌两也)。

　　毡

　　(章延切)。

　　霖霔

　　(上音林下音注)。

　　寮

　　(音聊)。

　　阗噎

　　(上音田下乌结切)。

　　缋

　　(胡对切𦘕也)。

　　徘徊

　　(上音裴下音回)。

　　𥂕厔

　　(上张流切下陟栗切)。

　　霁

　　(子计切天晴也)。

　　屯

　　(徒魂切聚也)。

　　并服

　　(上必正切下音伏从也)。

　　㗚

　　(力质切)。

　　宁

　　(奴定切)。

　　疱

　　(蒲㒵普教二切)。

　　麧

　　(下没切糠麧也)。

　　宴

　　(于见切饮也)。

　　蹎僵

　　(上下年切顿仆也下居良切)。

　　麨搏

　　(上尺少切下徒官切)。

　　脉

　　(莫厄切正作脉俗作脉)。

　　咀

　　(慈吕切)。

　　涛汏

　　(上音陶下音太)。
卍新纂续藏经第 26 册 No. 0519 仁王经疏法衡钞


　　仁王护国般若经疏法衡抄卷第六

　　译经证义讲经律论广演大师遇荣　集

　　见道有二一者真见道唯识论中见道颂云若时于所缘智都无所得尔时住唯识离二取相故论曰若时菩萨于所缘境无分别智都无所得不取相故尔时乃名实住唯识真胜义性智与真如平等平等俱离能取所取相故(疏云心境相称如智冥合俱离二取绝诸戏论故言平等平等)乃至云加行无间此智生时体会真如名通达位(疏云体通也会达也)初照理故亦名见道言体会真如者证遍行真如也一切有为皆名为行而此真如遍一切行与一切行为实性故亦与证智为实性故名遍行真如也然真见道初一刹那名无间道正断分别二障种子智起惑亡中无间隔名无间道次第二念名解脱道已断障种正证真如弃背义成名解脱道解脱即道解脱之道名解脱道也次第三念名胜进道胜前进后故如是总名一心真见道位唯识论云谓即所说无分别智实证二空所显真理实断二障分别随眠虽多刹那事方究竟而相等故总名一心断障证理有二师说一云二空二障渐证渐断以有浅深粗细异故二云二空二障顿证顿断由意乐力有堪能故后即为正二者相见道前真见道亲证真如是根本智此后皆是后得智摄变影缘如缘余有为皆变影像相分名相见道也此复有二一缘非安立谛名三心相见道二缘安立谛名十六心相见道且三心者论云观非安立谛有三品心一内遣有情假缘智能除软品分别随眠二内遣诸法假缘智能除中品分别随眠三遍遣一切有情诸法假缘智能除一切分别随眠疏云内遣者唯缘内身而遣假故有情假者先计有情皆妄所执但有内心似有情现谈其无体名之为假缘智者此能缘智唯缘内身为境遣有情假之缘智也次遣法执后遍遣人法二执准而说之虽言人法意为双断分别二障皆因二执之所生故然此二障各分上下粗者为上细者为下总有四类二类粗者各别除之二类细者合而除之前二品智势犹弱故未能双断而各别断上品粗者也至上品智数修胜故双断二障下品细者也初之二心未殊胜故但缘内身除我法假其第三心能广遍缘一切内外除我法假是故三心断四品障随其智力说软中上初起名软次智名中后起名上皆法一心真见道中断自所断证自所证无间解脱别总立名三心相见道无间所断有差别故各别法之解脱所证唯一味故而总法之故成三智十六心相见道者此复有二第一所取能取十六心论云一者依观所取能取别立法类十六种心谓于苦谛有四种心一苦法智忍谓观三界苦谛真如正断三界见苦所断二十八种分别随眠二苦法智谓忍无间观前真如证前所断烦恼解脱三苦类智忍谓智无间无漏慧生于法忍智各别内证谓后圣法皆是此类四苦类智谓此无间无漏智生审定印可苦类智忍集灭道谛应知亦尔此十六心八观真如八观正智法真见道无间解脱见自证分差别建立名相见道(已上论文)准彼疏释所取谓谛理能取谓缘理之智法忍法智缘谛理为境观所取也类忍类智缘前智品观能取也此中无间解脱各别立之有十六心苦法智忍者苦法者诠苦谛教法智者加行道中缘苦法之智忍者无漏之忍忍前苦法智也智者以决断故虽忍智无别随用标名也苦法智者法谓苦如能缘苦如之智名苦法智苦类智忍者谓后圣法是此苦智之类名苦类智缘此之慧名苦类智忍苦类智者印可缘苦类之智名苦类智十六心中法品缘如类品缘智法忍法真无间道见分法智法真解脱道见分类忍法无间道自证分类智法解脱道自证分印前智故差别立也第二下上谛境十六心论云二者依观下上谛境别立法类十六种心谓观现前不现前界苦等四谛各有二心一现观忍二现观智如其所应法真见道无间解脱见分观谛断见所断一百一十二分别随眠名相见道准彼疏释法智类智四圣谛智不由行别然随所作说其差别真见道中亦可义说有十六心瑜伽五十五说从见道起有下上十六心生谓从三心非安立见道起作此安立谛观非全出见道在修道起也现前界者谓是欲界现于欲界入见道故即上二界名不现前其现观忍法真见道无间道见分现随智法真见道解脱道见分不法自证分以于前十六心后作此观行观渐粗故与前十六心差别观故断障法数可知此上三种皆相见道为令观心得纯熟故而修习之于见道前亦作此观趣入见道问何故本颂明真见道不说相见道论云前真见道证唯识性后相见道证唯识相二中初胜故颂偏说修道位者唯识颂云无得不思议是出世间智舍二粗重故便证得转依论曰菩萨从前见道起已为断余障证得转依复数修习无分别智此智远离所取能取故说无得及不思议或离戏论说为无得妙用难测名不思议是出世间无分别智断世间故名出世间二取随眠是世间本唯此能断独得出名或出世名依二义立谓体无漏及证真如此智具斯二种义故独名出世余智不然即是十地无分别智数修此故舍二粗重二障种子立粗重名性无堪任违细轻故令彼永灭故说为舍此能舍彼二粗重故便能证得广大转依(上皆论文)通显十地修行断证大意也修一行断一障证一如登一地成佛果随经可知。

　　【疏】初地等者表入初地修布施行随意施与故现种种宝藏也。

　　【疏】欢喜地等者疏主引经释十地名与唯识同欢喜地者初获圣性具证二空能益自他生欢喜故庄严论云见真见利总皆名为欢喜故名欢喜地。

　　【疏】断诸无明者初地菩萨断异生性障谓分别二障种子有令趣差别功能为异生性此性从彼所令趣类以彰其名异生之性名异生性异生性即障名异生性障断能依时所依种子亦随断也或异生性之障名异生性障障圣性故此异生性即是凡性入见道时舍此凡性得彼圣性名为圣者依无漏种已生现行种上功能立圣性也。

　　【疏】执著有相我法无明者妄情执着彼有相故有相之执著名执著有相执著有相即是我法名执著有相我法无明近彼我法执故邻近释也怖畏生死恶趣无明者生死之言意目北洲长寿天等善业招故其三恶趣八难总报分别杂染惑业苦果毁责之故皆名恶趣所怖生死所怖恶趣无明品类皆此所摄故唯识云应知愚品总说为愚后准此释(疏云愚所发业愚所感果愚品类故皆名为愚)。

　　【疏】断差别等者断有三种谓见所断修所断非所断见所断者分别所起及相应心品并所发业及八难报皆见所断谓无明等名自性断相应心品名相应断分别所发身语意业及所感果随其能发亦见所断善无记法名离缚断不善三业八难报果名不生断修所断者出见道后数修圣道方能断故谓俱生烦恼及随烦恼相应心品所发三业及诸有漏若自性断若相应断若离缚断名修所断非所断者谓诸无为及诸无漏有为名非所断。

　　【疏】五明者一内明明解佛法内因果故二声明明解诸法言音异故三因明申宗立量摧邪显正故四医方明明解经书应病设药故五工巧明世间工巧身语所作皆能解故。

　　【疏】怖畏有五等者一不活畏由分别我资生爱起我见及贪为体二恶名畏行不饶益有希望起以贪为体三死畏由有我见失坏想起以俱生我见为体与初别者初畏难活此畏灭亡四恶道畏不遇诸佛恶业所起以痴为体五大众威德畏知己证劣他胜所起亦痴为体。

　　【疏】邪智妄取想见爱着故者邪智妄取起不活畏邪智妄想有所希求起恶名畏邪智妄见而起死畏邪智妄爱起恶道畏邪智妄着起大众威德畏善根微少故者修福善根少故乏于资财有不活畏福慧善根少故多作过罪有恶名死及恶道畏智慧善根少故他胜己劣有大众威德畏。

　　【疏】又发等者所化众生五类差别一三界二六趣三生处谓九地四蕴摄五获益尽未来际化利不息(配文可知)。

　　【疏】大念等者佛地论说略由四义入佛净土一大念慧行为所乘骑二大空法性以为游路三广大法味所生喜乐以为饮食四大空无相无愿为趣入门以如是义入净土中初观遍计若我若法体性空故名空解脱门次观依他起性诸有漏法不可愿之名无愿解脱门后观圆成实性无相真理名无相解脱门由此三观弃皆障染立解脱名能观观行对所观境无拥名门由于此观入净土故名净土门净土有二一法性理土谓一真如二法相事土谓十重他受用土若约理土由三解脱门修成就时入证真如即说名为入净土者此以智对境智为境门若约事土由三解脱为门除虚妄执不耽有漏观无相理以此观行而为因门得生净土而为果报正报依报皆名为果此以因对果因为果门也总此意云乘念慧乘游法性路藉喜乐食依解脱门入性相土见报身佛。

　　【疏】习谓习气通种现者习气有三一者习气是种子异名是现行法熏习气分故名习气二者能熏现行数数熏习气分种故名为习气三者种现之外二障余习气势名为习气今言业习者由此习故发于彼业意取初二习气分别起者也故说初地无三界业习更不造新业。

　　【疏】若尔地上等者问意若俱生烦恼不发业者地上胜报十王之身彼应无因答意谓由地前分别烦恼发十善业彼业为因感人天身而作十王非谓十王胜报无因而有。

　　【疏】有说渐悟等者意说渐悟及顿悟中智增菩萨初地已去无分段身受十王报然彼菩萨由随智力无漏定愿受变易身依变易身而作十王若不尔者十王果报彼类菩萨应可无耶若许有者故知即以变易之身作十王也。

　　【疏】若界等者问变易之身三界外生出分段故凡夫不见云何为王化治凡夫故此释之若谓变易三界外生非凡夫境者诸佛菩萨亦界外生应诸凡夫而不见耶若许见者此变易身受十王位由悲愿力能令下位凡夫见之然其身量亦随下位合宜见之大小相称是此师意。

　　【疏】故七等者七地已前悲增菩萨受十王报实分段也等者等于随类受生利物皆实身也渐悟菩萨及智增者皆受变易非十王身然说菩萨福德力故应作十王不须定作或有作者化身作也疏第二解同慈恩释。

　　【疏】后之二摄等者谓利行同事但信解力行未通达非广增胜故彼略之然亦随力随分利行同事故说之。

　　【疏】地平如掌者表二地中修四无量怨亲平等种种色等者显其戒德清净胜故于初中修二地加行加行成地已起无间道断尽第二邪行障即摄二愚次第二念起解脱道舍二障习证最胜真如登第二离垢地。

　　【疏】习谓等者初是种子后是习气皆烦恼障此正断习。

　　【疏】等亦二义等者初烦恼障后所知障。

　　【疏】微细学处误犯无明者粗显重戒微细轻戒由初地中一分俱生无明能令菩萨于微细戒有所误犯也发起种种业行无明者无明发彼误犯三业之行也唯识论说十地皆菩萨地地断一障二愚同金光明更不引之。

　　【疏】唯识等者显十地中伏烦恼现不断种子但除粗重约功能说初地已上伏尽烦恼令永不行或有现起故意留之非谓智力不能伏。

　　【疏】答明等者二类虽殊非断所知障外别起无间道断烦恼中嗔等粗重以解脱道一智双遣二障粗重。

　　【疏】于十地等者皆以以无间道断知障种次解脱道断二障习也。

　　【疏】有宗七色三心所故者身三语四身语表色意业三种无贪嗔痴此三心所痴无正慧故起邪见翻起无痴与正见俱故云正直经部师说分同大乘(如疏)唯识论云能动身思说名身业能发语思说名语业审决二思意相应故作动意故说名意业然由于思发动身语表色相故思假名色以思为体兼假表色。

　　【疏】十地论等者十善业道集谛因缘感生人天苦谛果故其中间断十善业感人趣果纯十善业感天趣果纯十善中福不动异感欲界天上界天也。

　　【疏】上上品等者十善业道总为二品世间之因为下品出世间因为上品世因三品下品人趣因中品欲天因上品色无色天因出世三品声闻独觉大乘如次上下上中上上此上上品复有二类一者因位菩萨十善名上上品二者果位如来十善名极上上品。

　　【疏】与此等者十善十恶相翻而立业道据重十善通轻道者因义业必感果名为业道翻此名为十恶业道亦有轻重泛论业道能得五果一异熟二等流三离系四士用五增上有漏善业能得四果除离系果无漏善业亦得四果除异熟果无漏胜法破坏有漏非彼因故有漏无漏十善合说得五果也十不善业能得四果除离系果疏明三果其士用果易知故不说。

　　【疏】彼经次云等者前引十地论即释十地经也十恶业道皆随三涂受异熟果后得人身随一一业皆有二种别报等流果也。

　　【疏】增上果者由杀生业感自内身而无光泽由偷盗业招感霜雹损苗稼等由淫欲业感身垢秽由杂秽语感口臭秽由两舌语亦名离间语改变事宜斗构贤善感时候变损苗稼等由粗恶语田苗荆确(口角切)由虚诳语居处险曲由悭贪增苗等少果由嗔恚增果等辛辣由邪见增苗等果实或少或无十恶为因有增上力感此十种名增上果十中三种内增上果七种外增上果然但略示行相故尔其实十恶皆感内外增上果也。

　　【疏】三地等者先现勇健甲仗庄严意表降伏此地障故此地怨贼皆摧伏之于二地中修三地加行加行成已起无间道断尽第三暗钝障及二种愚次第二念起解脱道舍二障习证胜流真如登第三发光地。

　　【疏】无量智慧三昧光明者得胜三昧发智慧故无量智慧之三昧也此有三德一得胜三昧发慧光明二忍行增胜诸违情境不可倾动摧伏瞋故三得胜总持总持为本发生胜慧照大乘法名发光地。

　　【疏】暗钝障者无明等体自性迷暗非明利故暗钝即障名暗钝障。

　　【疏】未得今得爱着无明者无明近彼爱故故名爱着无明邻近释也未得今得者胜定修慧先未曾得今始得故而此无明障彼德故未得今得之爱着无明名未得今得爱着无明能障殊胜总持无明者能障即无明名能障无明而此无明障胜闻思及总持故殊胜总持之能障无明名能障殊胜总持无明。

　　【疏】此云总持念慧为体者拣择明记妙用胜故总持有二一者摄总持摄者持也随所闻法若文若义皆能持故(即疏引经闻持陀罗尼也)二者散总持散者施也法施他故亦此有四种一法总持于一名句字中现一切名句字故二义总持于一义中现一切义故(疏约自利故言持也)三忍总持由得菩萨无生法忍说示他故四咒总持明诸神咒施众生故疏意由内证得无生忍故能随诸方演法差别故以词无碍解即忍总持也由内成就辩才无碍解故说法自在而能诵出一切神咒施诸众生故以辩才无碍解即咒总持也(更勘地持)。

　　【疏】四地等者示相先现四方风起表四地中仁德如风摄化四生摧不信故现风轮也种种妙华表趣四地顺忍果故华布地者普令众生于生死地修因行华得妙果故于三地中修四地加行加行成已起无间道断尽第四微细烦恼现行障及二种愚次第二念起解脱道舍二障习证无摄受真如登第四焰慧地。

　　【疏】无摄受者疏是论文彼疏释云真无系属非我执我慢我爱无明边见等所依取故名无摄受真如此地已前真如随执有所系属为执依取此地不尔。

　　【疏】微细身边见者第六识中修断烦恼彼昔多与执我见等而同起故说烦恼名前暗钝障于所闻思修法忘失能障胜定总持胜慧此于所得胜定及法而生爱着障菩提分法也微细者论三义释一者最下品故谓意识中分别起者身见等法彼粗猛故名为上品独头贪等通不善故名为中品此是俱生无记性故名为下品二者不作意缘任运而起非如分别强思生故三者远随现行远劫已来随身现行而不舍离非如分别逢缘舍故。

　　【疏】味着等至喜悦无明者由爱味着彼等至故等至之味著名味着等至此味着爱与喜受俱名味着等至喜悦也无明近彼味着爱故故以为名微妙净法爱乐无明者烦恼障中所有爱乐爱彼微妙清净法故而此无明近彼爱乐故以为名。

　　【疏】五地等者示相先现有宝女者表趣五地生胜德故女以璎珞严其身者显四地中众德庄严已圆满故女首冠华者表生后地圣道果故于四地中修五地加行加行成已起无间道断尽第五下乘般涅槃障及二种愚次第二念起解脱道舍二障习证类无别真如登第五难胜地。

　　【疏】难胜地者本后二智证真达俗行相各异此位菩萨由加行力合令并生为由得此难胜智故故以为名。

　　【疏】佛果四无畏者谓于四处能自了知坦然无畏以无怯劣不疑不惧故名无畏无畏有四一者正等觉无畏正觉诸法等觉诸法名正等觉非邪觉分觉故二者漏尽无畏诸烦恼漏种习尽故三者说障法无畏说障染法染必为障故四者说出苦道无畏说出离道诸圣修习定出苦故若有问者佛于此四正见了知坦然无畏正等觉之无畏等皆依主释。

　　【疏】能证之智者正等觉无畏也菩萨分得有正觉义而无等觉余三如文。

　　【疏】清净平等无差别相者论云类无别真如谓此真如类无差别(体唯一法)非如眼等类有异故。

　　【疏】断随等者论云下乘般涅槃障谓所知障中俱生一分令厌生死乐趣涅槃同下二乘厌苦欣灭彼障五地无差别道(无差别道者对于欣厌有差别境翻彼差别证无差别真如之道名无差别道)。

　　【疏】此二等者初厌生死后欣涅槃然生死涅槃本无差别何得有厌复有欣趣盖由无明势分力故起此欣厌推过所归是所知障中二种无明也。

　　【疏】四对者一行愿慈悲对二善根不舍对三正行无厌对四他护自胜对初二如次自利利他后二自利(寻文可悉)。

　　【疏】此苦等者所知法体有粗有妙能知之智有上有下胜鬘依此说有八谛谓有作四圣谛无作四圣谛如是八圣谛非二乘所知分别四谛有无量行相故有作四圣谛者更有变易四谛可修作故谓分段生死名苦烦恼及业名集择灭无为名灭生空智品名道无作四圣谛者此外更无胜法可修作故谓变易生死为苦所知障品为集无住处涅槃为灭法空智品为道此显菩萨正观无作四谛无量谛者若真若俗无量义类皆归于谛无量境之谛名无量谛若能证智行解无量无量之谛名无量谛涅槃经云分别四谛有无量相无量即谛名无量谛。

　　【疏】十六异论者一因中有果宗二从缘显了宗乃至十六妄计吉祥宗如显扬论。

　　【疏】障道出道者于十地中各有三心谓入住出入心位时名为障道断障道故住心正修出心修满皆名出道出离道故又凡夫地中名为障道有诸烦恼障圣道故三乘圣地名为出道出离道故又出生死道断障染道菩萨皆知。

　　【疏】六地等者表缘起智住三脱门七圣财俱去诸垢染结菩提果如华如池现四阶道表化四生入四谛道金沙布地表可宝重济诸贫穷八功德水者龙王经说一清二轻三冷四软五香六美七饮时不损喉八饮已不伤腹表八定水滋福慧故青赤黄白四色莲华如次梵语嗢[錳-子+犮]罗等表六地中修缘起观四十四智因行华故依缘起智解脱华池神通游戏远离热恼受用妙法清凉之乐于五地中修六地加行加行成已起无间道断尽第六粗相现行障即摄二愚次第二念起解脱道舍二障习证无染净真如登第六现前地。

　　【疏】现前地者观有为行十二因缘前后相续于观心前了了显现如镜中像由此观故引无相智而现在前名现前地。

　　【疏】准彼等者住是依义上品忍智依三解脱门入证平等真如也唯识论云无染净真如谓此真如本性无染亦不可说后方净故。

　　【疏】集因者俱生贪等为润生因识等五支为能生因生分段故名为集因福等三业感分段果名为集业其非福业招三涂果果于见道不生断故能招因业此地方断果粗因细前后断异。

　　【疏】粗现行相者此语倒也唯识论云粗相现行障谓所知障中俱生一分执有染净粗相现行彼障六地无染净道言粗相者执四谛相对后细故此名粗相粗相之现行粗相现行即障名粗相现行障翻前染净此地真如名无染净缘如之智名无染净道。

　　【疏】观行流转无明者观有漏行苦集流转染因果相粗相现行无明者执于灭道净因果相由取无漏清净相故有相观多未能多时住无相观。

　　【经】无明暗覆等者缘生之义五门分别一出体二释名三缘相四依世五染净顺逆且出体者无明支体以痴为性依唯识论无明有二谓迷内身无明迷外境无明唯取初一为无明支此复有二一真实义愚迷真实理通下中品二异熟果愚唯是上品迷于内身异熟果起此三品愚皆能发业由下品愚发不动业由中品愚发于福业由上品愚发非福业唯识又云正发业者唯见所断助者不定唯取如是能发业者为无明支通相应不共缠及随眠四无明也问种现皆发业为有正助为力齐耶答凡夫发业现正种助内法异生不放逸者种子正发现行助发若放逸者现亦正发行支者体通三业然此三业皆思为体身语二业亦以色声假说为体由此行支通于种现色思为体唯取有漏善及不善身语意业能感当来异熟果故唯感总报及通感总别报业为行支性唯别报业则非行支故唯识云即彼所发乃名为行由此一切顺现受业别助当业皆非行支意云以异熟果有其二类一者总报即第八识总报主故二者别报即前六识及色根等别别成满彼总报故此能感业有其三类一唯感总报二唯感别报三双感二报故总指云即彼无明所发乃名为行此三类中取唯感总报及双感二报者为行支体唯感别报者则非行支不因此业生死轮转势力劣故但得名为别助当业也顺现受业势力劣故非是流转生死业故次五支者谓识名色六处触受皆取种子为五支体种子之位无别行相微隐难知今依所生现行以陈相貌即取彼种分别五支且识支者唯取第八本识为体总报主故名色支者四蕴名名色四蕴名色名与色异名为名色受想行识总名名者如世间名谓随音声归赴于法而此四蕴心心所法归赴趣向所缘境故说名为名瑜伽五十六云云何四无色蕴总说为名答顺趣种种所缘境义故或依言说名分别种种所缘境义故故说为名何故色蕴名色答于彼彼方所种植增长义及变碍义故说为色六处支者体即眼等五根及意根处也谓前六识是异熟生无记性者望与后念识为所依义名为意根不取第七非异熟故如是六法是心心所生长门处立六处名触受二支随用触受一法为体今取识等种子为五支体正生生死果报体故识等种子是无记性不能自生处所未定散住本识但是第八识等名言种子未属识等五支由前行支之所招集方属识等五支摄也且识支者即是本识名言种子由行所招是此支体名色支者泛言名色除六无为一切皆是今名色支为行所集种子为体非同泛义此体有二一杂乱出体五支种子皆是名色支体以此五支不越色受想行识五蕴为性名色支亦然四蕴名名色蕴名色一百法中取第八识全前六识一分计七识种及遍行别境各五不定中睡眠各一分共十一心所种及五根五尘共十色法种都计二十八法种子为此支体余或假法无别种子设有种子非行所集非异熟故不属此支如是等义如常可知二不杂乱出体除余四支余法方是名色支体以二十法为此支体前二十八中除本识五根触受八法种子别立支故(上说欲界)若色界者初禅除香味鼻识舌识睡眠地法无故若杂乱体识种有五心所种有十色法种有八计二十三法种子为体若不杂乱亦除本识触受五根八法种子取识种四谓眼耳身识第六识心所种有八谓遍行三别境五色种有三谓色声触计一十五法种子为此支体若二禅已上无前五识无寻伺故若杂乱体有二十法种子为此支体谓识种有二心所种有十色种有八若不杂乱体有十二法种子为此支体谓识种有一唯第六识心所种有八色种有三若无色界更除五根三色以无色故若杂乱体有十二法谓二识十心所种子为体若不杂乱体但有九法谓一识八心所虽有定果法处色摄似扶尘根定力所生非异熟故故无色界但有其名由此诸论或取异界色种成彼名色今论地法故不取之若于无色顺观缘起应云行缘识识缘名名缘意处意处缘触等也六处支者体即五根前六识种若有异熟居过去世说为意也此约一意二世分别即义说别过去名意现在即属名色支摄若不尔者名中无识此约一时俱有五种为论若约当生分位说彼种者初生之位在过去世名为意者亦名中摄而与后识为所依故名之为意尔时未名六处支故约所余位现在之世亦六处摄即二类种体各不同触支体者除第七识取第八识相应触全六识相应若异熟触一切种子皆是此体受支体者如触说之作用分位义皆同故八爱支体者爱即是贪贪有三品中下品贪为爱支体若上品贪取支摄故九取支体者通取一切烦恼为体全界烦恼皆结生故皆能执取生死法故总为取支爱取二支通种及现皆能润故十有支体者即前行等六支种子爱取润已转名为有近有当果故此唯种子十一生支体者唯识论云始从中有至本有中未衰变来皆生支摄十二老死支体者唯识论云诸变位总名为衰老身坏命终乃名为死老非定有附死立支此后二支体通五蕴唯是现行异熟果摄问病何非支唯识论云病不遍有故不立支谓不遍三界上界无故于欲界中不定有故第二释名者瑜伽第十云由烦恼系缚往诸趣中数数生起故名缘起又五十六说因名缘起果名缘生为缘起果故名缘起从缘所生故名缘生第三缘相者无明有三品真实义愚通下中品异熟果愚唯是上品此等皆缘内身异熟果起行有二种一善二不善或分为三一不动二福三非福上二界业名不动业欲界善业名为福业谓感善趣异熟及顺五趣异熟善业皆名福业然福之名通三界善上界善业别有胜能名不动业欲界善业别得总名也感恶趣异热及顺五趣异熟诸不善业名非福业识等五支种子名言熏习势力羸劣不能自生处所未定要待行支招集方起由下品愚发不动业由中品愚发于福业由上品愚发非福业随发业已由业势力遂集识等五支种子摄属于行有当生处即是当来生老死种种位定无前后次第依当起位说因为五唯识论云谓缘迷内异熟果愚发正能招后有诸业为缘引发亲生当来生老死位五果种已复依迷外增上果愚缘境界受发起贪爱缘爱复生欲等四取爱取合润能引业种及所引因转名为有言四取者一欲取即贪五尘为性二我语取由着我故计我语是名我语取三见取执余三见也四见戒取执于三见所持戒禁此报命终趣后世果自从中有至本有中未衰变来生支体起衰变命终老死支现忧悲苦恼种种随生还起无明复能造集后有因业等前报既尽后报复生是谓有支轮转之相第四依世者唯识论云十因二果定不同世因果异故谓过去十支因现在二支果现在十支因未来二支果也无明至受望爱取有或同或异谓若无明发顺生受业集识等种即于现身起爱取支润六支种转名为有即同世也无明若发顺后受业及一分不定业隔世受果报者即于现世无明发行集识等种不于现世起爱取支于次后生未受报故于后后世临受彼果次前一生方起爱取润之为有于次后生受彼果故或于前前世起前七支于现在世方起爱取润之为有于次后生方受果故此即前七与次三支不同一世也若前七次三后二自类相望决定同世势相生故力相似故第五染净顺逆者对法第四云杂染顺逆故清净顺逆故且杂染顺逆者谓独觉乘见道已前七方便位修作此等顺逆观行是有漏故名为杂染据实亦通圣位作之今就正位故说异生也作此观时先顺次逆以因推果说名为顺顺次第故验果征因说名为逆逆次第故依顺流转谓观无明缘行行缘识乃至生缘老死即是顺观知其生死过患次第若作七十七智四十四智观时说名为逆逆次第故且七十七智观者谓观现在老死缘生支有非不缘生而有老死前是推因智后是审因智现在自身而自起此生老死故便成二智复观过去自无始来一切老死皆缘生有非不缘生有亦成二智未来之法虽复未起容有杂染还灭义故今观杂染老死缘生亦起推因审因二智三际中初智观果有因显其所由后智观果有因非不决定破外妄计无因等生总成六智正观缘起复起一智遍观诠显三世缘起教法名法住智缘教法住故足前成七如是乃至行支缘无明有各成七智故总合成七十七智无明无因但断无明轮回自灭是故不成八十四智此后方入四十四智观于四谛近见道故故于后起四十四智者谓观老死老死集老死灭老死趣灭行乃至行行集行灭行趣灭行观十一支一一皆具四谛各起四智成四十四十二支中无无明集更不别观故不成于四十八智但断无明生死轮回自息灭故清净顺逆者谓依断位究竟得果顺逆而观故名清净谓观无明灭故行灭行灭故识灭乃至生灭故老死灭是为顺观此依断位次第观也由谁无故老死无由谁灭故老死灭前是推因智后是审因智如是乃至由谁无故行无由谁灭故行灭是为逆观此依得果究竟位观逆次第故由如是等观故解脱生死永息流转。

　　【疏】无明爱取者经说此三总为无明爱取二支无明类故助无明故行支是业识等五支生老死支此七是果有支即是行等六故通因通果疏约一分业有说之故置通言。

　　【疏】二世三世皆不违经者经总相故过去十因现在二果现在十因未来二果两类二世合通三世。

　　【疏】本末明因果者十二支中无明力强正能发业招感苦果故经偏说无明业果举胜摄劣无明正发爱取助发爱取正润余或助润由此无明爱取体是烦恼而为发润招苦之本故此三支是业苦之因也生老死支是此二支所发润业招感异熟果也其行有支并识等五通因通果谓行支招感生老死果识等五支生彼生老死果有支双具招感果义生现果义又以无明为因发行支故行支为因招集识等五果种故爱取二支润于行等转名有故。

　　【疏】等起因果者等是引义前前支为缘而有势力等能引起后后支故前因后果谓无明缘行乃至生缘老死。

　　【疏】无愿与悲境不二故者无愿是智悲智同观缘生为境故境不二自不愿之悲生济拔也。

　　【疏】又非等者观缘生法非实有故为空解脱门非无幻法流转之相不可愿故为无愿解脱门观缘生性一相凝然无别相故为无相解脱门三观一境故言不二。

　　【疏】七地等者济地狱苦令彼无怖表七地身当出分段苦于六地中修七地加行加行成已起无间道断尽第七细相现行障即摄二愚次第二念起解脱道舍二障习证法无别真如登第七远行地。

　　【疏】远行地者思惟是观行义无漏无间纯无相观常相续故无相之定证解脱理名解脱三昧远离有相行无相故名远行地(广如前释)。

　　【疏】法无别者法无别真如也唯识疏云虽多教法种种安立真如无别谓名胜义法界等异真无别故名法无别真如。

　　【疏】细现行相者此言倒也唯识论云细相现行障谓所知障中俱生一分执有生灭细相现行彼障七地妙无相道执有生灭细相现行者谓六地中作缘起观执彼缘起有生灭相对前地境此名细相细相之现行细相现行即障名细相现行障。

　　【疏】微细诸相现行无明者微细诸相诸相谓流转相也现行法执无明品类皆无明摄现行即是无明名现行无明微细诸相之现行无明名微细诸相现行无明执有生者诸行流转以生为首实皆有灭于有漏中举一生相非不执灭即执流转相也作意欣乐无相无明者作意欣乐无明品类皆无明摄作意欣乐即是无明名作意欣乐无明由无明力而作欣乐无相之解也无相之作意欣乐无明名作意欣乐无相无明执有灭者于无漏中举一灭相非不执生即执还灭相也。

　　【疏】释此名者灭前六识尽第七识一分染污心心所法令暂不行名为灭尽若二乘者唯除人执菩萨双除人法二执各望自乘说为染污令身安和亦名为定所灭所尽之定能灭能尽即定名灭尽定亦名灭受想定由加行时偏厌受想行相粗故。

　　【疏】出此体者修加行时初以细心厌粗心次以微心厌细心次以微微心厌微心此微微心忽然而灭微微心时二十二法熏成种子此种子上有遮碍心等不生现行功能以此功能为灭定体唯识论云谓修定时于定加行厌患粗动心心所故发胜期愿遮心心所令心心所渐细渐微微微心时熏异熟识成极增上厌心等种由此损伏心等种故粗动心等暂不现行依此分位假立二定(言二定者无想定灭尽定修加行时行相相似故合说之)二十二法者遍行别境各五善十一同时心王计二十二法此总聚论理实善十一中后三是假无别种子若佛果位已圆满故而不熏种唯依本有种子立灭定也。

　　【疏】明所依等者小乘入意作止息想厌患有漏心识劳虑或厌无漏心识粗动故入灭定菩萨入意亦欲发起无心寂静胜功德故故入灭定唯识第七云此定初入必依有顶游观无漏为加行入次第定中最居后故若修此定已得自在余地心后亦得现前作真如观故能入也。

　　【疏】虽依等者萨婆多说有顶地定唯是有漏既尔应许有漏加行之心入灭定耶故此释之虽依有顶然是无漏何以故此定微妙要证二空随应后得无漏定心所引生故萨婆多说是不正义。

　　【疏】得人者世亲摄论云三乘无学不退菩萨身证那含五人得灭尽定唯识论云若诸菩萨先二乘位已得灭定后回心者一切位中能起此定(此渐悟者)若不尔者或有乃至七地满心方能永伏一切烦恼虽未永断欲界修惑而如已断能起此定论说已入远行地菩萨(即摄论说)方能现起灭尽定故(悲增者也)有从初地即能永伏一切烦恼彼十地中皆起此定经说菩萨(楞伽经及十地经说)前六地中亦能现起灭尽定故(智增者也)彼疏释云十地菩萨有起烦恼谓悲增者有不起烦恼谓智增者又解或诸菩萨悲智皆等而所乐行意趣有二一者怖烦恼故伏令不起二者不怖烦恼容起现行有伏不伏有此差别言身证者俱舍颂云得灭定不还转名为身证灭定无心由身证得立身证名唯识二师一云下之八地修所断惑中要全断欲余伏或断然后方能初起此定欲界惑种二性繁杂障定强故二云要断下之四地修所断惑余伏或断然后方能初起此定变异受俱烦恼种子障定强故二师皆说伏断无所有处已下伏得灭尽定显有学人中唯第三果得也。

　　【疏】唯在等者初起灭定唯在欲界人天趣身三洲欲天佛及圣众说力起故若久习者上二界中亦得现前瑜伽论说若已建立第八识者亦依无色界入灭尽定信有本识为所依故。

　　【疏】师子频申三摩地者经云菩萨摩诃萨入菩萨师子频申三摩地离生喜乐入初静虑定生喜乐入第二静虑乃至入灭受想定复从灭受想定起还入非想非非想处定从此定起入无所有处定乃至第二静虑起入初静虑如是名为师子频申三摩地成就下地心出说名为频上地心入下地心出说名为申故名此定。

　　【疏】集散三摩地者经云离生喜乐入初静虑从此起已入第二静虑从此起已入第三静虑乃至从非想非非想处定起已入灭受想定从此起已入初静虑从此起已入灭受想定从此起已入第二静虑从此起已入灭受想定乃至非想非非想处定起已入灭受想定从灭受想定起住不定心从不定心入非想非非想处定从此起已住不定心从不定心入无所有处定从此起已住不定心从不定心入识无边处定乃至从不定心入初静虑从初静虑起住不定心如是名为集散三摩地菩萨住此三摩地中得一切法平等实性从一切地入灭受想定说名为集于一切地中出说名为散故名此定。

　　【疏】虽常等者第六识全第七染分皆灭不生净分第七平等性智相应心品依化身中广利众生法华疏云因位牛车以妙平二智而为体故法苑说言诸大菩萨虽入灭定常起威仪游诸净土此由定前意乐击发本识相分现诸威仪后虽灭心威仪不灭由第八识持缘彼故意云由第八识持彼种子缘彼现行故定果身威仪不灭此中经意前六地中虽得灭定而未自在至第七地已得自在住灭尽定现身利物也。

　　【疏】八地等者表八地中无功用行自利利他无相之智任运降魔无畏自在故身两边现师子王于七地中修八地加行加行成已起无间道断尽第八无相中作加行障及断二愚次第二念起解脱道舍二障习证不增减真如登第八不动地。

　　【疏】不动地者无相观行已得自在若有相行若功用行若诸烦恼皆不能动由此三义名不动地。

　　【疏】体无增减者体犹会也证会无增减真如也唯识论云不增减真如无性释云离遍计增离依他减名不增减世亲释云断染不减得净不增名不增减(疏引唯识如文)。

　　【疏】断诸功用者唯识论云无相中作加行障谓所知障中俱生一分令无相观不任运起乃至云障八地中无功用道意说此位所知障体通前七识若种若现皆有势力令彼圣德未能殊胜前六识障永不现行唯有种子第七识障通种及现由障势力作加行转推过所归是所知障于无相中作加行之障名无相中作加行障障于后地无功用道入八地时便能永断。

　　【疏】于无相观功用无明者由无明力令无相观作加行转名为功用无相观功用之无明也执相自在无明者由无明力迷执彼相相之执故名为执相执相即无明名执相无明而此无明障彼自在胜功德法自在之执相无明名执相自在无明。

　　【疏】云何为相等者示现身相及金银等境界之相土者大小国土形量差别相宽土狭相是实总所依土是假别能依于其相中别分土故。

　　【疏】得二自在者于无相中得自在故现相现土得自在故。

　　【疏】第七等者烦恼障粗八地已去永伏不起随第六说所知障细犹可现起法空智果有间断故果谓灭定或后得智生空本后不违彼故。

　　经心心寂灭者心心所法契寂灭理泯其相也若身若心无起动相泯其用也皆如虚空一切凝寂也。

　　【疏】离一切心意识分别者第八名心集起义故第七名意恒审思量故前六名识了别粗境故离心意识泯依他也无所取着泯遍计也犹如虚空证圆成也总泯三性入一切法皆如虚空。

　　【经】此菩萨等者十地论云如人梦见身堕大河发大勇猛使大方便而欲出河发勇猛时忽然便悟悟已即离一切勇猛加行方便菩萨亦尔从初已来见诸众生堕生死河发大精进勤修胜进至不动地离一切想有功用行是时菩萨一切不行由是诸佛而伸七劝。

　　【疏】种种觉观者观谓妄想种种邪觉颠倒妄想侵害众生。

　　【疏】适得等者适才也汝今才得此一法明一法者一切法性无生真理明者无分别智皆少分得如来复有无量法明汝未证得略指三种谓入作转依教入解修作行业转上上位(配论可知)那由他者此云垓也。

　　【疏】华严等者至此位已于一念中所得功德倍前二劫所得功德后后刹那倍倍胜前展转增胜于一切行中行一切行故。

　　【疏】九地等者显此地中得四无碍善转法轮利有情故示现轮王众围绕也顶上白盖众宝庄严者表无碍智众得首故慈悲喜舍覆荫群生为众依止众德庄严故现白盖众宝庄严于八地中修九地加行加行成已起无间道断尽第九利他中不欲行障及二种愚次第二念起解脱道舍二障习证智自在所依真如登第九善慧地。

　　【疏】善慧地者于一切法及种种义皆得自在此二如次解教理智二无碍解也随方言说令众无患亦无过累增长福慧词无碍解也说法自在辩才无碍解也。

　　【疏】断无碍障者无碍解之障名无碍障唯识论云利他中不欲行障谓所知障中俱生一分令于利乐有情事中不欲勤行乐修己利彼障九地四无碍解。

　　【疏】摄大乘等者四无碍解以慧为体能所引发定慧为体相应心品四蕴为性眷属五蕴性有道共戒为色蕴故。

　　【疏】初法体者远离所执空有二边缘生法相缘生法性性相所摄一切诸法谓如色法变碍为相心法缘虑为相法性常住为相此等皆是法无碍解所知境故法之无碍解也。

　　【疏】法境界体者前离二边缘生性相所摄法中如实智境如实者称实义称实正智所知境界体者义类之体也境界即体名境界体境界义体依彼法故法之境界体名法境界体菩萨称彼缘生所摄智境界中安住正知色等义也何者色义谓眼色耳声等众生迷故虚妄分别常乐我净圣者了知无常等义义之无碍解也。

　　【疏】正得与众生者菩萨正智解得法已说与众生也随他所喜诸方言说悉能正知随他言说知彼意乐而与说之此等皆是随诸有情言词差别词之无碍解也。

　　【疏】正求与无量门者随诸众生正见求法应机与说无量法门于彼言说皆正知已而随根性法说喻说略说广说或性或相或浅或深无量差别种种义利随彼所知而与说之此等皆是辩才差别辩才之无碍解也。

　　【疏】彼论等者彼云以法无碍正知诸法无有差别摄在一乘以义无碍分别诸乘差别门异以词无碍能说诸乘不坏诸乘以乐说无碍于一一乘以无量法明门说之广如彼论□□□□□。

　　【疏】十地经等者而此菩萨得二总持一摄总持闻一字义而顿领解一切字义二散总持于一字义中顿说一切字义故能顿受顿说(配疏可知)。

　　【疏】第十地等者表因将满邻之佛位故现如来身也表济众生故作金色显因位极故有众光圆满及梵王供养也所供化佛转于法轮表此菩萨将成佛果梵王专俟请说法故于九地中修第十地加行加行成已起无间道断尽第十于诸法中未得自在障即摄二愚次第二念起解脱道舍二障习证业自在等所依真如登第十法云地唯识论云如是十地总摄有为无为功德以为自性与所修行为胜依持令得生长故总名地瑜伽四十七云由能摄持菩萨义故说名为地能为受用居处义故说名位也。

　　【疏】大法等者无性释云由得总缘一切法智总缘一切契经等法不离真如智如大云陀罗尼门三摩地门犹如净水智能藏彼如云含水而能生彼胜功德故又如大云覆隐空如是法智覆隐如空广大二障又如大云注清净水充满虚空如是法智出生无量神通说法等胜品功德充满所证无边法身由此三义圣智如云是法之云法云之地名法云地。

　　【疏】如是等者如是观察从初发心历位修行此能观智名加行道引能证智证寂灭理即是下品寂灭忍也。

　　【疏】证业自在者唯识论云业自在等所依真如(谓若证得此真如已具三自在如疏)。

　　【疏】虽十等者问真如一相何容分十答虽真如性实无差别而随胜德行有异故假立十名。

　　【疏】断神通障者唯识论云于诸法中未得自在障谓所知障中俱生一分令于诸法不得自在彼障十地大法智云及所含藏所起事业论意说言由所知障障诸德故未得自在未得自在即障名未得自在障若约所令众德不自在者未得自在之障名未得自在障。

　　【疏】微细秘密未能悟解事业无明者微细秘密即是法云及所藏德也由无明力于彼胜德未得自在圆满悟解起诸事业事业之无明名事业无明未能悟解者此通能所望于无明二释可知而此无明障彼微细秘密德故依主可知。

　　【疏】转谓等者依谓所依即第八识及真如理而与染净迷悟之法为依止故转者转舍转得由数修习无漏圣道断本识中二障粗重舍依他中遍计所起及生死法复能转得依他等中圆成涅槃转舍之依转得之依皆依主释唯识疏云能依所依合名转依故无持业。

　　【疏】损力等者(六转依疏皆唯识论第十文也)世亲摄论云胜解者胜解行地惭愧者是胜解行之胜相故慈恩又解是胜解数得决定故由惭愧故崇贤拒恶有此胜德通资加位修习福慧损本识中染种势力令二障种不生现行名为损力益本识内净种功能滋无漏种功能殊胜名为益能损力与益能异相违释也损益之言虽通能所今自所损所益染净种子功能也转通能所谓加行道而为能转染净二法而为所转转损染力转益净功此能转道从彼彰名损力益能之转也。

　　【疏】通达转者无始障染障碍真性拥塞不通见道位中圣智现前断障达理故名通达能通达即转所通达之转二释可知。

　　【疏】修习转者转障之修习转胜即修习名修习转唯识疏云谓十地中而除初地见道取余初地及余九地即修道位十地所修皆修习转。

　　【疏】金刚等者金刚喻定现在前时永断本来一切二障微细种子名断粗重次一刹那解脱道起弃舍四事顿证佛位菩提涅槃圆满转依名果圆满转转舍之果圆满转得即果圆满名果圆满转。

　　【疏】下劣转等者谓二乘位通学无学有其六义名下劣转一自利二欣厌三达生空理四断烦恼障五证真择灭六无胜堪能(初二如［流］)后四论云唯能通达生空真如断烦恼障证真择灭无胜堪能名下劣转。

　　【疏】广大转等者形对下劣此名广大翻前六义(初二如疏)后四论云具能通达二空真如双断所知烦恼障种顿证无上菩提涅槃有胜堪能名广大转唯识疏云果圆满转对菩萨说若广大转对二乘说圆满唯佛广大在因又云既言广大明圆满转亦在中也六中初一假立转名未得真转余五真转实证得故。

　　【疏】今第等者今显第三修习转义顺趣第四果圆满转现顺修习第六转义非余三已超越故。

　　【疏】转依义别等者前六约位辩证此四正明体义四名八类皆论主立名论云初能转道此复有二一能伏道谓伏二障随眠势力令不引起二障现行此通有漏无漏二道加行根本后得三智随其所应渐顿伏彼(加行道唯渐伏本后智通顿渐伏也)二能断道谓能永断二障随眠此道定非有漏加行有漏曾习相执所引未泯相故加行趣求所证所引未成办故(疏云有漏加行智有漏后得智有其四义一有漏曾习二相执所引三未能泯伏灭此相故四加行趣求所证真如趣求所引无分别智未成办故由此四义不能断惑若无漏加行道亦能断惑)二所转依此复有二一持种依谓即本识由此能持染净法种与染净法俱为所依圣道转令舍染得净故名转依(此转依体即现行本识也通漏无漏该因果故)二迷悟依谓即真如由此能作迷悟根本诸染净法依之得生圣道转令舍染得净故名转依三所转舍此复有二一所断舍谓二障种真无间道现在前时障治相违彼便断灭永不成就说之为舍彼种断故不复现行妄执我法所执我法不对妄情亦说为舍由此名舍遍计所执二所弃舍谓余有漏劣无漏种金刚喻定现在前时引极圆明纯净本识非彼依故皆永弃舍(上皆论文)此依正义二类种子与无间道俱时而舍无间道生彼犹未舍与无间道不相违故金刚喻定而能引引解脱道极圆极明纯净本识大圆镜智共相应也金刚圣道第六识俱能引本识成无漏故说名为引极圆者简前菩萨所依未圆极明者简前菩萨彼智不明净者无漏纯者无杂昔因位中无漏六七净而非纯第八识聚纯而非净今显佛果无漏第八恒相续故故名纯净纯净本识非彼有漏劣无漏种所依止故皆永弃舍简异断舍立弃舍名非染法故不名断舍彼种舍已现行有漏乃劣无漏毕竟不生由此名舍生死劣法同诸教说解脱道中弃舍四事生死有漏摄于三事一有漏善二二障习气三诸无记法并劣无漏共成四事金刚道品亦弃舍故论云四所转得此复有二一所显得谓大涅槃此虽本来自性清净而由客障覆令不显真圣道生断彼障故令其相显名得涅槃此依真如离障施设体即清净法界(涅槃有四如彼具明)二所生得谓大菩提此虽本来有能生种而所知障碍故不生由圣道力断彼障故令从种起名得菩提起已相续穷未来际此即四智相应心品名所生得(四智如下)。

　　【疏】智障等者智障相应所起烦恼断智障时烦恼随伏如初地行檀违贪爱故二地修四无量违瞋恚故三地修定大法总持发妙光明违痴暗故如是诸地偏胜伏之于十地位前六识中伏现断习烦恼种子金刚喻定一刹那中三界顿断第七识中八地已前间断伏之入八地后永伏不起烦恼种子金刚定时三界顿断。

　　【疏】若所知等者所知障种见所断者初地入心一切顿断修所断者于十地中渐次而断金刚喻定现在前时一刹那中方皆断尽通缘内外粗细境生有多品类故渐次断。

　　【疏】理渐顿者渐解义理顿照真理也果中略无成所作智亦顿圆也。

　　【疏】常自一性住一如床者如人睡梦动静颠倒忽然梦觉颠倒皆无知身依床唯梦心倒床喻觉性生死梦想动静颠倒忽然觉悟生死梦想一切皆无乃知本来常自一性住本觉体。

　　【疏】金鼓经者此是旧译新名金光明经彼第二云人如梦中见大河水漂溺其身运手动足截流而渡不懈退故得到彼岸忽然梦觉河水彼岸皆不可得非谓无心法亦如是于生死中精进不退截生死流得到彼岸既觉悟已生死梦想彼岸皆不可得生死灭已是清净觉非谓无觉。

　　【疏】住第四等者瑜伽第四解深密经智度论等皆作是说超色究竟有妙净土第十地菩萨方生其中华严亦云有妙净土出过三界第十地菩萨生于其中慈恩释云生者现也往也住也将至金刚道时遂往色究竟天上妙净土中华严等说五净居外别有净妙大自在宫亦属色界言出过三界者菩萨无漏后得智变体是无漏故此净土出过三界又解此妙净土虽属色究竟天摄然其本质是佛所变而体无漏不堕界系故云出过三界。

　　【疏】其华广大等者十地论第十二云有大宝莲华座量等十阿僧祇百千三千大千世界第十地菩萨坐证正觉此华王座有十相现一主相与诸小座而为主故二量相即十阿僧祇百千三千大千世界三胜相众宝间错故四地相遍诸界故五因相出世善根起故六成就相众相具故七第一义相最胜妙故八功德众相出过一切人天界故九体相摩尼宝珠而为体故十庄严相千华间错无量宝网覆其上故。

　　【疏】受王职位者尔时太子堕在刹利王数菩萨亦尔诸佛智水而灌其顶以受职位堕在佛数具十力等无量功德广如彼说。

　　【疏】依此等者依此最胜金刚喻定起无间道断尽第十一如来地障即摄二愚次第二念起解脱道弃舍四事证二转依名妙觉如来三身四智有为无为尘妙功德一切圆满。

　　【疏】如来地障等者唯识论云此地于法虽得自在而有余障未名最极谓有俱生微所知障及有任运烦恼障种金刚喻定现在前时彼皆顿断入如来地意云为由有此佛地障故十地菩萨观佛境界如隔罗縠中观月仿佛分明此佛地障依二障立所知品于地地中渐次断之烦恼障种金刚无间一品道断论以二障合而说之故言顿断入如来地。

　　【疏】于一切境微细所知障碍无明者所知障中一分俱生无明品类皆无明摄所知障碍即是无明名所知障碍无明第十地菩萨于一切法皆得自在然为有此一分微细所知障在令此菩萨诸胜功德未得最极殊胜能障无明极微细故名微细所知障碍无明上言一切境者无明障彼一切境故从彼为名。

　　【疏】本识等者唯识二师一云有漏法种及劣无漏金刚喻定现在前时皆已弃舍与二障种俱时舍故二云金刚喻定现在前时犹未舍彼与无间道不相违故余有漏等解脱道起方可弃舍第八净识非彼依故(此后解正)。

　　【疏】今等觉位者等觉末位解脱道起无明尽时动相本识随无明灭但灭业识有漏动相不灭心体心体如水动相如波波灭水静而水不灭也。

　　【疏】此二等者前依唯识断前七转识中微细障种后依起信断彼无明所起业相即本识也各据一分之义理实有漏八识无明等障一切皆灭方成佛果合取两文符顺教理。

　　【疏】此位犹劣未能等佛者此等觉位断尽诸障觉真俗境与佛相似故名等觉等是相似义故少解脱道未名为佛。

　　【疏】大圆镜智者理实智俱无漏第八现身现土现余三智影像之法然约果位智强识劣是故说智现诸法影如圆镜也故唯识云谓此心品离诸分别所缘行相微细难知乃至现种依持能现能生身土智影如大圆镜现众色像故名大圆镜智。

　　【疏】平等性智者证平等性之智名平等性智又第七识有漏位中执第八识为我而令能依第六意识于自于他而不平等至无漏位与智相应了达无我离不平等反因立号平等即性平等性即智名平等性智故唯识云谓此心品观一切法自他有情悉皆平等大慈悲等恒共相应随诸有情所乐示现受用身土影像差别乃至一味相续穷未来际故名平等性智。

　　【疏】妙观察智者意识俱智观察诸法神用无方故以为名故唯识云谓此心品善观诸法自相共相无碍而转摄观无量总持定门及所发生功德珍宝于大众会能现无边作用差别皆得自在雨大法雨断一切碍令诸有情皆获利乐故名妙观察智。

　　【疏】成所作智者摄前五识相应心品功用相似故总合之立一智也此智能成利他事故所作之成名成所作成所作即智名成所作智故唯识云谓此心品为欲利乐诸有情故普于十方示现种种变化三业成本愿力所应作事名成所作智佛地论云成所作智决择有情心行差别起三业化随应利乐有情类故又说化佛亦名有心亦名无心有依他心无自依心但是实心相分所摄如镜中火无别自体现贪嗔等令余下类了解佛心若佛实心诸大菩萨犹不能了况余凡圣而能解耶广如彼论。

　　【疏】如实义者如实正义成所作智佛果方起非因位有何所以故由第八识是总报主有漏性故有漏第八识变有漏五根依有漏五根发有漏五识故成事智相应心品佛果方得非因位有七八相续前六间断皆如因位如是四智相应心品虽各定有二十二法而智用胜以智名显故此四智总摄佛地一切有为功德皆尽。

　　【疏】虽果等者虽佛果位本智证如无能所别今约五法体性有殊以一真如为自性身四智心品为受用身属二身也。

　　【疏】满功德藏者神妙智解及体圆满含众德也德藏未满居菩萨位由德藏满住如来位湛寂不动譬如大海澄湛无波。

　　【疏】三身等者依起信论约一真如义说三身(如疏可知)。

　　【疏】前遣定一者为对一类执佛唯一谓无差别故说三身性相用别遣彼执一之病也后遣定异者为有一类执佛定异故说三身唯一真如无别三体遣彼执异之病也前顺唯识后顺起信合二文意双遣一异病也。

　　【疏】瞻部洲者旧名阎浮提洲讹也此云紫桂洲洲中有此紫桂树故名紫桂洲起世经云须弥山南北洲北岸有瞻部树其根入地二十由旬树身广七由旬高一百由旬枝叶垂布五十由旬其子甚大其味甘美树下有阎浮檀金映蔽日月之光东毗提诃洲此云胜身洲此洲人身极胜妙故起世经云东洲有树名迦昙婆树身广七由旬等同上说之因立洲名西瞿陀尼洲此云牛货洲此洲以宝牛为货易故起世经云西洲有树名颠头迦树身广七由旬等同上说之树下有一石牛高一由旬因立洲名北俱卢洲此云无对洲人之身相容仪胜故亦名胜生亦名高上起世经说北洲富乐如第二天莲华开敷常闻妙香种种音乐甚可爱乐胜余三洲因此名为高上洲也洲形大小者俱舍颂云于中大洲相南瞻部如车三边各二千南边有三半(三半者三边之一半也或三由旬半洲形如天竺坛相也)东毗提诃洲其相如半月三边如瞻部东边三百半(三百五十由旬也此洲呼彼而为东边彼洲自指而为南边背妙高故)西瞿陀尼洲其相圆无缺径二千五百周围此三陪北俱卢迹方面各二千等身量如前寿量者瑜伽论说瞻部洲人寿量不定或时寿无量岁谓成劫时或时寿八万四千岁谓住劫初灭时或于一时寿量渐减乃至十岁谓三灾起时东洲人寿增定二百五十岁西洲人寿增定五百岁北洲人寿定一千岁。

　　【经】日色改变等者正法念说时阿修罗杂色珠玉以为甲胄光明晃曜身如须弥珠玉光明青黄赤白黑五色庄严心怀憍慢谓与天等尔时天王当于修罗住处空中雨诸刀剑修罗升空日出千光映障彼月不见天宫阿修罗王举其右手以障日轮阎浮提中见日改变邪见论师不识业果妄说丰俭月色改变亦复如是薄蚀者日月亏也如虫食草渐亏渐尽也。

　　【经】彗星者妖星也正法念说有大夜叉起大瞋恚口中出烟乘空而行阎浮提人谓是彗星也土等诸星者等于罗睺计都及诸怪星。

　　【经】经百谷者杨泉物理论云梁者黍稷之总名稻者粳糯之总名菽者众豆之总名三谷各二十合为六十蔬果之实助谷各二十总为五谷别为百谷。

　　【疏】修述等者晓抄云余亲问疏主疏主答言其年自受恩命在南桃园修述义疏至此段经天时久旱遣使诸处祈祷山川逾时未雨时鱼开府晨昏至诚遂谓同往兴唐寺时僧志静曰国家大弘至教译经修疏务欲济时经云天地亢阳陂池竭涸等讲读此经灾难即灭修疏至此尚不能灭设于已后岂能除灾良贲自责凡情不合至理昔昙延法师释涅槃经疏毕发愿取验期文誓曰疏若合理愿火不烧若不合理愿随火烬以疏投火火尽疏存光明洞照至今流布今既修述至此天久无雨何用是乎至六月十四日早辰置疏佛前焚香哀告此后七日天若不雨所述义疏请从火毁自此更不开卷但唯端然默念至十五日诏京城大德安国寺上座乘如等四十九人于蓬莱殿诵菩萨戒经至十六日戌后甘雨霈霔至十七日早辰具以闻奏于表中云此实陛下弘经之念付受之功岂在微僧之能果斯良愿良贲等私谓之偶然际会验不足征陛下天聪俯临猥见搜问愚僧惭惶不敢矫命谨表奉陈情以闻(敕诏如疏)。

　　【疏】别乃二十有九者初四难中共有二十后三难中各三共九总计二十九种灾难差别。

　　【经】地种种灾崩裂振动者正法念说有大恶龙起大嗔恚振动大水一百二百三百由旬地在水上故大地动邪见论师妄言吉凶复有异缘令大地动谓诸众生行善不善业因缘故令大地动地下有风风动故水动水动故地动若善业动丰乐无灾不善业动灾难斯起邪见论师妄言丰俭晋书云晋惠帝元康四年蜀郡山移大康八年七月大雨殿前地陷方五尺深数丈中有破怀帝元喜三年地裂三处广三丈余长三百步皆臣下分离败散之兆。

　　【疏】云何因缘等者双问有难无难也云何因缘恶龙修罗损减坏诸世间云何因缘恶龙修罗不胜不作衰损坏诸世间。

　　【疏】婆修吉者亦名和修吉此云九头一身九首龙中最胜复有七头龙王象面龙王乃至钵婆诃龙王十种法行龙王与非法行恼乱龙王等决其胜负。

　　【疏】金刚者坚利义体坚故物不能坏用利故能摧诸物圣智示尔体坚故恶不能破用利故能破诸恶菩萨手中有金刚故名金刚手菩萨。

　　【疏】降三世金刚三头八臂者普贤菩萨异像也三头表外降三世魔怨八臂表内成就八圣道故摩醯首罗天者此云大自在天准瑜伽论起世经列六欲天外别说魔罗天宫高而复胜是大自在天也。

　　【疏】放青色光者诸异色中青色为上表降魔已令修正行胜上德故毗舍阇者正云毕舍遮翻为丑鬼。

　　【疏】放白色光者白为众色之本表降修罗等已令离谄曲修正直行离谄正直众德本故恭畔荼者旧名鸠槃荼鬼此云阴形鬼亦云形影鬼阴形似冬瓜故亦名冬爪鬼辟荔多者翻为厌魅鬼。

　　【疏】现作威怒六足金刚者表此菩萨游化六道与其乐故手臂亦六者拔济六道令出苦故坐水牛上者法华疏云牛王有三德一降怨德断二障故二端严德众相具故三运载德济自他故具此三德能降毒龙制恶风雨故坐水牛若胜妙身坐于师子表智勇猛能断诸障应机现相意各异故。

　　【疏】放金色光者表降毒龙等已修慈悲德如金可重富单那者热病鬼也。

　　【疏】药叉者能降药叉义翻威德若所降药叉翻为勇健或云暴恶无威德故雄者飞行名为药叉旧名夜叉也雌者地行名罗刹婆此云可怖畏。

　　【疏】示四臂身者显降四方药叉拔四生故。

　　【疏】放琉璃色光者表降种种药叉鬼等令其修习种种妙行如琉璃宝具种种色。

　　【疏】放五色光者放青黄赤白黑五色之光表此菩萨邻之佛位五智将圆永出五道之相也。

　　【经】陀罗尼者具云陀罗尼咒法义咒忍斯为一数由此总持诵出一切秘密神咒若持此咒必能除灾静难立邦破恶摧邪超凡入圣。

　　【疏】圣者遍照者报身之智破烦恼暗照真法身自照照他名遍照也如来应供正等觉者如次法化报三身也正觉等觉合名正等觉。

　　【疏】八转声者准西域记嚩字从口去声呼之体业具为从属依呼八也。

　　【疏】瑜伽行者梵语瑜伽此云相应相应有五一教与理相应二心与境相应三定与慧应四行与果相应五药与病相应如多贪病以不净观药治之瑜伽行者得阿字门相应观品获无尽藏悟法本性是无分别智正是心境相应余义兼之。

　　【疏】法雨灌顶者十地菩萨得佛法水灌其心首如水灌顶也。

　　【疏】此云成就人等者十地菩萨是成就圣智之人礼佛礼法也。

　　【疏】男声女声者此方切韵有清声浊声不清不浊声天竺声明有男声女声非男非女声准此疏意男声女声呼唤虽殊意趣无别皆取世尊义也。

　　【疏】娑嚩诃者五义如疏如薄伽梵含多义故。

　　【疏】摄前等者前法义忍三种总持对咒总持皆名长行摄法义忍为十六句显十六行谓智灯行根本行乃至出生诸佛行摄彼十字归一地字者意自真如地字为种子诠一切法不离真如故。

　　【疏】故识诸王等者大品般若付嘱声闻令学般若深密义故以法华经付嘱菩萨令诸菩萨化声闻故此付诸王令王建立护三宝故满请主愿护国土故。

　　【疏】命浊者命体即浊名为命浊余皆持业。

　　【疏】此次第者众生处世寿命为先由命促故名为命浊命假资具由资具损次有劫浊贪等钝惑挠恼身心渐增恶见疾利烦恼有次二浊由钝利惑作诸恶业故有有情浊果缘因等依苦集者正报依报皆名为果谓命劫浊利钝烦恼为发润缘有次二浊由烦恼故修恶因业此作业者名有情浊初二后一依苦谛立烦恼见浊依集谛立。

　　【疏】寿依命根依识为性者寿量短长依命根说命根即依本识种子功能建立命谓色心不断根谓识种功能由业所引功能差别名之为根是命之根名为命根为命浊体善业力微杀业力强感命短促名命浊故饥馑病刀名为劫浊四尘为体又解劫者时分义时无别体依法以辨五蕴四大乖违名病随所依法五蕴为体仍是不相应行中时所摄也法华疏云有情浊者合以第八识及五蕴为性虽第八识为有情体今说由近恶因外缘力故五蕴假者作恶无善为有情浊贪等烦恼及随烦恼为烦恼浊体五见为见浊体五中命浊依种子立自余四浊皆依现行色心立也。

　　【疏】由次等者由烦恼浊善品衰损由于见浊浪推求故乐自苦行或在家者起钝烦恼出家外道起利烦恼皆损善品有次二浊由有情浊衰损自身所谓身量乃至无病损衰损故。

　　【疏】对治者由三善根治烦恼浊起诸正见对治见浊修十善行治有情浊内果胜妙寿命延长对治命浊外果胜妙无三灾事对治劫浊故前疏云利钝作业感内外果依治断说是此义也五浊之中烦恼见浊是自性断烦恼性故自余三浊名不生断入圣位已不作恶故虽有劫命不名浊故。

　　【疏】三人等者增劫之时众生命长三灾轻微烦恼微薄恶见微劣有情向好尔时可忻不名为浊减劫渐此众生命短三灾渐起烦恼转厚恶见渐盛有情向恶十恶可恶名为五浊佛悲愍之所以诫诸王臣令建佛法不得自恃高贵非法立制破灭佛法。

　　【疏】在家出家高下座立者白衣高座说诸异论王令比丘地立而听也。

　　【经】恶比丘等者梵网经云应次第受请不得受别请利养入已若别受请即取十方僧物入已七佛无别请法不顺孝道故。

　　【疏】恶鬼恶龙作诸苦难者此通乱正因下转两度言之义自显矣。

　　【经】非法非律者非犹不也不依刑法不依格律无事拘系执缚比丘由此名横。

　　【经】正法衰薄者正行法也六亲者周礼注云父母兄弟妻子也善见论说六亲有二一者父六亲伯叔兄第儿孙二者母六亲舅姨兄弟儿孙皆是同气义亲不杂异姓故名六亲。

　　【疏】火字二现喻一种现者火之与字二现行法喻思一法种现有殊火喻现行字喻种子现思作业现思灭故如火灭也思种不灭如字存也业现思种皆思为体名未见边经举火字已见边法显彼业思未见边法令人解也。

　　【疏】又现等者业有四种谓顺现顺生顺后顺不定等如前已说。

　　【经】欢喜奉行者天亲菩萨释伽耶山顶经欢喜奉行有其三义一能说者清净二所说法清净三依所说法究竟得果清净由此三义欢喜奉行。

　　【疏】虚陶玄运者陶喜也运乘也余辉者佛在世时如月正中流光赫弈遗法在世如日已没而有余辉疏主意云喜逢佛法玄妙真乘悲奉遗教佛日残辉也。

　　【疏】四海光临者尔雅云东夷西戎南蛮北狄四方晦昧无知谓之四海又以四方宽广犹如大海天子威光照临彼四海也。

　　【疏】询诸等者咨询古义依旧辙迹采集成章释般若义虑不称于经旨朝夕竞惕如临深泉也词旨疏拙似荒芜草尤增惭𧹞惧人哂之。

　　【疏】采集等者集诸要旨助赞般若福利群生同成大觉而为颂曰。

　　般若旨𥦷深集解赞幽邃福利诸含生同成一切智。

　　仁王护国般若经疏法衡抄卷第六

　　仁王经随抄音切

　　荆

　　(居乡切)。

　　辣

　　(虑达切)。

　　迹

　　(楚革切正也)。

　　陂

　　(音碑)。

　　猥

　　(乌贿切鄙也)。

　　霹雳

　　(上普击切下音历)。

　　薜荔

　　(上毗计切下力计切)。

　　睒

　　(失冉切)。

　　蛮𤟇

　　(上莫还切下音笛)。

　　竞惕

　　(上居陵切下他历切)。

　　芜

　　(音无荒芜草也)。

　　询

　　(相伦切)。

　　𧹞

　　(女板切)。

　　𥦷

　　(乌宏切水深也)。
