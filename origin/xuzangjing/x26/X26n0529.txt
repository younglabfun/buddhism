卍新纂续藏经第 26 册 No. 0529 般若心经疏


　　No. 529

　　般若心经疏并序

　　孤山沙门　释　智圆　述

　　夫至道无名非名无以诠其道真空无说非说无以识其空繇是名于无名说于无说既机分利钝之别故教有详略之殊譬诸各结筌蹄意在同获鱼兔若乃了说无说达名无名则二十万颂之非多一十四行之非少然则圆音既演雅诰爰陈相彼此之异宜实本末而相摄彼则毛目委示此则纲领总陈是故广之不为烦略之不为寡二途相捊一味同归至若荡涤群疑开济正理岂止见色空之不二抑亦知生佛以元同无前后可以迎随岂心口所能思议杳然无朕寂尔绝相苦厄不度而度菩提不得而得可谓反本之要道破迷之前陈焉敢率台崖教门龙树宗趣辄成义疏用广发挥庶贻厥孙谋俾虚室生白者矣。

　　般若波罗蜜多心经

　　释经为二一释题二释文初又二一总二别总又二一列名二引证列名者此经法喻为名蕴空为体圆照为宗度苦为用大乘为教引证者经云行深般若波罗蜜多时照见五蕴皆空度一切苦厄既云五蕴皆空空即所照之境故知蕴空为体既云行深般若则简异偏浅故以圆照为宗既云度一切苦厄此即智冥于境能破二死故以度苦为用名教可知别释为五一名者诸经皆有通别二名应以三义往简谓教行理各有通别(字阙)理有通别故教有通别揽教为名名亦通别以三简之旨在此矣教者诠辩各异故别同出金口故通行者四门趣入故别同归一理故通理者异名召理故别理本无名故通今经约教则诠辩般若约行则多在空门约理则以蕴空立称别名为二一法二喻就法又二一别二通般若是别名异诸法故波罗蜜多是通名檀等同名故般若此翻智慧而有三种一实相谓所观真理即经云诸法空相二观照谓能观妙慧即经云依般若故心无挂碍三文字谓诠二之教即观自在对告身子显蜜之说此经正观照以彰名问般若云智慧理教何得名邪答理能发慧教能诠慧故得相从悉名般若二通名波罗蜜多此云到彼岸即由妙慧从生死此岸越烦恼中流到涅槃彼岸也二喻心谓肉团心此之略说统摄群言譬方寸之心于五藏中要也通名经者训法训常法乃群机所轨常则百世不易二体体谓主质蕴空为一经之主质也经家标行既云照见五蕴皆空至菩萨正说还以蕴空为始由达蕴空乃知诸法空也而此真空竖该因果以一切贤圣皆以无为法而有差别故横摄众教以般若是一法佛说种种名故空非横竖而遍横竖问此观蕴空与小何别答二乘析破方空今即蕴是空若尔与通岂异答通观即空空不具法而此圆空具足诸法不动自性蕴空是真具法是俗不动是中虽观即空三谛具足尚不与别次第同况藏通乎是故四教俱得蕴空但近巧拙具法不具法之异耳或云二乘得人空菩萨证法空者乃与夺而言三宗此经圆照为宗实三观圆修而正以空中破着菩萨以无所得心而证分果如来以无所得心而证极果故以圆照为宗四用以修般若故能度分段变易二死之苦得菩提涅槃二果之乐是经力用也五教即第四熟苏味教此经四译一秦罗什译名摩诃般若波罗蜜大明咒经二唐玄奘译名般若波罗蜜多心经三般若译立题与奘师同四法月译于题上更加普遍智藏四字此二译皆有序及流通今释第二本此对利根菩萨略说般若也大论明佛经通四人说谓弟子仙人诸天化人观自在是弟子也说处即灵鹫山虽部谈三教而今经唯圆释题竟。

　　观自在菩萨。

　　二释文此经无序及流通译人省之辞尚简要分文为二一经家据行标起二菩萨利他正说初又四一能观人二所修观三所观境四所破障初能观人即观自在菩萨也旧称观世音观即能照之智世即所照之境音即所救之机以观其音声得解脱故新云观自在谓观现观机悉自在也观理则三谛圆照不纵不横观机则十界等化无前无后菩萨者藏师云菩谓菩提此谓之觉萨谓萨埵此曰众生谓此人以智上求菩提用悲下救众生从境得名。

　　行深般若波罗蜜多时照见。

　　行深下二所修观般若有二一共即通教共二乘修学故二不共即别圆不共二乘故共则唯观即空故浅不共则能见中道故深又于不共有但中不但中之异别但中则浅圆不但则深今简共以显不共简浅以显深故云行深般若等时者言菩萨昔在观行相似时也于凡位时即修般若由是今居等觉之圣照见者若诵文为便则照见二字宜作下句之首若释义便者则属上句之末以照见是能观之用故。

　　五蕴皆空。

　　三所观境旧称阴新云蕴蕴取积聚阴约覆盖诸法俱空而唯观五蕴者以一切众生色心常现前故止观初观阴境意同此也皆空者以色由心造全色是心心但有名色宁实有故云皆空然虽三谛圆融经部正为遣着且在真中二谛也中亦空也空二边故。

　　度一切苦厄。

　　四所破障谓观成证理既内破三惑则外度二死故云度一切苦厄也然此大士位居等觉则度厄久矣今经对机乃约内证外说横辩至于内证须就竖论则行深般若正在住前度厄则指初住由入住故得至等觉又分真位中显理未极位位有行般若度苦厄义也。

　　舍利子色不异空空不异色色即是空空即是色受想行识亦复如是。

　　舍利子下二菩萨利他正说分二一显了般若二秘密般若所以有此二者随机不同或闻显欢喜或闻秘适悦生善破恶入理皆然故知显秘之谈俱为发生妙慧也问秘密不可解云何亦发慧答达不可解空是则能发慧故大论引天子谓须菩提所说般若隐密难知我不能解而须菩提答云不解亦空是般若也应知以取着心诵显了亦只增福以无相心诵秘密则能发慧初又二一约五蕴略明二历诸法广示初又二一约色广明二例余四蕴释初又三一对示偏小二直明观法三约论释成初文告舍利弗者斥高训下寄小教大身子智慧第一是小乘中高著者下谓余声闻及凡夫也大谓四教菩萨也今谈诸法本空始乎五蕴终乎境智俱无所得岂但破凡小之执亦破偏菩萨及圆初心之着也故使小乘心渐通泰堪至法华利根菩萨即入圆常不待后味舍利子者具云舍利弗舍利翻身弗云子今二字存梵一字从华故云舍利子也以母好身形故母名身是身之子故名身子文中四句即是以圆融不共般若对示三教也三藏析色观空谓观此身四大假合展转折破极于邻虚然后知空岂非色与空异应知身如空华华岂异空故示云色不异空也通教即色观空是知色不异空而沉空取证菩萨出假还须扶习岂非谓空异色应知空不异华故示云空不异色也别教离空有二边观中道理岂知中道遮照同时故示云色即是空空即是色般若洮汰引接点示故不弹呵二直示观法先寄次第后显不次初文一从假入空观即色不异空二从空出假观即空不异色三中道第一义观谓色即是空空即是色此中道双遮双照也色即是空即照空遮色空即是色即照色遮空显不次者说有前后观时三一相即故龙树云三智一心中得也三约论释成中论云因缘所生法我说即是空亦名为假名亦名中道义色是因缘所生法也不异空是我说即是空也空不异色是亦名为假名也色即是空空即是色是亦名中道义也是知三观释经宛如符契问智者于止观明修必先观识心举伐树得根去尺就寸为喻而此先从色起何邪答此对佛世利根观色知心彼明末代所修须指要的又诸经示心甚众此先观色亦是随机受想下二例余四蕴。

　　舍利子是诸法空相不生不灭不垢不净不增不减。

　　舍利下二历诸法广示分四一显法体二明所离三辨所得四叹胜能初又二初总显十界差别各有蕴等故云诸法当相是空故云空相法华云诸法从本来常自寂灭相二别显凡三双六不释此为三一配经二对障三显位初文者色不异空故不生空不异色故不灭色不异空故不垢空不异色故不净色不异空故不增空不异色故不减色即是空等例说故知六不与前四句言异义均二对障者生死即涅槃故不生涅槃即生死故不灭烦恼即菩提故不垢菩提即烦恼故不净结业即解脱故不增解脱即结业故不减以三障空故即三德三德空故即三障也三显位一不生不灭谓理即名字观行相似受分段身死此生彼真空离此故不生不灭二不垢不净谓分真人中智显发名净无明未尽名垢真空离此故不垢不净三不增不减言究竟位诸恶永尽是减众善普会是增真空离此故不增不减藏师引佛性论立三种佛性颇符今意一道前自性住佛性二道中引出佛性三道后至得果佛性佛性唯一就位分三今真空无异亦就位分三故知佛性真空异名也又法界无差别论亦明三位一染位二染净三纯净。

　　是故空中无色无受想行识无眼耳鼻舌身意无色声香味触法无眼界乃至无意识界。

　　是故下二明所离分四一空无三科二空无因缘三空无四谛四空无境智而此四段即空无十法界也三科是六凡法界因缘是缘觉法界四谛是声闻法界境智是菩萨佛法界菩萨则分证境智佛果则究竟境智问别圆可尔藏通云何答藏菩萨六凡摄通菩萨二乘摄又十界各具四段以三科亦通佛境智亦该凡故亦成互具意也一空无三科谓蕴处界也初五蕴即合色为一开心为四无眼下二空无十二处处即合心为一半谓意处全及法处一分开色为十半谓五根五境为十处及法处一分无眼界下三空无十八界界即色心俱开。

　　无无明亦无无明尽乃至无老死无老死尽无苦集灭道无智亦无得。

　　无无下二空无因缘而有生灭十二因缘生为凡夫十二因缘灭为圣人空无凡圣故生灭俱无举初后二支以明生灭中略十支故云乃至尽亦灭也无苦下三空无四谛苦集是世间因果灭道是出世因果而皆先果后因者意令厌苦断集忻灭修道也以本空故皆无无智下四空无境智九界俱空即佛境界知空之智自无故云无智所得空理亦无故云无得此理智俱无即佛界亦不可得也。

　　以无所得故菩提萨埵依般若波罗蜜多故心无挂碍无挂碍故无有恐怖远离颠倒梦想究竟涅槃。

　　以无下三辨所得分二一牒前起后二正明所得初文者以无所得故牒前起后也以用也故者诸词耳即菩萨诸佛用前所明无所得心故即得智断果也大品云无所得故而得菩提下二正明所得分二一得分真断果二得究竟智果分真亦得智究竟亦有断圣言互略得意必备初又二一举人依法二断障得果初文菩提萨埵举人也依般若波罗蜜多故明依此法用无所得心也此指住前行深般若时也前以菩萨果约圆分真者正依此文心无下二断障得果分三一得成二断障三得果初文者即从相似后心入无功用道也心无挂阂者三障四魔不能为阂也以达皆空故无挂下二明断障无挂阂故牒前起后也由入初住无功用道则外破二种生死恐怖内断无明颠倒梦想即度一切苦厄也究竟下三得果涅槃具云摩诃般涅槃那此翻大灭度大即法身灭即解脱度即般若三德分显一得永常简异偏小故名究竟此分得究竟非究竟究竟。

　　三世诸佛依般若波罗蜜多故得阿耨多罗三藐三菩提。

　　三世下明究竟智果分二一举人依法谓三世诸佛皆于等觉位中达无所得则极果方成故云依般若波罗蜜多故也二正明得果阿耨多罗此云无上三藐此云正次三者此云等菩提此云觉谓无上正等觉也正觉则正观中道等觉则双照二边此即三智一心中得至极无过故云无上。

　　故知般若波罗蜜多是大神咒是大明咒是无上咒是无等等咒能除一切苦真实不虚。

　　故知下四叹胜能分二一别叹故知者牒前起后由佛菩萨依般若得菩提涅槃果故知般若是大神咒等皆言咒者约喻叹也以诸神仙得秘咒故转变自在佛菩萨行般若故能转凡成圣变因为果又咒者愿也佛说法时愿众生如佛譬蜾蠃之咒螟蛉若尔则显说密说咸是咒义故今所叹结前显说起后密说释此为二消名配法初释者旧云除障不虚名神咒智鉴无昧名明咒更无加过名无上咒独绝无伦名无等等咒配法复二四悉六即夫显密被机岂逾四益故依此义以立嘉名欢喜名神咒生善名明咒破恶名无上咒入理名无等等咒六即者受益入位亦有四异名字改迷名神咒观行相似观照清净名明咒分真显理名无上咒究竟无过名无等等咒谓无等之位互相齐等故云无等等十地论云无等者谓佛比余众生彼非等故重言等者此彼法身等故何故不但说无等耶示现等正觉故能除下二总叹能除一切苦即二死苦除真实不虚即三德理显。

　　故说般若波罗蜜多咒即说咒曰。

　　揭谛揭谛波罗揭谛波罗僧揭谛菩提娑婆诃

　　故说下二秘密般若分二一牒前起后二正说咒词夫诸佛密语非因位所解纵译梵成华人亦不晓故凡当密语例皆不翻深求其致只是密说前般若无所得心耳其犹世人典语召物庸俗莫得而知物岂异哉或作强释翻言解义者恐违秘密之说今无取焉。

　　般若心经疏(大尾)

　　大凡此疏久湮没未视其全虽尔得支那正本可刊梓未其本得于唐鸣已乎哉今以(愚)所持本以梓之绣之流通万世俟添削于唐本而已。

　　明历丁酉春日比丘(大可)谨白
