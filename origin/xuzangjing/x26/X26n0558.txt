卍新纂续藏经第 26 册 No. 0558 般若心经指掌


　　No. 558-A 般若心经指掌序

　　般若无知诸法本寂根由一真之妙体影现二谛之浮名似实似虚非虚实之所能拟亦离亦合非离合之所能明所以空而非空有而非有互成不妨互夺并存亦可并亡泯立无阂隐显自在是谓般若之玄宗也怎柰凡心易惑智火难然如举网以张风似从波而捉月徒历艰辛翻成障碍由是百苦交缠千殃并集都由此一念之执耳兹般若心经者文约而义寔丰词显而理殊奥首开空色两门专破有无二执有无尽而实相可显色空合而妙义方圆日用明此般若之道思过半矣尝见诸家注释罕臻其奥唯贤首孤山二疏果弥法坛老将但广摭经论侈布筌罤非初学之所可通故兹特为指掌使其易见所以便初学也然万里之行起于跬步观者幸毋忽焉。

　　岁在甲午孟秋佛欢喜日
鼓山比丘元贤稽首和南序

　　赞。

　老汉行年今八十　　世间事事皆收拾
　唯这影子遍诸方　　败露重重遮不及

　　会么。

　　有相身中无相身低头方见明历历。

　　永觉老人自题

　　No. 558

　　般若心经指掌

　　鼓山传法沙门　元贤　述

　　般若波罗蜜多心经

　　般若此云智慧即神悟玄奥妙契真源也波罗蜜多此云彼岸到即由此妙慧翻生死过尽至真空之际也般若是体波罗蜜多是用必合体用以成名者乃是简不到彼岸之慧也心是喻喻此经乃大部六百卷之精要如人之一身虽有五官百骸而心为之主也上六字是所诠之法下经字乃能诠之教经训正训常亦训径谓此所诠之法乃圣凡同禀之正轨今古不易之常道亦即是出凡入圣之要路也。

　　观自在菩萨行深般若波罗蜜多时照见五蕴皆空度一切苦厄。

　　此乃据行而略标纲要也观自在菩萨者以此菩萨妙慧圆照空有了无挂碍所以能有能无可空可色得大自在故得此名菩萨梵语菩提萨埵华言觉众生称菩萨者从略也行深般若者谓所修行之般若乃是人法双空惟一实相非同二乘偏浅所观也照见五蕴皆空者谓达见五蕴自性本空即二空理深慧所见也五蕴色受想行识也色即五根五尘及法尘之半分非止幻身也受谓幻身领纳外尘而得受用有苦有乐及不苦不乐之殊也想者谓心缘外境而成相也行谓造作念念生灭迁流不息也识谓分别前境也识是心王受想行皆心所合之一妄心也度一切苦厄者谓证见真空苦恼斯尽当得远离分段变易二种生死之苦也原夫凡夫之人执五蕴为我我所由是起惑造业轮回六道甘受诸苦无有出期二乘虽不执为我我所而犹执蕴为实有所以耽空滞寂视三界为牢狱不发度生之愿是谓焦芽败种无成佛分佛深愍之故为说此般若之法使其知五蕴本空则身心如幻世界如化二执永亡三障顿消可以长御白牛广运众生同至彼岸而佛与众生之名俱不可得矣。

　　舍利子色不异空空不异色色即是空空即是色受想行识亦复如是。

　　此下至三藐三菩提皆就机而广陈实义也舍利子佛之弟子智慧第一权现声闻为众上首故佛呼其名而告之曰吾所谓照见五蕴皆空者非是离蕴之空乃即蕴之空也汝宗中但知蕴中无人而不知蕴亦非实必欲灭色方可见空是取断灭空也当知色不异空空不异色未可差殊而观盖空之与色本是一体色乃空之色未尝不空故不异空空乃色之空未尝不色故不异色岂可于色外取空灭色见空哉佛复恐人犹存空色二见故又告之曰色即是空空即是色二谛恒存一味常显非一非二亦一亦二涉有而不累于有观空而不醉于空存亡无碍圆通无寄般若玄旨尽在斯矣受想行识虽非质碍之物但均属幻有其望真空与色无殊故曰亦复如是此乃般若之要义学者宜尽心焉问旧解有水冰之喻世多相袭今何不用答以其法喻之不齐也空色虽有相成之义然非坏色以显空亦非坏空以显色今水结为冰则水相坏也冰融为水则冰相坏也坏一显一是全不知空色之义故今不用也。

　　舍利子是诸法空相不生不灭不垢不净不增不减。

　　是诸法指前五蕴也空相即五蕴空之相状乃二空理显也盖有法则有生灭有垢净有增减今法既亡惟一真空岂复有生灭等之可言哉古有作道前道中道后释者非是愚意真空相显即佛亦且不立况道前道中道后乎又诸法空相有师作真空实相释者愚意不敢袭用以经既明言是诸法空相何得改作实相彼将谓诸妄既销不真何待则空相便是实相也不知幻色真空俱以实相为体若悟实相非独真空是实相即幻色亦实相也故法华云是法住法位世间相常住今但认空相为实相则其为实相不亦偏乎且空相虽是实相而实相中着不得空字不若但依经文为正。

　　是故空中无色无受想行识无眼耳鼻舌身意无色声香味触法无眼界乃至无意识界。

　　空中即前诸法空之中也真空相现万法俱泯故皆无之非是坏法性本无故下并准此可知五蕴十二处十八界总是色心二者随机开合故不同也。

　　无无明亦无无明尽乃至无老死亦无老死尽。

　　此明真空中无十二因缘也此十二本缘觉所观之境一曰无明谓昏迷觉性也二曰行谓作业也此二支乃过去所作之因三曰识谓起妄念初托母胎也四曰名色谓母胎中渐生诸形相也五曰六入谓胎中成六根也六曰触谓出胎后六根对六尘也七曰受谓领纳世间好恶等事也此五支乃现在所受之果也八曰爱谓于世间生贪爱也九曰取谓于诸境生取着心也十曰有谓作有漏之因能招未来之果也此三支乃现在所作之因十一曰生谓受未来五蕴之身也十二曰老死谓未来之身老而死也此二支乃来世当受之果此十二支该三世因果一一相因而生名流转门亦相因而灭名还灭门真空之中悉皆离之生灭何有亦以性本无故也。

　　无苦集灭道。

　　此明真空之中无四谛也四谛本声闻所观之境苦即世间众苦世间果也集即造作诸业世间因也灭即涅槃出世果也道即八正道出世因也真空之中悉皆无之亦以性本无故。

　　无智亦无得。

　　此明真空之中非但无前诸法即知空之智亦不可得非但能空之智不可得即所知空理亦不可得至此则药病两亡心境俱泯唯一实相而已是为般若之极功也问前色空双立今何一切皆无答前之所立立而未尝不尽今之所无无而未尝不存盖言有者但有其相而性元无也言无者但性本无而相非坏也故存而正泯亡而恒立般若之旨本如是也。

　　以无所得故菩提萨埵依般若波罗蜜多故心无挂碍无挂碍故无有恐怖远离颠倒梦想究竟涅槃三世诸佛依般若波罗蜜多故得阿耨多罗三藐三菩提。

　　此下因言无所得而显有所得也依此无得之光即得心境皆空触处洞然而解脱无碍矣既无碍则随其所向无生死苦厄之障故无恐怖非独无恐怖也即无始以来颠倒梦想亦可远离矣颠倒梦想乃无明烦恼也既无烦恼则究竟可至涅槃之地涅槃此云圆寂德无不备谓之圆障无不尽谓之寂此言其因能竟果也非独菩萨依此而得至涅槃即三世诸佛亦无异路惟依此而证无上正等正觉也涅槃是佛之断果正觉是佛之智果今菩萨言涅槃佛言正觉者乃佛语互略意必俱备也问前既言无所得今又言有所得何也答此有所得正得无所得而已非别有所得也。

　　故知般若波罗蜜多是大神咒是大明咒是无上咒是无等等咒能除一切苦真实不虚故说般若波罗蜜多咒即说咒曰羯帝羯帝波罗羯帝波罗僧羯帝菩提萨婆诃。

　　前是显说般若后是密说般若既显说而又密说者何良由众生根器不同所入有异故也又显说能生慧灭烦恼障密说令诵持生福灭罪业障为灭二障成二严故两说也今将说密咒而先叹其功能者所以劝进行人使其乐持以取速效耳能破魔障名大神咒能破痴暗名大明咒能显至理名无上咒能齐极果名无等等咒佛不与众生等故称无等然能与诸佛等故重言等也能除一切苦者三苦八苦一切苦也即说咒等者前未显咒词故今显之此不可强释以是佛之密语非因位所知但当信受持诵以求除障增福可也。

　　般若心经指掌(终)
