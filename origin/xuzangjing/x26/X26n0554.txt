卍新纂续藏经第 26 册 No. 0554 般若心经贯义


　　No. 554

　　心经贯义

　　此经。本观自在菩萨所修之妙行。所证之究竟涅槃。妙行即行深般若。涅槃。体具三德。所谓法身般若解脱。般若。即照见。法身。即蕴空。解脱。即度苦。故曰照见五蕴皆空度一切苦厄。而佛欲人之得。同菩萨之得。故曰色不异空空不异色。复恐空色名生。不知当体即是。故曰色即是空空即是色。其有欲得此者。直下一念不生。体露真常。即名观自在。其迷此者。身心炽然。是为六道四生。如或于此未能一念相应。即当秉起大丈夫志。截断心意识路。不落卜度知见。以无分别智。凝然在前。照此如幻身心。当处寂灭。即是真空。真空独露。是曰法身。法身无著。名为解脱。法身体离生灭虚妄等相。故无世之根尘识。法身前后际断。故无三世十二因缘。法身不属世出世间因果。故无苦集灭道。法身本自圆成。初离能所修证。故无智亦无得。法身离一切相。而非断灭。故以无修而修。是依般若波罗蜜多。以无证而证。是证究竟涅槃。以无得而得。是得阿耨菩提。出入六根门头。周遍法界。灵而莫测。故曰是大神咒。灵光独耀。故曰是大明咒。出于数量之表。故曰是无上咒。非三贤十圣可比。故曰是无等等咒。离名绝义。故曰揭谛揭谛。波罗揭谛。波罗僧揭谛。菩提萨婆诃。

　　心经贯义(终)

　　附　大般若经受持功德

　　佛告善勇猛菩萨言。若诸菩萨手执如是甚深般若波罗蜜多。方便善巧相应法教。是诸菩萨。设不现前蒙佛授记。当知已蒙佛授记。或复不久当蒙佛现前授记。如是菩萨。若手执如此甚深般若波罗蜜多。当知邻近所求无上正等菩提。定无疑惑。速坐妙菩提座。又速获一切智智。乃至云。菩萨若以般若波罗蜜多相应法教。施有情类。心无吝惜。当知不久得为法王。于一切法。皆得自在。又菩萨现得般若波罗蜜多精勤修学。是诸菩萨。当知不久。一切智智之所润沃。善能趣入一切智智。常能开显一切智智。由斯润洽一切有情。分别开示无上法宝。善勇猛。如日轮出。蔽诸光明。如是菩萨所学般若波罗蜜多出现世间。一切外道悉皆隐没。若诸菩萨所学般若波罗蜜多出现世间。与有情类。作法明照。若诸菩萨出现世间。作诸有情善根明照。与有情类作净福田。一切有情皆应供养。一切有情皆应归趣。一切有情皆应称赞。若学般若波罗蜜多。于诸学中。最胜第一。为妙为微妙。无上为无上。无等无等等。又能令一切学。皆到究竟普能受持一切所学。于一切学。皆能开示摧伏一切他论邪学。若诸菩萨能学般若波罗蜜多。则能修行三世诸佛诸菩萨行。

　　又佛告憍尸迦。若善男子善女人等。于此般若波罗蜜多。至心听闻受持读诵。精勤修进。如理思惟。书写解说。广令流布。是善男子善女人等。现在不为毒药所害。刀兵所伤。火所焚烧。水所漂溺。乃至不为四百四病之所夭殁。除先定业现世应受。憍尸迦。是善男子善女人等。若遭官事怨贼逼迫。至心诵念如是般若波罗蜜多。若至其所。终不为彼谴罚。何以故。憍尸迦。如是般若波罗蜜多。威德势力。法令尔故。憍尸迦。是善男子善女人等。若有欲至国王王子大臣等处。至心诵念如是般若波罗蜜多。必为王等欢喜问讯。供养恭敬。尊重赞叹。何以故。憍尸迦。是善男子善女人等。常于有情发起慈悲喜舍心故。憍尸迦。是善男子善女人。常得成就如是等类现在功德憍尸迦。若善男子善女人等。于此般若波罗蜜多。至心听闻。受持。读诵。精勤修学。如理思惟。书写解说。广令流布。是善男子善女人等。随所生处。常不远离十善业道。若四静虑。四无量心。四无色定。若布施波罗蜜多。乃至十八佛不共法。若一切三摩地门。陀罗尼门。若一切智。道相智。一切相智。不坠地狱傍生鬼界。除愿往彼成熟有情。随所生处。常具诸根。支体无缺。永不生在贫穷下贱。工师杂类。屠脍渔猎。盗贼狱吏。及补羯娑。旃荼罗家。若戍达罗。贸易卑族。随所生处。具三十二大丈夫相。八十随好。圆满庄严。一切有情见者欢喜。多生有佛严净土中。莲华化生。不造众恶。常不远离菩萨神通。随心所愿。游诸佛土。从一佛国至一佛国。亲近供养诸佛世尊。成熟有情。严净佛土。听闻正法。如说修行。渐次证得一切智智。憍尸迦。是善男子善女人等。当成就如是等类未来功德。以是故憍尸迦。若善男子善女人等。欲得如是现在未来殊胜功德。乃至无上正等菩提者。应常不离一切智智心。以无所得而为方便。于此般若波罗蜜多甚深经典。至心听闻受持读诵。精勤修学。如理思惟。书写解说。广令流布。复以种种上妙华鬘。涂散等香。衣服璎珞。宝幢幡盖。诸妙珍奇。伎乐灯明。而为供养。(天帝姓憍尸迦。名释提桓因。此云能天主。俗称玉帝)。

　　复次憍尸迦。若善男子善女人等。于此般若波罗蜜多。至心听闻受持读诵精勤修学。如理思惟。书写解说。广令流布。是善男子善女人等。随所居止国土城邑。人及非人。不为一切灾横疾疫之所伤害。何以故。憍尸迦。是善男子善女人等。随所住处。为此三千大千世界。及余十方无边世界。所有四大王众天。乃至色究竟天。并诸龙神。阿素洛等。常来守护。供养恭敬。尊重赞叹。不令般若波罗蜜多有留难故。复次憍尸迦。若善男子善女人等。书此般若波罗蜜多大神咒王。置清净处。供养恭敬。尊重赞叹。虽不听闻受持读诵。精勤修学。如理思惟。亦不为他开示分别。而此住处国邑王都人非人等。不为一切灾横疾疫之所伤害。何以故。憍尸迦。如是般若波罗蜜多大神咒王。随所住处。为此三千大千世界。及余十方无边世界。所有四大王众天。乃至色究竟天。并诸龙神。阿素洛等。常来守护。供养恭敬。尊重赞叹。不令般若波罗蜜多大神咒王。有留难故。憍尸迦。是善男子善女人等。但书般若波罗蜜多大神咒王。置清净处。供养恭敬。尊重赞叹。尚获如是现法利益。况能听闻。受持读诵。精勤修学。如理思惟。及广为开示分别。当知是辈。功德无边。速证菩提。利乐一切。复次憍尸迦。若善男子善女人等。怖畏怨家。恶兽灾横。厌祷疾疫。毒药咒等。应书般若波罗蜜多大神咒王。随多少分。香囊盛贮。安宝筒中。恒随逐身。供养恭敬。尊重赞叹。诸怖畏事。皆自销除。天龙神鬼。常守护故。(阿素洛。即阿修罗)憍尸迦。若善男子善女人等。或诸天子。及诸天女。此甚深般若波罗蜜多。一经其耳。善根力故。定当渐次证得无上正等菩提。何以故。憍尸迦。过去未来现在诸佛。及诸弟子。一切皆学如是般若波罗蜜多。证得无上正等菩提。入无余依涅槃界。何以故。憍尸迦。如是般若波罗蜜多。普摄一切菩提分法。若诸佛法。若菩萨法。若独觉法。若声闻法。皆俱摄故。

　　若善男子善女人等。暂听如是般若波罗蜜多。闻已书写。读诵受持。思惟修习。是善男子善女人等。速出生死。证得涅槃。摩诃般若经云。若人为佛起七宝塔。满三千大千世界。皆高一由旬。尽寿以香华缨珞伎乐供养。所得福德。不如有人书写受持是般若经。恭敬尊重赞叹。华香乃至伎乐供养。其福甚多。时诸天。及天帝释。白佛言。世尊。若人受持般若波罗蜜。乃至正忆念。我等视是人即是佛。若次佛。佛言。若人受持般若波罗蜜。乃至正忆念。书持经卷。华香供养。是人为父母所爱。宗亲知识所念。诸沙门婆罗门所敬。十方诸佛菩萨。辟支罗汉。乃至须陀洹所爱敬。一切世间。若天。若魔。若梵。及阿修罗等爱敬。乃至三千大千世界中。所有诸天发菩提心者。皆来到书持经卷所在之处。见般若经。读诵供养。礼拜而去。若有但书写此经卷。于舍供养。不受不读。不诵不说。不正忆念。是处。若人若非人。不能得其便。若受持供养般若。胜于供养十方诸佛。及弟子众。复有人书般若经卷。与他人令学。其福甚多。又人欲见十方无量世界中现在佛法身色身。应闻受持般若。读诵正忆念。为人广说。是人行般若。亦应以法相应。修念佛三昧。若求佛道。缘觉道。声闻道。皆应供养恭敬尊重赞叹般若波罗蜜。若化恒河众生。令得六通。不如书般若令他读诵。又以此令他读诵般若之福。不如正忆念般若波罗蜜。又此正忆念般若之福。不如为他说令易解。天帝释白佛言。菩萨但行般若波罗蜜。不行余波罗蜜耶。佛言。菩萨尽行六波罗蜜法。以无所得故。行施波罗蜜。乃至行般若波罗蜜。又若菩萨不发阿耨菩提心者。不能学六波罗蜜。乃至十八不共法。若不学六波罗蜜。乃至十八不共法。不能得阿耨菩提。智论释云。视是人即佛者。法性身。住不退转地。得无生法忍。乃至十地。次佛者。肉身菩萨。能说般若。及其正义。问曰。般若在佛身中。若供养一佛。则供养般若。何以言供养十方佛。不如供养般若。答曰。供养着心。若供养佛。取人相。人毕竟不可得。以取相故。福田虽大。而功德薄少。供养般若者。则如所闻般若中。不取人相。不取法相。用是心供养。故福德大。又般若。是诸佛母。及诸佛师。诸佛得三十二相。八十种好。无量光明神通变化。皆是般若波罗蜜力。以是等因缘。故胜供养十方诸佛。非不敬佛。帝释意念。若般若是究竟法者。但行般若。何用余法。佛答。菩萨行六波罗蜜。以般若波罗蜜。用无所得法。和合故。此即行般若波罗蜜。若但行般若。不行五波罗蜜。则功德不具足。不美不妙。譬如愚人。不识饮食种具。闻酱是众味主。便纯饮酱。失味至患。行者亦如是。欲除着心。故但行般若。反堕邪见。不能增进善法。若与五波罗蜜和合。则功德具足。义味调适。虽众行和合。般若为主。若布施等诸法离般若。则有种种差别。至般若波罗蜜中。皆一相。无有差别。问曰。行般若波罗蜜。受诵乃至正忆念。此事为难。书般若经卷。与他人为易。功德尚不应等。云何言胜。答曰。独行诵读正忆念虽。难或以我心。故功德小。以经卷与人者。有大悲心。作佛道因缘。无吾我故。功德为大。复有人于大众中。广解其义。其福胜前。当视其人如佛。若次佛。

　　如是种种赞叹受持读诵般若。现世他生。所获功德善根。不可备录。广如大般若经说。昔玄奘法师。往天竺。路经莫贺延碛。长八百余里。古曰沙河。上无飞鸟。下无走兽。复无水草。是时顾影。唯一心但念观音菩萨。及般若心经。初法师在蜀。见一病人。身疮臭秽。衣服破污。愍将向寺。施与衣服饮食之直。病者惭愧。乃授法师心经。嘱曰。凡遇难缘。当诵之。师因常诵习。至沙河间。逢诸恶鬼。奇状异类。绕人前后。虽念观音。不得全去。及诵心经。发声皆散。在危获济。实所凭焉。

　　音释

　　补羯娑

　　(即除粪。担尸。贱类人也)。

　　旃荼罗家

　　(杀人家)。

　　戍达罗

　　(农人)。

　　六波罗蜜

　　(一布施二持戒三忍辱四精进五禅定六般若)。
