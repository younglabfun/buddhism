卍新纂续藏经第 26 册 No. 0560 般若心经理性解


　　No. 560-A 序

　　观音即我人。我人即观音。不二法也。心经即自性。自性即心经。实一道也。般若心。蜜多心。该因彻果。五蕴空。诸法空。越圣超凡。空不异色。相作之用随缘。色即是空。一真之体不变。不灭不生。腾今耀古。离梦离想。丽日明星。无眼识界。无意识界。泯自他之根相。是大神咒。是大明咒。绝生佛之假名。除一切苦。揭谛密力难思。得三菩提。萨诃神功叵测。如斯会取。真看心经。向外驰求。非心经矣。盖由菩萨心内众生。堕自藏识风浪海中。昧却良心。忘念本经。枉受苦恼。都无解脱。故劳众生心内菩萨。坐我肉团莲花峰顶。提起真性。大转法轮。度一切苦。成二果乐。心佛众生。既无别体。佛经语心。岂有二致。故今释经。并称理解。观音。表心王。舍利。表心所。五蕴。宗法相。界处。宗法性。依教观心。穷理尽性。心性解名。良有以也。欲明心者。请究斯文。不求见性。自负心矣。悲夫。

　　时
康熙癸未年十月十一成诞慈云教观沙门续法题

　　No. 560

　　般若波罗蜜多心经理性解卷下

　　清浙水慈云寺显密教观沙门续法述

　　△先经题。

　　般若波罗蜜多心经

　　梵语般若。此云智慧。本来灵知照了也。因中慧心所。果上择灭无为无漏智也。

　　梵语波罗蜜多。此云到彼岸。究竟事理底源也。因中定心所。果上非择□无为。一真法界也。

　　梵语阿赖耶。此云藏心。亦云纥哩陀耶。此云肉团心。起信论云。依如来藏故。有生灭心。所谓不生不灭。与生灭和合。非一非异。名阿黎耶识心。此心人人本具。心背般若。迷智慧性居生死岸。称曰愚迷人天凡夫。心向般若。悟智慧性。到涅槃岸。号曰觉悟三乘圣人。

　　经者。法也。常也。十方同轨谓之法。三世不易谓之常。说此经者。欲令众生。断妄想心。依斯文字。起深观照。证实相空。觉本心源。同佛菩萨。真常法乐也(如是本经自心常转)。

　　△次文咒。

　　观自在菩萨。行深般若波罗蜜多时。照见五蕴皆空。度一切苦厄。

　　事理普观。救苦自在。称观自在。菩萨。翻觉士。开士。拣众生不觉。不开悟也。当人心中。第八主人公。𦦨注。灵知之心。栖止肉团心内。

　　闻思修入曰行。起诸法空俱空无分别慧。拣非人空无分别慧故云深也。当人心中良知良能。

　　照见。观照般若也。即慧心所。皆空。实相般若也。虚空无为。五蕴。自他色心法也。根尘名色。是心所现影。领纳名受。念虑名想。造作名行。是心所。分别名识。是心王。皆属有为生灭之法。

　　苦厄。不相应行。度苦厄者。谓自他一切生死苦恼无不超脱。如冰镕水。不受八寒厄也。三乘七趣。不能观空。受诸蕴苦。如蚕作茧。似蛾赴火。自缚自烧。实为可伤。故瑜伽云。觉花蒙照脱苦恼。便同菩萨观自在。

　　舍利子。色不异空。空不异色。色即是空。空即是色。

　　受想行识。亦复如是。

　　舍利翻珠。母名。眼如珠故。是其所生。故称子也。即解心所。施护译云。世尊在灵鹫山。入甚深光明宣说正法三摩地。舍利子。白观自在菩萨言。若人欲修甚深般若法门。当云何学。时观自在菩萨。即告尊者舍利弗言。若欲修学甚深般若。当观五蕴自性皆空。佛即真如无为。

　　尊者疑云。色是有法。云何皆空。故答释曰。色不异空。以色即是空故。谓四大幻色假相。不异般若真空无相。当知色无生性。即空无生性故。如冰不异水。冰即是水。相虽凝泮。性实一湿。

　　又疑问云。空是无法。云何有色。故又答释。空不异色。以空即是色故。谓般若真空无相。不异四大幻色假相。当知空无生性。即色无生性故。如水不异冰。水即是冰。镕结相别。湿性一同。

　　此四门观。如大火聚。四面婴之。物无不烂。如清凉池。四边临之。生无不乐。行者若能如是四句观心。即转八法。(色四空四)成四智(四门)矣。瑜伽云。菩萨思惟有情身。各具觉悟之莲花。(心花)清净法界无惑染。八叶(心有八窍)各有一如来。(八识转智)生迷真空。受幻色苦。水成冰也。佛悟幻色。得真空乐。冰化水也。

　　至于受。想行识。亦不异空。非比笼盒函盖。二物相逗者然。理实空即受。想。行识。犹如金具泥团。绝无二体可得。故云亦复如是。万法唯心。心生万法。诚哉言也。楞伽云。心(受想行识)亦是唯心。(空)非心(色)亦心(空)起。种种诸色相。(九界心色)通达皆唯心(第一义空心)。

　　舍利子。是诸法空相。不生不灭。不垢不净。不增不减。

　　诸法。五蕴也。当体即是真空无相。唯第一义。有何生灭垢净增减。其犹冰还成水。求其融结明暗厚薄。不可得也。此即想受灭无为。

　　是故空中无色。无受想行识。

　　无眼耳鼻舌身意。无色声香味触法。

　　无眼界。乃至无意识界。

　　第一义空体相。本来不生不灭。云何于中。更容处界生灭诸法。故云空中无也。此即不动灭无为。

　　蕴空。如上。

　　结色成眼。黏湛发见。卷声成耳。黏湛发听。纳香成鼻。黏湛发嗅。绞味成舌。黏湛发尝。搏触成身。黏湛发觉。揽法成意。黏湛发知。此是内六根也。

　　无者。楞严云。一根既返源。六根成解脱。又云。由器形异。名之异空。除器观空。说空为一。彼太虚空。何同不同。况一非一。

　　由明暗形。眼见奔色。由动静形。耳闻奔声。由通塞形。鼻嗅奔香。由恬变形。舌尝奔味。由离合形。身觉奔触。由生灭形。意知奔法。此是外六尘也。合前名十二处。

　　无者。楞严云。由尘发知。因根有相。相(尘也)见(根也)无性。同于交芦。又云。如来藏中。性觉真空。性色真空等。

　　眼识别色。耳识别声。鼻识别香。舌识别味。身识别触。意识别法。此是中六识也。眼色为缘。中生眼识等。合名为十八界。

　　无者。楞严云。识性虚妄。犹如空华。又云。内外性空。中云何立。则汝识生。从谁立界。是知蕴入处界。相尽幻妄。性实真空矣。

　　喻识六色冰盘彩鸟。日午干一空汪水耳。智者悟叹。愚者惊笑而已。

　　无无明。亦无无明尽。乃至无老死。亦无老死尽。

　　无苦集灭道。

　　无智亦无得。以无所得故。

　　因缘法有十二。一无明。二行三识。四名色。五六入六触。七受。八爱。九取。十有。十一生。十二老死。观作二门。一生起门。谓无明缘行。乃至生缘老死。二灭尽门谓无明灭。则行灭。乃至生灭。则老死灭。尽。犹灭也。乃至者。超略中间十支。但举初后二支也。

　　并云无者。应知有无明老死生。则有无明老死灭。既无无明老死生。实无无明老死灭矣。良以缘生性空。都无实义得也。楞严云。本觉妙明。性非因缘。

　　苦等。四谛法也。苦以逼迫为义。三有报也。集以招感为义。见思惑也。灭以空尽为义。偏真性也。道以趣向为义。觉支法也。

　　而云无者。若有苦集。则有灭道。苦且不生。灭道何立。故涅槃云。世谛者。即第一义谛。仁王偈云。法性。本无性第一义空如。

　　智得。二空法也。二无我摄。人无我观。法无我观。曰智。生空理境。法空理境。曰得。

　　亦云无者。非但能知空智不得。而所知空理亦亡。楞伽云。五法二无我。皆悉不可得。又云。远离智所知。转依即解脱。

　　以句结也。谓空中世出世法一一无者。以第一义谛空。本无性相有所得故。大品二十空中。一切法空。不可得空。楞严空。藏心中。七大六根。六尘六识。缘谛智度。乃至十号四德。莫不皆非。楞伽云。一切法不生。是第一义性。

　　但观十二雪山城中。四邻两舍冰霜。朝存暮泯。求形迹也。何有(此即虚空无为)。

　　菩提萨埵。依般若波罗蜜多故。

　　心无挂碍。无挂碍故。无有恐怖。远离颠倒梦想。

　　究竟涅槃。

　　菩萨依此般若真空。第一波罗蜜多心故。起观照行。故得心无业障挂碍。如解战袍。心无生死恐怖。如赦死刑。心无惑恼倒想。如觉柯梦。梵语摩诃般涅槃那。此云大灭度。大即法身德。转生死成。灭即解脱。转结业成。度即般若。转迷惑成。此涅槃果。亦寂灭空。故圆觉云。生死涅槃。犹如昨梦(即非择灭无为)。

　　三世诸佛。依般若波罗蜜多故。

　　得阿耨多罗。三藐三菩提。

　　诸佛依者。唯此一事实。余二则非真也。

　　阿耨多罗。三藐。三菩提。唐言无上。正等。正觉。正觉。理智证真也。正等。事智了俗也。无上。无障碍智。直彻中道第一谛也。契合曰得。故圆觉云。成道亦无得。本性圆满故。又云。凡夫及诸佛。同为空华相(此即择灭无为)。

　　故知般若波罗蜜多。是大神咒。是大明咒。是无上咒。是无等等咒。能除一切苦。真实不虚。

　　诸佛菩萨因果。依之修证了义。则般若是秘咒。波罗是密咒。故开五咒名也。犹彼兵符王命恩诏荫来宝玺。各有离苦得乐利益。一变化极顶。曰大神。即文字般若。咒凡成圣。除色想。劫浊苦。度小教人。成所作智。真实法乐。二遍照无碍。曰大明。即观照般若。咒小成大。除受想。见浊苦。度始教人。妙观察智。不虚法乐。三人天高过。曰无上。即境界般若。咒权成实。除想想。烦恼浊苦。度终教人。平等性智。真实法乐。四凡圣共尊。曰无等等。即眷属般若。咒渐成顿。除行想。众生独苦。度顿教人。大圆镜智。不虚法乐。五彻法底源。曰般若波罗蜜多。即实相般若。咒偏成圆。除识想。命浊苦。度圆教人。法界清净智。真如不诳不异大法乐也。如蒲卢等。岂虚教祝哉。

　　故说般若波罗蜜多咒。即说咒曰。

　　揭谛。揭谛。波罗揭谛。波罗僧揭谛。菩提。萨婆诃

　　前四名是别。此般若是总。兼成五也。名相在唯识。不相应行。名句文摄。体用在仁王。真如法性。长行如。重颂如。一切法皆如也。

　　于中先。略标。次正说。

　　揭谛。去度也。谓自去执障。度入三空。离去此岸。度至中流也。此即文字。大神咒语。

　　次复重言揭谛者。谓令他去执障。度彼三空。离生死岸。烦恼流也。此即观照。大明咒语。

　　波罗。到彼岸也。谓自去二执三障。度入二空三空。不住中流。究竟到彼岸也。此即境界无上咒语。

　　僧者。普也。众也。总也。谓普令自他。去尽二执三障。度入二空三空。九界众生。总皆不住四流。直到涅槃岸也。此即眷属。无等等咒。

　　菩提。正觉果也。谓到彼岸之处。得何等报。乃令法界怨亲。尽成无上菩提果也。此即实相。般若波罗蜜多心咒。

　　萨婆诃。速疾圆成也。谓三觉成。五智圆也。楞严云。十方如来。诵此咒心。成无上觉。则知心经心咒功德。巍巍乎。民无能名焉。

　　阁笔颂曰。

　般若咒经　　百法唯心　　本如来藏
　妙真如性　　一眼观去　　大地归真

　　般若心经理性解卷下(终)

　　慈云伯亭法师楞严寺藏经直画一(请法宝者如数订定)秉(二百七函)&nbsp;&nbsp;华严别行经圆谈疏钞记&nbsp;(共十二本)&nbsp;八钱零八厘&nbsp;直庶(二百八函　二百九函)&nbsp;&nbsp;楞严经序释圆谈灌顶疏&nbsp;(共廿五本)&nbsp;一两七钱&nbsp;几中(二百十函　二百十一函)&nbsp;&nbsp;贤首五教仪&nbsp;(六卷二本)&nbsp;一钱七分一厘&nbsp;&nbsp;五教仪科注&nbsp;(十四本)&nbsp;一两四钱四分七厘&nbsp;&nbsp;贤宗十要&nbsp;(一本)&nbsp;九分八厘&nbsp;庸(二百十二函)&nbsp;&nbsp;起信论疏记会阅&nbsp;(十卷十本)&nbsp;五钱六分一厘&nbsp;劳(二百十三函)&nbsp;&nbsp;药师疏钞&nbsp;(六卷六本)&nbsp;四钱一分六厘&nbsp;&nbsp;观音䟽钞&nbsp;(八卷四本)&nbsp;二钱六分一厘&nbsp;谦(二百十四函)&nbsp;&nbsp;金刚直解&nbsp;(五卷二本)&nbsp;二钱零五厘&nbsp;&nbsp;四十二章经疏钞&nbsp;(五卷二本)&nbsp;一钱七分五厘&nbsp;&nbsp;观经直指疏&nbsp;(一本)&nbsp;八分二厘&nbsp;&nbsp;势至疏钞&nbsp;(一本)&nbsp;六分三厘&nbsp;谨(二百十五函)&nbsp;&nbsp;弥陀略注&nbsp;(一本)&nbsp;四分三厘&nbsp;&nbsp;心经二解&nbsp;(一本)&nbsp;二分二厘&nbsp;&nbsp;尊胜经疏&nbsp;同本&nbsp;一钱一分&nbsp;&nbsp;大悲咒释&nbsp;&nbsp;如意经疏&nbsp;(二般同本)&nbsp;&nbsp;&nbsp;准提咒解&nbsp;(五般同本)&nbsp;八分五厘&nbsp;&nbsp;八大人觉经疏&nbsp;&nbsp;&nbsp;&nbsp;像想章疏&nbsp;&nbsp;&nbsp;&nbsp;持念因果记&nbsp;&nbsp;&nbsp;&nbsp;念佛与征记&nbsp;&nbsp;&nbsp;&nbsp;乐邦净土咏&nbsp;&nbsp;九分&nbsp;&nbsp;佛祖纲宗&nbsp;(四卷一本)&nbsp;五分六厘&nbsp;&nbsp;系念仪&nbsp;(四般同本)&nbsp;&nbsp;&nbsp;西资归戒仪&nbsp;&nbsp;一钱一分二厘&nbsp;&nbsp;瑜伽归戒仪&nbsp;&nbsp;&nbsp;放生仪&nbsp;&nbsp;&nbsp;&nbsp;醒世善言&nbsp;(一本)&nbsp;二分七厘&nbsp;敕聆(二百十六函二百十七函)&nbsp;&nbsp;𦦨口仪疏&nbsp;(十本三般同帙)&nbsp;&nbsp;&nbsp;𦦨口经文&nbsp;(二卷一本)&nbsp;八钱八分&nbsp;&nbsp;𦦨口摘释&nbsp;(一本)&nbsp;&nbsp;
