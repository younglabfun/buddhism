卍新纂续藏经第 26 册 No. 0552 般若心经际决


　　No. 552-A 心经注题辞

　　壮禅量虚慧公操家三十年耳无杂听口无杂言饭食云水至者如归子野怀孙熙远亦皆精苦出群为吴中知识野怀早世委院事于远公辄枯坐一室六时礼佛寒暑不辍晚参三峰相得甚欢峰之门得法如某某者俱以长老相目不敢傲之以其所不知峰顺世独居如故莫得窥其涯涘余所知者如是而已初不以文字相遇也冬春间时时相过袖中谡谡有声辄出一编乃其心经注解持用见示余于此茫然又不敢如他文字漫然置赏以滋口业劝其急就正于今之所谓大法师如华山中峰崇光诸公一一皆首肯矣遂谋付梓为不朽计亦情所必至也夫佛法得之笔墨附会者浅心地领会者深公坐卧覃思朝夕吟味凡以为此而已固能上契佛旨下不谬于注家则此一编足矣更无事求多也世界沧凉贤人隐伏公但澄莹心神保持愿力来生必为大宗师演畅般若觉悟群迷今年事晼晚余照无多良贾深藏不求闻达是有厚望于公也。

　　崇祯十四年八月二十三弟子徐波书

　　No. 552-B 般若际决题辞

　　尝闻一人得道自有一番教法宣扬譬之灯发乎焰自能照物理不容己以故明星悟后金口叹之盖叹此智慧德相使一切咸得闻知非愤蕴而作若夫知之者既有浅深宣之时不无顿渐讵令声闻缘觉但止化城菩萨行深直趣宝所此在他部所带非此中正说也此则有无中道缘捐九界圣凡情尽唯以是而造虽挂碍颠倒靡不咸离菩提涅槃果果俱就经王开此全是髻珠更无他耳北禅老宿量虚慧公三十年来一唯为此忽然漏逗借旧吐新宣此本际非无所得而学语者比也顷因付梓敬题其简若此。

　　崇祯辛巳中秋前一日桐溪退院头陀正性书于净梵坛东之天龙别室

　　No. 552

　　般若际决

　　唐三藏法师　玄奘奉　诏译

　　明吴门北禅沙门　大慧　释

　　般若波罗蜜多心经

　　般若者即智慧也此智慧于不思议中出现收放总不离一微尘何故以此般若是本际施设故世尊睹明星时便曰奇哉一切众生皆具如来智慧德相岂是一刹那睹星外更有身心凡圣净秽国土一切有情同证而谓之曰具也波罗蜜多者云到彼岸到本际之彼岸是也此本际是一切众生自处旧居不从修得今人妄谓有彼岸可到直至徒劳祗劫到于涅槃元来寸步无移可见正当直下归源不须向外求真否则必有彼此对待不泯生死于此经之宗趣失矣此般若心者圣凡所同禀共赋者也以凡夫执着妄想故有种种差别贤圣执着修行亦有种种差别若论本法中凡圣心行总归一刹那际里许施设是故经云一切贤圣皆以无为法而有差别经者常也贯通义也此一经之文章前后句义尘说刹说一语一默一动一静真常捷径之法总归一刹那际中一道贯通也按世尊入刹那际三昧时不离菩提场而升忉利天乃至七处九会亦不离菩提场此即无时也无时者不历须臾不遗三世随缘赴感不失本际故。

　　观自在菩萨。

　　观者智用自在者法性无为故以能所对待而观则不自在必须能所俱忘溷融无杂方为自在菩萨者即觉有情也又云普济智身普遍于法界普济众生能度所度总归于智身法身是也。

　　行深般若波罗蜜多时。

　　行深般若等者盖般若凡圣共有无论正报智身相好依报微尘刹土众宝庄严及众生依正总归到本际法身常寂光土无彼无此乃为到彼岸耳时者即观自在菩萨修此般若之时从古至今中间无时可移无法可说无动无静亦不住于无动静超世出世间法乃名深也。

　　照见五蕴皆空。

　　五蕴皆空者此空乃般若离心意识寂灭之空也既离心意识唯心可见矣所谓透过唯心方始旧居旧居不居便起大用现前不拘规则耳。

　　度一切苦厄。

　　一切苦不出三苦三苦本无故无苦即寂灭寂灭即自心迷此一心而有众苦悟此一心但是净佛国土游戏神通也。

　　舍利子色不异空空不异色色即是空空即是色受想行识亦复如是。

　　梵语舍利此云鹙连母称名故曰鹙子舍利子在二乘空智中推为第一今于甚深般若机将熟故所以诏告之不异者色空同体不异时之本际也正所谓离双眸而见青黄绝色空而见是非也即色即空者非是柝法明空亦非混而不分其空色空了然明着即是无时中现相无字中说法无门中出入独存不异无二之门岂非深般若乎受想行识等者例同心法四蕴也。

　　舍利子是诸法空相不生不灭不垢不净不增不减。

　　诸法即前五蕴等法空相者即实相也实相体上不生不灭不垢不净不增不减如是会五蕴归实相也所言不生不灭者只此实相中无起灭故经云当处出生随处灭尽非但刹那际中如是即世尊从兜率降王宫入胎出胎至于涅槃七十有九亦是当处出生随处灭尽古德云未离兜率已诞王宫未出母胎度生已毕诚哉是言也此一际中最寂静处无容心识心识尚无岂得以垢净增减而言哉。

　　是故空中无色无受想行识。

　　空中无色等者在一刹那无容少许法故曰无也此际即是实际如来之根本智也又在刹那际中说法度生即是差别智也差别与根本智同时施设故不言其空但言无耳。

　　无眼耳鼻舌身意无色声香味触法无眼界乃至无意识界。

　　无眼耳鼻舌等者根尘识无出物外之像也祖云灵光独耀迥脱根尘体露真常不拘文字但离妄缘即如如佛佛祖只是一个鼻孔出气此经直指心源以众生不能直下承当乃将三观以推到其理龙树尊者云因缘所生法我说即是空亦名为假名亦名中道义此四句一口吐出契证般若之妙宁有过哉众生迷此故曰无明圣人悟此名曰超数量何以故所谓三观归一心一心归刹那一刹那中只无思虑无思虑则不能自立刹那心者故曰超数量数量外净心中涌出法界体用缘起之法岂不是如来藏中尘沙妙用耳。

　　无无明亦无无明尽乃至无老死亦无老死尽。

　　此无十二有支缘生法也此三世缘起因果同时非但二乘菩萨尚不能尽其理唯佛同时具足因缘故称微妙大用也论云一支具十二支支支具十二支共一百四十四支支支具真俗二谛何以故缘觉悟此便为灭谛凡夫具此成八万四千尘劳便有无量生死圣人具此成八万四千陀罗尼便有无量法门也何以故尘沙数门总归一刹那际此一刹那际无容一法一切圣凡心尽此际亦能周遍法界一切智身无处不出现耳。

　　无苦集灭道。

　　无小乘四谛者直指声闻即涅槃故何以故即苦即涅槃即集即一切种智然而会取此两个即字不费一毫许力顿契般若之理何以故无三世故既无三世无我人众生寿者不修而证是故众生即佛众生与佛本一相故经云是法住法位世间相常住何必转也。

　　无智亦无得。

　　此经中无住法也能证智慧所证涅槃亦是寄言无实法故经云智慧愚痴皆名般若净秽彼此无异境界然世尊所言三科七大声闻缘觉菩萨修证总非者不可便谓之无也此正世尊所谓一切事究竟坚固也今人有志进道者莫离事相中别立修行若离事相而别立修行则必有差讹非究竟矣是故正宗分中独言无字即事相上不立言说文字心缘之旨正所谓达摩教外别传最上宗之般若也古云在事相上觑则捷意根上卜度只摸索不着耳。

　　以无所得故。

　　即本有智慧无依无住以本法不可思议故云无得也。

　　菩提萨埵依般若波罗蜜多故。

　　菩提萨埵指修此人依者赖也仗也乃仗此刹那本际也。

　　心无挂碍无挂碍故无有恐怖远离颠倒梦想究竟涅槃。

　　此是入刹那际三昧观六道众生三乘贤圣能证智慧所证涅槃总名颠倒梦想耳若能如是会取不失此经之旨方名大究竟大寂灭海中耳向下赞此经显般若真实。

　　三世诸佛依般若波罗蜜多故得阿耨多罗三藐三菩提。

　　引能证人以证此经之不虚令闻者生实信故得阿耨多罗三藐三菩提者即是无上正等正觉也世尊入刹那际时无一法加之于上故曰无上本际中诸佛众生平等无二故曰正等正觉者即本觉也迷此觉者名不觉悟此觉者名始觉此觉本无迷悟故曰本觉三觉是假名本无实法寄言正觉耳。

　　故知般若波罗蜜多是大神咒是大明咒是无上咒是无等等咒。

　　般若秘密者无作无止无任无灭无无亦无智慧光明本一相故则知此经非心所测大神咒者诸佛用不思议神变故大明咒者法界平等用无分别智了众生故无上咒者若大心众生悟此法者十住初心便与诸佛果位平等无异故无等等咒者佛所证无上之法一切所不及故。

　　能除一切苦真实不虚故说般若波罗蜜多咒即说咒曰。

　　揭谛揭谛波罗揭谛波罗僧揭谛菩提萨摩诃

　　此经与咒显密交参智者直悟尘尘三昧方契此经之髓也何以故圣凡共见大地森罗人畜等物无非般若现形揭谛娑诃句里出没是经以深般若为要纲色空不异为宗诸法空相为体提无字当人为用无者纤尘不立以赖无字种能含万有无色无受等乃至无智无得者岂不是离言绝意教外深般若乎色受空等诸法者初授与比丘至于佛果亦容受于无字中何也诸法以空合空故得容受无碍耳今时人欲空见者十中有六七此般若毕竟离文字空色外悟得容受不容受故一切颠倒即涅槃也。

　　般若波罗蜜多心经(终)

　　论曰如上所说刹那者是本际之妙用也何以故本际无来去故能摄三世故刹那无住无性大机大用大自在故如是二法本无异故若将此际体上教化众生立一字为体三科七大为用若将此际用上教化众生立一字为用三科七大为体佛祖皆不离刹那际故假如有人入兰若中初步踏着一块砖数百砖皆到矣若次第经行百砖已原至初步砖者并无移动此般若之体用亦复如是末法时人有执此心有者有执空者执常者执非常者执知者执不知者执常与无常知与不知融通者执一切总非者执心中无色者执色中无心者执心中有色者执色中有心者执遍与不遍者执喻者执法者如是等执不能枚举皆为戏论如斯所论尽归与一刹那际中不摄不散不来不去无住无依何以故性齐时齐行齐体用齐因果齐此心于佛齐众生齐法界亦齐此心非即四句是亦非离四句有所谓一心三世三世一心举起一毫端放上周沙界如斯会者方契般若心宗也。

　　世尊不二中将无字心经指示迷人今人缘此无字对有字论之便有建立诽谤之语云何建立非有性建立性非无性建立性非有无俱性建立性非有无非性建立性云何诽谤非有言说而生常见言说非无言说而生断见言说非即有无言说而生共见言说非离有无言说而生灭见言说是名建立诽谤法除圆顿教余教修行俱不能免以外道魔类等于中取着故在佛祖用处团得拢擘得开随手拈来无不自在虽有种种差别而于一刹那际法法平等称性无二故曰自在也。

　　夫般若灵明体非一异当人举用差别非无大要用智者一切即一用慧者一即一切然而一多同异半满不出无字大用中漏七珍八宝也所谓当阳拈出觌体无私非常人之所论也乃至幽冥人畜横竖屈伸语默静虑左右见闻等先会得此中面孔后一只眼能除一切苦真实不虚故说般若波罗蜜多咒。

　般若锋兮难描𦘕　　金刚焰里岂安身
　不觉昏沉亲切处　　回光一照隔千层

　　般若心经际决(终)

　　No. 552-C 北禅量公二注䟦尾

　　吾人学问得于授受者浅得于天机者深世学且然而况佛法量公体敦庞之质积向往之诚矻矻乎欲以悟入处举似世人盖自千山万水草鞋边拾得并初中后夜蒲团上拈来非如世间阿师食人涕唾从烟黄本子寻活计者也去年有般若心经际决行世未几弥陀已决又出夫从智慧门而收归净土溯流穷源因枝得本昔文殊大智发愿求生西方量公述作本意与之暗合当是诸佛悯念其勤嘿为赞助耳。

　　壬午小除夕弟子徐波题

　　No. 552-D

　　若人识得心大地无寸土般若是心智净土是心地二经是心之常理二注是心之指南是故除心则无般若亦无净土况有二经与二注哉二注之中说道微尘际刹那际者所谓一念未兴心源也操持此心源谓之行深般若寻到此心源谓之往生净土行也往也必可依指南以知方所是二经之不可无二注也如此矣我禅定老人月舟胡禅师偶得此书且诵且喜欲与众共之乃令印生翻刻流通是大慈心也是般若心也是净土庄严心也三心即一心从彼微尘刹那之二际流出盖天盖地浩无边际此心既无边际此书流通亦岂有边际哉不肖幸在众先而看阅之不知感喜何如也因落秃笔于卷尾聊记年月云尔。

　　贞享五戊辰岁三月谷旦加州椙树林大乘护国禅寺白卍山和南䟦
