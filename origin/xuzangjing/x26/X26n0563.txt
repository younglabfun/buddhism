卍新纂续藏经第 26 册 No. 0563 般若心经请益说


　　No. 563

　　般若波罗蜜多心经请益说

　　鼓山沙门　道霈　说

　　弟子　(太光源深)等　同录

　　康熙庚戌腊月八日为诸戒子说戒毕次日室中方焚香静坐与空王老子打葛藤而孤月毒海玄印德光诸禅人扣关作礼请益心经大旨余陵凭应曰心经大旨照见五蕴皆空即了更说个什么众皆屏息默领余各令就坐良久乃曰般若梵语此翻智慧不云智慧而言般若者智慧轻薄乃世人之常称也般若尊重何也经云菩提萨埵依般若波罗蜜多故心无挂碍乃至究竟涅槃三世诸佛依般若波罗蜜多故得阿耨菩提是知般若不独菩萨所师亦为诸佛所师故尊重也然般若有三种一实相般若即真空心体二观照般若即心体上本有大智慧光明三文字般若即自心如来后得智中流出声名句文诠显自心若法若义浅深次第也行人若于实相体上起大智慧反照实相见实相已然后复照如来所演一切法义冥合自心无二无别是以自心为智灯烛经幽旨也若行人先由文字般若而发起观照由观照而洞见实相是以古教为明镜照见自心也二者各随根异非法有定相也波罗蜜多此翻彼岸到西方语倒若顺此方文势应云到彼岸此乃般若功能谓由智慧故到彼岸也彼岸对此岸而言所云到者但照见此岸本空此岸即是彼岸非别有彼岸可到也然般若又有二种一共二不共若依共般若声闻以苦集二谛为此岸道谛为舟航灭谛为彼岸是声闻智慧到彼岸也缘觉以十二因缘三世流转循环无尽为此岸观智为舟航缘生性空即寂灭相为彼岸是缘觉智慧到彼岸也菩萨以六蔽为此岸六度为舟航佛果为彼岸是权乘菩萨智慧到彼岸也若依不共般若总以凡夫蕴处界及三乘圣贤所修所证为此岸以观照般若为舟航实相真空为彼岸此经智慧到彼岸即不共般若谓不共三乘人所说唯令大心凡夫于五蕴中直下顿见即蕴即空即空即蕴一空一切空而真空体上本无蕴处界及谛缘度等诸法是谓究竟智慧到彼岸也心者直指法体上云彼岸原非他物即一切群生本有真空心体是也诸般若中广说空义而不云空即是心乃如来之密意惟此经直下指出分明显露更无覆藏谓此智慧所到彼岸非是别法即是当人本有真空心体也经即文字般若乃心佛所说能诠如上智慧到彼岸真空心体之义谓之为经具贯摄常法四义俱如常解。

　　观自在菩萨行深般若波罗蜜多时照见五蕴皆空度一切苦厄。

　　此四句乃一经大纲犹诸经之发起序也初句举能修之人次句显所修之法三句明所照见之理此理即深般若乃真空实相也四句验所断苦果举苦业惑在其中矣初观自在者观谓能观之智即经中照字自在谓见理断惑即经中见蕴空而度苦厄故受以自在之名菩萨如常解大心凡夫即是其人也次行深般若波罗蜜多时者行即修行深者对浅而言以是不共般若超出三乘故深也时谓正当修般若之时即照见之非前后也三照见五蕴皆空者照乃观照工夫即观照般若也五蕴皆空乃所观理境即实相般若也见者以照之既久豁然洞见五蕴缘生虽幻有其相而性本空寂也四度一切苦厄者谓未见蕴空时认蕴为实起惑造业苦报牵连相续不绝一见蕴空人法俱丧无造业者无受报者一切苦厄如汤消冰故云度也不唯度凡夫分段苦而三乘变易苦悉皆度脱故云一切也此经所以为深般若者以其不依三乘渐次修习唯令大心凡夫于五蕴中直下顿见真空实相一切生死苦厄即时度脱直截痛快莫逾于此读者毋忽。

　　舍利子色不异空空不异色色即是空空即是色受想行识亦复如是。

　　照见五蕴皆空一句释迦老子已劈腹剜心倾尽无余更复何说但蕴空之旨理会尤难毫厘有差天地悬隔凡夫著有二乘耽空地前空乱意菩萨犹疑灭色取空或云空在色外或云空是物不能克证真空心体故世尊呼舍利弗而宣明之舍利弗乃如来大弟子智慧第一欲说大般若法须告大智慧人苟非其人浪授何益所云照见五蕴皆空者须知蕴之与空原非二物且举色而言之色者即真空中幻出何异于空空者即幻色之空何异于色然云不异犹似两物相比而云不异恐迷者依然看作两橛故又反覆申明云幻色举体即是真空真空举体即是幻色如波即水金即器原非两物只是一法也色法既尔受等四蕴亦然故云亦复如是此中虽唯举五蕴而根尘识谛缘度及佛果菩提乃至八十一科皆在其中故大般若云一切智智清净无二无二分无别无断故志公和尚云以我身空诸法空千品万类悉皆同而寿昌无明师翁亦云色即是空空即是色受想行识亦复如是空即心也色受想行识亦心也所以凡所见色皆是见心首楞严云一切世间诸所有物皆菩提妙明心体此心一悟无色无受想行识无眼耳鼻舌身意乃至无智亦无得一即一切一切即一若能如是何虑不毕又被这老子一口道尽矣。

　　舍利子是诸法空相不生不灭不垢不净不增不减。

　　上明即色即空意已玄极而世尊又呼舍利弗告以诸法空相者欲发明真空之体令人深进彻法源底也是诸法指上五蕴等诸法空相即五蕴等空相空而言相者乃无相之相是诸法实相也生灭等三对意谓五蕴空相本无有生云何有灭本来不垢云何有净本不曾增云何有减不变不易性相常然众生见诸法缘会而生缘散而灭迷之则垢悟之则净在凡则增(谓五蕴炽盛)在圣则减者(谓五蕴空)乃翳眼见空华而诸法空相中本来无有故皆以不字不之。

　　是故空中无色无受想行识无眼耳鼻舌身意无色声香味触法无眼界乃至无意识界无无明亦无无明尽乃至无老死亦无老死尽无苦集灭道无智亦无得。

　　是故空中者承接上文而言上云诸法空相无生灭垢净等以是之故空中本无色受想等无五蕴也无眼耳等无六根也无色声等无六尘也根尘合为十二处无眼界乃至无意识界无十八界也此首举眼根界而末举意识界乃至二字含摄中间十六界乃文之巧也已上蕴处界三科乃凡夫法真空中本来无也无无明等无十二因缘也无无明无流转法无无明尽无还灭法乃至无老死二句亦然上句流转下句还灭也此中流转还灭二门皆举首尾二缘乃至二字该摄中间行识名色六入触受爱取有生等十缘此乃缘觉所修之法真空中不唯无流转而还灭亦无也无苦集灭道无四谛也苦集世间因果灭道出世间因果谓知苦断集证灭修道乃声闻所修之法真空中不唯无世间苦集而出世灭道亦无也无智亦无得无菩萨法也智即能修六度之智以智修度故达彼岸六度因也得即果也以修六度故得菩提涅槃二果也真空中不唯无六度而菩提涅槃亦无也夫无凡夫法无缘觉法无声闻法无菩萨与佛法大般若云设有一法过于涅槃我亦说如梦幻此其所以为深般若也六祖大师云本来无一物何处惹尘埃永嘉云了了见无一物亦无人亦无佛大千沙界海中沤一切圣贤如电拂此离心意识境界唯真智方能照见非言说可了也问曰上云色即是空空即是色可谓圆且妙也乃又进舍利弗而告以诸法空相云无生灭垢净无蕴处界谛缘度等诸法得无似拨去诸缘而取色外之空与上即色即空之旨相背戾乎答曰子不达真空也何者盖蕴等乃一期幻缘空乃究竟实际蕴等生于空中譬如片云点太清里虽太清的体是云云当体即是太清而太清究竟清净岂受点染乎云居膺禅师云如人头头上了物物上通只唤作了事人终不唤作尊贵将知尊贵一路自别噫可为智者道也虽然维摩诘经云若见无为入正位者不能复发阿耨多罗三藐三菩提心所以大智之士虽至此而不作证何者此是学位非证位也。

　　以无所得故菩提萨埵依般若波罗蜜多故心无挂碍无挂碍故无有恐怖远离颠倒梦想究竟涅槃三世诸佛依般若波罗蜜多故得阿耨多罗三藐三菩提。

　　此一节乃学般若菩萨转位就功为法门之大关棙不可不知以者由也无所得者即无智无得也故者起后之辞若未到此无所得之地只是博地凡夫苟至此而便作证则堕二乘窠臼惟大心凡夫亲至无所得之地而即于那边转身用无所得而为方便入世出世即事即理了无挂碍无生处度生而究竟无生可度无佛处作佛而究竟无佛可成圆满菩提归无所得此所谓世出世间胜丈夫即菩萨诸佛是也菩提萨埵乃具足梵语今略去提埵二字而但云菩萨盖顺此方文势也依般若波罗蜜多故心无挂碍者依者遵用也般若波罗蜜多即无所得也心无挂碍者回真入俗权实双流事理并运者也大般若经云如金翅鸟飞腾虚空自在翱翔久不堕落虽依于空戏而不据空亦不为空之所碍夫依空而不据空则不尽有为不住无为也不为空所碍则不为有碍可知华严所谓甚深无碍智是也若未得此智居空空碍涉有有碍以有碍故便生恐怖恐怖有五一不活怖二恶名怖三死怖四堕恶道怖五大众威德怖以有怖故便起颠倒梦想无中见有有中见无妄兴苦乐生颠倒见以得此无所得般若故则心无挂碍无恐怖离颠倒梦想而证究竟涅槃涅槃此翻圆寂谓德无不备障无不尽乃诸佛之断果也三世诸佛依般若波罗蜜多故得阿耨多罗三藐三菩提者谓不独菩萨依之而究竟涅槃诸佛亦依之而得菩提也阿云无耨多罗云上三藐云正等三菩提云正觉乃诸佛之智果也菩提萨埵乃三世诸佛之因举因验果也三世诸佛乃菩提萨埵之果举果验因也菩提涅槃各举一种互相该摄至此果满因圆究竟穷极方始克证何者此是证位非学位也二者皆依般若无得之功也。

　　故知般若波罗蜜多是大神咒是大明咒是无上咒是无等等咒能除一切苦真实不虚故说般若波罗蜜多咒。

　　故知者承接上云诸佛菩萨皆依般若得智断二果以此故知般若是大神咒等神者不可思议能证烦恼为菩提证生死为涅槃非神乎能照见五蕴皆空非明乎为诸佛之所师宁有上乎凡夫三乘佛果虽无与等而能等为凡夫三乘佛果所依止非无等等乎上云般若此云咒者显密之称也咒即般若般若即咒显密圆通不可思议故极其功力而申赞之能除一切苦真实不虚者有二义一约法真实不虚即般若能照见蕴空度一切苦厄二约人真实不虚即世尊说法言无虚妄故叮咛告诫令人谛信勿疑依之修行决不相赚也。

　　即说咒曰。

　　揭谛揭谛波罗揭谛波罗僧揭谛菩提萨婆诃

　　此正说咒辞咒者诸佛心法不可思议诸天鬼神悉皆敬奉犹诸经之流通也若善持之则观智益明功力益验上显说般若此密说般若显以慧通密以定入定慧圆明立臻彼岸矣孤月毒海玄印德光诸禅人欢喜踊跃得未曾有合掌称颂作礼而去余亦嗒然忘言矣次日诸禅人同录其说呈览且将谋灾木以公诸人人余嘉其志乃为厘正而归之遂名其说曰请益云。

　　附补喻弥陀集般若心经句为颂(有引)

　　宋杭州净思律师俗姓喻善画弥陀杨无为以喻弥陀称之尝集心经句为颂今亡矣乃窃取其意而补之。

　自在行深般若时　　照见蕴空度苦厄
　不异色空即色空　　受想行识亦如是
　身子欲知法空相　　生灭垢净了无有
　是故空中阴界无　　谛缘度亦不可得
　以无得故得菩提　　般若神明无上力

　　般若波罗蜜多心经请益说(终)

　　No. 563-A 般若心经指掌请益说合刻䟦

　　古今疏心经者不为不多然求其好疏不可得　永觉大师以天纵知见为此指掌光前绝后独揭斩新日月其子　为霖禅师着请益说一篇探赜钓深说破他人说不到处余视此二注希有如优昙华不敢辄擅其美刊行于世以贻后学若有英灵衲僧悟空华之无蒂知玄珠之有光庶几不辜他说经作注之心矣。

　　贞享岁次丁卯季夏十八日萨州福昌住持觉海叟澄圆谨题
