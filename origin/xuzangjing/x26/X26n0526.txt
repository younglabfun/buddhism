卍新纂续藏经第 26 册 No. 0526 般若心经注


　　No. 526

　　注般若波罗蜜多心经

　　中天竺国沙门释提婆　注(并序)

　　般若波罗蜜多心经者。乃是真理之玄宗。法身之名称。其体则不生不灭。不去不来。量等虚空。曾无变改。广乃普周法界。无物不容。狭即芥子微尘。未足为喻。显即参罗万像。隐即无色无名。生死苦乐轮迁。本性轴元不动。四生三有。大圣共禀无差。此城他邦。凡愚自舛。是知性凑则三际不易。识浊则今古相催。业杂乃感果不同。何关本性有异。斯乃世徒乏志。不自修行。断信续疑。放情散逸。所以轮回六趣。受报无穷。苦乐交番。何曾暂止。是故上界仁慈。不悲含识。广演言教。无事无为。接引溺群。令登已岸。今即世徒缘逼。无暇遍寻。遂只暗昧守昏。无由得晓。乃有仁慈后胤。达世根源。撰录大般若之要言。用显幽秘之义。故号般若波罗蜜多心经也。文言虽促。义理遥长。若非久积勤功。莫能测其涯际。但为妄情生灭我见恒存。性外求真。他方觅佛。遂使甘露徒膳慧日虚明。此等纵属佛生。未曾有益。提婆乃病愚已久。岂敢医他。贤士愿闻。那可缄嘿。今且略陈浅见。注寄文傍。将与理乖。请不依侮。

　　般若波罗蜜多心经

　　所言般若波罗蜜多者。即是梵音。此地翻般若为智慧。波罗蜜为彼岸。蜜多言支。都合即云智慧彼岸支。云何为智慧。智能观照。慧能证悟。彼岸者。涅槃为彼岸。生死为此岸。悟者即涅槃。迷者即生死。支者此观门也。若无正观要门。不知究竟安心之处。是故依行合于正道。故言支也。心者。此观门即是众智慧之要宗。趣涅槃城之真路。经者。训常训迳。先圣莫不游从。因是果圆解脱。故言经也。

　　观自在菩萨。

　　菩萨者。虽是梵音。文言不足。何以得然。但以梵语汉言方音有异。翻作汉语。文言稍不和韵。是以往日翻译大德。于一名中。略除三字。终须解释。是故知意而已。问。梵本真言足者如何。答。即云菩提萨怛缚。此翻菩提为道心。萨怛缚为众生。问。云何为道心众生。答。行者常观诸法。不舍须臾。进止威仪未曾暂息。四心普济。而不见能所可收。为物迁形。而善权施方便。无亲无党。常存一子之心。不曲不邪。而随方化物。八风扇之不动。故名行道之人。行道之人。名中道之士。故名道心众生。又道者乃是万邦不摧之迳。心者即是内照证悟之方。内照外通相资。万法由斯备矣。又圆明总悟。不复有进。目之为佛。半月修满之徒。詺之为菩萨也。

　　言自在者。然一切众生。皆有佛性。隐显有异。一体不殊。观照即自在。散乱即为罔然。观者非一。背为邪见。故妄念滋多。妄念滋多。即随因迸逸。即无恶不为。以造业故。随业轮回。业之所使。名不自在。又世间愚人。常随他语。不自推求。是非善恶。一听他言。得失进。何曾自说。唯知贪幻欲于盲目。不知受实苦于将来。一害苦于万人。日夜痛于大圣。是故道心众生。常观照故。不为一切法与非法。乃至苦乐之所拘执。故言观自在菩萨也。

　　行深般若波罗蜜多时。

　　般若无底。故言深。观照不绝。所以言行。时者。即是行人运慧悟理。契合之时。故言行深般若波罗蜜多时。

　　照见五蕴皆空。

　　五蕴者。即色受想行识也。亦云荫。荫者荫覆之义。蕴者蕴积之义也。然荫性无迁。空无变改。荫法生灭故。即色受想行识。他明乃荫集。已晓即无生。于观照之时。了无取舍。故照见五蕴皆空。

　　度一切苦厄。

　　存情逐境不称心。乃烦冤。契意生欣。欲心转炽。此即苦乐交集。厄者何疑。合道之。于此门中。八风不动。故言度一切苦厄。

　　舍利子。

　　舍利者梵音。鸟名也。此翻诸家各悉不同。或云秋露子。或云眼珠子。或云身子。此皆承虚忘说。然舍利者。鸲鹆鸟者是。舍利弗母。眼似鸲鹆眼。圆而明净。又复聪明多知。于时世人皆识因眼。故号为舍利。既其所生。胜母聪明。世人共识。称为舍利弗。弗者梵音。此翻为子。故言舍利子。聪明第一。投佛出家。得阿罗汉果。佛与对谈。故呼其名。

　　色不异空。

　　即色从空而生。念念迁灭。滞心即有质。通情照观。则毕竟无形。当知妄情非是究竟。凡夫灭色。始得言空。菩萨不妨参罗。了达色空一体。故言色不异空也。

　　空不异色。

　　即空中生色。缘会故名色。缘散故言空。色不因空。不能生长。生空不因色。则不立名。欲显其源。要须相藉。故言空不异色也。

　　色即是空。

　　即色法妄质。色性体空性。不以灭色始空。故言色即是空。

　　空即是色。

　　万像参罗。皆从空出。言亦得言即色。注心观空。见有空体。岂非空即是色。存吾之者。着空不空。忘我之人。无空无有。意显清混。故言空则是色。

　　受想行识。亦复如是。

　　一荫既尔。余四亦然。故言亦复如是。

　　舍利子。是诸法相空。

　　此则叠前所说。印一切法同空性相。

　　不生不灭。

　　即于法性中。本自不生。今即无灭。无终无始。故言不生不灭。

　　不垢不净。

　　一切法生者是垢。灭者是净。若我人见者。即有净。有不净。解脱之人。无净。无不净。故言不垢不净也。

　　不增不减。

　　他方入此无碍。则不增。广济有情不亏。名不灭。故言不增不减。

　　是故空中无色。无受想行识。

　　是五荫属诸识。缘生。缘生缘无自性。生必凭空。荫受之时。空无增减。荫识生灭。毕竟归空。既了诸法皆空。即知本来无色。若知色本无色。即知受无所受。受无所受想依何想。想既无想。行令谁行。行既不行。识欲何识。因于幻色。即起受心。因受心故。妄想即生。妄想生故。兴诸业行。行有善恶。识有爱憎。爱憎之心。由于知见。今观照知见根本性空。即识牙不生。识牙不生。即业种长谢。业种长谢。菩提果成。故言无色无受想行识。

　　无眼耳鼻舌身意。无色声香味触法。

　　即眼能见色。得名为眼。耳能闻声。得名为耳。鼻能闻香。得名为鼻。舌能辨味。得名为舌。身能受触。得名为身。意能观法。得名为意。若无色声香味触法。即眼耳鼻舌身意何所施。若无眼耳鼻舌身意。即色声香味触法。亦不自说。以是各不能自起。皆是和合因缘。和合因缘。即生灭法。生灭法者。即是空。故。言无也。又起信论云。所谓法者。是众生心。法不自法。由心故法。当知是法。乃属于心。此处似难。故须问答。问曰。既云法不自法。由心故法。心无定相。云何由心。答曰。心虽无相。而知一切法。又问。心既觉知。法有觉不。答曰。法若有觉者。还即是心。故佛者名觉。法名不觉。僧名和合。故知法不自法者。为无情无分别也。由心故法者。心有情识。能分别故。邪正之理。自然即现。当知法不自法。由心故法。明知心亦不自心。由法故心。何以故。若无法者。心即无诸缘虑。以无缘虑故。则无法无心。当知分别者妄念也。无分别者。会法性也。此之无分别。非总无分别。是分别分别。是无分别。善知诸法。不逐世迁。故言无眼耳鼻舌身意无色声香味触法。

　　无眼界。乃至无意识界。

　　眼界者即色也。乃至无意识界者。即声香味触法也。界者即十八界也。何故言十八界。内有六根。外有六尘。中有六识。故言十八界。又眼只见色。不能闻声。耳只闻声。不能见色。鼻香舌味身触意法。亦复如是。用皆有所。各不相知。故言界也。又眼识为能观。尘为所观。能所和合。善恶生焉。故知和合之法。皆是妄想因缘。妄想因缘即是生灭。愚者谓实。业种便生。智者了达根本。妄心不起。业种不生。业种不生。则永辞后有。故言无眼界乃至无意识界。

　　无无明。亦无无明尽。

　　妄心取相。确执不移。名曰无明。了达其源。无明乃尽。虽有尽与未尽。取舍相自迁流。于毕竟法身。曾无变改。故言无无明亦无无明尽。

　　乃至无老死。亦无老死尽。

　　以取相故。有始无终。名为老死。因是厌患生死。修心出苦。名为老死尽。以上从无无明已来。明十二因缘。为破缘觉疑故。何以故。为行人了达法性。不逐世迁。不住静乱苦乐相故。故言无老死亦无老死尽。

　　无苦集灭道。

　　若耽着世欲。则有苦集之患。厌离世间。则有灭苦之道。菩萨于是中间。不见有苦集可舍。不见灭道可求。取舍心息。苦乐两忘。说无四谛。断声闻疑。故言无苦集灭道。

　　无智亦无得。

　　能观者智也。所观者得也。既以苦乐两忘观心不起。名之为得无所得。此之一得。不同世得。为破菩萨有所得故。故言无智亦无得。

　　以无所得故。菩提萨埵依般若波罗蜜多故。心无挂碍。

　　愚情逐境。动念为挂。慧识澄神。即无所滞。故言无挂碍。

　　无挂碍故。无有恐怖。远离一切颠倒梦想。

　　即明世间执妄。所谓焰中见水。空中见华。乾闼婆城。如水龟毛。如走菟角。如石女生儿。世间五欲。荣华富贵等。亦复如是。愚者谓实。贪爱心生。苦恼便至。恐怖何疑。背正故名颠倒。无常故名梦想。智者了达梦想空幻本性无生。生由妄念。菩萨常谛。邪心不起。恐怖无从。正定心神。颠倒情息。故言无有恐怖远离颠倒梦想。

　　究竟涅槃。

　　即明一切法及行者身中佛性。本自不生。今则无灭。故言究竟涅槃。

　　三世诸佛依般若波罗蜜多故。得阿耨多罗三藐三菩提。

　　三世者。即过去未来现在也。诸者言一切。佛者梵音。此云觉。自觉觉他。觉了一切。故名为佛。所言依般若波罗蜜多者。即是依智慧。到彼岸支。言得阿耨多罗三藐三菩提者。此云无上正真等正觉道。是故道心众生。观照不见有苦乐可得故。则无物能累。故言无上。所证非虚非邪。故言正真。于自他相。了无分别。而善觉一切诸根利钝进退之志。故言等正觉果。证此果。皆由智慧。所言得者。如前释得无所得。行此观者。即游解脱之迳。故言道也。

　　故知般若波罗蜜多。是大神咒。

　　神咒者。即是总持义也。智慧能持一切。故言总持。因是智慧。故证果非小。故言是大神咒。

　　是大明咒。

　　愚痴有碍为暗。智慧圆通。岂非明。能因此见智非小。故言是大明咒。

　　是无上咒。

　　于诸说中。此演为最。故言是无上咒。

　　是无等等咒。

　　世及二乘智。比量不能及。故言是无等等咒。

　　能除一切苦。

　　即明此经能除生死轮转之事。譬如明灯能破黑闇。亦如妙药消除诸毒。复如金錍挑除眼瞙。举要言之。譬如如意摩尼宝珠所求皆得所愿皆成。若人能于此经。成思慧者。除诸恶报。灭三业鄣。亦复如是。故言能除一切苦。

　　真实不虚。

　　观行不邪。证果不谬。故言真实不虚。

　　故说般若波罗蜜多咒。

　　意在智慧。到彼岸支。能总持法。为修觉人。故须说也。

　　即说咒曰。

　　意在欲说总持偈言。

　　揭帝揭帝

　　言去去。

　　波罗揭帝

　　言彼岸去。

　　波罗僧揭帝

　　决定往彼岸。

　　菩提娑婆诃

　　言道心众生。是知有道心者。即能内外推求。内外推求。即真理自现。达理性故。不为生死所羁。生死既不能羁。此处即为彼岸。若无道心。即不能谈此妙道。以不行故。无由到于彼岸。为欲劝进行人。故言揭帝揭帝波罗揭帝波罗僧揭帝菩提娑婆诃。

　　般若波罗蜜多心经
