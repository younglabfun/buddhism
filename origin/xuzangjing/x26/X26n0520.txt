卍新纂续藏经第 26 册 No. 0520 仁王经疏


　　No. 520-A 注仁王般若经科

　　大宋沙门　净源　录○注仁王般若经科(二)初题目(二)初注题二述人二疏文(二)初通叙宗旨(三)初儒释对辨(三)初标(夫儒)二释(彼以)三结(斯皆)二正叙经旨(三)初标难(知兹)二中义(二)初王请安民(是故)二圣慈护国(至圣)三引例(三)初合辨(恢五)二叙失(二)初叙义(昔人)二显夫(中是)三明得(二)初正明(唯大)二引证(故有)三具彰疏解(二)初叙昔解(二)初释义有广略(若夫)二流传有隐显(然则)二申今义(三)初明所宗(净源)二报国恩(庶乎)三资臣德(夫然)二别释经文(二)初题号(二)初解所诠(四)初释仁王(夫仁)二释护国(护者)三释般若(梵语)四转波等(波罗)二释能诠(三)初正释(经者)二叙叹(然则)三通妨(或谓)二经文(二)初科判(三)初科判源由(次释)二约品分文(然此)三辨三之相(所以)二随释(三)初序分序品第一(文句)(二)初悬示(三)初证信序(诸经)二发起序(二发)三辨品数(品者)二牒释(二)初证信(三)初建立所以(二)初立由(然证)二立意(意为)二科定经文(虽具)三依科正解(二)初说经时处(二)初释文(信成)二通妨(或曰)二两众俱闻(二)初总叙分科(二两)二随科别释(三)初明当机众(六)初声闻众(二)初正释二众(二)初僧众二尼众二会通缘觉(若按)二菩萨众(二)初标类举数二叙叹行德(三)初总叹二别叹(二)初叙义(二别)二释文(初叹)三结德三在家众四七贤众五国王众六异生众(二)初释经(欲界)二示注(昔圭)二释辅翼众(二)初总叙(二)初指同大经(二辅)二明世间严(今文)二释经(四)初现土宣教(二)初释经(土虽)二引证(二)初引文(贤首)二会通(论上)二座现宝华三主伴齐现(二)初释经文(果数)二会同异(若准)四诸佛说法三叙众就坐二发起○二正宗○三流通○○二发起序(二)初叙意(二发)二释经(五)初彰说法时(二)初释经(具无)二通妨(或谓)二入定放光三诸天雨华(二)初别列总指(华色)二略示无色(然无)四震地警众(二)初释经震地(震即)二引文警众(胜思)五腾疑表法(六)初叙昔疑今二匿王申门(四)初念法利生二问众述疑三众无答者四奏乐供佛三放光召众四光中宣教(二)初别释今经(光现)二会同楞严(然今)五遍集有缘(三)初总标二别列三结数六献供礼敬○二正宗分(二)初示品分科(此下)二依科别释(二)初三品明内护(二)初观如来品明护果(三)初来意(二)初释分来(来意)二释品来(二品)二释名(二)初释观字(二释)二释如来(具如)三解经(七)初如来起定许说(二)初悬牒诸王念请二许说内护诫听二匿王忻赞散华三询问因果奥旨四广答护果观门(二)初化四生有情(三)初牒果以四生为境二修因以二行为观(二)初约色蕴略明二例余法广辨三征释相如结观心(三)初双牒二双释三总结二示三种般若(二)初通示所宗(二示)二别释经文(二)初从本起末以顺释(三)初实相明所观真性(三)初能所相违问二空有双照答(二)初约真谛明空二约俗谛明有三斥问妄分别二观照辨能观妙慧(二)初能观所观问二非空非有答(二)初略明二广释(二)初述观料经(二广)二约文申义(二)初真空绝相观(四)初会色归空观(三)初约境明空二约智观空三因果俱空二明空即色观三空色无碍观四泯绝无寄观二理事无碍观(二)初蹑前示后(二理)二正释经文(二)初明圣证十地二辨等妙二觉三文字释诠上之教(三)初诸佛同宣二校量显胜三征释所以(二)初征二释(二)初忘诠得旨胜二约法显人胜二摄末归本以反结(三)初结观字诠观之教(二)初总标三种妄见二别明诠上之教(二)初三有果空(三)初总标二别列三显空二三界因空二经观照能观妙慧(三)初明十地空二辨等觉空三示妙觉空三结实相所观真性五略示因人护果六问答何相观佛(二)初略今净名(六问)二正释今经(三)初觉帝垂问二仁王申答(三)初总答二别答(二)初示教义二释经文(谓所)三结答三印例斥邪七总结时众护益二菩萨行品明护因○三二谛品双资因果○二三品辨外护○○二菩萨行品明护因(三)初来意二释名三解经(二)初通妨(然清)二释文(二)初匿王请问二如来酬答(二)初科定经文(二如)二依科申义(二)初总答前二问(六)初如来阐教(二)初五忍法答修何行业(三)初总示二别释(二)初指他教(二别)二释今经(五)初伏忍(二)初释经文(三)初下品十住明十心(三)初总标十住二别明观行(三)初缘境发心二取信成位(二)初会同异(楞严)二通外难(然诸)三明化利益(三)初引论叙义(二明)二依论释经(论云)三仰祖证成(吾祖)三结成功业二中品十行明十治(三)初总标十行二别明观门三结成功业三上品十向明十忍(三)初总标十向二别明观门三结成功业二叙所宗(上来)二信忍(四)初标位断障二总修诸行三别指根本(二)初正释经文(从发)二重示行本(然信)四现身显益三顺忍(二)初标位断障二现身显益(二)初释经文(亿之)二会影略(然证)四无生忍(二)初标位断障二现身显益(二)初释经文(七地)二会隐显(然前)五寂灭忍(二)初分科(五寂)二随释(四)初标位断障(二)初标位分两品(二)初明忍同(二)初正释文(此位)二会同(华)二示品异二断障证二觉二现身显益(二)初真身二应身三辨正拣邪(二)初辨正(二)初凡迷三界(三)初示经文(不出)二申经义(一切)三释诸根(然二)二圣化三有(二)初释经(报化)二通妨(或曰)二拣邪四叙昔明果(二)初叙昔告众(二)初释经(既断)二通妨(然他)二明果指本三通结二十王位答化诸众生(二)初牒问二正答(三)初寄位度生(三)初略标二广释(文有十段)三总结二例诸如来三大众供赞二匿王偈赞○三时众获益四叙昔得果五印成叹法(二)初印成所说二叙叹忍法(四)初总标因果二别释因果(二)初征二释(二)初果德境智二因行境智(二)初约法释二约人释三称量罔及(二)初约境空(三)初诸法空二诸行空三境界空二约智空(三)初约法明权实二约人明申道三凡小堕有无四心言罔测(三)初所说益物二举人喻说(二)初叙二解(有谓)二辨差当(初解)三果知因赞六劝修指同(六)初修显三世同二因果一路同三标忍生信同四超罪得果同五因名果说同六大众奉行同二别答第三问○○二匿王偈赞(二)初标说仪(二)初明诸颂(然颂)二出所以(为何)二正说偈(二)初分科叙意(二正)二随文释义(三)初总赞三宝二别赞五忍(二)初略示二广释(五)初伏忍(三)初兼赞十善二正赞三贤三赞信成位(二)初推详文义(三赞)二引经略释(贤首)二信忍(二)初叙经述宗(二信)二约文申义(二)初别赞三品(三)初赞下品(二)初释下品(谓成)二释住地(智与)二赞中品三赞上品二总明断障三顺忍(二)初别赞三品(三)初赞下品二赞中品三赞上品二总明断障四无生忍(三)初赞下品(三)初正明下品二叙进中品三约行断障(二)初释偈赞(中道)二会长行(前文)二赞中品三赞上品五寂灭忍(二)初赞下品(二)初正明下品二通前断障二赞上品(四)初正赞果德二拣因异果三通赞三业四别赞益物○二别答第三问(二)初叙义分科(二别)二随科别释(三)初牒匿王致问二明如来正答(三)初略示二广释(四)初依真成妄识二随识生染净三约证示地位四约修辨诸假(二)初总明观行(四约)二别释经文(八)初显法眼如幻化(三)初妄识生色心二色法生根大三总结皆幻法二明受假如睡梦三辨名假如声响四相续假如阳焰五观待假如电光六形待假如第二月七缘成假如水泡八因成假如空云三双结(二)初别结广略二文(二)初结略示二结广释二总结自他二利三叙时众获益○三二谛品双资因果(三)初来意(二)初明前品(初来)二显当品(又如)二释名(二)初正释(次释)二拣非(若依)三解经(五)初匿王致问二如来正答(三)初实相明真俗境(二)初长行略示(二)初叙昔示义(二)初释经(过去)二引证(故华)二敕听许说(二)初释当文(诫令)二释互望(然此)二偈颂广答(二)初总科偈文(二偈)二依科别释(三)初真俗绝待二二谛互陈(三)初约假明二谛二约空明二谛(三)初法二喻三合三双遣明中道(二)初法二喻(二)初喻真俗二喻迷悟三双结真俗二观照辨权实智(二)初总标二别释(二)初分科述意(二如)二随科释义(四)初能所不二(三)初能度所度二能求所求(二)初略征释二互同释三征释所以二惑智不二三绝待不二四因果不二三文字显上二义(三)初匿王致问二如来正答(二)初通示所宗(二如)二别释经义(二)初文字性空即实相(二)初文字性空二教体实相(二)初正明二拣非二文字性空即观照(二)初蹑前起后二修证观照(二)初明诸佛成护果(二)初正明佛果二兼示九界二显菩萨成护因(二)初示教道三贤缘修二明证道十圣真修三结成二护三蹑前请益(二)初匿王申问二如来总答(三)初正答二征释(二)初征二释(二)初约根相异性一二约谛真一俗二(二)初拣非二显是三通结四诸佛同说(四)初一佛例多二显功德多(二)初明能说多二显所说多三举少况多四校量胜多(二)初举一念信超苦二况四法行得乐五闻法悟道○次三品辨外护(二)初分品(大文)二随释(三)初护国品正显外护(三)初来意二释名三解经(四)初敕听许说二正陈护国(三)初明护时二示护法(三)初弘经置像(二)初释经(置佛)二止滥(然近)二备设供仪三说听除难三彰护益(三)初总明能护二别列所护(二)初列幽明二列依正三由教示益(二)初持经文二获福袪难(二)初获福二袪难三引昔护国(三)初引天王二引人王(二)初班足依邪教(二)初遇邪师二取千王二普明遵正法(四)初陈愿允从二敷座请讲三正说偈辞(二)初总叙(三正)二别释(二)初标说人二正说偈(四)初演无常二宣八苦三说法空四阐无我四因偈获益(五)初普明受偈益二诸王诵偈益三班足闻偈益四叙误还国益五出家获证益(二)初示位(即证)二示迹(然班)三例诸王(三)初例过去二例现在三例未来四闻法悟道二不思议品兼陈外护○三奉持品广前二护○○二不思议品兼陈外护(三)初来意二释名(二)初相用不思议(二释)二本迹不思议(碧海)三解经(四)初闻法忻跃二大众散华(三)初正明散华(四)初华成宝座(三)初散华成座二佛坐说法三持华成轮二华为云台(三)初散花成台二台中说法三持华供佛三华作宝城(二)初散华作城二诸佛说法四华成云台(二)初通前述意(四华)二别释经文(成一)二王等发愿三佛即劝持三佛现神变(二)初总标二别列(五)初诸华相入二佛土相入三尘刹相入四巨细相入五凡圣相入(三)初明正报身二显依报土三双结依正四众睹获益(二)初释经(得神)二通难(或谓)○三奉持品广前二护(三)初来意(二)初广内护二广外护二释名三解经(四)初见佛说教(三)初释本文(贤首)二会梵网(然梵)三辨见者(矧匿)二匿王申问三如来正答(三)初法师奉持(三)初修观为法师二敕众令供养三列广贤圣位(二)初长行(五)初三贤法师(二)初总叙所宗(三广)二别释经文(三)初十住法师(二)初正明初贤(三)初总标二别列三结品二摄信成位(三)初总明三聚二修观显位三结住进行二十行法师(四)初总标中贤二别列十位三修观明空四结行进向三十向法师(四)初总标上贤二别列十位三修观受生四结贤进圣(二)初解经(诸三)二通妨(准诸)二十圣法师(四)初蹑前起后(二十)二通叙所宗(又此)三别释经文(十)初欢喜地法师(四)初创入圣位二证如断障三观智利物(二)初约法明权实二兼喻示权实四结位成行二离垢地法师(三)初证如断障二观智利物三结位成行三发光地法师(三)初证如断障二观智利物三结位成行四焰慧地法师(三)初证如断障二观智利物三结位成行五难胜地法师(三)初证如断障二观智利物三结位成行六现前地法师(三)初证如断障二观智利物三结位成行七远行地法师(三)初证如断障二观智利物三结位成行八不动地法师(三)初证如断障二观智利物三结位成行九善慧地法师(三)初证如断障二观智利物三结位成行十法云地法师(四)初地行入心二证如断障三观智利物四引皈一乘四评量翻译(然不)三始终伏断(二)初望果名伏二望因名断四等妙修证(三)初修证明等妙二知见辨等妙三法喻显等妙(二)初等觉二妙觉五双结劝修(三)初结菩萨二结诸佛三总劝修二偈颂(二)初标举二重颂(三)初总颂三贤二别颂十圣三结颂佛果二付嘱奉持○三说咒奉持○四时众获益○○二付嘱奉持(五)初灭度灾兴(二)初明所护二明能护二付嘱所以三救护七难(三)初广陈化境二略说七难(二)初总示二别列(七)初日月改变二众星失度三诸火烧物四时序迁易五风蔽两耀六二仪为灾七四方兵起三彰能护教四匿王惊问五如来为答(二)初正出所因二总开能护(二)初以法合喻(三)初法二喻三合二令尊圣教(三)初申供仪二示出处三例人天○三说咒奉持(五)初来福去灾二敕圣护国(三)初总示护国二别列三立像申供三菩萨说咒(三)初整仪白佛二述咒功能三正说咒辞(二)初标举二说咒四如来赞述五普劝受持○四时众获益(四)初大众发愿二国王出家三诸趣得法四菩萨证道(二)初散华获忍二修定成佛○三流通分嘱累品第八(文三)初来意(二)初明分来(初来)二辨品来(又前)二释名(二)初嘱内护(二释)二嘱外护(又嘱)三解经(四)初述时付嘱(二)初劝诫述时二以经付嘱二恶主灭法(二)初别列(六)初叙灭佛法(二)初立法制僧二举喻兵奴二诫灭国土三非法系僧四总显自坏(四)初约喻彰坏二约法减寿三别受三报(三)初顺现报二顺生报三顺后报四总喻合法(二)初总喻二合法五立籍躯役六背圣从愚二总结三仁王依教(三)初诸王诫心(二)初闻诫悲号二至心依教二大众悲叹三约义辨名(二)初匿王问二如来答(二)初法喻双陈二喻德劝持四大众奉行(二)

　　注仁王经科(终)

　　No. 520

　　注仁王护国般若经卷第一并序

　　大宋国传贤首祖教沙门　(净源)　撰集

　　夫儒典之述诚明。犹释教之谈寂照焉。彼以圣人自诚而明类。妙觉即寂而照矣。贤者自明而诚。比等觉即照而寂欤。斯皆为教不同。而同归乎善者也。矧兹圣诰虽控御三乘。而优游中道。是故仁王勤请。袪七难以安民。至圣垂慈。敷百座而护国。恢五忍则祚升觉帝。其唯寂照乎。历十地则位登圣王。其唯诚明乎。昔人不究儒释垂范。大同而小异。多以三学之文治乎心。谓之域外教矣。六经之训治乎身。谓之域内教矣。由是寂照诚明之缊。前代未融耳。唯大广智不空三藏。学究二谛。教传三密。通月邦之寂照。洞中华之诚明。推校详译。独得其奥。故有唐睿文孝武皇帝。御制经序。载之详矣。若夫依经辨理。文富义丰。则良贲法师解之于前。根道抵慧。辞简旨要。则体元大士注之于后。然则广疏盛行于三京。而其略注沉隐于二浙(净源)虽无似。行思坐诵。摭两疏之旧章。苦志劳身。解三藏之新译庶乎扬十力之妙训。报万乘之鸿恩。夫然则由诚明而护国。岂唯乐熙宁于兆民。抑亦资忠孝于百辟者矣。

　　仁王护国般若波罗蜜多经

　　夫仁之为德。有能仁焉。有至仁焉。至仁罚不仁。兴利除害也。能仁以济众。兼爱无私也。以斯来于生民。故曰。王者天下之所归往也。护者加卫也。国者疆域也。然护之为义。亦有二焉。心安于道。行发于教。内护也。城堑三宝。泽及万邦。外护也。是故经明百座之敷演诸王之奉持。斯皆内外护之明效耳。梵语般若。此方云智慧。因果合辨也。在因为三慧。所谓闻思修也。在果成三德。所谓智恩断也。由是五方菩萨说咒以加持。即秘密般若也。十方诸佛发言而拥护。即显了般若也。波罗蜜多。此译到彼岸。谓离生死涂炭此岸。到涅槃富寿彼岸。故经文有离七难之苦。到五忍之乐焉。经者。以贯以摄训法训。常谓贯穿义。华摄化群品。诸佛演之而无穷。百王奉之而不易。然则尊崇护国之典。莫若于华梵。故下文云。置经宝案。若王行时。常导其前。岂非诸佛演之而无穷。百王奉之而不易乎。或谓。智者解题。折五重玄义。贤首释经。辟十门妙旨。今述斯文。但略注经题。而不开悬谈者。何耶。答夫达节善变。弘之由人。至如孤山注四十二章。岂有玄义。碧海笺净名奥典。亦无悬谈。然心经略疏。虽有五门。总列一处。今疏三章。散在诸品。故曰弘之由人。良有谓乎。

　　△次释经文分三。第一序分。二正宗分。三流通分。以三分之兴。弥天高判。冥符西域。今古同遵。然此经一部。具列八品。初一品序分。次六品正宗。后一品流通。所以三者。夫圣人设教。必有其渐。将命微言。先彰由致。故受之以序分。由致既彰。当机授法。故受之以正宗。正宗既陈。务于开济。非但为于时会。复令末叶传芳。故受之以流通。今初。

　　序品第一

　　诸经多有二序。一证信序。谓如是之法。我从佛闻。标记说处。时众同闻。以为证据。令物信受。二发起序。发明生起正宗之法。或唯入定。或但放光。今经兼而有之。品者分义。类以彰名。此经具有八品。此品冠于群篇。故称第一。然证信之立。由阿难问。佛令置之。意为断疑息诤。及异邪故。虽具六种成就。今均广略。总分为二。初说经时处。二两众俱闻。今初。

　　如是。

　　信成就也。信则所言之理顺。顺则师资之道成。如是者感应之端也。如以顺机受名。是以无非为称。众生以无非为感。如来以顺机为应。此约感应。离释如是。若兼我闻合释。谓如是一部经义。我昔亲从佛闻。

　　我闻。

　　闻成就也。我即阿难五蕴假者。闻谓耳根。发识领受。声尘虽因耳处。废别从总。故称我闻。

　　一时。

　　时成就也。师资合会。说听究竟。故言一时。诸方时分。延促不同。故但言一。

　　佛。

　　主成就也。具云佛陀。此翻觉者。谓觉了性相之者。然具三义。一自觉。觉知自心本无生灭。二觉他。觉一切法。无不是如。三觉满。二觉理圆。称之为满。

　　住王舍城鹫峰山中。

　　处成就也。出化王城。入止鹫峰。名之曰住。智论云。摩伽陀王。先所住城。城中失火。一烧一造。如是至七。王求住处。见其五山周匝如城。即造宫殿。于中止住。是故名王舍城也。鹫峰山亦名灵鹫。此山栖鹫鸟。鸟实灵异。故号灵鹫。然处成就。山城双举者。法华论云。王舍城胜余城。鹫峰山胜诸山。山城俱胜。表法胜故。或曰。清凉释华严。圭峰述圆觉。于证信序前四成就。皆约五教辨浅深。诸师解同异。今注斯经。而杜绝其辞。敢问焉。对曰。昔吾祖贤首。启迪梵网。则广开章门。发明心经。则申以略疏。斯皆著述之宏规。立言之懿范。何者。梵网恢张戒条。则深文不得不广。心经昭灼真空。则奥义不得不略。今兹仁王般若。既与心经同宗。亦准贤首略疏。若辨五教之浅深。诸解之同异。而比华严圆觉者。又何异。但见秦俗好武。而不知鲁国尚文者也。

　　△二两众俱闻者。一当机众。广列三乘诸趣。二辅翼众。略明化佛八部。初当机中。具列六众。初声闻僧众二。初标类举数。

　　与大比丘众千八百人俱。

　　与者并也共也。大者名高德着。比丘梵语。此含三义。一怖魔。二乞士。二破恶。众者理和事和。俱者一时一处。

　　△二叙叹行德三。初总指。

　　皆阿罗汉。诸漏已尽。无复烦恼。

　　阿罗汉。此翻为应。应已永害烦恼贼故。应受人天妙供养故。应不受分段生故。此果住三义。由辅比丘因行三义。如次对之。漏有三种。皆已断尽种现烦恼。更不再生。故云无复。

　　△二别叹。

　　心善解脱。慧善解脱。

　　分别已亡。得心解脱。俱生永除。得慧解脱。亦同大乘。断烦恼障。得心解脱。断所知障。得慧解脱。皆约断粗细二种惑。以明心慧二解脱。旧解谓。罗汉有利根者。名心解脱。钝根者名慧解脱。

　　九智十智所作已办。

　　九智断分别之粗。十智断俱生之细。二惑既亡。故所作已办。九智。即世俗智。法智。类智。苦智。集智。灭智。道智。他心智。尽智耳。十智。即后无生智。旧解谓。钝根无学。有前九智。利根罗汉。具后无生智。

　　三假实观。

　　法假实观。受假实观。名假实观。假即世俗境。实即胜义境。观之一字。即能照智。依大般若。亦通大乘。故智论云。应化声闻。实是菩萨。

　　三空门观。

　　空观无相观无作观。即俱舍论三解脱门。

　　△三结德。

　　有为功德。无为功德。皆悉成就。

　　无间道修。有为也。解脱道证。无为也。所施曰功。皈已为德。故云成就。

　　△二尼众。

　　复有比丘尼众八百人俱。皆阿罗汉。

　　尼女声也。若按罗什所译之本。即有缘觉众。故彼经云。复有八百万大仙缘觉。非断非常。四谛十二缘。皆悉成就。今不空重译。但列声闻。即摄缘觉。由其理果同故。例如约人辨二藏。唯出声闻藏耳。

　　△二菩萨众二。初举数标类。

　　复有无量无数菩萨摩诃萨。

　　释菩萨义。具如下文。梵语摩诃。此方云大。皆地上大士耳。

　　△二叙叹行德三。初总叹。

　　实智平等。永断惑障。方便善巧。起大行愿。

　　实智有穷幽之鉴。了惑障而本空。权智有应会之用。起行愿而涉有。此亦般若之门。观空则实智平等也。沤和之门。涉有则方便善巧矣。

　　△二别叹。然今经说十地。具有六段。一菩萨众。密叹十地。二五忍位。合辨十地。三十王位。各对十地。四匿王偈。双赞十地。五法师位。断证十地。六佛说偈。重颂十地。今释密叹十地。更不引他经论。但取当经五处文义。或长行。或偈颂。与此符合者。以注之。夫然则非但疏是经文。乳非城内。亦见六篇。更资而科义。有准焉。又若所引长行偈颂。其间有三明五通四辨十力。至下本文具释。无烦预云。

　　以四摄法。饶益有情。

　　初欢喜地下。偈云。由初得觉悟。名为欢喜地。长行云。行四摄法。布施爱语利行同事。善能安住。饶益众生。

　　四无量心普覆一切。

　　二离垢地下。偈云。具戒清净德。名为离垢地。长行云。修四无量。慈无量心。悲无量心。喜无量心。舍无量心。

　　三明鉴达。得五神通。

　　三发光地下。偈云。善能通达三摩地。隐显自在具三明。长行云。具足胜定。得五神通。

　　修习无边菩提分法。

　　四𦦨慧地下。偈云。清净菩提分。远离身见智。长行云。行菩提分法。教化一切众生。

　　工巧技艺。超诸世间。

　　五难胜地下。偈云。世间诸技艺。种种利群生。长行云。文字医方。工巧咒术。

　　深入缘生空无相愿。

　　六现前地下。偈云。现前菩萨自在王。照见缘生相无二。长行云。得上顺忍。住三脱门。

　　出入灭定。示现难量。

　　七远行地下。偈云。方便三摩地。示现无量身。长行云。住于灭定。起殊胜行。虽常寂灭。广化众生。

　　摧伏魔怨。双照二谛。

　　八不动地下。偈云。自在破魔军。名为不动地。长行云。双照平等。化诸众生。

　　法眼普见知众生根。四无碍解演说无畏。

　　九善慧地下。偈云。得四无碍解。一音演一切。长行云。以四无碍智。化一切众生。

　　十方妙智雷震法音。近无等等金刚三昧。

　　十法云地下。偈云。普洒甘露法。名为法云地。长行云。金刚三昧现在前时。而亦未能等无等等。

　　△三结德。

　　如是功德。皆悉具足。

　　始从欢喜。终至法云。皆以修度为功。证理名德。

　　△三在家众。

　　复有无量优婆塞优婆夷众。皆是圣谛。

　　优婆塞优婆夷。此云近事男近事女。由具五戒。堪可亲近承事大僧尼。故言皆见圣谛。名谓初果。圣人以其净慧。照四谛境。断见道惑。即见圣谛。具如佛地论。

　　△四七贤众。

　　复有无量修七贤行。

　　一五停心观。二别相念住。三总相念住。四𤏙善根。五顶善根。六忍善根。七世第一善根。此七法行。邻近圣位。故总名贤。

　　念处正勤。神足根力。

　　四念处。四正勤。四神足。五根。五力。此二十二品。有漏位修。故属七贤。若七觉支八正道。余一十五品。属无漏位圣人。故经无文。

　　八胜处。

　　一内有色想观外色少。二内有色想观外色多。三内无色想观外色少。四内无色想观外色多。五观青。六观黄。七观赤。八观白。能制伏境。心胜境处。故名胜处。

　　十遍处。

　　谓周遍观地水火风青黄赤白。及以空识二无边处。周遍观察。无有间隙。故名遍处。

　　十六心行。

　　修四圣谛。于一一谛。有四行相。故成十六心。即能缘行相。行缘能所。合说名为心行。

　　趣谛现观。

　　趣谓能趣。即十六所。谛现观者。是所趣故。辨其观义。如俱舍论。

　　△五国王众。

　　复有十六大国王。波斯匿王等。各与若干千万眷属俱。

　　波斯匿此方云和悦。楞严疏翻云胜君。独标匿王者。谓发起上首也。若干者。设数之辞也。十六国名。下经具列。

　　△六异生众。

　　复有六欲天王。释提桓因等。与其眷属无量天子俱。

　　欲界六天。一四王。二忉利。三𦦨摩。四兜率。五化乐。六他化。梵语释提桓因。此方云能天帝。即忉利天王。三十三天帝主也。

　　色四静虑。诸大梵王。亦与眷属无量天子俱。

　　色界四禅天。静拣散心。虑拣无慧。止观均故。此界竖论十八天。皆有梵王。为主诸天之名。备如华严。

　　诸趣变化无量有情。阿修罗等。若干眷属俱。

　　此八部有情。皆承宿因。得变化通。有其五种。亦如俱舍。阿修罗等者。等取迦楼罗。紧那罗。摩睺罗伽。夜叉王。龙王。鸠槃荼。乾闼婆。此八部众。常随佛故。昔圭峰祖师。发挥金刚兰盆。合而辨之。则先列经文。后申疏义。若夫开拓圆觉起信。离而释之。或别解一字。或总注数行。盖经旨有隐显。而节文有合离矣。故今所述。亦离而注之。吾从古也。

　　△二辅翼众。然今经证信序。有辅翼众。亦同华严序分。辅翼不空。三世间严耳。彼疏云。众即净土。辅翼不空。以其菩萨有辅翼圆满。而言不空者。即眷属圆满。是皆寄秽土。以显净故。今文亦具三世间严。经谓复有变现十方净土。即器世间严。其中诸佛宣说般若。即智正觉世间严。无量菩萨四众八部。即众生世间严。若天融三世间。而为十身。具如华严大疏。文有四段。初现土宣教。

　　复有变现十方净土。

　　土虽多种。不出其三。一法性土。二受用土。三变化土。若开受用。有自有他。则成四土。经云。变现者非第三变化土。通取变现他受用报化色相功德耳。

　　而现百亿师子之座。

　　人中师子处之。又说无畏之法。故得法空者。何所畏哉。

　　佛坐其上。广宣法要。

　　他受用身。为地上大士。说一味之经。若就机宜。亦现化身。为地前菩萨。说三贤法门。贤首梵网疏。引摄论云。随他受用身。为地上菩萨。于净土中。现身说法。为地前机。现化身佛。斯皆明文有据矣。论上句云。于净土中。即此经复有变现十方净土。下句云。现身说法。即此经。佛坐其上。广宣法要。然以论通经。祖师遗训。次第对之。如指诸掌。

　　△二座现宝华。

　　一一座前。各现一华。

　　表行布行。如十地菩萨。各修一度。

　　是百亿华。众宝严饰。

　　表圆融行。如一地之中。各具诸地功德。

　　△三主伴齐现。

　　于诸华上。一一复有无量化佛。无量菩萨。四众八部。悉皆无量。

　　果数因数悉皆无量者。表修因行无量。证果德亦无量也。而其主伴皆在诸华之上者。表因该果海果彻因源。若准华严。主在华台。伴在华须。故彼疏云。正助不等。台须有差。其故何耶。盖彼经明因主。即胜音菩萨。因伴即世界海微尘数菩萨。今经明果主。即无量化佛。因伴即同生异生二众。其僧尼士女四众。大分亦异生耳。然二经表法。悉具微旨。可以虚求。勿厌繁文。

　　△四诸佛说法。

　　其中诸佛。各各宣说般若波罗蜜多。展转流遍十方恒沙诸佛国土。

　　其中诸佛。牒前化佛。

　　△三叙众就坐。

　　有如是等诸来大众。各礼佛足。退坐一面。

　　此一唱经。总结二众。若唯结辅翼。而不该当机者。此得于近。而失乎远矣。

　　△二发起序。然金光明经。唯显入定。法华妙典。但明放光。岂若今经先入禅定。续放光明。以体资用。发起般若正宗。文有五段。初彰说法时。

　　尔时世尊。

　　具无量德。为世所尊。

　　初年月八日。

　　即说般若之初年。正月八日。所以清凉引真谛三藏云。七年前说四谛。名转法轮。七年后说般若。具转照二轮。以空照有故。既言七年后说般若。即当第八年之初耳。或谓据下文说。八部般若在初。此经居后。其旨何哉。答夫教有本迹。时有后先。语其本则一音顿演。随类各解。言其迹是八部初说。此经后陈。傥能达本而忘迹。同一音之妙唱。不执时之先后者。则般若玄旨。庶几乎有在焉。

　　△二入定放光。

　　入大寂静妙三摩地。

　　心与境冥曰入。言思道断曰妙。大寂静语至定也。三摩地翻云慧也。即寂照双流耳。若依楞严疏。三摩提此云观。约因行以翻。

　　身诸毛孔。放大光明。普照十方恒沙佛土。

　　身毛即正报。佛土即依报。入定既寂照双流。放光乃依正交彻。

　　△三诸天雨华。

　　是时欲界无量诸天。雨众妙华。

　　华色非一曰众。遍悦群机曰妙。

　　色界诸天。亦雨天华。众色间错。甚可爱乐。

　　分枝垂布。众色交映。故云间错。华品殊绝。静观无厌。故称爱乐。

　　时无色界。雨诸香华。

　　依定发通。香华弥布。上双标。下双释。

　　香如须弥。华如车轮。

　　氛氲腾起。妙而且高。故如须弥。芳菲在空。旋而复转。故如车轮。然欲界诸天。但雨妙华。色界天华。间错可乐。无色界天香华并下。此亦界地。升降不同。致使香华有异。上别列。下总指。

　　如云而下。遍覆大众。

　　然无色有情。虽无业果色。而有定果色。是故雨香似山。散华如轮。

　　△四震地警众。

　　普佛世界。六种震动。

　　震即是声。动即是形。声兼吼击。兼形起涌。故有六种。此六各三。成十八相。具如华严经疏。胜思惟梵天经中。说有七因。一令诸魔生惊怖故。二令时众心不散故。三令放逸者生觉悟故。四令众生念法相故。五令众生观说处故。六令成熟者得解脱故。七令随顺问正义故。

　　△五腾疑表法六。初叙昔疑今。

　　尔时大众自相谓言。大觉世尊。前已为我等。说摩诃般若波罗蜜多。金刚般若波罗蜜多。天王问般若波罗蜜多。大品等无量无数般若波罗蜜多。

　　般若具有八部。经文但列其三。故有等言。谓等取小品道行放光光赞文殊问也。

　　今日如来放大光明。斯作何事。

　　△二匿王申问四。初念法利生。

　　时室罗筏国。波斯匿王。作是思惟。今佛现是希有之相。必雨法雨。普皆利益。

　　室罗筏此翻丰德。谓具足财宝欲尘多闻解脱等。即印度憍萨罗国。都城之名。准西域记。有南北二憍萨罗国。拣异南国。故城国双举也。

　　△二问众述疑。

　　即问宝盖无垢称等诸优婆塞。

　　在家众也。宝积长者。持盖奉佛。故立斯号。无垢称即净名居士。

　　含利弗须菩提等。诸大声闻。

　　小乘众也。舍利弗此方云鹙子。须菩提此云善现。

　　弥勒师子吼等。诸菩萨摩诃萨。

　　大乘众也。弥勒此云慈氏。师子吼即处众说法。得大无畏。上问众。下述疑。

　　言如来所现。是何瑞相。

　　匿王法身大士。既睹现瑞。知必宣扬八品极唱。由兹发起。

　　△三众无答者。

　　时诸大众。无能答者。

　　佛智幽深。因人罔测。表其所说必造玄微。

　　△四奏乐供佛。

　　波斯匿王等。承佛神力。广作音乐。欲色诸天。各奏无量天诸技乐。声遍三千大千世界。

　　询问无答。不可徒然。奏乐供佛。以俟法音。

　　△三放光召众。

　　尔时世尊。复放无量阿僧祇光。其明杂色。

　　前放光明。不言其数。表根本智证理。今此放光。而言无量杂色者。表后得智说法度人。

　　△四光中宣教。

　　一一光中。现宝莲华。其华千叶。皆作金色。上有化佛。宣说法要。

　　光现莲华。皆作金色。表自性无染。佛说法要。含果法故。又光现莲华表行法。皆作金色表理法。上有化佛表果法。宣说法要表教法。然今经光中宣教。与楞严放光说咒。观其文则小异。究其旨则大同。何者。彼经谓于时世尊顶放百宝无畏光明。即同此文尔时世尊复放无量阿僧祇光也。彼云光中出生千叶宝莲。即此一一光中现宝莲华其华千叶也。彼云有佛化身结加趺坐宣说神咒。即此上有化佛宣说法要也。而又所表法门。皆在发起序中。夫然则二经妙唱。虽有后先。统其要旨。诚谓殊涂。而同归者也。

　　△五遍集有缘三。初总标。

　　是佛光明。普于十方恒河沙等诸佛国土。有缘斯现。

　　即感应道交。不失良机矣。

　　△二别列。

　　彼他方佛国中。东方普光菩萨摩诃萨。

　　放光遍照。不择怨亲。

　　东南方莲华手菩萨摩诃萨。

　　众行无染。普接群机。

　　南方离忧菩萨摩诃萨。

　　障无不尽。称真离忧。

　　西南方光明菩萨摩诃萨。

　　智光内照。身光外明。

　　西方行慧菩萨摩诃萨。

　　所行万行。以慧为光。

　　西北方宝胜菩萨摩诃萨。

　　智宝严心。胜诸凡小。

　　北方胜受菩萨摩诃萨。

　　胜德已备。受法王位。

　　东北方离尘菩萨摩诃萨。

　　智证真如。离诸尘障。

　　上方喜受菩萨摩诃萨。

　　以教导物。喜而受之。

　　下方莲华胜菩萨摩诃萨。

　　自性无染。胜诸芳英。

　　各与无量百千俱胝菩萨摩诃萨。皆来至此。

　　俱胝者。唐三藏译为千万。

　　△六献供礼敬。

　　持种种香。散种种华。作无量音乐。供养如来。顶礼佛足。默然退坐。

　　默然者。即是愿乐欲闻。十地经云。如渴思冷水。如饥念美食。如病忆良药。如蜂贪好蜜。我等亦如是。愿闻甘露法。

　　合掌恭敬。一心观佛。

　　前证信序。但言各礼佛足退坐一面。今发起序。复云合掌恭敬一心观佛者。谓发起正宗。有其二义。一者品题。即观如来品是也。二者经文。即观身实相观佛亦然。

　　△此下六品。明正宗分。初三品明内护。后三品明外护。今初护果。略启三门。

　　观如来品第二

　　来意有二。先分来。后品来。今初三分之中。自下正宗。由致既彰。正宗宜显。故次来也。二品来者。曲有二义。一前辨众集。今显教主。二先为因人。备陈果护。故次来也。二释名者。妙慧为能观。如来为所观。能所双标。以立其称。且如来一号。有其五义。一就理显。谓法性名如。出障名来。二唯就行。瑜伽云。言无虚妄。故名如来。三理智合说。转法轮论云。第一谛名如。正觉名来。四离相说。般若云。无所从来。亦无所去。故名如来。五融通说。谓一如无二如。若理若智。若开若合。无不皆如。故名如来。如外无法。来亦即如。如是来者。是真如来。

　　△三解经。于中有七。初如来起定许说二。初悬牒诸王念请。

　　尔时。

　　众已集时。

　　世尊从三昧起。

　　梵语三昧。此翻等持。

　　坐师子座。告大众言。吾知十六诸国王等。咸作是念。世尊大慈。普皆利乐。我等诸王。云何护国。

　　实智内照。权智外明。故知诸王念请护国。

　　△二许说内护诫听。

　　善男子。

　　顺理刚断之称。

　　吾今先为诸菩萨摩诃萨。说护佛果。护十地行。

　　王请护国。而先为说护因果者。此有二意。一谓欲令佛种不断。则莫若善付嘱。故先为菩萨也。二谓若无内护因果。则外难无由悉灭矣。

　　汝等皆应谛听谛听。善思念之。

　　诫令审谛。无以生灭心行。听实相法。以谛听即闻慧。善思即思慧。念之即修慧。若具三慧为因。必证五忍之果。

　　△二匿王忻赞散华。

　　是时大众。波斯匿王等。闻佛语已。咸共赞言。善哉善哉。

　　重言善哉者。智论云。善之至也。以因果二护诸佛法要。内隆三宝。外袪七难。既蒙许说。利乐实多。大众忻跃。故重赞之。

　　即散无量诸妙宝华。于虚空中。变成宝盖。覆诸大众。靡不周遍。

　　若表法门。于虚空中。变成宝盖。即动用于一虚之中。覆诸大众。靡不周遍。即寂寥于万化之域。

　　△三询问因果奥旨。

　　时波斯匿王。即从座起。顶礼佛足。合掌长跪。而白佛言。世尊。菩萨摩诃萨。云何护佛果。云何护十地行。

　　从座而起者。谓请业则起。更端则起。今问二护。即更端也。

　　△四广答护果观门二。初化四生有情三。初牒果以四生为境。

　　佛告波斯匿王。言护佛果者。诸菩萨摩诃萨。应如是住。

　　实智照真不住有。权智达俗不住空。权实无碍。成无住行。

　　教化一切卵生胎生湿生化生。

　　教化一切四生。有悲也。实无四生可化者。有智也。释四生义。有受生依止境界三种差别。如华严金刚二疏。

　　△二修因以二行为观二。初约色蕴略明。

　　不观色相。不观色如。

　　以有智故。了色即真空。不观色相也。以有悲故。达色是幻有。不观色如也。

　　△二例余法广辨。

　　受想行识。我人知见。常乐净倒。

　　先例余四蕴。后明四倒。然我倒言人知见者。谓依蕴妄执。故有人执妄知妄见。若以观门。例前以释。即悲而智。不观受相。即智而悲。不观受如。余七仿此。上例染境。下例净境。

　　四摄六度。二谛四谛。

　　亦以悲智二行。不观相与如。

　　力无畏等。一切诸行。

　　十力四无畏。又等十八不共法。一切行即因中万行。

　　乃至菩萨如来。亦复如是。不观相。不观如。

　　始自受想。终至如来。皆以悲智二行。不观相如。故总例云。亦复如是。

　　△三征释相如结观心三。初双征。

　　所以者何。

　　所以不观相如者。何耶。

　　△二双释。

　　以诸法性。即真实故。

　　由诸法性。即真空实体故。

　　无来无去。无生无灭。

　　体绝迷悟。故无去来。性非染净。故无生灭。

　　同真际。等法性。无二无别。犹如虚空。

　　一如无二如。故云无别。虚空有二义。一周遍义。同真实际。二含容义。等诸法性。上释有悲不观如。下释有智不观相。

　　蕴处界相。无我我所。

　　历推三科。非但无我。亦无我所。

　　△第三总结。

　　是为菩萨摩诃萨。修行般若波罗蜜多。

　　△二示三种般若。贤首国师云。一实相。谓所观真性。二观照。谓能观妙慧。三文字。谓诠上之教。今准此科经。潜申宗趣耳。文二。初从本起末以顺释三。初实相明所观真性三。初能所相违问。

　　波斯匿王。白佛言。世尊。若菩萨众生性无二者。菩萨以何相。而化众生耶。

　　问意谓。能化菩萨。所化四生。性既无二。则用何化相。而化众生乎。然经文谓。若菩萨众生。性无二者。即蹑前不观色相。不观色如。以何相而化众生。即蹑前应如是住。教化四生。

　　△二空有双照答二。初约真谛明空。

　　佛言大王。色受想行识。常乐我净法性。

　　总明五蕴四倒。皆以法性为本。已辨所观。次释能观。

　　不住色。不住非色受想行识。

　　上二句不住色。不住非色。贯下四蕴。不住受。不住非受。余三仿此。

　　常乐我净。亦不住净。不住非净。

　　下二句不住净。不住非净。蒙上三倒。不住常。不住非常。余二亦然。

　　何以故。

　　征意谓。以何义故。悉皆不住耶。下释云。

　　以诸法性。悉皆空故。

　　谓五蕴四倒。自性皆空也。

　　△二约俗谛明有。

　　由世谛故。

　　上句总标。下皆别列。

　　由三假故。

　　法受名三。

　　一切有情。蕴处界法。

　　五蕴。十二处。十八界。

　　造福非福。不动行等。

　　造福人天善业。非福四趣恶业。不动行等。即四禅四空也。然大般若明福业。非福业。不动业。其文虽广。与此大同。

　　因果皆有。

　　通明三界。恶因苦果。善因乐果。皆名为有。上明六凡。下辨四圣。

　　三乘贤圣所修诸行。

　　大乘三贤十圣。小乘七贤四圣。

　　乃至佛果。皆名为有。

　　次下别明外道。

　　六十二见。亦名为有。

　　计我是色。许我异色。我在色中。色在我中。乃至识亦如是。一阴计四。四五二十。过未断常。成六十二。

　　△三斥问妄分别。

　　大王若著名相。分别诸法六趣四生三乘行果。即是不见诸法实性。

　　若分别二乘。四生为所度。菩萨佛果为能度。即不见实相真性也。

　　△二观照辨能观妙慧二。初能观所观问。

　　波斯匿王白佛言。诸法实性。清净平等。非有非无。智云何照。

　　问意谓。所观之境。即非有非无。能观之智。如何双照耶。

　　△二非空非有答二。初略明。

　　佛言大王。智照实性。非有非无。

　　以中道之妙智。照实相之真性。不执常非有也。不着断非无也。上正答。下征释。

　　所以者何。

　　以何义故。非有无耶。

　　法性空故。

　　以诸法性即第一义空。

　　△二广释。昔贤首以圆融三观。通般若心经。而判属实教。今推斯文。以一念妙慧之因。证诸地分满之果。乃属一乘同教。故准祖师观门。以科经旨。文二。初真空绝相观。二理事无碍观。初中有四。初会色归空观三。初约境明空。

　　是即色受想行识。十二处。十八界。士夫六界。

　　地水火风空识。是名六界。上明六凡。下明四圣。

　　十二因缘。二谛四谛。一切皆空。

　　二谛即中道。菩萨分证。如来极证。上正明境空。下会生灭空。

　　是诸法等。即生即灭。即有即空。

　　当处出生。即有也。随处灭尽。即空也。

　　刹那刹那。亦复如是。

　　每一刹那。皆具空有生灭。故云亦复如是。上总明。下征释云。

　　何以故。一念中有九十刹那。一刹那经九百生灭。

　　从微至着。显微细生灭。非凡夫妄心之所识。非小乘浅智之所知。下通结云。

　　诸有为法。悉皆空故。

　　诸法若不空。则无道无果。

　　△二约智观空。

　　以甚深般若波罗蜜多。照见诸法。一切皆空。

　　谓以法空般若。照诸法自性皆空。即二空理。深慧所见也。上总明。下别列。

　　内空。外空。

　　内空即六根。外空即六境。

　　内外空。

　　内根外境共生六识亦空。

　　空空。

　　了十八界空。此空亦空。

　　大空。胜义空。

　　大空即等空。不动智能证空也。胜义空即中道无相理。所证空也。等空即十方空。

　　有为空。无为空。

　　有为生死空。无为涅槃空。

　　无始空。毕竟空。散空。

　　过去无始空。未来毕竟空。现在无住。名为散空。

　　本性空。自相空。

　　本性真谛空。自相俗谛空。

　　一切法空。

　　始自六根。终乎二谛。由诸法相待。皆属缘生。故结一切皆空也。

　　△三因果俱空。

　　般若波罗蜜多空。因空。佛果空。

　　能证般若既空。修因证果俱空。

　　空空故空。

　　所空诸法既空。能空之智亦空。

　　△二明空即色观。

　　诸有为法。

　　世出世间有为法也。上总标。下别列。

　　法集故有。受集故有。名集故有。

　　三假也。缘聚而成。故名为集。

　　因集故有。果集故有。

　　四谛也。世出世间因果皆有。

　　六趣故有。十地故有。佛果故有。一切皆有。

　　六趣轮回皆凡夫。十地佛果皆圣人。并前二乘四谛。则十法界。一切皆有。

　　△三空色无碍观。

　　善男子。若菩萨住于法相。有我相人相有情知见。为住世间。即非菩萨。

　　谓此菩萨不了色相。举体是空。故住世间。

　　所以者何。一切诸法。悉皆空故。

　　以色是幻色。不碍真空。故终南观云。是故菩萨看色。无不见空也。

　　△四泯绝无寄观。

　　若于诸法。而得不动。

　　以生心动念。即乘法体故。

　　不生。不灭。

　　即空故不生。不即空故不灭。

　　无相。无无相。

　　即幻色故无相。不即幻色故无无相。

　　不应起见。

　　非解所见。是谓行境。

　　何以故。一切法皆如也。诸佛法僧。亦如也。

　　法法皆如。即理法界于兹显矣。

　　△二理事无碍观。前文会色归空。明空即色。皆拣情显解。空色无碍。解终趣行。泯绝无寄。正成行体。虽有四门。方为真如之理。今此理事无碍观。观事当俗。观理当真。令观无碍。即显真如之妙用。文二。初明圣证十地。

　　圣智现前。最初一念。具足八万四千波罗蜜多。名欢喜地。

　　据下经文。明十四忍。初地菩萨。行檀波罗蜜。今最初一念。具足八万四千者。谓菩萨妙行。有其二种。一行布。二圆融。行布是教相施设。圆融是理性德用。行布不碍圆融。故最初一念具足八万四千。圆融不碍行布。故初地圣人。行檀波罗蜜。贤劫经中。但辨行布。唯此经与华严。具二无碍。故彼经初地云。一地之中。具摄一切诸地功德。以此证之。则今经属一乘同教。其言不诬矣。

　　障尽解脱。

　　上明初地。此辨余九。谓地地之中。皆断一障二愚。即证解脱果。

　　运载名乘。

　　谓运重载远。即是大乘。梁摄论亦云。来大性故。名为大乘。

　　△二辨等妙二觉。

　　动相灭时。名金刚定。

　　动相即无明也。下经云。观胜义谛。断无明相。是为等觉。亦以金刚喻定耳。

　　体相平等。名一切智智。

　　以根本智照体。后得智观相。体相境不二。根后智不殊。即寂而照。其唯妙觉欤。

　　△三文字释诠上之教三。初诸佛同宣。

　　大王。此般若波罗蜜多。文字章句。

　　句诠差别。章者解句。

　　百佛千佛。百千万亿。一切诸佛。而共同说。

　　诸佛道同。所说不异。下菩萨行品。大众亦见恒沙诸佛说十四忍。如我世尊所说无异。

　　△二校量显胜。

　　若有人于恒河沙三千大千世界。

　　俱舍偈云。四大洲日月。苏迷卢欲天。梵世各一千。名一小千界。此小千千陪。说名一中千。此千陪大千。皆同一成坏。

　　满中七宝。

　　金银琉璃。珊瑚码瑙。赤真珠颇黎。

　　以用布施大千世界。一切有情。皆得阿罗汉果。

　　上校量。下显胜。

　　不如有人于此经中。乃至起于一念净信。

　　金刚云。信心清净。则生实相。故超罗汉。自利偏真也。

　　何况有能受持读诵解一句者。

　　信力故受。念力故持。对文曰读。离文曰诵。解一句者。非非句也。

　　△二征释所以二。初征。

　　所以有何。

　　一念净信。所以胜者。何耶。

　　△二释二。初忘诠得旨胜。

　　文字性离。无文字相。

　　净名云。文字性离。无有文字。是则解脱。

　　非法。非非法。

　　天亲论云。非法者。一切法无体相故。非非法者。彼真如无我实相有故。

　　△二约法显人胜。

　　般若空故。菩萨亦空。

　　上句法。下句人。次征释云。

　　何以故。于十地中。地地皆有始生住生及以终生此三十生。悉皆是空。

　　以欢喜地最初见道。名为始生。于初地中。具修胜行。名为住生。初地将满。进求后地。名为终生。余九例此。即成三十。亦是地地中。入住出三心也。上明因空。下例果空。

　　一切智智。亦复皆空。

　　一切智根本智。下智字后得智。

　　△二摄末归本以反结三。先结文字诠上之教二。初总标二种妄见。

　　大王。若菩萨见境见智见说见受。即非圣见。是愚夫见。

　　见实相之境。观照之智。文字说受。非圣智真见。乃凡愚妄见也。

　　△二别明诠上之教二。初三有果空三。初总标。

　　有情果报。三界虚妄。

　　六趣轮回。即有情世间正报也。三界虚妄。即器世间依报也。然虚妄之言。总该四恶趣。及四洲等。故楞严云。此等亦皆自虚妄业之所招引。

　　△二别列。

　　欲界分别所造诸业。

　　欲界六天诸识分别所造诸业。即修上品十善。及施戒等。分别谓心迹也。楞严又谓。如是六天。形虽出动。心迹尚交。

　　色四静虑定所作业。

　　色界四禅天。定慧双修。为所作业。静定也。虑慧也。定慧均平。方称静虑。楞严亦云。不假禅那。无有智慧。

　　无色四空定所起业。

　　无色界四空天。定果色起。业果色灭。楞严又谓。是四空天。身心灭尽。定性现前。无业果色。

　　△三显空。

　　三有业果。一切皆空。

　　四趣恶业果。人天善业果。上界禅定果。

　　△二三界因空。

　　三界根本。无明亦空。

　　三界有情。皆以无明。而为根本。故俱舍颂云。无明诸有本。前业果既空。今惑因亦空。

　　△二结观照能观妙慧三。初明十地空。

　　圣位诸地。无漏生灭。

　　地上菩萨。分得无漏之智。证无生灭之理。上通辨十地。下别明七八。

　　于三界中。余无明习。

　　七远行地。断余无明习气。故下偈云。顺道法爱无明习。远行菩萨独能断。

　　变易果报。亦复皆空。

　　八不动地。受变易果。报行纯熟。如下偈云。不动菩萨二禅王。得变易身常自在。

　　△二辨等觉空。

　　等觉菩萨。得金刚定。二死因果空。一切智亦空。

　　分段变易二种生死为果。由其烦恼所知二障为因。所断因果既空。则能断一切智亦空也。

　　△三示妙觉空。

　　佛无上觉。种智圆满。择非择灭。

　　以慧拣择。断无明惑。佛果无断。故非择灭。起信云。无明顿尽。名一切种智。上显涅槃断果。次明菩提智果。

　　真净法界。性相平等。应用亦空。

　　性相不二。本唯一真。依真起应。用化群生。群生本如。应用皆空也。

　　△三结实相所观真性。

　　善男子。若有修习般若波罗蜜多。

　　蹑前观照。

　　说者听者。譬如幻士。

　　即真而俗。有说有听。

　　无说无听。法同法性。犹如虚空。

　　即俗而真。无说无闻。

　　一切法皆如也。

　　真俗不二。唯一实相。世出世法皆如也。

　　△五略示因人护果。

　　大王。菩萨摩诃萨。护佛果为若此。

　　由其内护佛果。则能外护国土。内外更资。皆由般若。其德如是。

　　△六问答何相观佛。夫能对扬妙训。隐显其迹。皆法身大士。今经与夫净名总相问答。文势全同。故以匿王。例维摩诘。唯别答中。大同小异。抑又彼广此略耳。文三。初觉帝垂问。

　　尔时世尊。告波斯匿王言。汝以何相。而观如来。

　　全同彼经。问维摩诘云。汝欲见如来。为以何等观如来乎。罗什释曰。若自有慧眼。则能玄照。不能观形。若无慧眼。则对形而隔。故问其所以何等观如来。

　　△二仁王申答三。初总答。

　　波斯匿王言。观身实相。观佛亦然。

　　即同维摩诘言。如自观身实相。观佛亦然。肇公释云。佛者何也。盖穷理尽性。大觉之称也。其道虚玄。固以妙绝常境。心不可以智知。形不可以像测。同万物之为。而居不为之域。处言数之内。而止无言之乡。故经曰。见实相法。为见佛也。

　　△二别答。然净名经别答中。罗什三藏。生肇二师。各申义解。今依本宗正解。深文而独取肇师。兼明奥旨。若夫以教收经。如下文谓。不住三际。不离三际等。皆终教收。非施非悭等。皆顿教摄。亦准演义钞文。科判耳。

　　无前际。无后际。无中际。

　　谓所观实相。不从前际来。非向后际去。不于现在住。是则三际泯绝。一念斯忘矣。

　　不住三际。不离三际。

　　三际求心。心不有不住也。三世悉在无有余。不离也。是则时无别体故不住。念劫圆融故不离。

　　不住五蕴。不离五蕴。

　　实色非真空故不住。真空即幻色故不离。

　　不住四大。不离四大。

　　地水火风缘生而有。不住也。清净本然周遍法界。不离也。

　　不住六处。不离六处。

　　见闻如幻翳。三界若空华。不住六处也。于诸如来。常了了分明见。不离六处也。

　　不住三界。不离三界。

　　实相净而娑婆秽。不住三界也。而秽国与实相融通。故不离三界也。

　　不住方。不离方。

　　法身无在。而无不在。无在故不住方。无不在故不离方。

　　明无明等。

　　实相无相。体顺三明。虽有三明。而不异无明也。

　　非一非异。

　　无像不像。故非一像。而无像故非异。

　　非此非彼。非净非秽。

　　处生死而非此岸。非秽国。居涅槃而非彼岸。非净邦。

　　非有为。非无为。

　　欲言有为。无相无名。欲言无为。备应万形。

　　无自相。无他相。

　　冥秽潜应无自相。摄应会真无他相。

　　无名无相。

　　不可以名名。不可以相相。

　　无强无弱。无示无说。

　　理绝上智。无强无说也。事泯下愚。无弱无示也。

　　非施非悭。非戒非犯。非忍非恚。非进非怠。非定非乱。非智非愚。

　　真性具德。非六度之所修。妙慧圆通。非六蔽之能障。

　　非来非去。非入非出。

　　物感而显。非王宫出来。感毕而隐。非双树入去。

　　非福田。非不福田。

　　无心应物。非福田也。有求皆益。非不福田。

　　非相非无相。非取非舍。

　　非相故。不可以有心取。非无相故。不可以无念舍。

　　非大非小。非见非闻。非觉非知。

　　非小故。展之遍法界。非凡夫眼见耳闻也。非大故。卷之入一尘。非二乘身觉智知也。

　　△三结答。

　　心行处灭。言语道断。同真际。等法性。

　　心行处灭。不可以心思也。言语道断。即等法性。不可以口议也。

　　我以此相。而观如来。

　　我以实相。而观法身如来。故前文云。观身实相。观佛亦然。

　　△三印例斥邪。

　　佛言善男子。如汝所说。诸佛如来力无畏等。恒沙功德。诸不共法。悉皆如是。

　　如汝所说。观佛实相。离于诸非。而诸佛力无畏等。离非亦然。故云悉皆如是。言恒沙功德诸不共法。即如来一百四十不共功德。上印例。下斥邪。

　　修般若波罗蜜多者。应如是观。

　　以观照妙慧。冥实相真性。

　　若他观者。名为邪观。

　　除实相外。余皆魔事。故名邪观。

　　△七总结时众获益。

　　说是法时。无量大众。得法眼净。

　　覆推此文。近结第六。远结前五。原始要终。通结一品。得法眼净者。亦同楞严。闻说圆通。远尘离垢。得法眼净。即初地见道位也。然肇法师。释净名经。得法眼净。即须陀洹道者。彼约佛现国土严净。诸天及人。知有为法悉是无常。得小乘益。方今大教。其犹萤光。与杲日争辉耳。

　　注仁王护国般若经卷第一
卍新纂续藏经第 26 册 No. 0520 仁王经疏


　　注仁王护国般若经卷第二

　　大宋国传贤首祖教沙门　(净源)　撰集

　　菩萨行品第三

　　将释此品。三门同前。初来意者。前品已护佛果。此品护十地行。果德既彰。因行将陈。故次来也。二释名。菩谓菩提。此翻云觉。萨者萨埵。此云众生。谓以智上求菩提。用悲下救众生。从境得名。然则有悲即随相行。有智即离相行。悲智相导。成无住行。然清凉释华严三十九品。皆列四门。一来意。二释名。三宗趣。四解经。今文不开宗趣者。谓前观如来品。依贤首略疏。三种般若。潜申宗趣。次后二谛品。准圭峰纂要。三种智慧。密示宗体。故此但列三门。而不开宗趣耳。

　　△二释文二。初匿王征问。

　　尔时波斯匿王白佛言。世尊。护十地行菩萨摩诃萨。应云何修行。云何化众生。复以何相而住观察。

　　问意谓。护因菩萨。修何行业。化诸众生。复用何相。而住平等。观察利物耶。

　　△二如来酬答。初以五忍答修何行业。二以十王答化诸众生。三以诸幻答平等观察。初总答前二问。二别答第三问。初中文分为六。初如来阐教。先明五忍。文三。初总示。

　　佛告大王。诸菩萨摩诃萨。依五忍法以为修行。

　　上总标。下别列。

　　所谓伏忍。

　　以胜解刀。折伏烦恼。

　　信忍。

　　信真如理。已亲证故。

　　顺忍。

　　由智随顺。妙证中道。

　　无生忍。

　　以权实智。证理无生。

　　皆上中下。

　　前之四忍。皆具三品。

　　于寂灭忍。

　　因行果德。证法不灭。

　　而有上下。

　　后之一忍。但有二品。

　　名为菩萨修行般若波罗蜜多。

　　结修行业也。

　　△二别释五忍。然本业璎珞经。亦明六性六慧。若对五忍。数目不同。纵辨开合。恐渎经旨。文五。初伏忍下品十住明十心三。初总标十住。

　　善男子。初伏忍位。起习种性。修十住行。

　　发明熏习。以大智为因。名习种性。即初贤十住也。十住之名。备如下文。

　　△二别明观门三。初缘境发心。

　　初发心相。有恒河沙众生。见佛法僧。

　　发菩提心者。有心体心相心德。今言心相。即摄前心体。摄后心德。谓此菩萨。见三宝为所缘之境。初发心相。即能发之心。故下文初发心住云。见佛法僧。发菩提心。自既发心。令他亦然。故云有恒河沙众生。见佛法僧。

　　△二取信成位。

　　发于十信。所谓信心。念心。精进心。慧心。定心。不退心。戒心。愿心。护法心。回向心。

　　楞严经十心。前六列名同。后四先后异。彼文。七护法。八回向。九戒。十愿。然诸经明义。十信未成位。但为住因。与今文不同者。清凉演义云。仁王詺十住为十信故。取能成信詺所成位故。

　　△三明化利益。无此段经。与起信十解菩萨。依此观门。显发心利益。其义一揆。

　　具此十心。

　　蹑前。

　　而能少分。化诸众生。

　　论云。菩萨发是心故。则得少分见于法身。随其愿力。能现八种。利益众生。

　　超过二乘一切善地。

　　论又谓。一发心后。远离怯弱。毕究不畏堕二乘地。吾祖圭峰谓。马鸣菩萨。宗百部大乘。造起信论。此论通释一百部经者。斯良证矣。

　　△三结成功业。

　　是为菩萨初长养心。为圣胎故。

　　十住是三贤之初。入位之始。故云初长养心也。圣胎者。如子孕在胎藏中。故下经偈云。伏忍圣胎三十人。既胎三贤。将诞十圣。生如来家也。若依梵网经。十长养即十行菩萨。故贤首释云。增修善根。故名长养。

　　△二中品十行明十治三。初总标十行。

　　复次性种性菩萨。修行十种波罗蜜多。

　　习已成性。以大悲为因。名性种性。即中贤十行也。大疏明行体云。若约别体。即以十波罗蜜为体。十行之名。亦如下文。

　　△二别明观门。

　　起十对治。

　　能治即十度。所治亦十。即四倒三毒三世也。

　　所谓观察身受心法。

　　上所观境。下能治行。

　　不净诸苦无常无我。

　　观身不净。观受是苦。观心无常。观法无我。即离四倒也。

　　治贪瞋痴三不善根。

　　上所治。下能治。

　　起施慈慧三种善根。

　　起施善根治贪毒。起慈善根治瞋毒。起慧善根治痴毒。

　　观察三世。

　　总标。

　　过去因忍。

　　过去二支因。谓无明行也。

　　现在因果忍。

　　现在五支果。谓识名色六入触受也。现在三支因。谓爱取有也。

　　未来果忍。

　　未来二支果。谓生老死也。此皆流转观。忍者智也。即还灭观。

　　△三结成功业。

　　此位菩萨。广利众生。

　　以十度妙行。利诸有情。上显功成。下超凡外。

　　超过我见人见众生等想。

　　通结三毒三世。

　　外道倒想。所不能坏。

　　别结外道四倒。

　　△三上品十向明十忍三。初总标十向。

　　复次道种性菩萨修十回向。

　　将证圣道。以大愿为因。名道种性。即上贤十回向也。十向之名。亦如下文。

　　△二别明观门。

　　起十忍心。谓观五蕴。色受想行识。

　　上所观境。下能观智。

　　得戒忍。定忍。慧忍。解脱忍。解脱知见忍。

　　谓观色得戒忍。观受得定忍。观想得慧忍。观行得解脱忍。观识得解脱知见忍。此即转五蕴性。成五分法身。

　　观三界因果。得空忍无相忍无愿忍。

　　观三界了惑为因。业报为果。得三忍解脱门。三解脱义。见次文。

　　观二谛假实。诸法无常。得无常忍。一切法空。得无生忍。

　　观俗谛相假。了诸法无常。得无常忍。观真谛性实。达一切法空。得无生忍。

　　△三结成功业。

　　此位菩萨。作转轮王。能广化利一切众生。

　　为金轮王。王四天下。上来以智悲愿。释三种性。盖宗初祖。起信三心。示三贤位。演义又谓。相似名种。体同曰性故。关中云。如稻自生稻。不生余谷。此属性也。萌干华粒。其类不差。此属种也。若谓生起修习。种子现行。性自仁贤。性自成就。以释之。又何异。或配入名相着事乖宗者乎。

　　△二信忍。文四。初标位断障。

　　复次信忍菩萨。谓欢喜地。

　　下品。

　　离垢地。

　　中品。

　　发光地。

　　上品。

　　能断三障色烦恼缚。

　　下经初地断诸无明。灭三界贪。二地断瞋等习。三地灭无明闇。即同大经发光地云。邪贪邪瞋。及以邪痴。悉得除断。言色烦恼缚者。昔以贪瞋痴。缘于色境。造身口业。为业所系。名之为缚。今三惑既亡。即得解脱。故下偈云。欢喜离垢与发光。能灭色缚诸烦恼。具观一切见口业。法性清净照皆圆。准大经发光地所陈行净。具明五缚。而色缚当第三。广释如彼疏文。

　　△二总修诸行。

　　行四摄法。

　　摄有情故。

　　布施。

　　财法二种。摄所众生。

　　受语。

　　六波罗蜜。依众生说。

　　利行。

　　教化众生。令行六度。

　　同事。

　　以神通力。种种变化。入五趣中。与诸众生。同其事业。上依大般若略释。若成实论。多约小乘。广释此四。如庄严论。

　　修四无量。

　　遍益有情。生无量福。

　　慈无量心。

　　慈则无瞋。而能与乐。

　　悲无量心。

　　悲则无害。而能拔苦。

　　喜无量心。

　　喜则无嫉。而行欣慰。

　　舍无量心。

　　舍则无贪。而行平等。然此四心。皆以两句释之。上句即依显扬出体。下句即用俱舍释义。

　　具四弘愿。

　　依四谛境。发四愿心。

　　断诸缠盖。

　　愿断烦恼。

　　常化众生。

　　愿度众生。

　　修佛知见。

　　愿学法门。

　　成无上觉。

　　愿成佛道。

　　住三脱门。

　　约境住三空。约证明三脱。

　　空解脱门。

　　观诸缘起。知无我人。了自性空。无作受者。得空解脱。

　　无相解脱门。

　　观诸有支。皆自性灭。毕竟解脱。无少生相。得无相解脱。

　　无愿解脱门。

　　如是入空入无相已。无有愿求。大悲为首。教化众生。得无愿解脱。

　　△三别指根本。

　　此是菩萨摩诃萨。从初发心。

　　从发心住。

　　至一切智。

　　等觉。

　　诸行根本。

　　因位菩萨。皆以四摄诸行。而为根本。然信忍三品。具列一十五行。而为根本者。向前取即该三贤。向后取即通等觉。由是顺忍已下。但有断障现身之功。而无别修根本之行。学者预悉。则思过半矣。

　　△四现身显益。

　　利益安乐一切众生。

　　现身往刹。影在次文。以初地圣人。往百佛刹。利乐众生。二地千刹。三地万刹。益物弥广也。

　　△三顺忍。文二。初标位断障。

　　复次顺忍菩萨。谓𦦨慧地。

　　下品。

　　难胜地。

　　中品。

　　现前地。

　　上品。

　　能断三障心烦恼缚。

　　下经。四地永断微细身边见故。五地断随小乘乐求涅槃。六地能尽三界集因集业粗现行相。亦同大经现前地云。不惧异论。离二乘道。入诸智地。以此三句。对前三障。文辞虽异。义旨稍同。言心烦恼缚者。此之三障。唯意识俱。故名心缚。今三障既断。其心空寂。故下偈云。𦦨慧难胜现前地。能断三障迷心惑。空慧寂然无缘观。还照心空无量境。善戒经亦明心烦恼。彼约八地至十地无功用道断之。此约四五六地。不须会释耳。

　　△二现身显益。

　　能于一身。遍往十方亿佛刹土。现不可说神通变化。利乐众生。

　　亿之一字。该其三地。谓四地菩萨。往一亿佛刹。利乐众生。五地百亿。六地千亿耳。然证真大士。皆修诸行。现形济物。前信忍略现身往刹。今顺忍略一十五行。译人善巧。影略其文。妙在此矣。

　　△四无生忍。亦二。初标位断障。

　　复次无生忍菩萨。谓远行地。

　　下品。

　　不动地。

　　中品。

　　善慧地。

　　上品。

　　能断三障色心习气。

　　下经。七地断诸业果细现行相。八地断诸功用。九地断无碍障。此之三障。大经善慧地。虽无其文。至奉持品。一一会释。言色心习气者。前明色心二缚。已断现行烦恼。今显习气。即断种子余习也。然长行中。断色心习气。与偈颂中。离合广略不同。谓长行合辨。但约三地断之。其文亦略也。偈颂离说。如云顺道法爱无明习。远行大士独能断。无明习相识俱转。不动善慧法云地。二谛理圆无不尽。复如法云一地。其文又广也。

　　△二现身显益。

　　而能示现不可说身。随类饶益一切众生。

　　七地菩萨。往万亿佛刹。饶益众生。八地往百万微尘数佛刹。九地往百万亿阿僧祇微尘数佛刹。言随类饶益者。如观音圆通三十二应耳。然前文显神通变化。隐此随类饶益。今文显随类。而隐现通。此又译家隐显之妙矣。

　　△五寂灭忍。于中有四。初标位断障。二现身显益。三辨正拣邪。四叙昔明果。今初标位分两品。文二。初明忍同。

　　复次寂灭忍者。佛与菩萨。同依此忍。

　　此位菩萨。初入十地。名法云地。十地出心。即名等觉。然华严经。但明法云。不开等觉。正同此也。又璎珞经。虽开等觉。亦同今经。彼明等觉照寂。妙觉寂照。虽因果有异。而忍体是同。

　　△二示品异。

　　金刚喻定。住下忍位。名为菩萨。至于上忍。名一切智。

　　金刚喻定。即最后胜定。此定现前。能断一切微细障种。谓无间道修。名为菩萨。解脱道证。名一切智。

　　△二断障证二觉。

　　观胜义谛。断无明相。是为等觉。

　　以中道智。观胜义谛。断无明相。即微细障种。故璎珞云。登中道山顶。与无明父母别离。下明妙觉。

　　一相无相。平等无二。为第十一一切智地。

　　实相不并真。故平等无二。以下忍同上忍。为第十一一切智地。

　　△二现身显益二。初真身。

　　非有非无。湛然清净。无来无去。常住不变。同真际。等法性。

　　体绝有无。即同真际。湛然清净也。相无去来。即等法性。常住不变也。

　　△二应身。

　　无缘大悲。常化众生。乘一切智乘。来化三界。

　　上句大悲。下句大智。谓一切如来。从因至果。大悲大智。常相辅翼。往来三界。化度众生。

　　△三辨正拣邪二。初辨正二。初凡迷三界。

　　善男子。诸众生类。一切烦恼。业异熟果。二十二根。不出三界。

　　不出三界之言。结上四义。所谓诸众生类。三界正报也。一切烦恼。三界业因也。业异熟果。三界报果也。二十二根。三界染净根也。故通结云。不出三界。一切烦恼。谓事理二惑。发业润生。即助发缘也。业谓自业。有三。一罪。二福。三不动。即感生因也。异熟果者。谓作业感果。前后不同。异时而熟。即无记果也。然二十二根。通于染净。谓眼等六根。男女二根。命根。苦乐忧喜舍五受根。此上十四。皆染法也。信进念定慧五根。三无漏根。此八皆净法也。广释有颂。如俱舍论。

　　△二圣化三有。

　　诸佛示导。应化法身。亦不离此。

　　报化二身。导诸有情。亦不离三界也。法身即报身。有自他受用之殊。应化即化身。有大小随类之异。或曰。他受用身。为地上菩萨。于净土中。说一味之经。而言不离三界者。何耶。答感三界者。对净土而见娑婆。感净土者。对三界而见华藏。是则心净。即佛土净耳。

　　△二拣邪。

　　若有说言。于三界外。别更有一众生界者。即是外道大有经说。

　　卫世师外道。说有六谛。一实。二德。三业。四大有。五同异。六和合。今言大有。即彼第四大有经也。

　　△四叙昔明果二。初叙昔告众。

　　大王。我常语诸众生。但断三界无明尽者。即名为佛。

　　既断三界无明成佛。即知离三界无众生也。然他宗说。三界外有无明者。彼约权机。断界内界外无明。今显实教。一念妙慧。与理相应。不断而断。无明即明。即本觉佛矣。岂与夫界外。同日而语哉。

　　△二明果指本。

　　自性清净。名本觉性。即是诸佛一切智智。

　　以始觉智。冥本觉性。即究竟觉。其唯一切智智乎。

　　由此得为众生之本。亦是诸佛菩萨行本。

　　梵网云。是大众诸佛子之根本。诸佛之本源行菩萨道之根本。引文前却。释义便故。

　　△二通结。

　　是为菩萨本所修行。五忍法中。十四忍也。

　　妙慧唯一。约法分五。升降有殊。开成十四也。

　　△二十王位答化诸众生二。初牒问。

　　佛言大王。汝先问言。菩萨云何化众生者。

　　△二正答三。初寄位度生二。初略标。

　　菩萨摩诃萨。应如是化。从初一地。至后一地。自所行处。

　　初一欢喜地。后一法云地。自所行处。即十地增修十度也。

　　及佛行处。一切知见故。

　　极证妙源。即佛行处。力无畏等。即一切知见。

　　△二广释十。初地转转圣王。

　　若菩萨摩诃萨。住百佛刹。

　　大经云。此地菩萨。若行精进。舍家妻子。出家学道。于一念顷。得百三昧。以净天眼。见百佛国。

　　作赡部洲。转轮圣王。

　　赡部梵音。下文具翻。言轮王者。举轮宝也。

　　修百法明门。

　　修于五位百法明门。已证真如。成妙观察智。

　　以檀波罗蜜多。住平等心。

　　由破分别我执。成平等性智。然此菩萨具七最胜。三轮清净。一切常舍。施度偏增。

　　化四天下一切众生。

　　前回向位。作转轮王。王一四天下。今化百刹四天下。广狭可见。

　　△二地忉利天王。

　　若菩萨摩诃萨。住千佛刹。作忉利天王。

　　梵语忉利。此云三十三。即天帝释中宫也。

　　修千法门门。说十善道。化一切众生。

　　上品十善。此地戒度圆满。文无者略。下皆仿此。

　　△三地夜摩天王。

　　若菩萨摩诃萨。住万佛刹。作夜摩天王。

　　梵音夜摩。此云时分。

　　修万法明门。依四禅定。化一切众生。

　　此地菩萨。虽行禅定化物。而不随禅感果。

　　△四地睹史天王。

　　若菩萨摩诃萨。住亿佛刹。作睹史多天王。

　　睹史多。此方云知足。

　　修亿法明门。行菩提分法。化一切众生。

　　以三十七道品。化诸有情。

　　△五地化乐天王。

　　若菩萨摩诃萨。住百亿佛刹。作化乐天王。

　　能自变化五欲乐境。

　　修百亿法明门。二谛四谛。化一切众生。

　　根有利钝。故以二谛四谛被之。华严具十重四谛。

　　△六地他化自在天王。

　　若菩萨摩诃萨。住千亿佛刹。作他化自在天王。

　　他化作乐具。自得受用。

　　修千亿法明门。十二因缘智。化一切众生。

　　华严明因缘智。依天亲论文。具明十种。

　　△七地初禅天王。

　　若菩萨摩诃萨。住万亿佛刹。作初禅梵王。

　　初禅。即梵众等天。

　　修万亿法明门。方便善巧智。化一切众生。

　　以权实二智化物。方便即权智。

　　△八地二禅天王。

　　若菩萨摩诃萨。住百万微尘数佛刹。作二禅梵王。

　　二禅。即少光等天。

　　修百万微尘数法明门。双照平等。神通愿智。化一切众生。

　　以空中方便慧。照俗谛。有中殊胜行。照真谛。故得平等中道。起神通愿智之力。化诸群品。

　　△九地三禅天王。

　　若菩萨摩诃萨。住百万亿阿僧祗微尘数佛刹。作三禅梵王。

　　三禅。即少净等天。

　　修百万亿阿僧祗微尘数法明门。以四无碍智。化一切众生。

　　谓法义辞乐说四无碍辩。大经亦明十重。

　　△十地四禅天王。

　　若菩萨摩诃萨。住不可说不可说佛刹。

　　不可说等。即华严大数第十。

　　作第四禅大梵天王。为三界主。

　　居色界顶大自在天宫。即三界主也。

　　修不可说不可说法明门。得理尽三昧。

　　即真如三昧。

　　同佛行处。

　　同寂灭忍。

　　尽三界原。

　　上明欲界色界诸天。今显无色四天。故前文云。但断三界无明尽者。即名为佛。

　　普利众生。如佛境界。

　　大品亦云。十地菩萨。当知如佛。

　　△三总结。

　　是为菩萨摩诃萨。现诸王身。化导之事。

　　△二例诸如来。

　　十方如来。亦复如是。证无上觉。常遍法界。利乐众生。

　　前明因行。此例果德。因果交彻。同济群生。

　　△三大众供赞。

　　尔时一切大众。即从座起。散不可说华。焚不可说香。供养恭敬。称赞如来。

　　闻法忻庆。供赞伸诚。

　　△二匿王偈赞二。初标说仪。

　　时波斯匿王。即于佛前。以偈赞曰。

　　然颂总有四种。一名阿耨窣睹婆颂。此不问长行与偈。但数字满三十二。即为一偈。二名伽陀。此云讽颂。或名不颂颂。不颂长行故。或名直颂。谓以偈说法故。三名祗夜。此云应颂。四名缊䭾南。此云集施颂。谓以少言。摄集多义。施他诵持故。今此即伽陀颂颂者。美盛德之形容也。为何意故。经多立颂。略有八义。一少字摄多义故。二诸赞叹者。多以偈颂故。三为钝根重说故。四为后来之徒故。五随意乐故。六易受持故。七增明前说故。八长行未说故。今此正唯前二。义兼五六。

　　△二正说偈。于中分三。初一偈半。总赞三宝。次二十八偈。别赞五忍。后半偈。结赞礼敬。然此偈赞。或断诸障。异于长行。或所成行。文义隐显。故传授者善消息之。文二。初总赞三宝。

　　世尊导师金刚体。

　　叹佛宝也。真身无相。常住不坏。喻金刚体。万物不能沮也。世尊导师。即叹应身。下文长行。多明真应二身。

　　心行寂灭转法轮。八辩圆音为开演。

　　叹法宝也。上句依体起用。谓不以生灭心行。而转法轮也。下句正明演法。八辩者。即八音七辩也。八音如梵摩喻经云。一美妙。二易了。三调和。四柔软。五不误。六无雌。七尊重。八深远。言七辩者。一捷辩。须言即言。无蹇吃故。二迅辩。悬河𣶏冷不迟讷故。三应辩。应时应机不增减故。四无疏谬辩。凡说契理。不邪错故。五无断尽辩。相续连环。终无竭故。六凡所演说丰义味辩。一一言句。多事理故。七一切世间最上妙辩。具足甚深。如雷等故。言圆音为开演者。大经云。佛演一妙音。周闻十方国。众音悉具足。法雨皆充满。

　　时众得道百万亿。天人俱修出离行。能习一切菩萨道。

　　叹僧宝也。出离行。通二乘僧。菩萨道。即大乘僧。

　　△二有二十八偈。别赞五忍二。初略示。

　　五忍功德妙法门。十四菩萨能谛了。

　　上句标法。下句举人。十四菩萨。即三贤十圣。及等觉。

　　三贤十圣忍中行。唯佛一人能尽原。

　　此半偈约因果。叹十四忍。唯佛一人。摄等觉照寂故。

　　佛法众海三宝藏。无量功德于中摄。

　　谓三宝海藏。无量功德。于五忍中。并皆摄尽。海之一字。蒙上三宝。

　　△二广释五。初伏忍。文分三。初兼赞十善。

　　十善菩萨发大心。长别三界苦轮海。

　　大心即悲智也。以智上求。以悲下化。即令自他。长别苦海。

　　中下品善粟散王。上品十善铁轮王。

　　修中下二品十善。虽无轮宝。而能散粟。养善济物。为散粟小王。上品福胜。作铁轮王。王一阎浮提。

　　△二正赞三贤。

　　习种铜轮二天下。银轮三天性种性。道种坚德转轮王。七宝金轮四天下。伏忍圣胎三十人。十住十行十回向。

　　习种性十住菩萨。为铜轮王。王东南二洲。性种性十行菩萨。为银轮王。王东南西三洲。道种性十回向菩萨。为金轮王。王四洲。七宝谓轮宝象宝马宝珠宝女宝兵宝藏宝。慈恩云。金轮望风顺化。银轮遣使方降。铜轮震威乃服。铁轮奋戈始定。皆无杀害耳。

　　三世诸佛于中学。无不由此伏忍生。

　　夫陟遐必自迩。故三世诸佛。皆从伏忍生。孰有万德之果。不由三贤之因乎。学者效也。效之而后定也。

　　△三赞信成位。有一偈半。乍观其文。似通相般若之意。细详其义。皆华严一乘玄旨。故略引贤首品偈文会释。达者博览。勿生局见。

　　一切菩萨行根本。是故发心信心难。

　　贤首品云。信为道元功德母。长养一切诸善法。又谓。是故依行次第说。信乐最胜甚难得。

　　若得信心必不退。进入无生初地道。

　　次偈云。若得信心不退转。彼人信力无能动。信能惠施心无吝。信能欢喜入佛法。然欢喜入佛法即初地。

　　化利自他悉平等。是名菩萨初发心。

　　下偈云。及信无上大菩提。菩萨以是初发心。大菩提具悲智行。即自利化他也。

　　△二信忍。此下皆明十地。地地具彰三义。一地名。二化境。三成行。然第一地名。总居其首。余之二义。左右互陈。今释地名。全依天亲论文。化境。经中随地增数。成行。则准清凉疏义。既知所宗。次释经文。文二。初别赞三品。初赞下品。

　　欢喜菩萨转轮王。

　　谓成就无上自利利他行。初证圣处。多生欢喜。名欢喜地。

　　初照二谛平等理。权化有情游百国。

　　初入信忍。以实智照平等理。以权智化诸有情。上明化境。

　　檀施清净利群生。

　　成行有四。一约增胜。二约所成。三约修成。四约实行。

　　入理般若名为住。住生德行名为地。

　　智与理冥曰入。唯就法称。名之为住。就义约喻。故名为地。本业经云。生成一切因果。名为地耳。

　　初住一心具众德。于胜义中而不动。

　　初地具显恒沙性德。分证中道。不为空有所动。

　　△二赞中品。

　　离垢菩萨忉利王。

　　谓离能起误心犯戒烦恼垢等。清净戒具足。故名离垢地。

　　现形六趣千国土。

　　化境。

　　戒足清净悉圆满。永离误犯诸过失。

　　大疏云。此亦由翻破戒之失。为无边德。是以成于戒行。

　　无相无缘真实性。无体无生无二照。

　　真如性中。无破戒垢。今称性持。故所照无相。能照无缘。谓诸菩萨契穷实性。自体无染。故无体无生也。

　　△三赞上品。

　　发光菩萨夜摩王。

　　谓随闻思修等。照法显现。故名明地。现犹发也。明即光义。

　　应形往万诸佛刹。

　　化境。

　　善能通达三摩地。隐显自在具三明。

　　大经云。三摩钵底。此云等至。由离沉掉。至一境故。此地菩萨。成行唯禅及求法行。以闻法竟。静处修行。方发定故。下文亦云。于无相忍。而得三明。

　　△二总明断障。

　　欢喜离垢与发光。能灭色缚诸烦恼。

　　牒前。

　　具观一切身口业。法性清净照皆圆。

　　昔由三毒烦恼。缘于色境。造身口业。今观七支皆空。能灭色缚。故得法性照皆圆矣。

　　△三顺忍。科文同前。初赞下品。

　　𦦨慧菩萨大精进。

　　不忘烦恼薪。智火能烧。名曰𦦨地。𦦨即慧𦦨。故名𦦨慧地。

　　睹史天王游亿刹。

　　化境。

　　实智寂灭方便智。达无生理照空有。

　　以权实二智。双照空有。成无住行。故疏云。便能成菩提分行。及不住道行。精进不退。

　　△二赞中品。

　　难胜菩萨得平等。

　　谓得出世智。方便善巧。能度难度。故名离胜地。

　　化乐天王百亿国。

　　化境。

　　空空谛观无二相。垂形六趣靡不周。

　　上空字无生死相。下空字无涅槃相。故能随类化身。周旋六趣。无不利生。由是此地菩萨。其所成行。亦成二种。谓诸谛增上慧行。及五明处教化行。

　　△三赞上品。

　　现前菩萨自在王。

　　谓妙达缘生。引无分别。名般若行。亲如目睹。名曰现前。

　　照见缘生相无二。胜义智光能遍满。

　　谓此地中。住缘生智。悟一切法。无染净二相。所成行即般若。故得胜义如空。而周遍智光。如日而圆满。

　　往千亿土化众生。

　　所化境也。

　　△二有一偈。总明断障。

　　𦦨慧难胜现前地。能断三障迷心惑。

　　牒前。

　　空慧寂然无缘观。

　　以空观。断四地微细身边二见。以假观。断五地小乘乐求涅槃。以无缘观。断六地集因集业。粗现行相。

　　还照心空无量境。

　　昔迷心惑。而成三障。今照心空。能了妙境。则染法灭。而净法起矣。

　　△四无生忍三。初赞下品。文三。初正明下品。

　　远行菩萨初禅王。

　　善修无相行。功用究竟。能过世间二乘出世间道。故名远行。

　　住于无相无生忍。方便善巧悉平等。

　　上句明实智。下句显权智。谓此菩萨。以能空中起胜行。成方便度。权实二行双行。故名悉平等。

　　常万亿土化群生。

　　所化境也。

　　△二有半偈。叙进中品。

　　进入平等法流地。

　　大经云。诸佛世尊。亲现其前。与如来智。令其得入法流门中。

　　永无分段超诸有。

　　寿无分限。身无形段。即超三有生死报也。

　　△三约行断障。

　　常观胜义照无二。

　　中道无二。

　　二十一生空寂行。

　　地地有始生住生终生故。七地二十一生。皆修空寂行。

　　顺道法爱无明习。远行大士独能断。

　　顺道即顺忍。故智论云。于柔顺忍无生忍中间。有法爱故。此位独断。前文长行。约远行不动善慧三地。能断色心习气。今远行地。独断法爱无明习者。以色习最粗。即法爱无明故。此地断之。心习极细故。不动善慧法云三地断之。下偈云。无明习相识。俱转二谛理。圆无不尽。向云偈赞断障。异于长行。盖谓此也。

　　△二赞中品。

　　不动菩萨二禅王。得变易身常自在。

　　报行纯熟。无相无间。名不动地。舍三界行生。受变易果。故云报行。释变易生死。具如别章。

　　能于百万微尘刹。随其形类化众生。

　　化境。

　　悉知三世无量劫。于第一义常不动。

　　明所成行。名无生法忍。相土自在。初中后际。悉皆平等。故大经云。成就此忍。即时得入第八地。

　　△三赞上品。

　　善慧菩萨三禅王。

　　得无碍力。说法成就。利他行故。名善慧地。得无碍慧。尚未称善。遍说遍益。方名为善。

　　能于千恒一时现。

　　若依长行。所化之境。即住百万亿阿僧祗微尘数佛刹。然此偈颂。译人省文。但言千恒耳。

　　常在无为空寂行。恒沙佛藏一念了。

　　明所成行。即善达法器。自在说法之行。故大经云。于一念顷。悉能领受。亦以一音。普为解释。各随心乐。令得欢喜。

　　△五寂灭忍。文二。初正明下品。

　　法云菩萨四禅王。

　　得大法身。具足自在。故名法云。此有二义。如华严疏。

　　于亿恒土化群生。

　　化境。

　　始入金刚一切了。二十九生永已度。寂灭忍中下忍观。一转妙觉无等等。

　　修行智度住生。名二十九生。更转一生。邻近妙觉无等等位。谓无等之位。互相齐等。

　　△二通前断障。

　　不动善慧法云地。除前所有无明习。

　　除前第七远行地。独断顺道法爱无明习。

　　无明习相识俱转。二谛理圆无不尽。

　　习相即习气。识俱转者。谓生灭八识。与习气俱转。故唯识云。如瀑流水上下。鱼草等物。随流不舍。此识亦尔。与内习气外触等法。恒相续转。此亦色心习气。不动善慧二地断之。若据下文。法云地断神通障。于一念顷。能遍十方微尘国土。化诸众生。乃至随顺如来寂灭转依。既断神通障。寂灭转依。亦同偈云。二谛理圆。无不尽耳。

　　△二赞上品。文四。初正赞果德。

　　正觉无相遍法界。三十生尽智圆明。

　　赞断德。以圆明一切种智。断除三十生之惑。显净法身也。

　　寂照无为真解脱。大悲应现无与等。

　　赞恩德。用无缘之大悲。拔有情之众苦。显真解脱也。

　　湛然不动常安隐。光明遍照无所照。

　　赞智德。以根本实智。证湛然真理。显照般若也。

　　△二拣因异果。

　　三贤十圣住果报。

　　三贤居变化土。十圣住他受用报土。准璎珞经。义亦大同。

　　唯佛一人居净土。

　　全同璎珞居法性土。摄论又云。自受用身。是实成佛。称周法界。身土相称。依正无碍。唯佛独住。更无菩萨。

　　一切有情皆暂住。登金刚原常不动。

　　在观似圣人。出观即凡夫。名为暂住。下句即等觉。

　　△三通赞三业。

　　如来三业德无量。随诸众生等怜愍。

　　身业则圆回普应。若月落百川。语业则称物普闻。若风吹万籁。意业则刹那顿觉。若海印炳然。上总赞。下别赞。

　　法王无上人中树。普荫大众无量光。

　　赞身业。法王慈覆。譬树荫人。放光益物。破诸痴闇。

　　口常说法非无义。

　　赞口业。外道说法。有字无义。权小未圆。唯佛所说。有字有义。

　　心智寂灭无缘照。

　　赞意业。心智寂灭。语其体一。无缘而照。辨其用异。

　　△四别赞益物。

　　人中师子为演说。甚深句义未曾有。

　　双显二空。名为甚深。故天亲云。诸佛希有总持法。不可称量深句义。

　　尘沙刹土悉震动。大众欢喜皆蒙益。

　　微尘恒沙刹土。皆悉震动。示数量之横广。

　　△三结赞礼敬。

　　世尊善说十四王。是故我今头面礼。

　　赞终展礼。修敬备矣。

　　△三时众获益。

　　尔时百万亿恒河沙大众。闻佛世尊及波斯匿王说十四忍无量功德。获大法利。闻法悟解。

　　三贤悟解。

　　得无生忍。入于正位。

　　十圣正位。净名云。若以无生。得受记者。无生即是正位。

　　△四叙昔得果。

　　尔时世尊。告大众言。是波斯匿王。已于过去十千劫。龙光王佛法中。为四地菩萨。我为八地菩萨。今于我前。大师子吼。

　　表其决定无畏说也。

　　△五印成叹法。文二。初印成所说。

　　如是如是如汝所说。得真实义不可思议。

　　能诠深奥。如汝所说。所诠真实。心言罔测。双印二诠。故重言如是。

　　唯佛与佛乃知斯事。

　　唯佛能仁也。与佛诸佛也。下文云。是故我今略述所说。又云。三世诸佛如实能知。故总结云。乃知斯事。

　　△二叙叹忍法四。初总标因果。

　　善男子。此十四忍。诸佛法身诸菩萨行。不可思议不可称量。

　　初二句总标果德因行。次二句明心言罔测称量罔及。下文先释称量罔及。至文可见。

　　△二别释因果二。初征。

　　何以故。

　　何故。诸佛菩萨。依十四忍不可思量耶。

　　△二释二。初果德境智。

　　一切诸佛。

　　即总标中。诸佛法身。

　　皆于般若波罗蜜多中生。

　　王宫降生。

　　般若波罗蜜多中化。

　　转正法轮。

　　般若波罗蜜多中灭。

　　双林入灭。上明观照般若。下明实相般若。

　　而实诸佛生无所生。化无所化。灭无所灭。

　　后转释实相云。

　　第一无二。

　　第一义谛。绝待无二。

　　非相非无相。

　　释生无所生。

　　无自无他。

　　释化无所化。

　　无来无去。

　　释灭无所灭。

　　如虚空故。

　　摄观照用。归实相体。皆如虚空耳。

　　△二因行境智二。初约境空。文二。初诸法空。

　　善男子。一切众生。

　　即总标中诸菩萨行。略疏亦翻萨埵为众生。

　　性无生灭。

　　所观真性。本无生灭。

　　由诸法集。幻化而有。

　　众缘集成。故如幻化。上总示。下别释。

　　蕴处界相。无合无散。

　　缘离即灭故无合。缘会即生故无散。

　　法同法性。寂然空故。

　　会诸法相。同归性空。非推之使空。

　　△二诸行空。

　　一切众生自性清净。

　　自性通凡心即本源妙心。

　　所作诸行。无缚无解。非因非果。

　　绝诸对待。即自性用。

　　非不因果。

　　修因克果。即随缘用。上明净行。下明染行。

　　诸苦受行。

　　领受三苦。

　　烦恼所知。

　　烦恼障心。所知障慧。

　　我相人相。知见受者。

　　知见即众生相。受犹寿也。即寿者相。

　　一切皆空。

　　染行净行。一切皆空。

　　△三境界空。

　　法境界空。

　　上标。下释。

　　空无相无作。

　　释此三义。净名有文。无作即无愿耳。

　　不顺颠倒。不顺幻化。

　　不随染境。颠倒不顺。净境幻化。

　　无六趣相。无四生相。

　　开之为六趣。合之为四生。具如演义。

　　无圣人相。

　　四乘圣人。

　　无三宝相。

　　住持别相。二种三宝。

　　如虚空故。

　　照境空寂。犹如虚空。

　　△二约智空三。初约法明权实。

　　善男子。甚深般若。无知无见。不行不缘。不舍不受。

　　谓无知无见则实智。照而无照。不行缘舍受则权智。为而无为。

　　△二约人明中道。

　　正住观察。而无照相。

　　正住即中道智。

　　行斯道者。如虚空故。

　　教道即三贤。证道即十圣。照智空寂。亦如虚空。

　　△三凡小堕有无。

　　法相如是。

　　结前。

　　有所得心。无所得心。皆不可得。

　　有心即凡夫。无心即二乘。故皆不证得也。

　　△三称量罔及二。初约法释。

　　是以般若。非即五蕴。非离五蕴。

　　观照妙慧。非即五蕴。实相真性。不离五蕴。

　　非即众生。非离众生。非即境界。非离境界。

　　次二对准上释之。初对五蕴世间。次对众生世间。后对器世间。

　　非即行解。非离行解。

　　理绝修证。非即行解。智有浅深。非离行解。

　　如是等相。不可思量。

　　△二约人释。

　　是故一切菩萨摩诃萨。所修诸行。未至究竟。而于中行。

　　即前总明十三忍。

　　一切诸佛。知如幻化。得无住相。而于中化。

　　即后别指上品忍。

　　故十四忍。不可思量。

　　前文先诸佛而后菩萨。约得果不舍因。今此先菩萨而后诸佛。约果化由因行。

　　△四心言罔测三。初所说益物。

　　善男子。汝今所说此功德藏。有大利益一切众生。

　　前文谓如汝所说。得真实义。不可思议。唯佛与佛。乃知斯事。

　　△二举人喻说。

　　假使无量恒河沙数。十地菩萨。说是功德。百千亿分。如海一渧。

　　有谓。忍德圆明。量同法界。喻如大海。十地赞说。于百千亿分中。皆如一渧耳。有云。般若忍法。是诸佛功德之藏。法云匿王之所说。如海之一渧焉。初解唯喻菩萨。后解兼喻匿王。初解近理。若助成其义。谓十地因人。未穷果海上品忍。是故所说如一渧耳。后解未尽其源。设王匿所赞。亦如一渧。何以前文印许云。如汝所说。得真义耶。诚由匿王。赞十四忍。与佛所说。奥义符合。故云唯佛与佛乃知斯事。

　　△三果知因赞。

　　三世诸佛如实能知。

　　已证寂灭上品忍。

　　一切贤圣悉皆称赞。

　　即前十三品者。

　　是故我今略述所说。少分功德。

　　唯佛与佛。能知其际。故略述匿王所说。忍法少分功德。

　　△六劝修指同六。初修显三世同。

　　善男子。此十四忍。十方世界。过去现在。一切菩萨之所修行。

　　进修万行。

　　一切诸佛之所显示。

　　十方世界。过去现在。一切诸佛。显示忍法。

　　未来诸佛菩萨摩诃萨。亦复如是。

　　未来诸佛。显示菩萨修行。同于过去现在。

　　△二因果一路同。

　　若佛菩萨。不由此门。得一切智者。无有是处。

　　门喻忍法。若不由此忍门。得妙觉一切智者。无有是处。谁人出不由户耶。上反显。下顺明。

　　何以故。

　　何故要由忍门。

　　诸佛菩萨。无异路故。

　　因人所修。果人所证。一门一路耳。然经旨依五忍。同起信乘三大。故彼论云。一切诸佛。本所乘故。一切菩萨。乘此法到如来地故。

　　△三标忍生信同。

　　善男子。若人闻此住忍。行忍。回向忍。欢喜忍。离垢忍。发光忍。𦦨慧忍。难胜忍。现前忍。远行忍。不动忍。善慧忍。法云忍。正觉忍。能起一念清净信者。

　　△四超罪得果同。

　　是人超过百劫千劫无量无边恒河沙劫一切苦难。不生恶趣。

　　八苦八难四恶趣。

　　不久当得阿耨多罗。

　　此云无上。

　　三藐三菩提。

　　此云正遍正觉。谓正智遍智。觉知真俗。不偏不邪。

　　△五因名果说同。

　　是时十亿同名虚空藏菩萨摩诃萨。与无量无数诸来大众。欢喜踊跃。承佛威神。普见十方恒沙诸佛。各于道场。说十四忍。如我世尊所说无异。

　　承佛威神下。亦具见闻同。例如华严法慧菩萨说十住终。而彼时众普见十方同名菩萨。同说十住。但彼约因人所说。此约果人极唱耳。

　　△六大众奉行同。

　　各各欢喜。如说修行般若波罗蜜多。

　　然则言之匪艰。行之唯艰。今兹海众。言以顾乎行。行以顾乎言。言行相顾。故云如说修行也。

　　△二别答第三问。谓了能度所度。皆如幻化。观察有情。染净识本。令修诸观。反妄归真也。于中有三。初牒匿王致问。二明如来正答。三叙时众获益。今初。

　　尔时世尊。告波斯匿王。汝先问云。复以何相。而住观察。

　　△二明如来正答三。初略示。

　　菩萨摩诃萨。应如是观。

　　初句标住观察。次四句释能所观。

　　以幻化身。而见幻化。

　　以幻化之身。观幻化之众。

　　正住平等。无有彼我。

　　能化幻身平等。即无有我。所度幻众平等。即无有彼。彼我无二。名为正住。后二句双结。

　　如是观察化利众生。

　　如是观察。即以无缘幻慈。广化幻妄众生也。

　　△二广释四。初依真成妄识。

　　然诸有情。于久远劫初刹那识。异于木石。

　　此一节经。涉二宗义。若依相宗。观察一切有情。无始已来。法尔有八种识。于中第八阿赖耶识。是其根本。即此初刹那识。初亦根本义。无始已来。即久远劫也。达磨经颂云。无始时来界。一切法等依。而言异于木石者。谓此赖耶缘三种境故。今依性宗。观诸有情。阿赖耶识。依如来藏。而具真知。即异木石。故密严云。佛说如来藏。世间阿赖耶。全同起信。如来藏与生灭和合。为阿赖耶识。既言生灭。即此初刹那识矣。

　　△二随识生染净。

　　生得染净。各自能为无量无数染净识本。

　　亦约二宗以释。起信论谓。若心有动。则有过恒沙等妄染之义。即同生得无量无数染识本故。论又谓。对此义故。心性无动。即有过恒沙等诸佛功德相义示现。即同生得无量无数净识本故。上依性宗释之。若约相宗。由此有诸趣及涅槃证得。皆由染净识本耳。

　　△三约证示地位。

　　从初刹那。不可说劫。

　　从初刹那。生净识本。经不可说劫。即信贤十地诸位。如下文云。复次法云地菩萨。从发信心。经百万阿僧祇劫。广集无量助道法。增长无边大福智。是也。

　　乃至金刚终一刹那。

　　即等觉位。以金刚喻定最后一刹那。断佛地障。即入妙觉。

　　△四约修辨诸假。于中八段。历观斯文。亦具从空入假。双观真俗。如下文云。色心二法。如梦所见。即真谛明空观。三世善恶。如空中云。即俗谛明假观。然修空观成大智。则不住生死。假观成大悲。而不住涅槃。以真俗境不二悲智念不殊。成无住行。斯亦贤首心经略疏梗概耳。今初法假如幻化。文三。初妄识生色心。

　　有不可说不可说识。生诸有情色心二法。

　　然此诸识。至圣方知。亦如阿僧祇品明不可说不可说数量。唯佛能知能说耳。上合辨色心。下开成五蕴。

　　色名色蕴。心名四蕴。皆积聚性。隐覆真实。

　　梵语塞健陀。近翻名蕴。古翻为阴。蕴是积聚。阴是阴覆。故云皆积聚性。隐覆真实。

　　△二色法生根大。

　　大王。此一色法。生无量色。

　　总标。

　　眼得为色。耳得为声。鼻得为香。舌得为味。身得为触。

　　虽举五根。但取五尘。

　　坚持名地。津润名水。暖性名火。轻动名风。

　　前显所造四微。今明能造四大。

　　生五识处。名五色根。

　　此五色根。皆以净色为体。

　　△三总结皆幻法。

　　如是展转。一色一心。生不可说。无量色心。皆如幻故。

　　从微至着。皆如幻故。然辨法假。幻喻为先者。幻法总故。良以五天此术颇多。见闻既审。法理易明。及传此方。翻成难晓。若依古师解华严如幻之文。法喻各开五法。备如彼疏。

　　△二受假。如睡梦。

　　善男子。有情之受。依世俗立。

　　众生妄心。有受有着。皆依俗谛。北山录云。俗也者假有也。假有之有。谓之似有。

　　若有若无。但生有情妄想忆念。

　　有情想念。如世梦寤。想之即有。不念即无。

　　作业受果。皆名世谛。

　　作业有三种。一恶。二善。三不动。受报有三时。谓现报。生报。后报。

　　三界六趣。一切有情。

　　三界依报之土。六趣正报之身。下示受假姓名。

　　婆罗门。

　　此云外意。净行种也。

　　刹帝利。

　　此云田主。即王种也。

　　毗舍。

　　此云商估。

　　首陀。

　　此云田农。

　　我人知见。

　　外道计也。

　　色法心法。

　　通小乘法。

　　如梦所见。

　　梦见诸境。虽有受着。觉来都无。如诸有情受假亦然。故天亲论云。同于梦境。但唯念性故。

　　△三名假。如声响。

　　善男子。一切诸名。皆假施设。

　　起信亦云。以一切言说。假名无实。

　　佛未出前。

　　独指能仁未出世前。

　　世谛幻法。无名无义。

　　无能召之名义。

　　亦无体相。

　　亦无所召体相。

　　无三界名。善恶果报。六趣名字。

　　善因乐果。恶因苦报。

　　诸佛出现。为有情故。

　　则指一佛。今言诸佛。影略其文。

　　说于三界。六趣染净。无量名字。

　　说三界胜劣等处。共业所感。六趣苦乐等身。别业所感。染即四趣黑业。净即人天白业。名如尘沙。故云无量。名即字耳。

　　如是一切。如呼声响。

　　空谷之响。随声高低。喻于名假悉皆无体。故净名云。所闻声如响等。

　　△四相续假。如阳𦦨。

　　诸法相续。

　　相续不断。如水涓涓。

　　念念不住。

　　前灭后生。如灯𦦨𦦨。

　　刹那刹那。非一非异。

　　欲言其一。刹那生灭。欲言其异。相续无穷。

　　速起速灭。非断非常。

　　速起故非断。速灭故非常。何者。若唯速起。起则是有。定有则常。若唯速灭。灭则是无。定无则断。若深求速起速灭。即是非断非常。故知二义相成。

　　诸有为法。如阳𦦨故。

　　春阳发生。郊野气动。𦦨𦦨而起。喻有为法相续不断。然此阳气。若谓是有。且非水体。若谓是无。能引渴者。故古诗云。渴鹿尽寻阳。

　　△五观待假。如电光。

　　诸法相待。所谓色界。眼界。眼识界。

　　待谓对得。如眼界对色界。眼色和合。即有识生。

　　乃至法界。意界。意识界。

　　略举初后。以例中间。故云乃至。

　　犹如电光。

　　对待之法。有生有灭。喻如电光。故功德施云。观察心如电。生时即灭。

　　△六形待假。如第二月。

　　不定相待。有无一异。

　　诸法不定。形待而立。有不自有。必待于无。无不自无。必待于有。其犹高下相形。是非相生。岂有定耶。又一不自一。对异立一。异不自异。对一立异。更相对待。岂有体哉。

　　如第二月。

　　诸法相待。其犹捏目对于本月。妄见有二。故楞严云。如第二月。非体非影。第二之观。捏所成故。

　　△七缘成假。如水泡。

　　诸法缘成。蕴处界法。

　　夫缘成之法。有染有净。染缘成六凡。净缘成四圣。今此三科约观。观境即染缘也。

　　如水上泡。

　　仗水生泡。泡实无体。喻法从缘亦无体矣。金刚论云。寿如水泡。或暂停住。即归散灭。

　　△八因成假。如空云。

　　诸法因成。

　　前明缘成。此显因成。盖因亲缘疏。而分二假。

　　一切有情。俱时因果。

　　谓现世作善恶业。现身受苦乐报。名顺现报。即俱时因果也。

　　异时因果。

　　今生作善恶。次一生受报。名顺生报。即异时因果也。

　　三世善恶。

　　报有三时。上二句是顺现顺生。亦有顺后报者。即同原人论。三世业报善恶因果。

　　如空中云。

　　前之七喻。喻真谛明空。故经云。一切有为法。如梦幻泡影。如露亦如电。应作如是观。今此云喻。喻俗谛明有。如经云。假使百千劫。所作业不忘。因缘会过时。果报还须受。起信疏序亦云。虽复繁兴鼓跃。未始动于心源。即真谛空也。静谥虚凝。未尝乖于业果。即俗谛有也。故曰。一代圣言。皆以二谛因缘为宗。若依圭峰纂要。虚空中云。唯喻未来。故引无著论云。彼粗恶种子似虚空。引心出故如云。

　　△三双结二。初别结广略二。文二。初结略示。

　　善男子。菩萨摩诃萨。住无分别。无彼此相。

　　结前文。正住平等。无有彼我。

　　无自他相。常行化利。无化利相。

　　结前文。如是观察。化利众生。然常行化利。即随相行。无他相也。无化利相。即离相行。无自相也。

　　△二结广释。

　　是故应知。愚夫垢识。染着虚妄。为相所缚。

　　结前文生染识本。着五阴相。不求解脱。故显扬论云。相缚缚众生。亦由粗重缚。善修双止观。方乃俱解脱。

　　菩萨照见。知如幻士。无有体相。但如空华。

　　结前文生净识本。了色心空。皆如幻故。亦如空华故楞严云。见闻如幻翳。三界若空华。闻复翳根除。尘消觉圆净。

　　△二总结自他二利。

　　是为菩萨摩诃萨。住利自他。如实观察。

　　言总结者。兼结净识中。菩萨二利也。

　　△三叙时众获益。

　　说是法时。会中无量人天大众。有得伏忍。空无生忍。一地二地。乃至十地。

　　伏忍通十信三贤。空即四加行。以现立少物故。无生忍。据前文。即七八九三地耳。

　　无量菩萨。得一生补处。

　　如瑜伽说。知足天身。补处尊故。

　　注仁王护国般若经卷第二
卍新纂续藏经第 26 册 No. 0520 仁王经疏


　　注仁王护国般若经卷第三

　　大宋国传贤首祖教沙门　(净源)　撰集

　　二谛品第四

　　初来意者。谓前观如来及菩萨行。二品大意。自他兼济。悲智双修。而初心菩萨有智无悲。则多趣寂。有悲无智。则成爱见。今以真谛绝于爱见。俗谛导乎趣寂。故次来也。又约当品双资因果。而成下文。护果护因。故次来也。次释名。二者数也。谛审实也。真谛显理。修证俱亡。俗谛明事。因果历然。即俗而真。如镜影即空。即真而俗。如空不坏影。真俗不二。唯一中道。如镜中之明。若依相宗。真俗二谛。条然不同。非断非常。果生因灭。非此所尚耳。

　　△三解经五。初匿王致问。

　　尔时波斯匿王白佛言。世尊。胜义谛中。有世俗谛不。

　　先开双关。次牒之而难。

　　若言无者。智不应二。

　　若无俗谛。则智不能照真俗之二。

　　若言有者。智不应一。

　　若有俗谛。则智不能观中道之一。

　　一二之义。其事云何。

　　双结前义。敢问如何。

　　△二如来正答三。初实相明真俗境二。先长行略示二。初叙昔示义。

　　佛言大王。汝于过去龙光王佛法中。已问此义。

　　过去已问。独善一身。自利也。今复请益。兼济大众。利他也。

　　我今无说。汝今无听。无说无听。是即名为一义二义。

　　说听俱泯。真谛唯一。师资并存。俗谛具二。故华严序云。无说无示。理符不二之门。因言显言。方阐大千之义。

　　△二敕听许说。

　　汝今谛听。当为汝说。

　　诫令审谛。勿杂余缘。故智度论云。听者端视如渴饮。一心入于语义中。踊跃闻法心悲喜。如是之人可为说。然此经文。对前亦互望。明其一二之义。谓前文叙昔示义。即说听俱泯。显真谛之一也。今此敕听许说。显师资并存。即俗谛之二也。

　　△二偈颂广答。于中九颂。初有一偈。真俗绝待。次有七偈。二谛互陈。后有一偈。双结真俗。文三。今初真俗绝待。

　　尔时世尊。即说偈言。

　　集经者叙。

　　无相胜义谛。体非自他作。

　　真谛无相。体绝对待。不从缘生。非自作也。不逐境起。非他作也。故肇论云。真谛自无相。真智何由知。

　　因缘如幻有。亦非自他作。

　　俗谛幻有。因缘即空。亦绝自他。故中论云。因缘所生法。我说即是空。

　　△二二谛互陈三。初约假明二谛。

　　法性本无性。胜义谛空如。

　　随缘法性。本无实性。唯依胜义。不变空如。上半偈约随缘不变。下半偈约体空成事。

　　诸有幻有法。三假集假有。

　　俗谛诸有。幻有体空。法受名集。成事假有。

　　△二约空明二谛三。初法。

　　无无谛实无。寂灭胜义空。

　　真谛自无。非推之使无。故云谛实无也。寂灭胜义。即真空也。

　　诸法因缘有。有无义如是。

　　俗谛诸法。缘会即有。缘离即无。故云有无义如是也。

　　△二喻。

　　有无本自二。譬如牛二角。

　　缘生而有。缘灭而无。一生一灭。本自二也。故取分喻牛二角焉。

　　照解见无二。二谛常不即。

　　上句即照而遮。故无二谛也。下句即遮而照。故常不即也。

　　△三合。

　　解心见无二。求二不可得。

　　合法中上半偈。

　　非谓二谛一。一亦不可得。

　　合法中下半偈。

　　△三双遣明中道。初法。

　　于解常自一。于谛常自二。

　　上句明中道常一。即遣二也。上句显真俗常二。即遣一也。故古德云。二谛并非双。恒乖未曾各。若泥于文。殊非得意。

　　了达此一二。真入胜义谛。

　　了达中道惟一。俗谛具二。即入胜义谛也。古德又云。一双孤雁。略地高飞。一对鸳鸯。池边独立。

　　△二喻二。初喻真俗。

　　世谛幻化起。譬如虚空华。

　　虚空喻真谛。华喻俗谛。故楞严云。譬如虚空。体非群相。而不拒彼诸相发挥。

　　如影如毛轮。因缘故幻有。

　　托镜起者见现影。眼有翳者见毛轮。皆喻俗谛因缘幻有矣。

　　△二喻迷悟。

　　幻化见幻化。愚夫名幻谛。

　　不了幻化空。凡夫迷于俗。

　　幻师见幻法。谛幻悉皆无。

　　了见谛幻无。圣人悟于真。

　　△三双结真俗。

　　若了如是法。即解一二义。

　　如是法。即妙明真心。

　　遍于一切法。应作如是观。

　　谓真谛俗谛。虽通别有殊。皆遍摄一切法。如是观者。真俗不二。唯一妙源也。

　　△二观照辨权实智二。初总标。

　　大王。菩萨摩诃萨。住胜义谛。化诸有情。

　　以实智证真。住胜义谛。以权智达俗。化诸有情。

　　△二别释。于中分四。初能所不二。次惑智不二。三绝待不二。四因果不二。然能所不二中。通能度所度。能求所求。谓佛是能度人。有情是所度法。又有情是能求人。菩提是所求法。既知人法两重。次下略释经文。初能所不二。分之为三。初能度所度。

　　佛及有情。一而无二。

　　楚音佛陀。此翻觉者。即能度也。有情即所度也。

　　△二能求所求二。初略征释。

　　何以故。

　　征意谓。佛与有情。迷悟迥殊。何故无二耶。次释云。

　　有情菩提。此二皆空。

　　能求有情。所求菩提。此二皆即真空也。故大品云。诸法若不空。即无道无果。释曰。道即因也。谓诸法若不得真空。即无有情之因。无菩提之果耳。

　　△二互释。

　　以有情空。得置菩提空。以菩提空。得置有情空。

　　置犹同也。先以能求人。同所求法空。后以所求法。同能求人空。故志公云。以我身空诸法空。千品万类悉皆同。次遣能空智。

　　以一切法。空空故空。

　　由所空一切法空。故能空之智亦空。

　　△三征释所以。

　　何以故。

　　以何义故。能空之智亦空耶。

　　般若无相。二谛皆空。

　　以能证般若无相由。所证二谛皆空也。庄周亦云。因有而有之。因无而无之。可以例释。

　　△二惑智不二。

　　谓从无明。至一切智。无自相。无他相。

　　由从无明惑因。至妙觉智果。无能断自相之智。无所断他相之惑也。

　　△三绝待不二。

　　于第一义。见无所见。

　　第一义谛。绝诸对待。能见之智。所见之境。皆空也。

　　若有修行。亦不取着。若不修行。亦不取着。

　　随相有修。离相无修。随相离相。皆绝受着。

　　非行非不行。亦不取着。

　　非行即真谛。非不行即俗谛。若真若俗。皆不受着。

　　于一切法。皆不取着。

　　总结。谓若凡圣。若依正。并由对待。皆不受着也。

　　△四因果不二。

　　菩萨未成佛。以菩提为烦恼。菩萨成佛时。以烦恼为菩提。

　　未成约因。迷智为惑。已成约果。悟惑即智。

　　何以故。于第一义。而无二故。

　　迷悟双泯。

　　诸佛如来。与一切法。悉皆如故。

　　诸佛证第一义。未有不如如者。故净名云。一切法皆如也。至于弥勒亦如也。

　　△三文字显上二义三。初匿王致问。

　　波斯匿王白佛言。十方诸佛。一切菩萨。

　　望果标因。诸佛已修。菩萨现修。

　　云何不离文字。而行实相。

　　问意谓。佛及菩萨。云何不离文字般若。而修诸行。证实相耶。

　　△二如来正答。圭峰祖师谓。实相观照。不一不二。以为其宗。文字性空。即是般若。以为其体。今准兹宗体。科释经旨。文二。初文字性空即实相二。初文字性空。

　　佛言大王。文字者。

　　十二分经皆文字。各有二相。如注配。

　　谓契经。

　　一总相。涅槃云。始从如是我闻。终至欢喜奉行。皆修多罗。二别相。杂集云。谓长行。缀缉略说所应说义。又有异名。谓法本直说圣教。或但名经。

　　应颂。

　　一与长行相应之颂。由长行说未尽故。二为后来应更颂故。

　　记别。

　　一记弟子生死因果。二记菩萨当成佛事。

　　讽颂。

　　谓孤起偈。一为易诵持故。二为乐偈者故。

　　自说。

　　一为令知而请法故。二为令所化生殷重故。念佛慈悲。为不请友。

　　缘起。

　　因缘生起。一因请方说。为重法故。二因事方说。知本末故。

　　譬喻。

　　一为深智说。以令解真故。二为浅识就彼取类。诱令信故。

　　本事。

　　一说佛往事。二说弟子往事。

　　本生。

　　说昔受身。一说如来。二说余者。

　　方广。

　　一广大利乐。二广陈正说。

　　希有。

　　一德业殊异故。二法体希奇故。

　　论议。

　　一以理深故论。二以义不了故论。并循环研核。或佛自论。或菩萨相论。

　　△二教体实相二。初正明。

　　所有宣说音声语言。

　　宫商等音。语路言词。是谓佛教。声即所依也。

　　文字章句。

　　名句文三能依也。名诠自性。句诠差别。文即是字。章明也。

　　一切皆如。无非实相。

　　实相无名。无名相中。假名相说。岂不皆如哉。

　　△二拣非。

　　若取文字相者。即非实相。

　　假言显义。不应如言执义。故云。若取文字。即非实相也。然不执即为不取。非全弃也。

　　△二文字性空即观照二。初蹑前起后。

　　大王。修实相者。如文字修。实相即是诸佛智母。

　　诸佛以实相根本为智母。

　　一切有情。根本智母。

　　有情亦以根本为母。上明根本观照。下明后得观照。

　　此即名为一切智体。

　　以根本智体。起后得智用。

　　△二修证观照二。初明诸佛成护果二。初正明佛界。

　　诸佛未成佛。与当佛为智母。

　　上句标果修因。下句修因克果。能生当果。故名智母。

　　诸佛已成佛。即为一切智。

　　既为当佛智母。即已成佛。能生后得。即为一切智。次二句结前。

　　未得为性。

　　未得成佛。为实相真性。

　　已得为智。

　　已得成佛。为观照妙智。

　　△二兼示九界。

　　三乘般若。不生不灭。自性常性。

　　般若即能证智。不生灭即所证理。自性即法性也。故宗本义云。三乘等观法性而得道。但心有大小。为异耳。上明三乘。下示六趣。

　　一切有情。此为觉性。

　　觉性即佛性也。所以论云。在有情数中。名为佛性。

　　△二显菩萨成护因二。初示教道三贤缘修。

　　若菩萨不著文字。不离文字。

　　著文字而丧真。离文字而倒惑。

　　无文字相。

　　覆疏不著文字。

　　非无文字。

　　覆疏不离文字。此同起信。依言真如生信境。

　　△二明证道十圣真修。

　　能如是修。不见修相。是即名为修文字者。

　　能如是修。牒前教道缘修。不见修相。明其证道真修。

　　而能得于般若真性。是为般若波罗蜜多。

　　以观照般若。证实相真性。此同起信离言真如观智境。

　　△三结成二护。

　　大王。菩萨摩诃萨。护佛果。护十地行。护化有情。为若此也。

　　观如来品护果。既化有情。菩萨行品护因。亦化有情。今此二谛品。双资因果。故总结云。护化有情。为如是也。

　　△三蹑前请益二。初匿王申问。

　　波斯匿王白佛言。真性是一。有情品类根行无量。法门为一为无量耶。

　　问意。谓所证真性是一。护化有情品类根行无量。其所被法门。与真性一耶。同品类无量耶。

　　△二如来总答三。初正答。

　　佛言大王。法门非一。亦非无量。

　　所说法门。若谓是一。随类各解。非同真性一也。若谓无量。一音所演。非同有情无量也。

　　△二征释二。初征。

　　何以故。

　　何故非一非无量耶。

　　△二释二。初约根相异性一。

　　由诸有情色法心法五取蕴相。

　　合色为一。开心为四。妄取蕴相。

　　我人知见种种根行。品类无边。

　　妄知妄见。根器不等。行迹不同。品类无边。

　　法门随根。亦有无量。

　　所被法门。随其根器。逐其行迹。亦具无量。上明相异。下示性一。

　　此诸法性。非相非无相。而非无量。

　　诸之也。法性唯一。非有相非无相。亦非无量相。

　　△二约谛真一俗二。初拣非。

　　若菩萨。随诸有情。见一见二。

　　若菩萨随逐凡情。以分别见真谛唯一。俗谛具二者。

　　是即不见一二之义。

　　不见中道。俗不违真之一。真不违俗之二。

　　△二显是。

　　了知一二。非一非二。即胜义谛。

　　了知一是真谛之一。二是俗谛之二。非真非俗。即中道胜义也。

　　取着一二。若有若无。即世俗谛。

　　反显取一着真。取二着俗。以有无二法。即是俗谛。亦同不真空论。有无虽异。皆俗谛耳。

　　△二通结。

　　是故法门。非一非二。

　　结前所被法门。非一亦非无量也。

　　△四诸佛同说四。初一佛例多。

　　大王。一切诸佛。说般若波罗蜜多。

　　先举所例。

　　我今说般若波罗蜜多。无二无别。

　　果同无二。教同无别。

　　汝等大众。受持读诵。如说修行。即为受持诸佛之法。

　　△二显功德多二。初明能说多。

　　大王。此般若波罗蜜多。功德无量。

　　标示功德多。

　　若有恒河沙不可说诸佛。

　　能化诸佛多。

　　是一一佛。教化无量不可说有情。

　　所化众生多。

　　是一一有情。皆得成佛。

　　有情得果多。

　　是诸佛等。复教化无量不可说有情。亦皆成佛。

　　展转成佛多。

　　△二显所说多。

　　是诸佛等所说般若波罗蜜多。有无量不可说那庾多亿偈。说不可尽。

　　谓展转成道。一切诸佛。各各别说。有尔所偈。不可穷尽。那庾多此云一亿。

　　△三举少况多。

　　于诸偈中。而取一偈。分为千分。复于千分。而说一分。句义功德。尚无穷尽。何况如是无量句义。所有功德。

　　一分句义。所说功德。尚不可尽。况无量句义。讵可测度耶。

　　△四校量胜多二。初举一念信超苦。

　　若有人能于此经中。起一念净信。

　　大品云。于一切法不信。是信般若。

　　是人即超百劫千劫百千万劫生死苦难。

　　△二况四法行得乐。

　　何况书写受持读诵。为人解说。

　　即四法行。

　　所得功德。即与十方一切诸佛。等无有异。

　　上同涅槃寂静乐。下成菩提觉法乐。

　　当知此人诸佛护念。不久当成阿耨多罗三藐三菩提。

　　△五闻法悟道。

　　说是法时。有十亿人。得三空忍。

　　三贤菩萨。得三假空。

　　百万亿人。得大空忍。

　　四加行菩萨。遍解十方空。

　　无量菩萨。得住十地。

　　始于欢喜。终至法云。随地证入。

　　△大文次三品。辨外护者。初护国品。正显外护。二不思议品。兼陈外护。三奉持品。广前二护。今初正显外护。

　　护国品第五

　　初来意者。前之三品。具明因果。总为内护。内护既彰。外护宜显。故次来也。二释名者。注经题目。已解护国。然其护义。窃尝原之。有世间护出世间护焉。何者。夫诸佛菩萨。悲智辅翼。洒诸法雨。救护群品。此出世间护也。圣帝明王。五侯百辟。君臣护法。子育黎元。此世间护也。世出世间。彼此同德。释梵四王。天龙八部。尚自降祉。况乎三灾七难。讵有存而不灭者乎。

　　△三解经四。初敕听许说。

　　尔时世尊。告波斯匿王等。诸大国王。谛听谛听。我为汝等。说护国法。

　　此一唱经。盖答观如来品初诸王念请。故前文云。吾知十六诸国王等。咸作是念。世尊大慈。普皆利乐。我等诸王。云何护国。即同华严交络相望中。第三念请。亦以言说答也。然佛既知。王请护国。而先说护佛果护十地行者。谓若无内护因果。则外难无由悉灭。是故先说内护。后说外护耳。

　　△二正陈护国三。初明护时。

　　一切国土。若欲乱时。

　　一切国土。即诸王所统。若欲乱时。亦是器世间有情世间为所护也。如下经云。天地变怪等。即器世间乱也。百姓丧亡等。即有情世间乱也。又云。置百佛像等。即智正觉世间。为能护也。

　　有诸灾难。贼来破坏。

　　灾谓三灾。难谓七难。贼有二种。一外劫盗贼。二内烦恼贼。护亦有二。一鬼神众。二般若教。以鬼神众。断劫盗贼。以般若教。断烦恼贼。

　　△二示护法三。初弘经置像。

　　汝等诸王。应当受持读诵此般若波罗蜜多。严饰道场。置百佛像百菩萨像百师子座。请百法师。解说此经。

　　置佛像菩萨像各百者。非独表百法师所归所向。谓观如来品为果护。即置佛像。菩萨行品为因护。即置菩萨像。是故先置因果内护之像。次请百法师。说外护之教。此其表耳。然近世依经。建百法师会。即请百僧。读金光明经。以谓仁王光明皆法王之经。譬夫周易毛诗。皆素王之教。其益物皆同也。尝取近喻。以况远旨。今夫冰之与水。其湿性皆同也。融之则水。结之则冰。若依佛言。请百僧。读仁王般若。其犹融冰成水。不远复矣。而叛圣意。请诸方袍。读金光明。譬夫煎水求冰。不亦难乎。然而学周易则究洁净精微。治毛诗则探温柔敦厚。若以二经益物皆同。又何异以诗教温柔敦厚。同易经洁净精微者乎。唯期有道。革凡弊而遵圣训。是所愿焉。

　　△二备设供仪。

　　于诸座前。然种种灯。烧种种香。散诸杂华。广大供养。

　　灯然酥蜡。香烧沉檀。春夏散草木诸华。冬寒散缯彩等华。

　　衣服卧具。饮食汤药。房舍床座。一切供事。

　　兰盆疏。以四事供养三尊。谓房舍衣服。饮食汤药。此加卧具床座。即房舍之资用耳。

　　△三说听除难。

　　每日二时。讲读此经。若王大臣。比丘比丘尼。优婆塞优婆夷。听受读诵。如法修行。灾难即灭。

　　且夫妙慧真诠。虽藉旦夕激扬。而不以生灭心行。说实相法门。在乎止观双流。方清三灾。而涤七难矣。然则百席讲筵。唯置一座。处于宸宫。而国王大臣。咸允谛听。余皆散置京畿别馆。洎诸外郡。俾夫僧尼士女。闻斯行诸。故曰。听受读诵。如法修行也。

　　△三彰护益三。初总明能护。

　　大王。诸国土中。有无量鬼神。一一复有无量眷属。若闻是经。护汝国土。

　　每座各有主属无量。而说者宜乎自勉。发挥至教。俾其尊法重人。则正法久住矣。

　　△二别列所护二。初列幽明。

　　若国欲乱。鬼神先乱。鬼神乱故。即万人乱。当有贼起。百姓丧亡。

　　鬼神乱者。有二因缘。一者国王破灭三宝。天神不祐。疾疫恶鬼。日来侵害。二者王福尽时。一切圣人。悉皆舍去。七难必起。若准涅槃。为贪国境。兴师相伐。枉死者众。则百姓丧亡。既而善神出境。恶鬼为灾。则当有贼起。

　　△二列依正。

　　国王太子。王子百官。互相是非。

　　汉制。皇帝之子曰太子。诸侯之子曰世子。互相是非。如汉之巫蛊。

　　天地变怪。日月众星。失时失度。大火大水。及大风等。

　　是诸难起。文属此章。义连下句。

　　△三由教示益二。初持说经文。

　　是诸难起。皆应受持讲读此般若波罗蜜多。

　　怪难竞起。修德可禳。所谓天作孽。犹可违也。

　　△二获福祛难二。初获福。

　　若于是经。受持读诵。一切所求官位富饶。男女慧解。行来随意。人天果报。皆得满足。

　　若于是经。受持读诵二句。贯通祛难之初。

　　△二祛难。

　　疾疫厄难。即得除愈。杻械伽锁。捡系其身。皆得解脱。破四重戒。作五逆罪。

　　四重即淫。杀。盗。妄。五逆谓杀父。害母。杀阿罗汉。出佛身血。破和合僧。

　　及毁诸戒。

　　及者有二义。一拣前义。显是二事。谓前明根本四重。此显枝末余篇。二合集义。非但破小乘轻重。及毁大乘十重四十八轻。故云诸戒也。上皆别列。下句总结。

　　无量过咎。悉得消灭。

　　△三引昔护国三。初引天王。

　　大王。往昔过去。释提桓因。为顶生王。

　　为犹被也。

　　领四军众。

　　象马车步。亦名四兵。

　　来上天宫。欲灭帝释。

　　梵语释提桓因。此方云能天主。抚育劝善。能为天主故。更有异释。如华严音义。

　　时彼天主。即依过去诸佛教法。敷百高座。请百法师。讲读般若波罗蜜多经。顶生即退。天众安乐。

　　天福自在。威光特尊。尚崇般若。请加救护。况于人王。孰不修奉。然帝释亦于善法堂。说十善法门。唯被天众耳。

　　△二引人王二。初班足依邪教二。初过邪师。

　　大王。昔天罗国王。有一太子。名曰斑足。

　　以足斑驳。故立其名。贤愚经智度论。皆叙彼缘。

　　登王位时。有外道师。名为善施。与王灌顶。

　　至妙虚通。目之曰道。心游道外。即称外道。轮王太子。将登王位。亦取海水。以灌其顶。

　　乃令斑足。取千王头。以祀冢间。

　　祭而无已曰祀。冢间所住处也。

　　摩诃迦罗。大黑天神。

　　上句梵音。下句唐言。翻大黑天也。神斗战神也。若贤愚经说。祀罗刹王。断肉经说。祀山神。

　　△二取千王。

　　自登王位。已得九百九十九王。唯少一王。北行万里。乃得一王。名曰普明。

　　普明王经断肉经。皆说取百王。

　　△二普明遵正法四。初陈愿允从。

　　其普明王。白斑足言。愿听一日礼敬三宝。饭食沙门。斑足闻已。即便许之。

　　△二敷座请讲。

　　其王。乃依过去诸佛所说教法。敷百高座。请百法师。一日二时。讲说般若波罗蜜多八千亿偈。

　　△三正说偈辞。即于八千亿偈中。举其无常苦空无我八首偈文。俾王与诸眷属。悟解证空。展转闻益耳。文二。初标说人。

　　时彼众中第一法师。为普明王。而说偈言。

　　△二正说偈四。初演无常。

　　劫火洞然。大千俱坏。

　　劫谓坏劫。能坏者三灾。今唯言火灾。故俱舍云。此千陪大千。皆同一成坏。

　　须弥巨海。磨灭无余。

　　具云须弥卢。此云妙高巨大也。上坏器世间。下坏有情世间。

　　梵释天龙。诸有情等。

　　梵谓梵王。通四禅天王。释谓帝释。即忉利天主。举此摄余诸天。天龙通八部。诸有情即六趣四生。

　　尚皆殄灭。何况此身。

　　三界有胜劣。六趣有苦乐。彼皆坏灭。何况自己一身。

　　△二宣八苦。

　　生老病死。忧悲苦恼。

　　此之四苦。于欲界中。随逐违境。忧悲交切。苦恼相陵。

　　怨亲逼迫。能与愿违。

　　怨谓怨憎会苦。亲即爱别离苦。逼迫即五盛阴苦。能与愿违。求不得苦。

　　爱欲结使。自作疮疣。三界无安。国有何乐。

　　无明爱欲。九结十使。是作业因。自既作业。自受苦果。如疮如疣。三界皆苦。一国何乐。

　　△三说法空。

　　有为不实。从因缘起。盛衰电转。暂有即无。

　　有为之法。虚妄不实。从因托缘。和合生起。缘聚则盛。缘离则衰。其犹电转。暂生即灭。

　　诸界趣生。随业缘现。如影如响。一切皆空。

　　三界胜劣等处。随共业所感。六趣苦乐等身。随别业所感。如明镜现影。空谷应响。一切有法。毕竟皆空。

　　△四阐无我。

　　识由业漂。乘四大起。无明爱缚。我我所生。

　　谓总报识由业漂动。乘其四大起为身相。内有无明。于五蕴中。而执为我。外有爱缚。于国资具。而起我所。

　　识随业迁。身即无主。应知国土。幻化亦然。

　　即前报识随业迁往。余趣受生。即无主也。正报既迁。应知依报国土幻化。亦复如是。

　　△四因偈获益五。初普明受偈益。

　　尔时法师。说此偈已。时普明王。闻法悟解。证空三昧。

　　若闻前偈。应得初果。以无常等苦谛行故。或闻法证空。解法空理。即至初住也。

　　王诸眷属。得法眼空。

　　次王领解。至十信位。

　　△二诸王诵偈益。

　　其王即便诣天罗国。诸王众中。而作是言。仁等今者。就命时到悉。应诵持过去诸佛所说般若波罗蜜多偈。

　　即前八偈。

　　诸王闻已。亦皆悟解。得空三昧。各各诵持。

　　诵偈悟理。如普明王。

　　△三斑足闻偈益。

　　时斑足王。问诸王言。汝等今者。皆诵何法。

　　斑足缘熟。问以辨之。

　　尔时普明。即以上偈。答斑足王。王闻是法。亦证空定。

　　空定即空三昧。

　　△四叙误还国益。

　　欢喜踊跃。告诸王言。我为外道邪师所误。非汝等咎。

　　内喜外跃。故自克责。

　　汝各还国。当请法师。解说般若波罗蜜多。

　　展转化人。法利无尽。

　　△五出家获证益。

　　时斑足王。以国付弟。出家为道。得无生法忍。

　　即证初地。然斑足外道。或内秘外现。逆顺化迹。欲使圣教流芳。岂凡小心思口议哉。

　　△三例诸王三。初例过去。

　　大王。过去复有五千国王。常诵此经。现生获报。

　　由常诵持。故受现报。

　　△二例现在。

　　汝等十六诸大国王。修护国法。应当如是受持读诵解说此经。

　　请百法师。如向所陈。

　　△三例未来。

　　若未来世。诸国王等。为欲护国。护自身者。亦应如是受持读诵解说此经。

　　然则提纲举领。已扬三世之言。修法崇规。伫播万国之誉。

　　△四闻法悟道。

　　说是法时。无量人众。得不退转。

　　不退有四。信位行证。各随所宜。

　　阿修罗等。得生天上。

　　等余七部。皆得上升。

　　无量无数欲色诸天。得无生忍。

　　大品云。初地菩萨。得无生法忍。

　　△大文第二不思议品。兼陈护国。

　　不思议品第六

　　初来意者。前品百座讲演般若。护国安民。灾难悉灭。此品献华。显般若妙旨。功深难测。故次来也。二释名。然不思议。略有二种。一德相。二业用。如华严经明。尘含法界。量等虚空。即德相不思议也。净名经以毛吞巨海。芥纳须弥。即业用不思议也。今经世尊为诸大众。现不可思议神通变化。乃至无量大海入一毛孔。无量须弥入芥子中。即业用不思议。是皆言语道断。心行处灭。亦同法华。非言所宣。非心所测耳。碧海法师又谓。不思议有二。一者内本。谓实相。口欲谈而辞丧。心将缘而虑亡。二者外迹。谓巨细相容。殊形并应。然幽关难启。圣应不同。非本无以垂迹。非迹无以显本。本迹虽殊。而不思议一也。释曰。虽彰内本外迹。多明业用。同教一乘。而涉德相。别教一乘耳。

　　△三解经四。初闻法忻跃。

　　尔时十六国王。及诸大众。闻佛说此般若波罗蜜多甚深句义。欢喜踊跃。

　　闻于前品。今昔护国。皆由般若。此亦蹑前闻法。起后散华。故总科云。兼陈护国也。

　　△二大众散华。先华成宝座三。初散华成座。

　　散百万亿众宝莲华。

　　若约表法。即地前菩萨。缘文字般若。修因舍果而无染故。

　　于虚空中。成宝华座。

　　表诸法空。为行所依。

　　△二佛坐说法。

　　十方诸佛。

　　表化身如来。

　　无量大众。

　　若例纂要。即信解位。

　　共坐此座。说般若波罗蜜多。

　　△三持华成轮。

　　是诸大众。持十千金莲华。散释迦牟尼佛上。

　　梵语释迦牟尼。此翻能仁寂默。

　　合成华轮。盖诸大众。

　　上句表已转法轮。下句表闻法获益。

　　△二华为云台三。初散华成台。

　　复散八万四千芬陀利华。

　　即白莲华。王等重散。故云复也。表初地见道。最初一念。具八万四千波罗蜜多。

　　于虚空中。成白云台。

　　表观照般若。破无明闇。见性明白。下经亦云。譬如有人。登大高座。即等觉位。今唯表初地圣人。

　　△二台中说法。

　　台中光明王佛。与十方诸佛。

　　表他受用报身。

　　无量大众。

　　例纂要。欢喜他证道。

　　演说般若波罗蜜多。

　　一音演说。随类各解。

　　△三持华供佛。

　　是诸大众。持曼陀罗华。

　　曼陀罗。此方云适意。

　　散释迦牟尼佛。及诸众会。

　　△三华作宝城二。初散华作城。

　　复散曼殊沙华。

　　曼殊沙。此方云柔软。

　　于虚空中。变作金刚宝城。

　　表实相般若。证涅槃城。无破坏故。

　　△二诸佛说法。

　　城中师子奋迅王佛。共十方诸佛。

　　亦表报身。

　　大菩萨众。

　　依纂要。即二地已上诸大菩萨。

　　演说胜义般若波罗蜜多。

　　复言胜义者。以中道妙理。唯佛穷尽故。亦同金刚大因清净第一胜。是名第一般若波罗蜜耳。

　　△四华成云盖。前之三段。以三种般若。表修因证果。即摄用归体门。今此一科。亦以三种智慧。表得果不舍因。即依真起应门。

　　复散无量天诸妙华。于虚空中。成宝云盖。

　　成一宝盖。即表根本智。证实相真性。

　　遍覆三千大千世界。

　　表流出后得智。发观照妙慧。

　　是华盖中。雨恒河沙华。从空而下。

　　表流出大悲心。即文字般若。说三藏十二分教。

　　△二王等发愿。

　　时波斯匿王。及诸大众。见是事已。叹未曾有。合掌向佛。而作是言。愿过去现在未来诸佛。常说般若波罗蜜多。

　　下文今日即是现在。

　　愿诸众生。常得见闻。如我今日。等无有异。

　　△三佛印劝持。

　　佛言大王。如汝所说。此般若波罗蜜多。是诸佛母。诸菩萨母。

　　上印般若体。下印般若用。

　　不共功德。神通生处。诸佛同说。能多利益。是故汝等常应受持。

　　十八不共。六种神通。皆从母生。

　　△三佛现神变二。初总标。

　　尔时世尊。为诸大众。现不可思议神通变化。

　　蹑前不可思议所散之华。起后迥超言念依正之报。即大同业用解脱也。神通即诸圣神境智通。变化有二。依瑜伽云。一能变通。谓改转故。二能化通。谓化现故。下文前四相入。即改转能变通。第五中依正互现。即化现能化通耳。

　　△二别列五。初诸华相入。

　　一华入无量华。无量华入一华。

　　此中但有一入无量。无量入一。第一第二两句。若取上句一字。对下句一字。即第三句一华入一华。又上句无量。对下句无量。即第四句无量华入无量华。下文准此。皆成四句。思之。

　　△二佛土相入。

　　一佛土入无量佛土。无量佛土入一佛土。

　　若望诸佛所说佛土。亦有净秽。故法华云。三界朽宅。属于一人。亦如净名。身子所见丘陵坑坎。佛言我此土净。而汝不见。大疏谓。感娑婆者。对华藏而见娑婆。感华藏者。对娑婆而见华藏。彼约净秽。隐显自在。今明一多悉皆相容。

　　△三尘刹相入。

　　一尘刹土。入无量尘刹土。无量尘刹土。入一尘刹土。

　　谓一微尘中刹土。入无量微尘中刹土。故大经偈云。尘中悉现无量刹。清净广大如虚空。一切尘中所现刹。皆是本愿神通力。初半偈释上句。后半释下句。又云。华藏世界所有尘。一一尘中见法界。宝光现佛如云集。此是如来刹自在。皆显德相不思议耳。

　　△四巨细相入。

　　无量大海。入一毛孔。无量须弥。入芥子中。

　　此中两句。但明多入一。例前亦有一入多。今具出之。则成四句。谓无量大海入一毛孔。一毛孔入无量大海。无量须弥入一芥子中。一芥子入无量须弥中。龙树指净名毛吞巨海。芥纳须弥。为小不思议。则业用解脱。指华严尘含法界。量等虚空。为大不思议。则德相解脱。然不坏须弥芥子大小之相。亦具德相解脱。如大疏释善财赞弥勒楼阁中说。

　　△五凡圣相入三。初明正报身。

　　一佛身入无量众生身。无量众生身入一佛身。

　　圭峰祖师谓。生佛交彻。净秽融通。即事事无碍法界。

　　△二显依报土。

　　大复现小。小复现大。净复现秽。秽复现净。

　　现大现小。即变化土。故唯识云。若变化身。依变化土。或净或秽。或大或小。前后改转。佛变化身。依之而住。能依身量。亦无定限。然彼论。约化为佛土。成熟随未登地有情。既云化为佛土。前后改转。即同今文。复现大小净秽耳。或以八地已上。搅大海为酥酪。变大地为黄金。以染为净。以净为染。自在摄生。即此依报。净复现秽。秽复现净。其正报之身。即大复现小。小复现大。若依此义。义则粗通。奈何违于唯识。大小皆属依报耶。

　　△二双结依正。

　　佛身不可思议。众生身不可思议。乃至世界不可思议。

　　请观结文。如次对之。

　　△四众睹获益。

　　当佛现此神变之时。十千女人。现转女身。得神通三昧。

　　得神通用。犹证如幻三昧。

　　无量天人。得无生法忍。

　　若据闻菩萨行品时众获益。无量天人大众。有得伏忍等。闻护国品。无量无数欲色诸天。得无生忍。今得无生法忍。是亦闻法增道。自浅阶深也。

　　无量阿修罗等。成菩萨道。

　　前闻护国品。修罗八部。得生天上。然菩萨道言。通地前地上。今成菩萨道。即自下升为高。地前菩萨也。

　　恒河沙菩萨。现身成佛。

　　前闻菩萨行品。无量菩萨得一生补处。即等觉位。今现身成佛。即升妙觉。或谓。闻第三菩萨行品。得补处等觉。何故经中有无量菩萨。闻第四二谛品。但得住十地耶。答夫证道之众。有始终在座者。则闻法增道。有后来之徒。从闻思修。或住十地。昔人亦云。有横入之机。此其例欤。

　　△三奉持品。广前二护。

　　奉持品第七

　　初来意有二。一广内护。谓此品十三法师。依持建立。广前菩萨行品十三忍位。明了觉解。说般若教。故次来也。二广外护。以此品明五方菩萨。说秘密般若。永除七难。广前护国品。一百法师讲。显了般若。灭除诸难。故次来也。二释名。言奉持者。谓钦奉圣教。轨持物解。亦受持讲说耳。

　　△三解经四。初见佛说教。

　　尔时波斯匿王。睹佛神变。

　　蹑前。

　　见千华台上。遍照如来。

　　贤首梵网疏谓。梵本卢舍那。此云光明遍照。然照有二义。一内以智光。照真法界。此约自受用义。二外以身光。照应大机。此约他受用义。言如来者。亦同疏文。坐华台上。实身成佛也。

　　千华叶上。千化身佛。

　　即同疏云。其千华上。千释迦为是千。摩醘首罗天上。各有一释迦。

　　千华叶中。无量诸佛。

　　即同疏云。此千释迦。一一各化作百亿释迦。故有千百亿释迦。故云无量诸佛也。上疏文皆释彼经我今卢舍那方坐莲华台等偈。义既大同。故略引释。

　　各说般若波罗蜜多。

　　然梵网明十重四十八轻。多说菩萨戒波罗蜜。今经说菩萨般若者。以其实教六度皆互相摄。如弥勒颂云。檀义摄于六。资生无畏法。彼一檀度。尚摄后之余五。今说般若。岂不摄前之五度耶。故纂要云。万行之中。一一不可阙此。故云各说般若波罗蜜多。矧匿王见自他受用之身。闻无量诸佛各说是经。亦非聊尔人矣。

　　△二匿王申问。

　　白佛言。世尊。如是无量般若波罗蜜多。不可识识。不可智知。云何诸善男子。于此经中。明了觉解。为人演说。

　　问意。谓般若深经。非凡夫所识。非二乘所知。云何等人。于理则明。于事则了。觉解利他。为人演说耶。

　　△三如来正答三。初法师奉持。文三。初修观为法师。

　　佛言大王。汝今谛听。从初习忍。至金刚定。

　　习忍即十住菩萨。金刚定即法云地。

　　如法修行十三观门。

　　地前三贤缘修。地上十圣真修。

　　皆为法师。依持建立。

　　以道德教人。曰法师。为出世凭托。曰依持。始而发之。曰建。终而成之。曰立。

　　△二敕众令供养。

　　汝等大众。应当如佛而供养之。百千万亿天妙香华。而以奉上。

　　尊法重人。故应奉供。

　　△三广列贤圣位。先明三贤。具三十位。今释位名。则正依华严大疏。或引诸经。若夫申明三贤经义。则多引大经长行。盖遵清凉之茂规。至下经文。当晓傍正。今初十住法师即初贤。于中有三。初总标。

　　善男子。其法师者。习种性菩萨。若比丘比丘尼。优婆塞优婆夷。修十住行。

　　初法师列僧尼士女者。由修观门。有德业故。如善财往南方。初见德云比丘。乃至休舍优婆夷。其类非一。无相大师集云。夫欲出超三界。未有绝尘之行。徒为男子之身。而无丈夫之志。石壁靖师注曰。但怀出世之心。随尘无染。即号丈夫。不论男女。故涅槃云。若具四法。即名丈夫。何等为四。一善知识。二能听法。三思惟义。四如说修行。无此四法。不名丈夫。愿诸有智。思而行之。

　　△二别列。

　　见佛法僧。发菩提心。

　　初发心住也。璎珞云。是上进分善根人。若一劫二劫。已于一恒二恒佛所。行十信心。信三宝常住。发心即住。名发心住。华严云。此菩萨见佛世尊形貌端严。色相圆满。乃至或闻如来广大佛法。发菩提心。初发心住为总。下之九住为别。故前菩萨行品。明十住。但云初发心相。有恒河沙众生。见佛法僧是也。

　　于诸众生。利乐悲愍。

　　二治地住也。谓常随空心。清净洁白。练治心地。使悲智增明。名治地住。华严经云。此菩萨于诸众生。发十种心。所谓利益心。大悲心。安乐心。安住心。怜愍心。摄受心。守护心。同己心。师心。导师心。今云利乐悲愍。即十心中。利益。安乐。大悲。怜愍四心也。亦摄余六。以总收别故。

　　自观己身。六界诸根。一切无常苦空无我。

　　三修行住也。谓巧观空有。增修正行。名修行住。然华严经。开此一住。而为二门。一自分。二胜进。自分即一切无常苦空无我。胜进即自观己身六界诸根。初自分有十种。所谓观一切法无常。一切法苦。一切法空。一切法无我。一切法无作。一切法无味。一切法不如。名一切法无处所。一切法离分别。一切法无坚实。今文但有前四。亦摄后六。如彼疏广释。后胜进有劝学十法。所谓观察众生界。法界。世界。地界。水界。火界。风界。欲界。色界。无色界。今文但言六界。即地水火风及空识界。以无色界空无边识无边。为六耳。言诸根者。秦本谓五色五受男女意命十四根。为诸根。即以四大成身为所依。诸根即能依也。

　　了知业行。生死涅槃。

　　四生贵住也。谓生佛法家。种性尊贵。名生贵住。故华严经云。此菩萨从圣教中生。成就十法。一永不退转。二于诸佛所。深生净信。三善观察法。四了知众生。五国土。六世界。七业行。八果报。九生死。十涅槃。今文有四。若将了知二字。贯于业行生死涅槃。但有三法。此即自分。文无胜进者略。

　　能利自他。饶益安乐。

　　五具足方便住也。谓带真随俗。习无量善。巧化无住故。而华严中。乃以二门释之。谓自分十心。亦是方便也。胜进十心。亦是具足也。故经云。此菩萨所修善根。皆为救护一切众生。饶益一切众生。安乐一切众生。哀愍一切众生。度脱一切众生。令一切众生离诸灾难。令一切众生出生死苦。令一切众生发生净信。令一切众生悉得调伏。令一切众生咸证涅槃。今但有二。谓饶益安乐。即自分利他也。其胜进即自利十。心备如彼经。

　　闻赞佛毁佛。心常不动。

　　六正心住也。谓成就般若故。闻毁赞三宝。正念不动故。故大经云。此菩萨闻十种法。心定不动。所谓闻赞佛毁佛。于佛法中。心定不动。闻赞法毁法。闻赞菩萨毁菩萨。闻赞菩萨毁菩萨所行法。闻说众生有量无量。闻说众生有垢无垢。闻说众生易度难度。闻说法界有量无量。闻说法界有成有坏。闻说法界若有若无。余九句下。皆有于佛法中心定不动言。今文但有初一。以摄余九。

　　闻有佛无佛。心定不退。

　　七不退住也。谓入于无生。毕竟空性。心心常行空无相愿。止观双运。缘不能坏。故名不退住。故大经云。此菩萨闻十种法。坚固不退。所谓闻有佛无佛。于佛法中。心不退转。闻有法无法。闻有菩萨无菩萨。闻有菩萨行无菩萨行。闻有菩萨修行出离修行不出离。闻过去有佛过去无佛。闻未来有佛未来无佛。闻现在有佛现在无佛。闻佛智有尽佛智无尽。闻三世一相三世非一相。余九句皆有于佛法中心不退转言。今文但有初一。亦例前释。

　　三业无失。起六和敬。

　　八童真住也。谓心不生倒。不起邪魔破菩萨心。故名童真住。故大经云。此菩萨住十种业。所谓身行无失。语行无失。意行无失。随意受生。知众生种种欲。知众生种种解。知众生种种界。知众生种种业。知世界成坏。神足自在。所行无碍。此经但有前三无失。为自行化体故。而后七皆为利他。又前三业起六和敬。谓身行无失。则身和同事。戒和同修。语行无失。则语和同默。利和同均。意行无失。则意和同忍。见和同解。秦经云。修六和敬。所谓三业。同戒同见同学。

　　方便善巧。调伏众生。

　　九法王子住也。谓从法王教。生于正解。当绍佛位。名法王子住。然华严中。明此一住。经疏皆广。今但略引。自分经疏释上句。胜进经疏释下句。如自分经云。善知所行方便。疏释云。知诸乘作业。所入法门。及善巧故。即上句谓方便善巧也。胜进经云。法王处观察。疏释云。入则观父王。察其声色。出则观群臣。知其贤愚。菩萨入则观佛教理。出则审机可否。即下句谓调伏众生也。

　　勤学十智。神通化利。

　　十灌顶住也。谓从上九住观空。得无生心。最为上故。诸佛法水。灌心顶故。如胜进经云。此菩萨应勤学诸佛十种智。所谓三世智。佛法智。法界无碍智。法界无边智。充满一切法界智。普照一切世界智。住持一切世界智。知一切众生智。知一切法智。知无边诸佛智。下句神通化利。即赞胜经云。此菩萨身及身业。神通变现。成就佛土等。

　　△三结品。

　　下品修习八万四千波罗蜜多。

　　三贤之初。名为下品。具修诸度。对治八万四千尘劳门耳。

　　△二摄信成位三。初总明三聚。

　　善男子。习忍以前。

　　即十住前。

　　经十千劫。行十善行。有退有进。

　　上明不定聚。下举喻例释。

　　譬如轻毛。随风东西。

　　谓修上品十善。随邪正风。志无决定。大疏亦云。毛道凡夫。随风不定。

　　若至忍位。入正定聚。

　　若至伏忍习种性位。慧住于理。得住不退。即入正定聚也。

　　不作五逆。不谤正法。

　　拣邪定聚。即不为阐提。

　　△二修观显位。

　　知我法相悉皆空故。住解脱位。

　　上句修观。下句显位。即同本业。始入空界。住空性位。大疏亦云。仁王不开十信。摄在十住。信为能成。住为所成。

　　△三结住进行。

　　于一阿僧祇劫。修习此忍。能起胜行。

　　能起中贤十种胜行。

　　△二十行法师四。初总标中贤。

　　复次性种性菩萨。住无分别。修十慧观。

　　住无分别智为总。修十慧观为别。即次文十行。

　　△二别列十位。

　　舍财命故。

　　初欢喜行。谓施悦自他。故名欢喜。而言舍财命者。一外财。二身命。如经云。此菩萨为大施主。凡所有物。悉能惠施。其心平等。无有悔吝。乃至云修此行时。令一切众生。欢喜爱乐。此即舍外财也。又云。受广大身。以是身肉。充足一切饥苦众生。乃至若有一小众生。未得饱足。愿不舍命。所割身肉。亦无有尽。此即舍身命也。

　　持净戒故。

　　二饶益行。谓三聚净戒。亦益自他。故名饶益。如经云。菩萨如是持净戒时。诸大恶魔。各将天女。欲来惑乱菩萨道意。是故不生一念欲想。此即摄律仪戒也。又云。唯除方便教化众生。而不舍于一切智心。即摄众生戒也。又云。作是学已。离诸恶行。以智入于一切佛法。此即摄善法戒也。上皆义引。

　　心谦下故。

　　三无违逆行。谓忍顺物理。名无违逆。如经云。此菩萨常修忍法。谦下恭敬。不自害。不他害。不两害。上三治瞋行忍。不自取。不他取。不两取。次三治贪。正成忍行故。不自着。不他着。不两着。后三治痴修忍。然大经具明耐怨害忍。安受苦忍。谛察法忍。此三文广故。但引三毒。兼释忍顺物理。

　　利自他故。

　　四无屈挠行。谓勤无怠退。名无屈挠。如经云。此菩萨修诸精进。所谓第一精进。大精进。胜精进。乃至性无三毒。性无憍慢。性不悭嫉。此自利行也。又云。菩萨以此所行方便。于一切世界。令一切众生。乃至究竟无余涅槃。此利他行也。

　　生死无乱故。

　　五无痴乱行。谓以慧资定。离沉掉故。名无痴乱。如经云。此菩萨成就正念。心不散乱。坚固不动。广大无量。无有迷惑。死此生彼。心不散乱。入胎出胎。心不散乱。发菩提意。心不散乱。事善知识。心不散乱。然本业经说。无明之鬼。不乱不浊。住正念故。名离痴乱。今此但从一义。故云生死无乱。

　　无相甚深故。

　　六善现行。谓慧能显发三空之理。般若现前。故名善现。如经云。此菩萨身业清净。语业清净。意业清净。乃至无得无相。甚深难入。菩萨如是解一切法。悉皆甚深。复作是念。若我自解此甚深法。唯我一人。独得解脱。此皆自利甚深也。又我云。当先化众生。行菩萨行。未成熟者。先令成熟。此即利他甚深也。

　　达有如幻故。

　　七无著行。谓不滞事理。故名无著。如经云。此菩萨以无著心。于念念中。能入阿僧祗世界。严净阿僧祇世界。于诸世界。心无所著。上引严刹无著。兼释住名。次引称深兴念。正释经文。达有如幻。如下经谓。菩萨作是念。我应观一切法界如幻。诸佛如影。菩萨行如梦。佛说法如响。乃至一切法如实际。不可变异。然则前明法界如幻。即体从缘。后结一切法如实际。即事而寂。

　　不求果报故。

　　八难得行。谓大愿可尊。故名难得。如经云。此菩萨成就难得善根。难伏善根。最胜善根。不可坏善根。此亦先引修成善根。兼释住名。次引度脱众生。正释经文。不求果报。彼经又云。我于众生。无所适莫。无所冀望。乃至不求一缕一毫。及以一字赞美之言。前第七行。以方便为体。此难得行。以大愿为体。

　　得无碍解故。

　　九善法行。谓善巧说法。名善法行。如经云。此菩萨为一切世间天人魔梵沙门婆罗门乾闼婆等。作清凉池。摄持正法。不断佛种。释曰。清凉池即喻无热恼池。下经云。得具足义陀罗尼故。义辩无尽。得觉悟实法陀罗尼故。法辩无尽。得训释言辞陀罗尼故。辞辩无尽。得无边文句无尽义无碍门陀罗尼故。无碍辩无尽。此四辩才。如彼大池。流出四河。相续入海。此位以力度为体。

　　念念示现佛神力故。

　　十真实行。谓言行不虚。故名真实。如经云。此菩萨成就第一诚实之语。如说能行。如行能说。此菩萨学三世诸佛真实语。念念悉见不可说不可说诸佛及佛庄严清净国土。示现如来自在神力。普遍法界虚空界。向引两节经文。初释行名。后释经旨。若约智度为体。受用法乐。成熟有情。并如行能说。如说能行。即是真实。

　　△三修观明空。

　　对治四倒。三不善根。三世惑业。十颠倒故。

　　十行为能治。十倒为所治。谓四念治常等四倒。三善根治贪等三倒。三世惑业。治外道断常等倒。同前十二因缘明三世因果。以惑为因。业报为果。

　　我人知见念念虚伪。了达名假受假法假。皆不可得。

　　上明人空。下明法空。

　　无自他相。住真实观。

　　无自相即能缘心。无他相即所缘境。心境双泯。唯一真空。名真实观。

　　△四结行进向。

　　中品修习八万四千波罗蜜多。于二阿僧祇劫。行诸胜行。得坚忍位。

　　行十胜行。进十向位。得名坚忍。

　　△三十向法师四。初总标上贤。

　　复次道种性菩萨。住坚忍中。观诸法性。得无生灭。

　　梵网以十回向。名十金刚。即住坚忍。大经云。了一切法。证寂灭性。故无生灭。

　　△二别列十位。

　　四无量心。能破诸闇。

　　一救护一切众生离众生相回向。谓大悲广济。名为救护一切众生。大智无著。故云离众生相。如经云。此菩萨住般若波罗蜜多。大慈大悲。大喜大舍。修如是等无量善根。古德詺此。以为行体。若顺前名救护众生是悲。离众生相为智。则以悲智为体。次经又云。为一切众生作炬。破一切无明闇故。为一切众生作灯。令住究竟清净处故。上句如人执炬委悉而照。下句令得解脱。故涅槃云。澄渟清净。即真解脱。

　　常见诸佛。广兴供养。

　　二不坏回向。谓于三宝等。得不坏信。以此善根。用将回向。如经云。此菩萨于去来今如来所得不坏信。悉能承事一切诸佛故。于一切佛法得不坏信。发深志乐故。于诸菩萨得不坏信。誓修一切菩萨善根无疲厌故。上句佛。次句法。后句僧。上皆义引。以兼释名。次引经正释本文。下经又云。见无量佛。承事供养。以阿僧祇宝。阿僧祇华。阿僧祇鬘。阿僧祇衣等。广有六十七供事。故云广兴供养。

　　常学诸佛。住回向心。

　　三等一切诸佛回向。谓学三世佛所作回向。名等诸佛。如经云。此菩萨随顺修学。去来现在诸佛世尊。回向之道。如是修学回向道时。见一切色。乃至触法。若美若恶。不生憎爱。心得自在。若准此文。但等三世诸佛回向之道。准下经亦等善根故。文云。如过去佛所行一切善根。我亦如是故。

　　所修善根。皆如实际。

　　四至一切处回向。谓菩萨令其善根至一切处。如经云。此菩萨修习一切诸善根时。作是念言。愿此善根功德之力。至一切处。譬如实际。无处不至。至一切众生。至一切国土。至一切虚空。至一切三世。至一切有为无为。至一切语言音声。至是能至。所修善根即是所至。然准下经文。若因若果。皆至一切。

　　能于三昧。广作佛事。

　　五无尽功德藏回向。谓回向故。能成无尽功德之藏。如经云。此诸菩萨具大威仪。宿植善根。入不思议自在三昧。方便善巧。能作佛事。放佛光明。普照世间。无有限极。乃至生如是处。有如是德。常作佛事。然此位菩萨。由缘无尽境行回向。故成无尽善根功德之行。得十无尽藏之果。从能回行及果。受名耳。

　　现种种身。行四摄法。

　　六入一切平等善根回向。谓顺理修善。事理无违。入于平等。如经云。此菩萨或为帝王。临御大国。威德广被。名震天下。凡诸冤敌。靡不归顺。发号施令。悉依正法。周行率土。所向无碍。乃至以四摄法。摄诸众生。为转轮王。一切周给。然大经本分中。名入一切平等善根回向。牒名中即云。随顺坚固一切善根回向。疏释云。入即随顺。平等即坚固。平等之理。不可坏故。

　　住无分别。化利众生。

　　七等随顺一切众生回向。谓以善根等心。顺益众生。如经云。此菩萨如是施时。但发专求一切智道心。一切悉舍心。哀愍众生心。教化成熟心。皆令安住一切智智心。然此位经文甚广。而引此五句者。谓疏以前之二句即大智。后之三句即大悲故。引释此经。上句住无分别。即同彼大智。下句化利众生。亦同彼大悲。

　　智慧明了。甚深观察。

　　八真如相回向。谓善根合如。以成回向如。大经偈云。以妙智慧恒观察。究竟广大真实理。断诸有处悉无余。如彼真如善回向。然此位中。初明长行。后说偈颂。长行有三种回向。一回向菩提。二回向众生。三回向实际。前二随相行。后一离相行。今但引偈颂中。离相回向一偈。释经对如合辨。文旨有据。亦表三藏之巧译。非说者之穿凿也。

　　一切行愿。普皆修习。

　　九无缚无著解脱回向。谓不为相缚。不于见着。作用自在。故名解脱。如经云。以无著无缚解脱心。成满普贤回向行愿。勤修普贤诸根行愿。得聪明根。勤修一切善根。一切佛平等境界根。受一切菩萨不退转记大精进根。然大经疏。具明信进念定慧五根。今但略引以释勤修一切行愿耳。

　　能为法师。调御有情。

　　十入法界无量回向。谓称性起用。以法界善根。回向法界故。如经云。此菩萨摩诃萨。以离垢缯。而系其顶。住法师位。广行法施。起大慈悲。安立众生于菩提心。为诸众生。作调御师。示诸众生一切智道。大疏以法施为总。慈等为别。皆是法施。夫法施者。生解之妙方。起行之根本。入圣域之阶渐。超苦海之津梁。古德云。此经中托人以弘道。叹法师之胜德。故知法施之功。过财施之难喻。

　　△三修观受生。

　　善观五蕴三界二谛。

　　并如菩萨行品。但前广此略为异。

　　无自他相。得如实性。

　　释义。仿前十行。

　　虽常修胜义。而受生三界。何以故。业习果报。未坏尽故。

　　初标。次征。后释。当句自释。不俟繁文。

　　于人天中顺道生故。

　　在天而天。处人而人。顺修中道。随报受生。

　　△四结贤进圣。

　　上品修习八万四千波罗蜜多。于三阿僧祇劫。修二利行。广大饶益。得善调伏诸三摩地。

　　诸三摩地。即止观双运。故大经回向品偈云。禅定持心常一缘。智慧了境同三昧。上结三贤。下进十圣。

　　住胜观察。修出离所。

　　大经回向品亦云。皆已观察。皆得清净。广大功德。出离法中。

　　能证平等圣人地故。

　　能证平等。即初地住平等忍。准诸经论。多说三阿僧祇成佛。今经地前已经三阿僧祇者。演义钞谓。地前菩萨。二乘圣者。见初入地。皆谓究竟。故说三祇成等正觉。亦佛随宜。故宝云经。实经无量阿僧祇劫。大经华藏品初。疏有会释。又瑜伽说。有二种无数劫。皆如大经疏钞。

　　注仁王护国般若经卷第三
卍新纂续藏经第 26 册 No. 0520 仁王经疏


　　注仁王护国般若经卷第四

　　大宋国传贤首祖教沙门　(净源)　撰集

　　△二十圣法师。准大经疏。三贤十圣。皆以菩提心。而为其体。故清凉引起信云。菩提心有三。一者直心。正念真如法故。二者深心。乐修一切诸善行故。三者大悲心。救护一切苦众生故。所念真如。亦即本智。本觉智故。后二显是恒沙性德。然此三心有一。必兼余二。而三贤互有增微。十住直心增故。故名为解。解为行愿本故。首而明之。十行深心增故。名为行依。于前解以起行故。十向大悲增故。名为愿回。前解行愿。诸众生离苦得乐故。十地三心等证故。名善决定。然则清凉既依起信三心之文。科判华严四会之经。故推马鸣大士。为吾宗初祖。深为通才之所取证矣。而习大疏者。不晓清凉之言。辄负马鸣之德。何愚蔽之甚耶。既知地前三心增微。次释地上三心等证。又此经十地地地。皆列地名。证如断障观智成行五义耳。然其地名成行。此二与前匿王偈中文势大同。故于偈中。已依天亲论文。释十地之名。依清凉疏义。释十位之行。今但引诸论。解证如断障。亦引大经。解于观智。其结位成行。厥或文略。则直示节段。其文繁者。则随难别解。今初欢喜地法师。文四。初创入圣位。

　　复次欢喜地菩萨摩诃萨。超愚夫地。

　　大经即云。超凡夫地。疏释云。以得出世间圣道故。超即过义。

　　生如来家。

　　疏云。如世王子。生王家故。菩萨亦尔。若在外道法中出家。不足为胜。今得佛所证法。方为尊胜。

　　住平等忍。

　　谓初入信忍。住平等理。故下偈云。欢喜菩萨转轮王。初照二谛平等理。

　　△二证如断障。

　　初无相智。照胜义谛。一相平等。非相无相。

　　此地菩萨证遍行真如。以无相智。照二空理。非有相非无相。谓此真如二空所显。无有一法而不在故。梁摄论中。名为遍满。遍满一切有为行故。

　　断诸无明。灭三界贪。

　　断二障分别起者。即根本无明。初地施度遍增故。灭三界贪。唯识名异生性障。梁摄论名凡夫性障。十地论名凡夫我相障。然经论所出。名异义同。备如大疏。

　　未来无量生死。永不生故。

　　上明断障即因亡。此无生死即果丧。

　　△三观智利物二。初约法明权实。

　　大悲为首。起诸大愿。

　　大经云。菩萨起如是心。以大悲为首。智慧增上。而言起诸大愿者。此地菩萨有十大愿。初发供养愿。乃至第十成正觉愿。愿者是希求义故。十地论云。发诸大愿。随心求义故。

　　于方便智。念念修习。无量胜行。

　　大经次前文云。善巧方便所摄。最上深心所持。如来力无量。以此三句。如次对今经。皆学权智也。

　　非证非不证。一切遍学故。

　　权智涉有非证也。实智观空非不证也。故大经云。此菩萨。转更勤修一切善根。而得成就。敬顺尊重诸佛教法。故云一切遍学。

　　非住非不住。向一切智故。

　　有悲故非住涅槃。有智故不住生死。大经亦云。此菩萨不求一切资生之物。求一切智地故。

　　行于生死。魔不动故。

　　谓四魔中。而生死魔。不能动故。即上文有智故不住生死。大经又云。菩萨住如是法。名住菩萨欢喜地。以不动相应故。

　　离我我所。无怖畏故。

　　我与我所。该五怖畏。如大经云。此菩萨离我想故。尚不爱自身。何况资财。是故无有不活畏。不于他所希求供养。唯专给施一切众生。是故无有恶名畏。远离我见。无有我想。是故无有死畏。自知死已。决定不离诸佛菩萨。是故无有恶道畏。我所志乐。一切世间。无与等者。何况有胜。是故无有大众威德畏。

　　无自他相。常化众生故。

　　谓菩萨以观智利物。不见自相为能化。他相为所化。终日化生。而忘能所。故大经云。菩萨住此欢喜地。念清净波罗蜜。念如来教化众生。故生欢喜。

　　自在愿力。生诸净土故。

　　即前十大愿中。第七净土愿。故大经云。又发大愿。愿一切国土。入一国土。一国土入一切国土。无量佛土。普皆清净。无量智慧众生。充满其中。随众生心。而为示现。皆令欢喜。

　　△二兼喻示权实。

　　善男子。此初觉智。非如非智。非有非无。无有二相。

　　谓始觉实智。一念现前。非所证如。非能证智。唯一妙心。无能所二相。故唯识论云。若时于所缘。智都无所得。尔时住唯识。离二取相故。

　　方便妙用。非倒非住。非动非静。

　　谓方便权智。妙用应物。无爱见故。非倒非住。实智证理。不趣寂故。非动非静。以无爱见。异凡夫。而不趣寂。异二乘。

　　二利自在。如水与波。非一非异。

　　实智自利。澄湛如水。权智利他。汪洋如波。挹之遍乎四海。非一也。摄之归于一源。非异也。

　　智起诸波罗蜜多。亦非一异。

　　般若二利既尔。余之五度。二利亦然。

　　△四结位成行。

　　于四阿僧祇劫。满足修习百万行愿。

　　有行无愿。其行必孤。有愿无行。其愿必虚。行愿相扶。如鸟之两翼。车之两轮。故能翱翔致远也。

　　此地菩萨。无三界业习。更不造新。

　　前十回向菩萨。虽常修胜义。而受生三界。以其业习果报未坏尽故。今此菩萨修出离行。灭三界贪。故无业习。准华严疏。谓此地非但断能起烦恼障。亦断恶趣诸业果等。故云不造新业也。

　　由随智力。以愿生故。

　　此则智增菩萨。以其愿心。生于净土。若是悲增。即住三界。利乐有情。

　　念念常行檀波罗蜜多。

　　大经云。是菩萨十波罗蜜中。檀波罗蜜增上。余波罗蜜非不修行。但随力随分。

　　布施。爱语。利行。同事。

　　经又云。常行大施。无有穷尽。布施爱语。利行同事。如是一切诸所作业。皆不离念佛。不离念法。不离念僧。

　　广大清净。善能安住。饶益众生。

　　经云。能以大施。摄取众生。善除众生悭贪之垢。

　　△二离垢地法师三。初证如断障。

　　复次离垢地菩萨摩诃萨。四无量心。最胜寂灭。

　　此地证最。胜真如。谓此真如具无边德。于一切法。最为胜故。

　　断瞋等习。

　　等取邪行习气。以此地断邪行障故。谓修四无量心。断瞋习气。持性戒成就。断邪行习气。言邪行者。谓所知障中俱生一分。及彼所起误犯三业。能障二地故。

　　△二观智利物。

　　修一切行。所谓远离杀害。

　　大经云。性自远离一切杀生。疏谓性自远离。文属杀生。义该下九。

　　不与不取。

　　经又云。性不偷盗。疏释云。非理损财。不与而取。故名为盗。

　　心无染欲。

　　经云。性不邪淫。疏谓乖礼曰邪。染爱曰淫。上皆护持身之三非。

　　得真实语。

　　经云。性不妄语。疏谓违想背心。名之为妄。无相大师云。如实语者。能除妄语。

　　得和合语。

　　经云。性不两舌。疏谓言不乖离。名离两舌。两舌成事。能令离间。无相曰。和合语者。能除两舌。

　　得柔软语。

　　经云。性不恶口。疏谓言不粗鄙。名离恶口。无相曰。柔软语者。能除恶口。

　　得调伏语。

　　经云。性不绮语。疏谓言辞不正。故云绮语。其犹绮文。无相曰。正直语者。能除绮语。此即护持口之四过。

　　常行舍心。

　　经云。性不贪欲。于他财物。不愿不求。疏谓他所摄故。此拣于己。

　　常起慈心。

　　经云。性离瞋恚。于诸众生。恒起慈心。疏谓心不瞋毒。故名离瞋。

　　住正直心。

　　经云。又离邪见。住于正道。心见正直。疏谓治异乘见。小乘对大。非正道故。此明护持意之三愆。

　　寂静纯善。离破戒垢。

　　大经有寂静纯善十种深心。唯识亦云。具净尸罗。远离能起微细毁犯烦恼垢故。

　　行大慈观。念念现前。

　　大经云。一切众生。互相破坏。我当令彼住于无上大慈之中。

　　△三结位成行。

　　于五阿僧祇劫。具足清净戒波罗蜜多。

　　经云。此菩萨十波罗蜜中。持戒偏多。

　　志意勇猛。永离诸染。

　　重颂偈云。勇猛精勤一念中。我当离彼住实法。上皆义引。

　　△三发光地法师三。初证如断障。

　　复次发光地菩萨摩诃萨。住无分别。

　　以无分别智。证胜流真如。唯识云。谓此真如所流教法。于余教法。极为胜故。梁摄云。从真如流出正体智。正体智流出后得智。后得智流出大悲。大悲流出十二部经。名为胜流法界故。

　　灭无明闇。

　　此地断闇钝障。唯识云。谓所知障中俱生一分。令闻思修法忘失。障彼三地胜定总持。及彼所发殊胜三慧。入三地时。便能永断。

　　△二观智利物。

　　于无相忍。而得三明。

　　谓于无相信忍上品。而发三明观。过去宿命明。未来天眼明。现在漏尽明。

　　悉知三世。无来无去。

　　大经云。非从前际生。无过去也。非向后际去。无未来也。非于现在住。求其住相。不可得故。

　　依四静虑四无色定。

　　大经明。此地菩萨。修色界四禅。无色界四空。而清凉疏义。皆依天亲论文科释。论疏浩博。避繁不引。

　　无分别智。次第随顺。

　　大经云。但随顺法故。而无所染着。疏云。示入禅定超欲等过。令物效故。尚不同于二乘自为。岂与凡外而同年哉。

　　具足胜定。得五神通。

　　蹑前起后也。妙用难测曰神。自在无拥曰通。大疏云。寄同世间。故但得五。

　　现身大小。隐显自在。

　　大经云。此菩萨得无量神通力。以一身为多身。多身为一身。或隐或显。石壁山障。所往无碍。犹如虚空。释曰。即神境通也。谓外色内身。皆神之境。转变多种故。偏受神名。亦名神足。依欲勤观之所成故。亦名如意。随意成故。下之四名易了。

　　天眼清净。悉见诸趣。

　　经云。此菩萨天眼清净。过于人眼。见诸众生生时死时。好色恶色。善趣恶趣。随业而去。

　　天耳清净。悉闻众声。

　　经云。天耳清净。过于人耳。悉闻人天若近若远所有音声。乃至蚊蚋䖟蝇等声亦悉能闻。

　　以他心智。知众生心。

　　经云。以他心智。如实而知。有烦恼心。无烦恼心。散心非散心。解脱心非解脱心。有上心无上心。皆如实知。上皆义引。

　　宿住能知无量差别。

　　经云。念知无量宿命差别。念知一生二生。乃至无量百千生。我曾在某处。如是名。如是姓。如是相貌。如是言音。无量差别。皆能忆念。然大经云念知无量。今经云宿住能知者。大疏云。能念即宿住之知。

　　△三结位成行。

　　于六阿僧祇劫。行一切忍波罗蜜多。

　　大经亦云。十波罗蜜中。忍辱偏多。

　　得大总持。利益安乐。

　　此地菩萨。能圆满闻法总持。故唯识论云。成就胜定。大法总持。能发无边妙慧光故。

　　△四𦦨慧地法师三。初证如断障。

　　复次𦦨慧地菩萨摩诃萨。修行顺忍。无所摄受。

　　此地初入顺忍。证得无摄受真如。谓此真如。无所系属。非我执等所依取故。

　　永断微细身边见故。

　　此地断微细烦恼现行障。谓所知障中。俱生一分。与意识中。任运而生身边二见。今入此地。永断微细烦恼。即二见随断矣。

　　△二观智利物。

　　修习无边菩提分法。

　　菩提是觉。分是因义。为诸乘觉因故。亦云道品。品即是类。因为果类故。言修习无边者。若准智论。但三十七无所不摄。则无边道品。亦在其中。

　　念处正勤神足根力觉道具足。

　　三十七品。总有七类。一对治颠倒道。即四念处。二断诸懈怠道。谓四正勤。三引发神通道。谓四神足。四现观方便道。所谓五根。五亲近现观道。即是五力。六观自体道。谓七觉分。七现观后起道。谓八正道。具足二字。蒙上七类。

　　为欲成就力无所畏不共佛法。

　　前修因行。希求果德。故云为欲成就。

　　△三结位成行。

　　于七阿僧祇劫。修习无量精进波罗蜜多。

　　十波罗蜜中。精进偏多。

　　远离懈怠。普利众生。

　　上句自利。下句利他。

　　△五难胜地法师三。初证如断障。

　　复次难胜地菩萨摩诃萨。以四无畏。

　　一总持无畏。二知根无畏。三决疑无畏。四答难无畏。

　　随顺真如清净平等无差别相。

　　此地证得类无差别真如。谓此真如。亦约生死涅槃。皆平等故。

　　断随小乘。乐求涅槃。

　　此地断于下乘般涅槃障。今入真俗。无差别道。便能断之。

　　△二观智利物。

　　集诸功德。具观诸谛。

　　上句蹑前道品。下句起后观谛。

　　此苦圣谛。集灭道谛。

　　苦圣二字。贯于三谛。故大经云。此是苦圣谛。此是苦集圣谛。此是苦灭圣谛。此是苦灭道圣谛。圣者正也。谓以无漏正法。得在心故。

　　世俗胜义。观无量谛。

　　谓于四谛二谛。以智观彼有无量相。审不虚故。故经云。苦有无量相。非诸声闻缘觉所知。

　　为利众生。习诸技艺。

　　大般若云。五地菩萨学五明故。下文具列四明。多依清凉释之。但略无内明。

　　文字。

　　即声明。谓名句文身。同声论中法施设建立故。

　　医方。

　　即医方明。谓善方药疗治诸病。

　　赞咏。戏笑。工巧。咒术。

　　即工巧明。显德曰赞。寄情曰咏诵。持密言曰咒。浮水入火曰术。

　　外道异论。

　　即因明。谓言论尚论诤论毁论。

　　吉凶占相。

　　亦是工巧明。谓占相工业。由前世善恶因。感此吉凶等故。

　　一无错谬。

　　大经云。咸善观察。一无错谬。彼经有持戒入禅等文。即内明也。

　　但于众生。不为损恼。

　　谓无捕猎损恼生事。

　　为利益故。咸悉开示。

　　谓能起助道之事。

　　渐令安住无上菩提。

　　此文从但于众生下三句。全同大经。唯后句云无上菩提。大经即云无上佛法。为异耳。

　　知诸地中出道障道。

　　如经云。前得出世。未能顺世。即是障道也。今此能以五明摄化。即出道也。

　　△三结位成行。

　　于八阿僧祇劫。常修三昧。开发诸行。

　　十波罗蜜中。禅度偏多。故云常修三昧。余非不修。但随力分。故云开发诸行。

　　△六现前地法师三。初证如断障。

　　复次现前地菩萨摩诃萨。得上顺忍。住三脱门。

　　谓此地中上品顺忍。修三解脱门。证得无染净真如。故大经云。于空无相无愿法中。皆善修习。言无染者。谓此真如本性无染。亦不可说后方净故。

　　能尽三界集因集业。粗现行相。

　　集缘也。业果也。即缘因缘果。谓能尽十二因缘三世因果。言粗现行相者。此地断粗相现行障。谓所知障中。俱生一分。执有染净粗相现行。彼障六地无染净道。入六地时。便能永断。

　　△二观智利物。

　　大悲增上。观诸生死。

　　生死即生灭也。故大经云。大悲增上。观世间生灭。疏释云。前灭后生。染生净灭故。

　　无明闇覆。

　　无明。发业迷闇为性。隐覆真理。

　　业集。

　　行支。业即罪行福行不动行。是彼无明所起之果故。

　　识种。

　　识支。若无行熏。终不成种。

　　名色。

　　若约生位。四蕴曰名。羯逻蓝等为色。

　　六处。

　　谓四七日后。诸根满位。名增则成第六意处。色增则成余之五处。

　　触。

　　根境识三。和合生触。

　　受。

　　分别三受。领纳于触。

　　爱。

　　受无厌足。名爱。

　　取。

　　爱欲不舍。曰取。

　　有。

　　爱取润前六支。为有。

　　生。

　　始从中有。未衰变来。皆名为生。

　　老死。

　　生熟为老。老坏为死。

　　等皆由着我。

　　等取忧悲苦恼。上明流转门。下示还灭观。

　　无明业果。非有非无。一相无相。而不二故。

　　无明既灭。业果亦灭。所以会归中道。双非有无。故云一相无相。而无二也。

　　△三结位成行。

　　于九阿僧祇劫。行百万空无相无愿三昧。

　　大经又云。百千空。百千无相。百千无愿三昧。皆悉现前。

　　得一切般若波罗蜜多。无边光照。

　　经云。即得般若波罗蜜现前。名无障碍智光明。即般若度偏修也。

　　△七远行地法师三。初证如断障。

　　复次远行地菩萨摩诃萨。修无生忍。证法无别。

　　谓此地中。修无生智。证得法无差别真如。以了种种教法。同真无相故。

　　断诸业果细现行相。

　　以六地菩萨。虽修缘起观。了无明业果。而执先生后灭。细相现行。故此地中。以纯作意。断细相现行障。

　　△二观智利物。

　　住于灭定。起殊胜行。

　　经云。虽常寂灭。以方便力。而还炽然。虽然不烧。疏释云。唯此一句。具空中方便慧。有中殊胜行。

　　虽常寂灭。广化众生。

　　即此地悲智双行行。上句智。下句悲。

　　示入声闻。常随佛智。

　　经云。虽常随顺佛智。而示入声闻辟支佛地。疏释云。非独化凡。亦转二乘入佛慧故。

　　示同外道。示作魔王。随顺世间。而常出世。

　　略引华严经疏。例释外道诸魔。如经云。虽示同外道行。而不舍佛法。虽超魔道。而现行魔法。疏释云。亦转外道着诸见故。如佛示学二仙。令彼转舍诸见着故。虽示老病死衰退。即四魔等法。不行其因。名超魔地。

　　△三结位成行。

　　于十阿僧祇劫。行百万三昧。善巧方便。

　　十波罗蜜中。方便偏多。

　　广宣法藏。一切庄严。皆得圆满。

　　经云。二乘所有问难。无能退屈。所有一切庄严之事。出过一切等。

　　△八不动地法师三。初证如断障。

　　复次不动地菩萨摩诃萨。住无生忍。体无增减。

　　以中品无生智。证不增减真如。谓此真如以住无相。不随染净。有增减故。

　　断诸功用。

　　功用即加行义。谓此地断无相中加行障。由有加行。未能任运现相及土。此地能断。

　　△二观智利物。

　　心心寂灭。无身心相。犹如虚空。

　　大经云。远离一切身想分别。无所取着。犹如虚空。

　　此菩萨。佛心。菩提心。涅槃心。悉皆不起。

　　即经云。佛心。菩提心。涅槃心。尚不现起。何况起于世间之心。

　　由本愿故。诸佛加持。

　　上句明其劝因。下句总显劝相。故经云。此地菩萨本愿力故。诸佛世尊。亲现其前。与如来智。令其得入法流门中。疏释云。法流者。决彼无生止水。令起无功用行河。任运趣佛智海。经有七劝。一劝修如来善调御智。二劝悲愍众生。三劝成其本愿。四劝求无碍智。五劝成佛外报。六劝证佛内明无量胜行。七劝总修无遗成遍知道。上明能劝。下显劝所为。令起智业。

　　能一念顷。而起智业。双照平等。

　　经云。以诸佛与如是等无量无边起智门故。于一念顷。所生智业。乃至所起无功用觉慧。观一切智智所行境。即能照所照平等耳。

　　以十方智。遍不可说大千世界。随诸众生。普皆利乐。

　　十力智即智地。故大经云。此菩萨智地。名为不动地。无能沮坏故。乃至第十名为无功用地。先已成就故。能放光明。照百万佛刹微尘数世界。令诸众生。灭烦恼火。而得清凉。

　　△三结位成行。

　　于十阿僧祇劫。满足百万大愿。

　　愿度偏增。

　　心心趣入一切种。一切智智。

　　即八地摄报果。心心即念念。故经云。诸所作业。皆不离念佛。乃至不离念一切种一切智智。

　　△九善慧地法师三。初证如断障。

　　复次善慧地菩萨摩诃萨。住上无生忍。灭心心相。证智自在。

　　明上品忍。念念寂灭。无相为相。证智自在所依真如。谓若证得此真如已。于无碍解。得自在故。

　　断无碍障。

　　此地菩萨。断利他中不欲行障。故得四辨。无障碍故。

　　△二观智利物。

　　具大神通。修力无畏。善能守护诸佛法藏。

　　此明正修方便。及说法之德。与大经广略小异。故彼经云。具广大神通。修力无畏不共。乃至作大法师。具法师行。善能守护如来法藏。

　　得无碍解。法义辞辨。演说正法。无断无尽。

　　大经明四无碍智。一法。二义。三辞。四乐说。今经辨之一字。即乐说智。故彼经云。此菩萨以法无碍智。知诸法自相。义无碍智知诸法别相。辞无碍智无错谬说。乐说无碍智无断尽说。

　　一刹那顷。于不可说诸世界中。随诸众生所有问难。一音解释。普令欢喜。

　　即问答成就也。故大经云。此菩萨假使三千大千世界。所有众生。咸至其前。一一皆以无量言音。而兴问难。一一问难。各各不同。菩萨于一念顷。悉能领受。仍以一音。普为解释。令其心乐。各得欢喜。

　　△三结位成行。

　　于万阿僧祇劫。能现百万恒河沙等诸佛神力。

　　力波罗蜜偏增。

　　无尽法藏。利益圆满。

　　义亦同前。

　　△十法云地法师四。初地行入心。

　　复次法云地菩萨摩诃萨。无量智慧。思惟观察。

　　准大经有三句。初句云。以如是无量智慧。疏谓无量智者。阿含广故。次句云。观察觉了已。疏谓证智深故。后句云。善思惟修习。疏引宝性论中。谓地上菩萨起二修行。一约根本智。名如实修。即此证智。二约后得智。名遍修行。即此广智。诸地具起上二种行。令于此二。决择思惟。今经思惟居中。彼经处末。

　　从发信心。

　　发十信心。

　　经百万阿僧祇劫。广集无量助道法。增长无边大福智。

　　大经即云。集无边助道法。增长大福德智慧。疏释谓。正助不住。诸地同修。上句助道。何因成助。由下句不住道。以增福德故不住无为。增智慧故不住有为。

　　△二证如断障。

　　证业自在。

　　此地证得业自在等所依真如。谓神通作业。总持定门。皆自在故。

　　断神道障。

　　断于诸法中未得自在障。此障十地大法智云。及所含藏所起事业。

　　△三观智利物。

　　于一念顷。能遍十方百万亿阿僧祇世界。微尘数国土。悉知一切众生心行。

　　大经有知一切众生心行三昧。疏释云。化生无垢故。

　　上中下根。为说三乘。

　　谓随他意语。于一佛乘。分别说三。上根菩萨。六度万行。喻以牛车。中根缘觉。十二因缘。喻以鹿车。下根声闻。四谛法门。喻以羊车。

　　△四引归一乘。

　　普令修习波罗蜜多。

　　即随自意语。会三乘之权。归一乘之实。便成受位等行。具智波罗蜜。即前谓无量智慧。

　　入佛行处。力无所畏。

　　若准大经。亦同地行入心。故彼经云。入如来所行处。疏谓解达真如。佛所行处故。

　　随顺如来寂灭转依。

　　即寂灭忍。通因果二门。谓菩萨因忍。以为能依。如来果忍。以为所依。大疏亦云。就果辨者。究竟广大转也。然转依义别。略有四种。一能转道。二所转依。三所转舍。四所转得。如诸论说。然不空三藏。翻宣此经。三贤十圣。与华严地前地上行相大同者。盖晋译微言。唐翻至教。已传中国。故贤圣名义。有所稽耳。不然则何以难胜菩萨。五明益物。三句经文。唯无上菩提。与无上佛法。但两字为异耶。若夫罗什法师翻译秦本。非独阙五方菩萨说咒。抑亦十地之名。多有不同。盖未见晋唐二经矣。

　　△三始终伏断。依起信疏。将四相粗细。寄显反流四位。以明始觉分齐。然此四相。约真心随熏粗细差别。寄说为四。非约一刹那心。明四相也。今先列名示数。后约位分别。谓生相有一。住相有四。异相有二。灭相还一。生相一者。名为业相。即同下经十地菩萨无间道修。望果名伏也。住相有四。一转相。二现相。三智相。四相续相。其相续相。初地离之。即同下经见道位也。余之三相。七地八地九地。各离一相。即同下经修道位也。异相有二。灭相还一。此皆地前离之。故此不论。又见修二位。兼引唯识。略示大意。对文详之。自当显耳。

　　△次释经文。于中有二。初望果名伏。

　　善男子。从初习忍。

　　习忍亦名住忍。即从初贤十住位也。

　　至金刚定。皆名为伏一切烦恼。

　　此同起信。金刚已还。约未断生相。皆名为伏。故论云。十地菩萨。皆名不觉。谓不觉心源故。非究竟觉。彼疏释云。不了其源。始末同本故也。言一切烦恼者。约生相。根本无明。生一切烦恼故。论云。当知无明能生一切染法。此之谓也。

　　△二望因名断。

　　无相信忍。照胜义谛。

　　信忍即初地。以中道无相智。断二障分别。证胜义遍行真如。全同起信初地断相续相耳。

　　灭诸烦恼。生解脱智。渐渐伏灭。

　　二地已上。能灭二障。俱生烦恼。分得解脱。而智有浅深。故渐渐伏灭。大同起信七地八地九地断智相现相转相耳。

　　△四等妙修证三。初修证明等妙。

　　以生灭心。得无生灭。

　　同起信满足方便。故彼疏云。能破和合识内生灭之相。显不生灭之性。此在金刚因位极也。

　　此心若灭。即无明灭。

　　心即生相。此相若灭。永无所余。即无明灭。故起信云。以觉心源故。名究竟觉。彼疏云。始觉道圆。同于本觉故也。此在佛地。

　　△二知见辨等妙。

　　金刚定前所有知见。皆不名见。

　　即见修二位。亦同前文不觉心源故非究竟觉。

　　唯佛顿解。具一切智。所有知见。而得名见。

　　即无学位。亦同次文以觉心源故名究竟觉。又经云。菩萨知终不知始。唯佛如来始终俱知。始者谓生相也。终者谓余相。乃至灭相也。起信法云地。即等觉位。

　　△三法喻显等妙二。初等觉。

　　善男子。金刚三昧现在前时。而亦未能等无等等。

　　谓未能等无等之位。互相齐等。故云无等等。重言等者。唯与佛等。欲显佛佛等正觉故。

　　譬如有人。登大高台。普观一切无不斯了。

　　足有所履。则登大高台。身处虚空。则普观一切。可例楞严云。如登高山身入虚空。下有微碍。名为顶地。

　　△二妙觉。

　　若解脱位。一相无相。无生无灭。同真际。等法性。

　　前则无间道修。此乃解脱道证。一相无相。即同真际。无生无灭。即等法性。此之四句。亦大同前文。

　　满功德藏。住如来位。

　　起信论云。法性真如海。无量功德藏。彼疏释云。谓此法身如来藏中。含摄蕴积无边恒沙性功德故。然四法中。教浅理深。行分果圆。今取深圆。唯显理果。谓上句理法。即满功德藏。下句果法。即住如来位耳。

　　△五双结劝修三。初结菩萨。

　　善男子。如是诸菩萨摩诃萨。受持解说。皆往十方诸佛刹土。利安有情。通达实相。

　　现身说法。利诸有情。皆令顿证实相。

　　如我今日。等无有异。

　　此结前十三法师。学佛行化。故无有异。

　　△二结诸佛。

　　善男子。十方法界一切如来。皆依此门。而得成佛。若言越此得成佛者。是魔所说。非是佛说。

　　结前始终伏断等妙修证。

　　△三总劝修。

　　是故汝等应如是知。如是见。如是信解。

　　岂唯十三法师。禀行斯道。抑亦十方诸佛。遵仰此门。法利既广。故劝众修。使知见一致。信解同归耳。

　　△二偈颂二。初标举。

　　尔时世尊。欲重宣此义。而说偈言。

　　△二重颂分三。初总颂三贤。

　　彼伏忍菩萨。于佛法长养。坚固三十心。名为不退转。

　　所依之忍。长养圣胎。信心及位。二俱不退。

　　△二有十偈。别颂十圣。

　　初证平等性。而生诸佛家。由初得觉悟。名为欢喜地。

　　初地证妙平二智故。超凡夫地。生如来家。

　　远离于染污。瞋等种种垢。具戒德清净。名为离垢地。

　　二地心无染欲。断瞋等习。远离二字。贯于初句。

　　灭坏无明闇。而得诸禅定。照曜由慧光。名为发光地。

　　三地断暗钝障。以无分别智。修四禅八定。

　　清净菩提分。远离身边见。智慧𦦨炽然。名为𦦨慧地。

　　四地修菩提分法。断微细烦恼。则二见随灭矣。

　　如实知诸谛。世间诸技艺。种种利群生。名为难胜地。

　　五地具观四谛。习学五明。技艺工巧。咸悉开示。

　　观察缘生法。无明至老死。能证彼甚深。名为现前地。

　　六地能尽十二因缘。始灭无明因。终尽老死果。

　　方便三摩地。示现无量身。善巧应群生。名为远行地。

　　七地具空中方便慧。现魔外形。示二乘身。

　　住于无相海。一切佛加持。自在破魔军。名为不动地。

　　八地忘身心相。趣寂灭海。诸佛加持。劝利群品。

　　得四无碍解。一音演一切。闻者悉欢喜。名为善慧地。

　　九地具四辨才。种种问难。皆以一音。普为解释。

　　智慧如密云。遍满于法界。普洒甘露法。名为法云地。

　　十地广集助道。于一念顷。以大智云。遍微尘刹。说一切乘。利乐群生。

　　△三结颂佛果。

　　满足无漏界。常净解脱身。寂灭不思议。名为一切智。

　　此之一偈。诸家训释云云实繁。不能备举。今以三句。别明三德。一句总显四义。满足无漏界。解脱德也。寂灭不思议。法身德也。名为一切智。般若德也。其第二句。已显常净二义。解脱即乐义。身即我义。以四义融通。即三德耳。

　　△二付嘱奉持五。初灭度灾兴二。初明所护。

　　佛告波匿斯王。我灭度后。法欲灭时。

　　即后五百岁。斗诤坚固时。

　　一切有情。造恶业故。

　　五逆十恶。

　　令诸国土。种种灾起。

　　七难之外。天地灾异。具载下文。

　　诸国王等。为护自身太子王子后妃眷属。

　　周姬之前。后即妃耳。故天子之配。谓之后。而夏商大率称妃也。眷属谓帝之女。曰公主长公主是也。

　　百官百姓。

　　△二显能护。

　　一切国土。即当受持此般若波罗蜜多。皆得安乐。

　　国安民乐。皆由般若。前文谓奉持品。广前内外二护。亦取此也。

　　△二付嘱所以。

　　我以是经。付嘱国王。不付比丘比丘尼。优婆塞优婆夷。所以者何。无王威力。不能建立。

　　然西圣之教。皆付嘱于国王者。以其威加百辟。泽及庶民。是故帝庄假一宵之梦。树风声于万古。而腾兰乘外护之诏。弘德音于中华。自兹历代君臣同德。而三藏微言。以光被天下也。上释不付意。下结劝持说。

　　是故汝等常当受持。读诵解说。

　　此文唯劝仁王。

　　△三救护七难三。初广陈化境。

　　大王吾今所化大千世界。百亿须弥。百亿日月。一一须弥。有四天下。

　　东弗婆提。此云胜身。身胜余洲故。南阎浮提。新云赡部。俱舍云。阿耨达池岸有树。名赡部。因以名洲。提者此云洲也。西瞿耶尼。此云牛货。以牛货易故。北郁单越。此云胜生。以定寿千岁。衣食自然故。上总明四洲。下别示一天下。

　　此赡部洲。十六大国。五百中国。十万小国。

　　今经云。大国十六。楞严云。此阎浮提。大国凡有二千三百。金光明云。此赡浮洲。八万四千城邑聚落等。随经所出。不可引例。

　　△二略说七难三。初总示。

　　是诸国中。若七难起。一切国王。为除难故。受持解说此般若波罗蜜多。七难即灭。国土安乐。

　　然此除难。不必如前百座。但随宜持说耳。

　　△二别列。然下文七难。其间日月星辰之位。雷电霜雪之名。并引儒典诸子。以申其义。若依佛经。具而注之。恐厌繁文耳。文分七别。初日月改变。

　　波斯匿王言。云何七难。佛言一者日月失度。日色改变。白色赤色。黄色黑色。或二三四五日并照。月色改变。赤色黄色。日月薄食。

　　历家之说。日月之食。谓日光以望时。遥夺月光。故月食日。月同会合朔之时。月掩日光。日谓之食。薄音博近也。

　　或有重轮。一二三四五重轮现。

　　△二众星失度。

　　二者星辰失度彗星。

　　妖星也。其光似帚。除秽之象。淮南子云。鲸鱼死彗星出。一云鲸鱼目为彗也。

　　木星火星。金星水星。土等诸星。

　　五星。古德亦以五分五色配之。东方木青。南方火赤。西方金白。北方水黑。中央土黄。

　　各各为变。或时昼出。

　　如一行禅师。使奴获七豕。即北斗七星尽出也。

　　△三诸火烧物。

　　三者龙火。

　　霹雳起火。

　　鬼火。

　　能发疾疫。

　　人火。

　　世有五通。遇现违缘。意愿起火。

　　树火。

　　亢阳过时。树木起火。

　　大火四起。焚烧万物。

　　不善业熟。随处火起。皆火难也。

　　△四时序迁易。

　　四者时节改变。寒暑不恒。

　　不恒犹云不定也。上总标。下别列。

　　冬雨雷电。

　　言冬寒改变也。雨者阴阳二气力均。则能为雨。孔子云。天作时雨。山川出云。雷者阴阳相感而为雷激。易云。雷出地。豫所以开发萌芽。电者阴气伏夜泉。阳气上通天。阴阳分争。故为电也。准南子云。电激气。

　　夏霜冰雪。

　　言夏暑不恒也。霜者大戴云。阴气胜则阳气衰。而为霜也。冰者述征记云。水底有矾石。故上无冰冻也。雪者释名云。雪绥也。水下遇寒而凝。绥绥然下也。

　　雨土石山。及以沙砾。非时降雹。

　　五行传云。阴阳相胁而为雹。一云。夏雹或时飞激如弹丸。

　　雨赤黑水。江河泛涨。流石浮山。

　　△五风蔽两耀。

　　五者暴风数起。昏蔽日月。发屋拔树。飞沙走石。

　　风者天地之使也。山海经云。四方皆有山。节宣其风。详其风有发止动静之候。成败万物。故五行志云。雨旱寒燠。亦以风为本。四气乱故。具罚常风也。

　　△六二仪为灾。

　　六者天地亢阳。陂池竭涸。草木枯死。百谷不成。

　　百谷者。扬泉物理论云。梁者黍稷之总名。稻者溉种之总名。菽者众豆之总名。三种各二十种。为六十。蔬果之实助谷。各二十。凡为百谷。

　　△七四方兵起。

　　七者四方贼来。侵国内外。兵戈竞起。百姓丧亡。

　　兵所执器也。戈即枪之类。说文云。戈广二寸。长六尺六寸。

　　△三例余。

　　大王。我今略说如是诸难。其有日昼不现。月夜不现。天种种灾。无云雨雪。地种种灾。崩裂震动。或复血流。鬼神出现。鸟兽怪异。如是灾难。无量无边。

　　曲分有三。初结前。次别列。后总指。并可见。

　　△三彰能护教。

　　一一灾起。皆须受持读诵解说此般若波罗蜜多。

　　△四匿王惊问。

　　尔时十六国王。闻佛所说。皆悉惊怖波斯匿王白佛言。世尊。何故天地有是灾难。

　　△五如来为答二。初正出所因。

　　佛言大王。由赡部洲。大小国邑。一切人民。不孝父母。

　　生身本故。

　　不敬师长。

　　成德本故。

　　沙门。

　　良福田故。

　　婆罗门。

　　有志道故。

　　国王。

　　通明粟散。

　　大臣。

　　兼于将相。

　　不行正法。

　　君不君。臣不臣。

　　由此诸恶。

　　由上不孝不敬。不行正法。

　　有是难兴。

　　△二总开能护二。初以法合喻三。初法。

　　大王。般若波罗蜜多。能出生一切诸佛法。

　　妙同三觉。

　　一切菩萨解脱法。

　　分证三德。

　　一切国王无上法。

　　外护三宝。

　　一切有情出离法。

　　永超三苦。

　　△二喻。

　　如摩尼宝。体具众德。

　　摩尼宝梵语。正云末尼。此翻离垢。言此宝光净。不为垢秽所染。旧翻如意随意。皆义译耳。

　　能镇毒龙诸恶鬼神。

　　能镇毒龙。非时风雨。镇恶鬼神。无横疾疫。

　　能遂人心。所求满足。

　　随人所须。皆得遂心。

　　能应轮王。名如意珠。

　　若无此珠。七宝有阙。

　　能令难陀䟦难陀等。

　　梵语难佗。此云欢喜。䟦难陀。此云极欢喜。

　　诸大龙王。降霔甘雨。润泽草木。

　　云行雨施。品物流形。皆珠之益。若引娑竭罗龙王所霔大雨。非大海。不能安受。则非摩尼之泽矣。

　　若于闇夜。置高幢上。光照天地。明如日出。

　　儒亦有言。珠称夜光。故能继照。

　　△三合。

　　此般若波罗蜜多。亦复如是。

　　珠既具德。般若亦然。

　　△二令尊圣教三。初申供仪。

　　汝等诸王。应作宝幢及以幡盖。烧灯散华。广大供养。

　　△二示出处。

　　宝函盛经。置于宝案。若欲行时。常导其前。

　　准僧史略云。驾头床子。即盛经七宝案也。其制度以杂瑰珍间填成之。款其足。高其缘。所置之经。即仁王护国也。使中官谨愿者。马上平持。舒徐而启。行望乘舆。可百步以为前导也。即唐代宗永泰中。不空三藏。重译后置耳。自后诸帝。或设而不作。则说案上无经。或置而勿论。则云仪注合用。此盖弗知而不郑重矣。僧史又谓今　大宋。法物克全。用之引导。群下迎望见此。知驾近百步焉。

　　所在住处。作七宝帐。众宝为座。置经于上。种种供养。

　　△三例人天。

　　如事父母。亦如诸天奉事帝释。

　　如孝子之事二亲。而言论天者。忉利并四天王。三十二天。

　　△三说咒奉持五。初来福去灾。

　　大王。我见诸国一切人王。皆由过去。侍五百佛。恭敬供养。得为帝主。

　　上推因辨果。下明圣人来则为福。去则为灾。略引伪秦弥天法师为例耳。

　　一切圣人。得道果者。来生其国。作大利益。

　　昔伪秦太史奏。有德星现于外国分野。当有圣人。入辅中国。得之者王。符坚乃命庶子丕。伐襄阳取道安。朱序为秦陷。置道安并习凿齿。坚喜曰。朕用师十万。得一人半也。一人谓安。半谓凿齿。国有疑谋古器服篆隶宝玉。所不识者。俾咨询于安。以故秦国足食足兵。威振海内。常患不得缵禹旧服。登会稽而望沧海。朝万国以号令天下。兹可例得道果者。来生其国。作大利益也。上明来为福。下示去为灾。

　　若王福尽。无道之时。圣人舍去。灾难竞起。

　　坚累问安伐晋之计。安亟曰。晋德虽微。天命未改。难可图也。君子亦以为私护本朝。而实得礼也。故一言而兼致焉。符以独夫之见。举百万之兵。以符融治前军。水陆并进。晋命谢安。以水军七万拒之。王导以鼓吹。求助于蒋山神。秦师大崩溃。安初谓王子年曰。世途若此。盖行乎。年曰。公可前往。须吾偿后债耳。偿亦尚音。兹亦可例。若王福尽。圣人舍去。灾难竞起也。

　　△二敕圣护国三。初总示护国。

　　大王。若未来世。有诸国王。建立正法。护三宝者。我令五方菩萨摩诃萨众。往护其国。

　　△二别列菩萨。昔不空三藏所译金刚顶瑜伽经。其间有指菩萨名者。并手执持。放光等义。下文略引。皆青龙疏耳。

　　东方金刚手菩萨摩诃萨。

　　即普贤菩萨。

　　手持金刚杵。放青色光。

　　表除一切魔众。

　　与四俱胝菩萨。往护其国。

　　兼东方持国天王。及将无量乾闼婆毗舍阇。而为眷属。

　　南方金刚宝菩萨摩诃萨。

　　即虚空藏菩萨。

　　手持金刚摩尼。放白色光。

　　表除诸恶鬼神。

　　与四俱胝菩萨。往护其国。

　　兼南方增长天王。及将无量恭畔荼薜荔众。而为眷属。

　　西方金刚利菩萨摩诃萨。

　　即文殊菩萨。

　　手持金刚剑。放金色光。

　　表除诸恶毒龙。

　　与四俱胝菩萨。往护其国。

　　兼西方广目天王。及将无量诸龙富单那。而为眷属。

　　北方金刚药叉菩萨摩诃萨。

　　即摧伏一切魔怨菩萨。

　　手持金刚铃。放琉璃色光。

　　表除一切可畏药叉。

　　与四俱胝药叉。往护其国。

　　兼北方多闻天王。及将无量药叉逻刹婆。而为眷属。

　　中方金刚波罗蜜多菩萨摩诃萨。

　　即转法轮菩萨。

　　手持金刚轮。放五色光。

　　表伏一切鬼魅。

　　与四俱胝菩萨。往护其国。

　　兼天帝释。及将无量诸天而为眷属。

　　△三立像申供。

　　是五菩萨摩诃萨。各与如是无量大众。于汝国中。作大利益。当立形像。而供养之。

　　△三菩萨说咒三。初整仪白佛。

　　尔时金刚手菩萨摩诃萨等。即从座起。顶礼佛足。却住一面。而白佛言。世尊。我等本愿。承佛神力。

　　本愿为因。佛力为缘。内因外缘。其功克着。

　　十方世界一切国土。若有此经。受持读诵解说之处。我当各与如是眷属。于一念顷。即至其所。守护正法。建立正法。令其国界无诸灾难。刀兵疾疫。一切皆除。

　　△二述咒功能。

　　世尊。我有陀罗尼。能加持拥护。是一切佛。本所修行速疾之门。若人得闻一经于耳。所有罪障。悉皆消灭。

　　灵丹一粒。点铁成金。秘咒一闻。变灾为福。

　　况复诵习。而令通利。以法威力。当令国界。永无众难。

　　昔不空三藏。尝诵是咒。解羌胡之围。唐天宝元年壬子岁。西蕃大石康五国。来寇安西。其年二月十一日奏请兵解。援玄宗诏。发师计一万余里。累月方到。得近臣言。且可诏闻不空三藏。帝依奏诏。入内持念请天王为救。帝秉香炉。不空诵此经陀罗尼二七遍。帝忽见神人。可五百员。带甲荷戈在殿前。帝惊异问。不空对曰。此毗沙门第二子独健领兵。是必副陛下意。往救安西。故来辞耳。请设食发遣。其年四月。安西奏云。去二月十一日已后。城东北三十里。云雾晦冥。中有人众。可长丈余。皆被金甲。至酉时。鼓角大鸣。声振三百里。地动山倾。经二日。大石康等五国。当时奔溃诸。帐幕间。有金毛鼠。啮断弓弩弦及器仗。悉不堪用。斯须城楼上有光明。天王现形。无不见者。斯皆诵习通利护国界之明效耳。

　　△三正说咒辞二。初标举。

　　即于佛前。异口同音。说陀罗尼曰。

　　五圣不同。为异口。发言无二。曰同音。

　　△二说咒。然诸佛密语。非因人所解。故不可解释。今菩萨说咒。乃是因人。故准金刚顶瑜伽梵夹。或对翻梵国之文。或回顺此方之语。略注要义。其间辨㭊阿野等言。备如青龙本疏。引文节释。

　　娜谟(归命)啰怛娜(宝)怛啰夜野(三。顺此方言。即归命三宝。上总。下别)娜莫(顶礼)阿哩夜(圣者)吠路者娜野(遍照)怛他[薩/木]多夜(如来)啰诃谛(应供)三藐三没䭾野(正等觉。即顶礼圣者遍照如来。应供正等觉。上佛宝。其法宝在宗旨中。故此略耳。下僧宝)娜莫(亦云稽首)阿哩野(圣者)三满多(普)䟦捺啰野(贤)冒地萨怛嚩野(略云菩萨)摩贺萨怛嚩野(大勇猛)摩贺迦噜抳迦野(大悲者即稽首圣者普贤菩萨大勇猛大悲者。次正明宗旨)怛你野他(所为)枳穰那(智)钵啰你闭(灯)恶乞叉野(无尽)句势(藏。即所为智灯无尽藏)钵啰底婆娜(辨才)嚩底(具。即辨才具)萨嚩(一切)没䭾(佛)嚩卢枳谛(所观。即一切佛所观)喻誐(相应)跛哩你涩跛宁(圆成。顺此方言。即圆成相应)俨避啰(甚深)努啰嚩誐系(难测。即前圆成甚深难测)底哩野特嚩(三世)跛哩你涩跛宁(圆成。即三世圆成)冒地质多(正觉心)散惹娜你(能生。顺此方言。即能生正觉心)萨嚩毗矖迦毗色讫谛(以灌顶法。而灌其顶)达磨(法)娑誐啰(海)三步谛(出生。即从法海出生无碍解)阿暮伽(无间断)室啰嚩儜(闻。顺此方言。于诸佛所。无间听闻)摩贺(大)三满多(普)䟦捺啰(贤)步弥(地)涅哩野谛(出生。顺此方言。即出生大普贤地)尾野羯啰拏(受记)跛哩钵啰跛你(获得。顺此方言。获得受记)萨啰悉䭾(成就人)那么塞讫哩谛(作礼。即十地人之所作礼)萨嚩(一切)冒地萨怛嚩(略云菩萨)散惹娜你(出生。顺此方言。出生一切菩萨)婆誐嚩底(世尊)没䭾(觉)么谛(母。顺此方言。佛世尊母)阿啰弥迦啰弥阿啰拏迦啰你(此十二字。其义深密。唯佛能知。依字释者。亦得者为三业清净)摩贺(大)钵啰枳穰(极智)播啰弭谛(离义到义)娑嚩贺(无住义。即大极智。离此到彼。无住涅槃)

　　△四如来赞述。

　　尔时世尊。闻是说已。赞金刚手等诸菩萨言。善哉善哉。若有诵持此罗尼者。我及十方诸佛。悉常加护。诸恶鬼神。敬之如佛。不久当得阿耨多罗三藐三菩提。

　　△五普劝受持。

　　大王。吾以此经。付嘱汝等。毗舍离国。憍萨罗国。室罗筏国。摩伽陀国。波罗痆斯国。迦毗罗国。拘尸那国。憍睒弥国。般遮罗国。波吒罗国。末吐罗国。乌尸尼国。奔吒䟦多国。提婆䟦多国。迦尸国。瞻波国。如是一切诸国王等。皆应受持般若波罗蜜多。

　　今经所列十六大国。与秦本大同小异。又大集经月藏分。大毗婆沙。有一百二十四国。其梵音亦弗同耳。

　　△四时众获益四。初大众发愿。

　　时诸大众。阿修罗等。闻佛所说诸灾难事。身毛皆竖。高声唱言。愿我未来。不生彼国。

　　忍力未成。恶国难处。中人之性。择善是宜。

　　△二国王出家。

　　时十六国王。即舍王位。修出家道。

　　楞严云。身虽出家。心不入道。今砥教砺行。修出家道耳。

　　具八胜处。十一切处。

　　即十遍处。皆如当机众七贤中辨之。

　　得伏忍。信忍。无生法忍。

　　亦如前文。

　　△三诸趣得法。

　　尔时一切人天大众。阿修罗等。散曼陀罗华。曼殊沙华。

　　前文已翻此二。即天上华。

　　婆师迦华。

　　此云雨时。雨时方始出生。亦云夏生护华。

　　苏曼那华。

　　色黄白。亦甚香。不作大树。四垂似盖。上二即人间华。

　　以供养佛。随其种性。得三脱门。生空法空。菩提分法。

　　性有利钝。证有浅深。余文易识。不须多述矣。

　　△四菩萨证道二。初散华获忍。

　　无量无数菩萨摩诃萨。散拘勿头华。

　　亦云拘某佗。即黄色莲华。

　　波头摩华。

　　亦云钵特摩。即赤色莲华。

　　而供养佛。无量三昧。悉皆现前。得住顺忍。无生法忍。

　　△二修定成佛。

　　无量无数菩萨摩诃萨。得恒河沙诸三昧门。真俗平等。

　　修诸三昧。证平等理。

　　具无碍解。常起大悲。

　　依智起悲。

　　于百万亿阿僧祇佛刹。微尘数世界。广利众生。现身成佛。

　　△三流通分。

　　嘱累品第八

　　初来意者。前明正宗。当机受法。正宗既陈。流通将演。故次来也。又前之六品。开济现在。此之一品。传芳末叶。故次来也。二释名。嘱谓付嘱。累即重累。付而嘱之。俾弘宣正法。期佛种不断也。又嘱此圣教。国王奉持。建立百座。永除七难。

　　△三解经四。初述时付嘱二。初劝诫述时。

　　佛告波斯匿王。今诫汝等。吾灭度后。

　　金棺掩耀。玉毫收彩。乃示灭耳。

　　正法欲灭。后五十年。

　　正法一千年。将欲灭时。后五十年。多闻牢固时。

　　后五百年。

　　像法一千年。后五百年。斗诤牢固时。

　　后五千年。无佛法僧。

　　末法一万年。取后五千年。三宝衰微。故云无也。如河少水。亦得云无水耳。

　　△二以经付嘱。

　　此经三宝。付诸国王。建立守护。

　　上付外护。次明内护。

　　令我四部诸弟子等。受持读诵。解其义理。

　　先明自利。后乃利他。

　　广为众生。宣说法要。令其修习。出离生死。

　　增修熏习。前诸观门。出离分段变易生死。

　　△二恶主灭法二。先别列文六。初叙灭佛法二。初立法制僧。

　　大王。后五浊世。

　　俱舍论云。劫灭将末。寿等鄙下。犹如滓秽。故名五浊。所谓劫浊。见浊。烦恼浊。众生浊。命浊。若释楞严五浊。如长水疏。

　　一切国王王子大臣。自恃高贵。破灭吾教。明作制法。

　　制者禁也。谓王言出。则禁制也。

　　制我弟子。比丘比丘尼。不听出家。修行正道。亦复不听造佛塔像。

　　△二举喻兵奴。

　　白衣高座。比丘地立。与兵奴法。等无有异。

　　白衣高座。喻将与主。比丘地立。如兵事将。似奴奉主。若依梵网经云。莫如外道痴人。若老若少。无前无后。坐无次第。兵奴之法。彼略疏释云。不知礼法。实为兵奴。兵奴岂非痴人。

　　当知尔时法灭不久。

　　僧同兵奴。则灭法之由也。

　　△二诫灭国土。

　　大王。破国因缘。皆汝自作。恃己威力。制四部众。不听修福。

　　夫修出世福。莫大于三学。是故戒出三涂。定出六欲。慧出三界。舍经律论。皆非真修也。

　　诸恶比丘。受别请法。

　　梵网经菩萨戒本。亦名请僧逾越戒。故彼经云。有出家菩萨。在家菩萨。及一切檀越。请僧福田求愿之时。应入僧房。问知事人。今欲请僧求愿。知事报言。次第请者。即得十方贤圣僧。而世人别请五百罗汉菩萨僧。不如僧次一凡夫僧。

　　知识比丘。共为一心。互相亲善。斋会求福。

　　相知识者。同心相亲。欺诬檀信。希求福利。

　　是外道法。都非我教。

　　上之二种。皆非圣训。梵网亦云。若别请僧者。是外道法。然宣律师。有讣请设。则篇圆顶之徒。苟不披览。曷明其轧则哉。

　　百姓疾疫无量苦难。当知尔时国土破灭。

　　王者不禀正教。行外道法。民既受苦。国亦随灭。

　　△三非法系僧。

　　大王。法末世时。国王大臣。四部弟子。各作非法。

　　出家弟子。若行非法。律有治罚。

　　横与佛教。作诸过咎。非法非律。系缚比丘。如彼狱囚。

　　非正法。非戒律。释上横与佛教。如彼狱囚。释上作诸过咎。

　　当知尔时法灭不久。

　　结文可见。

　　△四总显自坏四。初约喻彰坏。

　　大王。我灭度后。四部弟子。一切国王王子。

　　通取世子。

　　百官。

　　该于州县。

　　乃是任持护三宝者。而自破灭。如师子身中虫。自食师子肉。非外道也。

　　莲华面经云。佛告阿难。譬如师子。若命终时。若水若陆。所有众生。不敢啖食。唯师子身。自生诸虫。还自啖食师子之肉。阿难。我之佛法。非余能坏。是我法中诸恶比丘。自毁坏故。彼经但喻内众。今经自内及外。不能持护三宝。皆自坏之。

　　△二约法减寿。

　　坏我法者。得大过咎。正法衰薄。民无正行。诸恶渐增。其寿日减。

　　△三别受三报。初顺现报。

　　无复孝子。六亲不和。

　　六亲谓父母兄弟夫妻。或云男女不取兄弟。

　　天龙不祐。恶鬼恶龙。日来侵害。

　　恶鬼为疾疫。恶龙为旱涝。

　　灾怪相继。为祸纵横。

　　南北曰纵。东西曰横。言其四方继为灾祸。

　　△二顺生报。

　　当堕地狱傍生饿鬼。

　　当堕之言。贯通二涂。非谓先堕地狱。次受傍生。后作饿鬼。

　　△三顺后报。

　　若得为人。贫穷下贱。诸根不具。

　　△四总喻合法二。初总喻。

　　如影随形。

　　形正则影直。业邪则报曲。喻顺现报也。

　　如响应声。

　　空谷之响。由声高低。喻顺生报也。

　　如人夜书。火灭字存。

　　火灭则无我无造无受者。字存则善恶之业亦不亡。喻顺后报也。

　　△二合法。

　　毁法果报。亦复如是。

　　以喻合法。故云如是。此文虽近合第三。亦远合前二。盖有毁法之言耳。

　　△五立籍驱役。

　　大王。未来世中。一切国王。王子大臣。与我弟子。横立记籍。设官典主。大小僧统。非理役使。

　　佛世出家者。不立记籍。亦无主司。僧中统摄。所以不同俗役驱使也。然此方有沙门统僧统之官。而领缁徒。如后魏皇始中。赵郡沙门法果。戒行精至。开演法籍。太祖征为沙门统。太宗崇信。弥加于前。永兴中。前后授辅国宜城子中信俟。又安城公。皆固让之。俗官加僧。初闻于此。复有罽宾沙门师贤。本是王种。东游凉土。复来京下。守道护教。魏帝诏贤为僧统。僧统之官。自师贤始也。

　　当知尔时佛法不久。

　　非理役使。戒德罔修。故佛与法。住世不久。

　　△六背圣从愚。

　　大王。未来世中。一切国王。四部弟子。当依十方一切诸佛常所行道。建立流通。

　　十方诸佛常所行道。即一门超出妙庄严路。以此经顿渐俱收。迟速皆益。已悟者文字性离而持法。未悟者。无离文字而持义。是流通之相也。

　　而恶比丘。为求名利。不依我法。于国王前。自说过患。作破法缘。

　　准梵网经。第六说过戒。今引彼三义。以消此文。一用心同。二对境同。三立制同。言用心同者。贤首广疏云。为贪利养及名闻故。说他过恶。令名利向己等。即同此文而恶比丘为求名利也。言对境同者。疏文又云。对国王大臣。说其过恶。令彼舍信。破坏三宝。即同此文于国王前自说过患作破法缘也。言立制同者。而有三意。一为坏信心故。比丘宜弘护三宝。遏恶扬善。以生物信。何容说过。尘黩信心。乖自利行。故须深制之也。二格量衅故。谓初心菩萨。岂免过失。理须赞其实德。成自正行。而反以恶心。苟求其短。言陈彼过。自负重𠍴。故须制也。三背恩德故。谓由三宝及戒法被身。加成胜德。当获大果。宜粉骨碎身。护持遗寄。而今反以恶言。说其罪过。背恩之甚。故须制也。经云不依我法。即彼经立制同也。

　　其王不别。信受此语。横立制法。不依佛戒。

　　然则果断可否之谓智。不有盛德大业。辨是别非。皆信受其语。则背叛佛戒。从愚立制。自此而生也。

　　当知尔时法灭不久。

　　△二总结。

　　大王。未来世中。国王大臣。四部弟子。自作破法破国因缘。身自受之。非佛法咎。天龙舍去。五浊转增。若具说者。穷劫不尽。

　　△三仁王依教三。初诸王诫心二。初闻诫悲号。

　　尔时十六大国王。闻说未来如是诸诫。悲啼号泣。声动三千。天地昏闇。光明不现。

　　△二至心依教。

　　时诸王等。各各至心。受持佛语。不制四部出家学道。当如佛教。

　　△二大众悲叹。

　　尔时恒河沙等无量大众。皆共叹言。当尔之时。世间虚空。是无佛世。

　　△三约义辨名二。初匿王问。

　　尔时波斯匿王白佛言世尊。当何名此经。我等云何奉持。

　　△二如来答二。初法喻双陈。

　　佛告大王。此经名为仁王护国般若波罗蜜多。亦得名为甘露法药。若有服行。能愈诸疾。

　　般若能断烦恼之病。其犹甘露能愈诸疾。故罗什云。寂灭甘露。即实相法也。肇公亦云。大觉之道。寂灭无相。至味和神。喻若甘露。先儒又谓。甘露仁泽也。以王者爱养耆老。则甘露降。而松柏受之。亦名天酒。其甘如饴糖。食之润五藏。长年不饥渴耳。

　　△二喻德劝持。

　　大王。般若波罗蜜多。所有功德。犹如虚空。不可测量。

　　般若功德犹虚空。有三因缘。不可测量。故无著论云。一遍一切处故。二宽广高大殊胜故。三无尽究竟不穷故。

　　若有受持读诵之者。所获功德。能护仁王及诸众生。犹如垣墙。亦如城壁。

　　经文二喻。犹如垣墙。喻护众生。亦如城壁。喻护仁王。

　　是故汝等应当受持。

　　△四大众奉行。

　　佛说是经已。弥勒师子吼等。无量菩萨摩诃萨。舍利弗须菩提等。无量声闻。欲界色界无量天人。比丘比丘尼。优婆塞优婆夷。阿修罗等。一切大众。闻佛所说。皆大欢喜。信受奉行。

　　依文殊菩萨所问经说。有三种义。欢喜奉行。一说者清净。不为取著名利所染故。二所说清净。以如实知法体故。三得果清净。即说益也。

　　注仁王护国般若经卷第四(终)
