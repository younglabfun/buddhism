卍新纂续藏经第 26 册 No. 0532 般若心经略疏小钞


　　No. 532

　　　　般若波罗蜜多心经略疏小钞

　　缘起论

　　问曰。般若心经家演户说。贤首略疏贮在藏函。禅讲二家。度置高阁久矣。今之钞略。独奉为枢要者何居。答曰。昔帝心杜顺和尚赞华严曰。大哉法界之经。自非登地。何能披其文见其法。吾设其门以示之。于是着法界观。帝心付云华。云华付贤首。再传而清凉圭山。各为注释。其传始盛。贤首制造浩博。何以閟此观门。缄縢扃鐍。析微抉膜。悬待后贤。私心窃以为疑。昧昧思之。而未得其说。既而读心经略疏。披寻往复久之。乃喟然叹曰。贤首未尝不释法界观也。彼所谓启其枢钥。扣其门而入者。盖已钩元纂要。撮寄于略疏之中。而世罕有知之者也。大哉法界之门。此三法门如天三目。崔嵬靓深。却立无地。欲入是门者。未有不由门限。不启枢钥。弹指门开。介尔而得入者也。欲启多门之枢钥。必自一门始。欲启后门之枢钥。必自初门始。何谓一门。何谓初门。第一真空观是也。如来说大部般若。广明真空实相。撮六百卷二十万颂之文心。束归一十四行。是般若心经者。乃真空观门之枢钥。一门之一。初门之初。亦即三法界观之枢钥。总挈于此者也。贤首曰。吾乃今而知所以开法界之门矣。观自在菩萨。即能观法界之人。行深般若波罗蜜多时。照见五蕴皆空。正所观真空之法。此经略标之文。乃心经一经之枢钥。亦正是真空观门之枢钥也。此观中。具有四句十门。初二二句。即有八门。初会色归空者。初三拣情。皆云色不即空。以即空故。后一显理。则云色即是空。凡是色法。必不异真空故。此经以色即是空一义收之。又曰必不异真空。则兼收第三句色不碍空也。次明空即色者。初三拣情。皆云空不即色。以空即色故。后一显理。则云空即是色。凡是真空。必不异色故。此经以色即是空一义收之。又曰真空必不异色。则兼收第三句空不碍色也。次下二句。三则双显。四则总拂。经自不生不灭。乃至无智亦无得等。当第四泯绝无寄者。其文特为开显。清凉所谓拂四句相。现真空相。般若现前。真空观备者也。贤首委释经文。镕融观理。使人知经即是观之门。不妨因经而见门。观即是经之观。便可得门而入观。虽不指释观文。实妙于释观者矣。于时华严乍兴。言惊众听。初心成佛。举众咸疑善财一生。但谓权设。于是远承遗嘱。近会当机。撮略真宗。标指空观。传称康藏诠述。富至三五十本。数纸孤行。为时所贵。岂徒然哉。乃者讲导之师。苦其义繁。狂慧之者。怖其旨奥。玄文芜没。妙观沦湑。将使后之行人。望法界之门。终身却行而求入也。愿假兹疏。少寻枢钥。以是因缘故。而作是钞。

　　○复次。观门有三。枢钥惟一。若不启第一门之枢钥。则后二门。固无由而入也。众生漂沈旷劫。迷色怖空。堕阴翳之稠林。覆愚闇之厚膜。一旦得真空观。譬如痴蝇穴纸而出。廓然见无量虚空。否则长裹牖隙耳。贤首疏此经。但了真空一观。以为入此一门。则百门千门。自可一蹴而开。舍此一门。无别门也。清凉言观诸法空。是名空门。诸法实相。是涅槃城。城有三门。一人之身。不得一时从三门入。若入空门。不得空。亦不取相。是人直入。事已办故。不须二门。今以涅槃城三门。喻法界三门。则一门直入之义。了矣。色空二法。迷倒所由。九十六种之邪师。因兹而起。六十二见之利使。从此而生。菩萨尚疑。凡夫莫究。贤首于此文中。遗二乘之二执。拣乱意之三疑。心境交冥。性相互夺。扫多生之计执。荡无始之情尘。真空如空。观照如日。拂迹灭影。朗然如秉炬火而照重关。斯则法界中最初一门。一道竖穷。众流横绝者也。裴公美之论法界也。以谓披图经而登高台。然后可以穷宗庙京邑之观。高台之下有门。得其门。然后可升也。台高门深。非善用枢钥者。不能开也。今且以华严法界。喻于登高之观。以经教喻于图。以三观喻于门。辟三重之秘门者。杜顺也。辟一门之妙观者。贤首也。杜顺设法界之门。其门不得不广。贤首启般若之钥。其门不得不束。其于以披图登高。为善用枢钥之人。则一也。今谓法界极谈。三观齐驱。此属但空。未通圆义。斯则披图登高。眊然极目。而不知夫宗庙之远近。街市之广狭者也。良以依经修观。先明枢要。目对真空。体之即神。以是因缘故。而作是钞。

　　○复次。杜顺后二观门。结劝初学。皆有深思明现之文。所谓令观明现者。非有别境。非有后智。正明现此真空绝相之初观也。以祖师约自智。见华严中一切诸佛众生身心国土。一一是此法界体用。无量无边。于此境界。束为三重。直书于纸。生人观智。不同制造字文贤首造疏。为此观也。在观行门中。以观空即色成止。以观色即空成观。又以观色即空成智。以观空即色成悲。又以即空即色空色平等。成空假中三观。又以依遍圆成三性。成三无性观。所观者是境。能观者是智。此初三空色之观门也。于所离门中。约五蕴。作法相开合观。约十二缘。作缘起逆顺观。约四谛。作染净因果观。约二智。作境智能所观。所离者是情。能离者是智。此第四泯绝之观门也。贤首还原观。立六观六门。以摄心归空真空观为第一。举一为主。余五为伴。随入一门。全收法界。今于略疏显此妙门。亦复如是。觉心清净。智眼圆明。即于一门观照绝相。非是于门中复设门也。疏结真空妙有四义云。幻色存亡无阂。真空隐显自在。合为一味。圆通无寄。观文第二门结劝。即云逆顺自在。无障无阂。同时顿起。深思令观明现。第三门亦尔。真空绝相。般若现前。此三观一门之枢钥也。正观不明。餐空醉有。或猎初观。而悬解多门。或耽空观。而高推圆位。行解错互。目足背驰。虽复登高跂足。亦终为门外之人而已矣。杜顺漩澓颂曰。若人欲识真空理。心内真如还遍外。不离幻色别见空。即此真如含一切。祗用一念观一境。一切诸境同时会。能识真空。一念斯入。极于帝网重重。智通无阂。而法界观之能事毕矣。以是因缘故。而作是钞。

　　○复次。贤首此疏。所以但释真空而姑舍后二门者。亦有其说。华严法界。称性极谈。五周九会之中。何品不说事理无碍。何品不说事事无碍。云华立十元门。藏和尚重重开演。横竖铺舒。云兴瓶泻。何处不显二无碍法界。若乃八部般若。真空妙有之玄旨。但是随文敷演。落落星布。如帝释毗阇延宫殿。于琉璃地上。自然影现而已。以是故。钩探妙义。标举空门。使真空初观。历历孤明。则事理后门。炳然双照。又以登高喻之。则以华严法界。为宗庙都邑。以般若为图经。以观自在菩萨。为辟门之人。以照见五蕴皆空。为用枢钥之法。由是而披图。则由经入门。束而又束。由是而登高。则由经得门。广而弥广。破微尘出经卷。其孰有加于此乎。厥后清凉圭山。赞演玄要。以彼全镜。显此半珠。贤首之略。即略清凉圭山之所详。清凉圭山之详。即详贤首之所略。略不为束。详不为广。千网交罗。六珠随穿。杜顺所设法界重门。自是浅深广狭。枢钥了然。寻文见法之人。皆披图登高之侣。用文字般若。披杂华法界。则贤首此文。施其慧目矣。圭山初得终南观门。琢磨数载。始知多生谬计。枉受沉沦。今日正观。元同大用。清凉西垂之岁。重演玄镜。且云不境方寸。虚负性灵。今未尝钻求略疏。核其指归。却谓贤首不释观门。重玄妙观。不已辽乎。古德撰述。各有深衷。勿以粗浮迷津耻问。以是因缘故。而作是钞。

　　○复次。法界观法三重十门。前浅后深。隐含次第。略疏释显。小异于彼。先释小乘疑。初明色不异空。破蕴异于空疑。次明色即是空。破灭色方空疑。初乃是空色无阂。次乃是会色归空。则前深于后矣。次释道前菩萨疑。初明色不异空。断空异色疑。后明空色相即。断灭色取空疑。初仍当彼第三。后二当彼一二。则亦前深于后矣。正显科中。亦复如是。初中相违义。即云空中无色等。以空害色故。今第四泯绝门。即相违义。以相违相害即俱泯故。次不相阂义。前二相即。亦相作相成故。第三无阂。正明无阂故。次中真空妙有。复开八义事理无阂十门。理具文含。无分齐故。要而言之。约一经之文。不离初门法界。是故先以不异即是。简情显解。后以诸法空相。绝解泯理。有拣有收。有遮有照。此圆融不阂行布也。约一门之文。具有多门法界。是故虽云相害。不妨相作相成。虽云相即。不妨俱存俱泯。即拣即收。双遮双照。此行布不阂圆融也。今之说经者。不异。即是。倒置后先。色相。空相。茫无次序。别之不知。圆于何有。若能离照分明。配文通会。则知后后之义。已具前前。前前之义。必周后后。绮互交络。同时顿起。贤首云。如一尘既具如上真空妙有。当知一一尘亦尔。即此义也。以略疏之文。即具足华严性相行布圆融之门。诵文滞义。不可得而通也。以是因缘故。而作是钞。

　　○复次。此经判教。浅深硕异。准清凉元谈。显别教一乘四门。第二总摄真实者。即真空绝相。则此经以别该同。为圆教摄明矣。圭山注法界观。以第一观。当八部般若无相大乘之极致。以第二观。当大乘同教之极致。以第三观。是别教一乘。迥异诸教。显与清凉相违者。何也。圭山之判。良有二义。一者初心入观。必由得门。由始而同。由同而别。斯则炬火重关。朗然毕照也。二者法界妙观。总摄一门。即始而同。即同而别。斯则虚空鸟迹。迹迹皆空也。以是故。贤首判教。定云实教所摄。而疏文横竖开合。不离真空一观。总该空有理事。圆融具德。中道元旨。正与清凉显别教一乘。函盖相应。学者不会权实。封执初门。判此经破相谈空。不同于华严妙华圆宗实相。连珠记主所以广叙诸宗。销归圆顿。深叹宣政已来。奥义湮微。抑为权浅者也。问曰。真空妙观。故是一门卷褶色空理事。此二无碍。云何差别。答曰。此中通别。良有多义。清凉元镜。既约色空相望。配理事无阂观相成无阂二义。至第二门又云。就前色空观中。亦即事理。不得此名。元谈既约真空妙有。配理事十门。又云。不以第三色空无碍。滥于第二事理无碍观。局论通别。一家之言。已自㸦相违矣。今以略疏衷之。如真空初二义云。空即是色。色现空隐。即含依理成事门也。色即是空。色尽空显。即含真理夺事门也。俱存俱泯亦如是。此别未尝废通也。又如真空初二义。但云是废已成他义。不克指依理成事也。但云是泯他显己义。不克指真理夺事也。俱存俱泯亦如是。此通未尝废别也。所以通者。真空法界。空色同如。理无不具故。观无不照故。所以别者。真空初门。一向空理。理未遍事故。相未广显故。观境不可凌猎。观智不可杂乱故。是故元镜但曰。文含有三。然俱显于真空意耳。其结文曰。但成真空绝相观也。元谈分配无阂十门。属理事观中。不属色空观中也。连珠克指十门无阂。贴释初门。以通废别。于理具文含之旨。或未之思耳。准华严地前圆融。地上行布。今约观门通之。约初入观。双拣双显智眼门中。已观照后门无阂之理。观门以前望后。则曰第三色空。正明无阂。即同地前圆融也。约空观成。俱泯俱存。乃广显前门无阂之相。观门以后望前。则曰事理受名。有其四义。即同地上行布也。良以三重观门。行相蹑摄。印前显后。圆彰法界。以是因缘故。而作是钞。

　　○复次。略疏观行科中。明智者大师依璎珞经。立一心三观义。清凉元镜。约三观就心经说。即色空四句。为空假中之三观。此贤首家相传宗旨也。言智者大师立一心三观者。以台衡依教立观。智者方周。系智者以定其宗也。言依璎珞经者。以龙猛释论。元出契经。南岳师传。不违佛语。本璎珞以追其祖也。清凉言龙树作中论。全取华严宗旨。天台智者依贤首品。立圆顿止观。所谓闻圆法起圆信立圆行住圆位者。皆出于华严。传曰。华严本祖。自阿难海而来。龙猛佛贤。禅风靡坠。康藏寝处定慧。异代同心。观行双异。随决教宗。信知后来诃别斥渐。函矢相违。皆由两宗后人。非本师过也。贤首于此疏。安立三观。盖已悬镜末流逆折诤论。所谓储药以待病。销兵以防乱也。两家观门。同出华严。同归法界。悟略疏安立之义。则传此教者。不假更看他面。而山家有教无观之讥。亦可以杜口矣。连珠诠述。志切扶宗。别有拒违。诋诃猛利。于吴兴曰。陋哉坐井观天。于孤山曰。十疏通经。浪名江表。岂所谓设有破斥。须存礼乐者也。我思前哲。和会殊涂。虚己求宗。得多失少。以是因缘故。而作是钞。

　　○复次。贤首疏经。理深旨奥。约文数纸。势变多端。会师造记。首探元籍。搜扬纂集。功在蓝缕。顾乃研思太过。臆断未除。拂疑科中。奋笔料拣。谓但循荥阳之请。兼协译人三乘之机。实非疏主及本经旨。如斯妨难。印有猜焉。夫谓不应拂二乘之疑者。何也。鹿苑四谛。未称本怀。般若谈空。正资陶汰。涅槃论曰。存不为有。破有余涅槃。遣声闻常执。亡不为无。破无余涅槃。遣声闻断执。故是以大汰小。何妨以大拣小。摄论云。若得法无我。必先得人无我。故知学大。要先得小。大根菩萨。亦曾迳小乘观来。良不妨以大从小。又何妨以大拣小。小乘闻空。即怖畏真空。故存假名。除其病而不除空。以接小心之劣机。今正是以大引小。又何妨以大拣小。夫谓不应拂小菩萨之疑者。何也。宝性论明地前菩萨。有三种空乱意。一谓断灭故空。二取色外空。三谓空为有。般若经中四句。正遣此三空疑。真空观三句拣情。亦不出此三空疑。离此三过。方是真空清净法界。故疏结云。三疑既尽。真空自显也。论言。此菩萨以不了知真如来藏。生死涅槃平等无二。执三种空。今三空既破。已了知真如来藏真空清净。更有何事。三重破疑。为显真空。真空既显。别无显理。依他无性。即是圆成。岂有圆成。居依遍外。今谓破疑但是随机。正显方顺本宗。多生计执。此不应道理也。若曰狥请。则金师子章。何以不狥天后之请。而此经偏狥荥阳。若曰顺机。则杜顺观门。不直显真空。而先有三重遣拂。彼又顺何乘之机。此经钤喉八部。钩锁一乘。教海良深。译机非小。何以深文弹斥。曲意吹求。此则台贤后人。轩轾慈恩之流病也。咒文不翻。古有五义。强翻非强。但为利生。阿啰字知一切法。莎诃字结成就义。人天并解。岂唯康藏。今谓曲狥荥阳。强而后可。无乃亵慢密部。施易悉檀。斯语牒而责之。有无穷过也。抗词伸破。非为小瑕。余岂好辩。盖不得已。以是因缘故。而作是钞。

　　○复次。疏文渊蕴。宗教兼该。极照亡言。方知宗本。近师诠释。汜滥多经。不精求真空妙有。清净观照之旨。而广引普门圆通尘刹示现之文。遥指门台。近遗枢钥。随语皆是。入观即非。纵令是足多闻。终是但数它宝。又有师引佛顶行位。判断此经。初约闻慧。空五蕴中见思二惑为人空。当信位。中约思慧。空五蕴中尘沙法惑为法空。当贤位。后约修慧。空五蕴中俱生我法为俱空。当圣位。此之判位。有其四过。一者观音古佛。代佛演说。入慧光定。照五蕴空。行愿弘深。悲智如海。博地凡夫。何由测量观行。安立位次。处凡判圣。是轻慢过。二者以文为解。无复决了。彼经曰三慧。此亦曰三慧。彼经曰三空。此亦曰三空。如摸印文。如取壁画。如步屈虫。寻条失足。随声取义。是狭劣过。三者真空绝相。摄归真实。观文以深思明。现为结劝。玄镜以枝辞乱。辄为深戒。宝性论拣三不正空。圭山犹曰。恐烦观智。不必和会。今兹和会。连引繁文。别设阶差。碎列科段。若将依教修观。则观约而教烦。若欲舍观顺教。则教成而观隐。多涂丧真。是岐枝过。四者华严中七地菩萨。般若现前。八地菩萨。现身佛刹。今如所判。彼此迢然。将以二地判属二经。抑亦二经仍居一位。执计失宗。是矫乱过。禅人不谙教观。影掠心宗。执五蕴皆空。成豁达因。执得无所得。成拨无果。此中执空即是色。即堕有门。执色即是空。即堕无门。执色不异空。空不异色。即堕亦有亦无门。执诸法空相。无智无得。即堕非有非无门。此甚深般若。是华严法界中大火聚门。四句都烧。百非成烬。一知半见。狂慧影明。如太末虫。处处能泊。欲泊大火聚上。无有是处。古人有以一拳一喝。评量华严一法界者。亦不过从此法门中。分灯借照。而况其他乎。吾欲禅讲两家。刳心了义。披此疏为枢钥。精求妙观之门。无困踣于笼槛而不自省也。以是因缘故。而作是钞。

　　岁在丙申中秋初四日。海印弟子虞山蒙叟钱谦益槃谈敬书于碧梧红豆之村庄。

　　缘起后起

　　蒙读贤首心经略疏。征义玄奥。消文简约。研求经年。矻矻不能入。一夕读杜顺法界观。触目心开。掩卷深思。忽悟及真空法界。一门深入之旨。由是按经披疏。观智乍生。重门欲辟。旋观会师连珠记。惜其未剖观门枢要。徒盘洄文句中也。循文下笔。勒成小钞二卷。持示含光渠师。师出玄镜私记相质。推求义门。彼此符顺。乃惊喜而相告也。彼记初云。一者三观之中。以真空初观为最要。即蒙所云一门之一。初门之初。第一真空观。为三法界观之枢钥也。次云。二者后二观门。全赖初观以显。即蒙所云观门有三。枢钥唯一。不启一门之枢钥。则后二门无由而入也。后云。三者思惟观察下手。全以真空推简为要。则蒙所云。依经入观。即于一门观照绝相者也。彼记引梵行品。菩萨行梵行时。应以十法而为所缘。作意观察。此中何法名为梵行。梵行从何而来。体为是谁。如是观察。梵行不可得故。乃至能与如是观行相应。一切佛法。疾得现前。成就慧身。不由他悟。清凉曰。作意者。不堕无记故。观察者。以慧推求故。此真空推简之明交也。参求教典。经则佛顶楞伽净名。论则瑜伽中观智度。及止观诸文。征诘妨难。反覆推破。智讫情枯。皆用推简一法。杜顺真空观中初句。上三皆以法拣情。后一云。如色空既尔。一切法皆然。非推简而何。于后观二门皆云。深思之。令观明现。非后二门。皆由真空推简而何。蒙所谓三重秘门。一门总摄者。此则转枢发钥。最初之方便也。如是义句。既成立已。长千武林。咨访法筵。交相印许。请为流布。顾余私心。犹自视饮然也。顷者大圆居士心经大意。广引杜顺观文。以真空观四门。判同此经。而又曰。此经但说真空。不说后二观者。以空色不阂。即理事无阂义故。以即空即色。即具周遍含容义故。恰符蒙钞双照后门之旨。斯亦裴公美所谓披图登高。善用枢钥者也。嗟夫。渠师依玄镜推法界。造记三十年之前。圆老依法界解般若。竖义三十年之后。而蒙以寡闻浅智。参预其间。一门妙观。后先映望。车辙合涂。镜光交摄。岂非古佛圣师。冥机加被。蒙窃以自庆己矣。钞始于丙申之𥧃月。毕于是岁之涂月。毛子子晋。乃心法乘。屡请镂版流通。蒙辞之弗获。乃于严冬逼除。亡孙衋伤之后。焚膏炙砚。力疾勘仇以授子晋。而重为告曰。吾为此钞。如老生兔园册。资读诵训童蒙耳。白衣说法。则吾岂敢。无已。则乘子之广大愿力。运载斯文。以求正于当来世之法将。庶其可哉。

　　岁在戊戌腊月二十五日。虞山蒙臾钱谦益焚香再拜谨记。

　　○次序当经传释摩诃般若波罗蜜大明咒经一卷。后秦鸠摩罗什第一译

　　随法经众经目录。众经别生分摩诃般若般若波罗蜜神咒经一卷。出大品经。开元已后目录。皆云大明咒经　唐玄奘本。同本异译。字句小有不同。

　　观世音。彼云观自在。

　　舍利弗。彼云舍利子。

　　照见五阴空。彼云五蕴皆空。

　　度一切苦厄下。此经有舍利弗。色空故无恼坏相。受空故无受相。想空故无知相。行空故无作相。识空故无觉相。何以故等。三十七字。

　　舍利弗。非色异空非空异色。

　　不增不减下。此经有是空法。非过去。非未来非现在等。一十二字。

　　无老死尽。彼上有亦字。

　　菩萨。彼云菩提萨埵。

　　离一切颠倒梦想苦恼。彼云远离颠倒。

　　故知般若波罗蜜。彼并有多字。

　　是大明咒。无上明咒。无等等明咒。

　　竭谛等四竭字。彼并作揭。

　　僧莎诃。彼云萨婆诃。般若波罗蜜多心经一卷。唐玄奘第二译

　　慈恩传云。法师往蜀。见一病人。身疮臭秽。衣服被污。愍将向寺。施与衣服饮食之具。病者惭愧。乃授法师此经。因常诵习。及往天竺。过莫贺延碛。古曰沙河。上无飞鸟。下无走兽。是时顾影。惟一心但念观音菩萨及此经。逢诸恶鬼。奇状异类。绕人前后。及诵此经。发声皆散。在危获济。实所凭焉。按太平广记。奘师西行至罽宾国。道险不可过。遇一老僧。疮痍脓血。床上独坐。口授多心经一卷。诵之。遂得山川平易。道路开辟。虎豹藏形。魔鬼潜迹。从佛国取经而归。广记引据唐人小说。当以慈恩传为正。

　　宋王古法宝标目云。什奘二经。同本异译。于六百卷大般若中。此为要略。大义虽通全本。大部中无。是枝派摄。非从彼出矣。

　　宋濂文句序云。大部般若。合六百卷。撮其枢要。实惟心经。此经凡三译。今世所传二百五十八言者。贞观间三藏法师玄奘所译。摄须弥于毫芒。敛溟渤于涓滴。其神功浩浩乎不可思议。是以历代宝之。如摩尼珠。了空法尘。聿依佛智。皆不出乎是经。虽法华十万余言。华严四天下微尘数品。广略固殊。旨义无二。奈何以小德小智之见。解穷神极微之典。轻测真乘。妄谈般若也哉。

　　开元释教录。摩诃般若波罗蜜大明咒经一卷。(亦云摩诃心经一纸。)般若波罗蜜多心经一卷。(亦云般若心经一纸)。

　　大明南北二藏。并列如上二本。不载余译。

　　宋法宝标目。贞元译。有般若心经。普遍智藏般若波罗蜜多心经。王古云。即是般若心经。与什法师奘法师译。小有增多。

　　至元法宝总录。贞元续录。普遍智藏般若波罗蜜多心经一卷。宋天竺三藏达磨战湿罗译。般若波罗蜜心经一卷。罽宾沙门般若具利言等译。右二经。与前大明咒般若心等经。同本异译。

　　祥符录所记。梵本。般若波罗蜜多心经一卷。宋三藏慈贤译。梵本同上经一卷。唐天竺三藏大广智不空译。右二经。同本异译。

　　圣佛母般若波罗蜜多心经一卷。宋天竺三藏施护译。此经与大明咒等四经。同本异译。

　　按贞元已后。是经重译者。皆是同本异译。不空译。见宋师会连珠记。施护译见　皇朝泐公注。诸译皆具三分。与什奘二译异。施获本标菩萨说经。则泐公所引证也。今依宋元目录次列贞元后诸译之名。若慧灯记所引酉夏蒙古翻本。及诸家所载五译六译者。文无可征。以俟续考。

　　○次列古今疏注唐华严宗主贤首国师康藏和尚略疏

　　宋赞宁高僧传云。华严一宗。付授澄观。着般若心经疏。为时所贵。天下流行。复号康藏国师。是欤。

　　唐新罗崔致远法藏和尚传云。多心虽小不轻。疏出尘中经义。注曰。般若波罗蜜多心经。多心属上。心是般若之心。略云多心。对下文法华字也。经文止十四行。虽曰少小。理不轻视。又文虽少。义该八部故也。华严说众生智慧。如尘中有大经卷。心经小如众生心尘。疏出智慧广大心义。

　　至元法宝总录。般若心经幽赞疏二卷。大慈恩寺翻经沙门窥基撰。今与法华玄赞疏俱不传。

　　宋乾道乙酉。玉峰华严法师师会。撰心经略疏连珠记。万历中。续收入藏。元真觉大师文才。集心经略疏会要。亦名慧灯记。会师广引清凉诸文。才师委释贤首本疏。二家义趣不同。要皆略疏之钞也。蒙条治斯文。兼采二记。故窃自命曰小钞。大明天界寺僧宗泐如玘奉　诏注解大明翰林学士承旨金华宋濂文句

　　其他疏解。摘入小钞。随文具列。此不烦书。

　　般若波罗蜜多心经略疏小钞卷上

　　海印弟子　钱谦益　集

　　○般若波罗蜜多心经略疏(并序)　翻经沙门法藏述

　　夫。以真源素范。冲漠隔于筌罤。妙觉玄猷。奥赜超于言象。

　　连珠记云。真源者。即实相般若。无相真如也。清凉。释刹那际三昧云。即穷法真源。谓穷彼刹那。时相都寂。则刹那无际。由达清净真如。本无相故。素范者。素。表无瑕。范。持自性。谓体若冰霜。性犹珠玉。在烦恼泥。不改贞白。论云。如如体中。过恒沙染法。皆悉空空无所有故。冲。曰深玄。漠。言广远。妙觉。即观照般若也。清凉云。离觉所觉。而尽觉故。奥赜者。谓般若渊海。深而不可极也。大论云。智慧大海。唯佛穷底。

　　虽真俗双泯。二谛恒存。空有两亡。一味常显。

　　记云。以空假皆中。色空无寄。方经为此所宗。第一义谛之真空故。

　　△会要云。以色即是空之空。为真谛。以空即是色之色。为俗谛。言双泯者。色即空。故色泯。空即色。故空亡。言存者。谓即空之色。色虽泯。而其相宛然。以相常存而即泯。故泯而恒存也。即色之空。空虽泯而其性不失。以性恒存而即泯。故泯而常在也。又色即空。而空存。亦空即色而色存。以相即同时。故存泯齐立。空有等者。真谛故空。真空也。俗谛故有。假有也。亦由相即。故双亡也。空非异有之空。有非异空之有。色空不异。水乳无分。故曰一味。法界观云。菩萨见空。莫非见色。见色莫非见空。以二谛互融。故事理无阂。体即第一义真故。故下疏云。令悟二谛中道故。

　　△记云。此二不二。存泯同时。无性故缘生。空亡也。缘生故无性。有亡也。空有俱亡。为一味法。

　　△肇公曰。此直辨真谛。以明非有。俗谛。以辨非无。岂以谛二。而二于物哉。

　　△玄镜云。约融二谛义。初。会色归空。明俗即是真。二。明空即色。显真即是俗。三。色空无阂。明二谛双现。四。泯绝无寄。明二谛俱泯。然色。是有中之别称。通是空有二门耳。

　　良以真空未尝不有。即有以辨于空。幻有未始不空。即空以明于有。

　　记云。前科二谛圆融。空有一味者。以幻有真空无二。为中道故。清凉云。由无性故空。是空义。缘生故空。是空所以。既是从缘生。无性故空。故曰真空。而又不待坏彼差别法体。然后方空。是故真空未尝不有。又即此有法。缘生无性。便名真空。故云即有以辨于空。缘生故有。是有义。无性故有。是有所以。既是从缘无性之有。则此有常无自性。是故幻有未始不空。又即此无性。举体从缘而成于有。故云即空以明于有。

　　△清凉云。言第一义空者。非无物为空。乃即妙有之真空也。即色之空。方曰真空。亦曰妙有。要皆即有之空。方为具德之空。幻有从缘无性。如幻化人。非无幻化人。幻化非真。故云幻有。亦名妙有。以非有为有。故名妙有。要皆即空之有。方为具德之有。

　　△小钞云。真空。未尝不有者。圆成实性。非实无故。竺法汰。立本无义。肇公破曰。情尚于无。多触言以宾无。未知非有。非真有。非无。非真无也。幻有。未始不空者。依他起性。非实有故。支道林立即色游玄义。肇公破曰。明色不自色。故虽色而非色。此直语色不自色。未领色之非色也。

　　有空有。故不有。空有空。故不空。

　　记曰。有空下。即于幻有真空之上。各显一中道义也。初言有者。指幻法自体。即幻有上。非不有义也。次言空有者。谓此幻法。从缘无性。即空之有。是空家之有故。言空有。故不有者。以其举体全空。无所有故。即幻有上。非有义也。非有。非不有无二。是幻有义。大品云。诸法无所有。如是有故。次云空者。指真空上。非不空义也。言有空者。谓此真空。是缘生无性之空。即有之空。是有家之空。故云有空。故不空者。不待灭缘生。方为空故。全有之空。是不空故。即真空上。非空义也。非空。非不空无二。是真空义。经云。空。不空不可说。名为真空。中论云。无性法亦无。一切法空故。

　　△清凉疏云。幻有。即是不有有。真空。即是不空空。不空空故。名不真空。不有有故。名非实有。非空非有。是中道义。

　　不空之空。空而非断。不有之有。有而不常。

　　记云。不空不有。显正也。非断非常。拣非也。

　　△清凉云。缘生无性故空。则非无见断见之空。为真空也。无性缘生故有。则非常见有见之有。是幻有也。

　　△肇公曰。性常自空。故谓之性空。法性如是。故曰实相。言不有不无者。非如有见常见之有。邪见断见之无耳。

　　△玄谈云。虽空不断。虽有不常。此即中论。及智论文。且约空为真谛。有为俗谛者。空是即有之空。故虽空不断。斯则即俗之真也。不同始教。如龟毛兔角。方说名空。虽有不常者。有是即空之有。故此有非常。斯则即真之俗也。若有定是有。便堕常见。故中论云。定有则着常。定无则着断。是故有智者。不应著有无。非断非常。即是中道。

　　△影公中论序云。然统其要归。则会通二谛。以真谛故无有。俗谛故无无。真故无有。则虽无而有。俗故无无。则虽有而无。虽有而无。则不累于有。虽无而有。则不滞于无。不滞于无。则断见绝息。不存于有。则常见冰销。

　　△小钞云。空有两门。二宗迢然。清凉广明。文繁义博。贤首三对。囊括无遗。此是真空观门。开宗枢钥。登高披图。见一班矣。清凉云。即真即有。通会二宗。即真之有。则法相宗。即有之真。是法性宗。两不相离。方成无碍。斯则贤首融通性相之枢钥也。学者详之。

　　四执既亡。百非斯遣。般若玄旨。斯之谓与。

　　圭山云。会色归空。无增益谤。明空即色。无损减谤。色空无碍。无双非戏论谤。泯绝无寄。无双亦相违谤。四谤既无。百非斯绝。已当八部般若。无相大乘之极致也。

　　△清凉云。今显初门具德四句。一。真如是有义。二。真性是空。三。真如亦有亦空。四。真性非有非空。一重四句中更有四重四门。然执着成见。取成四谤。若能不住。无分别智。遍入四句。则远离四谤。不滞空有。何行不成。又随一句。则具余三。若随阙者。则非具德。又云。为法之相。不出有无。设非有非无。若有此者。亦不出有。若无此句。亦不出无。但遣有无。万法斯寂。

　　△起信钞云。一异有无等。各一四句。共成十六。又过现未来。各有十六。成四十八。又已起未起。各四十八。共成九十六。并根本之四。都成百非。若以论下文。真如自性。非有相。非无相。非有有相。非无无相。非有无俱相。例非一相非异等十句。此十句。一一能生十使烦恼。亦成百非。

　　△记云。百非斯遣者。论曰。百非非非。千是非是。非百非。背千是。非非中中。背背天天。演水之谈。足断而止。审虑之量。手亡而住。可谓般若二谛。中道之大宗也。释摩诃衍论云。百非非。非非百。非非非。中中云云。谓以非非。非去其非。故无非也。

　　△会要云。此之空有。与肇论有无不同。彼论有无。随世计说。相因而生。故论云。若以有为有。则以无为无。密严经云。要待于有法。而起于无见。如见牛有角。计兔无角等。二谛收之。但俗谛耳。仁王经云。若取着一二。若有若无。即世俗谛是也。此云即有之真空。即空之幻有。与彼遍计所执。有无之理。居然异也。

　　若历事备陈。言过二十万颂。若撮其枢要。理尽一十四行。

　　疏钞云。如大般若者。如般若清净。遍历八十余科。递为其首。成百余卷。如清净既尔。若以无生为首。亦遍历诸法。无性无相无得等。一二皆然。故贤首云。若历事备陈。言过二十万颂。

　　△会要云。二十万颂。属六百卷大部也。西域法。以颂定数。三十二字为一颂。一颂为一数。故大部该二十万颂。

　　△记云。一十四行者。行即十七字之行耳。

　　是知诠真之教。乍广略而随缘。超言之宗。性圆通而俱现。

　　广略随缘者。依起信云。以或有众生以自力广闻而取解。亦以自力少闻而多解。又或因广论而得解。复以少文摄多闻而取解故。

　　△会要云。宗谓宗旨。此所诠之性宗。在广部诠量非增。在略部诠量非减。一皆圆满融通也。

　　般若心经者。实谓曜昏衢之高炬。济苦海之迅航。拯物导迷。莫斯为最。

　　会要云。昏衢高炬者。如仁王经。以般若喻于摩尼大宝。体具众德。乃至云。若于暗夜。置高床上。光照天地。明如日出。苦海迅航者。则般若独能为舟也。若以六度共为舟。则施。为船底。戒。为船帮。忍。如板。进。如桌。定。如坠石。慧。如稍人也。

　　然。则般若。以神鉴为体。波罗蜜多。以到彼岸为功。心。显要妙所归。经。乃贯穿言教。从法就喻。诠旨为目。故言般若波罗蜜多心经。

　　会要云。依起信中。本觉般若体也。此体灵明。本自神解。故云谓心体离念。离念相者等虚空界。无所不遍。又云。有大智慧光明义等。若始觉。般若用也。无知论曰。般若可虚而照。真谛可亡而知。万动可即而静。圣应可无而为。皆神妙也今通诠二种。则实相属本。观照属始也。

　　△记云。肇公曰。然则智有穷幽之鉴。而无知焉。神有应会之用。而无虑焉。神无虑。故能独王于世表。智无知。故能玄照于事外。经云。般若无知。无所不知。则观照实相也。功者。用也。谓漉人天鱼。渡生死海。置涅槃岸。乃斯妙慧之功用也。前已广叙所诠之经。此特显能诠文字般若。略能摄广。是六百卷中之要妙。言是般若部中之心。如人心藏。是一身之要也。般若。法也。心。乃喻焉。心经为诠。般若为旨。结为题目矣。

　　△按远法师阿毗昙释曰。阿毗昙心者。三藏之要领。咏歌之微言。源流广大。管综众经。领其宗会。故作者以心为名焉。有出家开士。字法胜。以阿毗昙源流广大。卒难寻究。别撰斯部。凡二百五十偈。以为要解。号之曰心。古师以多心目此经。即远公阿毗昙义。净觉。力拣喻法。连珠记亦云。疏主顺译人之意。皆非通义也。

　　○将释此经。五门分别。一。教兴。二。藏摄。三。宗趣。四。释题。五解文。

　　○初教兴者。依大智度论云。如须弥山王。非无因缘。非少因缘。令得振动。般若教兴。亦复如是。具多因缘。一。谓欲破外道诸邪见故。

　　记云。谓末伽黎等。广起有无等见。行于理外。世尊说般若等经。破实我法。化令入道。

　　二。欲回二乘令入大乘故。

　　鹿园之器。方等弹呵。渐已成熟。般若广说诸法自性皆空。引令入大。故大品云。若人欲得阿罗汉果。当学般若波罗蜜等。

　　△会要云。天台判为通教。以三人同修。如三兽渡河之喻。

　　三。令小菩萨不迷空故。

　　即下拣地前菩萨。有三种空乱意。

　　四。令悟二谛中道。生正见故。

　　信解真正。了悟中真。不执定实色空。方名正见。二谛中道者。以是此经之所诠故。

　　△晋水云。前明缘起。莫逾色空。幻色俗谛。真空真谛。二谛无碍。唯一中道。

　　△玄谈云。仁王虽有二谛。智照无二。涅槃本唯一谛。解惑分二。昔人云。二谛并非双。恒乖未曾各。即其义也。生公云。是非相待。故有真俗名生。一谛为真。二言成权矣。即涅槃经意也。

　　五。显佛胜德。生净信故。六。欲令发大菩提心故。七。令修菩萨深广行故。

　　记云。欲成胜行。故演斯经。以净信大心。万行之本。又发三心。修十信。即是行故。佛德者。常等四德。及佛地河沙真净功德。同华严举果欢乐生信心也。以空宗言佛德空。多引此经无所得义。故疏云。显佛胜德。明佛德不空也。具如后文。大菩提心。即起信信成就发心三种也。离相为深。随相为广。般若具明二行故。

　　八。令断一切诸重障故。九。令得菩提涅槃果故。

　　二障二果如下。

　　十。流至后代益众众生故。

　　会要云。后门发明利益。即前九相。后门是总。前九是别。又此九益。总摄三聚。初。即邪定聚。二。三。不定聚。以三中是十信初发心故。所见犹滥小故。四既正见。乃至第九。是正定聚。故知大乘引摄无边。三聚普载。九类等运。非但一分半众生而已。

　　略说此十。具收彼意。令此教兴。

　　○第二藏摄者。谓三藏之中。契经藏摄。二藏之内。菩萨藏摄。权实教中。实教所摄。

　　记云。三藏经。律论也。经。非余二故。二藏。声闻菩萨也。今非二乘故。佛说一大藏教。有就机方便权宜说。有称性决了真实说。今经决了真实。故云实教摄也。教中权实多门。今依华严说。前二为权。后三为实。以戒贤。智光。所判真谛之空。非第一义空。故不摄此。准清凉云。般若离四句。何曾存空。般若不坏四句岂无妙有。大品。仁王。理趣等经。皆属终教。般苦现前。即同智照无二。亦同顿教。大品云。一切法趣色。即一切皆色。一中具一切。即事事无碍。般若义该五教。即具圆矣。若约当经。显诠分齐。疏文依缨络三观释经。当前第三。双拣双拂。真空现前。不生不灭。无智无得。即当第四。前疏广叙中道。下文备彰相作相成。互存互泯。无碍自在。即当第五。是故疏主判云。实教所摄。乃将今家五教后三。合为一实也。

　　△会要云。今判此经实教摄者。拣前菩萨藏中。含权实故。此宗空义。亦有判一分但空之说。名曰始教。非约全部。以一经中。容有多教故。

　　○第三宗趣者。语之所表。曰宗。宗之所归。曰趣。然。先总后别。总。以三种般若为宗。一。实相。谓所观真性。二。观照。谓能观妙慧。三。文字。谓诠上之教。不越此三。故以为宗。

　　记云。大论云。说智及智处。智智皆般若。晓公曰。此中即显三种般若。说智者。文字般若。及智处者。实相般若。智智。即观照般若。是三。皆此经之宗。古德云。妙心湛然。无相而相。谓之实相。实相随缘。为诸法之真性。肇公曰。实相。法性。性空。本无。缘会。一义耳。观照。即正体。智等无相。离分别之慧也。或说五种般若。不离此三。故云不越等。

　　△慈云式师云。实相。观照。文字。异名而同体。不可思议智境。实相也。不可思议智光。观照也。不可思议智炬。文字也。

　　别。亦有三。一。教义一对。以文字教为宗。余二义为趣。二。境智一对。以真空境为宗。观照智为趣。三。因果一对。以菩提因行为宗。菩提果德为趣。

　　记云。一。深穷教海。意在见理成智也。二。谛观正理。意其破惑发智也。因行。即观照妙慧也。果德为趣。非佛德空矣。其通宗者。般若以无相为宗。含于始顿实三教。今经。正当顿实。

　　△会要云。初。以能诠文字为宗。以所诠实相观照义理为趣。此则因文字般若而悟实相等。故先以教为宗也。仁王云。一十二分。皆如如文字。修文字者。不离文字。不著文字。无文字相。非无文字。乃至是即名为修文字者。而能得于般若真性等。

　　△泐师云。此经。以单法为名。实相为体。观照为宗。度苦为用。大乘为教相。单法者。即般若波罗蜜多也。实相者。即诸法空相也。观照者。照见五蕴皆空。度苦者。度一切苦厄也。大乘者。菩萨所行深般若也。按泐师此解。依台家五重玄义。

　　○第四释题者。般若波罗蜜多心经。亦有三对。

　　经题。般若波罗蜜多心经。

　　【疏】初。教义分二。谓般若心。是所诠之义。经之一字是能诠之教。即能诠般若之经。是依义立名。

　　记云。谓般若心者。标举也。是所诠之义者。判释也。判此题中。心。及般若等言。皆属所诠之法。不空译云。菩萨有般若波罗蜜多心。名普遍智藏。乃至色性是空。空性是色等。即心。是所诠法。明矣。圭山曰。藏和尚。释般若心经疏。作所诠义。释心字。意云。般若之心。是万法之体。故云心也。会同坚实用。释圆觉妙心云。不同缘虑。集起之义。肉团粗浅。不必拣之。故云所诠之义。经之云者。诠上般若心也。若心作喻释。即心经二字。能诠教也。即能等者。依所诠义。立能诠名。依主释也。

　　二。就所诠义中。法喻分二。谓般若等。是所显之法。心之一字。是能显之喻。即般若内。统摄要妙之义。况人心藏。为主为要。统极之本。

　　二就下。初。约所诠以指法。就上所诠义中。复取心字。以喻能诠教胜。唯般若等。是所诠之法。故不言所喻。复云所诠。是知实相。观照。非所喻也。独将一十四行文字般若。为所喻。故言所引之喻。不言能喻。心之下。二。叹能诠以引喻。慈恩云。般若波罗蜜多者。大经之通名。心经者。此经之别称。般若之心经也。草堂曰。亦作能诠教释。意云。此半纸之经。是六百卷之中也。即纥利陀耶。此云肉团心。引喻略经。是大部之心藏。即文字般若。是所喻。心之一字。是能喻也。况。譬也。譬此略经。唯谈妙最。余藏六腑。喻广说经。故云统极之本。

　　三。就前法中。有体用分二。谓般若是体。此云智慧。即神悟玄奥。妙证真源也。

　　记云。就前法中者。即就前所诠法中。非所喻文字般若中也。体用多门。略分三义。一。寂体。照用。则实相。观照。为体用也。二。权实二智。以照真。涉俗。分体用也。三。直就大乘以明体用。则以当法包含为体。运载功能为用也。此疏取到岸为用。证真为体。正用第三。兼之前二。若以翻尽为用。照源作体。则通用二三。该之第一。以无得无智之般若。会离性离相之真源。故证而称妙也。若以真源为实相。则般若但目观照文字。若约一法多名。理智互出。以无智外之如。故真源即般若。亦无如外之智。故智慧即真源矣。

　　△会要云。般若。智论翻为智慧。以性宗。二法。总是般若之一心。非如法相。因中名慧。果中名智。所以若智若慧。随举皆得。神悟。即观照也。玄奥者。所悟实相也。无知论云。实而非有。虚而不无。存而不可论者。其唯圣智乎。妙证下。果证也。起信说。至地尽位。以一念相应慧。顿尽无明。妙契心源。成究竟觉等。真源。即实相般若。肇公曰。见法实际。谓之般若。

　　△梁法彪发题云。云何智慧义。能知诸法实相。是智义。能照诸法无生。是慧义。若有照有得。不名智慧。无照无得。而本圆寂。是智慧义。

　　波罗蜜多是用。此云到彼岸。即由斯妙慧。翻生死过尽。至真空之际。即拣不到岸之慧。故以为名。

　　记云。以到岸为用。正约运因成果也。一。由斯妙慧者。运行令增也。二。生死过尽者。运惑令灭也。三。真空际者。运理令显也。即杂集三转依义。一。心转。真性现故。二。道转。行渐增故。三。断转。惑障灭故。又起信云。破和合识。是转灭。显现法身。是转显。智淳净。是转增。但小不次。

　　不到之慧。拣权小也。

　　△会要云。生死。是此岸。烦恼。是中流。涅槃。是彼岸。此经色即是空。何有自此岸到彼岸之异耶。问。菩萨未出生死。应同二乘。答。菩萨悲智俱修。空有双照。到与不到。两途一致。华严云。菩萨不住彼岸。不住中流。而能运此岸众生。到于彼岸。肇公云。诸法实相。谓之般若。能不形证。沤和功也。适化众生。谓之沤和。不染尘累。般若力也。

　　△法彪云。波罗此言彼岸。蜜多。此言度。又言到。言彼岸到者。盖是国语不同。云何为到义。生死是此岸。涅槃是彼岸。烦恼为中流。以无生慧。能证涅槃。未到云到。是体性能到。故名为到。不见因有能到。不见果有所到。是为到义。

　　谓体即用故。法之喻故。义之教故。立斯名耳。

　　会要云。一。以体就用。般若即波罗蜜。持业也。二。法喻两殊。能所是别。即般若等之心。三。教义宛殊。能所诠异。即般若等之经。皆依主也。若经字通余。般若当自。亦拣别依主。又法喻两殊。相违释也。

　　○自下第五解文。向下广释。此既心经。是以无序。及流通也。

　　记云。慈恩云。录大经妙最。别出此经。三分二序。故皆遗阙。然。余译各具。

　　△会要云。应是结集圣人。安不安也。

　　文中分二。初。显了般若。后。即说咒曰下。明秘密般若。何以辨此二者。谓显了。明说。令生慧解。灭烦恼障。以咒。秘密言。令诵生福。灭罪业障。为灭二障。成二严故。说此二分。

　　会要云。问。何故不配报障。答。报由业招。业谢报亡。如四谛中。断集谛因时。苦谛之果自灭也。修显生福。历文皆是。诵蜜生慧。在教尤多。

　　如华严四十二字母。即皆般若。修此门者。现身之中。成就慧身。如不空三藏。四十二字观行中说。

　　就前文中。亦二。初。略标纲要分。二。从舍利子色不异空下。明广陈实义分。以义非顿显。故先略标。非略能具。故次广释。必前。是据行略标。后。即就解广陈。

　　会要云。照五蕴空。度一切苦厄。是般若之大体也。虽曰蕴空。谓异色空邪。即色空耶。此之空相。垢邪。净邪。如是义相。苟不广释。何能悟入。前是据行等者。适公云。自在。与般若相应。名行也。后段。不别标行。故唯生解出行。谓观行。在观心中。只须要见五蕴皆空。一句之经。印持显现。自能度一切苦厄也。

　　△记云。今经略分。则别译序分之文。译者之妙。巧应秦人。而皆别相修多罗摄。略为广本。亦本略收。

　　前中。有四。一。能观人。二。所行行。三。观行境。四。明能观利益。

　　文句云。第一节。言五蕴皆空。为一经之纲领。

　　今初。

　　【经】观自在菩萨。

　　【疏】观自在菩萨者。是能观人名也。

　　清凉疏云。言观自在者。或云观世音。梵云婆卢枳底。此云观也。湿伐罗。此云自在。若云摄伐多。此云音。梵本有二。故译有二名。而法华云。观其音声。皆得解脱。即观世音也。若具文业摄化。即观自在故。彼中初。语业。称名除七灾。二。身业。礼拜。满二愿。三。意业。存念。净三毒。今多念观世音者。语业用多故。又人多称故。今取义圆。云观自在。

　　△慈恩说十自在。恐繁不引。

　　△西域记。阿嚩罗枳低湿伐罗菩萨。唐言观自在。合字连声。梵语如上。分文散音。即阿嚩卢枳多。译曰观。伊湿伐罗。译曰自在。旧译为光世音。或观世音。或观世自在。皆讹也。

　　△证真钞云。诸经标名。唯大悲心陁罗尼。具云观世音自在。

　　△记云。不空译云。菩萨白言。我欲于会中。说诸菩萨普遍智藏。般若波罗蜜多心。蒙佛听许。入慧光定。照五蕴空。度苦厄等。

　　△泐注云。按施护译本。世尊。在灵鹫山中。入甚深光明。宣说正法三摩提。舍利子。白观自在菩萨言。若有人欲修学甚深般若法门者。当云何修学。而观自在。遂说此经。此经。即世尊所说。大部般若之精要。故知菩萨之说。即是佛说。

　　谓于理事无阂之境。观达自在。故立此名。

　　又观机往救。自在无阂。故以为名。前释。就智。后释。就悲。

　　唐三藏云。观有。不住于有。观空。不住于空。闻名。不惑于名。见相。不没于相。心不能动。境不能随。动随不乱其真。可谓无碍智慧也。

　　△记云。以观不可分之理。圆摄一尘中。本分限之事。全遍法界内。理事圆融。广大甚深三昧。自在三摩地时。解脱若斯。是以从三昧起。如证而说。故云观达自在。

　　△泐注云。观自在者。能修般若之菩萨也。菩萨用般若观慧。照了自心清净。圆融无碍。此自行也。复念世间受苦众生。令其修习此法。改过迁善。离苦得乐。应时往救。无不自在。此利他也。

　　菩。谓菩提。此谓之觉。萨者。萨埵。此曰众生。谓此人。以智。上求菩提。用悲。下救众生。从境得名故。

　　文句云。菩提。云觉。萨埵。云有情。有情。则有众生也。众生。云有情者。以草木有生。而无情。一切众生。有佛性者。皆有生而有情。菩萨。在有情中觉悟。故云觉有情也。

　　【经】行深般若波罗蜜多时。

　　【疏】二。明所行之行。谓般若妙行。有其二种。一浅。即人空般若。二深。即法空般若。今简浅异深。故云行深般若。

　　记云。妙行二者。即二空行也。人我执无处。所显真如。名人空。法我执无处。所显真如。名法空。如。为所显。智。是能显。二执空无。故名二空。太一云。人空。通小乘。而未清净。三乘方清净。法空在三乘。而未清净。至一乘究竟清净。

　　△清凉云。言甚深般若者。般若。有二。一者是共。如云。欲得声闻果。当学般若等。法华亦云。一切诸法。悉皆空寂。无生无灭。无大无小。无漏无为。如是思惟。不生喜乐。即共般若。

　　今悲智双运。理事齐观。故其所发。即是不共。为甚深般若。悲济九类。而无所度。悲智相导。方为真实不共般若。

　　△广承云。共般若者。三乘同修。二乘之人。但见于空。不见不空。钝根菩萨。亦然。空。即偏真。是故为浅。不共般若者。别圆菩萨所修。菩萨之人。不见但空。但见不空空。即中道法界。故名深也。菩萨久已入实。将说此经。示为仪式耳。

　　△泐注云。行者。修行也。深般若者。实相般若。非初心浅智者。所观也。

　　言时者。谓此菩萨。有时亦同二乘人。入空观。故法华曰。应以声闻身得度者。即现声闻身等。

　　今非彼时。故云行深时也。

　　记云。般若时。贯五三。教。诠权实对浅论深。旨该多义。清凉引理趣大般若一段经文。初云。尔时世尊依一切无戏论法。说如来之相。为诸菩萨。宣说般若甚深理趣。轮字法门。谓一切法空。无自性故。一切法无相。离众相故。一切法无愿。无所愿求故。一切法寂静。永寂灭故。一切法无常。无常性故。一切法无乐。非可乐故。一切法无我。不自在故。一切法无净。离净相故。一切法不可得。推寻其相不可得故等。钞曰。此上显性空理趣。有法不有。义当始教空宗。次引经云。尔时世尊。复依一切住持藏法。如来之相。为诸菩萨。宣说般若。一切有情。住遍满甚深理趣。胜藏法门。谓一切有情。皆如来藏。普贤菩萨自体遍故。一切众生。皆金刚藏。以金刚藏所灌洒故。一切众生。皆正法藏。一切皆依正语转故。一切众生。皆妙业藏。一切事业加行依故。钞曰。前。明有法非有。后。明无法不无。非有非无。是中道理趣。此则义通后三。实教理趣。今经实教。理当后义。故云行深时也。

　　今于疏外。率愚。以助解。辄谓慧光三昧。广大甚深。穷法源底。当体难思。菩萨游此。故云行深。如理而证。照理究竟。当斯之时。乃曰甚深时也。原夫经意。未必须俟拣显。疏主循荥阳之请。顺译人三乘宗旨。以大拣小。略显一理耳。

　　△小钞云。诸宗抑般若。但为空教。恐谓菩萨空观。亦同小乘人空。疏主特为遮表。引法华以证成。正明菩萨此观。真空绝相。顿入华严法界。已当八部般若无相大乘之极致。故曰行深般若也。言时者。念劫圆融。即是无时之时。亦兼破彼宗第二时。非真般若也。会师料简。疏主。狥请顺译。穿凿师心。未敢闻命。

　　△会要云。以别译经中。是此菩萨告舍利子。说此法门。故疏云。此菩萨有时亦同二乘人。入空观故。以同事摄化。现同类身。行同类行。如世尊引二乘机。亦作无常等观。等者。等取应以辟支佛身等。今非彼时者。拣浅显深。可知。

　　【经】照见五蕴皆空。

　　【疏】三。明观行境。谓达见五蕴自性皆空。即二空理。深慧所见也。

　　泐注云。照者。观也。五蕴。色受想行识也。蕴者。积聚也。空者。真空也。识。即心王。受。想。行。是心所也。色。独是色。余四。皆心。

　　△记云。清凉曰。五蕴者。身心之异名。行人。若不识身心真妄。何能悬契。不达真妄之本。诸行徒施。是以菩萨。先入慧光大定。以离念之明智。彻法之慧目。洞达五蕴自性。空无所起。当体即如。然后。从三昧起。告鹙子曰。应如是学。故以达五蕴空。为观行境。然以深慧。观蕴性空。对之起观。故名为境。若成般若。境即所行。清凉曰。如般若中。虽有实相。为成智慧。所行境中。若能若所。皆是所行。如诸菩萨行深般若。能观所观。皆所行矣。

　　△圭山云。行境有二。一。是行家之境。唯行所到。非解境故。二。行即是境。行分齐故。

　　△记云。清凉又曰。生死之本。莫过人法二执。迷身心总相故。计人我为实有。迷五蕴自相故。计法我为实有。智眼照知五蕴和合。假名为人。一一谛观。但见五蕴。求人我相。终不可得。先观色蕴。是观身。了知坚则地。润则水。暖则火。动则风。观余四蕴。则是观心。了知领纳为受。取相为想。造作为行。了别为识。依此身心。谛观分明。但见五蕴。求人我相。终不可得。名为人空。若观一一蕴。皆从缘生。都无自性。求总相不可得。则五蕴皆空。名为法空。是以照五蕴。而二空理现。

　　△宗镜云。问。既以圣教正理比知。已生胜解。欲入圣位。缘何境界。亲证修行。答。但了人法二空。即入此观。

　　△佛海证云。照见。乃能观之智。五蕴。乃所观之境。以一切众生。色心常现前故。止观。初观阴境。意取此也。大庄严法门经云。五阴体性。即是诸佛体性。菩萨虽现五阴烦恼。不与五阴烦恼和合。体性无染故。菩萨虽现五阴生死。教化众生。知一切法。无去来故○禅要经云。见自心性。名之曰照。

　　○智证传云。华严十万偈。而十地品第六地。唯论十二缘生者。三苦已成之躯也。首楞严。披剥根境详矣。而其终。特言五蕴。亦三苦已成之躯也。佛曰。吾之法妙。不出众生日用。使学者。于凡夫身实证耳。永嘉曰。明识一念之中五阴者。谓历历分明。即是识阴。领纳在心。即是受阴。心缘此理。即是想阴。行用此理。即是行阴。秽污真性。即是色阴。此五阴者。举体即是一念。一念者。举体全是五阴。历历见在一念之中。无有主宰。即是人空慧。见如幻化。即是法空慧。予。观永嘉之谈五蕴。如骇鸡犀杭。四面视之。其形常正。益以证明般若经。照见五蕴皆空之旨。

　　【经】度一切苦厄。

　　【疏】四。明利益。谓证见真空。苦恼斯尽。常得远离分段变易二种生死。证菩提涅槃究竟乐果。故云度一切苦厄也。

　　记云。一切苦厄。二死收尽。今见真空。度已尽矣。清凉曰。乘人空观行。出分段生死。永处涅槃。乘二空观行。双照人法二我。毕竟空无所有。则离诸怖畏。度一切苦厄。出变易生死。名究竟解脱。

　　△晋水云。菩提智果。觉法乐也。涅槃断果。寂静乐也。照而常寂。心安如海。

　　△泐注云。苦厄者。五苦八苦。世间诸苦也。菩萨照五蕴空寂。离生死海。复悯在迷众生。颠倒妄想。受诸苦恼。故说此般若法门。令其修习。皆得解脱也。

　　△紫柏云。五蕴。为万苦根株。千殃之本。众生未能空此。萦缠苦厄。如蚕作茧。于百沸汤中。头出头没。丝无断日。菩萨既断蕴丝。故得空色两融。智慧并运。若事若理。譬庖丁解牛。无物迎刃。故得自在。

　　△会要云。证菩提下。即二转依果。转烦恼为菩提。转生死为涅槃也。究竟者。穷极义。无上义。亦毕竟义。以二果超于因地。出过二乘。一得永得故。对前苦厄。故曰乐果。酬因曰果。亦遂也。则行华先敷。果道后遂耳。

　　△泐注云。上乃结集别序。下段。是菩萨答舍利子所问。

　　○上来略标竟○自下第二。明广陈实义分。于中有五。一。拂外疑。二。显法体。三。明所离。四。辨所得。五。结叹胜能。初段。文有四释。一。正释小乘疑。二。兼释菩萨疑。三。便显正义。四。就观行释。

　　文句云。第二节。详言五蕴皆空。

　　【经】舍利子。色不异空。空不异色。色即是空。空即是色。受想行识。亦复如是。

　　△玄镜云。色。是法相之首。五蕴之初。故诸经。凡欲说空义。皆先约色。如大般若。从色已上。种智已还。八十余科。皆将色例也。会玄云。举要而示。则六道众生。及十方诸佛菩萨。二乘人等。五蕴。十二处。十八界也。

　　△圭山观门注云。虽有空色二字。本意唯归于空。以色。是虚名虚相。无纤毫之体。故修此观者。意在此故。第三色空无阂门中。举色为首。云空现。举空为首。不言色现。还云空不隐也。是故虽有空色无碍。但真空观。不言真空妄色观。私谓。圭山此义。是空观要门。华严云。菩萨得如是十空三昧门为首。百千空三昧。皆悉现前。此杜顺真空观门。相传之宗旨也。故于唱经之初。特标此文。

　　【疏】初中言舍利子者。举疑人也。

　　舍利。是鸟名。此翻为鹙鹭鸟。以其人母。聪悟迅疾。如彼鸟眼。因立其名。是彼之子。连母为号。故曰鹙子。是则母因鸟名。子连母号。

　　聪慧第一。标为上首。故对之释疑也。

　　记云。异译经云。佛在鹫山。与大比丘众。满千百人。今特告之。故曰上首。下科释菩萨疑。不指疑人。即鹙子也。鹙子等。皆是已在三乘中。太一曰。舍利弗。身在佛法中。当聪明位。又曰。其位在于熟悟顿教。义通初教。又回心声闻。约本。则名声闻。据现学法。则名菩萨。

　　△按泐师云。聪慧第一。为众请问。故菩萨呼而告之。文句则云。佛呼舍利而告之也。

　　○一。正释小乘疑者。彼疑云。我小乘有余位中。见蕴无人。亦云法空。与此何别。今释云。汝宗蕴中无人。名蕴空。非蕴自空。是则蕴异于空。今明诸蕴自性本空。而不同彼。故云色不异空等。又疑云。我小乘中。入无余位。身智俱尽。亦空无色等。与此何别。释云。汝宗即色非空。灭色方空。今则不尔。色即是空。非色灭空。故不同彼。以二乘疑。不出此二。故就释之。

　　记云。初。举疑。彼闻大乘说法空理。而生此疑。有余者。太一云。有余身智故。(会要云。谓二乘无学。已断三界九地见思二惑。余有苦依身在故。)见蕴无人者。蕴中无我。显人空故。彼正疑与大乘法空无别。今释之曰。床上无人。床固非无。蕴中无人。蕴岂空耶。今明下。以经遣也。

　　△会要云。由修我空。推求蕴中。实无主宰。故云空也。如云舍空。见舍中无人主。舍非空也。非蕴自空者。二乘计诸法从缘生。故为实有。未达从缘故空之理。故色等诸蕴。与空两异。以诸蕴由缘而生。蕴性自无。岂同汝宗。蕴中无人为法空乎。

　　△记云。无余者。太一曰。无余身智故。同数灭无为为体。此位身智俱尽。无色心等蕴。故今释之曰。汝小乘㭊色观。色尽方空。大乘体色观。色即是空。非灭色明空。如始教说。今则下。以经遣也。

　　△玄镜云。灭色明空。谓如穿井。除土出空。要须灭色。今正拣此。故中论云。先有而后无。是即为断灭。然外道二乘。皆有断灭。外道断灭。归于大虚。二乘断灭。归于涅槃。故肇公云。大幻莫若于有身。故灭身以归无。劳勤莫先于有智。故绝智以沦虚。又云。智为杂毒。形为桎梏。故灰身灭智。拨丧无余。若谓入灭。同于太虚。全同外道。故楞伽云。若心体灭。不异外道断见戏论。故今文云。不即断空。

　　△会要云。云以二乘等者。以此部兼被小故。天台云。般若名带。带小说大故。

　　○二。兼释菩萨疑者。依宝性论云。空乱意菩萨。有三种疑。一。疑空异色。取色外空。今明色不异空。以断彼疑。二。疑空灭色。取断灭空。今明色即是空。非色灭空。以断彼疑。三。疑空是物。取空为有。今明空即是色。不可以空取空。以断彼疑。三疑既尽。真空自显也。

　　清凉疏云。三种空者。地前空乱意菩萨。有三种疑。一。疑空灭色。取断灭空。此失空如来藏。即损减也。二。疑空异色。取色外空。三。疑空是物。取空为有。钞云。宝性论第四。若散乱心。失空众生者。谓初发心菩萨。离空如来藏义。以失变坏物修行者。名为空解脱门。此名何义。初发心菩萨。起如是心。实有法可灭。后时得涅槃。如是菩萨。失空如来藏修行。又有人。以空为有物。我应得空。又生如是心。离色等法。别更有空。我应修行。彼人不知空。然般若经中四句。正遣此三空疑。一。疑空灭色。故以色即是空遣之。二。疑空异色。故以色不异空。空不异色遣之。三。疑空是物。今明空即是色。故非别有空也。

　　△会要云。论说有四种人。不识如来藏。如生盲人。一。凡夫。二。声闻。三。缘觉。四。初心菩萨也。初心者。意在十信位中。下云。散乱心无定力故。乱意菩萨者。彼云。散乱心失空菩萨。谓初心散乱。失空如来藏。疏一疑。即彼论第三义。二疑。即彼论第一义。三疑。即彼论第二义。

　　△小钞云。准法界真空观门云。言真空者。非断灭空。非离色空。即有明空。亦无空相。故言真空。四门十句。不离三义。清凉玄镜。初二门八句。以法拣情。重重委释。总结三门。则曰。既拣三种不正之空。故第四句。说真空也。贤首此疏。以二门八句。束归于遣空乱意之三疑。遣初疑。即观文非离色空也。遣次疑。即观文非断灭空也。遣后疑。即观文即有明空。亦无空相也。空有断灭。三相俱空。即。离。形。显。不拣自破。此中色即是空。是第一会色归空门。空即是色。是第二明空即色门。色不异空。空不异色。是第三空色无碍门。故结成曰。三疑既尽。真空自显。清凉亦云。离此三过。方曰真空清净法界。良以入初观人。拣显多文。恐烦观智。故柬归三门。使学者可得其门而入也。

　　言三疑既尽者。并荡尽小乘计执之余疑。如奔流迳刃。一尽都尽。无别有疑可尽也。言真空自显者。已洞开行人迥绝之后观。如初日照山。一显都显。无别有真可显也。下科既云。便显正义。便显之言。蹑上释疑而来。所谓遮照同时也。会师于此。重烦料拣。谓荥阳熟闻译旨。疏主曲狥初机。后顺本宗。方为正释。斯则又多乎哉。君子阙如者矣。

　　别在缘起。智者请详。

　　△按玄镜。引十地经云。有。不二。不尽。此一句经。拣三乱意空。以有。拣断灭空。以不二。拣异色明空。以不尽。拣空为有。不谓有体尽灭。清凉钞引论云。云何取此自性空。有。不二。不尽。如是取。此句。显离三种空摄。一。离谤摄。二。离异摄。三。离尽灭摄。云有者。即初离谤摄。不谓断灭。如兔角故。言不二者。即离异摄。不谓异此空智。更有异空。言不尽者。离尽灭摄。不谓有彼此自体。彼此转灭故。今疏中。一。疑空异色。即二离异摄。二。疑空灭色。即一离谤摄。三。疑空是物。正取三离灭尽摄。贤首列三疑。以顺经文。故与论文不次。又清凉别解云。谓空不碍于色。明空非色外。遣第一疑。谓无定实色。举体即空。非断灭故。遣第二疑。谓空尚无色。岂有体耶。况色中无空。空定。无体。以空中无色。遣第三疑。此文次第如疏。而第三明空中无色。则兼摄第四泯绝门。皆发明空色同如之妙。不嫌于互异也。

　　○三。便显正义者。但色空相望。有其三义。

　　记云。经说色空相即。互无异者。良由具此三义故。清凉曰。缘起之事。与性空之理。二互相望。有乎三义。由此三义。成于理事无碍。

　　△清凉疏云。离此三空。即见自性本空。空如来藏。钞云。论先列三病。即返问辨非。后列三名治之。即顺问彰是。

　　论云。自体空者。可如是取。如兔角耶。不也。可如是取。异此空智。更有异空耶。不也。可如是取。有彼此自体。彼此转灭耶。不也。此返问彰非也。经云。有不二不尽。上论先举所拣。以经对治。即顺问彰是也。初离谤摄者。即取三空乱意中。第一乱意。会同经文。下之二摄。例此可知。第三摄有二释。疏言此明非灭有体之智。成有体之空者。由论云。彼此自体故。以空为此。智为彼。既离尽灭。故非灭有体之智等。疏言亦非空有物。可转灭者。即第三释。前释双就智空上。论尽灭。

　　今就空上论尽灭。正顺上第三。谓空为有谤。不要约智论有也。离此三空下。结成正义。初二。是有。后义。非有。自互相违。何成正义。故说正义。智相是有。智性说空。今此智空。由有三德。离上三谤。由空义故。与智非一。由前二义。与智非异。非一非异。是中道故。故此真空。是智之体。体相无二。为智之相。是同相也。同相。即是空如来藏。空如来藏。即性净涅槃。其体一耳。

　　△小钞云。观文云。三疑既尽。真空自显。清凉云。离此三空。即见自性本空。空如来藏。良以初乱意菩萨。以不了知空如来藏。执三种空。此论所列之三病也。明色空相即三义。遣三种疑。此对治之方也。上之三疑。所治之病也。下之三义。能治之方也。清凉钞曰。上论先举所拣。以经对治。今疏。乃分其能治所治。兼经对释。于义易了。贤首于是中。开拂疑显义二科。其章门一也。会师结弹。谓于大乘中。颠倒推求。及起疑惑等。实非疏主。及经宗旨。既不知列病遣疑。对治应有次第。又不知离空见性。遮显本自同时。明背疏文。兼违观义。未知何取。造此曲说。蒙。是以力辨之。

　　△会要云。详下释意。以色属事。则该通依他遍计之事。以空为理。即真空实相之理。理事交彻。故云不异。及㸦即也。此三如是次第者。由初相害。空色两分。然后依此以辨无阂。由真空幻色。两无阂故。所以全体相作也。

　　一。相违义。下文云。空中无色等。以空害色故。准此。应云。色中无空。以色违空故。若以互存。必互亡故。

　　会要云。初空中无色者。谓色举体浑是尽色之空。故空现而色亡。诸法皆然。故云等也。观文。真理夺事。及真理非事。皆此义也。以空下。出所以。事虚而理实。故如水夺波。波相自尽。准此等者。以空例色。谓空举体浑是尽空之色。故色存而空隐。观文。事能隐理。及事法非理。皆此义也。以色下。出所以。㸦存下。谓存空。则色亡。存色。则空泯也。然相违义。约空色非一义说也。

　　△小钞云。此疏中释成空色三义。印前显后之文也。是中具含第二观门。统收五对之义。观文。疏义。浅深硕异。今钞依文列叙。而结文。则统论焉。

　　○今初。一。相违义者。依观文。即真空观。初一二门。双拣色空之文。彼初文云。三。色不即空。以即空故。何以故。以空中无色。故不即空。会色无体。故即是空。次文云。前约空中无色拣。此正反前。应云色中无空故。空中无色。有理有文。色中无空。文理俱绝。圭山注云。有理者。真空绝相故。水中现火相时。水中必无故。有文者。经云是故空中无色无眼界等。此文正双拣空色。而空中无色。即摄泯绝无寄第四门也。清凉疏钞。结释三空义云。三。相违义。以体非有。故无可尽。安谓空为有耶。即三离异灭释。贴释上文。明空即是色。遣第三疑空是物疑也。若据玄镜则云。色空相望。总有三义。一。相成义。二。无碍义。三。相害义。广如第二理事无碍观中。今文含有三。连珠记。清凉循文委释。辞句全同略疏。末文云。即理事无碍中。五六九十四门。记主遂以理事十门。贴释色空。无复二门次第。此观疏诸文。浅深之大凡也。下之二义。例此可知。

　　○清凉云。真空必尽幻有。以若不尽幻有。非真空故。是相害义。以事揽理成。遂令事相无不皆尽。唯一真理。平等显现。以离真理外。无有少事可得故。如水夺波。波无不尽。般若中。是故空中无色等。

　　二。不相阂义。谓以色是幻色。必不阂空。以空是真空。必不妨幻色。若阂于色。即是断空。非真空故。若阂于空。即是实色。非幻色故。

　　会要云。色不碍空。亦色不异空也。以色等缘生。相即假有。性即真空。故名幻色。幻色本虚。岂碍空耶。空不碍色。亦空不异色。谓真空与幻色。不相妨碍故。若碍下。对拣。初。拣断空。谓灭色所显。如穿井见空。若碍于空下。拣实色。然色等诸法。本非真实。由情不了依他性空。依名取着。谓为实相。由此色空相碍。今了色等幻妄。从缘无性。当体无非真空。故不相碍也。此拣。如法界观初门广示。

　　○小钞云。观文云。第三色空无碍观者。谓色举体是真空故。色不尽而空现。空举体不异色故。空即色而空不隐。故无障无阂。为一味法。圭山云。先标无阂所以。下出无阂之相。谓若色是实色。即阂于空。空是断空。即阂于色。今既色是幻色。故不阂空。空是真空。故不阂色也。会玄云。空色无碍观。即般若云。色不异空。空不异色。此皆用初观。第三门释成也。清凉钞云。二不相碍义。是故不异。异则有碍于空。定性有故。空碍于有。定性无故。既不相阂。故非色外别更有空。故离异摄。此依第二离异摄。遣上文疑空异色疑也。若据玄镜。即云第三色空无碍观。正明无碍义。二无阂义。即具足理事无碍十门也。

　　○清凉云。真空必成幻有。以若碍幻有。非真空故。是相作义。及无碍义。谓事无别体。要因真理而得成立。以诸缘起。皆无自性。由无性理。事得成故。如波揽水而成立故。亦是依如来藏。得有诸法故。幻有必不碍真空。以幻有必自尽。令真空彻现故。是不相碍义。亦相作义。谓由事揽理故。则事虚而理实。以事虚故。全事之理。挺然露现。如由波相虚。令水露现。

　　三。明相作义。谓若此幻色。举体非空。不成幻色。是故由色即空。方得有色。故大品云。若诸法不空。即无道无果等。中论云。以有空义故。一切法得成。真空亦尔。准上应知。

　　会要云。三。相作义等者。望下各用。故云直释。若此下。反显。举。遍也。谓色心等法。浑体即是真空。方得成色等。是幻色也。由色下。顺明。由色即空故。方得成幻色也。此乃体色即空。知色是幻。大品下。引证。道。即万行。意云诸法若实。则凡圣迷悟。不可移易。以无实故。所以舍迷就悟。背凡向圣。趋道证果也。中论大同。此则依法显空也。真空亦尔者。例空作色也。将上幻色字。改真空字即了。又色若非空。凡夫遍计。空若非色。小乘断见。今幻色真空相作。始为大乘正理也。

　　○小钞云。观云。初一。色不即空。以即空故。何以故。色不即断空。故不是空也。以色举体是真空也。故云以即空故。良由即是真空。故非断空也。是故言由是空。故不是空也。第二明空即色观。但翻云。断空不即色。以真空必不异色故。上以空望于色。而成相作。色望于空。作义亦然。故曰真空亦尔也。清凉钞云。一。相作义故。离初谤摄。谓若无智。则无有空。若无真空。智不成立故。若诸性不空。即无道无果。故中论云。以有空义故。一切法得成。故论经云有。能离谤摄。既空能成有。岂待灭智。方说空耶。此依论经有字。第一离谤摄。遣上文疑空灭色疑也。若据玄镜。即云前二相即。亦相成义。第三色空无碍。正明无碍。今第四观。即相害义。相害。相泯故。虽有此三。意俱显于真观耳。清凉云。真空必尽幻有。是相害义。即真理夺事门。真空必成幻有。是相作义。及无碍义。即依理成事门。幻有必覆真空。是相违义。亦事能隐理门。幻有必不碍真空。是不相碍义。及相作义。亦事能显理门。此则三门五对。全彰无碍。所谓圆通无寄。为一味法也。

　　△今按观文。第二事理无碍观中。通标十门。即别束十门。以成八字。八义之中。束为五对。五对之中。又束为三义。十门开合。为入理事法界之诠门。今略疏释成空色。标列相害。不相阂。相作。三门。即取五对中所收之三。盖已束而又束矣。初。相害门。显空中无色。色中无空。于三空门。遣空灭色疑。为离异灭摄。于本观。即摄第四泯绝无寄。相害相泯义。于理事无碍观。即摄五六九十四门。亦互存互亡义也。二。不相阂门。显色不异空。空不异色。于三空门。遣空异色疑。为离异摄。于本观。则正明色空无碍。双拣双显义。于理事无碍观。则正明二门无碍。而初二门中。镕融理事。正通显无阂之体相也。三。相作门。显色即是空。空即是色。于三空门。遣空灭色疑。为离谤摄。于本观。克指会色归空。明空即色。于理事无碍观。则真空初二门。皆是相成相作。即具含理事三四二门也。然而法界钩锁。已通摄理事十门。疏义铺舒。终不出真空一观。其故何哉。良以炬火重关。门无广狭。崇台秘钥。枢有浅深。约此三义为门。以生观智。空色同如。行起解绝。真空绝相。理极于斯。若夫理事十门。真空三义。后先映望。理具文含。贤首于此文。但指空色。不标理事。于次文。但略标存泯四义。不配列理事十门。所谓不以第三色空无碍。滥于第三事理无碍观者。良以章门观网。不容错互故也。夜摩偈赞疏云。若约相成。二门峙立。若约相夺。二相寂然。双照此二。非即非离。若说一者。离之令异。若云异者。合之令同。善须得意。勿滞于言。清凉明五对。收归不即不离。前四。明事理不离。后一。明事理不即。此中三义。终始镕融。理正如此。

　　○是故真空。通有四义。

　　会要本云。二。空色各开四义。真空望色。通有四义。以空望色四义中。则空为自。色为他。

　　△记云。是故。蹑上之辞。由上三义无碍。故令真空妙色。各具四义。而成空色圆通。当知此经所诠。即色之空。即空之色。各具四门三义。双存双泯。逆顺隐显。具德自在。无滥始教空宗。所诠真谛之空也。

　　△会玄记。约理望事。即真空四义。理望于事。以理为己。以事为他。约事望理。即妙有四义。事望于理。以事为己。以理为他。

　　一。废己成他义。以空即是色故。即色现空隐也。

　　会要云。初句标。以空下。释。由空即色。故唯色非空也。空体真故。但可云隐。不可云尽。如经众生现。而法身不现等。

　　二。泯己显他义。以色是空故。即色尽空显也。

　　幻色本虚。故可言泯。泯犹尽也。故云色尽。由色即空。故唯空非色也。

　　三。自他俱存义。以隐显无二。是真空故。谓色不异空为幻色。色存也。空不异色名真空。空显也。以互不相阂。二俱存也。

　　隐。即初门。显。即二门。今第三门。空色两存也。疏即举经以释。

　　四。自他俱泯义。以本体相即。全夺两亡。绝二边故。

　　何以俱泯耶。由二相即。互形夺故。何者。由色即空而色亡。非有边也。空即色而空隐。非空边也。此四句。通释经中色空即异四句。初二门。单用相即二句。以明废泯。第三。用不异二句。以显俱存。第四。双用相即二句。以彰两亡。

　　△玄谈云。真空四义。一。废己成他义。即依理成事门。二。泯己显他义。即真理夺事门。三。自他俱存义。即真理非事门。四。自他俱泯义。即真理即事门。由其相即。故得互泯。又由初及三。即事遍于理门。以自存故。举体成他。故遍他也。

　　△会玄云。理既废己同他。事对谁立。故亦泯也。

　　色望于空。亦有四义。一。显他自尽。二。自显隐他。三。俱存。四。俱泯。并准前思之。

　　会要云。四义中。色为自。空为他。初二。二句。㸦显㸦隐。隐自者。谓色相元虚。见色唯㸦。故云隐也。如见波是水。睹器浑金。隐他者。谓色相宛然。事能隐理也。准前等者。但色空㸦举为异。可例前说。亦以初二及四。释经中色空二即。初二门。单用二句。以明隐显。第四。齐用二句。以释双亡。第三。用不异二句。以辩俱存。意易可了。故云思之。问。前空望于色中第一句。何异色望于空第二句。以废己隐他。皆真空故。成他显自。皆幻色故。色望于空中第一句。何异空望于色中第一句。以隐自泯他。皆幻色故。显他显己。皆真空故。俱空色互先。成此四义。亦何太殊。俱存俱泯。尤一贯之。答曰。深有所以。谓初四义中。虽成他泯他。即是色望于空中。显自隐自。仍属空望色。后四义中。虽隐自显自。即是前门泯他成他。仍属色望空。俱存俱泯。体义似同。亦所望异故。故前后四句。各有由致。理非重并。释经四句。意义方周。

　　△玄谈云。妙有四义。一。显他自尽义。即事能显理门。二。自显隐他。即事能隐理门。三。自他俱存义。即事法非理门。四。自他俱泯义。即事法即理门。又由初及三。即事遍于理门。以自存故。而能显他。故遍他耳。

　　△是则幻色存亡无阂。真空隐显自在。合为一味。圆通无寄。是其法也。

　　玄镜云。故约幻有存亡无阂。真空隐显自在。故逆顺自在。无障无碍。

　　△清凉云。存亡隐显。于中二意。一者结上。空中无色。亡也。不碍色故。存也。举体即空。非断空故。兼存亡也。存亡约色。隐显约空。空理真常。不可言亡。而色存。则空隐。色亡。则空显。此唯约会色归空以说。若兼第二不碍现色。是明空即色观。论存亡隐显者。色即是空。则色亡空显。空即是色。则空隐色存。然。皆即亡即存。即隐即显。故云自在。即总结第三空色无碍观。其泯绝无寄。在下释文。

　　△又云。相违是存。相害是泯。然。存上有不存之义。泯上有不泯之义。若唯泯。无不泯。则色空俱亡。无可相即。以不全泯故。虽相即而色空历然。若唯存。无不存。则色空各有定性。不得相即。由有存不存故。虽历然而得相即。以体虚故。

　　△记云。是则者。承前之语。由色。有显他自尽等。不思议玄奥之德。故能或存或亡。无有障碍。具德之空。或隐或显。逆顺自在故。即幻有之真空。即真空之幻有。圆妙融通。无有异相。故曰合为一味。圆通无寄。是所诠之法。故经云色不异空。空不异色等也。若依此释斯经分齐。正当圆中同教。于中若唯取双存。义当终教。唯取俱泯。则当顿教。若欲属当经文。如前所引玄镜二义。亦当终顿。疏主合五教后三。判为一实。其宗旨全具于此。

　　△会要云。色中四句。不出存亡。初二句。㸦即以显存亡。第三。㸦不相异。唯存非亡。第四。相即㸦夺。唯亡非存。无碍者。谓存不碍亡。亡不碍存。正存即亡。正亡即存。真空四句。不出隐显。谓初门。废己显他。次门。泯他显己。第三。㸦不相异。唯显非隐。第四俱泯。唯隐非显。自在者。欲显即显。欲隐即隐。法无留碍。故云自在。幻色生灭。可言存亡。真空体实。俱云隐显。若色则存亡一致。若空则隐显无殊。若色空相望。则二㸦相即。二㸦不异皆一味也。然。色云无碍。空云自在。但㸦变文耳。存亡。亦可云自在。隐显。亦可云无碍。此则圆通无寄也。

　　○四。就观行释者。有三。

　　会要云。前解诸义。就色空法上。以明玄妙。未会心观。故今云尔。前即解也。此即行也。

　　一。观色即空。以成止行。观空即色。以成观行。空色无二。一念顿现。即止观俱行。方为究竟。

　　还原观云。起信云。若修止者。对治凡夫。住着世间。能舍二乘怯弱之见。若修观者。对治二乘。不起大悲狭劣之见。远离凡夫不修善根。止观两门。共相成助。不相舍离。若不修止观。无由得入菩提之路。依此义故。要修止观。起六观者。依前五门。即观之止。而起即止之观。理事无碍。法如是故。定慧双融。离分齐故。

　　△记云。观色即空。色是外尘。观之即空。论谓止一切境界相。即经第三句。观空即色。论谓分别因缘生灭相。即经第四句也。空色无二。即二不异句也。

　　△会要云。空色无二者。止观齐修也。以二句相望。同时㸦即。成此俱修也。一念顿现等者。谓一念齐照。空色两融。即止。而观照历然。正观。而寂然无相。现非前后。故云顿也。止观等运。定慧均融。自能流入萨婆若海。故云究竟。

　　△二。见色即空。成大智而不住生死。见空即色。成大悲而不住涅槃。以色空境不二。悲智念不殊。成无住处行。

　　记云。论曰。观一切法。自性无生。离于妄见。不住生死。智也。观一切法。因缘和合。业果不失。起于大悲。修诸福德。摄化众生。不住涅槃。悲也。色空下。二不异句。即悲之智。观彼即生之空。即智之悲。以化即空之生。随顺法性。不住二边。故云成无住处行。

　　△清凉云。即智之悲。故乐住生死。即悲之智。远离轮回。有悲无智。即堕爱见。有智无悲。即滞二乘。无智。不能观空。无悲。不能起行。大智自利。导凡。大悲利他。乐小。此二相导。成无住道。

　　△三。智者大师。依缨络经。立一心三观义。一。从假入空观。谓色即是空故。二。从空入假观。谓空即是色故。三。空假平等观。谓色空无异故。

　　记云。天台云。有次第三观。一心中三观。从假入空观。亦名二谛观。从空入假观。亦名平等观。二空观为方便。得入第一义谛观。此名出缨络经。一心三观者。出释论云。三智实在一心中得。只一观而三观。观于一谛而三谛。故名一心三观。乃至此观成时。证一心三智。准此。即三观之名。本出璎珞。论以一心融之。名一心三观。论本于经。人承于论。故曰依缨络经。文中初观。会色归空。次观。明空即色。后。即空色无碍。泯绝无寄。中道第一义谛观也。清凉云。空如不二为真空。不坏假名。即为假观。合上空假。为中道故。又玄镜云。若约三观就心经者。色不异空。明俗不异真。空不异色。明真不异俗。色空相即。明是中道。即上四句。为空假中之三观也。二祖配经不同。则知经意融通。无定法耳。

　　△疏钞引台教云。言从假入空者。谓观因缘假有之法。皆是空寂。云何知空。若云色者。唯五根五境。及无表。此十一色。合成色蕴。故色蕴空。又于此中。一一推征。谓一眼色。从八微生。假合成色。㭊至极微。都无实色。故曰色空。此藏教也。若云因缘所生。而无自性。举体即空。不须㭊破。故净名云。色性自空。无色灭空。体达此色。有染即空。故云体法明空。有通教起也。言从空入假者。即三观迤逦。故成别教。谓先观真谛。本来空寂。出观入俗。涉有化生。净佛国土等。故云从空入假。由入俗故。又多流散。次观中道。动寂无二。远离空有动寂二边。三观不在一时。故名别教。言三观一心中得。有圆教起者。即空即假即中。虽三而一。虽一而三。三种皆空者。言思道断故。三种皆假者。但有名字故。三种皆中者。即是实相故。但以空为名。即具假中。悟空即悟假中。余亦如是。

　　△小钞云。此中依台教安立三观。谓空假中三观。即色空无异等三句。贤首。清凉。配文不一。皆是真空观中。观网交罗。故玄镜云。虽有三观。意明三观融通。为真空耳。近师。有专依一心三观。委释全经者。此亦认贤首之一沤者也。

　　○上来初段四释科竟。次下。重列别释色空等四句诸文。

　　○净名经。喜见菩萨云。色。色空为二。色即是空。非色灭空。(肇论引云。非色败空)色性自空。如是受想行识。识空为二。非识灭空。识性自空。于其中而通达者。是为入不二法门。肇曰。色即是空。不待色灭。然后为空。是以见色异于空者。则二于法相也。

　　○肇论曰。经云。(大品习应品文)色不异空。色不异色。色即是空。空即是色。若如来旨。观色空时。应一心见色。一心见空。(空色殊照。故各一心)若一心见色。则唯色非空。若一心见空。则唯空非色。然则空色两陈。莫定其本也。(真空幻色。本自不二。今既各说。故失不二之本也)是以经云。非色者。(牒上即色明空义)诚以非色于色。(经说真空。即幻色故。)不非色于非色。(上非色。是真空。下非色。是断空。不说真空。是离色。灭色故)若非色。(空也)于非色。(离色灭色)太虚则非色。(牒上非理也。若离色。唯太虚离色耳)非色何所明。(出过也。断灭之空。无知无用。非修非证。何必辨明)若以非色(真也)于色。(幻也)即非色不异色。非色不异色。色即为非色。(色空不二。为经正义。经文初句。简实也。次句。简断空。后二句。一念双简。得智用者。则事不异理。理不异事。事理互融。空有双照矣)。

　　○肇公宝藏论曰。夫以相为无相者。即相而无相也。故经云色即是空。非色灭空。譬如水流。风击成泡。即泡是水。非泡灭水。夫。以无相为相者。即无相而相也。故云空即是色。色无尽也。譬如坏泡为水。水即泡也。非水离泡。夫。爱有相。畏无相者。不知有相即无相也。爱无相。畏有相者。不知无相即是相也。是故无相。及有相。一切悉在其中矣。

　　○宗镜云。法界观真空门。一。色即是空者。以色举体全是真空。不是即于此断空也。以即真空故。谓即于心体离念之真空也。以色等本是真如一心。与生灭和合。名阿梨耶识等。而为能变。变起根身器界。即是此中。所明色等诸法。故今推之。都无其体。故举体归于真心之空。不合归于断灭之空。以本非断空之所变故。断空。则是虚豁断灭。无知无用。不能现于万法。如镜外之空。非同镜内之空。色相宛然。求不可得。谓之空。又凡是色法。必不异真空。以诸色相。必无性故。是故色即是空。既非灭色取空。离色求空。又不即形显色相之空。又不离形显无体之空。故即真空若不即色相。即无遍计所执。不离无体。即是依他缘起。缘起无性之真理。即是圆成。二。明空即色者。真空必不异色。故云空即是色。何以故。凡是真空。必不异色。以是法无我理。非断灭故。是故空即是色。若离事求空理。即成断灭。今即事明无我无性。真空之理。离事何有理乎。以真如不守自性。随缘成诸事法。则举空全色。举理全事。又真如正随缘时。不失自性。则举色全空。举事全理。三。空色无碍者。谓色举体。全是尽色之空。故。色尽而空现。空举体不异。全尽空之色。即空即色而空不隐。是故看色。无不见空。观空。无非见色。无障无碍。为一味法。如举众波全是一水。举一水全是众波。波水不碍同时。而水体挺然全露。如即空即色。而空不隐。

　　△又云。观色一法。小乘。见是实色。不说性空。初教见此色从缘所成。必无自性。即空无所有。如波归水。终教。见色空无碍。以真空不守自性。随缘成色。即是幻色全赖空成。即此赖空之色。虚相无体。恒自性尽而空现。是故色即空而常泯。空即色而常存。要由自尽之色。方是空色。成色之空。乃是真空。举体互融。无有障阂。如水入波。

　　△泐注云。色即四大幻色。空乃般若真空。众生由迷真空。而受幻色。如水之成冰也。菩萨修般若观慧。照了幻色即是真空。其犹融冰为水。然色之与空。其体无殊。故曰色不异空。空不异色。如冰不异水。水不异冰。色即是空。空即是色。如冰即是水。水即是冰。此乃一经之要。般若之心也。

　　△文句云。色不异空者。明色乃幻化所为。必不碍空。若碍于空。即是实色。非幻化矣。

　　空不异色者。则空乃一真显露。必不妨色。若碍于空。即是断空。非真空矣。此言色空不相碍也。

　　色即是空者。明非色灭空也。空即是色者。明不可以空取于空也。此言色空无二也。真空。如大圆镜。应物现形。而镜中初无其物。故曰真空未尝不有。即有以辨于空。幻色。如泡影电云。当其出现。何尝无像。一刹那顷。变灭归空。故曰幻有未始不空。即空以明于有。受想行识等。具云受不异空。空不异受。受即是空。空即是受等。此文。是结例诸法也。

　　○小钞云。约观门言之。色即是空。空即是色。是初二会色归空。明空即色二门。

　　色不异空。空不异色。乃第三空色无阂门。则观门有次第也。

　　约观理言之。凡是色法。必不异空。是故色即是空。凡是真空。必不异色。是故空即是色。则观理无历别也。若约消文言之。应云。云何色即是空。以色不异空故。云何空即是色。以空不异色故。今经文四句。不依次者。意明真空圆观。同时顿起之义耳。永明宗镜。合清凉圭山之说。委释观文。最为详密。今师则曰。既云不异。已是相即。重言即是。以示绝待。拘文滞义。讲习相仍。一则倒置观门。标深为浅。二则测量观理。拣圆成别。夫。言即是之深于不异者。此今人制科习气。推解深经。斯以抟黍博金钱耳。能龙不免。矧余人乎。

　　△一切法体。不出有无。清凉有其三义。一者。谓世俗幻有之相。相本自空。胜义真空之理。理常自有。此约当体以明。即今经色即是空。空即是色也。二。谓有。是空有非常有。斯有未尝不空。空。是有空。非断空。则空何尝不有。此明即有是空。即空是有。二谛交彻成一。即今经色不异空。空不异色也。三。谓空有。有空。体一名殊。名殊。故真俗互乖。迢然不杂。体一。故空有相顺。冥然不二。一与不一。不即不离。镕融无碍。此则色空相即。空色不异。已具足泯绝无寄。真空绝相之玄旨。以观门自有次第。义不顿彰。至后门。而方显。故仁王般若经云。于谛常自二。于解常自一。通达此无二。真入第一义。菩萨智契其源。所以迥绝无寄。而善修安立也。

　　般若波罗蜜多心经略疏小钞卷上
卍新纂续藏经第 26 册 No. 0532 般若心经略疏小钞


　　般若波罗蜜多心经略疏小钞卷下

　　○第二。显法体。于中有二。先总。后别。今初也。

　　文句云。第三节。言五蕴空相。无生灭等。以足第二节之意。

　　△小钞云。上来经文。正明真空观中。会色明空无碍三门。

　　自下。方显泯绝无寄。玄镜曰。不生不灭。乃至无智亦无得。真空观备矣。

　　【经】舍利子。是诸法空相。

　　【疏】初中言是诸法空相者。谓蕴等非一。故云诸法。显此空状。故云空相。

　　记云。蕴等。谓三科七大等法。空状者。即第一义空。形相体状也。不同角峰垂𩑶之相。负重致远之性。内为性。外为相也。良以真空随缘而现诸法。要在缘中。方显空理。故约诸法而明空相。

　　△泐注云。空相者。真空实相也。菩萨复告舍利子云。既了诸法当体。即是真空实相。

　　△会要云。是。此也。蕴等者。等取一切染净依正。相者。状也。真空相。即以不生不灭等为相。

　　△紫柏云。此空相。照见五蕴之空也。

　　△广承云。是诸法者。略则指上五蕴。广则十界法也。空相者。实相也。经云。无相不相。名为实相。无相者。无生死相也。不相者。不涅槃相也。生死涅槃俱尽。常寂灭相。故名为空。不二不异。离虚伪颠倒。常乐我净。即空假中。故名实相。经云。观一切法空如实相。即此意也。

　　中边论云。无二有此无。是二名空相。言无二者。无能取所取有。言有此无者。有能取所取无。是二不二。名为空相。

　　记云。探玄云。一。遣妄。二。顺真。又初。会性本无。二实相不灭。又前了其不有。后证其不无。故云无二有此无。是二名空相也。清凉曰。无妄法之有。有妄法之无。然有无有二。一。定性有无。二真空妙有。无妄法之有。则无定性之有。非断无矣。有妄法之无。是真空之无。便为妙有。是故若举妄取真。则妄有真空。如三论说。若空有对辨。则妄空真有。如涅槃明。无能取所取有者。则无妄法之有也。有能取所取无者。则有妄法之无也。故曰。遂令缘起之相。相无不尽。无性之理。理无不现。

　　△会要云。中边论。弥勒菩萨所说。疏中随释。即世亲长行。若顺彼宗。能所二取之无。唯在遍计。性宗。及此宗。则依他分别。既虚妄故。亦成空也。然贤首引此。正取空相为证耳。二。即有无。不二者。以依他虚妄法中。立二有取。及二无取。故知非定有二。定无二。此为空相也。

　　○二。别显中。有三对六不。然。有三释。一。就位释。二。就法释。三。就观行释。

　　【经】不生不灭。不垢不净。不增不减。

　　记云。经明六不。而中论云。不生亦不灭。不常亦不断。不一亦不异。不来亦不去。此明八不。清凉曰。欲明不生不灭。含义无尽。略举八不。然。不生等。佛法之体。正教之要。义味无尽。释有多门。略伸一两。是以贤首。清凉。约境行通别。以释斯义。破法显理。此为最要。中论曰。不生不灭。已总破一切法。又六八十不。若约显义无尽。则经论异出。不必更会。若言展转相因㸦成。由不来去。得非一异。由不生灭。得不断常。会亦无违。

　　【疏】初。就位释者。一。不生不灭。在道前凡位。谓诸凡夫。死此生彼。流转长劫。是生灭位。真空离此。故云不生不灭也。

　　记云。道前。谓见道前也。从外凡杂染众生位说。论曰。为本际无边。烦恼藏所缚。从无始来。生死趣中。生灭流转。名众生界。是生死位。第一义空。性非生灭。故经。以不不之。疏言。真空离此等。

　　△会要云。道。即一切因修之行。非属无漏圣道。道前。即目十信已前。以信位。亦治业垢故。下引法界论。詺此为染位故。凡夫。谓群生也。十信已前。教缘未值。不识修行。惑业相因。果报流转。无始及今。故云长劫。真空等者。空为能离。生灭所离。如来藏中。无起灭故。问。但云空相。宁非但空。答。若唯但空。空讫诸法。不辩空相。既以不生等为相。即空后不空。中道无性之理也。故云真空离此等。

　　二。不垢不净者。在道中菩萨等位。谓诸菩萨。障染未尽。净行已修。名垢净位。真空离此。故云不垢不净。

　　记云。道中者。见修二道。十地位中也。又以十地说为见修。故云菩萨等位。此约能所。治障行以分净垢。疏主曰。已断障。故名净。断未尽。故名垢。又修起净德名净。净德未圆。犹带障。故名垢。又异前位。故名净。异后位。故名垢。真空离此。故经不之。

　　△会要云。净行为治。对染名净。则信位十善净行。治十恶染故。乃至金刚心位。觉生相无明之垢。故云垢净位也。

　　三。不增不灭者。在道后佛果位中。生死惑障。昔未尽而今尽。是减也。修生万德。昔未圆而今圆。是增也。真空离此。故云不增不灭。

　　记云。道后者。究竟位也。今尽者。习气亦尽也。今圆者。福智圆满。最极净也。此皆染净相翻。缘修若此。性觉真空。不容有是。故总不之。首楞云。如何是中。更容他物。

　　△会要云。生死惑障。即根本无明业相也。此相微细。非地尽境界。唯佛智觉了。故云今尽。起信云。根本业不相应染。依菩萨地尽。入如来地能离故。修生等者。谓始觉修生功德。即微细相大。起信云。真实识知义。常乐我净义等。究竟始觉时。方得圆满。故曰今圆。

　　又佛性论中。立三种佛性。一。道前。名自性住佛性。二。道中。名引出佛性。三。道后。名至得果佛性。佛性惟一就位分三。今真空无异。亦就位分异。又法界无差别论中。初。名染位。次。名染净位。后。名纯净位。皆同此也。

　　记云。天亲菩萨造佛性论。彼论第二卷。第三显体分。三因品云。佛体性有三种。三性所摄。义应知。三种者。所谓三因。三种佛性。三因者。一应时因。二加行因。三圆满因。三种佛性者。应得因中。具有三性。一。住自性性。二。引出性。三。至得性。清凉曰。住自性性者。谓道前凡夫位。引出性者。从发心以上。穷有学圣位。至得性者。无学圣位。疏主又曰。自性住佛性者。杂染众生位中。有垢真如。引出性。菩萨位。垢净真如。至得性。即无垢真如。真空等者。就前三位。故有生等。性空觉明。无若干也。

　　△会要云。道前。名自性住者。彼论云。一。自性住佛性者。谓道前凡夫位。释曰。谓正因佛性。处于染中。性恒不变故(真如之理。自性常住无有改变。即是一切众生。本有佛性)。道中名引出佛性者。彼云。从发心已上。穷有学圣位。谓此位中。以有缘了二因。令性增长。而显发故(佛性虽具必假修习定慧之力。方能引发本有之性)。道后名至得者。在无学圣位。以前二位中。虽得而非至。果位得极。方名至也。故知道前。可名应得。乘如实道。来成正觉时。乃至得也。今真空无异者。以真空。与佛性。体一名殊耳。法界无差别论。坚慧菩萨造。彼云。复次此菩萨心。无差别相故。不净位中。名众生界。于染净位。名为菩萨。寂静位。名为如来。亦大同也。

　　△二。就法释者。谓此真空。虽即色等。然。色从缘起。真空不生。色从缘谢。真空不灭。又随流不染。出障非净。又障尽非减。德满不增。此生灭等。是有为法相。翻此。以显真空之相。故言空相也。

　　玄镜云。谓空若是物。则有生灭。若有尽灭。则有生起。今法空相。不生不灭。岂有有耶。故云是诸法空相。不生不灭等。

　　△记云。一者。珠现青黄。而珠不生。青黄遽亡。而珠不灭。二者。如华华空。空不生华。华去空澄。空不加净。三者。德本不生。真空本有。湛然不生。其何增耶。障本不灭。妄惑本空。灭无可灭。将谁减耶。此生灭下。是会总。诸识熏习故。妄心分别故。有色等生。是故皆为有也。真空离此。故翻破彼。空显相也。

　　△会要云。此中文含纵夺。此真空虽即色等者。纵也。然色下。夺也。以色生时。缘会而起。空非缘会。如何生耶。因缘离散。色从缘灭。空非缘离。如何灭耶。故肇公云。如其真有。有则无灭。譬之空华。依空生灭。空非生灭也。此生灭等者。结也。上之三对。皆有为相。翻此三对。是真空相。略寄三对。显此空相。三对遮非。空境何相。莫因解了。住此相中。故法界观。真空绝相云。此语。亦不受也。

　　○次下。通释三对六不。

　　○大品云。佛言。舍利弗。是诸法空相。不生不灭。不垢不净。不增不灭。是空法。非过去。非未来。非现在。是故空中。无色无眼耳。乃至无苦集灭道。亦无智亦无得。无须陀洹。无须陀洹果。乃至无辟支佛。无辟支佛果。无佛。亦无佛道。菩萨摩诃萨。如是习应。是名与般若波罗蜜相应。

　　○智论云。若法不生不灭。如虚空。云何有垢有净。譬如虚空。万岁雨不湿。火烧不着。烟亦不着。所以者何。本自无生故。菩萨能如是观。不见离是不生不灭法。有生有灭。有垢有净。以善修习诸法实相故。若魔欲破。为欲破空。空则无破。若有增益。如幻如梦。何所增益。是故说不增不减。

　　△孤山云。色不异空。故不生。空不异色。故不灭。色不异空。故不垢。空不异色。故不净。色不异空。故不增。空不异色。故不减。生死即涅槃。故不生。涅槃即生死。故不灭。烦恼即菩提。故不垢。菩提即烦恼。故不净。结业即解脱。故不增。解脱即结业。故不减。

　　△古云云。法既常寂。妄自奚生。不受一尘。故日空相。空一切妄。亦名实相。昔则不生。今则无灭。烦恼非垢。涅槃非净。处圣不增。在凡不减。究竟平等。遍一切处。作是观者。即同诸佛。

　　△泐注云。实相之体。本无生灭。既无生灭。岂有垢净。既无垢净。岂有增减乎。

　　△小钞云。清凉言事无生中。前四不增。正显无生。后之不减。亦即无灭。法本不生。今则无灭。以初摄后。皆曰无生。佛性论。三性品云。如来约分别性。说本来无生忍。约依他性故。说自性无生忍。约真性故。说惑垢苦本性无生忍。则三性三无性。皆归摄于不生一义。晋水云。楞伽说一切法不生。中论。不生为论宗体。疏亦曰。无生。为佛法体。诸经论中。皆诠无生之理。故知六不。八不。观门中。以不生为宗要也。

　　○三。就观行释者。谓于三性。立三无性观。

　　疏钞云。此明于三性上。修三无性观。三性者。一。遍计所执性。二。依他起性。三。圆成实性。三无性者。一。相无自性性。二。生无自性性。三。胜义无自性性。偏言无性者。向真性上。说无性故。亦是古名。并从简耳。

　　一。于遍计所执性。作无相观。谓彼即空。无可生灭。

　　言所执无相观者。所执。即遍计所执。无相。即相无自性性观。由彼体相。毕竟无故。如虚空华。绳上蛇故。钞云。一。显无相观者。正修三无性中。初无性也。一。离所取者。所取。即遍计所执也。言知于情有者。即遍计中二义。谓情有。理无。今知情有。即是理无。则知此性。即无相也。如迷木见鬼者。如人夜行。云月朦胧。见一杌木。以无月光。情怀怖畏。而生鬼想。众生亦尔。行生死夜。妄想浮云。蔽于慧月。睹缘生法。不了性空。谓有定性。如生鬼想。鬼。喻遍计。木喻依圆。若了知鬼。是因迷有。则知所执定性之法。皆由妄情。是人名为妄识所执。故名悟人。如实知鬼。知鬼本无者。约法云。知妄所执。理本是无。但是依圆。为举体是木。则见依圆。故名见木。故知妄本是真。则鬼是木。见佛则清净。名为见木。二。离能取者。以所取空故。如若见鬼。即不见木者。有妄执之见。如若见鬼。故则为垢。不是依圆。名不见木。执有定性。不见依圆之实。名未为见木。离于鬼见者。谓离于定性执见。则是圆成之实。方名为见木。

　　△会要云。遍计者。六七二识。于自他境。无我法中。执实我法。故唯识云。此遍计所执。自性无所有。

　　二。于依他起性。作无生观。谓依他染净。从缘无性。

　　二。缘起无生观者。缘起。即依他起性。亦名缘起性。言无生者。即生无自性性观。此如幻事。托众缘生。无始妄执。自然性故。钞云。次明缘起无生观者。依他。二义。一。幻有。二。无性。从分别生。释依他义。依他因缘而得生故。分别即他故。二。无性者。知世皆无生。无生。即无性也。

　　△会要云。从缘无性者。谓无自性生。但从缘起。生即无生。故云无生。又因无力。缘无力。皆无能生之义。能生之因。尚无力生。况所生之法乎。十地论云。因无生。缘生故。缘无生。因生等。因修此观。妙契无生。蛇鬼既泯。绳杌亦亡。世出世法。何染何净。以皆无性故。

　　三。于圆成实性。作无性观。谓前二不有。而非减。观智照现。而不增。又在缠出障。性无增减。

　　三。圆成无性观者。圆成。即圆成实性。言无性者。即胜义无自性性观。谓即胜义。体有。相无。法性本清净。故是体有。如空无相。故是相无。由远离前。遍计所执我法性故。钞云。三。明圆成无性观。谓成有二义。一。体有。二。相无。体有。即是相无。相无。即是体有。欲言其有。即相无故。欲言其无。即性有故。

　　△会要云。圆。谓圆满。成。谓成就。实。谓真实。即真空也。前二不有者。谓于此性中。都无遍计依他之法。亦非减也。观智等者。因修前观。名相两虚。即名相而见圆成之理。亦不增也。

　　又妄法。无生灭。缘起。非染净。真空。无增减。

　　记云。此直就当性说。遍计性者。性本自无。何有生灭。

　　缘生。即无性。无性即空。奚染净有。觉明空海而为虚空。平等本性。孰增减耶。

　　以此三无性。显彼真空相。

　　疏钞云。唯识云。即依此三性。说彼三无性。初。则相无性。次。无自然性。后。由远离前所执我法性。故三种三性。不相去离。然。法相宗。三性。则有性。三无。则无性。有无义殊。若法性宗。此二三性。有无无碍。互夺双亡。皆悉自在。此一念之心。刹那起时。即具三性。三无性六义。谓一念之心。是缘起法。是依他起。情计有实。即是遍计所执。体本空寂。即是圆成。即依三性。说三无性。故六义具矣。若一念心起。具斯六义。即具一切法矣。以一切真俗万法。不出三性。三无性故。

　　△玄镜云。既非灭色异色。不即不离。故即真空。空非色相。无遍计矣。缘生无性。即依他无性。无性真理。即是圆成。故此真空。该彻性相。

　　○第二明所离。然真空所离。历法多门。统略有四。一。法相开合门。二。缘起逆顺门。三。染净因果门。四。境智能所门。今初也。

　　记云。然真等者。真空。是能离。妄法之真如也。所历。乃所离。定实有性。蕴等妄染之法也。统略有四。广说则大经所例。八十余科皆清净等。

　　法相开合者。则蕴界处。随根开合也。

　　△文句云。第四节。言空中本无五蕴。及处界等诸法。以终前三节之义。

　　【经】是故空中无色。无受想行识。无眼耳鼻舌身意。无色声香味触法。无眼界。乃至无意识界。

　　泐注云。是故。承上文而言。此真空实相之中。既不可以生灭垢净增减求之。故总结云。无色。无受想行识等。无。即空也。既无五蕴。亦无六根六尘。此空十二入也。既无十二入。亦无十八界。十八界者。六根六尘六识也。乃至者。上举眼界。下举意识界。举其始末。而略其中也。

　　【疏】初是故空中者。是前不生不灭等真空中故。无色等者。彼真空中。无五蕴等法。

　　有本云。无色等蕴一切法故。

　　此就相违说。故云无也。理实皆悉不坏色等。以自性空。不待坏故。

　　有本云。由色等法。自性本空。不待坏故。

　　下并准知。

　　文句云。空中之空。即空。相之空。谓真空也。

　　△记云。是故下。会经意。良以第一义空无性。故空蕴等诸法。定实有性。是故此中无彼等法。此就下。会中道。即前相违义也。今云无者。以空害色。故中无色也。不坏色者。即不相碍。相作义也。以空是真空。不妨幻色故。自性等者。由从缘故有。有来即无。故不待坏。今谓但显空理。未晓全即妙有也。

　　△会要云。无色等者。世间三科中离蕴法也。皆悉不坏者。虽相违㸦非。法亦不坏。以法性自空。不待坏故。肇公云。岂待宰割以。求通哉。

　　△智论。问曰。人皆知空中无所有。不生不灭。不垢不净。不增不减。无一切法。佛何以分别说五众等诸法各各空。答曰。有人虽复习空。而想空中。犹有诸法。如行慈人。虽无众生。而想众生得乐。自得无量福故。以是故。佛说诸法性常自空。非空三昧。故令法空。如水冷相。火令其热。若说言以空三昧故。令法空者。是义不然。

　　△又云。色与空相违。空来则灭色。云何色空中有色。譬如水中无火。火中无水。性相违故。有人言。色非实空。行者入空三昧中。见色为空。以是故。言空中都无有色。受想行识亦如是。佛重说因缘。若五众与空异。空中应有五众。今五众不异空。空不异五众。五众即是空。空即是五众。以是故。空不破五众。

　　△清凉云。性。主于内。相。据于外。若一空者。彼一不空。若得意者。此二相成。谓由从缘无性。名为性空。故令体相无不空寂。即相空也。此以性空。成于相空。由诸相荡尽。是故空中无色。无受想行识。方显法性本自空耳。此以相空。成于性空。故二空相成。云不二也。又说性空。总有三义。一。法无定性名空。则相未空。二。法之真性本空。则相亦未空。三。若说从缘无性。故名为空。则一切法性自空矣。非推之使空。则悟真如。成正智火。一。正智。二。如如。既有正智。决无妄想。了得如如。名相则隐。虽不坏相。当体即空。理夺于事。无不荡尽。是故空中无色等法。

　　此中五蕴。即合色为一。开心为四。

　　会要云。合色者。以色有十一。谓五根六尘也。开心者。谓略相说。色心二位。今依心法。开成四蕴。受想行三。即心所法。识。即心王。

　　△记云。五阴章曰。问。蕴义云何。答。诸所有色。去来现在。内外细粗。远近胜劣。彼一切略说色蕴。积聚义故。如货财积聚。乃至识蕴。此问显得名也。又苦相广大。故名为蕴。如经纯大众苦蕴集故等。又问。蕴义云何实有。几时实有。为何异故。观实有耶。答。此余根境。是实有义。一切皆实有。为舍执着实有故。观察实有此蕴义。声闻。即实。初教。即空。终教。即如。顿教。不可说。一乘。即法界。

　　二。无眼等者。空无十二处。十二处。即合心为一半。谓意处全。及法处一分。开色为十半。谓五根五境为十处。及法处一分。

　　会要云。无眼等者。离十二处也。处者。生门义。是生识之门故。亦游义。是识所游处故。合心为一半者。对前开四。故今云合。以六根中。意全是心故。及法处一分者。意所取境。名之为法。法处有四。一。心所。二。不相应行。三。无为。四。无表色。今指心所一分。故云半也。开色为十半者。对前合色为一。故云开也。谓色声香味触。及眼耳鼻舌身。全为十。言半者。即法处中无表色。

　　△记云。处章云。十色界。即十色处。彼不言半。略也。章问曰。处义云何。答。识生长门义。是处义。当知是种子义摄。

　　△佛海云。旧云十二入。言六根六尘。互相涉入。新云十二处。言内根外尘。各有处分。行者日用。照此根尘。体即般若。顿空圆觉。故言无也。

　　△文句云。眼耳鼻舌身意。谓之六根。犹草木之有根也。亦谓之六入。根。则主内而言。入。则主外而言。眼见为色尘。耳闻为声尘。鼻嗅为香尘。舌尝为味尘。身染为触尘。意着为法尘。是为六尘。如沙尘之障蔽也。根尘和合。为十二处。处。所也。言各有所在也。

　　三无眼界等者。空无十八界。十八界中。即色心俱开。准上可知。释此三科。具如对法等论也。

　　会要云。色心俱开者。谓开色为十半。如前。开心为七半。即六识为六。意根。及法处心所也。

　　△记云。界章云。云。何建立界。谓色蕴即十界。眼等五根界。色等五境界。及法处一分。受想行识。即法界一分。识蕴七识界。谓眼等六识。及意界。故云色心俱开。有作三六观者。义亦可见。章问。界义云何。答。一切法种子义。谓依阿赖耶识中。诸法种子说名界。界。是因义故。又能持自相义。是界义。广义彼说。释此下。指广。

　　△文句云。从见为眼识。从闻为耳识。从臭为鼻识。从尝为舌识。从染为身识。从分别为意识。谓之六识。识为妄生辨根。昏翳真智也。三者和合。为十八界。界者。限也。言各有限域也。

　　△泐注云。如上三科。不出色心二法。为迷心重者说。为五蕴。为迷色重者说。为十二入。为色心俱迷者说。为十八界。修学之人。随其根器。但修一科。即得悟入。

　　○合释大般若云。世尊。色色相空。受想行识识相空。色空不名为色。离空亦无色。色即是空。空即是色。受想行识识空。不名为识。离空亦无识。识即是空。空即是识。乃至老死老死相空。老死空不名老死。离空亦无老死。老死。即是空。空。即是老死。

　　○智论云。摩诃衍空门者。一切诸法性自空。不以智慧方便观故空。如佛告须菩提说。色色自空。受想行识识自空。十二入。十八界。十二因缘。乃至阿耨菩提。皆自空。

　　【经】无无明。亦无无明尽。乃至无老死。亦无老死尽。

　　泐注云。此空十二因缘也。十二因缘。亦名十二有支。一曰无明。亦名烦恼。菩萨以般若智观此无明。其性本空。无生灭相。故曰无无明。乃至亦无老死尽。亦举其始末。而略其中也。此十二因缘。该三世因果。展转因依。一念无明心。鼓动真如海。生死漩澓。如轮旋转。一切众生。迷而不知。此本缘觉之人。所观之境。大乘菩萨。以般若智观照无明。都无实性。故曰无。曰尽也。

　　△文句云。十二因缘。乃推五蕴之至详者耳。

　　△会要云。依三世说。过去有二。无明。及行。现在有八。一识。二名色。三六入。四触。五受。六爱。七取。八有。

　　未来有二。一生。二老死。

　　此十二法。惑业苦三。摄之无余。因缘论云。烦恼初八九。释曰。初。即无明。八。谓贪爱。九。谓取着。论云。业二及以十。谓第二行支。及第十有支。为业也。造作名行。招果名有。论云。余七说为苦。谓识等五支。及生老死二也。入胎为识。住胎之时。四蕴为名。色蕴为色。眼等六根完具。名六入。根对前境。心有所染。名触。领纳苦乐。名受。蕴起曰生。蕴熟曰老。蕴散曰死。论结云。三摄十二法也。

　　○智论五十二。论云。谓从无始。至未转依。此意任运。恒缘藏识。与四根本烦恼相应。乃至此四常起。扰浊内心。令外转识。恒成杂染。有情由此。生死轮回。不能出离。故名烦恼。论释云。无明。是闇义。七俱无明。恒行不断。是长闇义。由长闇故。名为长夜。唯此无明。为长夜体。余法。皆无夜之名。唯此独有。故名不共无明。按无明。为长夜之体。生死。乃长夜之业。经云。无无明。亦无无明尽。明空十二因缘。以无明为首也。乃至无老死。无老死尽。明空十二因缘。以老死为尾也。

　　【疏】二。明缘起逆顺门。

　　记云。此即缘起观也。清凉云。缘起深义。佛教所宗。乘智阶差。浅深多种。龙树曰。因缘有二。一内。二外。外。即水土谷芽。内。即十二因缘。今正辨内。然。外由内变。本末相收。总含法界一大缘起。大经文内。略说十重。穷究性相。以显无尽一乘之义。广如彼疏。三乘缘起。亦具十门。如璎珞经。三乘之智。观之各得自果。

　　无无明者。顺观无明流转门。以其性空。故云无无明也。亦无无明尽。逆观无明还灭门。以真空故。无可尽也。

　　记云。彼之十门。皆具顺逆。逆则缘灭。顺则缘生。此约流转还灭。以为顺逆。即逆生死。顺生死也。无明灭。故行灭等。逆生死也。顺即流转门。逆乃还灭门。若二门。各说顺逆。具如探玄第十。性空者。三道性空故。因缘生法。生无有生故。逆观者。以生无有故。灭亦不可得。经云。诸法从本来。常自寂灭相。故无可尽。

　　△清凉云。无明缘行等。前能生后。生死流转为染。无明灭行等。反本还原为清净。无明缘行者。是观过去。识乃至爱。是观现在。爱乃至有。是观未来。于是以后。展转相续。十地品云。无明灭行灭者。是观待教。逆观。即得对治义。此灭则彼灭。是观待义。又因观能灭。拣自性灭。故云观待。

　　△会要云。顺观无明等者。谓因无明生行。因行生识等。流转者。如水流车行。循还不断之义。因缘论云。从三故生二。从二故生七。从七复生三。是故知轮转。什曰。三。即三惑也。二谓二业也。七。乃识等。七支果也。明此三者。迭㸦生起终而复始也。缘生性空。空本无之。不待观灭。故曰以其性空等。逆观无明者。谓逆生死流观断无明等。法华云。无明灭则行灭。行灭则识灭等。依小乘说。以十二法。逆次而观。从粗至细。自果向因。谓观老死可厌。从何而来。因生支有。推因审因。作观断之。乃至行支。无明无因。不可推断。准此而释。逆谓逆次。今从前也。

　　此举初支。中间十支。皆应准此。故云乃至。末后一支。谓老死。亦流转还灭。皆空也。

　　佛海云。始无明。终老死。因缘生也。无明尽。至老死尽。因缘灭也。灭。即尽义。

　　△清凉疏。约三际言。无明为本。爱取为际。此二中间。有识等五。及生老死。无明横起。是本可知。不了第一义谛。名无明故。言爱取为际者。即现在所起。若更起爱取。则有未来生老死支。若不起者。则苦不生。有无由之。故名为际。言是二中间。有识等五者。是无明支后。爱取支前。中间五果。言及生老死者。即爱取支后。望未来世。未起爱取支前。为中间耳。以未来更起。展转无穷故。今悟无明。因迷过去。有识等五。现在之爱。即是无明。若不断者。轮转不息。今能断之。将来无复生死矣。

　　○大乘舍黎婆担摩经。慈氏菩萨告舍利子。十二缘生者。所谓无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是生者。即一大苦蕴生。彼无明灭。即行灭。行灭则识灭。识灭即名色灭。名色灭即六入灭。六入灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。如是灭。即一大苦蕴灭。

　　○瑜伽第十。问。于所缘境中。何等是若牙。谁守养苦牙。何等为苦树。答。无明行缘所引识。乃至受。是苦牙。受缘所引爱。乃至有。是守养苦牙。生与老死。当知是苦树。问。几缘起支。当知是炷。答。识乃至受。问。几支如膏。答。无明行爱取有。问。几支如𦦨。答。生老死。

　　○智论云。十二因缘中说何因缘故。有老病死。(老死第十二支)以有生故。(第十一生支)众生不知。由生有苦。若遭苦时。但怨恨人。自不将适。初不怨生。以是故。增长结使。重增生法。不知真实苦因。菩萨既知生是苦本。复推生因缘。生因缘者。有。(第十有支)着是三有。起善恶业。是生因。有因缘者。四众取。(第九取支)取因缘者。爱等诸烦恼。(第八爱支)增长能起业。故名为取。爱因缘三种受。(第七受支)受因缘眼等六种触。(第六触支)触为六情依止处。故但说六入。(第五六入支。)六入因缘名名色。(第四名色支)成就。名六入。未成就。名名色。是胎中时。因缘次第名名色。名色因缘是识。(第三识支)若识不入胎初。胎初则烂坏。识何因缘故入胎。是行因缘。(第二行支)行。即是过去三种业。业将识入胎。如风吹绝炎。空中而去。炎则依止于风。先世作人身时。然六识故。命终时。业将识入胎。是行因缘。名无明。(第一无明支)一切烦恼。虽是过去业因缘。无明是根本。故但名无明。今世现在着爱取多故。爱取受名。过去世中是疑邪见处。故但名无明。今得一切苦恼。根本是无明。诸菩萨大智人利根。但求究尽十二因缘根本相。不以忧怖自没。于时不得定相。老死毕竟空。诸法果色。空中生相不可得。何况有老。如是等种种因缘。求老法不可得。不可得。故无相。如虚空不可尽。如老。乃至无明亦如是。

　　△又云。佛问德女。若幻空欺。诳无实。云何从幻能作伎乐。德女言。世尊。是幻相法尔。虽无根本而可闻见。佛言。无明亦如是。虽不内有。不外有。不内外有。不先世至今世。今世至后世。亦无实性。无有生者灭者。而无明因缘诸行生。乃至众苦集。如幻息。幻所作亦息。无明亦尔。无明尽。行亦尽。乃至众苦集皆尽。

　　【经】无苦集灭道。

　　泐注云。无苦集灭道者。观四谛清净也。说此四谛者。欲令众生知苦断集。慕灭修道。离苦得乐也。此本声闻之人。所修之境。大乘菩萨。照了此境。当体即空。故言无也。

　　△文句云。苦谛。谓二十五有。依正二报也。集谛。谓见思惑也。灭谛。谓灭前苦集。显偏真理。因灭会真。灭非真谛也。道谛。谓戒定慧也。苦集。是世间因果。苦果集因。灭道是出世间因果。灭果道因。如是四谛。真空皆无也。然四与十二因缘。亦名异义同。不过有开合之异。亦为机宜不同。所以重说也。

　　【疏】三染净因果门。苦集是世间因果。谓苦是生死报。先举令生厌。集是彼因。谓是烦恼业。厌苦断集。先果后因故也。灭道是出世间因果。灭。是涅槃果。先举令生欣。道。是彼因。谓八正道。修之于后。皆空无有也。

　　会要云。逼集名苦。增长名集。累尽名灭。出离名道。八正道者。谓正见。正思惟。正语。正业。正命。正念。正定。正勤。三十七分。八万度门。无漏圣道。皆此谛摄。以此克证于涅槃故。故疏云。道。是彼因。

　　△清凉云。言四圣谛者。圣者。正也。无漏正法。得在心故。谛有二义。一者谛实。此约境辨。谓如所说相。不舍离故。真实故。决定故。谓世出世二种因果。必无虚妄。不可差失。二者审谛。此就智明。圣智观彼。审不虚故。无倒圣智。审知境故。以四谛名虽在小。义通大小。事理具足。如十二缘。但事而无理。今灭谛是理。十二缘名广事略。事亦不具。但有苦集而无道故。六波罗蜜。但显出世。无世间故。但有道灭。无苦集故。智论云。小乘三是有相。灭。是无相。大乘四谛皆是无相。天台有四四谛。一。生灭四谛。二。无生四谛。三。无量四谛。四。无作四谛。逼迫名苦。即有漏色心。增长名集。即业烦恼。寂静名灭。谓即涅槃。出离名道。谓止观等。(等者。等取八正道等)此约相说。通大小乘。结属生灭四谛也。解苦无苦。名苦圣谛。解集无和合。名集圣谛。解灭无灭。解道无道等。达四缘生故空。无生四谛也。约一界一谛。娑婆四谛。有无量相。无量四谛也。今了阴入皆如。无苦可舍。无苦可舍。非是空故。无有可舍。今体即如。如外无苦。何所舍耶。集言无明尘劳。皆即菩提。岂同前空。苦菩提体外。无别可断。不同无生。空无可断。前则空中无华。云何可摘。今则波即是水。不得除波。生死即涅槃。非是体空。无生灭也。边邪皆中正。非离边外。别有中道。非离邪外。别有正道。亦非无边无邪。无可修也。无苦无集。即无世间。无灭无道。即无出世间。此则无作四谛也。

　　△记云。四四谛。束惟性相。相开生灭无量。性开无生无作。若以名必召实。今经具四。若约所诠。正当无作。兼摄无生。清凉明无作四义。即是法界。圆通无碍。一味法也。

　　○智论云。苦者。受五受众身。是一切苦本。性即是苦。略而言之。是生老病等苦。集者。爱等诸烦恼。爱是心中旧法。佛说爱能生后身。故是苦因。苦因即是集。人欲舍苦。当先断爱。断爱即苦灭。苦灭即是道。观是五众。种种因缘苦。及苦集罪过。所谓无常苦空无我。如病如疮。如怨如贼等。于八圣道中为正见。余七事。助成发起。能断一切法中爱。如以酒发药。于一切世间。无所复贪。得雄苦穴。然后示以妙法。是苦等四谛。皆从因缘生虚诳不实。无有自性。初得道。知二谛是虚诳。将入无为涅槃。亦知道谛虚诳。如说筏喻灭。谛亦无。无为灭。灭如灯灭。不应戏论。求其处所。是故佛说不以苦谛灭。亦不以苦智灭。乃至道谛道智亦如是。

　　○清凉云。前有灭道。是流转始修之还灭。谓前五阴中。有灭道者。于蕴等中。方始修道。则得灭耳。若已证灭。则无蕴等。后有苦集。是还灭未尽之流转。以虽是圣人。苦集未尽。无余涅槃。方始尽故。

　　【经】无智亦无得。

　　文句云。此句。总结上文。以起下文。

　　△泐注云。智者。般若之智也。大乘菩萨。以智照境。既无五蕴。及四谛诸法。即是人法皆空。境智俱泯。如病去药亡。故云无智亦无得。

　　△智论云。从本以来。常自无得。智者。是无漏八智。得者。初得圣道。须陀洹果。乃至佛道。

　　【疏】四。境智能所门。非唯空中无前诸法。彼知空智。亦不可得。故云无智也。即此所知空理。亦不可得。故云无得也。

　　会要云。境智能所者。境。即真空。所观之境。智。即般若。能证之心。彼知空等者。即甚深般若。能了真空相中。无诸法者。此亦绝也。即此等者。释亦无得。盖亦不碍于所了真空之理也。涅槃论云。无得是有得之真名。有得是无得之伪号。此上诸科。亦无等言。皆显本无。非今令离也。

　　△记云。经云。若说有觉。犹未离幻。是故无智。又经云。本无菩提。及与涅槃。又云。设更有法。胜过菩提涅槃。我亦说如梦如幻。故云无得。(已下全引光明觉品疏钞)文殊般若分云。若知我性。即知无法。若知无法。即无境界。若无境界。即无所依。苦无所依。即无所住。若无所住。即住平等。若住平等。则无能所。故曰无住。清凉曰。我。即法性。更不证入法性。无性复何所入。然有二意。一。上二句。明一性不分。故无能所。犹如一指不能自触。二。法性无性复何所入。明性空故。无能所入。亦如虚空。不住虚空。文殊分又云。佛告文殊。汝于佛法。岂不趣求。文殊言。世尊。我今不见有法。非佛法者。何所趣求。释曰。此即一性意也。次佛问云。汝于佛法。已成就耶。文殊言。我都不见法。可名佛法。何所成就。释曰。此即性空意也。次佛又言。汝岂不得无著性耶。文殊答言。我即无著。岂无著性。复得无著性。释曰。此即我即法性。更不证入。(文)即今经之广文也。

　　△紫柏云。水不自融。春回乃判。霜不自释。日出乃消。五蕴至十八界。十二因缘等法。水也。霜也。观照般若。如春如日。冰霜既化。春之与日。何啻已陈刍狗哉。故曰无智亦无得。

　　问。前云。空即是色等。明色等不亡。何以此文一切皆无。岂非此空是灭色耶。

　　记云。此中义有二问。一。即前后相违。前拂疑中空即是色。色存也。今云都无。故似相违。二。即疑今灭色。恐滥小乘灭色观空也。

　　答。前虽不阂存。而未尝不尽。今此都亡。未尝不立。

　　会要云。不碍存者。谓色即空时。色相还存。未尝不尽者。以色体自空。虽色而非色也。今此等者。前则正存而亡。今则正亡而存。故非相违也。

　　△记云。清凉曰。即空之色为妙色。故不碍存也。即色之空为真空。未尝不尽矣。今此都亡。即色之空也。未尝不立。即空之色也。又曰。般若不坏四句。岂无妙有。不碍存未尝不立。有句也。都亡未尝不尽。无句也。合二。则两亦。双夺。则俱非。有则妙有。正诠一性矣。

　　大品云。诸法无所有。如是有此无。此就无所有。前据如是有。

　　会要云。初二句。引证。无所有。亡也。如是有。存也。是。此也。如此诸法。正非有时。亦非无也。此就下。疏主释也。

　　△记云。诸法无所有。即无妄法之有。是都亡。无句也。如是有此无。则有妄法之无。是未尝不立。有句也。此就无所有。即所离中。无定性实有也。前据如是有。即空之有。不思议之有也。

　　又前就相作门。此就相害门。一法二义。随说无违。

　　会要云。此亦异门料拣也。前文色空相即。依相作门说。今此皆离。据相害门说。一法等者。于色空不二一法之中。有此相作相害二义。遇相即。则约相作门释之。亦不违于相害。以正相作时。无相离故。遇相离亦然。故云随说无违。

　　△记云。一法者。一味无差别法也。二义。即空有二门。随说无违者。互融相是。不同空宗。空。即是真。有。即为妄。清凉曰。性空。通于初。顿。终教。真如妙有。即是实教。若通于空有。交彻具德。即是圆教。

　　○合释。小钞云。从不生不灭。乃至无智亦无得。正当法界中第四泯绝无寄门。清凉云。今第四句。拂四句相。现真空相。真空观备矣。故知此一段经文。乃是真空观门之顶也。今约观门言之。色空相望。总有四句。清凉圭山。取文小异。圭山谓初句。当色即是空。次句。当空即是色。第三。当色不异空。空不异色。第四。即当不生不灭。乃至无智亦无得等。正以此一段。当泯绝无寄也。清凉。谓初会色归空观中四句。前三句。明色不异空。第四句。明色即是空。第二。明空即色观中四句。前三句。明空不异色。第四句。明空即是色。第三观。明但合前二。今第四句。拂四句相。亦正以此一段。当泯绝无寄也。又约第四观门。顺今经释之。观文云。谓此所观真空。不可言即色不即色。亦不可言即空不即空。所观真空。即诸法空相。不可言等。即不生不灭等六不之文也。观文云。一切法皆不可者。清凉谓拂上结例。上云。色空既尔。一切法皆然。言非独色法成其三观。并皆拂之。受想行识。万化之法。皆同前色。今经言空中无色无受想行识。乃至无意识界。即其广文也。观文云。不可亦不可者。见彼等皆不可。亦同分别故。经言无无明。亦无无明尽。乃至无老死。亦无老死尽也。观文云。此语亦不受。迥绝无寄。非言所及。非解所到者。如大般若云。色清净故。般若波罗蜜多清净。般若波罗蜜多清净故。一切智智清净。内外并冥。缘境但寂。故经言。无苦集灭道。无智亦无得也。以第四泯绝无寄。泯前三故。故名真空绝相。故清凉曰。真空观备矣。斯则真空一观。正以第四泯绝受名。真空既显。般若现前。行起解绝。展转深玄。由是而心无挂碍等。事理炳现。不同前观。未广显无碍之相故。由是而究竟涅槃。行果浑圆。不同前观。但心冥真如之理故。贤首科经。今明所离。次明所得所离。则总拂前观。所得。则双照后门。以法界三门为重关。以真空一门为枢钥。由观通经。因经证观。披文见法。妙极于此。由是思之。则空色无阂。自不应滥理事无阂。杜顺曰。当深思之令观明现。学者思得门而入。勿以繁文广说。芜没妙观也。

　　○第四明其所得有二。初。牒前起后。二。正明所得。今初也。

　　文句云。承上文无得而言。此下第五节。引佛菩萨之行。知依般若而证真空不碍也。

　　【经】以无所得故。

　　【疏】初言以无所得者。牒前起后也。以者。由也。故者。因也。由前无所得为因。令后有所得也。大品云。无所得故而得。

　　广承云。以上诸法空相。无诸相故。诸佛菩萨。得菩提涅槃也。论云。若也无此空。一切无所作。以有此空故。能成道果也。

　　△记云。前云无智亦无得。故今蹑为因行。由是而得果。前明所离。是断惑。今明所得。是证果也。清凉曰。无所得。即般若相。由得般若无得智慧。故方得也。大品又云。以无所得而为方便。清凉曰。若不住事理。生死涅槃。则事理无碍之方便也。疏主云。由前真空。方成诸行。十度等因。皆由空成。菩提等果。皆由空立。从此真空无住。建立诸法。又令诸法得相即相入。无障无碍等。清凉曰。非但相有性无而已。谓诸宗计。多有此说。但空自性。不空于法。如法相宗。但无遍计。非无依他。设学三论不得意者。亦云法无自性。故说为空。则令相不空矣。今无性缘生故有。有体即空。缘生无性故空。空而常有。要互交彻。方是真空妙有。其言大同。而旨有异。

　　○华严回向品云。菩萨以诸善根。如是回向时。用无所得而为方便。疏云。用无所得为方便者有二。一。以无所得。导前随相。则涉有不迷于空。为入有之方便。二。假无得以入有。不存无得。则此无得。亦是方便。此为入空之方便。然略云无得。准大般若。亦以无生无灭无住等。皆为涉有之方便也。钞云。准大般下。例释无得为方便。如清净历一切法。则以清净为方便也。若云无生。即云行般若波罗蜜时。知一切法无生。所谓色无生。受想行识无生。眼无生。耳鼻身意无生等。今此犹是略举。能入方便。广更有多。故复有等言。等取无作无依清净不增不减。不垢不净。不可取。不可见。不可动。不可坏等。

　　○清凉云。无得者。智慧菩萨云。有诤说生死。无诤说涅槃。生死及涅槃。二俱不可得。真实慧菩萨云。佛法不可觉。了此名觉法。诸佛如是修。一法不可得。又云。一切法无住。定处不可得。诸佛住于此。究竟不动摇。般若宗中。无智无得。以无所得故。菩萨心无挂碍。诸佛则得菩提。净名天女云。若有得有证。于佛法中。为增上慢等。无见无得。方能证得。得与无得。俱绝名言。非离有得而证无得。方为真无得也。

　　○又云。如无所得是般若。罗汉得之。实无有法。名阿罗汉。缘觉得之。不得缘相。菩萨得之。心无挂碍。以无所得。能证菩提。故言三乘同宗般若。

　　○圆觉钞云。空宗云。得即虚妄。无得乃真。般若心经说。无蕴处界缘谛。乃至以无所得故等。如是等文。诸部般若中。百门论。首末皆是。性宗有者。诸佛皆具常乐我净。称体之实德也。私谓。此经明真空具德。正同性宗。觉钞引证佛德空者。但顺智光。若云一味餐空。清凉所谓斯言可怖。非圭山之旨也。

　　○智论五十四。菩萨摩诃萨应萨婆若心。念色无常。念色若念色空。念色无我。以无所得故。受想行识亦如是。观色寂灭离。不生不灭。不垢不净。受想行识亦如是。亦无所得故。观无明缘诸行。乃至老死因缘。大苦聚集。亦无所得故。观无明灭。故。诸行灭。乃至生灭故。老死灭。老死灭故。忧悲愁恼大苦聚灭。以无所得故。又八十三。菩萨行般若波罗蜜时。不住有所得中。从一地至一地。何以故。有所得中住。不能从一地至一地。何以故。无所得。是般若波罗蜜相。无所得。是阿耨多罗三藐三菩提相。无所得。亦是行般若波罗蜜者相。

　　○二正明所得有二。先。明菩萨得涅槃断果。后。明诸佛得菩提智果。前中亦二。先。举人依法。后。断障得果。今初也。

　　广承云。智果者。无智而智。如白月渐盈。断果者。无断而断。如黑月渐灭。

　　【经】菩提萨埵。依般若波罗蜜多故。

　　【疏】初。举人依法。言菩提萨埵。举人也。义如前解。依般若波罗蜜多者。明依此法行也。故者。起后也。

　　记云。依前无得般若。智慧行也。若无般若。余度不到岸故。

　　△泐注云。菩提萨埵。能依之人也。般若波罗蜜多。所依之法也。

　　△会要云。依般若者。依无所得之般若也。然此菩萨。亦依法成人。故梁摄论中。名无分别菩萨。又依犹用也。即用此心。离碍离倒。到究竟彼岸。

　　【经】心无挂碍。

　　【疏】二。断障得果。中有三。初。行成。二。断障。三。得果。今初也。言心无挂碍者。行成也。谓惑不阂心故。境不阂智故。

　　记云。谓烦恼障心。心不解脱。故造业轮转。所知障慧。慧不解脱。故不了自心。不达诸法性相。纵出三界。亦滞下乘。不得成佛。今得般若深慧。二障种现俱亡。得二解脱。故言不阂等。

　　△会要云。行成者。谓般若功行成就也。惑不阂心者。谓真智现前。照惑本无。不能阂心。心善解脱也。又无间道中。一念相应慧。尽根本不觉。更无生相为阂也。境不阂智者。谓真智无自。真谛无根。忘功合道。与道通同。亦慧善解脱也。又解。境有二种。真俗二谛。以色即空故。不阂如理之智。而会实相。如华严云。于一切法成正觉。以空即色故。不阂如量之智。而觉诸事。故放光云。不动等觉。建立诸法。然二谛㸦即。同时自在。两俱两非。为无碍第一义真。亦令二智。一念无拘。双遮双照。为中道融通之心也。

　　△文句云。挂如丝县。碍如石阻。

　　【经】无挂碍故。无有恐怖。远离颠倒梦想。

　　【疏】二。断障也。言无挂碍故。牒前起后也。无有恐怖者。外无魔冤之怖。即恶缘息也。远离颠倒梦想者。内无惑障之倒。即恶因尽也。

　　记云。言冤魔之怖者。天魔外道。现形以怖行者。广如起信本未论说。颠倒梦想者。生住异灭。疏主例释。以梦皆能眠众生于我我所中。而不觉知。故梦所见境。无而谓有。故名颠倒。由本净心。为无明所眠。梦于四相。起诸烦恼。今得般若智日。破烦恼梦。了诸法空。故恶因尽也。

　　○智论云。知一切法。因缘和合故生。诸缘离故灭。无有起者。无有灭者。故不畏不怖。菩萨知一切法虚诳。无实无定。若死急时。若堕阿鼻泥犁。心犹不动。况闻虚声而有怖畏。如人梦中见怖畏事。觉已则无所畏。知诸法但是虚诳。无有真实。菩萨得如是智慧。一切别相法中。皆得远离。如色中离色。离色即是自相空。远离者。是空之别名。

　　△文句云。颠。顶也。颠倒。首倒悬也。在寐为梦。在寤为想。

　　△广承云。挂碍者。结业也。恐怖者生死也。颠倒梦想者。无明也。菩萨依般若故。达结业即解脱。故无挂碍。达生死即涅槃。故无恐怖。达无明即智慧。故无颠倒梦想也。

　　【经】究竟涅槃。

　　【疏】三。得果也。涅槃。此云圆寂。谓德无不备称圆。障无不尽称寂。

　　记云。德无不备者。无住处大般涅槃。具足常等无尽故。菩提得果。不同无得。乃具佛德空也。惑障本如。无尽可尽。无断可断。

　　△泐注云。涅槃。梵语摩诃般涅槃那。华言大灭度。大。即法身。灭。即解脱。度。即般若。此之三德。非别有也。即三障是。迷即三障。悟即三德。然虽障即是德。自非般若之功。德不能显。譬如磨镜。垢尽明现也。

　　△古云云。依妙空慧。了境性心。念念圆常。尘尘究竟。结业即解脱。故无挂碍。生死即法身。故无恐怖。烦恼即菩提。故无颠倒梦想。三障非离而离。三德非圆而圆。寂灭涅槃。任运流入。

　　△广承云。涅槃翻不生不灭。而有三种。一。性净涅槃。性则不改。净则本空。诸法当处皆实相。故无法可染。亦无法可净。既无惑染。岂有法生。既非智净。岂有法灭。故名不生不灭。二。圆净涅槃。圆则智满。净则惑尽。据性而论。虽无染净。约修而说。惑智宛然。惑本违理。智若契理。惑永不生。智既顺理。若理全显。智永不灭。惑尽智圆。亦名不生不灭。三。方便净涅槃。方便则赴机。净则无累。智冥寂理。即鉴群机。故云寂而常照。照必垂应。机感即生。心常寂灭。故此生非生。缘谢即灭。应用常兴。故此灭非灭。应机出没。非存非亡。是名不生不灭。菩萨依三般若。度三苦海。到涅槃清净彼岸。

　　△李龙湖云。此自在菩萨。智慧观照。到无所得之彼岸也。

　　简异小乘。化城权立。今则一得永常。故名究竟。又释。智能究竟。尽涅槃之际。故云究竟。

　　记云。释究竟言。但简小乘。顺慈恩三藏也。以即实相之观照。照彼即智之如。如珠发光。光还自照。穷理尽性。故名究竟。此据自宗释也。

　　△会要云。化城。喻小乘涅槃。非究竟也。今则下。即宝所涅槃。可知。又释者。以究竟为穷尽之义。前解。究竟属涅槃。今解。究竟属般若。此为异也。

　　【经】三世诸佛。依般若波罗蜜多故。

　　【疏】第二得菩提智果。于中二。初。举人依法。二。正明得果。今初也。谓三世诸佛。更无异路。唯此一门。故云依般若波罗蜜多故也。

　　会要云。智果者。谓四智。菩提之果也。即修生所得。依起信说。即究竟始觉。合本觉时。平等平等。无二觉异。为智果也。诸佛无异者。以发心起行。历位断障。成德证果。皆依般若以为发行之本。果证之极也。仁王经云。一切如来。皆依此门而得成佛。

　　【经】得阿耨多罗三藐三菩提。

　　【疏】二。正明得果。阿耨多罗。此云无上。三藐者。此云正也。次三者。此云等也。菩提此云觉也。即无上正等觉也。觉有二义。一。正觉。即如理智。正观真谛。二。等觉。即如量智。遍观俗谛。皆至极无边。故云无上也。

　　记云。如理智观真。非行理外。故云正觉。如量智观俗。如彼性相。遍观察故。故云等觉。得一切种智。过彼下乘下位。故无有上。

　　△会要云。正觉超邪。遍觉超小。三觉道圆。亦超十地。皆无上也。

　　△广承云。无上者。真性菩提。正者。实智菩提。遍者。方便菩提。三觉圆融。名为正觉。诸佛依三般若。证三菩提。次第可知。

　　△李龙湖云。三世诸佛。亦以此智慧。证入真空。得到彼岸。则信乎尽大地众生。无有不是佛者。

　　○上来所得竟。第五。结叹胜能。

　　文句云。第六节。赞叹般若真空之胜。

　　【经】故知般若波罗蜜多。是大神咒。是大明咒。是无上咒是无等等咒。

　　【疏】五。结叹胜能。于中有二。先。别叹。后。总结。今初也。言故知者。牒前起后也。由佛菩萨依般若。得菩提涅槃果。故知般若是大神咒等。叹其胜能。略叙四德。然有三释。

　　会要云。由佛菩萨等者。释经故字。略叙四德者。以所诠般若。义相恒沙。遂令能诠名言。功亦无量。今但示四。故云略也。即大神咒等四。

　　△文句云。言大神大明。则已极矣。又重言无上等等。所以深着般若。溥博无际也。溥博无际。唯真空足以当之。

　　一。就法释。一。除障不虚。名为神咒。二。智鉴不昧。名为明咒。三。更无加过。名为无上咒。四独绝无伦。名无等等咒。

　　广承云。方便般若。是大神咒。观照般若。是大明咒。实相般若。是无上咒。诸法空相。不生不灭等。是无等等咒。

　　二。约功能释。一。能破烦恼。二。能破无明。三。令因行满。四。令果德圆。

　　会要云。就功能者。四咒皆就般若功用释也。以般若神力。有破惑障之能。故曰神咒。有破智碍之能。故曰明咒。由般若力。历进诸位。成就万行。至等觉无间道中。即因满位也。此位满时。更无极上之因。故曰无上咒。对上因行。即解脱道中。万德皆圆也。此果圆后。更无能等之德。与此等也。

　　三。就位释。一。过凡。二。越小。三。超因。四。齐果。谓无等之位。互相齐等。故云无等等。十地论云。谓佛比余众生。彼非等故。重言等者。此彼法身等故。何故不但说无等耶。示现等正觉故。

　　会要云。就位者。通凡小因果之位释也。以过凡故。名为神咒。神犹圣也。般若神智。非凡有故。虽本智灵明。内外缘熏未具。无势力故。故云过也。越小者。以羊鹿车人。虽有尽智。断烦恼障。出于界系。不除无明故。不断智障故。今甚深般若。以反无明。所以明也。超因者。牛车之人。虽二障俱离。一心显照。因行未满。犹有加故。今般若究竟。更无加上。故云无上也。齐果者。谓果位相齐也。谓无等下。释无等字。果位至极。名无等位。牙相齐故者。再释等字。则一佛与多佛道齐。新佛与旧佛平等。即无等之等也。问。等觉菩萨。岂非等耶。答。因位道穷。邻极亚圣。立等觉名。其实根本不觉未尽故。生相犹存故。见性未极故。师资异位故。乃至广说。如何究竟齐等。十地论等者。举果望因。云泥异辙。染净殊贯。等觉非等。况余众生。亦可等觉以还。皆有此名。以俱合动相未全破故。尚有微细生灭。又变易细蕴未舍。亦名众生。故云无等。彼此法身者。约法身说。可知。何故下。又为一解。依问答以显示也。谓由示现等正觉故。再有等言。

　　○智论云。帝释白佛言。诸咒术中。般若波罗蜜。是大咒术。何以故。能常与众生道德乐故。余咒术乐因缘。能起烦恼。又不善业故。随三恶道。余咒术能随贪欲瞋恚。自在作恶。是般若波罗蜜咒。能灭禅定佛道涅槃诸着。何况贪恚粗病。是故名为大明咒。无上明咒。无等等明咒。是咒能令人离老病死。能立众生于大乘。能令行者于一切众生中最大。是故言大。能如是利益。故名为无上。又有仙人所作咒术。所谓能知他人心咒。名抑叉尼。能飞行变化咒。名揵陀黎。能住过千岁万岁咒。于诸咒术中无与等。于此无等咒术中。般若波罗蜜过出无量。故名无等等。诸佛法名无等。般若波罗蜜得佛因缘。故言无等等。诸佛于一切众生中名无等。是般若咒术。佛所作。故名无等等。

　　○宗镜云。竖无高盖。故言无上。横无俦例。故言无等。等于十方三世诸佛。故言无等等。

　　△紫柏云。此无得之光。菩萨依之而得无碍。诸佛亦依而得菩提。大哉心光。智不可知。识不可识。阴阳不能笼𦋐。有无不能形容。破障除昏。凡圣无与等者。谓之大神大明无上等等咒。不亦宜乎。

　　【经】能除一切苦。真实不虚。

　　【疏】二。总结胜能。谓三苦八苦。一切苦也。又分段变易。亦云一切苦也。除苦决定。故云真实不虚也。

　　会要云。三苦。谓三受能生三苦。苦体即三界色心。一。苦受。能生苦苦。此唯欲界。二。乐受。能生坏苦。此通欲色二界。三。舍受。能生行苦。此通无色。八苦者。一。生苦。二。老苦。三。病苦。四。死苦。五。爱别离苦。六。怨憎会苦。七。求不得苦。总举前七。方成第八五阴盛苦。亦云五取蕴苦也。若三八相摄者。苦苦。摄八苦中五。谓生老病死怨憎会。顺苦受法。坏苦。摄八苦中二。求不得。爱别离。顺乐受法。行苦。摄一。即五取蕴苦。顺舍受法。若据三苦八苦。但摄分段。不收变易。既属生死。即是苦也。今总举之。

　　△疏钞云。大经云。苦有无量相。非诸声闻缘觉所知。以二乘虽知苦相。不知无量相故。瑜伽说苦。有一百一十。即四十四论。增数明之。

　　△记云。变易者。方便生死。因缘生死。有有生死。无有生死也。

　　△文句云。能除一切苦。即度一切苦厄。非证真空者。不能也。恐众生信心不及。又申言之。而决定告以真实不虚。慈闵有情。为何如哉。

　　○上来广略不同。总明显了般若竟。自下第二段。明秘密般若。于中有二。初。牒前起后。二。正说咒词。今初也。前云是大神咒。永显咒词。故今说之。

　　【经】故说般若波罗蜜多咒。即说咒曰。

　　羯谛。羯谛。　波罗羯谛。　波罗僧羯谛。　菩提萨婆诃

　　【疏】二。正说咒词。此有二义。一。不可释。此是诸佛秘语。非因位所解。但当诵持。除障增福。亦不须强释也。二。若欲强释者。羯谛者。此云去也。度也。即深慧功能。重言羯谛者。自度度他也。波罗羯谛者。波罗。此云彼岸。即度所处也。波罗僧羯谛者。僧者。总也。众也。溥也。即谓自度度他。总到彼岸也。言菩提者。到何等彼岸。谓大菩提处也。言萨婆诃者。此云速疾。令前所作。速疾成就故也。

　　记云。神咒虽秘密不翻。然如文殊五字咒。般若等经。大智度论。皆有解释。智论曰。阿字是实相门。则显三种般若。不相舍离。字。即文字般若。入般若波罗蜜门。即观照般若。悟不生等。即实相般若。大品云。阿字门。一切法不生故。智论释云。若菩萨一切诸法中。闻阿字。即时随义。所谓一切法。从初来不生相。以阿提。秦言初故。阿耨波陀。秦言不生故。大品云。啰字悟一切法。离尘垢故。论云。若闻啰字。即随义知一切法离垢相。以啰阇。秦言垢故。大品云。波者。第一义故。论云。若闻波字。即知一切法。入第一义。以波罗末陀。秦言第一义故。大品云。遮字。修不可得。论云。若闻遮字。即时知一切法诸行。皆悉非行。以遮利夜。秦言行故。大品云。那字门。诸法离名性相。不得不失故。论云。若闻那字。即知一切法不得不失。不来不去。以那。秦言不故。故知有因缘故。亦可强释也。

　　△泐注云。法华疏云。咒。是鬼神王之名号。称其王名。故能降伏鬼魅。或云咒如军中密号。唱号相应。无所呵问。又咒者。愿也。如蜾裸之祝螟蛉。愿其类我。佛菩萨说咒。愿诸众生。皆如我之得成正觉。能诵此咒。则所愿无不成就也。

　　△会要云。疏不可释等者。圭峰云。非器不传曰秘。深隐难知曰密。此言虽解圆觉。亦含总持。以灌顶章句。甚秘密故。择法器故。寄事显理。甚难知故。如华严中五热。即般若等也。然有显中之密。谓显教中说陀罗尼。如今心经。仁王。护国等。皆有密语。大品。华严等。五十字源。四十字母等。有密中之显。即前三部。谓总持教中。复有三部为显。一。所作。二。所行。三。禅定。亦名修习也。有密中之密。即第四大禅定。亦名大修习也。昔义净三藏。在西域那兰陀寺。亦屡入坛场。受主戒法。自云希心此要。而为功不并就。遂泯私怀。西来三藏。多以神功化物。如善无畏金刚藏等。皆禀此业。览诸藏记。知非孟浪。予老而信此。故示微尘许。以勉道流。无以王膳。弃如秽食。莫恃己见。以斥圣法也。

　　△紫柏云。咒如蜾裸之祝螟蛉。念兹在兹。似我之声。绵绵不绝。则诸虫受熏。莫知然而化蜾裸矣。诸佛如来。以慈悲显密。熏一切众生。故一切众生。莫知然而化之。

　　○略释绝笔。述怀颂曰。般若深邃。累劫难逢。随分赞释。冀会真宗。

　　○略疏后题

　　法藏。长安二年。于京。清禅寺。翻经之暇。属同礼部兼检校雍州长史荥阳郑公。清简成性。忠孝自心。金柯玉叶之芳葩。九刊三王之重寄。羽仪朝序。城堑法门。始自青衿。迄于白首。持此心经。数千万遍。心游妙义。口诵灵文。再三殷勤。令出略疏。辄以蠡管。讵测高深云尔。

　　般若心经赞序

　　张说　撰

　　万法起心。心。人之主。三乘归一。一法之宗。知心无所得。是真得。见一无不通。是玄通。如来说五蕴皆空。人本空也。如来说诸法空相。法亦空也。知法照空。见空舍法。二者知见。复非空耶。是故定与慧。俱空中法。入此门者。为明门。行此路者。为超路。非夫行深般若者。其孰能证于此乎。秘书少监。附马都尉荥阳郑。万钧深艺之士也。学有传癖。书成草圣。乃挥洒手翰。镌刻心经。树圣善之宝坊。启未来之华业。佛以无依相而说。法本不生。我以无得心而传。今则无灭。道存文字。意齐天壤。国老张说。闻而嘉焉。赞扬佛事。题之乐石。

　　般若心经序

　　唐　释慧忠　撰

　　夫法性无边。岂藉心之所度。真如非相。讵假言之所诠。是故众生浩浩无穷。法海茫茫何极。若也广寻文义。犹如镜里寻形。更乃息念观空。又似日中逃影。兹经喻如大地。何物不从地之所生。诸佛唯指一心。何法不因心之所立。但了心地。故号总持。悟法无生。名为妙觉。一念超越。岂在繁论者尔。

　　般若波罗蜜多心经略疏小钞卷下(终)
