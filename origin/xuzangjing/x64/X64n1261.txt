卍新纂续藏经第 64 册 No. 1261 祖庭事苑


　　No. 1261-A 祖庭事苑序

　　天下之尊尚佛氏者。以其言出乎耳目之表。理存于六合之外。信而思之于一言之下。顿证不失而灼见本性。成佛无疑。是故学者虽游心于语言文字而不泥文字。盖所以为道也。

　　其道由迦叶。至达摩方传于震旦。后达摩五百年而生云门。随机应问。逗接来学。凡有言句。竞务私记。积以成编。虽不许传录。而密相受授。閟之巾衍。后世惜其流布之不广。遂刊木以印行于时。吾少读之。疑其书之脱误。欲求他本较之而未暇。然吾宗印写传录率多舛谬者。盖禅家流清心省事。而未尝以文字为意。

　　大观二年春。吾以辅道之缘。寓
都寺之华严。会睦庵卿上人过予手书一编甚钜。其目曰祖庭事苑。以尽读之。见其笔削叙致。动有师法。皆可考据。因扣其述作之由。且曰曩游丛林。窃见大宗师升堂．入室之外。复许学者记诵。所谓云门．雪窦诸家禅录。出众举之。而为演说其缘。谓之请益。学者或得其土苴绪余。辄相传授。其间援引释教之因缘。儒书之事迹。往往不知其源流。而妄为臆说。岂特取笑识者。其误累后学。为不浅鲜。

　　卿因猎涉众经。遍询知识。或闻一缘。得一事。则录之于心。编之于简。而又求诸古录。以较其是非。念兹在兹。仅二十载。总得二千四百余目。此虽深违达摩西来传心之意。庶几通明之士推一而适万。会事以归真。而事苑之作岂曰小补。或得此书读之。而能诋斥嫚骂。特立意于语言文字之外。以力扶吾道。岂斯人之可喜可愕也。是亦由吾事苑而启焉。愚壮其言。而奇其志。谨书以为序。

　　上人生东越。姓陈氏。号善卿。字师节。幼去家。事开元慈惠师为弟子。访道诸方。元符中。以母老不忍远游。而归隐卿里。昔睦州有尊宿。姓陈氏。亲老无所归。织蒲屦鬻以自给。上人窃慕之。因命所居曰睦庵。其志识固可尚矣。四明苾刍法英书。

　　祖庭事苑目录第一卷云门录上云门录下云门室中录雪窦洞庭录雪窦后录第二卷雪窦瀑泉集雪窦拈古雪窦颂古第三卷雪窦祖英集上第四卷雪窦祖英集下雪窦开堂录雪窦拾遗第五卷怀禅师前录怀禅师后录池阳百问第六卷风穴众吼集法眼录第七卷莲华峰录八方珠玉集永嘉证道歌第八卷十玄谈释名谶辨语缘杂志题跋

　　祖庭事苑目录(终)

　　No. 1261

　　祖庭事苑卷第一

　　睦庵　(善卿)　编正

　　●云门录上

　　师讳文偃。生东吴之嘉兴。姓张氏。受业于兜率院。访道诸方。

　　初至睦州。参陈尊宿。扣其门。陈问。阿谁。曰。文偃。

　　陈开门把住曰。道。道。师无语。

　　陈曰。秦时𨍏辂钻。遂托开。以门掩折右足。师因发明大意。

　　陈指游雪峰。师既至。适雪峰升堂。乃出众曰。项上三百斤铁枷何不脱却。

　　峰下座。把住云。因甚到与么。师以手拭目。

　　自后道振丛席。再历禅林。至韶州灵树。居第一座。灵树既没。广主刘氏令州牧何希范请师继其法席。由是大唱雪峰之道于天下。迁云门。而学者辐凑。至南汉乾和七年四月十日。坐而示化。即大汉之乾祐二年也。

　　本朝太祖乾德元年。感阮绍庄之梦。时进李托奏上之。发塔得全身。容止如生。迎赴阙供养。既而得旨。归葬于本山。谥号大慈云匡真弘明大师。

　　呜呼。师之亡后一十四年。复题于　蓺祖之时。其道流通洋洋于今日。岂偶然乎。

　　师资

　　老氏曰。善人。不善人之师。不善人。善人之资。

　　说者曰。善人有不善人。然后善救之功着。故曰资。

　　喻筏

　　房越切。正作橃。说文云。海中大船也。亦作筏。

　　金刚般若曰。如来常说。汝等。说法如筏喻者。法尚应舍。何况非法。

　　止啼

　　譬如婴儿啼哭之时。父母即以杨树黄叶而语之言。莫啼。莫啼。我与汝金。婴儿见已。生真金想。便止不啼。然此杨叶实非金也。见涅盘经。

　　忘筌

　　易略例曰。言者所以明象。得象而忘言。象者所以存意。得意而忘象。犹蹄者所以在兔。得兔而忘蹄。筌者所以在鱼。得鱼而忘筌也。然则言者象之蹄也。象者意之筌也。存言者非得象者也。存象者非得意者也。

　　摩竭掩室

　　梵云摩竭陀。此云文物国。掩室。言世尊禅定于普光法堂也。西域记云。昔如来于摩竭陀国初成正觉。梵王建七宝堂。帝释建七宝座。佛坐其上。于七日中思惟是事。义同掩室也。

　　毗耶杜口

　　梵云毗耶离。此言广严。维摩所居之城。杜。闭也。维摩．入不二法门品曰。文殊问维摩诘。我等各自说已。仁者当说何等是菩萨入不二法门。时维摩诘默然无言。文殊叹曰。善哉。善哉。乃至无有文字语言。是真入不二法门。

　　异傥

　　当作异党。党。辈．类也。傥。它郎切。非义。

　　迦叶

　　梵云迦叶波。此云饮光。谓其身光最胜。饮服诸天。故名焉。

　　曹溪

　　宝林传。唐仪凤中。居人曹叔良施地六祖大师。居之地有双峰．大溪。因曹侯之姓。曰曹溪。天下参祖道者。枝分派列皆其流裔。

　　烈派

　　烈当依列言行列也。

　　石头洪注

　　桉唐丘玄素作天王道悟禅师碑。天王嗣马祖。而非石头弟子。然考其碑。悟生荆州。得法于江西马大师。师嘱之曰。汝若住持。莫离旧处。由是返荆州。结茅于渚宫之上。荆师以居处荒榛。而怒投之于水中。已而。天王神发火光于师庭。师感悟。为之建寺。今荆州天王寺存焉。今作天皇者。误矣。又复考传灯。谓。师婺州东阳人也。年十四。依昭州僧剃发。受具杭州。与荆州碑全异。今据丘玄素碑。天王嗣马祖明矣。非石头洪注也。

　　当胄

　　直祐切。胤也。故字从肉。胄。裔之谓也。裔。从衣。以子孙为裔者。取衣有下垂之义。裔。余制切。

　　藏六

　　杂阿含云。有龟被野干所得。藏六不出。野干怒而舍去。佛告诸比丘。汝当如龟藏六。自藏六根。魔不得便。

　　三句

　　一．截断众流。二．函盖乾坤。三．随波逐浪。立此三句。自德山圆明大师始也。今皆谓云门三句者。盖参寻之不审也。然德山即云门之嗣。有此三句尔。

　　囊颖

　　平原君传曰。夫贤士之处世也。譬如锥之处囊中。其末立见。毛遂曰。使遂早得处囊中。乃颖脱而出。非特末见而已。

　　待兔

　　韩子曰。宋人有耕者。田中有株。兔走抵株。折颈而死。因释耕而守株。冀复得兔。为宋国笑。

　　勉历

　　上当作免。止也。勉强。非义。

　　疮疣

　　羽求切。结病也。释名曰。疣。丘也。出皮上聚高。如地之有丘。

　　虽搜遍诀

　　当作虽遍搜抉。谓师弗容抄写。遂遍行搜抉于他处。今方得自于真公也。抉。绢悦切。挑也。

　　玄鹤

　　相鹤经云。鹤者。阳鸟也。禀金气以生。二年。顶赤。七年。飞薄云汉。又七年。昼夜十二时鸣。六十年。大毛落。茸毛生。色白如雪。泥水不能污。百六年。雌雄相视乃孕。三百六十岁则色纯黑如漆。故曰玄鹤。二千六百岁。饮而不食。胎化。产而为仙人之骐骥。

　　帅旷

　　师旷。晋平公乐师也。公使旷鼓琴。公曰。琴无此最悲乎。有可得闻乎。曰。君德义薄。不可以听之。曰。寡人所好音也。愿闻之。师旷不得已。援琴鼓之。一奏之。有玄鹤六集于郭门。再奏之。延颈而鸣。舒翼而舞。平公大喜。起为师广寿。

　　子期．伯牙

　　吕氏春秋曰。伯牙善琴。子期善于听。伯牙志在高山。子期曰。峨峨兮若太山。志在流水。洋洋兮若江河。伯牙所念。子期必得之。伯牙游太山之阴。逢暴雨。止于岩下。心悲乃鼓琴。作淋雨之操。更造崩山之音。每奏。子期辄穷其趣。伯牙舍琴而叹曰。善哉。子听志想像于吾心。吾何逃声哉。

　　涉沥

　　沥。当作历。狼狄切。过也。沥。水下滴沥。非义。

　　升堂

　　升。当作升。登也。升。日之升也。非义。师刘隐。僭号称汉。据广州。幸韶石。览先灵树知圣大师遗诫。诏师受紫衣。令太守何希范请师开堂。录中谓何公者。即希范。

　　三藏

　　一．修多罗藏。四阿含等经。二．阿毗昙藏。俱舍．婆沙等论。三．毗尼藏。五部律。

　　五乘

　　一．持戒。得人乘。二．行十善。得天乘。三．修四谛。得声闻乘。四．修十二因缘。得缘觉乘。五．具六度行。得菩萨乘。

　　四时

　　桉台宗有五时。言四时。盖误也。所谓五者。一．华严时。譬如日出先照高山。二．鹿苑时。说四阿含。如日照幽谷。三．方等时。说维摩．思益．楞伽．楞严三昧．金光明．胜鬘等经。约时。即食时。四．般若时。说摩诃般若诸般若经。则禺中时。五．法华．涅槃时。则日轮当午。罄无形影。

　　八教

　　台宗有化法四教。一藏．二通．三别．四圆。有化仪四教。一顿．二渐．三秘密．四不定。一乘圆顿。教家之极则也。

　　这

　　当作者。别事之词。禅录多作这。或作遮。皆非义。这。三苍诂训云。古文适字。今非此用。

　　忘想

　　当作妄。无放切。乱也。

　　𣉜㫰

　　上正作晒。所卖切。暴也。𣉜。书无此字。

　　嬴

　　当作赢。音盈。有余贾利也。

　　三乘

　　一声闻．二缘觉．三菩萨。乘以运载。进趣无穷也。

　　十二分

　　一．梵语修多罗。此云契经。二．祇夜。应颂。三．和伽罗。授记。四．伽陀。讽颂。五．尼陀罗。因缘。六．优陀那。自说。七．伊帝目多。本事。八．阇陀伽。本生。九．毗舍略。方广。十．阿浮达磨。未有。十一．婆陀。譬喻。十二．优婆提舍。论议。

　　教外别传

　　正宗记曰。其所谓教外别传者。非谓黄卷赤轴间言声字色。枞然之有状者。直与宝相无相一也。亦非果别于佛教也。正其教迹所不到者也。桉智度论曰。诸佛断法爱。不立经书。亦不庄严语言。如此则大圣人其意何尝必在于教乎。经曰。我坐道场时。不得一法实。空拳诳小儿。以度于一切。是岂非大圣人以教为权。而不必专之乎。又经曰。修多罗教如标月指。若复见月。了知所标毕竟非月。是岂使人执其教迹邪。又经曰。始从鹿野苑。终至拔提河。中间五十年。未曾说一字。斯固其教外之谓也。然此极且奥密。虽载于经。亦但说耳。圣人验此。故命以心相传。而禅者所谓教外别传。乃此也。又吾宋　章圣皇帝为之修心诗曰。初祖安禅在少林。不传经教但传心。后人若悟真如性。密印由来妙理深。

　　十地

　　一．欢喜。二．离垢。三．发光。四．焰慧。五．难胜。六．现前。七．远行。八．不动。九．善慧。十．法云。

　　隔罗縠

　　华严疏云。菩萨智与如来智。如明眼人隔轻縠睹众色像。此言菩萨与佛见性不同。

　　嗄

　　所嫁切。声变也。今借为夏音。诈疑之意。如㖿。本音斜声也。今借为耶音。

　　𡎺

　　侧六切。塞也。

　　有向

　　当作有响。尚向。当作尚飨。

　　透法身

　　尝读云门古录。僧问。如何是透法身句。师拈起拄杖云。会么。僧云。不会。师云。北斗里藏身。今脱拈杖一节。似失当时宗旨。

　　骼胔

　　上音格。刀入骨声。又枯骨曰骼。下疾智切。骨有肉也。又鸟兽残骨。又刀入肉声。月令。掩骼。薶胔。

　　吃

　　居乞切。言蹇也。

　　对牛弹琴

　　鲁贤士公明仪对牛弹琴。弄清角之操。牛食如故。非牛不闻。不合耳也。转为蚊䖟之声。乳犊之鸣。乃掉尾𨇾蹄。奋耳而听。合意故也。𨇾。悉协切。行貌。

　　一榼

　　苦盍切榼。椑榼也。即今偏榼。所以盛酒。椑。鼙音。

　　唇吻

　　当作唇。唇音真。惊也。非义。吻。武粉切。

　　起无

　　当作岂无。

　　吉嘹

　　下音料。北人方言。合音为字。吉嘹。言缴。缴。紏戾也。缴其舌。犹缩却舌头也。如呼窟笼为孔。窟驼为[宋-木+巢]也。又或以多言为吉嘹者。岭南有鸟似鸜鹆。笼养。久则能言。南人谓之吉嘹。开元初。广州献之。言音雄重如丈夫。委曲识人情性。非鹦鹉．鸜鹆之比。云门居岭南。亦恐用此意。

　　特石

　　大石也。如牛曰特牛。说文曰。特牛。牛父也。言其朴特。

　　皆是佛法

　　宝积云。佛告无边庄严。如来常说一切法皆是佛法。以于诸法能善了知。名为佛法。诸佛本性与佛法等。是故诸法皆是佛法。

　　性僺

　　僺当作𢤁。苏到切。性疏貌。

　　榼𣜂

　　借音盦𠎷。粪壤也。

　　务原

　　当作翁源。邑名。在韶州。其邑有灵山。山顶有泉下流。人饮此水者多寿。故以名焉。务。原当从女作婺。在歙州。非此用。

　　灭胡种

　　称西竺为胡。自秦晋㳂袭而来。卒难变革。故有名佛为老胡。经为胡语。祖为碧眼胡。裔其后者为胡种。为释氏子。而名胡种。得不抚膺自愧。所谓必也正名。孚世法师云。窃观上代有经已来。贤德笔受。每至度语。无不称云。译胡为汉。且东夏．九州．西域为天竺者。是总名也。或云身毒。如梵称此方为支那．震旦。若称汉。汉止刘氏两代二号。已后禅让。魏．晋不同。须依帝王。称谓甄别。且胡之杂戎。乃是西方边俗。类此土有羌狄变夷之属。何得经书乃为胡语。佛生天竺。彼土士族婆罗门总称为梵。梵者。清净也。承胤光音天。劫初来此。食地肥。身重不去。因即为人。仍其本名。故称为梵。但有胡言处。以梵替之。庶后哲善谈得其真正者矣。今云门称佛祖为胡。亦相袭而言也。身毒。毒。音笃。

　　打野榸

　　卓皆切。枯木根出貌。远浮山九带作野狸。

　　以字

　　以字不成。其说有三。一谓是呕啊二字。二谓是音字不译。三谓是梵书心字。并指经签题上以字也。呕啊者。清凉疏主云。经首立如是。谓异外道。故外道经首皆立呕啊。或云阿优。以为吉。阿之言无。优之言有。万法虽众。不出有无。此则断常之计。今如即真如是。即妙有对破邪宗。以彰中道。一代时教。不出如是二字。

　　高僧传有译经新意六例。一译字译音例。内分四。一．译字不译音。谓陀罗尼。二．译音不译字。谓佛胸前卍字。三．音字俱译。谓经．律．论。四．音字俱不译。谓经题以字。所谓呕啊。经首如是我闻。即不在经外签题之上。所谓音字俱不译。未详起自于谁。考其二说。似乎无稽。或者妄指为梵书心字。梵本且无此说。尤谬。

　　愚尝过兴国之传法院。窃取西竺贝叶真书。考之其未译之书。经题尚且未立。何有以字之文。盖自古习谬妄为其说。先圣法门不在斯焉。或问经首以形自何而得。盖当时佣书者运笔以覆经题。固无疑矣。然宗匠假此以接来学。岂知识拟议哉。

　　庾峰

　　当作庚峰。

　　觌体

　　觌。当作敌。对也。

　　提刚

　　当作提纲。谓提纲振领也。下皆仿此。

　　凿壁

　　西京杂记云。匡衡。字雉圭。东阳人。好读书。家贫无油烛。乃凿邻壁孔。映光读书。位至丞相。

　　盲龟

　　阿含云。佛告诸比丘。如大海中有一盲龟。寿无量劫。百年一过出头。浮有一木。正有一孔。漂流海浪。随流东西。盲龟百年一出。得遇此孔。至海东。浮木或至海西。围绕亦尔。虽复差违。或复相得。凡夫漂流五趣之海。还复人身。甚难于此。

　　又庄严论云。有一小儿。闻佛说人身难得。如盲龟值浮木孔。小儿穿板作孔。置池水中。以头出入。终不能入。曰。盲龟在海百年一出。何日值耶。我今为人。有于面目。一日百出。值木孔犹难。

　　伶利

　　当作灵利。下皆仿此。

　　穿杨

　　史记云。养叔。字由基。百步射杨叶。百发百中。

　　伶俜

　　正作竛竮。上卢经切。下滂丁切。行不正也。

　　撒披

　　当作散披。桑担切。撒。音萨。非义。

　　蝍蟟

　　上子悉切。下音寮。皆虫名。

　　浮桑

　　淮南子云。扶桑。日所出也。在阳谷中。其桑相扶而生。浮。当作扶。

　　虾䗫

　　下正作蟆。音麻。

　　五性

　　见证道歌。

　　斩头截臂

　　西域法。凡遇论议。义堕。即斩首截臂。以谢不敏。

　　二祖偿债

　　可祖传授之后。于管城县匡救寺之三门谈无上道。听者林会。时辩和法师。于其寺讲涅槃经。其徒闻师阐法。稍稍引去。和不胜其愤。乃兴谤于邑宰翟仲侃。侃惑其说。加师以非法。师怡然委顺。识真者。谓之偿债。

　　皓月供奉问长沙岑云。了即业障本来空。未了应须偿宿债。师子尊者．二祖大师为甚么却偿债。岑云。大德不识本来空。如何是本来空。云。业障是。如何是业障是。云。本来空是。供奉无语。长沙乃示偈云。假有元非有。假灭亦非无。涅槃偿债义。一性更无殊。

　　椁示双趺

　　涅槃。尔时。迦叶与诸弟子在耆阇崛山入于正定。于正受中。忽然心惊。举身战栗。从定中出。见诸山地皆大振动。即知如来已入涅槃。于是将诸弟子寻路疾行。悲哀速往。正满七日。至拘尸城。右绕宝棺七匝。盈目流泪。说偈赞叹。其略云。世尊。我今大苦痛。情乱昏闷迷浊心。我今为礼世尊顶。为复哀礼如来肩。为复敬礼大圣手。为复悲礼如来腰。为复敬礼如来脐。为复深心礼佛足。何因不见佛涅槃。唯愿示我敬礼处。世尊大悲。即现千辐轮相出于棺外。回示迦叶。从千辐轮放千光明。遍照十方一切世界。然后还自入棺。封闭如故。

　　紧梢

　　当作帩。七笑切。缚也。梢。音筲。非义。

　　气勋

　　当作熏。许云切。火气盛貌。勋。功勋也。非义。

　　横说竖说

　　黄檗示众云。马大师下有八十八人坐道场。得正眼者止三两人。庐山和上是其一。夫出家人。须知有从上来事。且如四祖下融大师。横说竖说。犹未知向上关棙子。有此眼脑。方辨得邪正宗党。

　　关捩

　　下正作棙。音戾。可拨物也。

　　[狂-王+介]狗

　　上正作疥。音介。癞也。

　　忙忙

　　当作茫茫。无穷也。忙。乃心迫也。非义。

　　谑

　　当作諕。许亚切。诳也。谑。虚约切。戏也。非义。下皆仿此。

　　盖国

　　上与盍同。胡腊切。或依丐。音呼。非义。解见雪窦颂古。

　　躇蹰

　　当作踌躇。音俦除。行不前也。躇蹰。非义。蹰。音厨。

　　酌然

　　当作灼然。只略切。昭灼也。酌。说文。盛酒行觞也。非义。

　　冥蒙

　　当作冥蒙。蒙。犹昧也。

　　[木*承]济

　　正作拯。拯。蒸之上声呼。上举也。

　　艾樵

　　当作艾燋。子肖切。灼龟炬也。或作爝。爝即行火官名。汤得伊尹。爝以爟火。乃有炬焰者尔。非义。

　　𧩓𧩓诅诅

　　按天衣古本作悾悾[傯-囪+(句-口+夕)][傯-囪+(句-口+夕)]。音孔[熜-囪+(句-口+夕)]。事多也。

　　钝置

　　下当作踬。音致。碍不行也。

　　五蕴

　　谓色．受．想．行．识。有相为色。领纳名受。取像曰想。迁流为行。分别为识。蕴者。积聚为义。谓积聚生死之过患。亦曰五阴。阴以阴覆为义。无明黑云之所阴覆。盖覆真性。摄尽有为。

　　擗口

　　上当作劈。匹历切。破也。擗。音辟。抚也。非义。

　　视听无声

　　老氏曰。视之不见。名曰夷。听之不闻。名曰希。搏之不得。名曰微。

　　钟声

　　桉天衣古本作钟声里披七条。

　　骨臀

　　上当作胐。音窟胐。股上也。

　　㖒唾

　　上正作洟。音替。鼻液也。下吐卧切。口液也。

　　斧打

　　当作斧斫。盖见它本。

　　韩情

　　当作韩卢。卢。黑也。谓黑狗也。齐人韩国相狗于市。遂有狗号鸣。而国知其善。见选．注。

　　偈颂

　　云门所著偈颂。皆不立题目。或举扬宗旨。或激劝后昆。非同诗人俟题而后有作。然后世学者议论不一。或多臆说。亡失道真。愚尝读传灯．广灯并雪峰广录。有其缘者。唯一二偈。未闻其它。今录于下。

　　传灯云。僧问云门。十二时中如何即得不空过。云门云。你向甚么处着此一问。学人不会。请师举。门乃索笔成颂云。举不顾。即差互。拟思量。何劫悟。

　　又雪峰广录。僧问。如何是学人自己。峰云。筑着鼻孔。僧举目云门。门云。你作么生会。其僧方思惟。门亦以此颂而示之。

　　广灯云。福朗上座幼出家。常游讲肆。因闻。僧问云门。如何是透法身句。门云。北斗里藏身。朗罔侧。遂造焉。云门一见。把住云。道。道。朗拟议。门乃托开。因作云门耸剔颂以示之。朗从此悟入。是故后世学者因睹此缘。遂妄生穿凿。然何必尔也。

　　管解

　　古语。持蠡酌海。握管窥天。

　　康氏

　　梁慧皎传。僧会法师。本康居国王大子。故称康氏。师形仪伟丽。为世所重。

　　晋锋八博

　　晋锋。盖指晋王逸少之笔锋也。八博。未详。疑八法。声近之讹也。禁经云。八法起于𨽻字之始。自崔．张．钟．王传授所用。墨道之最。不可不明也。隋僧智永。发其旨趣于虞世南。自兹传授彰厥存焉。李阳冰云。昔逸少工书。遂历多载。十五年中偏工永字。以其八法之势。能通一切字也。

　　八法者。永字八画矣。一．点为侧。二．横为勒。三．竖为弩。四．挑为趯。五．左上为䇿。六．下为掠。七．右上为啄。八．下为磔。

　　、。此为侧。侧者。侧也。不得平直其笔。一。此为勒。勒如锥戛石。不得卧笔。〡。此为竖。竖牵为弩。弩不得直。直则无力。㇏。此为挑。挑为趯。须存锋得势而出。<PIC>X64031801.gif</PIC>。此为䇿。斫笔背发而仰收。丿。此为掠。笔锋左出而须和。丿。此为啄。须疾为之。乀。此为磔。不得疾而不得迟。磔。陟格切。

　　出三句语

　　云门有时示众云。函盖乾坤．目机铢两．不𠉡世缘。作么生承当。自代云。一镞破三关。然虽有此意。且未尝立为三句。昔普安道禅师。因德山出三句语。随以颂之[仁-二+付]于卷末。往往亦指此颂为云门所作。是皆看阅不审也。道即德山之的嗣。

　　头头物物伤

　　当作𤙹。不伤。形近之误也。

　　轸候

　　上当作诊。止忍切。视也。轸。车后横木。非义。

　　眼中医

　　当作翳。于计切。障也。

　　商量

　　如商贾之量度。使不失于中平。以各得其意也。

　　消得个非遥

　　当作消得个摇头。休头。同韵也。

　　终诸

　　方言。犹举止也。

　　什方

　　当作十方。什。杂也。非此义。

　　同一眼

　　当作开一眼。云门．对机录后。附普安道禅师所作一十二颂。自三句三颂之题出于德山。余之九题兼颂皆道自作也。并见广灯录。

　　　　●云门录下

　　刻舟

　　吕氏春秋曰。楚人有涉江行舟。自舟遗剑。遽刻其舟。曰。吾于此坠剑。求必得之。其迷有如此者。

　　举觉

　　当作搉。博雅云剔搉。都凡也。搉音角。

　　死而不吊

　　吊。当作吊。多啸切。说文曰。问终也。古之葬者。厚衣之以薪。从人持弓。会驱禽兽。礼记。死而不吊者有三。畏．压．溺。溺。谓凭河者也。

　　城地

　　当作城池。城池之中。君所居尔。地。笔误。见它本。

　　任你当何

　　何。下可切。儋也。亦音何。徐铉曰。儋何。即负何也。

　　十五入夏

　　天台寒山子于国清寺见僧半月说戒次。云。聚头作相。那事悠悠。僧皆打叱之。乃与拾得抚掌大笑而出。

　　罗浮檀特

　　二山名也。罗浮。在今广州。檀特。在西域瓶沙国。即世尊见阿蓝迦蓝处也。

　　蹙舌

　　子六切。犹缩也。

　　斗擞

　　当作抖擞。音斗叟。举索物也。

　　摩㝹

　　提婆菩萨释楞伽经中小乘涅槃论云。外道女人眷属论师说。摩醯首罗天作八女人。一名阿提𠊷。生诸天。二名提𠊷。生阿修罗。三名苏罗娑。生诸龙。四名毗那多。生诸鸟。五名迦毗罗。生四足。六名摩㝹。生人。七名伊罗。生一切谷子。八名歌头。生一切蛇．蝎．蚊．䖟．蝇．蚤．蚰．蜒．百足等。

　　𩿒吻

　　炙谷子云。汉柏梁殿频火起。巫献术取𩿒鱼尾。置于殿上穰之。今以瓦为之。相传为𩿒吻。不言𩿒尾。盖俗流之误也。

　　庄香

　　庄。当作装。裹也。

　　大杀

　　上它盖切。甚也。下所拜切。猛也。

　　摩挲

　　正作抄。桑何切。摩也。

　　黄泉

　　人死归地。黄泉深幽。此指其极。

　　日榭

　　当从冫。作㓔凋也。榭。台榭。非义。

　　深坑

　　正作坑。丘庚切。

　　踣跳

　　正作㪍趒。音孛眺。排越也。

　　玄殊

　　当作悬殊。悬。远也。

　　江华

　　县名。在湘南道州。

　　眚

　　所景切。目病生翳也。

　　不溺

　　当作匿。奴力切。藏匿也。溺。沉溺。非义。

　　恁么

　　上当作与。么。正从幺。作么。与么。指辞也。或作恁么。恁。音稔。思也。恁么。审辞也。或作什么。当作甚么。甚么。问辞也。什。杂也。非义。或作漝么。漝。音十。水貌。又音习。滀漝。水貌。皆非义。然果。言外之士无不可者。

　　国师问经

　　禅席多举南阳国师勘念经僧蝙蝠事。忠国师录不载。未详别出。按西域传一缘颇类。传曰。南海之濵有一枯树。五百蝙蝠于中穴居。时有商侣止于树下。既属风寒。人皆饥冻。聚𧂐樵薪。蕴火其下。烟焰渐炽。枯树自然。商侣中有一贾客。夜分已后。诵阿毗达磨藏。彼诸蝙蝠虽为火困。爱好法音。忍而不去。于是命终。随业受生。俱得人身。舍家修学乘。闻法音。聦明利智。并证圣果。迦尼色迦王与胁尊者招集五百贤圣。于迦湿弥罗国作毗婆沙论。斯并枯树中五百蝙蝠也。

　　摩斯吒

　　梵云摩斯吒。此言猕猴。本行经云。我念往昔海中有一大虬。其虬有妇怀妊。思猕猴心食。夫言。此事甚难。我居于海。猕猴在山。汝且容忍。我当求之。时虬即出于岸。见一猕猴在大树上。即以善言尉问。结为交友。我当将汝度海。彼岸别有大林。花果丰饶。汝可下来。骑我背上。猕猴心无定故。即依虬言。俱没于水。虬即报言。我妇怀妊。思食汝心。故将汝来。猕猴即诳虬言。汝何不预说。我心适留于娑罗树上。不持将行。善友。还回。放我取心。得已却来。于是虬复水岸。猕猴努力跳上大树。其虬夕停。见猴不下。而语之曰。善友。汝速下来。同至我家。猴说偈言。汝虬计校虽能宽。而心智虑甚狭劣。汝但审谛自思忖。一切众类谁无心。虬。六度经作鳖。

　　听冰

　　迖佂记云。河冰人须狐听而行。

　　运州

　　当作郓。音运。

　　绻缋

　　当作圈䙡。上去园切。屈木也。下丘愧切。[糸*(色-巴+田)]也。绻缋。非义。

　　鼻孔辽天

　　辽。当作撩。撩取也。昂视之貌。辽。远也。非义。

　　夜叉说半偈

　　涅槃经云。佛言。过去之世。佛日未出。我于尔时作婆罗门。修菩萨行。周遍求索大乘经典。乃至不闻方等文字。住雪山中。思惟坐禅。时释提桓因心大惊怪。要当自试。自变其身作罗刹像。去其不远。其声清雅。宣过去佛所说半偈。诸行无常。是生灭法。闻是半偈。心生欢喜。即从座起。四向顾视云。向所闻偈。谁之所说。唯见罗刹。即便前至。善哉大士。汝于何处得是过去离怖畏者所说半偈。即答我言。我不食多日。心乱䆿语。非我本心之所知也。汝所食者为是何物。答言。食人暖肉。饮人热血。汝但具足说是半偈已。当以此身奉施。谁当信汝为八字故。舍所爱身。我所证者。梵天释提桓因．十方世尊。汝若如是。谛听。谛听。当为汝说。生灭灭已。寂灭为乐。

　　折半烈三

　　折。当从木。作析。音锡。劈析也。烈。当作列。分解也。烈。火盛貌。非义。

　　文殊解脱

　　古清凉传。大隋五台县昭果寺解脱禅师。自文殊示心印之后。乃谦卑自牧。专精侍众。厥后。文殊躬临试验。解脱每清旦为众营粥。文殊忽见于前。脱殊不顾视。文殊警之曰。吾是文殊。吾是文殊。脱应声曰。文殊自文殊。解脱自解脱。

　　怛萨阿竭

　　此言如来。演义云。若依法身如来者。即诸法如义。若依报身。即乘如实道。来成正觉。若依化身。则乘萨婆若乘。来化众生。故曰如来。

　　托子

　　茶托子。建中初。蜀相崔宁之女以金茶杯无储。病其熨指。取楪子盛之。既啜而杯倾。乃以蜡环楪子。使其杯遂定。即遣匠以漆环代蜡。进于相国。相奇之。为制名托子。因行于代。是后传者更环其底焉。

　　入京

　　云门入京。即五代东汉刘氏之世乾祐四年。或谓广南偏霸刘龑。非也。龑音俨。

　　触误

　　误。当作忤。音误。逆也。误。欺也。非此义。

　　朦胧

　　上音蒙。下卢红切。朦胧。月入貌。

　　人义

　　当作仁义。

　　老儿作歌舞

　　智度论云。佛功德已满。更无所须。为教弟子故。语之言。我尚作功德。汝云何不作。如伎家百岁老翁自舞。有人呵之言。老翁年已百岁。何用舞为。答曰。我不须舞。但欲教子孙故尔。

　　罗汉药食

　　食。当作石。取疗病义。故曰药石。夫攻病曰药。劫病曰石。古以砭石为针也。全元起欲注素问。访以砭石。王僧孺答曰。古人当以石为针。必不用铁。说文有此砭字。许慎云。以石刺病也。东山经。高氏之山多针石。郭璞云。可以为砭针。春秋。美疢不如恶石。服子慎注云。石。砭石也。季世无复佳石。故以铁代之尔。

　　又以服石子止饥。如高僧僧善传。善疾笃将殛。告弟子曰。吾患腹中冷结者。昔在少年。山居服业。粮粒既断。懒往追求。啖小石子用充日夕。因觉为病。死后可破腹看之。果如所言。

　　愚窃详二意。皆不然也。又神仙传或以药煮石而食之。又非先圣之意。今丛林习以为常。未有非之者焉。又况四果真人。讵肯辄违佛制。来享非时之餐。云门欲以诱接学者。而正言似反。后世或资以为口实。岂不误乎。疢音趁。热病也。殛。音棘。死也。

　　入水见长人

　　桉耀禅师录。唐武后召嵩山老安．北宗神秀入禁中供养。因澡浴。以宫姬给侍。独安怡然无它。后叹曰。入水始知有长人。

　　徒什么

　　徒。当作图。谋也。什么。当作甚么。

　　师溺

　　当作匿。师子藏匿也。

　　驼[馬*白]

　　当作馲[馬*白]。上陟革切。下莫百切。兽名也。驴父牛母。形似骡而小。

　　骡

　　卢戈切。驴父马母也。

　　䴷圞

　　上音丸。小麦麹也。此乃称完全之方言。当云凸圞。圞。音峦。

　　●云门室中录

　　五叶

　　达摩传法偈曰。吾本来兹土。传法救迷情。一花开五叶。结果自然成。

　　善吉

　　梵云须菩提。此言善吉。序云。毗耶问疾。何独美于文殊。舍卫解空。亦偏推于善吉。盖序家抑扬之意。亦。当作岂。乃传写之误。智论七十人。问曰。佛为一切智。何以不自为说主。而令须菩提说般若。答。须菩提乐于空行。偏善说空。般波罗蜜多说空。故令须菩提说也。

　　倜傥

　　上它历切。下它郎切。大节非常也。

　　买糊饼

　　糊当作胡。胡虏之总称。用胡麻作饼。故曰胡饼。故释名曰胡饼。言以胡麻着之也。前赵录云。石季龙讳胡。改为麻饼。胡麻。即油麻也。糊。寄食也。非义。

　　是分不分

　　当作不可不分也。见怀和上本。

　　明星

　　晓星也。修行本起经云。菩萨自知。云弃恶本。无淫怒痴。生死已除。五阴诸种悉断。无余㘽孽。所作已成。智慧已了。明星出时。廓然大悟。得无上正真。为最正觉。

　　如来禅

　　香严智闲初参大沩祐。因并净道路。弃瓦砾。击竹响。忽然省悟。有颂云。一击忘所知。更不自修持。动容扬古路。不堕悄然机。处处无踪迹。声色外威仪。诸方达道者。咸言上上机。仰山闻。云。此是夙构记持所成。若是正悟发明。别更说看。又云。去年贫。未是贫。今年贫。始是贫。去年贫。有卓锥之地。今年贫。锥也无。仰山云。如来禅许师兄会。祖师禅未梦见在。严又成一颂。我有一机。瞬目示伊。若人不会。别唤沙弥。仰山云。且喜师兄会祖师禅也。

　　致问

　　致。当作置。立也。致。至也。非此义。

　　时云

　　若有。第五板十五行上脱若有二字。

　　本来法

　　赏个名。唤作本来法。第六板第十三行上少八字。见怀和上本。

　　师云

　　一切法皆是佛法。绳床露柱是一切法。还我佛法来。僧无对。师又问僧。经中道。第六板第十八行少三十字。见怀和尚本。

　　那

　　乃贺切。语余声。

　　南方禅客

　　忠国师问禅客。何方来。曰。南方来。师曰。南方有何知识。曰。知识颇多。师曰。如何示人。曰。彼方知识直下示学人。即心是佛。佛是觉义。汝今悉具见闻觉知之性。此性善能扬眉瞬目。去来运用。遍于身中。抶头头知。抶脚脚知。故名正遍知。离此之外。更无别佛。此身即有生灭。心性无始以来未曾生灭。身生灭者。如龙换骨。蛇蜕皮。人出故宅。即身是无常。其性常也。

　　师曰。若然者。与彼先尼外道无有差别。我此间佛性全不生灭。汝南方佛性半生半灭。半不生灭。曰。如何区别。师曰。此则身心一如。身外无余。所以全不生灭。汝南方身是无常。神性是常。所以半生半灭。半不生灭。曰。和尚色身岂得便同法身不生灭耶。曰。汝那得入邪道。曰。学人早晚入邪道。曰。汝不见金刚经云。色见声求。皆行邪道。今汝所见。不其然乎。

　　破凡

　　上破。音泼。

　　摵

　　当作摵。砂获切。拂也。摵。子育切。非义。

　　謦[聲-耳+亥]

　　上去挺切。下正作欬。口溉切。[前-(一/刖)+平]气也。

　　且致

　　当作且置。置。犹赦也。

　　白㲲

　　徒叶切。草名也。出高昌国。采其花。织以为布。又出婆利国。粗者名古具。细者名白㲲。

　　国师看戏

　　丛林多说唐帝盛展歌舞斋众。端肃无闻。帝问。听察如何。国师为说死囚持油之喻。然窃览国师广录。而无此缘。尝读毗柰耶杂事。即大迦演那为猛光大王说此摄心之缘。此盖当时之误。学者详焉。

　　者里

　　乃喝云。长连床上饱吃饭了。说葛藤。第十二板第十二行下少十四字。见怀和尚本。

　　屎上加尖

　　当作矢上。谓尖上加尖。今用屎尿字。甚无谓也。

　　蜜嵓

　　当作[宋-木+(登-豆+出)]岩。

　　便打

　　师举。僧问睦州。以一重去一重即不问。不以一重不去一重时如何。州云。昨日㘽茄子。今日种冬菰。第十三板三行后脱此一节。古本云不以一重不去一重。今学者多不举不字。而或妄以为园头之缘者。误矣。

　　是你忘却

　　当作只者忘却。

　　举法身说法

　　举。法身说法。青青翠竹总是法身。未是提掇时节。有为无三世。是有为法。何处得三世来。无为有三世。不是守寂处法。此是实学葛藤言语。未是提掇时节。于拈提犹在半途。已上一节。印本分作三段。而又语言颠错。故录此以证之。

　　举三种人

　　师举。三人。一人因说得悟。一人因举得悟。一人才见举便却回去。你道却回者意旨如何。师云。直饶与么。也好与三十棒。与印本不同。而又旨意显焕。故用录之尔。

　　举僧问

　　举。僧问云居。湛湛时如何。居云。不流。说甚么湛湛。师云。此是嚼铁之言。已上三节。见怀和尚本。

　　举光明寂照

　　因僧举光明寂照遍河沙。师云。岂不是张拙秀才语。僧云。是。师云。话堕也。此缘印本语意倒错。而或谓张拙为相公。因录其缘以示学者。拙。唐人也。因访石霜。霜问曰。公何姓。曰。姓张。何名。曰。名拙。霜曰。觅巧了不可得。拙自何来。公于言下有省。乃述悟道颂曰。光明寂照遍河沙。凡圣含灵共我家。一念不生全体见。六根才动被云遮。断除烦恼重增病。趣向真如总是邪。随顺众缘无挂碍。涅盘生死是空花。

　　帘纤

　　上当作廉。下正作纤。廉纤。犹检敛细微也。

　　无情

　　说法。第十六板六行下脱二字。

　　本身卢舍那

　　此缘传灯诸录皆云僧问盐官齐安和上。今云国师者。非也。况国师广录且无此缘。

　　沤麻

　　乌侯切。久渍也。

　　国师云

　　当作国师碑文云。第十七板九行上。

　　说法

　　身说。即是应化身说。十七板二十二行上脱九字。见怀和尚本。

　　应化非真佛

　　般若金刚论云。应化非真佛。亦非说法者。说法不二取。无说离言相。

　　辊毬

　　雪峰义存禅师常辊二毬以示人。一日。玄沙到。师亦辊毬示之。沙便放身倒作闪势。

　　以字

　　见对机。

　　水碗

　　未见所出。

　　罗汉书字

　　仰山和尚在洪州观音时。粥后坐次。有僧来礼拜。师不顾。其僧问。师识字否。师云。粗识。僧乃右旋一匝。云。是甚么字。师于地上书十字酬之。僧左旋一匝。云。是甚么字。师改十字作卍字。僧以两手托圆相。如修罗掌日月势云。是甚么字。师乃𦘕一圆相围却卍字。僧乃作金刚势。师云。如是。如是。僧礼谢。腾空而去。

　　书字

　　曾有僧问老僧。如何是诸佛出身处。我向伊道。东山水上行。此总是向上拈提时节。此一节脱一十六字。第十九板第二行中。

　　名身句身

　　楞伽经偈云。名身与句身。及字身差别。凡愚所计着。如象溺深泥。解者曰。身者。以依聚为义。声名句文。是教主言音诠表之法。名者。是次第行列。句者。是次第安布。文者。是次第联合。声即说法之声。此四皆为幻法也。

　　什么

　　物合成一块。第十九板十一行少物字。剩不是二字。什么。当作甚么。

　　盐军

　　当作监军。监军。唐官也。皆中贵为之。如鱼朝恩至德中监军事是也。

　　向绳墨

　　当作打碗子。第二十板二十二行中。见怀本。

　　踪横

　　当从糸。作纵。东西曰横。南北曰纵。踪。迹也。非义。

　　袈裟

　　梵语。此云不正色。即坏色染衣也。染。表心染于法。坏。即要无所染也。

　　愧图

　　当作贵图。

　　漕溪

　　当作曹溪。漕。卫邑名。非义。

　　控缺

　　当作空缺。苦贡切。缺也。缺亦空也。古之重语。如殚尽．[諾-右+(厂@(一/又))]谋之类是也。

　　依钵

　　依。当作衣。钵。梵语钵多罗。此方云应量器。

　　护浪

　　一获切。手取也。

　　啖啄

　　当作𪅎啄。竹咸切。鸟啄物。

　　赵州无宾主

　　赵州垂语云。我三十年前在南方火炉头有一则无宾主话。举似诸人。雪峰闻举。云。当时便好与一踏。

　　猴白

　　当作侯白。姓也。和靖诗云。伶伦今日无侯白。奴仆当年有卫青。伶伦。谓滑稽之士也。

　　拾遗

　　举。雪峰云。我且作死马医。一口吞尽乾坤。师云。山河大地何处得来。直饶者里倜傥分明。特舍儿七十棒反成一百四十。

　　○师举。西禅东平共官人坐次。西禅云。风作何色。官人无对。禅却问僧。风作何色。僧拈起衲衣云。在府中铺。禅云。用多少帛子。僧云。勿交涉。禅无语。师代云。咄。者话堕阿师○。

　　师因炙茄次。问僧。吃得多少茄子。僧云。和上试道看。师云。你问我。与你道。僧便问。师云。消不得。

　　●雪窦洞庭录

　　师讳重显。字隐之。遂州李氏子。生于兴国五年四月八日。出家。受具。学经论。业于乡里。晚参随州智门祚和上。因扣不起一念之旨。豁然知归。遂遍游丛席。众所推仰。

　　先居吴门之洞庭。迁四明之雪窦。由是云门之道复振于江淅。都尉李侯奏章服。侍中贾公奏闻朝廷。乞赐明觉之号。至皇祐五年七月七日。不遗嘱。亦不说偈。摄衣北首而亡。

　　龙象

　　智度论云。言其力大。龙。水行中力大。象。陆行中力大。今以钜禅硕师比之龙象。

　　觉城

　　当作福城。华严六十二云。文殊师利劝诸比丘发菩提心已。渐次南行。经历人间。至福城东。住庄严幢娑罗林中大塔庙处。觉。当作角。梵云拘尸。此云角。以其城有三角。故名焉。然非善财见文殊处也。

　　古佛庙

　　清凉云。古佛塔庙者。即善财归宗之所。此塔在南天竺城东。是古佛之塔。佛在世时。已有此塔。日照三藏亲到其所。其塔极大。东面鼓乐供养。西面不闻。于今现在此处居人。多唱善财歌辞。

　　赚

　　当作詀。伫陷切。

　　炫耀

　　上音县。行且卖曰炫。

　　四花

　　一．曼陀罗。二．大曼陀罗。三．曼殊沙。四．大曼殊沙。曼陀罗。此言悦意。曼殊沙。此言柔软。

　　六震

　　一者动。二者起。三者涌。四者震。五者吼。六者觉。

　　措误

　　当作错误。谓不敢差误也。

　　寰中塞外

　　寰中。犹寰内．天子畿内也。塞。隔也。谓隔塞于它邦。汉文帝以周亚夫为将军。军细柳。以备胡。帝之细柳营。军士被甲。弓努持满。天子先驱至。不得入。先驱曰。天子且至。军门都尉曰。军中闻将军之令。不闻天子之诏。有顷。上至。又不得入。于是上使使持节诏将军曰。吾欲劳军尔。亚夫乃传言开壁门。帝方得入。曰。此真将军也。向者霸上棘门。如儿戏尔。劳。郎到切。慰勉也。

　　四流

　　一．欲流。二．有流。三．见流。四．无明流。

　　三界

　　谓欲界．色界．无色界。亦谓三有。

　　升座

　　当作升座。登也。

　　箫然

　　上当作萧。肃也。

　　暂时敛念

　　华严。德生童子谓善财言。于此南方。有国名海岸。有园名大庄严。其中有一广大楼阁名毗卢遮那藏。从菩萨善根果报生。以至从菩萨福德智慧生。弥勒菩萨安处其中。汝诣彼问。云何行菩萨行。修菩萨道。时善财童子知善知识教。至海岸国毗卢遮那庄严藏大楼阁前。五体投地。暂时敛念。思惟观察。一心瞻仰。

　　掌中世界

　　维摩诘言。舍利弗。住不思议解脱菩萨断取三千大千世界。如陶家轮着右掌中。掷过恒河沙世界外。其中众生不觉不知己之所往。见不思议品。

　　铁券

　　区眷切。[共/言]书也。

　　谑

　　当作諕。许亚切。诳也。

　　䈥

　　正作筋。举欣切。

　　抉

　　于汶切。挑也。

　　㧞榍

　　当作楔。音薛。櫼榍。门限也。非义。

　　一棚

　　薄萌切。猎者养鹘搦兔。必次第三发之而后得。俗以架三鹘者。谓之一棚。

　　顾杼

　　直吕切。说文。机之持纬者。

　　道远乎哉

　　触事而真。意旨如何。第七板第四行上脱八字。

　　燎

　　音了。说文云。放火也。

　　太阿

　　越绝书云。楚王召风湖子。令之吴越见欧治子．干将。使之为铁剑三枚。一曰龙泉。二曰太阿。三曰上市。楚王问之曰。何谓龙泉。风湖子曰。龙泉状如登高山。临深渊。何谓太阿。曰。巍巍翼如流水之波。何谓上市。曰。从文闲起。止脊而止。如珠而不𢪭。若流而不绝。

　　死而不吊

　　见云门录上。

　　罽宾

　　上正作罽。𢨶例切。五天国名也。正云迦湿弥罗。此言贱种。又云买得。其国在北印土。

　　斩之白乳

　　四谛论云。菩萨行慈。血变成乳。如慈母育子。以慈爱心故。生子有乳。乳自然出。

　　玄沙道底

　　玄沙广录云。师因钟鸣次。作忍痛声。腾身曰。者个钟在我肚里鸣。你诸人作么生。时展上坐云。和上尊位如何。师云。你犹似分疏作么。展云。和上又问作么。师云。我也要不如此。展云。某甲何曾如此。师云。是。是。展云。喏。喏。传灯作打我心痛。

　　鈯斧

　　鈯。音突。博雅云。钝也。

　　劳挠

　　当作劳扰。扰。烦也。

　　邓隐峰

　　师姓邓氏。隐峰。名也。建州邵武人。将示灭。有遗偈云。独弦琴子为君弹。松柏长青不怯寒。金矿相和性自别。任向君前试取看。见宋僧传。

　　性𢤁

　　苏到切。性粗疏㒵也。

　　折挫

　　子卧切。摧挫也。

　　拦面

　　正作䦨。郎千切。遮也。

　　十字

　　兄弟添十字。宗门极唱。唯证乃知。固非文理妄加穿凿。然丛林建立颇多。学者攻之不已。或谓十字加一仪。土字也。或谓兄弟成二人。添十为卒也。或谓雪峰垂诫。今大家出手。或谓闽越方言。第恐方𠕋不载。非先德本怀。然如斯之论。吾家素有之也。如祖师谶偈皆此类尔。至于三点如流水。其止羊二十口。又达摩云九十无彼我。并载禅书。应机而设无不可者。此乃折卒字。无疑也。难提。

　　梵云塔婆。此言方坟。或云支提。或云难提。此言灭恶。或云抖薮波。此言赞护。或云窣堵波。此云灵庙。或云高显。

　　胡家曲

　　胡家。当作胡笳。笳。笛之类。胡人吹之为曲。汉李陵答苏武书云。胡笳互动。牧马悲鸣。今借此以况吾道。新丰云胡笳曲子不堕五音。韵出清霄任君吹唱是也。或者指世尊梵国为胡家。岂不大谬妄乎。

　　夜雨山草滋

　　此诗即禅月拟齐梁体四首。此其一。今雪窦全举之。所谓借水献花也。诗蟋蟀鸣坏墙。谓微虫候时而鸣。如贤人待明君而仕。知明时而见。虽草木禽鱼无远不及。故雪窦借此诗为太平之歌。意见王子渊圣主得贤臣颂。

　　睿泽

　　正作睿。以芮切。圣也。

　　龚黄

　　汉书．循史传。龚遂为渤海太守。异政当时。使人卖釰买牛。卖刀买犊。可谓带刀佩犊也。黄霸为颖川太守。仁风大行。郡内肃清。德感上天。嘉谷生于野。凤凰集于境。宣帝美之。赐金四十斤。

　　褒

　　搏毛切。进扬美德也。

　　吾祷

　　论语云。子疾病。子路请祷。子曰。有诸。子路曰。有之。诔曰。祷尔于上下神祇。子曰。丘之祷久矣。诔。音累。

　　●雪窦后录

　　三千剑客

　　昔赵文王喜剑。剑士夹门三千余人。日夜相击于前。死伤者数百余人。好之不厌。如是三年。国衰。诸侯谋之。太子悝患之。奉千金赐庄子上说。庄子陈三剑曰。有天子剑。有诸侯剑。有庶人剑。今大王有天子之位而好庶人之剑。臣窃为大王薄之。王乃率而上殿。宰人上食。王三环之。庄子曰。大王安坐定气。剑事以毕奏矣。于是文王不出宫三月。剑士皆服毙其处。见庄子．说剑。悝。苦回切。

　　一片田地

　　僧问灵云。佛未出世时如何。云竖起拂子。出世后如何。云亦竖拂子。僧不肯。复问雪峰。佛未出世时如何。峰竖起拂子。出世后如何。峰抛下拂子。僧礼拜。峰便打。僧又问玄沙。此意如何。沙云。大似一片田地。四至界分一时属你。只欠中间一树子在。

　　憨

　　武酣切。痴也。

　　皑

　　五来切。霜雪白㒵。

　　金色尊者

　　即大迦叶也。先是毗婆尸佛灭后。众以其舍利建塔。塔之像其面金色缺坏。是时迦叶方为锻金师。会有贫女持一金钱求治为薄。欲往补之。迦叶闻且乐为。补已。因相与愿为无姻夫妻。以是报。九十一劫体皆金色。最后生摩竭国。出家为佛弟子。头陀第一。

　　恢恢

　　苦回切。大也。老氏曰。天网恢恢。疏而不漏。

　　能恻

　　当作测。深所至也。恻。痛也。非义。

　　爱鳖鼻

　　雪峰示众。南山有一条蛇。汝等诸人切须好看。玄沙云。用南山作么。

　　青天吃棒

　　僧问古德。万里无云时如何。云。青天也须吃棒。

　　傻傻

　　当作洒洒。声下切。傻。沙瓦切。俏也。不仁㒵。非义。

　　憋破

　　音鳖。方言。憋。恶也。郭璞云。憋怤。急性也。怤。音孚。

　　须菩提岩中

　　须菩提岩中宴坐。说法雨花子。遍考众经。即无此缘。岩中宴坐。即分别功德论。佛谓莲花色比丘尼言。须菩提于岩中补衣。最先见我。且无宴坐之缘。雨花。即大般若八十四。须菩提谓憍尸迦。是花非生花。亦非心树生。且无赞叹之缘。未曾说一字。即大般若八十一。善现告诸天子言。我曾于此不说一字。汝亦不闻。当何所解。以此考之。众经虽共有此意而无此缘。实恐后世宗匠借为此说也。

　　似地擎山

　　盘山示众。疑其语意。断绝不通。及见古录。凡有九段。今科节录之于后。

　　其一．心若无事。万法不生。意绝玄机。纤尘何立。

　　其二．道本无体。因道而立名。名本无名。因名而得号。

　　其三．若言即心即佛。今时未入玄微。若言非心非佛。犹是指踪之极则。

　　其四．向上一路。千圣不传。学者劳形。如猿提影。

　　其五．夫大道无中。复谁先后。长空绝际。何用称量。空既如斯。道复何说。

　　其六．夫心月孤圆。光吞万象。光非照境。境亦非存。光境俱忘。复是何物。

　　其七．禅德。譬如掷剑挥空。莫论及之不及。斯乃空轮绝迹。剑刃无亏。若能如是。心心无知。全心即佛。全佛即人。心佛无殊。始为道矣。

　　其八．禅德。可中学道。似地擎山。不知山之孤峻。如石函玉。不知玉之无瑕。若如此者。是名出家。故道师云。法本不相碍。三际亦复然。无为无事人。犹是金锁难。所以灵源独耀。道绝无生。大智非明。真空绝迹。真如凡圣。皆是梦言。佛及涅盘。并为增语。

　　其九．禅德。直须自看。无人替代。三界无法。何处求心。四大本空。佛依何住。璇玑不动。寂尔无言。觌面相呈。更无余事。

　　同光帝

　　即五代庄宗。同光。即庄宗时年号。如命宣宗为大中帝之类。

　　胡钉铰

　　唐之散人。世不以名显。尝与保福．赵州问答。语流丛席。尝一夕梦吞五色毬。既觉。遂能作句语。鲙炙人口。至今称诵不已。唐高文集谓。祭列子墓。梦中换五藏者。正胡钉铰也。与五色毬相传之异。未知孰是。其诗云。日暮堂前花蕊娇。争拈小笔上床描。宗成安向春园里。引得黄莺下柳条○忽闻梅福来相访。笑着荷衣出草堂。儿童不惯见车马。争入芦花深处藏○蓬头稚子学垂纶。侧坐莓苔草映身。路人借问遥招手。恐畏鱼惊不应人。

　　举肃宗

　　当作代宗。详见颂古。

　　入水见长人

　　见云门录下。

　　椎击妙喜

　　云门一日闻打椎声。妙喜世界百杂碎。托钵向湖南城里吃粥。

　　频到香积

　　云门一日见僧在殿角立。师拍手一下云。佛殿露柱走入厨库去也。僧回首看。师云。见你不会。却来祗候佛殿。

　　德山卓牌

　　德山卓牌于闹市。牌上书字云。佛来也打。祖来也打。传灯岩头卓牌。岩头废教后。在鄂州湖边作渡子。两岸立板牌一所。书云。如有渡者。请击此牌一下。凡有击者。师乃舞桡而渡之。然德山卓牌。未见所出。

　　五色索

　　僧问投子。丹霄独步时如何。子云。脚下一条索。

　　世事悠悠

　　南岳瓒和上歌。其略云。世事悠悠。不如山丘。青松蔽日。碧涧长流。山云当幕。夜月为钩。卧藤萝下。块石枕头。不朝天子。岂羡王侯。生死无虑。更复何忧。

　　师讳明瓒。嵩山普寂之嗣子。北秀之的孙。世号懒瓒。然禅门有三懒。牛头懒融。嗣四祖。沩山懒安。嗣百丈。师预其一焉。瓒。在坦切。

　　一切不是句

　　黄檗示众。欲知佛法省径处。一切不是。见广录。

　　天鼓

　　当作天瞽。谓生盲也。

　　孟常之门

　　孟常。当作孟尝。即齐之孟尝君。名文。姓田氏。婴之子。父使生家。后代婴立于薛。故称孟尝君。君在薛招致诸侯．宾客及亡人有罪者。皆归孟尝君。倾天下之贤。食客数千人。无贵贱。一与文等。

　　有客冯欢。甚贫。犹有一剑。又蒯缑。弹其剑而歌曰。长铗归来乎。食无鱼。君迁之。食有鱼。既又弹剑而歌曰。长铗归来乎。出无舆。君又迁之。出入乘舆车。后为君烧倦。以彰君之善声。

　　应缘而化物

　　二十六祖不如蜜多传法偈。真性心地藏。无头亦无尾。应缘而化物。方便呼为智。

　　隙

　　正作隙。乞逆切。壁际孔也。

　　㶿

　　蒲没切。烟起㒵。

　　纡

　　忆俱切。萦纡。曲也。

　　敛氛

　　敷文切。祥气也。

　　青萝夤缘

　　语出忠国师碑。乃草堂沙门飞锡撰。其间数语。丛林率多举唱。如。青萝夤缘。直上寒松之顶。白云淡泞。出没大虚之中○万法本闲而人自闹○论顿也。不留朕迹。语渐也。返常合道○得之于心。伊兰作栴檀之树。失之于旨。甘露乃蒺䔧之园○白云志高。青松节峻。唯帝之师。亲传法印。解深㒵古。言险理顺。不有定门。将何演顿。此皆草堂飞锡之语。今丛林说者往往指作国师之言。盖由看寻之疏率。又岂能明雪窦之旨哉。

　　混沌

　　上胡本切。下徒埙切。清浊未分。混为一也。

　　虚空为鼓

　　盐官齐安和上示众云。虚空为鼓。须弥为椎。甚么人打得。众皆无对。僧举似南泉。泉云。王老师不打者破鼓。法眼别云。王老师不打。破。普活切。

　　懡㦬

　　上忙果切。下郎可切。惭也。

　　蚀木

　　乘力切。释名曰。日月亏曰蚀。稍小侵亏。如虫食木之叶。智论第二云。佛言。善说无失。无过佛语。诸外道中。设有好语。如虫食木。偶得成文。

　　厇愬

　　厇。当作𤟍。陟革切。愬。色责切。𤟍愬。犬张耳㒵。故云耳𤟍愬。或音卓朔。非义。

　　洛浦遍参

　　洛浦和上问僧。你笠子为甚破。僧云。遍参。忽若撞着牛屎时如何。僧近前云。不审。浦便打。

　　按广灯。宝应颙和上问僧。汝名甚么。僧云。普参。师云。忽遇木橛。又作么生。僧不审。师便打。

　　长觜鸟

　　云门问僧。你从向北来。曾游台否。僧云。是。师云。关西湖南还见长觜鸟说禅么。僧云。不见。师拈拄杖。以口作吹势。引声云。禅。禅。

　　摩斯吒

　　见云门录之下。

　　巨灵

　　郭缘生述征记云。华山与首阳。本一山河神。巨灵擘开。以通河流。故掌迹存焉。

　　演若

　　楞严经云。佛言。汝岂不闻。室罗城中演若达多忽于晨朝以镜照面。爱镜中头眉目可见。嗔责己头不见面目。以为魑魅。无状狂走。

　　𢤱统

　　当作儱侗。

　　塻窑

　　本作莫徭。地名。今沩山塔庄是矣。古语云。不作沩山一顶笠。无由得到莫徭村。

　　祖庭事苑卷第一
卍新纂续藏经第 64 册 No. 1261 祖庭事苑


　　祖庭事苑卷第二

　　睦庵　(善卿)　编正

　　●雪窦瀑泉

　　多闻

　　楞严经云。阿难见佛。顶礼悲泣。恨无始来。一向多闻。未全道力。

　　记诸善言

　　论语．序云。鲁论语二十篇。皆孔子弟子记诸善言也。

　　西乹

　　正作干。西干即天竺国五印土。或云西天。西干皆译师之义立。

　　东震

　　或云震旦。或云真丹。或旃丹。或指难。皆梵音讹转。并翻汉地。又婆沙中有二音。一云指那。此云文物国。谓此方是衣冠文物之地也。二云指难。此云边鄙。谓此方非中国也。

　　西域记翻摩诃支那为大汉国。或谓日出东隅。其色如丹。故云震旦．真丹者。此皆讹说。

　　来昌

　　昌。犹明也。盛也。

　　蜀川

　　雪窦生西蜀之遂州。

　　吴苑

　　明觉始唱道于洞庭之翠峰。属吴王之国。苑谓宫苑。

　　句章

　　句章县故城在鄞县西。十三州志云。句践之地。南至句无。后并吴。国因大成。章伯之功。遂名句章。以示其子孙。见东汉．盖勋传。

　　猊座

　　猊。狻猊也。师子之属。西方王者所坐之座。犹中国龙床也。西域记云。君王朝坐。弥复高广。珠玑间错。谓师子座也。

　　智论。问云。佛坐师子座。为佛化作。为实师子来。为金银木石作师子。答曰。是号名师子。非实师子也。佛为人中师子。佛所坐处。若床若地。皆名师子座。

　　辍

　　陟劣切。止也。

　　玉烛

　　尔雅云。春为青阳。夏为朱明。秋为白藏。冬为玄英。四时和为之玉烛。郭璞云。道光照。

　　金轮

　　经云。若王生在刹帝种。绍灌顶位。于十五日受斋戒。时沐浴首身。升高台殿。臣僚辅翼。东方忽有金轮宝现。其轮千辐。来应王所。及与七宝并皆具足。七宝者。一．轮宝。二．象宝。三．马宝。四．珠宝。五．女宝。六．藏宝。七．丘宝也。

　　粤

　　王伐切。语辞也。

　　虎䇿

　　见证道歌解虎锡。

　　龙盂

　　见证道歌降龙钵。

　　武林

　　杭之山名也。秦汉始号虎林。以其栖白虎也。晋曰灵隐。用飞来故事。唐乃曰武林。避讳也。见子潜子武林山志。

　　呼猿

　　灵隐之名。由慧理至曰。此吾西竺灵隐鹫峰也。飞来隐于此地。人未之信。理曰。彼山白猿呼之可验。因呼猿。猿为之出。今寺之前有呼猿涧．飞来峰。故其山曰灵隐。

　　嘉遁

　　嘉之言美也。遁。以道自藏。晋支道林尝遁藏吴中白马涧之南。有石庵存焉。故人称支公为支遁。又建支硎寺于姑苏郡。土木壮丽。二众同处。唐景龙改报恩。今支硎山观音院是也。养骏。见祖英。

　　休牛归马

　　尚书．武成曰。武王伐殷。乃偃武修文。归马于华山之阳。放牛于桃林之野。示天下弗服。

　　说者曰。山南曰阳。桃林在华山东。皆非长养牛马之地。欲使自生自死。示天下不复乘用也。

　　舆人

　　音欤。众也。

　　丛林

　　梵语贫婆那。此云丛林。大论云。僧伽。秦言众。多比丘一处和合。是名僧伽。譬如大树丛聚。是名为林。一一树不名为林。如一一比丘不名为僧。诸比丘和合故名僧。僧聚处得名丛林。

　　又大庄严论云。如是众僧者。乃是胜智之丛林。一切诸善行。运集在其中。

　　又杂阿含二十五。佛告阿难。汝遥见彼青色丛林否。唯然已见。是处名曰优留曼茶山。如来灭后百岁。有商人子名优波掘多。当作佛事。教授师中最为第一。即四祖优波鞠多。梵音楚夏尔。以祖师居之。今禅庭称丛林也。

　　黎庶

　　上郎奚切。下商署切。众也。

　　柯亭

　　张骘高士传曰。蔡邕告吴人曰。吾昔尝经会稽高迁亭。见屋东间第十六竹椽可以为笛。取用。果有异声。又伏泊长笛赋．序云。柯亭之观。以竹为椽。邕取为笛。奇声独绝。

　　陶壁

　　晋陶侃少渔于雷泽。网得一织梭。挂于壁。后因一日雷电。忽化为龙飞去。

　　德风

　　论语。君子之德风。小人之德草。草上之风必偃。

　　名翼

　　管子。管仲复于桓公曰。无翼而飞者。声也。谓出言门庭。千里必应。故曰无翼而飞。

　　又唐圣教序记云。名无翼而长飞。道无根而永固。

　　启颡

　　启当作稽。音启。下首拜也。颡。额也。谓颡至地。周礼太祝之官礼有九焉。一．稽首。即久稽留停。头至地也。二曰顿首。谓平敌如诸侯相拜。即以头向下虚摇拜也。三．空首。君答臣下一拜。即以头至手。四．振动。敬重之。战栗动变拜也。五．吉拜。谓稽颡齐缞不杖以下。吉者。殷之凶拜也。即先作稽首。后作稽颡。即额触地。六．凶拜。谓稽颡而后顿首。三年服者也。七．奇拜。谓稽首先屈一膝。即令邪拜。八．褒拜。谓报拜。即再拜也。或持节之拜。九．肃拜。谓但仰首以手揖之。今之揖让是也。

　　吾西方之礼亦凡九焉。一．发言问讯。二．俯首示敬。三．柔首高揖。四．合掌平拱。五．屈膝。六．长跪。七．首肘据地。八．五轮着地。九．五体投地。齐缞。音咨催。

　　抠衣

　　上恪侯切。曲礼。两手抠衣去齐尺。衣毋拨。足毋蹶。先生书䇿琴瑟在前。坐而迁之。戒勿越。抠衣。谓以手内举令离地。毋。音无。止之也。

　　漪涟

　　上于离切。下力延切。风动水文。

　　滟滪

　　荆州记云。滟滪如马。瞿塘莫下。滟滪如象。瞿塘莫上。此言其险也。瞿塘。峡名。滟滪。石名也。

　　江陵

　　西汉．货殖志。蜀汉江陵千树[楛-古+冏]。比其人与千户侯等。

　　承祧

　　礼记。天子七庙。三昭．三穆。与太祖之庙而七。远庙为祧。去祧为坛。去坛为墠。去墠为鬼。此皆言祭先祖远近之差。自祧已上。皆为毁庙。墠音缮。除也。

　　法空座

　　法华云。如来灭后。欲为四众说是法华经者。云何应说。是善男子．善女人入如来室。着如来衣。坐如来座。尔乃应为四众广说斯经。如来室者。一切众生大慈悲心是。如来衣者。柔和忍辱心是。如来座者。一切法空是。安住是中。然后以不懈怠心为诸菩萨及四众广说是法华经。

　　袖里藏锋

　　达观录．四藏锋颂序云。丛林旧有四藏锋。一曰就事藏锋。二曰就理藏锋。三曰入就藏锋。四曰出就藏锋。不知何人改就为袖。改理为里云云。今禅家录用就字为襟袖字。用理字为表里字。共所不疑也。

　　且如风穴录有四出就语。一曰如何是密室中事。出袖谈今古。回颜独皱眉。二曰九夏赏劳。请师言荐。出袖拂开龙洞雨。泛杯波涌钵囊花。三．举南泉辞寒山游石桥缘。僧问师意旨如何。出袖藏锋能灵利。毛睫无差滑石桥。四．勘僧云。声前来。句后杀。僧应𠰚。师云。出袖藏锋无定止。汝溃经雨倒降旗。此盖后人不善其意。妄以去就之就。改为襟袖之袖也。

　　今丛林中以袖里藏锋．出袖拂开皆为用中语。举口则棒拍已行。岂容拟议。虽然。苟欲详其问答语脉。则是何旨意。古人之言。岂虚发邪。既学古人之建立。安可忽诸。且就事则全事。就理则全理。入就则事理俱。出就则事理泯。

　　至于四料拣．四宾主．三句．五位。各有宗徒。无自封执。第以风穴四语详之。则厥旨可见。达观去临济七世。去风穴四世。乃直下正派。颇得详审。以此校之。则凡曰禅门语录。袖里皆宜改为就理。若谓法门时节。不得以语言文字辄生情解者。吾未如之何也矣。

　　黄叶

　　见云门上止啼。

　　孟常门下

　　常当作尝。齐国孟常君门下养三千宾客。不计贵贱。皆分上．中．下三等。因夜食。人蔽火明者。客怒以饭不等。辍食请辞。君乃起。自持己食饭比诸宾。食皆无异。客惭而自刎。四方贤士多归附之。

　　后因使秦。秦人说秦王。孟尝君族贤。可囚之。君乃使人投秦王爱姬。得免。秦王释之归齐。得出奔驰。夜半至函谷关。秦法。至鸡鸣方开关。有下客冯谖。乃法鸡鸣。是时群鸡皆鸣。君方出关。秦王果悔。令骑追之。使至关。追不及。故脱秦昭王之难也。

　　摘杨花

　　有僧辞赵州。州拈拂子云。有佛处不得住。无佛处急走过。三千里外逢人不得错举。僧云。恁么则不去也。州云。摘杨花。摘杨花。

　　口堪吃饭

　　云门云。只祇堪吃饭。你道古人拈椎竖拂。杨眉动目。作么生辨。自代云。沩山笠子江西别。又云。龙头蛇尾。

　　横说竖说

　　见云门录之上。

　　佛见法见

　　诸佛要集经。文殊师利住忍世界。心自念言。今日十方各恒沙等诸佛世尊悉来集会东方佛土天王佛所。普光明宣佛要集法。吾宁可往诣彼世界奉觐诸佛。咨受经典。于是报弥勒云。可共俱往诣天王佛普光刹土。弥勒答曰。仁者欲往便可进路。吾不行也。所以者何。道德巍巍。不可攀谕。身不能见。亦不堪住睹形闻音。文殊师利。莫以色像观诸如来。佛者法身。法身叵见。无闻无养。于是文殊师利饥虚于法而无厌倦。独己无侣。佛神力所制。使彼众会无一从者。文殊师利如伸臂顷。至天王佛所。

　　时天王佛心自念言。文殊师利。诸佛所叹。深奥忍辱。行于空慧。无能逮者。今从忍界兴心念来。堕大颠倒。极受吾我而有所趣。当退立之铁围山顶。于是天王如来告文殊曰。来至于此。欲何所观。文殊白言。唯然世尊。我在忍界心自念言。诸佛兴世。甚难得值。讲说经典。亦复难值。欲见如来。听所说法故。诣此佛土。天王如来即如其像。三昧正受而现神足。移文殊师利自然立于铁围山顶。不自觉知为谁所举。文殊复曰。今显神足。成神变化。无极圣慧。示其道力。还于众会。即如其像。三昧正受而现神足。发意之顷。越于东方恒河佛土。不能舍远彼佛世界如毫厘。况入佛会。未之有也。

　　恶

　　正作哑。音亚。声也。

　　虚空为鼓

　　须菩提言。世尊记我声闻人中无诤三昧最为第一。是三昧门。我今已得。我若入定。正使有人具大神力。以百亿四天下为一大鼓。取须弥山为一大椎。于我定时。令一大人住在我前。执彼大椎挝击大鼓。无暂休废。乃至经劫。如是鼓声尚不入耳。何况乱心能令我出。见宝积经。

　　鲁般绳墨

　　鲁般。古之般输子也。心匠甚工。而不独善于绳墨之事。按唐段成式酉阳杂俎云。今人每睹栋宇巧丽。必强谓鲁般奇工。至两都寺中。往往托为鲁般所造。其不稽古如此。

　　据朝野佥载云。鲁般者。肃州炖煌人。莫详年代。巧侔造化。于凉州造浮图。作木鸢。每击楔三下。乘之以归。无何。其妻有妊。父母诘之妻。叙其故。父后伺得鸢。击楔十余。乘之。遂至吴会。吴人以为妖。遂杀之。般为木鸢。遂得父尸。怨吴人杀其父。于肃州城南作一仙人。举手指东南。吴地大旱三年。卜曰般所为。货物巨千数谢之。般为断一手。其日。吴中大雨。国初。工人尚祈祷其木仙。鸢。余专切。鸷鸟也。

　　驷马

　　论语。棘成子曰。君子质而已矣。何以文为。子贡曰。措惜乎子之说君子。驷不及舌。文犹质也。质犹文也。虎豹之鞟。犹犬羊之鞟。

　　驷马者。郑玄曰。过言一出。驷马追之不及。邓折曰。一言而非。驷马不追。一言而急。四马不及。

　　古人道了

　　语出云门．垂代。

　　开门待知识

　　庞居士诗。有人嫌庞老。庞老不嫌它。开门待知识。知识不来过。心如具三学。尘识不相和。一丸疗万病。不假药方多。

　　云门道底

　　云门一日云。宗门作么生举令。自代云。牛。

　　寸草不生

　　仰山示众。我若全举宗乘。法堂上草深一丈。我若东道西说。三门下寸草不生。

　　步步道场

　　维摩诘经云。光严童子白佛言。忆念我昔出毗耶离大城。我即为作礼而问言。居士从何所来。答我言。吾从道场来。我问。道场者。何所是。答曰。直心是道场。无虚假故。乃至善男子。菩萨若应诸波罗蜜教化众生。诸有所作。举足下足。当知皆从道场来。住于佛法矣。

　　黄巢

　　黄巢为雪窦开山和上。盖俗流妄传。不足考信也。按唐书传。巢。曹州冤何人。本以贩盐为事。乾符中。仍岁凶荒。人饥为盗。河南尤甚。巢与弟黄揆昆仲八人。率盗数千依里人尚让。月余。众至数万。让乃与群盗推巢为王。曰冲天大将军。仍署宫属。蕃镇不能制。以至于窃据京师。燔掠宫庙。天子为之奔走。国号称齐。年称金统。朝廷以李克用率官军讨之。中和四年五月。大败之。贼散[六/九]．郓界。巢入泰山。官军遗将捕之。至狼虎谷。巢将林言斩巢及二弟邺．揆等七人首。并妻子函送徐州。今禅门应问机缘。亦一期指示学者。以意逆志为得之矣。然祖塔非黄巢明矣。

　　赏不避仇仇

　　西汉．东方朔传。臣闻圣主为政。赏不避仇仇。诛不择骨肉。

　　摩腾不烧

　　见风穴。

　　韩愈端立

　　韩愈。生于唐代宗之朝。终於穆宗世。去庄宗同光之时已一百余载。考诸传录。亦恐此缘误矣。

　　帝令

　　当作王令。

　　𦥞

　　书无此字。正作舀。以绍切。亦作𦦌。诗曰。或簸或舀。

　　清税

　　当作清锐。见传灯录。

　　揭石

　　大涅槃经云。佛言。我欲涅槃。始初发足向拘尸那城。五百力士于其中路平治扫洒。中有一石。众欲举弃。尽力不能。我时怜愍。即起慈心。彼诸力士寻即见我以足拇指举此大石。掷弃虚空。还以手接。安置右掌。吹令碎末。复还合聚。令彼力士贡高心息。即为略说种种法要。

　　吹布毛

　　杭州招贤寺会通。唐德宗时。尝为六宫使。屡乞为僧。帝从其愿。礼鸟窠道林禅师落发。通一日欲辞去。师曰。汝今何往。曰。会通为法出家。以和上不垂慈诲。今往诸方学佛法去。师曰。若是佛法。吾此间亦有少许。曰。如何是和上佛法。师于身上拈起布毛吹之。会通遂领悟玄旨。时谓布毛侍者。秦望山有长松。枝华繁茂。盘屈如盖。林栖止其上。故人谓之鸟窠和上。

　　白头因

　　因事立号。丛林素有之。因以少年头白。故得是名。如[日*扁]头副．赤头璨．钁头通．安铁胡．觉铁觜．刘铁磨．清八路．米七师．忽雷澄．踢天太．鉴多口．不语通．黑令初．明半面．一宿觉．折床会．岑大虫．独眼龙．矬师叔．周金刚．简浙客．陈沟鞋．泰布衲．备头陀．大禅佛．王老师．浏阳叟。皆禅林之白眉。闻其名者。莫不慕其所以为道也。

　　摛辞

　　上尹知切。舒布也。

　　洪规

　　洪。大也。下居随切。字统云。丈夫识用。必合规矩。故从夫也。

　　淘汰

　　上徒刀切。择也。下它盖切。过也。

　　竺土

　　华梵兼举也。竺是梵语。土是华言。西域记云。梵语天竺。此云月。谓佛日既没。诸圣法教如月也。五天竺国亦名五印土。周九万余里。三垂大海。北背雪山。北广南狭。形如半月。尽野区分七十余国。

　　大仙

　　般若论云。声闻．菩萨亦名仙。佛于中最尊上故。已有一切波罗蜜多功德善根彼岸。故名大仙。

　　汉明帝问摩腾法师。佛道中亦有仙号不。曰。仙者并修梵行。多诸技术。是以为世所尚。佛初成道时。坐于菩提树下。世人未识是佛。光明显照。咸言摩诃大仙。生未曾有也。舍利弗．目连等。坐卧空中。神化自在。各相谓言。此是大仙弟子也。佛以随机应显。仙号生焉。

　　山河尔

　　尔当作固。盖见它本。

　　列刹

　　应法师云。浮图名刹。讹也。应云剌瑟致。剌。刀割切。此云竿。人以柱代之。名为刹柱。以安佛骨。以西国竿头安舍利。故即幡刹竿也。

　　长阿含经云。若沙门于此法中勤苦得一法者。便当竖幡告四远。今有少欲知足之人居此。

　　天石麟

　　徐陵。字孝穆。母臧氏。尝梦五色云化为凤。集左肩上。已而诞。陵年数岁。家人携以候沙门宝志。志摩其顶曰。天上石麒麟也。光宅寺慧云法师每嗟其早就。为之颜回。陵官至光禄大夫．太子少傅。年七十七卒。

　　陵少而崇信释教。经论多所释解。陈后主在东宫。令陵讲大品经。义学名僧自远云集。每讲筵商较。四坐莫能与抗。目有青精。时人以为聦慧之相。见南史。

　　澄彻

　　当作澄澈。

　　义龙

　　陈高僧慧荣。讲学踪横。时号义龙。荣闻智者顗师讲法。故来设问。数番征核。莫非深隐。轻诞自矜。扬眉舞扇。扇便堕地。顗应对事理。焕然清显。谓荣曰。禅定之力不可难也。时沙门法岁抚荣背曰。从来义龙。今成伏鹿。扇既堕地。何以遮羞。荣曰。轻敌失势。未可欺也。

　　律虎

　　释法愿。落发披缁。周行讲席。后乃仰踪波离。霜情启且。孤映群篇。复历谈对。众皆杜辞。时以其彭享罕敌。故号律虎。右见续高僧传。

　　鳌峰

　　海山三峰。九鳌负之。祖英十二鳌详矣。

　　宝凡

　　当作宝几。

　　花巾

　　楞严云。即时如来于师子坐。整涅槃僧。敛僧伽梨。揽七宝几。引手于几取劫波罗天所奉花巾。于大众前绾成一结。示阿难言。此名何等。阿难．大众俱白佛言。此名为结。如是伦次绾㲲花巾。总成六结。

　　话月

　　玄沙示众云。吾有正法眼付嘱大迦叶。我道犹如话月。曹溪竖拂子。还如指月。所以道。大唐国内宗乘中事。未曾有一人举唱。设有人举唱。大地人失却性命。如无孔铁锤相似。一时亡锋结舌去。

　　乳窦

　　四明图经云。两峰如乳。相对为窦。瀑水飞流如雪。亦云雪窦。窦。凿垣为空曰窦。

　　祖佛怨

　　怨当作冤。于袁切。屈也。怨。于愿切。恚也。非义。

　　三指七马

　　庄子。以指喻指之非指。不若以非指喻指之非指也。以马喻马之非马。不若以非马喻马之非马也。天地一指也。万物一马也○上下．彼此．是非之对也。三指七马。不可偶也。梦身之真理在斯焉。

　　三川

　　刜州为秦川。河南为洛川。益为蜀川。

　　指鹿

　　秦赵高欲为乱。群臣不听。乃先设验。以蒲为脯。以鹿为马。献于二世。群臣言蒲言鹿者。皆阴诛之矣。

　　安岩照

　　照当作煦。即大梅保福煦禅师。正字避讳。

　　蹴踏

　　上子六切。下徒阖切。蹴。亦踏也。维摩云。龙象蹴踏。非驴所堪。

　　愤悱

　　上扶粉切。怒也。下孚匪切。欲有所问而未能宣也。

　　品藻

　　西汉．注。品其差次。以藻饰文质。

　　饮光

　　梵云迦叶波。此言饮光。姓也。或云身光殊特。能饮诸天及日月等光。皆悉不见。故曰饮光。

　　龙昌

　　即云居旧寺名也。今山中有龙昌亭。乃追旧迹也。乃指法眼下道齐禅师。安岩煦嗣云居齐也。

　　迅雷掩耳

　　炎威赫耀。童子不能正目。迅雷奋击。懦夫不及掩耳。见正理论。

　　●雪窦拈古

　　称谓

　　上昌孕切。汉书．注云。凡一物知其名曰识。其所宜皆曰称谓也。

　　遽明

　　其据切。急也。卒也。

　　抵

　　都礼切。止也。

　　不请之友

　　华严二十云。当要先令一切众生得无上菩提．无余涅槃。然后成佛。何以故。非众生请我发心。我自为众生作不请之友。

　　列浚

　　私润切。深也。

　　来哲

　　如选．注云。非我能及。以待将来之智者矣。

　　某甲

　　某。如甘在木上。指其实也。然犹未足以定其名。甲。次第之言。亦犹某甲．某乙也。

　　船舷

　　音贤。船边也。

　　阃外

　　冯唐曰。上古王者遣将也。跪而推毂曰。阃以内者。寡人制之。阃以外者。将军制之。韦昭曰。此郭门之阃。门中橛曰阃。

　　当断不断

　　黄石公曰。当断不断。反受其乱。

　　百丈再参

　　百丈一日随马祖出田行次。见群雁。祖从中过。雁惊开。丈在后过。雁不惊。丈遂问师。从群雁中过。为甚却惊。及怀海过。为甚不惊。祖曰。吾有杀心。汝无杀心。

　　又行。见水鸭子。指问。是甚么。丈云。水鸭子。祖良久。曰。甚处去也。丈曰。飞过那边去也。祖近前把丈鼻挣。丈失声叫。阿㖿。祖曰。又道飞过那边去。元来只在者里。便拓开。丈直得浃背汗流。于此有省。

　　明日。祖上堂。众才集。丈出。卷却拜簟。祖归方丈。丈侍立。祖却问。我适来上堂未曾为众说法。你为甚卷却簟子。丈曰。怀海今日鼻头犹痛在。祖曰。汝昨日去甚处来。丈曰。今日鼻孔不痛也。祖曰。汝深明昨日事。丈礼谢后。再参马祖云云。见宗派录。

　　刁刀鱼鲁

　　古语云。笔久厌劳。书刁成刀。事历终古。写鱼为鲁。

　　参差

　　上楚簪切。下楚宜切。不齐等也。

　　瞒

　　当作谩。欺也。余仿此。

　　御木

　　上音语。蚀也。

　　大冶

　　羊者切。炉冶。冶。销也。

　　凳

　　都邓切。

　　理能伏豹

　　伏豹当作伏[仁-二+(ㄠ*刀)]。于教切。很戾也。见远浮山录。

　　劈

　　溥击切。破也。

　　瞪目

　　丈证切。直视㒵。

　　林际

　　当作临济。院名也。师名义玄。曹州南华人。姓邢氏。髫年出家。弱冠受具。早慕宗门。首参黄檗。堂中第一座谕令往问佛法的的大意。檗打之。凡三造丈室。被六十棒。因欲辞去。第一座留之。且谓檗曰。义玄虽后生。似堪法器。檗曰。我知此子。譬如巨木在野。当为天下阴凉。师方取别。檗曰。汝宜往高安滩头见大愚。必为汝明此事。

　　大愚见师来。问其所以。即举前话。因而问曰。义玄凡三度被打。未审有甚么过。愚曰。黄檗与么老婆。为汝得彻困。更问有过无过。师于言下知归。失声曰。元来黄檗佛法无多子。愚把住曰。者尿床鬼。见个甚么便与么道。师于大愚肋下筑三拳。愚托开曰。汝师黄檗。非干我也。

　　师却回。黄檗见。便问。来来去去。有甚了期。师曰。只为老婆心切。便礼拜。方起。檗问曰。汝甚么处去来。师遂举见大愚之缘。檗曰。如何得大愚老多口汉来。师曰。要见伊作甚么。檗曰。待伊来。痛与一顿。师曰。说甚么待来。即今便与。遂打黄檗一掌。檗曰。风汉却来者里捋虎须。师便喝。檗云。参堂去。

　　师后因还乡。徇赵人之请。居镇府城南之临济禅苑。临终。上堂曰。吾灭后。不得灭吾正法眼藏。时三圣为院主。乃曰。争敢灭却。师曰。已后有人问。你向伊道甚么。院主便喝。师曰。谁知吾正法眼藏向者瞎驴边灭。言讫。坐以示化。即唐懿宗咸通七年四月十日也。

　　不拜弥勒

　　高揖释迦。不拜弥勒。乃禅家绝圣凡之语。然不拜之缘。亦有所出。按三藏传云。秣底补罗国城南四五里小伽蓝。即德光论师于此作辨真等论。凡百余部。论师是钵伐多国人。本习大乘。后退学小乘。时天军阿罗汉往来睹史多天。德光愿见慈氏。决诸疑滞。请天军以神力接上天宫。既见慈氏。揖而不礼。言。我今出家具戒。慈氏处天同俗。礼敬非宜。如是住来三返皆不致礼。既我慢自高。疑亦不决。其语虽同。意与此异。

　　赶

　　正作捍。古旱切。推之也。赶。书无此字。

　　苕帚

　　苕。音条。草𡳾。帚。正作帚。止酉切。

　　割城

　　见祖英连城璧。

　　举无业

　　此节乃录者之不工。当云。举。僧问无业。如何是佛。云。莫妄想。师云。塞却鼻孔。又举。僧问马祖。如何是佛。云。即心是佛。师云。拄却舌头○无业嗣马祖。谥大达国师。

　　以己妨人

　　妨当作方。方。比也。论语。子贡方人。子曰。赐也。贤乎哉。夫我则不暇。此孔子鄙子贡之比方人也。

　　签瓜

　　签当作签。七廉切。割也。

　　只三人

　　禅是大沩诗是朴。大唐天子只三人。见周朴解王巢语小说。

　　愧图

　　当作贵图。

　　圆相

　　圆相之作。始于南阳国师付授侍者耽源。源承谶记。传于仰山。今遂目为沩仰家风。明州五峰良和上尝制四十则。明[((孑-(今-(合-口)))+分)*ㄆ]子潜子为之序。称道其美。良云。圆相总六名。一．圆相。二．义海。三．暗机。四．字海。五．意语。六．默论。

　　又沩仰宗派云。耽源谓仰山曰。国师传六代祖师圆相九十七个。授与老僧。国师临示灭。复谓曰。吾灭后三十年。南方有一沙弥到来。大兴此道。次第传授。无令断绝。吾详此谶。事在汝躬。我今付汝。汝当奉持。仰山既得。遂以火燔之。源一日又谓仰山曰。向所传诸圆相。宜深秘之。山曰。已烧却了也。源曰。此乃诸祖相传至此。何为烧却。山曰。慧寂一览。以知其意。但然用得。不可执本也。源曰。于子即得。来者如何。仰曰。和上若要。重录一本。山乃重录呈似。一无差失。耽源一日上堂。仰出众作此○相。以手托作呈势。却叉手立。源以两手交。作拳示之。仰进前三步。作女人拜。源点头。仰便礼拜。此乃圆相所自出也。因录以示后学云。

　　学唐步

　　按庄子．注。寿陵。燕之邑。邯郸。赵之郡。弱龄未壮。谓之余子。犹孺子也。赵郡之地。其俗能行。故燕国少年来学步。既乖本性。未得赵国之能。舍己效人。失寿陵之故。是以用手踞地。匐匍而还也。

　　雪窦云。者僧不是邯郸人。为甚学唐步。此语甚非。事亦倒置。乃燕人学步于邯郸。非邯郸学步于燕也。据庄子。燕学赵步。此云唐步。此盖误用风穴罗越学唐步之语也。

　　一篑

　　正作篑。求位切。土笼也。尚书．旅獒。不矜细行。终累大德。为山九仞。功亏一篑。

　　抬搦

　　上音台。举也。下尼角切。又昵格切。持也。

　　奯公

　　奯当作豁。岩头。名全豁。禅录有奯上座。乃临济嗣子。非岩头也。

　　不得封侯

　　西汉．李广传。广不得爵邑。官不过九卿。广之军史及士卒。或取封侯。广与望气王朔语曰。自征丐奴。广未尝不在其中。而诸凡校尉而下。材能不及中。以军功取侯者数十人。广不为后人。然终无尺寸功得封邑者。何也。岂吾相不当侯。朔曰。将军自念。岂尝有恨者乎。广曰。吾为陇西守。羌尝反。吾诱降者八百余人。诈而同日杀之。至今恨独此尔。朔曰。祸莫大于杀已降。此乃将军不得侯者也。

　　幞头

　　房玉切。帊也。周武帝所制幅巾。出四脚以幞头。乃名焉。或作蒲沃切。误也。

　　切蹉

　　当作瑳。仓何切。玉色鲜白也。诗。如切如瑳。磋。蹉跌。非义。

　　远害

　　音挼。离也。

　　将军致

　　致当作置。置立也。致。至也。非义。且致．致得。仿此。

　　触误

　　当作触忤。忤。逆也。误。欺也。非义。

　　伊兰

　　观佛三昧经云。伊兰臭树与旃檀同生。然馨香各别。臭薰四十里。犹如死尸。其花红树。何爱乐。闻臭而死。甚可恶也。

　　拖

　　徒可切。引拽也。

　　喏

　　音惹。敬辞。当作𠰚。应声也。

　　大禅佛

　　禅宗有二大禅佛。一名景通。嗣仰山。一名智通。嗣归宗常。

　　𢷾

　　砂获切。拂着也。

　　禅伯

　　伯。尊称也。如侯伯之伯。又晋有八伯。以拟八俊。禅伯亦犹能诗者。称诗伯。杜工部所谓才大今诗伯。

　　惮

　　徒桉切。难也。

　　龟鉴

　　龟。所以决疑。鉴。所以辨物。

　　㪍趒

　　音孛。脁。排越也。

　　挠

　　当从木。作桡。如招切。

　　墼子

　　古历切。土𡐊也。

　　醒醒

　　当作惺惺。音星。[惚-勿+(苟-口+夕)]了慧也。醒醉解。非义。

　　示众云

　　俱胝和上。第十六板十二行中脱四字。

　　宝应老

　　当作南院老。

　　鼯鼠

　　音吾。鼠名。状如小狐。以蝙蝠肉翅。亦谓之飞生。

　　明窗下

　　佛日离云居。到夹山。问答次。山云。与甚么人同行。日云。木上座。山云。何不来看老僧。日云。和上看它有分。山云。在甚处。日便作卓拄杖势。山云。莫从天台得么。日云。非五岳之所生。山云。莫从须弥得么。日云。月宫亦不游。山云。莫从人得么。日云。自己尚似生冤家。岂况从人得。山曰。冷灰里一粒豆爆。山却云。侍者。唤维那明窗下安排。

　　镰

　　音廉。释名曰。廉也。薄其所刈似廉也。亦作镰。

　　龙门

　　龙门。以鱼为喻也。龙门。河水所下之口。在今绛州龙门县。龙门水险不通。鱼鳖之属莫能上。江海大鱼集龙门下者。数千不得上。上即为龙。今士有被其容接者。名为登龙门事。见东汉．李膺传。

　　一句合头语

　　按云门垂代。古人道。一句合头语。万劫系驴橛。作么明得免此过。古人。谓船子也。船子问夹山。你何处学得来。山曰。非耳目之所到。船子笑曰。一句合头语。万劫系驴橛。今雪窦云忽若云门道。一句合头语。此船子语。非云门也。

　　耳𨹃

　　丁果切。小崖也。或止作朵。

　　连架打

　　架当作枷。音加。拂也。说文。击禾连枷。如僧问普化。明暗俱来时如何。曰。连枷打。拂。音弗。

　　方言曰。连枷。打谷者也。

　　●雪窦颂古

　　伙

　　音祸。方言。凡物盛而多。齐宋之郊谓之伙。

　　燀赫

　　上齿善切。然也。春秋．传。燀之以薪。杜诗。燀赫旧家声。

　　繇

　　音由。

　　翕然

　　许汲切。动也。又盛也。

　　鲁变

　　论语。子曰。齐一变。至于鲁。鲁一变。至于道。说者曰。齐．鲁有太公．周公之余化。太公大贤。周公圣人。今政教虽衰。若有明君兴之。齐可使如鲁。鲁可使如大道行之时。

　　洋洋

　　音羊。论语。洋洋乎。盈耳哉。

　　胜

　　外音。

　　徇

　　辞闰切。从也。

　　朕

　　当作眹。直引切。吉凶之兆曰眹。

　　仿佛

　　上非雨切。下敷勿切。仿佛。似㒵。

　　先觉

　　孟子。以先觉觉后觉。

　　启发

　　论语。不愤不启。不悱不发。

　　瞬

　　音舜。目动也。

　　昌期

　　言昌盛之会也。

　　挺

　　徒鼎切。出也。

　　粹

　　虽遂切。纯也。

　　恢

　　苦回切。张大也。

　　垂裕

　　羊戍切。道也。

　　俾夫

　　并弭切。使也。

　　窒

　　陟栗切。塞也。

　　泥

　　奴计切。滞陷不通也。

　　能事

　　能。兽也。有筋力。善缘木。故今善其事曰能。

　　揭

　　渠列切。高举也。

　　浇季

　　上古尧切。薄也。浇季。言浇薄之末世。

　　循循

　　论语。夫子循循然善诱人。循循。次序㒵。言夫子正以此道劝进人。有次序。

　　缮录

　　上时战切。抄也。又治故。造新也。

　　摄提格

　　岁名。太岁建寅。曰摄提格。

　　月仲牡

　　尔雅。八月为牡。郭璞云。日之别名。岁阳至此。其事义皆所未详。

　　哉生魄

　　哉。音载。始也。始生魄。月十六。明消而魄生。岁摄提格月仲牡哉生魄。即寅年八月十六日。

　　朕

　　直稔切。我也。秦始二十六年。始为天子之称。

　　陛下

　　应劭曰。陛者。升堂之阶。王者必有执兵陈于阶陛之侧。群臣与至尊言。不敢指斥。故呼在陛下者而告之。因卑以达尊之意也。若今称殿下．合下．侍者．执事。皆此类。

　　盖国

　　盖正作盍。胡腊切。桉集韵。通作盖。亦胡腊切。今众中作居太切呼之。乃㳂袭之讹。若音丐。训苦也。又疑辞也。且国何疑之有。如雪窦本录。凡四用盍国。或有从门。从盍者。亦胡腊切。如西汉颜师古解阖郡义曰。阖。闭也。总一郡之中。故曰阖郡。以此证之。复何疑耶。

　　按南史。宝志与达摩固非同时。传云志公生宋太始初。灭于梁天监十三年。志灭十二年。达摩始来兹土。达摩实大通元年九月二十一日至广州。宝林诸书皆云普通八年。

　　祖源云。史书。普通但至七年。皇祐长历甲子推则有八年。今捡南史有八年。其年三月甲戌改大通。达摩九月至。以达摩至时已无八年也。又云广州太守萧昂奏闻。昂。萧梁宗室。本传不见守是州。传载二侄。曰励．曰勃。尝作广州刺史。昂尝征为琅瑘．彭城二郡太守。皆疑其传写之误。惜乎传灯杨大年失于仇校。遂使后之谬传。它宗疑妄。传灯序云。校岁历以愆殊。约史籍而差谬。咸用删去。徒见其言矣。正宗记又云。达摩实普通元年庚子九月二十二日东来。前录国本者。既是非不嫌。今不敢辄削去。存其缺疑也。呜呼。祖师事迹所出不同。亦若世尊出生．示灭年月。西竺梵本率多差异。亦未免后人之疑。览是传之异。事迹之差。使后人疑谤者。此作传者之谬。岂圣人之意乎。思之。

　　这里

　　这。当作者。指事之辞也。这。三苍诂训云。古文同适字。之石切。又篇韵．诞彦二音。唯禅录作之也切。皆㳂袭所致。

　　枯木龙吟

　　僧问香严。如何是道。严云。枯木里龙吟。学云。不会。严云。髑髅里眼睛。又问石霜。如何是髑髅里眼睛。霜云。犹带识在。如何是枯木里龙吟。霜云。犹带喜在。僧又问曹山。山有颂云。枯木龙吟真见道。髑髅识尽眼初明。喜识尽时消息尽。当人那辨浊中清。僧又问。如何是枯木里龙吟。山云。血脉不断。如何是髑髅里眼睛。山云。干尽。

　　着语

　　知略切。置也。

　　挟复

　　上胡颊切。持也。下当作幞。房玉切。帊也。复。音福。重也。非义。

　　飞骑

　　见祖英李将军。

　　虏庭

　　上郎古切。匈奴号也。

　　茸茸

　　如容切。草生㒵。

　　舜若多

　　此云主空神。楞严云。舜若多神无身觉触。

　　鹧鸪

　　上之夜切。下音姑。形似雉。生江南。

　　戽

　　芫故切。戽斗。舀水器。

　　白圭

　　诗．抑篇。白圭之玷。尚可磨也。斯言之玷。不可为也。说者曰。玷。缺也。玉之缺尚可磨。鑢言不可缺也。鑢音虑。错也。

　　劈

　　普击切。破也。

　　烁迦罗

　　此云金刚。又云坚固。

　　掠虚

　　上音略。夺取也。

　　二瞎汉

　　广灯。宝应省念和上上堂。诸上座。不得盲喝乱喝。者里寻常向汝道。宾即始终宾。主即始终主。宾无二宾。主无二主。若有二宾二主。即是两个瞎汉。

　　匡徒

　　上去王切。正也。

　　寰海

　　上户关切。王者畿内县。即寰中海内。

　　大中天子

　　大中即唐宣宗年号。宣宗潜龙时为沙弥。与黄檗同在盐官。帝一日见黄檗礼拜次。问曰。不着佛求。不着法求。不着众求。用礼何为。檗云。当礼如是事。帝曰。用礼何为。檗便打。帝曰。大粗生。檗又打。

　　○宋僧传云。唐宣宗。本宪宗第十三子。穆宗异母弟也。武宗常惮忌之。沈之于宫厕。官者仇公武潜施拯护。俾髡发为僧。纵之而逸。周游天下。险阻备尝。因缘出授江陵少尹。实恶其在朝尔。武宗崩。左神䇿军中尉扬公讽宰臣百官迎而立之。尝居盐官安禅师会中。安一日预戒知事曰。当有异人至此。禁杂言。止横事。恐累佛法。明日。行脚僧数人参礼。安默识之。遂令维那高位安置。礼珠它等。安每接谈话。益加贫气。乃曰。贫道谬为海众围绕。患斋不供。就上座求一供疏。帝为操翰摅辞。安览之惊悚。知供养僧赍去。所获丰厚。殆异常度。乃语帝曰。时至矣。无滞泥蟠。嘱以佛法后事而去。

　　洎盐官示寂。帝有诗悼云。像季何教祸所钟。释门光彩丧骊龙。香阶懒踏初生草。抵掌悲看旧日容。玉柄永离三教座。金鸣长镇万年踪。知师下界因缘尽。应上诸天第几重。

　　展事投机

　　洞山宗教大师守初嗣云门。上堂云。教家道法法当体不昧。还实已否。若实。遂指露柱曰。且作么生会。若有会底。出来对众道看。若也相委悉。即不得孤负达摩。时有僧问。列祖升堂。人天坚请。不昧宗乘。乞师举唱。师云。头鬅[髟/胄]。耳㑥愬。僧云。恁么则一句流通人天耸耳。师云。墨[熟-享+里]栏衫日里晒。

　　问。师唱谁家曲。宗风嗣阿谁。师云。重言不当吃。如何是佛。师云。麻三斤。如何是古佛心。师云。巢知风。穴知雨。师乃曰。言无展事。语不投机。承言者丧。滞句者迷。于此四句语见得分明也。作得个脱洒衲僧。根椽片瓦粥饭因缘。堪为人天善知识。于此不明。终成莽卤。见广录。

　　华簇簇

　　开福德贤和上。僧问。如何是古佛心。师云。簇华簇锦。贤嗣洞山。

　　南地竹

　　随州师宽和上。闻洞山答佛话麻三斤。乃云。向南有竹。向北有木。

　　陆大夫

　　唐陆亘。字景山。吴郡人。官至宣歙观察使加御史大夫。初问南泉曰。古人瓶中养一鹅。鹅渐长大。出瓶不得。如今不得损瓶。不得毁鹅。和上如何出得。南泉召曰。大夫。亘应𠰚。泉云。出也。亘从此解悟。

　　既南泉示寂。院主问曰。大夫何不哭先师。亘曰。院主道得即哭。主无语。长庆代云。合笑不合哭。雪窦别云。苍天。苍天。

　　南岳福严雅和上尝颂麻三斤云。玉彩𦘕牛头。黄金为点额。春晴二月天。农人皆取则。寒食贺新正。铁钱三五百。雅即洞山之高弟。曾以此颂呈之。洞山深相肯。可后之说者。勿生异见。

　　提婆宗

　　提婆大士。南天竺国人。姓毗舍罗。长者之子。天性才辨。喜修福业。会龙猛大士。投封契合。既现月相。最先颖悟。遂传正法眼藏。为高足弟子。龙猛曰。吾衰迈矣。朗耀慧日。其在子乎。提婆避广礼足曰。某虽不敏。敢承慈诲。

　　提婆宗。或者谓外道宗矣。立幡提婆王禅宗第十五祖无别。提婆也。西域记．付法藏传．宝林诸书。载之甚详。并不书外道事。如十三祖。先为外道。大有幻术。传亦直书无隐。西域谓东有马鸣。西有龙猛。南有提婆。北有章寿。号为四日。能照众生惑情。

　　然提婆伏诸外道。其缘颇多。其始谓龙猛曰。我今欲摧邪见山。然正法炬。龙猛曰。尔非其俦。吾今得矣。曰。大师立外道议。而我随文破邪。详其优劣。然后图行。龙猛乃扶立外义。提婆随破其理。七日之后。龙猛失宗。已而叹曰。谬词易失。邪法难扶。尔其行矣。

　　遂往波吒厘城。破不击揵推缘。二．破诸外道以殑伽河为福水缘。三．破婆罗门循名责实。反质穷辞缘。四．凿大自在天神眼缘。五．执长幡缘。六．立三宝义。破诸外道。化令出家缘。七．与盟咀罗阿罗汉论义缘。盟咀罗。此云上。与之论义。七返辞屈。杜口不酬。窃运通力往睹史请问慈氏。慈氏告曰。彼提婆者。旷劫修行。贤劫中当绍佛位。非尔所知。由是名振五天。外道辈皆目为提婆宗者。所谓吾正宗也。

　　老新开

　　岳州巴陵新开颢鉴禅师。嗣云门。时谓鉴多口。凡遇云门讳日。皆不赞供食。人问其故。曰。吾尝对话有三语。足以报先师恩德。三语者。僧问。如何是道。云。明眼人落井。祖意教意。是同是别。云。鸡寒上树。鸭寒下水。如何是提婆宗。云。银碗里盛雪。丛林有语云巴陵平生三转语。

　　加六个

　　九十六种外道始于六师。每师出十五种类。六师者。一．富阑那迦叶。二．末伽黎俱舍利子。三．删阇耶毗罗胘子。四．阿耆多翅舍饮婆罗。五．迦罗鸠陀迦旃延。六．尼律陀若提子。

　　赤幡

　　提婆大士初得法已。至巴连弗城。闻诸外道欲障佛法。计之既久。大士乃执长幡入彼众中。其幡八尺。竿长丈二。于彼而立。更不移步。外道曰。汝何不前。曰。汝何不后。外道曰。汝似贱者。曰。汝似良人。外道曰。汝解何法。曰。汝百不解。外道曰。我欲得佛。曰。我灼然得。外道曰。汝不合得。曰。元道我得。汝实不得。

　　外道曰。汝既不得。云何言得。曰。汝有我故。所以不得。我无我故。自当得佛。彼既辞屈。乃问曰。汝名何等。曰。我名提婆。外道素闻其名。乃悔过致谢。梵云提婆。此言天。

　　楔

　　先结切。木楔也。

　　阎浮

　　此云胜金。

　　拗

　　于绞切。

　　决

　　正从水。作决。

　　八万四千

　　众生具有八万四千尘劳烦恼故。佛欲断之。设八万四千法门折伏对治。智度论云。般若波罗蜜能除八万四千病根本。此八万四千皆从四病起。一贪．二嗔．三痴．四三毒。等分四病。各分二万一千。以不净观除贪欲二万一千烦恼。以慈悲观除嗔恚二万一千烦恼。以因缘观除愚痴二万一千烦恼。总用上药。除等分病二万一千烦恼。譬如宝珠能除黑闇。般若波罗蜜亦能除三毒烦恼。

　　凤毛

　　宋谢凤。灵运之子。凤之子超宗。随父至岭南。元嘉末得还。与慧休道人来往。好学。有文辞。盛得名誉。选补新安王子鸾国常侍。王母卒。超宗作诔奏之。帝大嗟赏。谓谢庄曰。超宗殊有凤毛。灵运复出。右卫将军刘道隆在御座。出候超宗。曰。闻君有异物。何见乎。超宗曰。悬罄之室。复有异物邪。道隆武人无识。正触其父名。曰。旦侍宴。至尊说。君有凤毛。超宗徒跣还内。道隆谓检觅凤毛。至闇。待不得。乃去。

　　虎穴

　　班超。字仲外。彪之子。固之弟。永平中。以军功。以超为假司马。与从事郭恂俱使西域。超到鄯善。鄯善王广奉超礼敬甚备。后忽更疏懈。超谓其官属曰。宁觉广礼意薄乎。此必有北虏使来。狐疑未知所从故也。明者睹未萌。况已着邪。乃召侍胡。诈之曰。匈奴使来数曰。今安在乎。侍胡惶恐。具服其状。超乃闭侍胡。悉会其吏士三十六人。与共饮酒酣。因教怒之曰。卿曹与我俱在绝域。欲立大功。以求富贵。今虏使到裁数日。而王广礼敬即废。如令鄯善收吾属送匈奴。骸骨长为豺狼食矣。为之柰何。官属皆曰。今在危三之地。死生从司马。超曰。不入虎穴。不得虎子。当今之计。独有因夜以火攻虏使。彼不知我多少。必大震怖。可殄尽也。灭此虏。则鄯善破胆。功成事立矣。

　　贬剥

　　上方捡切。退也。下北角切。削也。

　　犹在壳

　　香严和上独脚颂云。子啐母啄。子觉无壳。母子俱三。应缘不错。同道唱和。妙玄独脚。

　　名邈

　　上与詺同。弥正切。目诸物也。下当作貌。墨角切。容也。邈。远也。非义。

　　角䭾

　　徒个切。负重也。谓驴马负物也。当从大。作驮。䭾。徒何切。骑也。非义。

　　紫胡

　　本作子湖。岩名也。在衢州。

　　刘铁磨

　　尼也。时流目为刘铁磨。参衢州子湖岩利踪和上。师才见。便问。莫是刘铁磨否。云。不敢。师云。左转。右转。云。和上莫颠倒。师便打。

　　肃宗

　　按传灯。南阳国师以涅槃时至。乃辞代宗。而有造塔之缘。今言肃宗者。误矣。国师后肃宗一十二年。方归寂。代宗即肃宗之长子也。

　　相之南

　　相。去声呼。谓色相之。谭。徒南切。当作谈。徒甘切。谓言谈也。或作湘之南。潭之北。其说凿矣。尝读远浮山九带。向云相之南。谈之北。亦误。乃是牛头南。马头北。然远老匠也。深达宗旨。后世学者宜审思之。

　　接盲龟

　　见云门录盲龟。

　　剿

　　子小切。绝也。

　　狐疑

　　狐之性。不果于进者也。故曰狐疑。

　　撺

　　七丸切。掷也。

　　孙公

　　长庆慧棱禅师。杭州盐官人。姓孙氏。𨽻业苏州开元寺。历参禅肆。后见雪峰。疑情冰释。同参鼓山常呼为孙公。

　　莲华峰

　　庐山莲华峰祥庵主。嗣奉仙道琛。即云门之孙。师临示寂。举柱杖示众。汝道古佛到者里。为甚么不肯住。众无对。自曰。为它途路不得力。复曰。作么生得力去。乃横柱杖肩上曰。楖𣗖横担不顾人。直入千峰万峰去。便告寂。若备此缘。方明颂意。

　　天马驹

　　天马驹。指马大师也。师讳道一。汉州什仿人。姓马氏。以祖师遣谶云。向后出一马驹子。踏杀天下人去在。以师适当其谶。人皆呼为马祖。

　　天马。乃千里驹也。汉书．西域传云。大宛国有高山。其上有马不可得。因取五色母马置其下与集。生驹。皆汗血。因号天马子。马二岁曰驹。宛。平声呼。

　　撩虎须

　　孔子见盗跖。退而曰。丘所谓无病而自灸也。疾走料虎头。编虎须。几不免虎口哉。见庄子．盗跖篇。料。音聊。

　　攸

　　以周切。所也。

　　镞

　　作木切。箭镞也。

　　百丈

　　百丈涅槃。逆沩山之嗣子。即海．政之侄孙。然海．政同嗣马祖。祖之下有二百丈。故传灯呼南泉为师伯者。即涅槃之百丈也。今反收此缘于政。百丈录中误矣。

　　大煞

　　与杀同。所戒切。猛也。

　　劫火洞然

　　劫火洞然。大千俱坏。须弥巨海。磨灭无余。见仁王般若经。

　　麻浴

　　浴当作谷。音欲。水法溪曰谷。言所居也。

　　十二门

　　锡杖经云。是杖有三鬲重。则念三涂。则修戒定慧等。故立三鬲。复有四钴者。用断四生。念四谛。修四等。入四禅。故立四楞。通中高五。用断五道。回转修五根。具五力故也。十二环者。用念十二因缘。通达无㝵。修行十二门禅。念心无患。三重．四楞合数成七。以念如来七觉。意法摄八用。念八道。得八解脱。故用八也。

　　好求

　　上虚到切。爱也。

　　巨灵

　　见后录。

　　珊珊

　　苏干切。选。珠翠珊珊。

　　驼

　　当作䭾。唐向切。驴马负物。

　　卷挛

　　卷当作圈。去爰切。屈木也。下吕员切。

　　右眄

　　当作盼。普苋切。顾盼也。眄。音沔。非义。

　　寒山子

　　诗云。欲得安身处。寒山可长保。微风吹幽松。近听声逾好。下有班白人。喃喃读黄老。十年归不得。忘却来时道。

　　前三三

　　延一广清凉传曰。释无著。姓董氏。永嘉人。年十二。依本州龙泉寺猗律师出家。诵大乘经数十万偈。唐天宝八年。以业优得度。二十一岁首习毗尼。因诣金陵牛头山忠禅师。参受心要。忠谓师曰。众生与佛。元无别心。如云翳若除。虚空本净。无著言下顿开法眼。后大历三年夏五月。至台山岭下。时日将暮。倏见寺宇鲜华绝世。因扣扉请入。有童子朐胝启扄出应。无著请童子入白。欲以寓宿。童子得报。延无著入。

　　僧问师。自何方来。着具对。又曰。彼方佛法如何。答曰。时逢像季。随分戒律。复问。众有几何。答。或三百。或五百。着曰。此处佛法如何。答曰。龙蛇混杂。凡圣同居。又问。众有几何。答曰。前三三。后三三。着良久无对。僧曰。解否。答曰。不解。曰。既不解。速须引去。童子送客出门。着曰。此寺何名。曰。清凉寺。童子曰。向所问前三三。后三三。师解否。曰。不解。童子曰。金刚背后。汝可观之。师乃回首。其寺即隐。着怆然久之。乃有偈云。廓周沙界圣伽蓝。满目文殊接话谈。言下不知开佛印。回头只见萑山岩。

　　芙蕖

　　音扶蕖。荷叶也。

　　嬴

　　当从羊。作羸。力为切。疲也。

　　哇步

　　辨正在风穴录。

　　三玄

　　临济家有三玄三要。谓体中玄．玄中玄．句中玄。以接学者。

　　楚王城

　　即郢州也。江陵记曰。楚文王始自丹阳徙都于郢。今州北南城是也。

　　瞒顸

　　音谩寒。大面㒵。

　　药忌

　　犹语言也。

　　正偏

　　洞山五位。一．正中偏。二．偏中正。三．正中来。四．兼中至。五．兼中到。

　　韩獹

　　见云门录韩情。

　　禾山

　　宝藏论云。夫学者有三。其一谓之真。其二谓之邻。其三谓之闻。习学谓之闻。绝学谓之邻。过此二者谓之真。

　　○本行二过字。说者曰。如人闻它方之事。但信而不亲睹。即闻也。不徇生死。不依涅槃。则绝学谓之邻。邻。近也。了生死涅槃二际平等。不取不舍。过前二者。名为无上正真之道。

　　拽石

　　云门所谓雪峰辊毬。归宗拽石。

　　般土

　　袁州善道木平和上。凡有新到。未容参礼。先令般土三檐。示与颂曰。东山路侧西山𠇓。新到莫辞三檐泥。嗟汝在途经日久。明明向道却成迷。

　　辊毬

　　见祖英下。

　　莽卤

　　上莫补切。下郎古切。不分明㒵。

　　编辟

　　辟。当作逼。迫也。

　　挨

　　乙谐切。推也。又背负也。

　　不载

　　赵州有语。向北人来。与他上载。向南人来。与它下载。

　　入流

　　楞严观音圆通。从闻思修入三摩地。初于闻中入流忘所。所入既寂。动静二相了然不生。

　　霶霈

　　上薄郎切。下铺盖切。霶霈。大雨㒵。

　　成风

　　当作承风。

　　独眼龙

　　即婺州明招德谦禅师。受罗山印记。不滞一隅。击扬玄旨。人皆畏其敏捷。鲜敢当锋。以失左目。遂号独眼龙。

　　鬣

　　良涉切。须。鬣也。

　　无裈

　　寒山子诗。六极常婴困。九维彼自论。有干遗草泽。无艺闲蓬门。曰上岩犹闇。烟消谷里昏。其中长者子。个个总无裈。

　　略彴

　　释名曰。桥木梁也。又广志曰。独木之桥曰榷。亦曰彴。谓水上横一木为渡也。榷。音角。

　　灌溪

　　志闲禅师。僧问。久向灌溪。到来只见个沤麻池。师云。汝只识沤麻池。且不识灌溪。僧云。如何是灌溪。师云。劈箭急。玄沙闻。云。更参三十年未会禅。沤。于候切。久渍也。

　　扭

　　女久切。手转㒵。

　　吊

　　多啸切。问凶也。

　　灵骨

　　石霜问道吾和上。一片骨敲着似铜鸣。向甚么处去。吾唤侍者。侍者应𠰚。吾云。驴年去。师唐大和九年九月示疾。十一日将行。谓众曰。吾当西迈。理无东移。言讫告寂。阇维。得灵骨数片。建塔于石霜山之阳。

　　又宋僧传云。得不灰之骨数片。顶盖一节特异而清莹。其色如金。其响如铜。

　　浩渺

　　弥沼切。浩渺。远水㒵。

　　只履

　　初祖达摩自付法传衣之后。凡九载。示有涅槃。葬于熊耳山吴坂。后三年。有魏使宋云奉使西域。还见祖于葱岭。手携只履。语宋云曰。汝主已猒代。我归西国去。云初不解。既归。帝果已崩。遂闻奏后魏孝庄帝。帝乃令发塔。但见一履。遂奉敕取于少林寺供养。自开元十五年。被窃去五台花严寺中。后亦失所在。

　　玄沙有言

　　愚观此颂。正用常归宗语。其意甚详。今云玄沙有言。玄沙又得于归宗耳。备录二颂。应知所出之前后也。

　　○归宗常禅师颂。归宗事理绝。日轮正当午。自在如师子。不与物依怙。独步四山顶。优游三大路。欠呿飞禽坠。颦呻众邪怖。机竖箭易及。影没手难覆。施张若工伎。裁翦如尺度。巧镂万般名。归宗还似土。语默音声绝。音妙情难措。弃个眼还胧。取个耳还瞽。一镞破三关。分明箭后路。可怜大丈夫。先天为心祖。

　　○玄沙颂云。一二三四五。日轮正当午。可怜大丈夫。先天为心祖。

　　○先天。或指以老卢终于先天之年。先天即老卢也。此牵合之谬论。甚失宗旨。夫天。天岂语言思量而可得邪。

　　田库

　　式夜切。姓也。非义。当作舍。禅录多作库。而复误后学。有呼为田库奴者。适所以发禅席之大噱也。

　　蝼蚁

　　上音娄。下鱼岂切。

　　象王颦呻

　　毛诗．传。频。急也。申。舒也。谓有劳倦者。以手足胸背左右上下。或急努。或舒展。自解其劳倦。今字从口。

　　师子哮吼

　　涅槃云。如师子王自知身力。牙齿锋铓。四足据地。安住岩穴。振尾出声。若有能具如是诸相。当如是则能师子哮吼。

　　无味之谈

　　洞山初指通机颂云。洞山寥索。一无可有。无味之谈。塞断人口。

　　桃花浪

　　月令。仲春之月。始两水。桃始华。盖桃方华时。既有两水。川谷冰泮。众流猥集。波浪盛长。故曰桃花浪。

　　㸕

　　正作护。屋虢切。握也。

　　曝腮

　　上薄报切。干曝也。下苏来切。鱼顂也。

　　七十二棒

　　云门举。雪峰云。我且死马医。一口吞尽乾坤。师云。山河大地何处得来。直饶者里倜傥分明。特舍儿七十棒反成一百四十。

　　见怀禅师重修云门录。与今摹印者颇殊。师制序引云。大师讳文偃。嗣雪峰存禅师。其初。广王刘氏命住韶州灵树。后迁居云门。赐号匡真。演化五十余载。去此一百三十祀。乃有升堂．举古．垂代言句。抑有示者流落华夏禅丛。好事者集而摸板焉。丞数因禅人入室请益。颇见语句讹谬。因缘差错。噫。去圣时遥。鱼目相滥。燕金楚玉。浑有尘沙。秋菊春兰篾闻其采。常思其芟削。未协素愿。今年夏住秋浦。警众外。聊得披览斯文。乃援笔修之。删繁补阙。遂成其秩。庶使游圣门者。必外堂奥。适大道者。罔惑多歧。子辞藻素谬惭。非作者之文。直笔抚实。聊序其由。哲者无为文字之累矣。时皇祐五年五月望日。住秋浦景德禅院传法沙门义怀述。

　　𠲜

　　正作𠲜。从爪。又从𠂆。曳而争之道也。

　　外道问佛

　　禅宗所引涉藏乘之缘颇多。从此因缘而获证悟者。盖不鲜少。至如阿难倒门前刹竿．外道不问有无言．世尊拈华．文殊白椎．世尊说不定法．空生岩中雨花．五通问佛．二女评尸。似此等缘。讲学辈往往谓经论无文。辄疑而不信。然吾祖之来。固未尝以语言文字为能事。而后世传其道者。欲取信来学。故多引藏乘为证。此失旨远甚。虽然。于吾祖佛之道。两不相妨。如十门辨惑论云。维摩是金粟如来。吉藏法师谓出思惟三昧经。自云。未见其本。今据诸经目录。无此经名。

　　又顺正理论云。无量圣教皆灭没。上座耳所未闻。便拨言此非圣教邪。论引契经云。汝等所说。虽非我本意。而所说皆善符正理。成可受持。又况因是言而获证悟者哉。后世为师匠者。亦不必区区属意藏乘而贻谤于乃祖也。

　　尘挨

　　当从土。作挨。挨。轻尘也。

　　千里

　　骐骥一日千里。

　　追风

　　追风捕景。言其骏也。

　　达道人

　　香严志闲谈道颂云。的的无兼带。独运何依赖。路逢达道人。不将语默对。

　　瑕颣

　　上胡加切。玉病。下卢对切。粗丝。

　　宪章

　　许建切。刑宪法也。

　　三千条罪

　　见池阳问。五刑之属三千。

　　㘞

　　音韦。

　　轻恕

　　商署切。笺云。己所不欲。勿施于人曰恕。

　　愕

　　五各切。惊也。

　　恓恓

　　正作凄凄。音妻。怆也。恓恓。书无此字。

　　漝么

　　漝当作恁。音稔。思也。么。正从幺。作么。毋果切。辞也。漝。音十。水㒵。又音习。滀漝。水㒵。皆非义。

　　是什么

　　当作是甚么。

　　由基

　　史养由基善射。楚恭王出游。见猿在树。左右射之。猿巧能接箭。箭莫能中。王乃命由基射之。基调弓。矫矢未发。猿乃抱树以号。

　　中的

　　上知仲切。当也。

　　并

　　音饼。合也。

　　唇吻

　　上当作唇。唇。音真。惊也。非义。下武粉切。

　　虎头生角

　　杨子曰。虎哉。虎哉。角而翼也。言其可畏尔。

　　十洲

　　皆海外诸国之所附。一．祖州。出反魂香。二．瀛洲。生芝草．玉石。泉如酒味。三．玄州。出仙药。服之长生。四．长洲。出日瓜．玉英。五．炎洲。出火浣布。六．元洲。出灵泉如蜜。七．生洲。有山川。无寒暑。八．凤麟洲。人取凤𧱄䚬角。煎续弦胶。九．聚窟洲。出师子铜头兽。十．檀洲。出琨吾石。作剑。切玉如泥。

　　珊瑚

　　外国杂传云。大秦西南涨海中。可七八百里到珊瑚洲。洲底盘石。珊瑚生其石上。人以铁网取之。

　　又十洲记云。生南海底。如树高三二尺。有枝无皮。似玉而红润。感月而生。凡枝头皆有月晕。

　　龙蛇阵

　　六韬五阵。武王问太公曰。青龙之军以何为先后。曰。角为陷。尾为翼。

　　又孙子曰。善用兵者。如常山蛇。

　　空弹指

　　见祖英频弹指。

　　白拈贼

　　临济一日上堂云。汝等诸人肉团心上有一无位真人。常向诸人面门出入。汝若不识。但问老僧。时有僧问。如何是无位真人。师便打云。无位真人是甚么干屎橛。后雪峰闻。云。临济大似白拈贼。

　　譊讹

　　譊当作誵。譊音铙。譊譊。恚呼也。非义。

　　陆沈

　　庄子。方且与世违而心不屑与之俱。是陆沈者也。说者曰。当显而反隐。如无水而沈也。

　　仙陀

　　涅槃云。仙陀婆。一名四实。一者盐。二者水。三者器。四者马。有一智臣。善会四义。王若欲洒洗。要仙陀婆。臣即奉水。食索奉盐。食讫奉器饮浆。欲出。索仙陀婆。臣即奉马。

　　祚智门尝作文殊白椎颂。文殊白椎报众知。法王法令合如斯。会中若有仙陀客。不待眉间毫相辉。然颂意皆明此缘。校雪窦之作。工拙可知。

　　消得漝么

　　当作消得与么。

　　劫石

　　梵云劫波。此云时分。一云长时。楼炭经以事论劫。有一大石方四十里。百岁诸天来下。取罗縠衣拂石。尽劫犹未尽。

　　沧溟

　　东海之别名也。后言四溟。谓四海也。

　　缝罅

　　呼评切。孔罅也。

　　十六开士

　　楞严。䟦陀波罗并其同伴十六开士即从座起。顶礼佛足。而白佛言。我等先于威音王佛闻法出家。于浴僧时。随例入室。忽悟水因。既不洗尘。亦不洗体。中间安然。得无所有。宿习无忘。乃至今时从佛出家。今得无学。彼佛名我䟦陀波罗。妙触宣明。成佛子住。佛问圆通。如我所证。触因为上。

　　𡱰

　　丁木切。尾下孔。

　　𣽅𣽅

　　当作[淝-巴+(氏/口)][淝-巴+(氏/口)]。古活切。水流声。𣽅与活同。水流㒵。非义。

　　孩子

　　何开切。小儿笑。

　　麈鹿

　　麈以制字。从主。从鹿。鹿之大者曰麈。群鹿随之。皆视麈尾所转为准。古之谈者。挥之良有是也。其尾辟尘以置茜帛中。能令岁久。红色不靘。又以拂旃不蠹。盖蝇点变白。麈尾留红。而狐白貂鼠之类燕见之。即毛脱。物有相制。其异如此。茜。仓甸切。靘。子定切。青黑色也。

　　七佛祖师

　　指文殊也。按处胎经文殊偈云。计我成佛身。此刹为㝡小。座中有疑故。于胎有变化。我身如微尘。今在它国土。三十二相明。在在无不现。昔为能仁师。今乃为弟子。佛道极旷大。清净无增减。我欲现佛身。二尊不并立。此界既受教。我刹见佛身。

　　一室

　　维摩．文殊问疾品。尔时长者维摩诘心念。今文殊师利与大众俱来。即以神力空其室内。除去所有及诸侍者。唯置一床。以疾而卧。

　　大雄山下

　　百丈一日问黄檗。甚么处来。曰。大雄山下采菌子来。丈曰。还见大虫么。檗便作虎声。丈拈斧作斫势。檗打百丈一掴。丈吟吟大笑便归。上堂谓众曰。大雄山下有一大虫。汝等诸人切须好看。百丈老汉今日亲遭一口。

　　挃

　　当作抶。知栗切。击也。庄子。抶其昔。挃。获禾声。非义。

　　离朱

　　司马云。离朱。一名离娄。黄帝时人。百步能见秋毫之末。一云见千里针锋。

　　师旷

　　晋贤大夫也。善音律。能致鬼神。史记云。冀州南和人。生而无目。

　　较

　　古孝切。不等也。

　　展翅

　　施智切。翼也。

　　抟风

　　见祖英下。

　　埃垲

　　当作埃垢。见它本。然毫𨤲其对也。垲。可亥切。爽垲也。传曰请更诸爽垲。谓求易于开燥之地。今谓其尘埃高燥。是何言与。

　　兮

　　雪窦作句。多用兮字。兮以制字。从八。从丂。丂。气阻也。八则分矣。故兮为咏言之助。文心雕龙曰。诗人以兮字入句。限楚辞用之。字出句外。寻兮字承句。乃语助余声。舜用南风。用之久矣。丂。苦浩切。

　　网珠

　　华严疏云。帝释殿网贯天珠成。以一大珠当心。次以其次大珠贯穿匝绕。如是展转递绕。经百千匝。若上．下．四面．四角望之皆行位。相当一明珠内百像俱现。珠珠皆尔。此珠明彻。互相影现。影复现影而无穷尽。

　　吾不见时

　　经云。此精妙明。诚汝见性。若见是物。则汝亦可见吾之见。若同见者。名为见吾。吾不见时。何不见吾不见之处。若见不见。自然非彼不见之相。说者曰。此破转计也。汝若执言。我亦见佛不见之体。复有何失。故云若见不见即便破。云自然非彼不见之相。意云不见之体既被汝见。此则何成不见之相。不见之体已被见故。

　　经云。若不见吾不见之地。自然非物。云何非汝。说者曰。此文之意。展转结归。都有五重。以显阿难见性。经文存三而隐二意。若具论者。合云。若不见吾不见之处。亦不见吾见处。既不见吾见处。吾见自然非物。吾见若非是物。汝见亦非是物。汝见既非是物。云何非汝真见。

　　○此以译师巧略文势。翻覆难明。故详录之。

　　全象

　　六度经云。镜面王令引群盲摸象。王问之曰。汝曹见象乎。对曰。我曹俱见。王曰。象何类乎。持足者对曰。明王。象如漆桶。持尾者。象如帚扫。持尾本者言。如杖。持腹者言。如鼓。持胁者言。如壁。持背者言。如高坑。持身者言。如簸箕。持头者言。如魁。持牙者言。如角。持鼻者言。如大索。复于王前共讼言。大王。象真如我言。时王大笑之曰。瞽乎。瞽乎。汝犹不见。便作偈言。今为无眼会。空诤自谓谛。睹一云余非。坐一象相怨。

　　全牛

　　庄子。庖丁为文慧君解牛。君曰。噫。善哉。技盖至此乎。庖丁释刀对曰。臣之所好者道也。进乎技矣。始臣之解牛之时。所见无非牛者。三年之后。未尝见全牛也。方今之时。臣以神遇而不以目视。说者曰。物以有而阂。道以虚而通。人之未闻道。则所见无非物也。犹其所解牛。所见无非牛也。人之既闻道。则所见无非道也。犹其三年之后。未尝见全牛也。方今之时。以神遇。不以目视。犹闻道者之以心契。而不以知知而识识也。

　　止水

　　庄子。仲尼曰。人莫鉴于流水而鉴于止水。唯止能止众止。

　　禹门

　　水经云。鳣鲔出巩穴。三月则上度龙门。得度为龙矣。否则点额而还禹门。禹凿龙门。或曰禹门。

　　点额

　　见祖英上。

　　神光

　　二祖生时。神光照室。故旧名神光。后达摩改名慧可。

　　紫胡

　　紫当作子。子胡岩踪禅师。于门前立牌云。子胡有一犬。上取人头。中取人心。下取人足。拟拟则丧身失命。僧问。如何是子胡犬。师云。嗥。嗥。

　　破灶堕

　　师晦迹不以名显。嵩山老安以今名称之。师居嵩岳。有庙甚灵。殿中唯安一灶。师入庙。以杖敲灶三下。咄。此灶只是泥瓦合成。圣从何来。灵从何出。又打三下。灶倾破堕落。须臾。有一青衣戴冠设拜云。我此庙灶神。今日蒙师说无生法。今生天中。特来致谢。师曰。是汝本有之性。非吾强言。即再拜而没。

　　波旬

　　见祖英下众魔。

　　瞿昙

　　止梵语云瞿答摩。又云瞿昙弥。此云地胜。谓除天外。在地人类中㝡胜。如来世尊之宗祖也。智度论云。一切圣人已入正位。一心行乐。深乐涅槃。魔入邪位。受着邪道。邪正相违。是故增嫉正行。狂愚自高。唤佛沙门瞿昙。佛称其实名为弊魔。

　　又先尼梵志云。我先有慢因。慢因缘故。故称如来你瞿昙姓。

　　销铄

　　书药切。铄亦销也。

　　磨砻

　　卢红切。砻亦磨也。皆古之重语。

　　祖庭事苑卷第二
卍新纂续藏经第 64 册 No. 1261 祖庭事苑


　　祖庭事苑卷第三

　　睦庵　(善卿)　编正

　　●雪窦祖英上

　　阳春白雪

　　古乐府曲名也。唐显庆二年。太常上言。礼记．家语云。舜弹五弦之琴。歌南风之诗。是知琴操曲弄。皆合于歌。

　　又张华博物志云。白雪。是大帝使素女鼓五十弦瑟曲名。

　　又楚大夫宋玉。尝对楚襄王云。客有歌于郢中者。其始曰下俚巴人。国中属而和者数千人。其为阳歌薤露。国中属而和者数百人。其为阳春白雪。国中属而和者数十人而已。引商刻羽。杂以流征。国中属而和者不过数人。是以唱弥高。其和弥寡也。

　　是知白雪琴曲。本宜合歌。以其调高。人和遂寡。自宋玉之后。未有能和者。五年。吕才造琴歌白雪等曲。制歌辞。编入乐府。

　　碧云

　　江文通拟休上人别怨云。西北秋风至。楚客心悠或。日暮碧云合。佳人殊未来。露彩方泛艳。月华始裴回。宝书为君掩。瑶琴讵能开。相思巫山渚。怅望阳云台。膏炉绝沉燎。绮席生浮埃。桂水日千里。因之平生怀。

　　清风

　　丞民之诗云。吉甫作诵。穆如清风。

　　郑氏云。吉甫作此工歌之诵。其调和人之性。如清风之养万物。

　　大圭不琢

　　礼器云。礼有以文为贵者。天子龙衮。诸侯黼。大夫黻。有以素为贵者。至敬无文。父党无容。大圭不琢。大羹不和。大路素而越席。牺尊疏布。鼏禅杓。此以素为贵也。注。大圭三尺。杼上。终葵首。琢。为篆字之误也。明堂路曰大路。殷路也。鼏或作幕。禅。木白理也。黼黻。音甫弗。大羹。上音泰。和。胡卧切。越。音活。牺。素何切。鼏。莫历切。禅。音善。

　　衡鉴

　　衡以平万物。鉴以照万类。

　　戾

　　即计切。诗．传云。来也。

　　贻赠

　　上与之切。赐也。

　　总缉

　　文政序总缉成二百二十首。今此本复增五十首。乃知雪窦平日著述散落甚多。卒难考纪。

　　舍诸

　　上始野切。论语曰。山川其舍诸。

　　悫志

　　当作确。坚也。苦角切。易。确乎其不可拔。又选云。稚志弥确。悫。谨也。非义。

　　炎宋

　　上于廉切。宋以火德王天下。故曰炎宋。本朝祖宗受禅。自宋而起。故称宋也。

　　孟陬

　　将侯切。尔雅。月名。正月为陬。

　　离骚云。摄提贞于孟陬。事义未详。

　　辟命

　　辟。公侯也。谓赴公侯之命。尔雅。皇．王．后．辟．公．侯。君也。

　　抑留

　　于棘切。屈也。

　　抚会

　　肇云。若能舍己心于封内。寻玄机于事外。齐万有于一虚。晓至虚之非无者。当言至人。终日应会。与物推移。乘运抚化。未始为有也。

　　芜辞

　　上武扶切。荒芜也。深芜浅净。诗病也。

　　赆别

　　徐刃切。财货也。孟子。行者必以赆。

　　奥域

　　孙绰游天台赋云。天台山者。皆玄圣之所游化。灵仙之所窟宅。阙载于常曲者。以所立冥奥。其路幽迥。故雪窦引用以送僧。

　　绝概

　　古代切。大也。赋云。涉海则有方丈．蓬莱。登陆则有四明．天台。

　　烈作

　　当作列。行列也。烈。炎也。非义。

　　黛

　　徒耐切。青黛也。

　　彤霞

　　上徒宗切。赤也。

　　赤松子

　　神仙传云。黄初平。年十五时。在山中牧羊。有道士目而异之。辄将至金华山四十余年。其兄初起。寻久之不已。遇一道士将见与弟语。兄问。羊何在。平曰。近在山之东。兄即往视之。一无所睹。平遂与偕至山所。平环视而叱之。于是白石皆变为羊而起。兄方叹曰。弟得仙道。如此可学否。曰。唯好道。即得起。乃弃妻孥。服松苓五万曰。遂得仙。平自号赤松子。

　　白道猷

　　神洲感通录云。沙门帛道猷。承天台石梁终古无度者。乃慷慨曰。彼何人斯。独无贞操。故使圣寺密尔对面千里。遂揭锡独往。径趣石梁。周瞰崖险。久之。方获其山。石梁非一圣寺。亦多将欲直度。且虹梁亘谷。下望万寻。上阔尺许。莓苔斜侧。东边似通。西碍大石。攀登路绝。猷乃别思异较。夜宿梁东。便闻寺西磬声经呗唱萨。勇意相续。通夕不安。又闻声曰。却后十年。当来此住。何须苦求。虽尔不息。辰夕惋恨。结草为庵。弥年禅观。后试造梁。乃见横石洞开。梁道平正。因即得度。遂见栋宇宏壮。图塔环奇。神僧接叙。宛同素识。中食既讫。将陈住意。僧曰。却后十年。自当至此。何劳早住。相送度梁。横石已塞。

　　又梁僧传云。猷居赤城山石室坐禅。有壮蛇竞出。大十余围。循环往复举头向猷。经半日而去。后一日。神现形。诣猷曰。法师威德既重。来止此山。弟子推室以相奉。猷曰。贫道寻山。愿得相值。何不共住。神曰。弟子无为。不可。何部属未洽法化。卒难制御。远人往来。或相侵触。人神道异。是以去尔。猷曰。本是何神。居之久。近欲移何处。曰。弟子。夏帝之子。居于此山二千余年。寒石山是家舅所治。当往波住。寻还山阴庙。临别手赠猷香三奁。于是凌云鸣鞞吹角而去。

　　猷尝有招道一高僧住云门诗云。连峰数千里。修林带平津。云过迷山翳。风至梗荒榛。茅茨隐不见。鸡鸣知有人。闲步践其径。处处见遗薪。始知百代下。故有上皇民。开此无事迹。以待无俗宾。长啸自林际。归此保天真。奁音廉。

　　大轻

　　上音泰。

　　风虎云龙

　　易．传云。同声相应。同气相求。水流湿。火就燥。云从龙。风从虎。

　　飙

　　甫遇切。风也。

　　𩖼

　　分勿切。风疾也。

　　玲珑

　　上郎丁切。下卢红切。风声也。

　　非闲

　　居苋切。隔也。

　　副全提

　　副当作赴。趋也。副。贰也。非义。

　　裴相国

　　唐裴休。字公美。河内济源人。志操坚正。童龀时。兄弟同学于济源别墅。休经年不出门。昼讲经籍。夜课诗赋。虞人有以鹿贽兄俦者。俦与弟俅炰之。召休食。休曰。我等穷生。菜食不充。今日食肉。翌日何继。无宣改馔。独不食。长庆中登第。又应贤良方正升甲科。历官在相位五年。咸通初。迁吏部尚书．太子少师。卒。

　　休性宽慧。为官不尚激察。而民吏畏服。善为文。长于书翰。自成笔法。家世奉佛。休尤深于释典。太原凤翔近名山。多僧寺。视事之隙。游践山林。与义海僧讲求佛理。中年后。不食荤血。常斋戒。屏嗜欲。香炉．贝典不离斋中。咏歌赞呗以为法乐。时人重其高洁。而鄙其太过。多以辞语嘲之。休不以为忤。

　　镇洪州日。慕高安黄檗山希运禅师之道。乃迎入府中。居开元寺演法。休一日述所解一编呈师。师接置于座。略不披阅。良久。云。会么。休云。末测。师云。若便与么会得。犹较些子。若也形于纸墨。何有吾宗。休乃赠诗一章云。自从大士传心印。额有圆珠七尺身。挂锡十年栖蜀水。浮杯今日度漳濵。一千龙象随高步。万里香花结胜因。拟欲事师为弟子。不知将法付何人。

　　○蜀水。在今筠州米山县北三里。桉晋书．地理志云。蜀水源出县内小界山。东流五百九十里。入南昌县漳水合。耆老传云。仙人许逊为旌阳县令。有奇术。晋末。人皆疾疠。多往蜀诣逊请救。与水投之上流。疾者饮之。无不愈也。邑人敬其神异。故以蜀水为名。

　　元丰间。高丽僧统义天。以华严大教慕学于钱塘净源法师。躬朝　上国。当世宗匠悉皆参礼。至如大觉．圆照诸禅师。皆有问答摹印别行。然泥在文字之学。知解之外。诘无所得。尝问佛印元禅师曰。裴休爱黄檗。重圭峰。优劣如何。元曰。在黄檗为优。天曰。何以知之。元曰。尝读裴休所作圭峰塔铭序云。休与师。于法为昆仲。于义为朋友。又尝览传灯录．裴公赠黄檗诗云。拟欲事师为弟子。不知将法付何人。其爱重优劣可知矣。人皆以为名对。

　　式芳尘

　　式。法也。芳尘。犹清尘也。

　　断际

　　筠州黄檗希运禅师也。生闽方。幼从本州黄檗山出家。后嗣百丈之道。裴相国事以师礼。以师酷爱旧山。常名师为黄檗。唐大中年。终于本山。敕谥断际禅师。

　　李相国

　　唐李翱。字习之。幼勤于儒。博学好古。为文尚气质。正元十四年。登进士第。授校书郎。三迁至京兆府。司录参军。元和初。转国子博士。史馆修撰。寻权知职方员外郎。十五年六月。授考功员外郎。并兼史职。七月初。出为朗州刺史。

　　大和初。入朝为谏议大夫。寻以本官知制诰。三月二日拜中书舍人。以缪举柏耆。坐是左授少府少监。俄出为郑州刺史。五年。出为桂州刺史．御史中丞。充桂管防御使。七年。改授潭州刺史．湖南观察使。八年。征为刑部侍郎。九年。转户部侍郎。七月。检校户部尚书．襄州刺史。充山南东道节度使。会昌中卒。谥曰文翱。

　　不尝执国政。或谓相国者。误矣。为朗州刺史时。闻药山惟俨禅师玄化。屡请不起。乃躬入山谒之。会师看经。殊不顾揖。侍者云。太守在此。翱性褊急。乃曰。见面不如闻名。师呼。太守。翱应𠰚。师曰。何得贵耳贱目。翱拱手谢之。曰。如何是道。师以手指上下。曰。会么。翱曰。不会。师曰。云在青天水在瓶。翱乃忻惬作礼。述偈云。炼得身形似鹤形。千株松下两函经。我来问道无余事。云在青霄水在瓶。

　　翱与韩愈．柳宗元．刘禹锡为文会之交。自相述古言。法六籍。为文黜浮华。尚理致。言为文者。韩．柳．刘焉。韩愈常论。仲尼既没。诸子异端所。荀．孟复之。杨．墨之流洗然遗落。殆周．隋之世。王道弗兴。故文中子有作。应在乎诸子左右。唐兴。房．魏既亡。失道尚华。至有武后之弊．安史之残。吾约二三子。同致君复尧舜之道。不可放清言而废儒。纵梵书而猾夏。敢有邪心归释氏者。有渝此盟。无享人爵。无永天年。先圣神明是纠是殛。

　　无何。翱邂逅于俨禅师。顿了本心。末由户部尚书．襄州刺史。充山南东道节度使。复遇紫玉禅翁。且增明道趣。着复性书上下二篇。大抵谓本性明白。为六情玷污。迷而不返。今牵复之。犹地雷之复见天心矣。即内教之返本还源也。其书露而且隐。盖而又彰。其文则象系中庸。隐而不隐。释教其理。则从真舍妄。彰显自心。弗事言陈。唯萌意许也。韩．刘览之。叹曰。吾道萎迟。翱且逃矣。见宋僧传。

　　列星

　　史记．天官书曰。太微宫。五帝坐。后聚二十五星。蔚然。曰郎位。汉明帝时。馆陶公主为子求郎。帝不许。赐钱一千万。曰。天郎官上应列星。出宰百里。非其人。民受其殃。

　　药峤

　　渠庙切。山锐而高也。

　　缅

　　弥远切。远也。

　　台辅

　　春秋曰。三公上应三台星。故曰台辅。

　　藩维

　　上甫烦切。篱也。周礼。九州之外曰藩国。

　　仙都

　　处之山名。世传黄帝升遐之处。

　　太守

　　汉景帝改郡守为太守。

　　褰帷

　　东汉贾琮。字孟坚。东郡聊城人也。旧交址土多珍产。前后刺史率多无清行。故吏民怨叛。中元元年。交址屯兵反。执刺史及合浦太守。有司举琮为交址刺史。琮到部。讯其反状。咸言赋敛过重。百姓莫不空单。京师遥远。告冤无所。民不聊生自活。故聚为盗贼。琮即移书告示。各使安其资业。诛斩渠师。百姓以安。巷路为之歌曰。贾父来晚。使我先反。今见清平。吏不敢饭。

　　复征拜为冀州刺史。旧典。传车骖驾。垂赤帷裳。迎于州界。及琮之部。升车言曰。刺史当远视广听。紏察美恶。何有反垂帷裳以自掩塞乎。乃命御者褰之。百城闻风。自然竦震。

　　化条

　　汉书刺史六条分化。颜师古云。汉官典职仪云。刺史班宣。周行郡国。省察治状。黜陟能否。断治冤狱。以六条问事。非条所问。即不省。一．强宗豪右田宅逾制。以强陵弱。以众暴寡。二．二千石不奉诏书遵承典制。背公向私。旁诏守利。侵渔百姓。聚敛为奸。三．二千石不䘏疑狱。风励杀人。怒则任刑。喜则淫赏。烦扰刻暴。剥截黎元。为百姓所疾。山崩瓦裂。祅祥讹言。四．二千石选署不平。苟阿所爱。蔽贤竉顽。五．二千石子弟恃怙荣势。请托所监。六．二千石违公下比。阿附豪强。通行货赂。割损正令。

　　经纬

　　下于贵切。文能经天。武能纬地。有武无文。无以怀远。有文无武。无以御乱。

　　笺函

　　以色加纸曰笺。

　　开士

　　应法师云。梵语菩萨。此言开士。谓以法开导之士。前秦符坚赐沙门有德解者。名曰开士。

　　恢

　　苦回切。大也。张也。

　　觌

　　徒的切。见也。

　　夜光

　　史记。隋侯祝元畅。因之齐。道上见一蛇将死。遂以水洒。摩傅之神药而去。忽一夜。中庭皎然有光。意谓有贼。遂案剑视之。乃见一蛇㗸珠在地而往。故知前蛇之感报也。以珠光能照夜。故曰夜光。

　　焦桐

　　东汉蔡邕。字伯喈。陈留人也。避地吴会。吴人有烧桐而爨者。邕闻火烈之声。知其良木。因请而裁为琴。果有美音。而其尾犹焦。时人名曰焦尾琴焉。又在陈留。日闻邻人弹琴于屏。邕潜听之。谓邻人曰。公弹琴何为有杀心。邻人曰。向吾鼓弦。见螳螂方鸣。蝉相去而未飞。螳螂为之一前一却。吾心耸然。惟恐螳螂之失也。此岂为杀心而形于声者乎。邕然之。其妙听若此。

　　排

　　步皆切。推也。

　　罔象

　　当作象罔。黄帝游于赤水之北。登乎昆仑之丘而望。还归。遗其玄珠。使智索之而不得。使离朱索之而不得。使吃诟索之而不得。乃使象罔。象罔得之。见庄子。吃。口懈切。诟。口豆切。

　　塞请

　　上苏则切。

　　四河

　　一．殑伽。二．尼连。三．信度。四．私阿。此四天四大河。

　　枯蘖

　　下五割切。伐木余也。

　　踪横

　　上当作纵。

　　黄头

　　梵云迦毗罗。此言黄头。以佛生迦毗罗国。就生处而称佛为黄头大士也。

　　碧眼

　　初祖达磨大师眼有绀青之色。故称祖曰碧眼。

　　离微

　　宝藏论。其出微。其入离。知入离。外尘无所依。知出微。内心无所为。内心无所为。诸见不能移。外尘无所依。万有不能羁。又离者。体不与物合。亦不与物离。五色不能污。五音不能乱。征者。体妙无形。无色无相。应用万端。而不见容。离．微二字。道之妙也。

　　䦨

　　落干切。晚也。

　　少林

　　少林寺。乃魏沙门䟦陀制。菩提达磨梁大通元年泛舶至此土。会武帝。问答不契。遂之魏之洛阳。止于嵩山少林寺。面壁而坐。终日默然。如是九年。得二祖可。以传其法。旧作普通八年。误矣。

　　花未

　　当作花木。

　　庾岭

　　六祖卢行者自密授衣法。是夜潜遁。有道明者。与数十人蹑迹而追。至大庾岭。明最先见。祖乃置衣钵于盘石。曰。此衣表信。可力争耶。任君将去。明举之。如山不动。

　　仲尼伯雪

　　温伯雪。南国贤人也。适齐。舍鲁。仲尼见之而不言。子路曰。夫子欲见温伯雪子久之。今见不言。何也。仲尼曰。若夫人者。目击而道存矣。亦不可以容声矣。见庄子。

　　倾盖

　　倾盖。非温伯雪。乃程子也。家语。孔子之郯。逢程子于涂。倾盖而语终日。甚相亲。顾谓子路。取束帛以赠先生。子路屑然对曰。由闻士不中间见。女嫁无媒居。子不以交礼也。有间。又顾谓子路。子路又对如初。孔子曰。由。诗不云乎。有美一人。清阳宛兮。邂逅相遇。适我愿兮。今程子。天下贤士也。于斯不赠。则终身不能见也。倾盖。驻车也。倾。仄也。郯。音谈。

　　鳞凤

　　瑞应图云。麟．凤．龟．龙。国之四瑞。麟。仁兽也。四灵之首。凤。王者之嘉祥。为鸟之长。龟。水族之灵。介虫之长。龙。鳞虫之长。亦谓之四灵。又云。麟有五彩。腹下黄。高一丈二尺。

　　巢许

　　逸士传。许由。字仲武。颖川阳城人。隐于箕山。师于啮缺。依山而食。就河而饮。尧知其贤。让以帝位。由闻之。乃临河洗耳。有巢父者。饮犊。牵而避之曰。恶吾水也。后卒。尧封其墓曰箕公。

　　蟾印

　　上时廉切。月光也。

　　高蹈

　　徒到切。践履也。

　　不知为贵

　　肇云。如曰不知。则公贵矣。

　　鹫峰

　　西域记云。梵语姞栗陀罗矩吒山。此云鹫峰。即释尊说法华之地。出王舍城最为高显故。表出过二乘。以多栖鹫鸟。因以名焉。又云。山形似鹫头。亦名鹫头峰。

　　坏衲

　　坏衲。指迦叶也。迦叶头陀第一。着坏衲衣。十诵云。衲衣有十利。一．在粗衣数。二．少所求索。三．随意可坐。四．随意可卧。五．浣濯易。六．少虫坏。七易染。八．难坏。九．更不须余衣。十．不失求道。

　　熊岭

　　即达磨塔所也。塔记云。大师化缘已毕。传法得人。乃端居而逝。即大同二年十二月五日也。葬于熊耳山。起塔定林寺。

　　颜师古云。熊耳山在顺阳北。益阳县东。其山两峰状若熊耳。因以名焉。与少林相去三百余里。据此。非二祖立雪之处。盖指事之误也。

　　索索

　　昔各切。惧貌。又散也。

　　菀转

　　当作宛转。

　　平阗

　　上房连切。下音田。平阗。盛貌。

　　弁

　　当作辨。别也。弁。皮变切。周冠名。非义。下仿此。

　　虎兕

　　下徐妹切。青色一角似牛。重千斤。

　　石窗

　　四明记云。山之上有自然石窗。四面透明。故曰四明。

　　掣断金锁

　　禅月览李白集诗。常思李太白。仙[竺-二+妻]驱造化。玄宗致之七宝床。虎殿龙楼无不可。一朝力士脱靴后。玉上青蝇生一个。紫皇案前五色麟。忽然掣断黄金锁。五湖太浪如银山。满船载酒捶鼓过。贺老成异物。颠狂谁敢和。宁知江边坟。不是犹醉卧。

　　轻舍

　　书冶切。

　　七星

　　七星。剑饰也。西京杂记云。高祖斩白蛇剑。剑上有七星珠．九华玉以为饰。杂厕五色琉璃为匣。剑在室中。光影犹照于外。与挺剑不殊。十二年一加磨蓥。刃上常若霜雪。开匣拔鞘。辄有风气。光彩射人。

　　把欲

　　赠行人。当作欲把赠行人。

　　卞和

　　楚人卞和献玉于楚厉王。王曰。石也。遣使刖一足。及武王即位。和又献之武。武王复怒。又刖一足。至楚文王立。和抱璞哭于荆山之下。文王召而谓曰。刖足者。何怨乎。曰。不怨刖足。而怨真玉以为凡石。忠事以为慢事。是以哭之。文王乃使工剖石。乃真玉也。文王叹曰。哀哉。二先君易刖人足。而难于剖石。令和果是璧。乃国宝也。见韩子。

　　轻触不轻触

　　第三板一行脱三字。

　　靡

　　毋彼切。无也。

　　慷慨

　　上苦郎切。下苦爱切。竭诚也。

　　曲木据位

　　韶阳云门大师云。诸方老秃奴。曲木禅床上坐。求名求利。问佛答佛。问祖答祖。痾屎送尿也。三家村里老婆传口令相似。识甚么好恶。总似者般底。水也难消。利刀斩却百千万亿个有甚么过。

　　楚甸

　　堂练切。郊甸也。

　　累累

　　力追切。说文。缀得理也。一曰蔓也。又网落也。

　　尺𨤲

　　理之切。十毫曰𨤲。

　　规矩

　　圆曰规。方曰矩。

　　周行

　　瑞应经云。菩萨示生。即行七步。一手指天。一手指地。天上天下。唯我独尊。

　　宏纲

　　古郎切。网之大绳也。

　　郜

　　音告。

　　春雨

　　春雨如膏。百谷仰之。

　　春云

　　易通封验曰。立春。青阳云出。房如积水。春分。正阳云出。张如白鹤。

　　枯荄

　　古哀切。草根也。

　　离离

　　当从草。作篱。轻细貌。

　　维风

　　维。辞助也。

　　幽石

　　公羊传曰。云触石而生。肤寸而合。不崇朝而遍天下者。太山之云也。

　　一花

　　达磨谓可祖曰。内传法印。以契证心。外付袈裟。以定宗旨。后代浇薄疑虑竞生。但出此衣并吾法偈。用以表明。听吾偈曰。吾本来兹土。传法救迷情。一花开五叶。结果自然成。

　　独运孤明

　　第三板十三行脱运字。

　　历魏游梁

　　见少林。

　　瞩

　　之欲切。视也。

　　羁

　　居宜切。绊也。

　　态

　　他代切。姿态美貌也。

　　垂天

　　云垂于天。庄生取以比鹏翼。

　　噫

　　于其切。恨声。

　　悠悠

　　夷周切。远也。

　　菡萏

　　上户感切。下徒感切。莲花欲舒貌。

　　万卉

　　许贵切。草之总名也。

　　蹙

　　子六切。迫也。

　　皱

　　侧救切。

　　仇敌

　　当作酬敌。谓远赴酬问。敌应群机。仇。冤也。非义。

　　寒山老

　　天台寒山子。本无氏族。始丰县西七十里。有寒．闇二岩。子尝居寒岩中。故以名焉。容貌枯倅。布擩零落。以桦皮为冠。曳大木屐。时来国清寺。就拾得取菜滓食之。或廊下徐行。或时叫噪。寺僧以杖逐之。翻身抚掌大笑。虽出言如狂。而有意趣。

　　白云抱幽石

　　寒山子诗云。重岩我卜居。鸟道绝人迹。庭际何所有。白云抱幽石。住兹不记年。屡见春冬易。寄语钟鼎家。虚名定无益。

　　兰芷

　　左思齐都赋曰。其草则有杜若．蘅菊．石兰．芷葸．兰芷。古人所以比君子。

　　家语曰。芝兰生于深林。不以无人而不芳。

　　空生

　　梵云须菩提。又云苏补底迦。此有三义翻译。一曰空生。谓初生之时。家室尽空。以表解空之相。二曰善现。谓生时种种善瑞显现。三曰善吉。谓生已。相师占之云。此子唯善唯吉。

　　西域记云。本东方青龙陀佛。影化释迦会下。今为禅者之通称。谓参玄解空之士也。

　　岭南

　　黄梅密付老卢衣盂。奔驰为岭南之归。

　　鄙彼

　　论语或问子西曰。孔子曰。彼哉。彼哉。说者曰。言无足称也。

　　伊予

　　犹是我也。

　　古人有言

　　贯休拟君子有所思。我爱尹吉甫。思贤作商颂。我爱杨子云。理乱皆如凤。振衣中夜起。露华香旖旎。扑辟骊龙明月珠。敲出凤凰五色髓。陋巷萧萧㭊㭊。缅想斯人胜圭璧。寂寞于载不相逢。无限浮生尽虚掷。君不见沈约道。佳人不在斯。春光为谁惜。

　　骊龙

　　郎奚切。黑色龙也。

　　频弹指

　　云岩晟。初参百丈海。侍左右二十年。不悟玄旨。弹指掁然下山。后谒药山。方乃契悟。

　　八纮

　　淮南子云。天有九部八纪。地有九州八桂。九州之外有八埏。埏之外有八纮。东北方纮曰荒土。东方之纮曰桑野。东南方之纮曰众安。南方之纮曰反户。西南方之纮曰火土。西方之纮曰沃野。西北方之纮曰沙所。北方之纮曰委羽。故曰四方四角谓之八纮。八纮之外有八极。又九夷．八狄．七戎．六蛮。谓之四海。

　　寥沈

　　下呼决切。寥。沈空貌。

　　蔼蔼

　　于盖切。盛貌。

　　天骥

　　几利切。天马也。详见颂古。

　　骤

　　锄祐切。马疾步也。

　　大鹏

　　步登切。北冥有鱼。其名曰鲲。鲲之大。不知其几千里也。化而为鸟。其名为鹏。鹏之背。不知其几千里也。怒而飞。其翼若垂天之云。见庄子。

　　湛卢

　　吴王剑名也。笔谈云。古剑名湛卢者。谓其湛湛然黑色也。

　　射斗牛

　　晋书。雷焕善天文。张华因望斗牛间常有异气。乃邀焕夜登楼仰视。焕曰。仆察之久矣。乃宝剑之精上于天。在豫章酆城县界。华乃荐焕为酆城令。焕至。修狱。掘基得石匣。有双剑。光甚艳发。使送一与张公。一留自佩。华后被诛。剑遂失。焕卒。子为州从事。佩父剑之延平。于腰间忽跃堕水。使人投之。但见两龙长数丈。燔莹有文章。投者惧而返。

　　点额

　　水经云。鳣鲔出巩穴。三月则上度龙门。得度为龙矣。否则点额而还。鳣。张连切。鲔。羽轨切。二鱼名。

　　云萝

　　女萝也。博物志云。寄草木生。根不着地。而条叶蔼然如植。即菟丝也。

　　洲渚

　　上音州。尔雅曰。水中可止曰洲。下章与切。释名曰。遮也。能遮水使旁流也。

　　大般若云。善现白佛。云何菩萨为与世间作洲渚故。发趣无上正等菩提。佛言。譬如巨海。大小河中高显可居。周回水断。说名洲渚。如是善现。色前后际断。乃至诸佛正等菩提前后际断。由此前后际断。一切法断。此一切法前后际断即是寂灭。即是微妙。即是如实。谓空无所得。色断爱尽。无余离染。永灭涅盘。菩萨欲为有情开示寂灭微妙之法。是为世间作洲渚故。发趣菩提。

　　园林

　　华严。普贤菩萨答普慧言。佛子。菩萨有十种园林。所谓生死是菩萨园林。无厌舍故。教化众生是菩萨园林。不疲倦故。

　　惮

　　徒案切。惧也。难也。

　　十影神驹

　　王子年拾遗云。周穆王即位三十二年。巡行天下。驭八龙之骏。一名绝地。足不践土。二名翻羽。行越飞禽。三名奔宵。夜行万里。四名越影。逐日而行。五名逾辉。毛色炳耀。六名超光。二形十影。七名腾雾。乘云而趋。八名挟翼。身有肉翅。遍而驾焉。

　　佛本行经云。我念往昔有一马王名鸡尸。行疾如风。时有五百人入海求宝。忽值恶风。吹至罗刹国。其国多有罗刹女。即往救接。与彼娱乐。时女谓诸商人曰。是城南面不得从彼而去。有一商主自生疑念。以何等过。不听。南去。即执利刀寻往所禁之处。见一微径。甚可畏惧。状如地狱。近城有一高树。即上观看。见彼城中多有死人。或有食半。或唯筋骨。是诸苦人仰观树上。作如是言。汝今济拔于我。我本商人。五百同伴船破至岸。遭罗刹女先受五欲。入此城中已被食半。商主曰。颇有方便得脱是苦。苦人曰。有一方便。至十五日。有一马王来诣海岸。出人声言。谁欲渡彼大咸海水。我今安隐得度彼岸。若值马王。即免斯苦。商主闻已。即告诸人慎莫放逸。共诣彼处。见于马王。时彼马王语诸商人。汝等莫生染着。可乘我背。或执我身．脚足．支节。马即飞腾行疾如风。度海彼岸。

　　五色祥麟

　　本行经云。昔者菩萨身为鹿王。厥体高大。身毛五色。众鹿伏从。数千为群。国王出猎。群鹿分散。投岩堕坑。荡树贯棘。摧破死伤。所杀不少。鹿王睹之。哽噎。吾为众长。宜当明虑。凋残群小。罪出我也。径自入国。乃到殿前。跪而言曰。小畜贪生。寄命国界。卒逢猎者。群类奔逃。或生相失。或死狼藉。天仁爱物。实为可哀。愿自相选。日供太官。乞知其数。不敢上欺。王甚奇之。曰。太官所用。日不过一。不知汝等伤死甚多。若实如之。吾誓不猎。

　　鹿王退还。悉命群鹿具以斯意。群鹿伏听。自相差次。应先行者。每当就死。过辞其王。王为涕泣。诲喻之曰。浮世皆尔。孰有免之。卿路念佛仁教。慈心向彼人王。慎无怨矣。日日若兹。中有应行者而身有胎。曰。死不敢避。乞须挽身。更取其次。欲以代之。其次顿首涕泣曰。必当就死。尚有一日一夜之生。斯须之命。时至不恨。鹿王不忍枉其生命。明日遁众。身诣太官。厨人识之。即以上闻。王问其故。辞答如上。王怆然为之流涕。岂有畜兽杀身济众。吾为人君。日杀众生。王遣鹿去。还其本居。敕一国界。若有犯鹿者。与人同罚。

　　祥麟。今引鹿王缘。鹿。非麟。文者之饰辞耳。

　　瓴甋频磨

　　音令滴。尔雅云。瓴甋谓之甓。郭璞云。㼾砖也。

　　昔马祖尝庵居。但务坐禅。一日。让和上谓曰。汝坐禅图甚么。祖曰。图作佛。让遂取一片砖磨于庵前。祖曰。磨砖何为。让曰。欲作镜。祖曰。磨砖岂得作镜。让曰。磨砖既不作镜。坐禅岂得成佛。祖遽然而起曰。如何即是。让曰。如人驾车。车若不行。打车即是。打牛即是。祖无对。让又曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理。

　　卢公语

　　中宗神龙初。遣内侍薛简诏六祖赴阙。祖辞以疾。薛简因问祖曰。京城禅德皆云。欲得会道。必须坐禅习定。若不因禅定而得解脱者。未之有也。此理如何。祖曰。道由心悟。岂在坐也。经云。若见如来。若坐若卧。是行邪道。故无所从来。亦无所去。若无生灭。是如来清净禅。诸法空寂。是如来清净坐。究竟无证。岂况坐邪。

　　蒂

　　正作抵。音帝。根也。

　　希声

　　老氏曰。大音希声。

　　翳

　　于计切。目生障也。

　　子州

　　史记。子州。字支父。尧以天下让许由。由不受。又让子州。州曰。以我为天子。可也。虽然。我适有幽忧之疾。方且治之。未暇治天下也。

　　单卷

　　单。姓。卷。名。舜以天下让卷。卷曰。予立于宇宙之中。冬日衣皮毛。夏日衣葛絺。春耕种。形足以动劳。秋收敛。形足以休食。日出而作。日入而息。消摇于天地之间。而心意自得。吾何以天下为。

　　归去来

　　晋陶潜。为彭泽令。是时郡遣督邮至。县吏当束带见督邮。潜乃叹曰。我不能为五斗米折腰。向闾里小儿。乃自解印绶。将归田里。因而命篇云归去来辞。见陶潜集。

　　甄别

　　上居延切。察也。下笔列切。辨也。

　　旷排

　　犹远去也。

　　沽待

　　沽。卖也。语云。沽之哉。我待贾者也。

　　忽致

　　致当作置。弃置也。致。至也。非义。

　　讥褒

　　上几音。下博毛切。讥䛼褒赞也。

　　衣裓

　　古得切。衣前襟也。

　　一寻

　　六尺曰寻。

　　韬光

　　它刀切。藏也。

　　八骏

　　穆天子传。天子之八骏。一曰赤腰。二曰盗骊。三曰白牺。四曰骅骝。五曰騄耳。六曰渠黄。七曰逾轮。八曰山子。骊。音离。马深黑色。騄。音绿。

　　观气

　　四祖大师谓众曰。吾武德中游庐山。登绝顶。望破头山。紫气如盖。下有白气。横分六道。汝等会否。众皆默然。五祖曰。得非和上它后横出一枝佛法否。祖曰。然。即牛头懒融是也。

　　师子话

　　云岩晟参药山次。山问。闻汝解弄师子。是否。曰。是。弄得几出。曰。弄得六出。我亦解弄。曰。和上弄得几出。我弄得一出。曰。一即六。六即一。晟后到沩山。山曰。闻长老在药山弄师子。是否。曰。是。长弄耶。还有置时。曰。要弄即弄。要置即置。置时。师子在甚么处。曰。置也。置也。

　　厇愬

　　厇当作𤟍。陟革切。愬。色责切。𤟍愬。张耳貌。或音卓朔。非义。

　　剔

　　它历切。解也。

　　西江水

　　庞蕴居士初参马祖。问云。不与万法为侣者是甚么人。祖曰。待汝一口吸尽西江水即向汝道。

　　帔

　　披义切。衣帔也。

　　扣

　　音口。击也。

　　凌晨

　　上当作陵。侵也。下皆仿此。

　　屈眴

　　即达磨大师所传袈裟。至六祖。遂留于曹溪。屈眴。梵语。此云大细布。缉木绵华心织成。其色青黑。里以碧绢。唐肃宗上元初。降诏请衣入内供养。凡六年。至永泰初五月五日夜。代宗梦能大师请衣却归曹溪。至七日。命中使杨崇景奉而置之。眴。音舜。

　　花偈

　　初祖达磨传法一花五叶之偈。

　　刘阳叟

　　刘阳。当作浏阳。邑名也。即潭州石霜庆诸禅师受道吾法印。遁迹自处。于时始为二夏僧。因避世。混俗于长沙浏阳陶家坊。人不之识。洞山价访而得之。遂辟居石霜山。

　　希冀

　　几利切。望也。

　　动天地

　　贯休拟古别离。离恨如旨酒。古今饮皆醉。只恐长江水。尽是儿女泪。伊予非此辈。送人空把臂。它日再相逢。清风动天地。

　　蓬岛

　　即蓬莱山也。其说具十二鳌。

　　宵征

　　宵。夜也。征。行也。诗。肃肃宵征。夙夜在公。

　　百城

　　华严。善财童子自福城东六塔庙处。与五众等礼文殊师利。发菩提心已。渐次南行。历一百一十城。见五十二善知识。至弥勒楼阁前。白言。大圣。开楼阁门。令我得入。时弥勒菩萨前诣楼阁。弹指出声。其门即开。命善财入。入已还闭。

　　惠理

　　惠。当作慧。陆鸿渐记云。晋西域异僧慧理。指今灵隐飞来峰曰。此吾国灵鹫小峰。何时飞来至此。颂题送广华严归鹫峰。即灵隐也。故用慧理事。

　　楼阁

　　缘见百城。

　　抗

　　可浪切。拒也。

　　九野

　　即古九州。尔雅。两河间曰冀州。河南曰豫州。河西曰雝州。汉南曰荆州。江南曰杨州。济河间曰兖州。济东曰徐州。燕曰幽州。齐曰营州。

　　茵

　　于真切。褥也。

　　三十四老

　　西域二十八祖．支那六祖。然达磨来此土为初祖。实三十四也。

　　颓纲

　　上杜回切。下坠地也。

　　袭尔

　　似入切。合也。

　　琼玖

　　上渠营切。下举有切。玉名。诗。投我以木桃。报之以琼玖。

　　龙骑

　　当作龙骥。见它本。

　　睥睨

　　上匹诣切。下奴计切。视也。

　　射虎

　　西汉李广。北平出猎。见草中石。以为虎而射之。中石没镞。视之。石也。因复更射之。终不能入矣。

　　又韩诗外传。熊渠子夜行。见寝石似虎。弯弓射之。没金饮羽。

　　葛稚川西京杂记云。李广与兄弟共猎于冥山之北。见卧虎焉。射之一矢即毙。断其髑髅以为枕。示服猛也。铸铜像其形为溲器。示猒辱之也。它日复猎于冥山之阳。又见卧虎。射之。矢饮羽。进而视之。乃石也。其形类虎。退而更射。镞破簳折而石不伤。余尝以问杨子云。云曰。至诚则金石为开。予应之曰。昔人有游东海者。既而风恶。船漂不能制。船随风浪莫知所之。一日一夜。得至一孤洲。共侣欢然。下石植䌫。登洲煮食。食未熟而洲没。在船者斫断其䌫。船复漂荡。向者孤洲。乃大鱼。怒棹扬鬣。吸波吐浪而去。疾如风云。在洲上死者十余人。又予所知陈缟。质木人也。入终南山采薪。还晚。趋舍未至。见张丞相墓前石马。谓为鹿也。即以斧𢰸之。斧缺柯折。石马不伤。此二者亦至诚也。卒有沉溺缺斧之事。何金石所感之偏乎。子云无以应子。毙。音弊。顿化也。溲。所留切。小便也。

　　观马

　　秦穆公使伯乐举人求马。伯乐举九方堙求马。三月而反。曰。得马矣。在沙丘。牡而黄。及马至。则牝而骊。公谓伯乐曰。子所求马者。毛色牝牡不知。败矣。伯乐太息曰。一至此乎。堙之所观者。天机也。得其精而忘其粗。见其内而忘其外也。果得千里马。见淮南子。

　　甑人

　　楚王夫人尝夏乘凉。抱铁柱感孕。后产一铁。楚王令干将铸以为剑。三年乃成双剑。一雌一雄。干将密留雄。以进雌于楚王。王閟于匣中。常闻悲鸣。王问群臣。臣曰。剑有雌雄。鸣者忆雄耳。王大怒。即收干将杀之。干将知其应。乃以剑藏屋柱中。因嘱妻莫耶曰。日出北户。南山其松。松生于石。剑在其中。

　　妻后生男。眉间尺。年十五。问母曰。父何在。母乃述前事。久思惟。剖柱得剑。日夜欲报楚王。王亦慕觅其人。宣言。有得眉间尺者。厚赏之。尺遂逃。俄有客曰。子得非眉间尺耶。曰。然。客曰。吾甑山人也。能为子报父仇。尺曰。父昔无辜。枉被茶毒。君今惠念。何所须耶。客曰。当得子头并子剑。尺乃与剑并头。

　　客得之。进于楚王。王大喜。客曰。愿烹之。王遂投于鼎。客绐于王曰。其首不烂。王方临视。客于后以剑拟王头堕鼎中。于是二首相啮。客恐尺不胜。乃自刎以助之。三头相啮。寻亦俱烂。见孝子传。绐。音待。欺也。

　　峥嵘

　　上士耕切。下户萠切。峻貌。

　　曾闲

　　古苋切。

　　葩

　　溥巴切。花房也。

　　卷席

　　百丈海一日与马祖游山。见野鸭子。祖问曰。是甚么。丈曰。野鸭子。曰。甚么处去。丈曰。飞过去。祖遂引手[捅-用+((幻-糸)@士)]百丈鼻头。丈作痛声。祖曰。何曾飞过。丈于是大悟。至明日。祖升堂。丈出卷却面前礼拜席。祖便下座。

　　掩耳

　　丹霞天然禅师初参石头。因缘相契。躬执爨役凡三年。忽一日。石头告众曰。来日刬佛殿前草。至来日。大众与童行各备锹𨰃刬草。唯师以盆盛水洗头。于和上前胡跪。石头见而笑之。便与剃发。方与说戒法。师乃掩耳而去。后谒马祖。入僧堂。骑圣僧项。众皆惊呼。祖见之曰。我子天然。下来。师下作礼曰。谢师赐名。

　　曹溪流

　　见云门录序曹溪。

　　止水

　　庄子云。人鉴于止水而不鉴于流水。唯止能止众止。此颂意反庄语也。

　　皮髓

　　达磨大师欲返天竺。乃命门人曰。时将至已。汝等盍各言所得乎。时道副曰。如我所见。不离文字。不执文字。而为道用。师曰。汝得吾皮。尼总持曰。我今所解。如庆喜见阿閦佛国。一见更不再见。师曰。汝得吾肉。道育曰。四大本空。五阴非有。而我见处无一法可得。师曰。汝得吾骨。最后。慧可礼拜。依位而立。师曰。汝得吾髓。遂传衣钵。

　　石头有言

　　青原思令石头希迁持书往南岳让和上处。曰。待汝回。吾有个鈯斧子与汝住山。迁至彼。未呈书。便问。不慕诸圣。不重己灵时如何。让曰。子问大高生。何不向下问。迁曰。宁可永劫沉沦。不慕诸圣解脱。让便休。迁回。思曰。书达否。迁曰。书亦不达。信亦不通。思曰。作么生。迁乃举前话。复云。去时蒙和上许鈯斧子。便请。思垂下一足。迁便礼拜。

　　古之送人

　　子路将行。辞于孔子。子曰。赠汝车乎。赠汝言乎。对曰。请以言。子曰。不强则不达。不劳则无功。不忠则无亲。不信则无复。不恭则失礼。慎此五者。子路曰。由请终身奉之。见家语。

　　新丰曲

　　洞山价。唐大中末。居新丰山。以山称之也。一日。示众云。兄弟。初秋夏末。或东去西去。直须向万里无寸草处去始得。又曰。只如万里无寸草处作么生去。因僧举到石霜。霜闻之。乃云。出门便是草。洞山闻。乃曰。大唐国内能有几人。

　　杲杲

　　古老切。日出也。从日在木上。故曰在上为杲。在下曰杳。在中曰东也。

　　光阴

　　晋陶侃语人曰。圣者惜寸阴。众人当惜分阴。

　　蒲柳

　　晋顾悦。与文帝同年而发早白。帝问之。何也。曰。松柏之姿。经霜弥茂。蒲柳之质。望秋先落。

　　毋

　　音无。禁亡辞也。

　　夺席

　　东汉戴凭。字次仲。汝南平兴人也。正旦朝贺。百僚毕会。帝令群臣能说经者。更相难诘。义有不通。辄夺其席以益通者。凭遂重坐五十余席。故京师为之语云。解经不穷戴侍中。

　　诵帚

　　正作帚。增一阿含云。尊者周利槃特性多暗钝。佛教使诵扫帚。得扫忘帚。得帚忘扫。六年之中。专心诵此意。遂解悟。而自准曰。帚者彗。扫者除。除彗即喻八正道。粪者喻三毒垢也。以八正道彗扫三毒垢。所谓扫帚义者。正谓此矣。深思此理。心则开解。得阿罗汉道。彗。似岁切。帚也。

　　伐木

　　诗。伐木。燕朋友故旧也。自天子至于庶人。未有不须友以成者。亲亲以睦。友贤不弃。不遗故旧。则民德归厚矣。伐木丁丁。鸟鸣嘤嘤。出自幽谷。迁于乔木。嘤其鸣矣。求其友声。相彼鸟矣。犹求友声。矧伊人矣。不求友生。

　　丁丁

　　中耕切。伐木声。

　　蒙蒙

　　音蒙。细雨貌。

　　古人之言

　　即大法眼颂寄复长老云。渠渠渠。我我我。南北东西皆可可。可可不可可。但唯我无不可。

　　奯

　　呼括切。

　　曾鄙

　　褒美切。耻也。

　　遗我

　　余贵切。

　　木羊儿

　　行奯长老尝作颂寄雪窦云。万变施为不系时。清风何必在东西。有人问我西来意。石虎吞却木羊儿。

　　不器

　　论语。子曰。君子不器。包氏曰。器者。各周其用。至于君子。无所不施。雪窦谓至人者。无所不至者也。

　　赚

　　当作詀。伫陷切。被诳也。余仿此。

　　销烁

　　下当从金。作铄。书药切。销金也。铄。灼铄。光也。非义。

　　因事

　　丛林或说因事。往往妄议当日𪫑琐世谛杂事。岂其然也。夫宗师唱道。无不因此事而有语言偈颂以接引学者。岂存诚于世谛者哉。若宗师因世谛彼非此是。以出示人天。又何足为后世法耶。至如初洞山因事颂曰。五台山上云蒸饭。佛殿前头狗尿天。刹竿头上煎䭔子。三个猢狲夜簸钱。

　　又慈明因事颂。时来开钵展巾单。饭了收盂困即眠。石人抚掌呵呵笑。木女弹筝你自筝。又韶九峰因事颂。收得便除四足。两耳却挂金镮。好是月明深夜。一声清透松关。此皆因事而作。岂留情于是非动静之间者哉。

　　落落碌碌

　　碌。当作琭。玉也。碌。石也。非义。老氏曰。不琭琭如玉。落落如石。说者曰。玉琭琭。贵而已矣。不能贱也。石落落。贱而已矣。不能贵也。

　　𧬊速

　　𧬊。音西。声振也。一曰呻叹。谓何呻叹之频速也。语见度夏空过因缘。故雪窦引用。

　　白苹

　　宋玉风赋。夫风生于地。起于青苹之末。浸淫溪谷。缘太山之阿。舞于松柏之下。谓之白苹者。以其色青而花白也。

　　周处风土记曰。萍苹。芹菜之名也。大者苹。小者萍。

　　十二鳌

　　列子．汤问。归墟之中有五山焉。一曰岱舆。二曰员峤。三曰方壶。四曰瀛洲。五曰蓬莱。其山高下周旋三万里。其顶平处九千里。山之中间相去七万里。以为邻居焉。其上台观皆金玉。禽兽皆纯缟。珠玕之树皆丛生。花实皆有滋味。食之皆不老不死。所居之人皆仙圣之种。一日一夕飞相往来者。不可数焉。而五山之根无所连着。常随潮波上下往还。不得暂峙焉。仙圣毒之。诉之于帝。帝恐流于西极。失群圣之居。乃命禺强使巨鳌十五举首而戴之。迭为三番。六万岁一交焉。五山始峙而不动。而龙伯国有大人。举足不盈数步而暨五山之前。一钓而连六鳌。合负而趋归其国。灼其骨以数焉。于是岱舆．员峤二山流于北极。沈于大海。仙圣之播迁者巨亿计。帝愤怒。侵减龙伯之国使厄。侵小龙伯之民使短。至伏牺．神农之时。其国人犹数十丈。桉此止六鳌尔。颂云十二。诸方互多建立。故难揩定。然唯理是从。

　　几番

　　孚饭切。

　　踟躅

　　上直离切。下直诛切。踟躅。未见所出。

　　猿攀

　　灵光之猿。攀掾而相追。掾。音传。陈掾。驰逐也。司马正说。

　　鹤望

　　飞来双白鹤篇曰。五里一反顾。十里一裴回。

　　又文选。指蓬壶而翻翰。望昆阆以扬音。

　　王老师

　　池州南泉普愿禅师。郑州新郑人。姓王氏。得马祖之法。即唱道南泉。常自称王老师。尝示众云。尽大地觅个痴钝人不可得。

　　金阙

　　金阙。国门也。崔豹古今注云。阙。君门下。以人臣至此思其所阙。或君自思补阙过。布以丹垩。其下𦘕云气仙灵．奇禽怪兽之类。以示万民。又阙者。缺也。门两边缺然。[門@我]閟。自序也。

　　履水

　　韩诗外传曰。夫水者。缘理而行不遗。似有礼者。重而下之。似有智者。履深不疑。似有勇者。障防而消。似知命者。历险致远。似有德者。或本作履冰。

　　倾盖

　　见前颂倾盖。同途不同辙。

　　夏云

　　陶潜四时诗。春水满四泽。夏云多奇峰。秋月扬明辉。冬岭秀孤松。古有春云处处生。诗云。春色遍空明。春云处处生。入风衣暂敛。随车盖转轻。作叶还依树。为楼欲近城。含愁上对影。似有别离情。

　　干城

　　苑法师云。乾闼婆。此云寻香城。谓十宝山间有音乐神。名乾闼婆。忉利诸天意须音乐。此神身有异相。则知天意。往彼娱乐。因此事故。西域名乐人为乾闼婆。彼乐人多幻作城郭。须臾如故。因即谓龙蜃所现城郭亦为乾闼婆城。

　　又物类相感志云。一说蜃即蛤也。车螯是大蛤。能吐气为楼台。海中常依岛屿间出此气。一云龙。一云蜃。蜃之为状如螭龙。而有耳角皆鬣。江海中望如烈火。而多变化。天之将雨。朝暮间吐气。黑霭结成楼台。屋栏分明。一视之间。变现阔狭高低。故无揩定。

　　雨从何来

　　刘禹端公求雨于云居山感应。遂问云居膺曰。雨从何来。居曰。从端公问处来。公喜而谢之。膺却问曰。问从何来。公无语。

　　风作何色

　　西禅东平与官员坐次。西禅云。风作何色。官无语。禅却问僧。僧拈起衲衣云。在府中铺。禅云。用多少帛子。僧云。勿交涉。禅无语。云门代云。咄。者话堕阿师。见怀和上云门室录。

　　波波棱棱

　　雪窦禅录。凡作语句。未尝妄发。必有依据。且如波波棱棱之语。即僧问清平。波波棱棱时如何。平云。为君不达。僧云。达后如何。平曰。休更茵茵陈陈。又如大勋不竖赏。即僧问风穴。刻舟求剑远。当体事如何。穴云。大勋不竖赏。柴门草自深。又头长三尺知是谁。即僧问洞山。如何是沙门行。山云。头长三尺。颈长二寸。又如今抛掷西湖里。即僧问岩头。如何是道。头云。破草鞋抛掷湖里着。又如五帝三皇是何物．谁道黄金如粪土．白月宫中天马驹。皆禅月歌诗中语也。

　　三三九九

　　僧问云门。如何是向上一窍。门云。九九八十一。又僧问。如何是最初一句。门云。九九八十一。又僧问。以字不是。八字不成。未审是甚么字。门云。九九八十一。

　　佼讹

　　上正作肴。胡交切。溷肴。杂也。下五禾切。谬也。

　　冥

　　当作瞑。合眼也。

　　曙

　　常恕切。晓也。

　　毳

　　楚税切。细手衲也。

　　象骨老师

　　象骨。即雪峰之别山。以形似而称。雪峰存因送鼓山。后有语云。一只圣箭子射入九重城里去也。时太原孚云。须勘过始得。遂于中路把住云。甚么处去。山云。九重城里去。孚云。忽遇围逼。又作么生。山云。它家自有青霄路。孚云。恁么则离宫失殿去。山云。何处不称尊。孚便休去。归谓雪峰云。一只胜箭子被我拗折了也。峰云。它有语在。孚云。者老汉脚跟未点地。

　　偃草

　　于殄切。仰也。论语。草上之风必偃。

　　毗城痴爱

　　维摩诘经。文殊师利云。世尊殷勤致问无量。居士是疾何所因起。其生久如。当云何灭。维摩诘言。从痴有爱。则我病生。以一切众生病。是故我病。若一切众生得不病者。则我病灭。

　　清拙

　　潘岳闲居赋．序曰。拙者。可以绝意乎宠荣之事。筑室种树。消摇自得。此清拙也。

　　[褒-保+(共-八)]岩

　　当作襄岩。居士庞蕴。字道玄。衡阳人也。元和初。方寓襄阳。止遁岩窦。今襄阳有庞公岩。初参石头。次谒马祖。与丹霞为友。后示疾。州牧干公往省问。居士乃曰。慎勿空诸所有。亦莫实诸所无。善住世间譬如影响。言讫。枕公膝而化。

　　难御

　　音语。禁也。

　　闭

　　必别切。叶韵。

　　啮

　　正作啮。五结切。噬也。

　　林樾

　　音越。阴也。

　　堪为

　　当作堪与。

　　偏索

　　当作遍索。

　　捋

　　郎括切。手取也。

　　后夜

　　当作后夜。

　　拟寒山

　　拟。比拟也。寒山子诗云。白鹤㘅苦桃。千里作一息。欲往蓬莱山。将此充粮食。未达毛摧落。离群情惨恻。却归旧来巢。妻子不相识。

　　莲城

　　处州之仙都也。

　　欹侧

　　上去宜切。倾也。

　　飞瀑

　　蒲木切。山泉急下也。

　　再成古诗

　　此诗前有和于柲丞白发诗一章。盖当时失于编录。故补之于此。诗曰。茎茎𩯭上丝。偶对菱花照。孰为当老颜。我曾几年少。知音知未知。相逢且相笑。

　　商山吟

　　商山。即四皓所隐之地。皓为𩯭眉交白老者之称。四皓者。一．东园公。二．绮里季。三．夏黄公。四．角里先生。颜师古曰。四皓称号。本起于汉。更无姓名可称。知此盖隐居之人。匿迹远害不自显。秘其氏族。故史传无得而详。班氏不载于书。诸家皆臆说。一无取焉。在乌如在曰。未见所出。角。音禄。

　　刍狗

　　老氏曰。天地不仁。以万物为刍狗。说者曰。束刍为狗。祭祀所用。事已。则弃而捐之。

　　金粟

　　十门辨惑论云。维摩是金粟如来。吉藏师云事出思惟三昧经。自云未见其本。

　　靠

　　若到切。相违也。

　　戏靠

　　师一日见安岩。问曰。春秋多少。岩曰。与陕府铁牛同岁。师曰。陕府铁牛年多少。岩无语。师因戏作此颂。

　　䟽黑白

　　所初切。通也。演义九云。西域邪见九十五种。为十一宗。统收所计不出四见。四见不出二因。一是无而忽有。是曰无因。二是所计处谬。是曰邪因。第十一无因论师。计一切万物无因无缘。自然而生。自然而灭。故此自然是常。是万物因。此计一切无染净因。如棘刺自[絲*戍]。鸟色非染。鹤色自白。瑜伽第七云。何因缘故。彼诸外道起如是见。立如是法。答。谓见世间无有因缘。或时歘尔大风卒起。或时一日寂然止息。或时忽尔暴沙沬漫。于一时间顿即空竭。或时郁尔果木敷荣。或一时间飒然衰悴。由如是故。起如是见。立无因论。

　　又此方庄生云。夫鹄不日浴而白。乌不日黔而黑。黑白之朴。不足以为辨。说者曰。鹄白乌黑。禀之自然。以文会之。正同无因邪见。

　　蠢

　　尺尹切。动也。

　　腼

　　它典切。面惭也。

　　归帝乡

　　庄子。夫圣人有道。与物皆昌。天下无道。厌俗上仙。乘彼白云。归于帝乡。

　　偃溪

　　玄沙会中有道怤上座。夜静入室礼拜云。道怤与么来。乞和上慈悲。指个入路。玄沙云。还闻偃溪水声么。怤云。闻。沙云。从者里入。怤即镜清也。

　　桃花

　　灵云勤自雪峰谒玄沙。沙云。那里何似者里。云曰。也祇是桑梓。别无它故。沙云。恒然。又云何不道。云曰。道有甚么难。沙云。便请。云乃成颂。三十年来寻剑客。几回叶落又抽枝。自从一见桃花后。直至如今更不疑。沙云。灼然桑梓之能。

　　云曰。向道固非外物。沙云。是。是。云曰。不敢。不敢。沙云。谛当。甚谛当。甘保汝未彻在。云曰。和上还彻也未。沙云。与么始得。云曰。亘古亘今。沙云。甚好。甚好。遂作偈送行云。三十年来只如常。几回落叶放毫光。自此一出云霄外。圆音体性应法王。右二缘见光化三年智严所集玄沙广录。

　　庭柏

　　僧问赵州。如何是祖师西来意。师云。庭前柏树子。僧云。和上莫将境示人。师云。我不将境示人。僧云。如何是祖师西来意。师云。庭前柏树子。

　　宝陀岩

　　西域记云。梵语宝陀洛伽山。此言孤绝处。观自在菩萨所居之山。在南海中。众宝宫殿与大菩萨而为眷属。

　　未迹

　　当作末迹。

　　狎

　　胡甲切。近也。

　　石城

　　金陵之石头城也。

　　鹗

　　五各切。鸟名。

　　巘

　　鱼蹇切。山之峰。

　　宗雷

　　宗炳．雷次宗。白莲社客也。详见十八人。

　　霅

　　史甲切。吴兴水名。

　　河声西听

　　周朴诗。湖州安吉县。门与白云齐。禹力不到处。河声流向西。去衙山色远。浸水日光低。中有高人在。纱巾倚杖黎。

　　融老

　　牛头懒融庵居山中。以禅定为业。人来辄不起。皆谓之懒融。居常飞走率衔花以献。自见四祖之后。无有此异。

　　赋

　　方遇切。释名曰。敷布其义曰赋。

　　瑞雪

　　腊为瑞。春为灾。

　　五六

　　韩诗外传云。凡草木花多五出。独雪花六出。

　　玉马

　　晋书。新蔡王腾发于并州。于常山真定县遇天大雪。平地数丈。雪融不积。腾怪而使掘之。得玉马高数尺。

　　铜驼

　　北凉录云。先酒泉南有铜驼出。言虏犯者。大雨雪。沮渠蒙逊遣工取之。得铜数万斤。

　　湾

　　乌关切。水曲也。

　　赵州关

　　谂和上示众云。赵州关也难过。僧云。如何是赵州关。师云。石桥是。又问僧云。甚么处来。南来。师云。还知有赵州关否。僧云。须知有不涉关者。师云。者贩私盐汉。众中或以庭前柏．吃茶去为赵州关。误矣。

　　灵槎

　　博物志云。天河与海通。海濵年年八月有浮槎。往来不失信。博望侯张骞乃多赍粮食。乘槎而去。忽忽不学昼夜。奄至一处。见城郭居室。室中多织女。唯一丈夫率牛。临渚不饮。惊问之。此人何由至此。骞乃问。此何处所。曰。君可往蜀问严君平。乃如其言。君平曰。某年月日。有客星犯斗牛。

　　○因话录云。汉书载张骞穷河源。言其奉使之远。实无天河之说。唯张茂先博物志说赍粮乘槎到天河。见饮牛丈夫。遣问严君平。客星犯斗牛。即此人也。后人相传得支机石。持以问君平。都是凭虚河之说。今城都严真观有一石。呼为支机石。皆云当时君平留之。宝历中。于下第还家。于京师途中。逢官差递。失舁张骞槎。先在东都禁中。今准诏系有司取进。不知是何物也。先辈诗往往有张骞槎者。相袭讹谬矣。纵出杂书。亦不足据也。

　　霁

　　子计切。说文云。雨止云罢曰霁。

　　狖

　　余救切。兽名。似猿。

　　烟水茫茫

　　洛京慧林寺。故光禄卿李憕居第。禄山陷东都。憕以居守死之。子源少时以贵游于豪侈。善歌闻于时。及憕死。悲愤自誓。不住．不娶．不食肉。居寺中五十余年。

　　寺有僧圆泽。富而知音。源与之游甚密。促交语竟日。人莫能测。一日。相约蜀青城峨嵋山。源欲自荆州溯[山*夬]。泽欲取长安斜谷路。源不可。曰。吾以绝世事。岂可复道京师哉。泽默然。久之曰。行止固不由人。遂自荆州路。

　　舟次南浦。见妇人锦裆负罂而汲者。泽望而泣曰。吾不欲由此者。为是也。源惊问之。泽曰。妇人姓王氏。吾当为之子。孕三岁矣。吾不来。故不得乳。今既见。无可逃者。公当以符咒助我速生。三日浴儿时。愿公临。我以一笑为信。后十二年中秋月夜。杭州天竺外当与公相见。源悲悔而为具沐浴．易服。至暮。泽亡。而妇乳三日。往视之。儿见源果笑。具以语王氏。氏以家财葬泽山下。源遂不果行。返寺中。问其徒。则既有命矣。

　　后十二年。自洛适吴赴其约。至所约。闻葛洪川畔有牧童扣牛角而歌曰。三生石上旧精魂。赏月临风莫要论。惭愧情人远相访。此身虽异性长存。呼问。泽公健否。答曰。李公真信士。然俗缘未尽。慎勿相近。唯勤修不坠。乃复相见。又歌曰。身前身后事茫茫。欲话因缘恐断肠。吴越山川寻已遍。却回烟棹上瞿塘。遂去。不云所之。后二年。李德裕奏源忠臣子笃孝。拜谏议大夫。不就。死寺中。年八十矣。

　　○烟水茫茫。盖颂家自有深意。且以文势推之。但创其远情尔。不必涉事。尤为简当。然吾教论受生。经论备载。三缘啐啄。一不可差。安有此身未灭而先托质已三年矣。设以菩萨人随意生身。一多自在者。如此泽又何必见锦裆而泣耶。详此。乃好事者为之。而理不可考。

　　遗我

　　余贵切。

　　呈似君

　　请道末后句。此五当作注字写。见它本。

　　难瞒

　　瞒。当作谩。欺也。下仿此。

　　金槌

　　槌。当从金。作锤。说文云。铁为黑金。故曰金锤。槌。蚕曲拄。非义。

　　指南

　　古今注云。黄帝与蚩尤战于𣵠鹿。蚩尤作大雾迷于四方。帝在车以指指南而示士。卒擒蚩尤而斩之。遂号指南车。

　　三尺

　　吾佛摄应归真。了无一相可得。从真起应。乃有千尺．丈六．三尺之身。以至猿猴．鹿．马随类化身。三尺多引俱尸长者。未见出于何经。

　　惩

　　直陵切。示也。戒也。

　　革辙

　　上古核切。改也。下直列切。途辙也。

　　傅大士

　　大士。婺州义乌人。齐建武四年五月八日。生于双林乡傅宣慈家。名翕。天监十一年。纳刘氏女。名妙光。生普成．普光二子。尝致书于梁武帝。自号当来解脱善慧大士。后会西域僧嵩头陀。曰。我与汝。毗婆尸佛所发愿。今兜率宫衣钵见在。何时当还。因命照水观影。见圆光宝盖。即弥勒菩萨也。

　　德云

　　华严。善财童子渐次南行。向胜乐国。登妙峰山。于其山上。东西南北．四维上下。观察求觅。渴仰欲见德云比丘。经于七日。见彼比丘在别山上徐步而行。见已。往诣。顶礼其足。清凉疏主云。忘所住位。方为得旨。

　　涂毒鼓

　　泥洹经云。佛告迦叶。譬如良医合和诸药。以涂其鼓。若有众斗战被疮。闻彼鼓声。一切悉愈。唯除命尽。及应死者。此摩诃衍法鼓音声。亦复如是。一切众生闻其音声。淫怒痴箭不乐。菩提未发意者。犯四堕法及无间罪。一切除愈。唯除一阐提辈。

　　乐闻

　　鱼教切。欲也。

　　毗耶离

　　此云广严。维摩诘所居之城。

　　弋者慕

　　杨子．问明。或问君子在治。曰。若凤在乱。曰。若凤或人不谕。曰。未之思矣。曰。治则见。乱则隐。𩾯飞冥冥。弋人何慕焉。说者或引此缘。则弋者何慕。言不可慕也。颂意弋者慕。固反此义。

　　透法身

　　见云门录上偈颂福朗上座缘。

　　潦倒

　　上云皓切。下卢考切。老之状也。

　　啾秋

　　即由切。古颂云。扬汤不止沸。祖师来去薪。啾啾依旧闹。各各谓修真。

　　秘魔岩

　　宋传云。名常遇。姓阴。范阳人。出家于燕北安国寺。来居五台山之秘魔岩。即文殊降龙之所。因以为名焉。常持一木叉。每见僧来礼拜。即叉却僧颈。云。那个魔魅教你去出家。那个魔魅教你行脚。道得也叉下死。道不得也叉下死。速道。学者少有酬对。唯晋州藿山景通。即大禅佛也。才到便趒入怀中坐。师于藿山背抚三下。山便走出云。三千里外詀我来。

　　保福谩人

　　漳州保福从展禅师四谩人。一．问僧。殿里是甚么佛。僧云。和上定当看。师云。释迦佛。僧云。莫谩人好。师云。却是你谩我。二．问僧。作甚么业。吃得与么大。僧云。和上也不小。师便作蹲势。僧云。和上莫谩人好。师云。却是你谩我。三．问僧。汝名甚么。僧云。咸泽。师云。忽遇枯涸者如何。僧云。谁是枯涸者。师云。我是。僧云。和上莫谩人好。师云。却是你谩我。四．问浴主。汤锅阔多少。主云。请师量。师便作量势。主云。和上莫谩人好。师云。却是你谩我。

　　缘生

　　缘生。即十二因缘。亦名十二缘生。解脱论云。一．无明者。不知四谛。二．行者。身．口．意业。三．识。入胎一念心名识。四．名色。共相续心起心数法及迦罗逻色。五．六入者。六内入。六．触者。六触身。七．受者。六受身。八．爱者。六爱身。九．取者。四取。十．有者。是业能起欲色．无色有。十一．生者。于有阴起。十二．老死者。阴熟曰老。阴坏散名死也。又于一刹那中成十二因缘。如眼见色。痴人起爱。于此时净乐者心痴。此谓无明。思着是无明缘行。心着此行缘识。知相应心数法及彼所造色缘故。诸根清净。是名色缘六入。无明．触是六入缘触。喜触缘受欲。受缘爱以着取净乐。是爱缘取。以着思是取缘有。彼法起是有缘生。往已是老。念散坏是死。

　　布鼓

　　汉王尊为东平相。谓王之太傅曰。毋持布鼓向雷门。说者曰。雷门。越之会稽城门也。有大鼓。越击之。声闻洛阳。布鼓。以布为鼓。无声也。毋。音无。

　　铁券

　　僧问雪窦。如何是缘生义。师云。金刚铸铁券。僧云。学人不会。师云。闹市里牌。僧云。恁么则行到水穷处。坐看云起时。师云。[利-禾+不]下。券。去愿切。

　　名实无当

　　肇法师云。夫以名求物。物无当名之实。以物求名。名无得物之功。物无当名之实。非物也。名无得物之功。非名也。是以名不当实。实不当名。名实无当。万物安在矣。

　　清凉国师云。若实则名。见面即应知名。若名即实。召火即应烧口。

　　春米

　　当作舂。书容功。

　　崔嵬

　　上徂回切。下吾回切。大高也。

　　空生岩中

　　见后录须菩提岩中。

　　图𥁞

　　当作图𦘕。

　　五老师子

　　庐山记云。栖贤寺。寺之东北有五老峰。历历可数。中有师子峰。状若刻削。云物隐映。尤所肖似。庐山之胜。此最为优者。

　　居士

　　凡具四德。乃称居士。一．不求仕宦。二．寡欲蕴德。三．居财大富。四．守道自悟。又菩萨行经云。有居财之士．居家之士．居法之士．居朝居山之士。通名居士也。

　　隈

　　乌灰切。倚也。

　　太湖

　　吴地志云。太湖在吴县西南四十里。周回三万六千顷。一名具区泽。

　　七百甲子

　　赵州从谂俗寿一百二十岁。尝有人问。师年多少。师云。一穿数珠数不足。镇府塔记云。师得七百甲子欤。七百甲子乃泛举一百二十之大数。实一百一十六岁余八月。凡四万二十日也。

　　连城璧

　　史记。赵国有卞氏璧。秦欲以十五城易之。赵遣躏相如进璧。秦昭王得璧而不割地。相如诈云璧有瑕。取而指之。因倚柱不还。曰。请割地。斋戒五日方受璧。王若急臣。臣则头璧俱碎。王惧碎璧。而不敢加害。璧竟归赵。

　　悲风流水

　　古二曲名。陈纂琴书云仲尼作。

　　呜咽

　　呜。心有所恶。若吐也。咽。声塞也。

　　希声

　　见云门录上。

　　定乾坤句

　　云门大师行脚时。有官人问。还有定乾坤句么。门云。苏噜苏噜悉哩萨诃。

　　兰舟

　　选．注。兰舟．桂桡。取香洁之异。

　　八咏

　　唐沈约八咏。登楼望秋月．会圃临春风．秋至愍衰草．寒来悲落桐．夕行闻夜鹤．晨征听晓鸿．解佩去朝市．披褐守山东。

　　碧云

　　日暮碧云合。佳人殊未来。儒释先辈往往谓汤慧休诗也。雪窦多用此意。如送僧云碧云流本是诗家。又和顽书记云汤慧休辞岂易闻。暮风吹断碧溪云是也。桉文选。乃江淹拟慧休别怨诗。实江淹作也。

　　选佛

　　丹霞然始读书。方应举长安。遇禅客。问云。奚为。然曰。选官。客曰。选官何如选佛。然因扣选佛之由。欣然感悟。后得法于石头也。

　　难兄难弟

　　东汉陈元方子长文。即陈群也。与季方子孝光。各论其父功德。争之不决。咨于太丘。太丘即陈寔。元方．季方父也。太丘曰。元方难为兄。季方难为弟。

　　又晋王珉。字秀杰。少有才艺。名出于兄王询之右。语曰。法护非不嘉。僧弥难为兄。法护。询小字。僧弥。泯小字也。

　　芳菲

　　音妨妃。芳香草也。菲。草盛貌。

　　玄沙

　　玄沙。名师备。福州闽县谢氏子。幼以渔钓为业。唐咸通初。俄有出尘之志。从芙蓉山灵训受业。三十落发。得戒于道玄律师。布衲甚屡。食午接气。而终日宴坐。晚谒雪峰。峰喜其善抖擞诸业。居以头陀称之。既得法于雪峰。竟不它适。

　　晚居玄沙。四方学者而辐凑焉。嗣其道者颇盛。如罗汉琛．安国球。皆师席之白眉也。然门弟子得其法而抱道嘉遁者。不可得而详。僧传禅录岂能悉数。

　　予尝过抗之外沙。瞻礼还乡和上真身。其石刻云。师讳道勤。闽越李氏子。从师落发。二十受具。得正法眼藏于玄沙备。建隆初。入吴越。抵钱塘之普安。虽不开堂演唱。而参玄入室者。常盈五百。兴国丙子夏六月。师忽谓侍僧曰。吾还乡矣。僧莫之晓。因索笔书偈云。还乡寂寂杳无踪。不挂孤帆水陆通。踊得故关田地稳。更无南北与西东。后三日。正坐而尽。寿六十。腊四十五。全身俨然。今留院之北隅。虽庭宇颓圮。而瞻礼者踵武不绝。以师有还乡偈盛传于时。故不以名显。遂号还乡和上云。

　　袈裟

　　梵云袈裟。此言不正色。律云。一切上色衣不得畜。当作袈裟。业疏曰。字本作迦沙。梁葛洪撰宁苑。下添衣。言道服也。

　　刻夜灯

　　竟陵王子良尝夜集诸学士。刻烛为诗。四韵者刻一寸。以此为率。共以为无难。遂击铜钵立韵。响灭则诗成。皆可观览。见南史。

　　芦芽穿膝

　　观佛三昧海经。尔时。菩萨坐于树下。入灭意三昧。三昧境界名寂诸根。诸天啼泣。泪下如雨。劝请菩萨当起饮食。作是请时。声遍三千大千世界。菩萨不觉。有一天子。名曰悦意。见地生草穿菩萨肉。上生至肘。告诸天曰。奇哉男子。苦行乃尔。不食多时。唤声不闻。草生不觉。

　　为盖

　　魏文帝诗。西北有浮云。亭亭如车盖。

　　莎罗

　　此云高远。以其林木森耸。出于余木之上。或翻坚固。误矣。由莎罗与娑啰声相近也。若呼坚固。则转舌言之。若呼高远。则依平言之也。

　　颃

　　下浪切。

　　磷磷

　　力珍切。石在湍水间也。

　　汤慧休

　　汤。浴姓也。古沙门多以俗姓或师姓称之。如竺道生．帛道猷．竺法汰等是也。自道安法师始称释氏。译十诵律。乃见其文四河入海。无复河名。四姓出家。同一释种。

　　慧休。字茂远。住长干寺。嗜酒好色。轻释侣。慕俗意。秉笔造牍。文辞斐然。才锋挺出。名誉顿上。至宋世祖孝武。敕令还俗。授杨州文学从事。意气既高。甚有惭慨。会出补句容令。不得意而卒。见沈约．朱书．颜延之。每薄汤慧休制作。委巷中歌谣耳。方当误后生事。

　　红叶

　　志闲颂云。僧家无事最幽闲。近对青松远对山。诗句不曾题落叶。恐随流水到人间。

　　又郑䖍为广文博士。学书病无纸。知慈恩寺有柿叶数屋。遂借僧房居止。取红叶学书。岁久殆遍。

　　今古情

　　当作合古情。见它本。

　　槁木

　　苦皓切。庄子。形固可使如槁木。

　　膺门

　　东汉孔融。字文举。鲁国人。孔子二十世孙。年十岁。随父诣京师。时河南尹李膺以简重自居。不妄接士宾。敕外自非当世名人及与通家。皆不得白。融欲观其人。故造膺门。语门者曰。我是李君通家子弟。门者言之。膺请融。曰。高明祖父尝与仆有恩旧乎。融曰。然。先君孔子与君先人李老君同德比义。而相师友。则融与君累世通家。众坐莫不叹息。大中大夫陈炜后至。坐中以告炜。炜曰。夫人小而聦了。大未必奇。融应声曰。观君所言。将不早慧乎。膺大笑曰。高明必为伟器。

　　眹兆

　　上直引切。吉凶形兆也。

　　鹤树

　　涅槃经。尔时。世尊娑罗林下寝卧宝床。于其中夜。入第四禅。寂然无声。于是时顷。便般涅盘。入涅槃已。其娑罗林东西二双合为一树。南北二双合为一树。垂覆宝床。盖覆如来。其树即时惨然变白。犹如白鹤。枝叶．花果．皮𠏉。悉皆爆烈堕落。渐渐枯悴摧朽无余。

　　双趺

　　见云门录上。

　　学步

　　庄子．秋水。寿陵余子之学行于邯郸。未得国能。又失其故行矣。直匍匐而归尔。

　　大向

　　当作大飨。周礼。掌客。主合诸[仁-二+(亡/大)]。而飨则具十二𥤱．具百物。诸侯为宾。大飨尚暇修而已矣。谓不享味也。暇。丁贯切。签[月*車]也。

　　香饭

　　维摩诘经云。尔时。舍利弗心念。日时欲至。此诸菩萨当于何食。时维摩诘知其意。而语言。佛说入解脱。仁者受行。岂杂欲食而闻法乎。若欲食者。且待须臾。当令汝得未曾有食。于是维摩诘不起于座。居众会前。化作菩萨。而告之言。汝往上方界分。度如此二恒河沙佛土。有国名众香。佛号香积。到彼。如我辞曰。维摩诘稽首世尊足。愿得世尊所食之余。当于娑婆世界施作佛事。

　　于是香积如来以众香钵盛满香饭与化菩萨。时彼九百万菩萨但发声言。我欲诣娑婆世界。佛言。可往。须臾之间。与化菩萨至维摩诘舍。维摩诘即化作九百万师子之座。诸菩萨皆坐其上。化菩萨以满钵香饭与维摩诘。香饭普薰毗耶离城．三千大千世界。语舍利弗诸大声闻。仁者。可食如来甘露美饭。大悲所薰。无以限意。食之使不消也。有异声闻念是饭少。化菩萨曰。勿以声闻小德小智。称量如来无量福德。四海有竭。此饭无尽。使一切人食。端若须弥。乃至一切犹不能尽。于是钵饭悉饱众会。其诸食者。身安快乐。

　　鹙鹭

　　梵云舍利弗。此言鹙鹭子。以其母之眼如鹙鹭。因母得名。故云舍利子。智慧第一。辩捷无双。

　　郁头蓝

　　普耀经云。世尊逾城出家。至檀特山。始于阿蓝迦蓝处三年。学不用处定。知非便舍。复至郁头蓝处三年。学非想非非想定。知非亦舍。

　　普集经云。菩萨于二月八日菩提树下。举头见明星。悟道成佛。欲先往报恩。有神人报云。阿蓝迦已死七日。郁头蓝已死三目。乃往鹿野苑度五俱轮。

　　昳

　　徒结切。日昃也。

　　晡

　　奔谟切。日加申时也。

　　顶罩烧钟

　　众中或举戴火鍱腹外道缘。意甚不类。尝见蜀僧云。此蜀语也。川人或讥人之无知。则云烧钟盖却你头。往往唤作孟夏渐热。盖雪窦。川人也。

　　雨花

　　王遇切。从上而下曰雨。

　　黄金宅

　　黄金宅。僧伽蓝之总称也。贤愚经云。须达长者欲买园造精舍。祇陀太子言。若能以黄金布地。令间无空者。便当相与。须达言。诸。谨随其价。太子言。我戏语尔。须达言。太子不应妄语。便使人。象负金出。八十顷中。须臾欲满。残余少地。须达思惟。何藏金足不多不少。当取满之。祇陀问言。嫌贵置之。答言。不也。自念金藏何者可足。当得补满。祇陀念言。佛必大德。乃使斯人轻宝乃尔。教齐且止。勿更出金。园地属卿。树木属我。我自上佛。共立精舍。

　　闹市

　　夹山和上垂语云。闹市里识取天子。百草头上荐取老僧。

　　拶

　　姊末切。逼也。

　　憍尸迦

　　六欲天主帝释也。大智度论云。昔摩伽陀国中。有婆罗门。名摩伽。姓憍尸迦。有福德大智慧。知友三十三人。共修福德。命终皆生须弥山顶第二天上。摩伽婆罗门为天主。三十二人为辅臣。

　　俱胝老

　　婺州金华山俱胝和上。始以庵居。以尼实际激厉其志。方有慕大之心。俄然天龙至庵。因具陈实际到庵之缘扣之。天龙竖一指示之。师即显悟。将示寂之秋。谓众曰。吾得天龙一指头禅。一生用不尽。言讫奄化。天龙嗣大梅常。即马祖之的孙。

　　粝竭节

　　梵云粝竭节。此言杖。智门祚和上纲宗歌云。粝竭节。拽路布。灵利衲僧通一路。师子不捉麒麟儿。猛兽那堪床下顾。粝。或作剌。郎达切。

　　露冕

　　东汉郭贺。字乔卿。雒阳人。拜荆州刺史。引见赏赐。恩宠隆异。及到官。有殊政。百姓便之。歌曰。厥德仁明郭乔卿。忠正朝廷上下平。显宗巡狩到南阳。时见嗟叹。赐以三公之服。黼黻冕旒。敕行部去幨帷。使百姓见其容服。以彰有德。每所经过。吏人指以相示。莫不荣之。

　　苍苍

　　苍苍青青天之色。穹穹窿窿天之形。盖以天地之大德。以比无私之政治也。

　　倚毗

　　犹毗倚也。

　　生祠

　　古人有德政。惠及生民。往有遗爱。去思为立生祠。绘塑形像。以四时飨之。东汉王堂。字敬伯。广汉郪人也。永初中。西羌寇巴郡。为民患。诏书遣中郎将尹就攻讨。连年不克。三府举堂治剧。拜郡守。堂驰兵赴贼。斩虏千余级。巴．庸清净。吏民生为立祠。庸。即上庸县也。郪。千私切。

　　蒱团

　　当从浦。作蒲。水草。可以作席蒱摴。蒲。戏也。非义。

　　猿猱

　　下奴刀切。猴也。

　　纶言

　　礼记．[糸*(色-巴+田)]衣。子曰。王言如丝。其出如纶。王言如纶。其出如綍。故大人不倡游言。游。犹浮也。不可用之言也。綍。音弗。

　　紫袍

　　僧史。古之所贵。名与器焉。赐人章服。极则朱紫。缘皇黄绶乃为降次。故曰加紫绶。必得金章。今僧但受其紫而不金。方袍。非绶也。寻诸史。僧衣赤．黄．黑．青等色。不闻朱紫。按唐书。则天朝有僧法朗等。重译大云经。陈符命言。则天是弥勒下生为阎浮提主。唐氏含微。故由之革命称周。法朗．薛怀义九人并封县公。赐物有差。皆赐紫迦沙．银龟袋。赐紫自此始也。又玄宗时。友爱颇至。以宁王疾。遣中使尚药。驰惊旁午。唯僧崇宪医效。帝悦。赐绯鱼袋。又代宗永泰年中。章敬寺僧崇慧与道士角术告胜。中官巩庭玉宜赐紫衣一副。除鱼袋也。今大宋降诞节赐。其或内道场僧已着紫。又赐紫罗衣三事。谓之重紫。

　　都护

　　西汉郑吉。会稽人也。以卒伍从军。数出西域。繇是为郎。吉初破车师国。又降日逐王归汉。威震西域。遂并护车师以西北道。故号都护。都护之置。自吉始焉。颜师古曰。并护南北二道。故谓之都护。都犹大也。功也。

　　百越

　　越图经。百越。越之别名。百。以种类不一之称。亦名越绝。犹破吴之恶．越恶绝也。或谓灵越。言山海灵异所出。

　　信旗

　　崔豹古今注。信幡。古徽号也。幡亦旗属。以题表官号。以为符信。故为信幡。若乘舆。则𦘕白虎。取其义而有威信之德也。魏有东青龙．南朱雀．西白虎．北玄武。畿内黄龙。亦信也。今晋朝唯白虎示信。用鸟取其飞腾轻疾也。一曰鸿雁．燕乙。有去来之信是也。

　　白苹汀

　　古诗。柳恽江洲采白苹。恽尝作吴兴太守。为政清净。人吏怀之。

　　祖庭事苑卷第三
卍新纂续藏经第 64 册 No. 1261 祖庭事苑


　　祖庭事苑卷第四

　　睦庵　(善卿)　编正

　　　　●雪窦祖英下

　　三宝

　　实性论云。佛法僧何以名三宝。曰。具六义故。一．希有如珍宝等。二．离垢不染。三．势力除贪去毒。四．庄严。五．最胜。六．不改变。

　　○报恩经云。无师大智及无学法名佛宝。尽谛无为名法宝。声闻无学功德智慧名僧宝。

　　○同相三宝者。一．佛体上有觉照义名为佛宝。轨则义边名为法宝。违诤过尽是名僧宝。即以无漏界功德为体。二．法上有觉性即是佛宝。轨持即是法宝。法体无遗即是僧宝。三．僧上观智为觉佛宝。轨则为法宝。在众无违众生故名僧宝。

　　○同体三宝者。真如有觉性名佛宝。真如有轨持义名法宝。真如有和合义名僧宝○别体三宝者。此有二宗。一．大乘说三身如来是佛宝。空教是法宝。三贤．十圣是僧宝。二．小乘说丈六金身是佛宝。四谛．十二因缘．生空教法是法宝。四果．圆觉是僧宝○住持三宝者。范金雕木。绘塑形像是佛宝。三藏文句是法宝。剃发染衣。同一理事是僧宝。

　　○大方便报恩经。优波离问佛。若以法为师者。于三宝中何不以法为初。佛言。法虽是佛师。而法非佛不弘。所谓道由人弘。故以佛在初。

　　或处

　　音杵。止也。

　　投报

　　诗。投我以木瓜。报之以琼玖。

　　袭

　　以入切。及也。

　　泠泠

　　郎丁切。清泠。

　　赓唱

　　上音庚。续也。书。乃赓载歌曰。

　　蚀木

　　垂力切。侵亏也。

　　俄属

　　音烛。连也。

　　荒斐

　　下敷尾切。文章貌。

　　甘蔗

　　世尊别姓有五。一．瞿昙氏。二．甘蔗氏。三．日种氏。四．舍夷氏。五．释迦氏。此五氏中趣举一姓。即是言吾佛也。

　　莲捧足

　　大论云。佛足行时。去地四指。莲花捧足。而现印辐文。在空者。人疑难亲附。在地者。与常人同伤物命及污其足。故去地四指。

　　玉毫

　　如来额广平正相中有三相。一者所谓白毛相。佛初生时。王与夫人将太子诣阿私陀仙。令相太子。仙人初见太子眉间白毛旋生。于白毫边有诸轮郭随白毛旋。相师见毛长大。即取其尺。度量长短。足满五尺。如琉璃筒。又云眉间白毫相光流出众光。作百宝色。

　　挨星

　　乙谐切。推也。挨星谓月也。即面如净满月。贯休过窦道者诗云。经秦历魏松千尺。浴海挨星月一轮。

　　又般泥洹经云。佛如明月。弟子如明星与月相随。时佛好如是。

　　螺发

　　佛言。昔我在宫。乳母为我沐头时。大爱道来至我所。悉达生时。多诸奇特。有人若问我。汝子之发为长几许。我云何答。今当量发知其尺度。即敕我伸发。母以尺量。长一丈二尺五寸。放已右旋。还成螺文。至我纳妃沐头。母复量发。正长一丈三尺五寸。我出家时。天人捧去。亦长一丈三尺五寸。至于成道。以发示父王。即以手伸其发。从尼拘楼陀精舍至父王宫。如绀琉璃。绕城七匝。大众皆见若千色光。不可具说。敛发卷光。宛转还住佛顶。即成螺文。

　　○梁中大通五年。诏遣沙门释宝云往扶南国迎佛发。正长一丈二尺。又中大通三年八月。武帝改造阿育王寺塔。出塔下舍利及佛爪．发。发青绀色。众僧以手伸之。亦长一丈二尺。放之则旋屈如螺形。见南史。古今注云。以螺有文章。所以人髻婉转盘绾似螺。今佛顺俗故尔。

　　月眉

　　佛眉如初月相。修致绀色可观。已上三缘并见观佛三昧经。致。直利切。密也。

　　璎珞花鬘

　　西域记云。国中人物。首冠华鬘。身佩璎珞。梵云俱苏摩。此云花。梵云摩罗。此云鬘。西域结鬘师多用苏摩那花行列结之。以为长贯。无问男女贵贱。皆以庄严或首或身。以为饰好。在头曰璎。在身曰珞。鬘。音蛮。

　　胸字

　　观佛三昧经云。是时世尊被僧竭支。示胸德字。令诸比丘读诵德字。已知佛功德智慧庄严于卍字印中。说佛八万四千功德。比丘见。赞叹佛言。世尊甚奇特。但于胸字说无量义。何况佛心所有功德。

　　顶珠

　　佛顶珠。即世尊顶圆如珠。常放光明。非今绘塑者别加首饰。如第二十九乌瑟腻沙相。谓佛顶发骨肉合成。量如覆拳。青圆殊妙。

　　又僧伽罗刹经云。佛世尊顶与发常放光明。世尊有如是微妙之首。牢坚无缺漏。犹如圆盖。观肉髻相。无比无有飞见其顶者。微妙之发。善生在顶。各各细耎。无有参差。螺文右旋。炜炜光生。其光照彻。无有比等。

　　又论云。佛顶肉髻螺文发。常如人剃发后七日形。

　　由旬

　　此云合也。应也。计度量合应如此。乃驿逻之类。五百里为一俱卢舍。八俱卢舍为一由旬。此当三十里也。梵语或俞旬。或云由延。或云隃缮那。皆一也。

　　后得智

　　梁摄大乘论云。从真如流出正体智。正体智流出后得智。后得智流出大悲心。大悲心流出十二部经。名为胜流法界。通达胜流法界。得无边法音果。

　　贯花

　　杂心论。解经具五义。一谓涌泉。二谓贯花。三谓显示。四谓绳墨。五谓结鬘。又梵语苏怛罗。此云线取。贯穿摄持之义。

　　标月

　　圆觉修多罗教如标月指。若复见月。了知所标毕竟非月。

　　过量劫

　　梵云劫波。此言时分。又云日月岁数谓之时。成住坏空谓之劫。过量。谓过等数之量。

　　刹那心

　　新婆沙论云。彼刹那量云何可知。有作是言。依施设论说。如中年女。绢缋毳时。抖擞细毛。不长不短齐。此说为怛刹那量。彼不欲说毛缕短长。但说毳毛从指间出。随指出量。是怛刹那间。问。刹那。何缘乃引施设怛刹那量。答。此中举粗以显于细。以细难知不可显故。谓百二十刹那成一怛刹那。

　　又俱舍云。有力丈夫一弹指顷有六十三刹那。

　　四衢

　　尔雅。一达谓之道路。二达谓之岐旁。三达谓之剧旁。四达谓之衢。五达谓之康。六达谓之庄。七达谓之剧骖。八达谓之达。

　　五欲

　　谓色．声．香．味．触。大论云。世间中五欲。无不爱乐。于五欲中。触为第一。能系人心。如人堕在深泥。难可救济。若受余欲。犹不失智慧。淫欲会时。身心荒迷。无所省觉。深着自没。是故出家法中。淫戒在初。

　　绽

　　直笕以。说文云。衣绽解也。

　　蕖

　　强鱼切。芙蕖。

　　斥

　　昌石切。逐也。

　　众魔

　　梵云魔波旬。此言杀者。又云夺命。能断慧命。故智论。问。云何者是魔。答曰。魔名自在天主。虽以福德因缘生彼。而怀诸邪见。以欲界众生是己人民。虽复死生展转。不离我界。若复上生色．无色界。还来属我。若有得外道五通。亦未出我界。皆不以为忧。若佛及菩萨出世者。化度我民。拔生死根。入无余涅槃。永不复还。空我境界。是故起恨仇疾。

　　安车

　　法花云。此舍已为大火所烧。我今诸子若不出时。必为所焚。我今当设方便。令诸子等。得免此害。父知诸子先心各有所好种种珍玩奇异之物。情必乐着。而告之言。汝等所可玩好。希有难得。汝若不取。后必忧悔。如此种种羊车．鹿车．牛车。今在门外。可以游戏。汝等于此火宅。宜速出来。

　　义天

　　涅槃云。以何义故。十住菩萨名为义天。以能善解诸法义故。云何为义。见一切法是空义故。

　　荧荧

　　户扄切。光明也。

　　拯

　　蒸字上声呼。举也。

　　踌躇

　　音细除。犹豫不前也。

　　半偈

　　见云门录下。

　　敩

　　音效。当作效。像也。敩。教也。非义。

　　全身

　　本行经云。我于过去千转轮王。王千四天下。临欲终时。千圣王各以国土付其太子。于雪山中各立草庵。求无上道。时有一大夜叉。身长四千里。左手持剑。右手持叉。住圣王前。高声唱言。唯王矜慜。施少饮食。时千圣王言。我等誓愿一切施与。各授以仙果。夜叉怒弃置地。我今饥急。唯须心血。何用果为。王告夜叉。一切难舍。无过己身。时有一婆罗门名牢度䟦提言。唯愿大圣为我说法。我今不惜心之与血。时大夜叉即为说偈。欲求无为道。不惜身心分。割截受众苦。能忍犹如地。亦不见受者。求法心不悔。一切无吝惜。犹如救头然。闻是偈已。即持利刀刺胸出心。授与夜叉。有五夜叉从四方来争取分裂。食已大叫。告千圣王。如此施者。乃可成佛。时千圣王惊怖退没。不欲菩提。生变悔心。各还本国。

　　激问

　　古历切。发也。

　　赜幽

　　士革功。探赜也。

　　花雨

　　梁僧传。释法云。姓周氏。阳羡人。晋平西将军处之七世也。初产在草。见云气满室。因以名之。七岁出家。更名法云。大监中。极受隆遇。初。云年在息慈。雅尚经术。于妙法华研精累思。品酌义理。始未昭览。乃往幽岩独讲圣典。竖石为人。松叶为拂。自唱自导。兼通难解。所以垂名梁代。尝一日讲散。感天花状如飞雪。满空而下。延于堂内。升空不坠。讫讲方去。

　　虎驯

　　四祖至牛头峰见懒融。融引祖入后庵。唯见虎狼之类。祖乃举两手作怕势。融曰。犹有者个在。祖曰。适来见甚么。融无语。祖于融坐石上书一佛字。融观之悚然。祖曰。犹有者个在。融不之晓。

　　稽诠

　　上古兮切。留止也。

　　冢宿

　　十住论云。头陀行。常住于冢间死人处。其有十利。一．常得无常想。二．得死想。三．得不净想。四．一切世间不可乐想。五．当得远离一切所爱人。六．常得悲心。七．远离戏调心。八．心常厌离。九．勤行精进。十．能除怖畏。

　　练若

　　亦云兰若。又云阿兰拏。此云空寂。亦云闲寂。闲亦无诤之义也。

　　諠猾

　　户八切。狡猾也。

　　方外

　　庄子．大宗师。孔子曰。彼游方之外者也。而丘游方之内者也。方。谓区域也。

　　三际

　　过去．未来．见在。

　　四禅

　　初禅三天。梵众．梵辅．大梵。二禅三天。少光．无量光．光音。三禅三天。少净．无量净．遍净。四禅九天。福生．福爱．广果．无想．无烦．无热．善现．善见．色究竟。其一十八梵禅。梵。皆以清净为义。

　　逝水

　　论语。子在川上曰。逝者如斯夫。不舍昼夜。

　　苾刍

　　西国草名。含五义不翻。一．体性柔软。喻出家能折伏身语粗犷。二．引蔓旁布。喻传法度生延连不绝。三．馨香远闻。喻出家戒德芬馥。为众所闻。四．疗疾病。喻出家能断烦恼毒害。五．常不背日光。喻出家人常见光明。苾。毗必切。刍。测虞切。

　　馥

　　房禄切。芬馥也。

　　僧祇

　　梵云僧祇。此言无量。谓世尊经二僧祇修行。自十信初发心。至世第一。名初僧祇。从见道至第七地末。名第二僧祗。从第八地至解脱道。名第三僧祇。此三祇外。方得成佛。

　　玳瑁盂

　　玳瑁盂。经律所不载。玳。音代。瑁。莫代切。西汉．注。张揖云。形如觜𧔍。甲有文。

　　又异物志云。玳瑁如龟。生南海。大者如籧篨。背上有鳞。鳞大如扇。有文章。将作器。则煮其鳞。如柔皮。佛制。除瓦铁。余不许畜。颂家恐欲偶对耳。今按南山。钵器听制因缘一二于下。

　　中阿含云。钵者。应器。律云。量腹而食。度身而衣。趣足而已。律文大要有二。泥及铁也。五分有用白铜钵者。佛言此外道法。畜者得罪。佛自作钵坯。以为后式。十诵畜金．银．琉璃．镴．木石等钵。非法得罪。四分亦尔。三分畜木钵。偷兰。僧祇云是外道标故。又受垢腻。今世中有夹纻钵．棍钵．漆钵．瓷钵。并是非法义。须毁之。

　　又宣公问天人持钵缘。答曰。如来成道已。至第三十八年。于祇桓精舍令文殊鸣钟。召集十方天龙及比丘众．诸大菩萨。普告示云。我初逾城。至瓶沙国。入山修道。天魔迷道。山神示我。即语我言。我曾于往古迦叶佛般涅槃时。留一故瓦钵。属我护持。待如来下生。令我付世尊。世尊成道。先须受我此钵。次及四天王钵。我语山神。若得成佛。当如汝言。此所谓孟传古佛先也。觜。即私切。蠵。弋规切。籧。距于切。篨。直于切。籧篨。竹席也。江东呼䉬也。棍。音混。束木也。

　　虚生白

　　庄子。瞻彼阕者。虚室生白。说者曰。瞻。观照也。彼。前境也。阕。空也。夫观察万有。悉皆空宗。故能虚其心室。乃照真源而智慧明白。随用而生白道也。阕。苦穴切。

　　羽翮

　　下革切。羽六翼。

　　清羸

　　力为切。疲也。

　　日角

　　朱建平相书云。[谷*頁]有龙犀入发。左角日。右角月。皆极贵也。上可以王天下。

　　摛藻

　　上丑知切。下子皓切。摛。布也。藻。文辞。

　　玉堂

　　翰林院也。在禁中。乃人主燕居之所。承明．金銮殿。皆在其间。应供奉之人。学士已下。工伎．群官．司隶。籍其间者。皆称翰林。

　　彪炳

　　或问。君子言则成文。动则成德。何以也。以其弸中而彪外也。彪。必幽切。弸。蒲萌切。满也。

　　八元

　　高辛氏才子八人。忠．肃．恭．懿．宣．慈．惠．和。天下之人谓之八元。曰伯奋．仲堪．叔献．季仲．伯虎．仲熊．叔豹．季狸。见左氏春秋传。

　　列旆

　　蒲盖切。旗也。

　　天籁

　　落盖切。风吹万物有声也。

　　中台

　　黄帝泰阶六符经云。太阶者。天之三阶也。亦云三台。上阶为天子。中阶为诸侯．公卿．大夫。下阶为士．庶人。

　　又晋阳秋云。张华将死。中台星遂圻。太元中后还合正。盖太傅谢安为相所致也。

　　鸟道

　　犹虚空也。洞山玄中铭。举足下足。鸟道无殊。坐卧经行。莫非玄路。

　　伊途

　　当作伊余。犹是我也。

　　太白

　　四明之天童峰名。

　　扃

　　古营切。户外之门关也。

　　商颂

　　毛诗．商颂。以中宗有桑谷之异。惧而修德。其道后兴。故有此诗。

　　又庄子。曾子居卫。缊枹无表。颜色肿哙。手足肼胝。三日不举火。十年不制衣。正冠而缨绝。捉衿而肘见。纳屦而肿决。曳纵而歌商颂。声满天地。若出金石。

　　郢歌

　　见祖英上阳春曰雪。

　　抒辞

　　当从木。作杼。文吕切。机之持纬者。

　　和颂

　　即和天童新和上见访之什。新后住金山。有朝阳集二十卷。有访酬雪窦并会宿二诗颇佳。辄录于后。贵知当日之胜集。

　　○访雪窦禅师。我本人外人。来寻人外境。衣飘飋飋风。步上苍苍岭。世路望已远。幽怀转澄凝。殿阁出云岚。杉松接清迥。此中有知识。吾门日藩屏。道将诸祖齐。身与虚空静。见我服忽青。连袂若形影。石磴对山花。砂瓯满春茗。论禅道己同。经宵目不瞑。携手出长林。月在诸峰顶。

　　○依韵酬雪窦岛字十韵。昔闻太白峰。海际如仙岛。松门多紫烟。涧壑生瑶草。何期一日来。归舟千里道。放意逐云泉。筑室理衰槁。胜游既在兹。幽人亦探讨。古者三择邻。良恐不自保。命驾登雪山。鸣足雪山老。钦闻一夜话。轩豁十年抱。赋性已昏默。通辞惭美好。敢谓报琼琚。璨璨垂高藻。

　　○山中会宿雪窦禅师。蒲团斜倚枯木床。瓦炉烟冷柏子香。或言或默坐长夜。秋山月上芙蓉堂。

　　珍珑

　　当作玲珑。

　　冽泉

　　当从水。作例。音列。易。𠦅洌寒泉。

　　凝

　　乃挺切。叶韵。

　　浮根

　　楞严。我今观此浮根四尘只在我面。

　　九包

　　瑞应图云。凤有九包。一曰归命。二曰心合度。谓天度也。三曰耳听达。四曰舌屈伸。五曰彩色光。六曰冠短州。当朱色也。七曰锐钩。八曰音激扬。九曰腹户。

　　十影

　　见祖英上十影神驹。

　　争衡

　　相与提衡也。又衡平也。言二人齐也。

　　东汉．陈蕃传曰。蕃能树立风声。抗论惛俗。而驱驰险厄之中。与刑人腐夫同朝争衡。

　　斗茗

　　茶晚取者曰茗。

　　磊

　　郎猥切。众石貌。

　　昏暝

　　天童诗云。经宵目不暝。雪窦知照世。非昏暝。然误押暝为暝。暝。音茗。目不明也。暝。莫定切。从也。故字从日。

　　伫

　　直吕切。立也。

　　武陵

　　合鼎州之邑名。

　　元化

　　犹造化也。

　　秘邃

　　虽遂切。深也。

　　善卷

　　善或作单。武陵德山有善卷坛。

　　桃花

　　陶潜桃花源记。晋太元中。武陵人捕鱼。缘溪行。忘路。忽逢桃花林。夹数百步。无杂树木。渔人甚异之。复前行。欲穷其林。林尽水源。便得一山。山有小口。仿佛若有光。便舍舟。从口入。初极狭。行数十步。豁然开朗。屋舍俨然。男女衣着。悉如外人。见渔人。乃大惊。问所从来。具答之。便要还家。为设酒杀鸡作食。村中闻有此人。咸来问讯。自云。避秦时乱。来此绝境。不复出焉。渔人停数日。辞去。既出。得其船。便扶向路。处处记之。及郡下。诣太守。说如此。即遣人随其往。寻向所志。遂迷不复得路。

　　麟趾

　　昔鼎之梁山尝有驺虞出。驺虞。仁兽也。太平则出。今言麟趾。盖近似而用之耳。

　　吾祖

　　即宣鉴禅师。武陵太守薜延望请居德山古德禅院。雪窦乃云门之直派。故云吾祖。

　　消息

　　消。尽也。息。生也。谓可加即加。可减即减。

　　舜让

　　见祖英上单卷。

　　诞

　　徒旱切。育也。

　　海甸

　　堂练切。郊也。周礼。九夫为井。四井为邑。四邑为丘。四丘为甸。四甸为县。

　　抟风

　　庄子。北冥有鱼。其名曰鲲。鲲之大。不知其几千里。化而为鸟。其名曰鹏。鹏之背。不知其几千里。怒而飞。其翼若垂天之云。是鸟也。海运则将徙于南冥。南冥者。天池也。水激三千里。搏扶摇而上者九万里。去以六月息也。搏。斗也。扶摇。旋风也。

　　俱字

　　云门垂代云。会佛法如恒河沙。百草头上道将一句来。自代云。俱。

　　辊毬

　　见云门室录。

　　蓝一色

　　荀子。青。出于蓝。而青于蓝。冰。水为之。而寒于水。

　　辰锦珠

　　洞山初颂云。辰锦朱砂未为赤。今云敢言赤。反初意也。辰．锦。二州名。丹砂所出之地。锦州今源州麻源县是矣。

　　紫罗帐

　　兴化示众云。我闻前廊也喝。后廊也喝。直饶喝得兴化上三十三天。扑下无一点气。待我稣省后。向你道未在。何故。兴化未曾向紫罗帐里撒真珠与人在。

　　玄沙猛虎

　　玄沙备与天龙入山。见虎。龙云。前面是虎。沙云。是汝。雪窦拈云。要与人天为师。前面端的是虎。

　　温故

　　论语。温故而知新。可以为师矣。温。寻也。寻以持之也。

　　颦呻

　　上毗真切。下失人切。敌翻自在无畏。

　　御

　　音语。当也。

　　瞒顸

　　上毋官切。下河干切。大面貌。

　　从事

　　墙从切。幕官。

　　隍城

　　上湖光切。城地也。有水曰池。无水曰隍。

　　芍药

　　崔豹古今注云。芍药有二种。有草芍药。有木芍药。木者。花大而色深。俗谓牡丹。非也。牛亨问曰。将离相别。赠以芍药。何也。答曰。芍药一名何离。故招赠犹相招。赠以文无。文无。一名当归也。

　　折柳

　　古乐府有折杨柳。乃行役别离之意。故送别多用此事。非直谓折柳也。吴兢乐府题解序云。乐府之兴。肇于汉魏。历代文士。篇咏实繁。或不取本章。便断题取义。赠夫利涉则迷。公无渡河。庆彼再诞。乃引乌生八九子。赋雉斑者。但美绣颈锦臆。歌白马者。序驰骤乱踏。类皆若兹。不可胜载。遽相祖袭。积用为常。欲令后生何以取正。

　　未央

　　犹未半也。

　　萝龛

　　苦含切。龛。塔也。

　　搘

　　章移切。拄也。

　　冠

　　古玩切。首冠也。

　　羸

　　当作羸。余轻切。有余贾利也。羸。力为切。疲极也。非义。

　　滔空

　　当作𣹢空。音咸。同也。

　　溅

　　作甸切。说文云。激水散也。

　　与谁看

　　当作与人看。

　　涟漪

　　上力延切。下于离切。风动水纹貌。

　　贲

　　彼义切。饰也。

　　愈风

　　魏陈琳。字孔章。太祖曹操令作徼书。草成乃呈太祖。读曰。愈我头风。

　　○檄。刑狄切。二尺书也。从才敫声。檄。宜布明白其事。字从木者。古未有纸。书文字于木。又插鸟羽于上。以示速。又檄书者。罪责当伐者也。又陈彼之恶。说此之德。晓慰书也。敫。音击。

　　舶

　　傍陌切。海中大船也。

　　惠持

　　当作慧持。雁门僧。即庐山远之弟也。

　　国器

　　昔唐相始兴公张九龄。方为童。其家人𢹂拜六祖。祖抚其顶曰。此奇童也。必为国器。国器者。言其器用重大。可施于国政也。

　　龙头

　　魏志。华歆．邴原．管宁俱游学。三人相善故。时人号三人为二龙。谓歆为龙尾。原为龙腹。宁为龙头。故今为魁者号龙头。歆。虚金切。

　　气毬颂

　　仰山颂云。四大假合是虚妄。肚里元来无实相。出门不见须菩提。不觉腾身空里飏。

　　法眼云。四大假合是虚妄。从此与君谈实相。出门不见一纤毫。满目白云与青嶂。

　　儱侗

　　上方董切。下它孔切。未成器也。又直也。一曰长大也。

　　雪老入岭

　　雪峰尝有颂云。光阴倏忽暂须臾。浮世那能得久居。出岭始年三十二。如今早是四旬余。它非不用频频举。己过当须旋旋除。为报满朝朱紫道。阎罗不怕佩金鱼。

　　渺茫

　　上弥沼切。渺茫。水远貌。

　　子规深夜啼

　　沙门灵一宿越州云门诗云。幽人自爱山中宿。况近葛洪丹井西。门前有个长松树。半夜子规来上。

　　齐物

　　庄子．齐物篇大意均彼我。平是非。明自然也。郭象云。夫自是而非彼。美己而恶人。物莫不皆然。然故是非虽异。而彼我均也。

　　秋水

　　君子之交淡若水。小人之交甘如醴。君子淡以亲。小人甘以绝。彼无故以合者。则无故以离也。见庄子。

　　冲云

　　音虫。冲云。谓天也。

　　茸茸

　　如容切。草生貌。

　　滔霜

　　当作涌霜。

　　相治

　　音持。攻理也。

　　学海波澜

　　崔珏哭李商隐。丞纪星郎字义山。谪归幽壤抱长叹。辞林枝叶三春尽。学海波䦨一夜干。风雨易吹灯烛灭。姓名长在齿牙寒。应游物外攀琪树。便着霓裳上玉坛。

　　赋冲云鹞

　　当云赋冲云鹞送丰进二上人。雄飞星流。盖相对二意。

　　喇

　　力葛切。喝喇。言急也。

　　风幡竞辨

　　老卢自传衣之后。至仪凤初。届南海。遇印宗法师于法性寺讲涅槃。卢寓止廊庑间。暮夜。风飏刹幡。闻二僧对论。一云风动。一云幡动。往复酬对。曾未契理。卢曰。可容俗士预高论否。曰。愿闻子说。曰。不是风动。不是幡动。仁者心动。印宗窃聆此语。悚然异之。

　　筏

　　房越切。大曰筏。小曰桴。乘之渡水也。

　　新开

　　即巴陵新开禅院颢鉴大师拈风幡因缘云。祖师道。不是风动。不是幡动。既不是风幡。向甚么处着。

　　懵懂

　　上莫孔切。下多动切。心乱也。

　　渔父

　　说文云。渔。捕鱼也。

　　南史云。渔父者。不知姓名。亦不知何许人也。太康孙缅为浔阳太守。落日逍遥渚际。见一轻舟凌波隐显。俄而渔父至。神韵萧洒。垂纶长啸。缅甚异之。乃问。有鱼卖乎。渔父笑而答曰。其钓非钓。宁卖鱼者邯。缅益怪焉。遂褰裳涉水。谓曰。窃观先生有道者也。终朝鼓枻。良亦劳止。吾闻黄金白璧。重利也。驷马高盖。荣势也。今方王道文明。守在海外。隐沦之士。靡然向风。子胡不赞缉熙之美。何晦用其若是也。渔父曰。仆山海狂人。不达世务。未辨贱贫。无论荣贵。乃歌曰。竹竿籊籊。河水浟浟。相忘为乐。贪饵吞钩。非夷非惠。聊以忘忧。于是悠然鼓棹而去。枻。音裔。楫也。籊。他的切。竹竿貌。

　　[冉-土+(┴/十)][冉-土+(┴/十)]

　　而琰切。渐生貌。

　　艇

　　徒鼎切。小船也。

　　鲲鲸

　　上古浑切。下渠京切。二大鱼也。雄曰鲸。雌曰鲲。

　　呕啊

　　上乌侯切。下乌何切。小儿语也。

　　呜咿

　　上于胡切。叹辞也。下于祇切。喔咿。强笑噱也。

　　嘘嚱

　　上音虚。下许其切。戏。作声也。

　　晕

　　音运。日光气也。

　　偕游

　　音皆。俱也。

　　韩愈

　　字退之。昌黎人。父仲卿。无名位。愈生三岁而孤。养于从父兄。幼刻苦学儒。不俟奖励。寻登进士第。辟藩镇宾佐。发言真率。无所畏避。操行坚正。拙于世务。累官至吏部侍郎。年五十七卒。

　　宪宗元和十四年正月丁亥。迎凤翔法门寺佛骨至京师。留禁中三日。乃送诸寺。王公士庶奔走舍施如不及。愈上佛骨论。极言其弊。宪宗怒甚。间一日。出疏示宰臣。将加极法。斐度等谏言。愈罪太重。乃贬潮州刺史。

　　愈至潮阳。上表。其略云。臣经涉岭海。水陆万里。州南世界。涨海连天。毒雾瘴氛。日夕发作。臣少多病。年才五十。发白齿落。理不久长。单立一身。朝无亲党。居蛮夷之地。与魑魅为群。上览而悯之。授袁州刺史。

　　而禅录诸书载云。宪宗迎佛骨入禁中。而灵感发光。百辟拜贺。唯愈端立。上问。何以不拜。愈曰。臣顷曾看佛书。佛光非青黄等相。此但神龙荷助之光。上问。如何是佛光。愈无以为对。翌日遂撰佛骨论上进。宪宗颇怒。贬愈潮州刺史。

　　愈尝有诗示侄湘云。一封朝奏九重天。夕贬潮州路八千。欲为圣明除弊事。岂将衰朽惜残年。云横秦岭家何在。雪拥蓝关马不前。知汝远来深有意。好收吾骨漳江边。

　　既至潮。聆大颠禅师之名。累邀之不至。一日。大颠特往谒之。愈曰。三请不来。不召何来。曰。三请不来为侍郎。不召而来为佛光。愈曰。如何是佛光。颠曰。看看。后又问曰。军国鞅掌。佛法省要处乞师一言。颠良久。时三平为侍者。乃敲禅床三下。颠问。作甚么。平曰。先以定动。后以智拔。愈曰。和上机峻。愈却于侍者处得个入路。遂拜三平而退。

　　愈尝有三帖召颠云。

　　○愈启。孟夏渐热。惟道体安和。愈弊劣。无谓生事。贬官到此。久闻道德。窃思见颜色。昨到来。未获参谒。已帖县令。具舟奉迎。日久伫詹。愈白。

　　○愈启。海上穷处。无以话言。侧承高道。思获披接。辄有咨屈。北旬晴明不甚热。傥能乘闲一访。实谓幸也。愈白。

　　○愈启。慧匀至辱答问。珍悚无已。所示广大深迥。非造次可量。传云。书不尽言。言不尽意。然则圣人之意。其终不可见邪。如此读来一百遍。不如亲面而对之。愈闻道无凝滞。行止拘缚。苟非所恋着。则山林闲寂与城隍无异。大颠师论甚宏博。而必守山林不至州郡。自激修行。独立空旷无累之地者。非通道也。劳于一来。安于所识。道故如是。不宣。愈顿首。

　　○予尝读韩子与孟简书。谓来袁州。留衣与大颠为别。乃人之情。非崇信其法以求福田利益也。今观禅录。大颠侍者三平击禅床以接韩。凡曰。先以定动。后以智拔。韩谓大颠曰。愈虽问道于师。而在此上人处得入。遂拜之。

　　若其实有所证入。必不自欺自掩也。书称大颠实能外形骸。以理自胜。韩既知大颠之理胜己。是崇信其法而为此言也。详所答孟简书。乃欲泯其信佛之迹而护其儒名耳。不然。以三帖招大颠。愿见之。何耶。

　　民瘼

　　莫各切。病也。

　　买山

　　释支遁。字道林。幼有神理。聦明秀彻。年二十五出家。受业讲通之外。犹善庄．老。为时贤所重。晚年入会稽剡山沃洲小岭。买山为嘉遁之乡。又尝入山阴讲维摩。许询为都讲。人尝有遗遁马者。遁爱而养之。时或有讥之者。遁曰。爱其神骏。聊复畜耳。后有饷鹤者。遁曰。尔冲天之物。宁为耳目之玩乎。遂放之。

　　世说新书云。支公因人就深公买隐山。深公曰。未闻巢由买山而隐。

　　枉

　　纡往切。邪曲也。

　　字人

　　养人也。易。十年乃字。

　　道安

　　梁僧传。释道安。姓卫氏。家世英儒。七岁读书。十二出家。长于讲论。形质甚陋。才辩如流。时人有语云。漆道人。惊四邻。时襄阳习闻齿。锋辩天逸。笼𦋐当时。闻安至止。即往造谒。既坐。称。四海习凿齿。安曰。弥天释道安。安又与行次。习在前云。淘之汰之。瓦砾在后。安云。飏之播之。糠秕在前。人以为佳对。习尝有书与谢安石云。来此见释道安。无变化技术可以惑常人之耳目。无重威大势可以整群小之参差。而师徒肃肃。自桓遵敬。洋洋济济。乃吾由来所未见。

　　鸳鹭

　　上于无切。下鲁故切。职林云。文如鸳鹭之行。武如虎豹之行。

　　蒹葭

　　上古甜切。下古牙切。芦荻也。

　　少室

　　即嵩山少林。初祖面壁之处。西征记云。其山东为太室。西谓少室。高八百六十丈。上方十里。少室与太室相望。但小耳。

　　十字

　　其说见瀑泉．雪峰塔铭。

　　参星

　　参。星名。与商星出没不相见。今事有不偶者。故用此意。春秋．昭元年传。昔高辛氏有二子。伯曰阏伯。季曰实沈。居于旷林。不相能也。日寻干戈以相征讨。后帝不臧。迁阏伯于商丘。商人是因。故辰为商星。迁实沉于大夏。主参。唐人是因。以服事夏商。阏。于葛切。沈。音审。能。音耐。

　　隔身

　　云门。如何是隔身句。自代云。初三十一。

　　扣门

　　僧问云门。如何是扣门句。门云。打。

　　窠窟

　　上苦禾切。下枯骨切。

　　思迟迟

　　思。去声呼。

　　天伦

　　谷梁传云。兄弟。天伦。

　　又楞严云。佛告阿难。汝我同气。情均天伦。

　　○兄弟上下相次。恩爱相属。盖自然而然。非使之然也。故曰天伦。伦理均等也。

　　亮禅者

　　亮。本蜀人。颇通经论。参马祖悟道。且曰。某所讲经论已。谓佛法无它。今日被马大师一问。平生功夫冰释。乃隐洪州西山。自后更无消息。

　　陆羽

　　字鸿渐。隐苕溪。自称桑苎羽。久拜召。不就。性嗜茶。着经三篇。时鬻茶者。至陶羽形置炀突间。祀为茶神。见唐书．隐逸传。羽少事竟陵禅师智积。异日。在它处闻禅师去世。哭之甚哀。乃作诗寄情。其略云。不羡白玉盏。不羡黄金罍。不羡朝入省。不羡暮入台。千羡万羡西江水。曾向竟陵城下来。见李孝美文房鉴古。

　　雀舌

　　谓茶芽也。茶贵出处。而不贵至嫩。古人谓茶牙无雀舌麦颗。此言其嫩也。盖北人无茶鉴。遂以嫩为奇。今以茶为枪旗者。长虽盈寸。而尚未放叶。雀舌麦颗何足道哉。解醒。

　　当作解酲。音呈。醉而觉也。英．酲同韵。

　　草中英

　　茶诗云。嫩芽香且灵。吾谓草中英。夜臼和烟捣。寒炉对雪烹。箩忧碧粉散。尝见缘花生。最是堪珍重。能令睡思清。此诗非郑谷郡官也。乃五代时郑遨所作。

　　遨。字云叟。滑州白马人。唐明宗祖庙讳遨。故世行其字。遨少好学。敏于文辞。唐昭宗时。举进士不中。见天下已乱。有拂衣远去之意。欲携其妻．子与俱隐。其妻不从。遨乃入少室山为道士。其妻数以书劝遨还家。辄投之于火。后闻其妻．子卒。一恸而止。

　　遨与李振故善。振后事梁贵显。欲以掾遨。遨不顾。后振得罪南窜。遨徒步千里往省之。由是闻者益高其行。

　　与道士李道殷．罗隐之友善。世目以为三高士。遨种田。隐之卖乐。道殷有钓鱼术。钩而不饵。又能化石为金。遨尝验其信然。而不之求也。唐明宗以左拾遗．晋高祖以谏议大夫召之。皆不起。即赐号为逍遥先生。遨好饮酒．弈棋。时时为诗章落人间。人间多写以缣素。相赠遗以为宝。至或图写其形。玩于屋壁云。

　　屦

　　九遇切。履属。

　　拂云雾

　　晋卫瓘见乐广。曰。见此人莹然。若披云雾而睹青天也。

　　白鹇

　　户间切。形似雉。尾长四五尺。

　　青戢

　　阻立切。戢翼。

　　放亦

　　当作放你。见它本。

　　峨峨

　　五何切。高峻貌。

　　霄岸

　　犹天际也。

　　少微星

　　少微。一名处士星。晋阳秋云。会稽谢敷。字庆绪。隐于若耶山。忽月犯少微。时戴逵名著于敷时人忧之。俄而敷死。故会稽人士嘲吴人曰。吴中高士。求死不得。

　　三馆

　　一．朝文。二．史馆。三．集贤。唐两京皆有三馆。逐馆命修撰文字。而本朝三馆合为一。并在崇文院中。景祐中。命修总目。即在崇文院。余各置局他所。盖被人所见。

　　致君

　　谓致君为尧舜者。重臣之职也。又白虎通曰。致仕者。致其事于君。君不使自去者。尊贤者也。

　　蒲轮

　　西汉枚乘。字叔。淮阴人也。为吴王濞郎中。吴王谋逆。乘奏书谏王。不纳。乘去而之梁。吴王果反。卒见禽灭。汉既平七国。乘繇是知名。武帝即位。乘年老。乃以安车蒲轮征乘。道死。蒲轮。以蒲裹车轮。惧声之喧也。濞。正备切。

　　堰

　　于幰切。壅水也。颦眉。

　　弼真切。笑也。当作颦蹙也。

　　悰

　　才宗切。虑也。

　　浮图

　　梵语佛陀。或云浮图。或云部多。或母䭾。或没陀。皆五天语。今并译为觉。道士三破论云。佛。旧经本云浮屠。罗什改为佛徒。知其源恶故也。所以诏为浮屠。胡人凶恶故。老子化之。其始不欲伤形。故髡其头。况屠割也。

　　释顺法师曰。经云浮图者。梵语也。或可谓圣瑞灵图浮海而至。故云浮图也。吴中。石佛泛海倏来。即其事矣。今子毁图像之图为刑屠之屠。则泰伯端委而治。故无惭德。仲雍翦发文身。从俗致化。遭子今日离吠声之尤事。有似而非。非而似者。外书以仲尼为圣人。内经云。尼者。女也。或有谓仲尼为女子。汝岂信之哉。犹如图．屠之相类。亦何以殊。

　　否

　　部鄙切。塞也。

　　辞黄檗

　　临济义玄初参黄檗运。以契玄旨。一日。辞黄檗。檗曰。甚么处去。曰。不是河南。即是河北。檗拈拄杖便打。济捉住拄杖云。者老和上。莫旨枷瞎棒。已后错打人去。檗唤侍者。把将几案．禅板来。济曰。侍者。把将火来。檗曰。不然。子但将去。已后坐断天下人舌头去。

　　一角

　　春秋．感精符曰。麟一角。明海内共一主也。

　　半途

　　云门举。盘山语云。光境俱忘。复是何物。直饶与么道。犹是半途。未是透脱一路。僧问。如何是透脱一路。门云。天台华顶。赵州石桥。

　　送文吉

　　正字避御名。

　　瓶谢

　　谢。犹落也。

　　侃

　　空旱切。

　　嘲

　　陟交切。嘲㖸。

　　犀炬

　　晋温峤。至牛渚矶。传言水深不可测。乃毁犀角照之。顷见水族奇怪。或乘车马。至夜。梦人谓曰。与君幽明道隔。何苦相照。峤甚恶之。未几而卒。

　　凤胶

　　凤胶出凤麟洲。洲在西海中。地面方正一千五百里。四面皆弱水绕之。上多凤麟。数万为群。煮凤喙及麟角合煎作胶。名续纮胶。一名连金泥。弓弩已断之纮。刀釰已断之铁。以胶连续。终不脱也。

　　汉武帝天汉三年。巡北海祠。恒山王母遣使献灵胶四两。帝以付外库。不知胶之妙也。以为西国虽远。而贡者不奇。帝幸华林苑射虎。而弩纮断。使者时随驾。因上言。请以胶一分。口濡续弩纮。帝惊曰。异物也。乃使武士数人。对帝引之。终日不脱。胜未续时也。胶。青色如碧玉。见仙传拾遗。

　　景行

　　景伏也。谓景伏高行。王简栖头陀碑。景行迦叶。

　　高躅

　　直录切。蹈躅也。

　　思云侵

　　当作忽云侵。

　　示众

　　此当是二颂。其始七言颂。歇后一句以接学者。后乃六言颂。凡四句。文理章章可晓。勿疑也。

　　丫角女

　　投子古录云。僧问。和上住山。有何境界。师竖起拂子云。会么。僧云。不会。师云。丫角女子白头丝。它录脱竖拂子一节。由是学者妄为穿凿。

　　静节

　　即陶潜渊明也。颜延年陶征士诔序云。夫实以诔。华名由谥。苟高允德义。贵贱何异焉。若其宽乐令终之美好。廉克己之操。有合说典。无愆前志。故询诸友好。宜谥曰静节征士。潜既归宗桑门。种五柳。号五柳先生。

　　隐居

　　陶弘景。字通明。长七尺七寸。朗目疏眉。细形长额。读书万卷余。一事不知。已为深耻。善琴棋。工草隶。未弱冠。齐高祖作相。引为诸王侍读。除奉朝。谓永明十年。脱朝服挂神武门。上未辞禄。诏许之。赐以束帛。月给伏苓五斤。白蜜二升。以供服饵。居于句曲茅山。立馆。自号华阳隐居。人闻书尺。即以隐居代名。本便马善射。晚皆不为。唯听吹笙而已。时爱松风。庭院皆植松。每闻其响。欣然为乐。又尝梦佛授记。号胜力菩萨。见南史。

　　尝有书答大鸾法师云。去朝耳闻音声。兹晨眼受文字。或由顶礼绩岁故。致真应来仪。正尔整拂藤蒲。采汲花水。端襟俨思。伫聆警锡也。

　　芝检

　　汉书仪曰。天子信玺六。皆以武都紫泥封。青囊。白素里。两端无缝。尺一板中暑皇帝。紫泥。紫芝为泥也。

　　士龙

　　世说。荀鸣鹤．陆士龙二人未相识。因会张茂先座。张公以其并有大才。谓曰。二贤相见。可勿作常语。陆举首曰。云间陆士龙。荀。日下荀鸣鹤。陆曰。既开青云睹白雉。何不张尔弓。挟尔矢。张公曰。荀何迟。荀曰。本谓云龙骙骙。今乃见山鹿野麋。兽弱弩强。是以发迟。一座抚掌。骙。音逵。马行威仪也。

　　汇

　　于贵劫。类也。

　　菱花

　　魏武帝镜名。

　　香严

　　见云门室中如来禅。

　　烁迦罗

　　此云金刚。又云坚固。

　　黐

　　尹知切。所以黏鸟。

　　兴化

　　兴化存奖常云。我南方行脚一回。拄杖头未曾拨着个会佛法人。魏府大觉问云。汝凭甚道理有此语。化便喝。觉便打。化又喝。觉又打。来日。兴化从法堂过。觉召曰。我直下疑汝昨日行底喝。与我说来。化云。存奖平生于三圣处学得宾主两喝。尽被和上折倒了也。愿与存奖安乐法门。觉曰。者瞎驴。卸却衲衣。待痛决一顿。化即于言下领旨。

　　牵羊

　　牵羊纳璧。受降之仪。春秋。楚围郑伯。郑伯肉袒牵羊。示为仆隶也。纳璧。凡弱则降。降则衔璧而归。璧。国实也。降者亲奉于君面。缚。无手以执。故用曰衔也。

　　为道日损

　　老氏曰。为学日益。为道日损。

　　保唐无住禅师问道士曰。为学日益。为道日损。损之又损。以至于无为。无为而无所不为。练师等息生会此是老子语。士等皆高拱杜默而已。久之。云。却请和上为说。

　　师云。为学日益者。有心贪学知解。唯增生死尘劳。是世间虚妄之益也。为道日损者。道即众生本性。性离一切名相知解。慕道之人不重于事。即生死尘劳日减。故曰日损也。损之又损之。以至于无为。无为而无所不为者。悟性微妙。即妄念不生。是损之也。既妄念不生。志无间断。是又损之也。为念寂灭。返本还源。是以至于无为也。修学无为。不以无无为证。是无不为也。

　　明招谦尝作无题十颂。有云。百岁看看二分过。灵台一点意如何。贪生逐日迷归路。撒手临岐识得么。雪窦颇类此颂。

　　名纸

　　汉时未有纸。书姓名于刺。削竹木为之。后用名纸代刺也。唐文宗朝之前未有门状。朱崖李相贵盛于武宗朝。百官无以取其意。以旧刺礼轻。至是相扇具衔候起居之状。至合尚之。以贵贱通用。谓之门状。见事始。

　　倚天长剑

　　宋玉大言赋。方地为舆。圆天为盖。弯弓射扶桑。长剑倚天外。

　　青城

　　山名。在蜀。

　　苎

　　直吕切。草可作布。

　　霜前竹

　　见池阳问葛陂。

　　眷恋

　　上居倦切。还顾也。下力眷切。慕也。

　　拗

　　当作坳。于交切。地不平也。拗。于绞切。拉也。非义。

　　从北

　　当作从此。

　　使君

　　东汉．𡨥恂传注使君。君。尊之称也。

　　台榭

　　说文曰。观四方而高者曰台。

　　尔雅。有木曰榭。

　　秋波

　　越绝书云。太阿剑其色如秋水。

　　腐草

　　上扶雨切。朽也。物类志云。季夏大暑之月。腐草化为萤。其虫腹下有火。流光熠然。

　　人命呼吸

　　四十二章经。佛问诸沙门。人命在几间。对曰。在数日间。佛言。子未为道。复问一沙门。人命在几间。对曰。在饭食间。佛言。子亦未为道。复问一沙门。人命在几间。对曰。呼吸间。佛言。善哉。善哉。可为道者矣。

　　谢池

　　谢灵运登池上楼。潜虬媚幽姿。飞鸿响远音。溥霄愧云浮。栖川怍渊沈。进德智所拙。退耕力不任。徇禄反穷海。卧痾对空林。衾枕昧节候。褰开暂窥临。倾耳聆波澜。举目眺险嵚。初景革绪风。新阳改故阴。池塘生春草。园柳变鸣禽。祁祁伤豳歌。萋萋感楚吟。索居易永久。离群难处心。持操岂独古。无闷征在今。

　　谢作此诗未就。梦族弟惠连。遂得此。因以为神助。故合鲙炙人口。怍。音昨。惭也。豳。音彬。

　　兰亭

　　在今越之天章寺。晋人傍兰为亭。因以为名。

　　右军

　　晋右将军王义之。字逸少。善草隶。为古合之冠。论者称其笔势飘若游云。矫若惊龙。尝为越州内史。永和九年三月上巳日。与子弟辈至山阴之兰亭。修禊事也。曲水流觞。赋诗为乐。遂制游兰亭诗序。辞翰冠绝。为世所宝。苏易简文房四赞云。逸少兰亭叙。用蚕茧纸．鼠须笔。遒媚劲健。绝代更无。唐太宗后得之。洎王华大渐。语高宗曰。有一事。汝从之。方展孝道。高宗涕泣。引耳而听。言。得兰亭序陪葬。吾无恨矣。唐末乱。罹诸陵温韬所。发其所藏书𦘕。皆剔取其装轴金玉而弃之。晋魏以来。诸贤墨迹复流落于人间。今所传者。皆其模刻。失真远甚。兰亭。唯长安薛本尤为精绝。禊。音系。

　　墨池

　　墨池在兰亭之侧。乃逸少涤砚池也。池之旁有细竹。竹之叶皆斑斑有墨点。世传当年逸少酒笔所及。至今尚尔。或移植它处。则不复见矣。盖亦异事之可传也。昔云门僧清隐常赋诗云。枝枝叶叶洒成纹。不比湘川有泪痕。手里鼠须池里墨。至今踪迹记龙孙。

　　荪

　　音孙。香草．菖蒲是矣。

　　扶吾病起

　　六祖谓让和上曰。西天般若多罗谶汝足下出马驹子。踏杀天下人。病在汝身。不须速说。让自执侍左右一十五年。

　　谷雨

　　三月中气也。谷雨之日萍始生。

　　二疏

　　汉疏广为太子太傅。子疏受为少傅。广谓受曰。吾闻知足不辱。知止不殆。可以长久。巧遂身退。天之道也。父子遂谢病。上许之。赐金三十斤。东宫复赐五十斤。公卿故人设饯于都门。送车百乘。既归。散金乡党宗族。其沾其赐。

　　运青

　　当作韵清。

　　萧搔

　　当作萧骚。[颱-台+(癸-天+虫)]。苏刀切。风声。

　　睽

　　苦圭切。乖异也。

　　颜巷

　　论语。子曰。贤哉回也。一箪食。一瓢饮。在陋巷。人不堪其忧。回也不改其乐。

　　斯文

　　子畏于匡。曰。文王既没。文不在兹乎。天之将丧斯文也。后死者。不得与于斯文也。天之未丧斯文也。匡人其如予何。

　　负舂

　　六祖初谒五祖于黄梅。法乳相投。遂负石于腰。以供簸舂之务。

　　寂住

　　投子大同和上尝问翠微云。如何是真理。微云。真理不理。如何是真空。微曰。真空不空。微乃有谶偈曰。真理何曾理。真空亦不空。大同居寂住。敷演我真宗。寂住。即投子。峰名也。

　　死中得活

　　投子大同悟翠微宗旨。结茅而居。一日。赵州谂至桐城县。途中相遇。乃逆而问曰。莫是投子山主么。师曰。茶盐钱乞一文。州无语。先到庵中坐。师携油瓶归。州曰。久向投子。到来只见个卖油翁。师曰。汝只见卖油翁。且不识投子。如何是投子。师曰。油。油。州又问。死中得活时如何。师云。不许夜行。投明须到。州云。我早侯白。伊更侯黑。

　　龙朔

　　即唐高宗之年号。乃六祖得法之时也。

　　清尘

　　汉书．注云。尘。谓行而起尘。清者。尊贵之意。

　　倧

　　作冬切。

　　涪江

　　缚谋切。属东川梓州。今涪城县是也。

　　岌岌

　　鱼及切。高貌。

　　步武

　　曲礼云。堂上接武。堂下布武。武。迹也。谓每移足。各自成迹。步武。言其足迹也。

　　抉

　　于决切。出也。

　　剿绝

　　上子小切。绝也。剿绝。古之重语。

　　驾御昂蘖

　　驾车御马。犹执鞭之士也。杜诗。君王自雄武。驾御必英雄。昂蘖。车中之具也。然驾御昂蘖。亦无所出。

　　一鹗

　　西汉孔融荐祢衡书云。鸷鸟累百。不如一鹗。

　　指也乎其势

　　当作指掌排其势。见写本。盖当时仇校之不工刀笔者。猒其点画之繁。则戏以简易者易之。率皆如此。行家所谓水玉一者是也。夫是固不可不慎选其匠手矣。

　　良牧

　　翟方进奏曰。古选诸侯贤者以为州伯。令部刺史居牧伯之位。秉一州之统。请罢刺史。置州牧。

　　○善为政者。故曰良牧。牧。养也。置牧所以养民。

　　爵

　　即略切。文字音义云。爵。量也。量其职。尽其林也。

　　棠树

　　诗。甘棠。美召伯也。召伯之教。明于南国。蔽芾甘棠。勿翦勿伐。召伯所苃。苃。音跋。

　　非烟

　　史云若烟非烟。若云非云。郁郁纷纷。是谓庆云。彰王者之瑞也。

　　[跳-兆+舜]

　　正作蹑。足辄切。蹈也。

　　贰职

　　贰。副贰也。

　　白屋

　　颜师古云。白屋谓白盖之屋。以茅覆之。贱人所居也。盖。音合。

　　陛

　　当作升。音升。登也。

　　蠹

　　当故切。蚀木虫也。

　　技俩

　　上渠倚切。下良蒋切。艺也。巧也。

　　德星

　　德星。瑞星也。亦曰景星。其状无常。常现于有道之国。礼．稽命征曰。内外之制。各得其宜。四方之士无留滞。则天有德星。

　　见汉陈仲弓从诸子侄造荀和父子。于时德星聚。太史奏曰。五百里贤人聚。

　　又弘明云。道开入境。仙人星见。罗什入关。德星见野。

　　高兴

　　当作高与。

　　武夷

　　山名。在建州。

　　十八人

　　社主远法师。雁门人。年二十一。闻道安讲般若。豁然大悟。乃叹曰。儒道九流皆糠秕尔。遂与弟慧持投簪落发。常以大法为己任。后之庐山西林之侧。山神辟地运木。建寺居之。于是谨律之侣。绝尘之客。不期而至。所谓宗雷等一十八人。同修净土。影迹不至尘俗。每送客。以虎溪为界。年八十三。顺寂于寺。

　　○刘遗民。名程之。字仲思。既慕远公之名。乃录浔阳柴桑以为入山之资。公侯辟之皆不应。遂易名遗民。感疾。便依念佛三昧。果见白毫相。次见佛真影。合掌向西而逝。

　　○雷次宗。字仲伦。立馆东林僧房。宋文帝征至都。立学于鸡笼山。主生员百余人。久之。复还社中。

　　○周续之。字道祖。与刘遗民．陶渊明为浔阳三隐。武帝于东郭外开馆待之。乘舆降幸。或问之曰。时践王庭。何也。笑曰。心驰魏阙者。以江湖为桎梏。情致两忘者。市朝亦岩穴尔。

　　○宗炳。字少文。善琴书。累辟不起。衡阳王至其庐。命之。角巾布衣引见不拜。王曰。屈先生重禄可乎。曰。禄如腐草。衰盛几何。尝游荆巫衡岳。晚年𦘕图于室。曰。吾老矣。名山不可再睹。唯澄怀观道。卧以游之。抚琴动操。欲令众山皆响。

　　○张野。字莱民。累征不就。一味之甘。一庾之粟。与九族分之。躬自菲薄。师敬远公。自称门人。

　　○张诠。字秀硕。虽耕锄。犹带经自乐。累征不就。

　　○西林慧永。内外洞达。言常含笑。别立禅室于岭上习禅。年八十三而逝。山中闻香。七日不绝。

　　○竺道生。预远公社。元嘉十一年冬讲次。法席将毕。忽见麈尾纷然而坠。端坐正容。隐几而逝。

　　○慧持。远公弟也。遍学众经。游刃三藏。风神俊爽。衲衣半胫。常蹑革屣。社中往来三千。持为上首。

　　○佛陀耶舍。此云觉明。入长安。罗什使姚兴迎之。诵昙无德律。兴疑其谬。令诵羌籍。王方可五万言。二日覆之。不误一字。预社后。还罽宾。

　　○佛陀䟦陀。甘露饭王裔。神变不一。与远公倾盖如旧。年七十一。示疾建邺。

　　○慧睿。博学执节。晋有四圣。睿其一也。

　　○昙顺。义论精博。志道不群。多以利济为本。

　　○昙恒。年十三。讲大乘经论。德行孤清。岁寒不改。

　　○道昺。远公弟子。深达经律。猎涉外书。一览不再。

　　○道敬。远公弟子。每叹戒律终身难全。愿净六根。但禀一戒。师亦听之。后入若耶山。

　　○昙诜。远公弟子。善别识鸟兽俊钝之性．草木甘苦之味。昺。音内。

　　菡萏

　　尔雅。荷．芙蕖。别名芙蓉。江东呼荷。其茎茄。其叶[蕸-(巨-匚)+几]。其木蔤。其花菡萏。其实莲。其根藕。其中的。的中薏。薏。音忆。[蕸-(巨-匚)+几]。音遐。

　　天常

　　杨子。孰有书不由笔。言不由舌舌。吾见天常为帝王之笔舌。说者曰。天常。五常也。帝王之所制奉也。

　　类变

　　杨子。螟蛉之子殪而逢蜾蠃。咒曰。类我类我。久则肖之。

　　搜神记曰。土蜂名蜾蠃。俗谓蠮螉。细腰之类。其为物而无雄。不交不产。常抱桑虫子。育之即化成己子也。

　　化书云。夫蠮螉之虫。孕螟蛉之子。传其情。交其精。湜其气。和其神。随物大小。俱得其真。蠢动无定情。万物无定形。小人由是知马可使之飞。鱼可使之驰。土木偶可使之有。知婴孩似乳母。斯道不远。螟蛉。音冥令。殪。音翳。杀也。蜾蠃。音果蓏。蠮螉。上乌结切。下于公切。

　　阖国

　　见颂古。

　　小桂

　　二十七祖谓达磨曰。吾灭后六十七年。当往东方震旦国土广设法药。度彼众等。令获菩提。磨曰。后往震旦当有何难。有得道者否。祖曰。彼国有获菩提者。如稻麻竹苇。不可胜数。汝当至彼。不久即出。听吾谶曰。路行跨水忽逢羊。独自凄凄闇渡江。日下可怜双象马。二株嫩桂九昌昌。

　　环中

　　庄子。彼是莫得其偶。谓之道枢。枢始得其环中。以应无穷。此言循环而无穷。得其环中者也。

　　灵彻

　　当作澈。唐江西使韦丹与东林僧灵澈。忘形之契。篇什唱和。月四五焉。序曰。澈公近以匡庐七咏见寄。及吟味之。皆丽绝于文圃也。俾予益起归欤之兴。且芳时胜侣上游三二道人。心当攀跻千仞之峰。观九江之水。是时飘然而去。不希京口之顾。默尔而游。不假东门而送。天地为一朝。万物任陶铸。夫二林羽翼。松径幽邃。则何必措足于丹霄。驰心于太古矣。偶为思归绝句一首。以寄上人法友。幸先达其深趣矣。王事纷纷无暇日。浮生冉冉只如云。已为平子归休计。五老岩前必共闻。

　　澈酬之云。年老心闲无外事。麻衣草坐亦容身。相逢尽道休官去。林下何曾见一人。灵澈。字源澄。大历中。授诗于严维。兼与皎然为友。每讲诗道。遂名著焉。是知澈当作澈。澈。直列切。

　　慵

　　蜀庸切。懒慵。

　　慷恺

　　下当作慨。苦盖切。慷慨壮士不得志也。

　　率

　　与率同。

　　李将军

　　汉．传飞骑将军李广多与丐奴战。丐奴多败破。单于素闻广贤。令曰。得李广。必生致之。

　　胡骑一日得广。置广两马间。络而盛卧。行十余里。广阳死。睨其旁有一胡儿骑善马。广暂腾上胡儿马。因推堕儿。取其弓。鞭马南驰数十里。复得其余军。因引而入塞。丐奴捕者骑数百追之。广行取胡儿弓射杀追骑。以故得脱。于是至汉。广后居北平。丐奴闻之。号曰飞骑将军。避之数载。不敢入。

　　凯歌

　　司马法曰。得意即凯乐。所以示喜也。唐天和二年。方定其仪。凡命将征讨有大功。将入都门。鼓吹振作。迭奏破阵乐等四曲。

　　其一曰破阵乐。受律辞元首。相将讨叛臣。咸歌破阵乐。共赏太平人。其二曰应圣期。应圣期昌运。雍熙万寓清。乾坤资化有。海岳用休明。辟土忻耕稼。销戈遂偃兵。殊方歌帝泽。执贽贺升平。其三曰贺朝欢。四海皇风被。千年德水清。戎衣更不着。今日告功成。其四曰君臣同庆乐。主圣开昌历。臣忠奉大猷。君看偃革后。便是太平秋。

　　荆丛丛

　　吴均续齐谱记云。京兆田真与弟田广．田庆欲议分财。庭前有紫荆。花叶甚盛。一夕。树即枯死。真见之。惊谓弟曰。树本一根。见吾等异居。便乃枯悴。况人兄弟孔怀而可离异。是人不如树也。二弟感其言。遂已。树一旦复荣。

　　莪丛丛

　　诗．蓼莪。刺幽王也。民人劳苦。孝子不得终养焉。蓼蓼者莪。匪莪伊蒿。哀哀父母。生我劬劳。蓼。音六。草长大貌。

　　孝悌

　　下特计切。善事父母曰孝。友于兄弟曰悌。

　　沚中

　　诗。菁菁者莪。乐育材也。君子能长育人材。则天下喜乐矣。菁菁者莪。在彼中沚。既见君子。我心则喜。

　　风之上

　　诗序曰。诗有六义焉。一曰风。二曰赋。三曰比。四曰兴。五曰雅。六曰颂。上以风化下。下以风刺上。主文而谲谏。言之者无罪。闻之者足以自戒。故曰风。

　　指马

　　近一指。近取诸身也。远一马。远取诸物也。

　　澹交

　　见前颂秋水。

　　照乘

　　魏惠王曰。若寡人之国虽小。有径寸之珠。照前后车各十二乘者十枚。

　　臆

　　于力切。

　　巴歌

　　西汉．注云。巴。巴人也。当高祖初为汉王。得巴俞人。并趫揵善斗。与之定三秦灭楚。因存其武乐也。即今之巴州．俞州。宋玉所谓下俚巴歌。国中属而和者数千人矣。趫。丘祅切。

　　竺卿

　　释子之通称。谓竺国之卿辅也。亦犹此方三公九卿也。释名曰。卿。庆也。言万物皆庆赖焉。

　　伽耶城

　　吾佛降诞于迦毗罗城。成道于伽耶城。转法轮度五比丘已。入灭拘尸那城。

　　铭

　　莫经切。释名曰。铭。名也。记铭其功也。选．注云。铭则述其功。美使可称也。

　　创

　　楚亮切。初也。

　　虞

　　当作𧇽。音巨。释名曰。所以悬钟。横曰栒。纵曰𧇽。汉书．注曰。𧇽。鹿头龙身。神兽也。谓钟鼓之柎饰为此兽。栒。音笋。

　　警

　　居影切。寤也。

　　概

　　紫微赵公名。

　　恶

　　音乌。安也。

　　幽灵息苦

　　付法传云。罽服吒王极大聦明。威伏四海。杀九亿人。因闻马鸣说法。方悟先非。恐入地狱。后病。被逆臣坐于面上。气绝而死。堕大海中。为千头鱼。常有釰轮随身。每闻钟声。小息其苦。乃托梦与子。钟令长打。

　　又僧传。释三果。有兄死生地狱。其妻忽梦夫曰。已死备经诸苦。今沐禅定寺僧智兴鸣钟声震。同受苦者一时解脱。今生乐处。可备绢十匹奉之。并伸吾意。后奉绢与兴。兴曰。子常愿也。绢乃施众。

　　种智

　　根本智内证真如。即法报二身。名一切智。后得智外照有缘。应物现形。如水中月。即三种化身。名种智也。故此二名云一切种智。

　　飞雄辩

　　世尊具飞流之大辩。

　　感通传

　　传云。西国修多罗院有一石钟。形如吴样。色如青碧玉。可受十斛。鼻上有三十三天像。四面以金银隐东西两面。有宝珠陷在其腹中。大如五升。一角分耀。状若华形。周匝作十方诸佛初成道像。至日出时。钟上有诸化佛说十二部经。舍卫城童男童女悉来听之。闻法证圣。犯欲者。则不闻法。摩尼大将以金刚杵击之。百亿世界中闻声。于光明中悉闻百千释迦佛说修多罗经。此钟是拘留秦佛所造。彼佛灭度后。娑竭龙王收去。至释迦佛兴。龙复将来。至佛灭后。钟先唱言。却后三月。当般涅槃。钟鼻诸天闻皆涕泣。龙复将去。

　　拘留孙

　　或言拘留秦。此云应已断。贤劫第一佛。

　　铮铮

　　楚耕切。金声也。

　　淮甸

　　上户乖切。水名。释名曰。围也。围绕杨州北界。东至海也。

　　百钧

　　居匀切。三十斤为一钧。

　　蹲熊

　　上徂尊切。坐也。下为恭切。兽也。有爪而多力。

　　祇园

　　祇。此言胜氏。梵云僧伽蓝摩。此言众园。祇园寺之通称。由祇陀太子园造佛精舍。因以为名。

　　殷殷

　　于谨切。雷声也。

　　师资

　　见云门录上。

　　铿铿

　　口茎切。金石声也。

　　索索

　　索铎切。

　　二听

　　一．天听。二．人听。

　　五观

　　一．肉眼见粗事色。二．天眼见因果细色。三．慧眼见粗细色心遍真之理。四．法眼见色心粗细因缘假名俗谛诸法。五．佛眼见中道圆真佛性之理。又能双照粗细因缘事理。

　　梵𢋇

　　余招切。座也。

　　骈罗

　　上[箔-白+(甫-、)]眠切。谓骈阗罗列也。

　　干橹

　　礼记．儒行。孔子对哀公曰。儒有忠信为甲胄。礼义为干橹。戴仁而行。抱义而处。虽有暴政。不更其所。其自立有如此者○甲。铠。胄。兜鍪也。干橹。小盾大盾也。

　　爰构

　　上雨元切。为也。于也。下古候切。架也。

　　鲸音

　　鲸鱼名。生海中。雄曰鲸。雌曰鲵。大者长十余里。常以五月就岸。生数万子。至八月。引子还海。鼓浪成雷。喷水成雨。水族畏之。眼为明珠。或长一千里。

　　物类相感志云。海岸有兽曰蒲牢。而性畏鲸鱼。食于海畔。鲸或跃。蒲牢则鸣声如钟。今人多状蒲牢兽形施于钟上。斫撞为鲸而击之。鲸本无声。因鲸跃而蒲牢鸣。故曰鲸音。

　　增悲

　　犹悲增也。菩萨人不取涅盘而利生。曰悲增也。

　　遵晦

　　上将伦切。循也。下晦昧也。

　　陟明

　　中力切。升进也。

　　禹汤

　　禹事见瀑泉。汤。帝喾之后。名履。字天乙。母氏扶都。见白气贯月。感而生汤。丰下兑上。身长九尺。仕夏为诸侯。有圣德。诸侯归之。遭桀无道。囚于夏台。后得免。

　　桀无道。汤与诸侯同盟于景毫之地。会桀于昆吾之墟。大战于鸣条之野。桀奔于南巢。汤既克桀。让天下于务光。务光不受。汤即位都于毫。

　　元凯

　　八元。见前颂八元应主文。八凯。即高阳氏有才子八人。曰苍舒．隤[(壴-士+山)*支]．梼戭．大临．尤降．庭坚．仲容．叔达八者。齐圣广渊。明允笃诚。天下之民谓之八凯。凯。和也。见春秋传。隤[(壴-士+山)*支]。上徒回切。下五哀切。梼戭。上徒劳切。下余忍切。

　　绀园

　　梵语僧伽蓝摩。此云众园。西域有给孤独园．祇园．金园．鸡园之名。园以群生种植福慧为义。皆佛祠之通称。绀园。即绀宇也。释名曰。绀。含也。谓青而含赤色也。内教多称绀目．绀发。取此义也。

　　●雪窦开堂录

　　筌蹄

　　见云门忘筌。

　　既浃

　　即协切。洽也。彻也。

　　开堂

　　说见杂志。

　　白椎

　　见杂志。

　　射虎

　　见祖英上。

　　没羽

　　王遇切。

　　龙斗

　　华严鬻香长者。人间有香。名曰象藏。因龙斗生。若烧一丸。即起大香云弥覆王都。于七日中雨细香雨。

　　专孜

　　专孜无出。当作孜孜。说文云。孜孜。汲汲也。周书。孜孜无怠。又惟日孜孜。

　　自贻

　　当作自怡。

　　日用而不勤

　　当作日月运而不动。此句误以月为用。以动为勤。中脱运字。误二字。脱一字。

　　鼷鼠

　　胡鸡切。西汉．注。鼷鼠。一名甘鼠。食人及鸟兽。至尽不痛。

　　尔雅郭璞有螫毒者。

　　嘉幸

　　当作喜幸。

　　义烈

　　当作义例。

　　韩信临朝底

　　汉吕后因人告韩信欲反。后与萧相国诈谋。谓信曰。虽病。可强入贺。信临朝。吕后使武士缚信。斩之长乐钟室。信方斩。曰。吾不用哙通。反为女子所诈。

　　晒浪

　　浪。当作㫰。曝也。

　　寮舍

　　寮受命于日。寮疏之以受明。明窗之室谓之寮舍。

　　𪅎

　　知咸切。鸟啄物。

　　月𠰚

　　当作呢。

　　叵耐

　　上正作叵。不可也。

　　韬略

　　韬谓六韬。武成王作也。第一．霸典文论。第二．文师武论。第三．龙韬主将。第四．虎韬偏裨。第五．豹韬校尉。第六．大韬司马。略。谓三略。上．中．下。黄石公作。韬谓韬藏天机。略谓括略应变。

　　揉

　　人久切。

　　寄山

　　当作寄士。

　　七十九

　　七十九或云八十一。或云七十三。互出不同。各有所主。七十九。谓不敢竞世尊之寿也。八十一。将晦隐于中岩。预为十年之约。然师实示寂于七十三岁。

　　韶阳奇句

　　云门举。长庆拈拄杖云。识得者个。一生参学事毕。师云。识得者个。为甚么不住。

　　九万

　　庄子。鹍化为鹏。搏风而上者九万里。

　　岁月将阑

　　阑。希也。西汉．注。酒阑。谓半罢半在曰阑。如岁月亦然。

　　复枕

　　当作伏枕。谓困病也。

　　一文一技

　　亡名宝人铭曰。一文一艺。空中小蚋。一技一能。日下孤灯。

　　存历

　　历。止其所也。又时也。言存而不忘其时也。

　　亮兮辜马

　　见祖英下亮禅者。

　　龄难

　　当作令难。令。去声呼。

　　负石

　　见祖英下负舂。

　　投针

　　提婆菩萨自执师子国来求论难。造龙猛门。龙猛素知其名。遂满钵盛水。令弟子持出示之。提婆见水。默而投针。弟子将还。龙猛深嘉叹曰。水之澄以方我德。彼来投针以穷其底。若斯人者。可以论玄议道。

　　宝冠照水

　　见祖英上傅大士。

　　烈宿

　　当作列宿。

　　从容

　　上七从切。款曲也。

　　磨淬

　　当从火。作焠。坚刀刃也。七内切。淬。灭火器也。非义。

　　幽游

　　当作优游。诗。优哉游哉。

　　羽韩

　　当作羽翰。音寒羽也。

　　●雪窦拾遗

　　即雪窦录中所未编集者。得于四明写本。或诸方石刻。及禅人所藏手泽。凡二十九篇。谨录于左。

　　上堂云。要会与么。兔马有角。古路坦平。忽尔遭扑。复问如何。千错万错。会不与么。牛羊无角。古殿苔滑。谁敢措脚。王者不来。清风索索。随声便喝。

　　小参。举法尔不尔。云。不假功成。将何法尔。法尔不尔。俱为唇齿。不假三寸。衲僧又奚为开口。除却二听。且作么作采取。乃成颂曰。

　　干城高锁月。夏云欲为雨。

　　若谓非全功。子细看规矩。

　　故经云。汝试于中。次第标指此是文殊．此富楼那．此目犍连．此须菩提．此舍利弗。但如镜中无别分析。复成颂曰。

　　夏云多奇峰。干城冷相映。

　　借问诸禅僧。那个堪凭定。

　　故经云。汝今谛观。法法何状。若离色空。动静通塞。合离生灭。越此诸相。终无所得。生则色空。诸法等生。灭则色空。诸法等灭。作何形相。相状不有。界云何立。

　　代别。举。王常侍一日访临济。同于僧堂看。侍云。一堂僧还看经么。济云。不看经。侍云。还参禅么。济云。不参禅。侍云。经又不看。禅又不参。毕竟作甚么。济云。总教成佛作祖去。侍云。金屑虽贵。落眼成翳。又作么生。济云。我将谓是个俗汉。

　　师代别云。强将手下无弱兵。直饶临济全机。也较三千里。

　　○承天宗和上录中误收。

　　行录

　　师行脚时。问大龙和上。语者默者不是。非语非默更非。总是总不是拈却。大用现前。时人知有。未审大龙如何。龙云。子有如是见解。师云。者老汉瓦解冰销。龙云。放你三十棒。师礼拜归众。大龙却唤适来问话底僧。师便出众。龙云。老僧因甚么瓦解冰销。师云。转见败阙。龙作色云。叵耐。叵耐。师便休去。南岳雅和上闻举。云。大龙何不与本分草料。师云。和上更须行脚。

　　○师问庐山罗汉和上云。法尔不尔。如何指南。

　　汉云。实谓法尔不尔。师云。且听诸方断看。汉云。道者更须子细。师云。喏。喏。

　　○师到舒州四面和上处。才相见便问。古人道。千里无来却肯伊。即今和上还肯却无。面云。识取来意好。师云。暂时不在。面云。知即得。师云。大众一时记取。

　　○师到蕲州回峰和上处。相见便问。旧时朋友忌讳总无。今日主宾若为区别。峰云。老兄远来不易。师云。将谓和上忘却。峰云。放一线道。师云。不与么却与么。峰云。且坐吃茶。师云。吃茶。吃茶。

　　○师问慧日和上。明知生不生相为生之所流即不问。颇有不知生不生相为生之所流也无。日云。还见两畔僧么。师云。三十年后此话大行。日云。且礼拜着。来日师上问讯次。日云。上座问底话甚奇怪。师云。也是寻常。日云。老僧未明上座问端。师云。某甲触忤和上。日云。住持事繁。师遂辞去。日云。上座诸处去来。何不且住。师云。恩大难酬。日云。前去。善自保爱。师云。喏。喏。

　　○生不生相缘。见师子吼了义经。经云。尔时文殊师利问庵提遮曰。颇有明知生而不生相为生所流者否。答曰。而虽自明见。其力未充。而为生所流者是也。又问曰。颇有无知不识生性。有毕竟不为生所流者否。答曰。无。所以者何。若不见生性。虽因调伏。少得安处。其不安之相常为对治。若见生性者。虽在不安之处。而安相常现前。若不如是知者。虽有种种胜辩。说甚深典籍。而即是生灭心。说彼实相密要之言。如盲辩色。因它语故。说得青黄赤白黑。而不能见色之正相。

　　疏古

　　宝冠峨峨寒映水。陌路相逢呈卍字。七十九年无处寻。夜来相忆不相似。

　　偶作

　　莫学牧童儿。骑牛无准则。莫学取鱼父。志筌要多得。三个两个知是谁。风雨忽来天地黑。

　　寄赠

　　追南岳旧游杼歌纪赠首座素禅客

　　潇湘称绝曾游历。五十年来常记忆。锦霞片段分水光。蓝岫凭凌锁寒碧。藏灵掩粹存奥区。雪山草盛沧溟珠。品流诞寄非闲境。汵澹谁论蟾影孤。素禅客兮听斯语。道无根兮应自许。五天正令频频举

　　○寄水阳张居士

　　水阳禅者张居士。庞公净名可为侣。衰岸休云观落花。离城岂有意中语。春风高兮扫雪岩。寒云影断见霄月。月中亦有双桂树。三老对谁共攀折。古兮今兮难不难。西江吐尽沧海干。一言为报宣城客。归去应知天地宽

　　○石城病中寄谢王延评见访

　　江城秋病客。门掩昼慵开。鹊报禅家喜。风清国士来。光尘迎不及。静语愧难陪。一日存轻策。重期谒象雷。

　　饯送

　　送一禅者归越

　　禅者名思一。遁迹会稽华严。居常杜门。性介寡合。予尝往见之。时年七十有五。出示北颂。颂尾题云。庆历八祀正月。乳峰隐之病中书。

　　谁观春草青。谁对春云白。若耶溪上寺。去去曾吾宅。

　　○送祥禅者

　　禅客秋思生。𢹂筇复卷衲。或问何所来。不知若为答。十万迢迢非古今。一言会与风云合

　　○赋松拂送僧

　　落落岁寒枝。苍苍愧春色。对扬曾有规。助语忽无迹。殷勤将赠行。知意不知极

　　○送晓严禅者之琅玡

　　滁上有宗师。域中隐善贾。乌兔悬高明。风云拟何藉。卞和未鉴玉。伯乐非辨马。羡君远去寻。斯意斯人也

　　○送瓘禅者

　　野水轻舟。乘兴分流。秋光不尽。谁也争求。握松为柄未极。析柳赠行岂休。休休。百川骇浪兮空悠悠

　　○送僧

　　万里迢迢离蜀国。四明得得访禅家。林间相见又相别。惹裓乱飘松桂花

　　○小师元耸再归省觐以颂送之

　　黄金列国无影树。曾泛龙舟振高古。我是耽源来豫章。西江吸尽对吾祖。斯之归兮非如斯。寒空片段云垂垂。十万九万复何者。一千一橹休相随。噫。争之潮落潮生未远朝。

　　吊悼

　　悼武威评事

　　极数非论亦可论。半为知幸半销魂。虽无爵禄资名位。况有鸾凰作子孙。鄞水好辞星未掩。越山孤广月应昏。我惭老病松岩下。空对悲风咏德门

　　○悼河间评事

　　随丧人物百千重。弹指郊原事已空。唯有新㘽小松柏。为君遐古动悲风。

　　○门亦高门好子孙。孝诚风雨杂愁云。灵兮后夜应生梦。吾爱论文不在文。

　　○休叹光阴不可追。冥搜何必在清奇。道存交臂新新意。曾许亡兮作者知。

　　真赞

　　瑞光月禅师并序

　　师雄峰断际之宏胄也。昔与我结象外之友。萍依殊流。匪谓无定。但二十年夐指霄极。一日。有熙禅者自姑苏而至。以师真仪相示。复请为赞。古岩萧萧。若款善应。因抽毫勉意。式用增仰。

　　○道兮孤绝。人将枉驾。再生马驹。踏杀天下。二轮千辐。古今绝回。飞雹击电。烈风迅雷。东西南北竞头走。相对不知何处来。

　　○秋空廓彻兮云崩腾。沧海鼓荡兮波澄澄。瑞光之师兮无尽灯

　　○四明僧正定慧大师

　　太虚不云。巨溟有月。善应谁分。纤尘乃绝。良工妙传。神姿炳着。定慧大师。像龄调御。俯也仰也。为权为衡。德迥岳峙。辩列河倾。天人聚中。凛然风清

　　○尧峰宝云禅师

　　雕檀不彰。肖像何土。悲兴遽圆。是谓方起。起必潜殊。二兮乃图。尘消海峤。翳绝天衢。宝云禅师。寒蟾影孤。

　　示寂偈

　　白云本无羁。明月照寰宇。吾今七十三。天地谁为侣。

　　○此偈乃会稽思一禅者出示。按吕夏卿塔碑云。师将示灭。或曰。师独无颂辞世。而师曰。吾平生患语之多矣。遂亡。想必有一伪。然其颂颇类雪窦之作。疑吕之说非。故录之云。

　　祖庭事苑卷第四
卍新纂续藏经第 64 册 No. 1261 祖庭事苑


　　祖庭事苑卷第五

　　睦庵　(善卿)　编正

　　●怀禅师前录

　　师讳义怀。温州乐清陈氏子。世以渔为业。其母梦星殒于庭。而光明满室。已而有娠。及生。尤多吉祥。师幼随父取鱼。得必请放。因求出家。父母听之。初礼郡僧为师。僧前一夕梦神人曰。法王来也。翌旦。独师归之。僧深以为异。晚𨽻业都下景德寺。

　　天圣中。业优得度。师遇言法华于阛阓中。言抚其背曰。云门．临济。

　　初参金銮善．叶县省。晚谒翠峰明觉。因营众务。汲水担忽堕地。师豁然知归。由是名振丛林。皆目之为禅头云。

　　师开堂演法。凡九迁道场。实明觉之法嗣。后以疾遁居池州杉山庵。虽体疲芣。而诲人不倦。时门人智才住杭之佛日。迎师养疾。一日。才至苏未还。师遽令人促之比还。师告之曰。时至。吾将行矣。

　　才曰。师有何语示徒。乃说偈曰。

　　红日照扶桑。寒云封华岳。

　　三更过铁围。投折骊龙角。

　　才曰。卵塔已成。后有何事。

　　师竖起拳云。只是者个。

　　才进曰。复有何事。师乃弹枕子三下。

　　才曰。师可行矣。

　　遂推枕而逝。俗寿七十二。僧腊四十六。时治平元年甲辰九月二十五日也。十月葬于佛日山。

　　呜呼。师之去世。而其道愈传。嗣子法孙皆奉优诏。演唱都城。天下禅流蚁慕云集。至于王公大人执弟子之礼者多矣。而云门之道不坠。尤盛于今日者。师之有力焉。崇宁中。今　天子敕谥振宗大师。

　　箧衍

　　上苦协切。箱箧也。下以浅切。笥也。

　　燕金

　　燕国产金。故以名焉。

　　赵璧

　　见祖英连城璧。

　　捻出

　　当作拈。奴兼切。持也。捻。诺协切。捏也。非义也。

　　一瓣

　　见杂志。

　　万乘

　　孟子云方千里而井。井九百亩是也。古之大国不过万里。以百里赋千乘。今言万乘。率千里之赋也。又孟子云天子之制。地方千里。公侯之制。地方百里。伯七十里。男子五十里是也。

　　万岁

　　呼万岁。自古至周。未有此礼。桉春秋后语。赵惠王得楚和氏璧。秦昭王闻之。遗五书。愿以十五城易之。赵遣蔺相如奉璧入秦。秦王见相如奉璧。大喜。左右呼万岁。又田单守即墨。使老弱女子乘城上。伪约降。燕军皆呼万岁。冯瑗之薛。召诸民债者合倦。倦既合。瑗乃矫孟尝君之命。所债赐诸民。因烧其券。民皆呼万岁。至秦始皇殿上上寿。群臣皆呼万岁。见优孟传。盖七国之时。众所喜庆于君。皆呼万岁。自汉已后。臣下对见于君及拜恩庆贺。以为常制。又谓山呼者。汉武帝至中岳。翌日亲登崇高。御史乘属在庙旁。吏卒盛闻呼万岁者三。山呼万岁者。自汉武始也。瑗。音院。

　　赛

　　当作簺。说文。行棋相塞谓之簺。先代切。赛。报也。非义。

　　膱脂

　　当作炙脂。以帽似之。言不洁也。

　　尳臭

　　当作鹘臭。以衫似鹘之腥也。尳。睐病。非义也。

　　入䣑

　　正作廛。直连切。市廛。

　　宇宙

　　天地四方曰宇。古往今来曰宙。

　　似吹

　　尺伪切。万籁声也。

　　檀越

　　檀那。此云施者。越。谓度越彼岸。

　　额上珠

　　涅槃经云。譬如王家有大力士。其人眉间有金刚珠。与余力士角力相扑。而彼力士以头抵触。其额上珠寻没肤中。都不自知是珠所在。其处有疮。即命良医欲自疗治。时有明医。善知方药。即知是疮因珠入体。是珠入皮即便停住。是时良医寻问力士。卿额上珠为何所在。力士惊答。大师医王。我额上珠乃无去耶。忧然啼哭。是时良医慰喻力士。汝今不应生大愁苦。汝因斗时。宝珠入体。今在皮里。影现于外。汝曹斗时。嗔恚毒盛。珠陷入体。故不自知。时力士不信医言。汝今云何欺诳于我。时医执镜以照其面。珠在镜中明了显现。力士见已。心怀惊怪。生奇特想。善男子。一切众生亦复如是。不能亲近善知识故。虽有佛性。皆不能见。而为贪淫．嗔恚．愚痴之所覆蔽。故堕地狱．畜生．饿鬼。

　　衣中宝

　　法华云。譬如有人至亲友家。醉酒而卧。是时亲友官事当行。以无价宝珠系其衣里。与之而去。其人醉卧。都不觉知。起已。游行到于它国。为衣食故。勤力求索。甚大艰难。若少有所得。便以为足。于后亲友会遇见之。作如是言。咄哉丈夫。何为衣食乃至如是。我昔欲令汝得安乐。五欲自恣。于其年日月以无价宝珠系汝衣里。

　　眩目

　　上音县。目无常主也。

　　观世间

　　楞严。文殊偈云。净极光通达。寂照含虚空。却来观世间。犹如梦中事。

　　孙宾

　　按本传。孙宾。孙武子后。善兵法。设减灶之术。败庞涓于马陵。以此名显天下。世传其兵法。今禅家流谓设铺市卜。不知于何而得是说。学者详焉。宾因膑其足。故更名焉。膑。毗忍切。去膝盖刑名。

　　阇王杀父

　　涅槃云。阿阇世王。其性弊恶。喜行杀戮。纯以恶人而为眷属。父王无辜。横加害逆。因害父已。心生悔热。身诸璎珞伎乐不御。心悔热故。遍体生疮。其疮臭秽。不可附近。寻自念言。我今此身已受花报。地狱果报将近不远。乃至求佛悔过。

　　善星

　　见证道歌。

　　竛竮

　　上郎丁切。下溥经切。行不正貌。

　　举扬般若

　　今以提唱宗乘谓之举扬般若。可乎。曰。不可也。涅槃会中祇云吾有正法眼藏付嘱摩诃迦叶。不闻吾有摩诃般若付嘱迦叶也。梵语般若。此云智慧。若是智慧。自合付嘱舍利弗。而不当付嘱迦叶。然般若大经凡六百卷。不闻授记一声闻。人有佛性义。先圣为诸众生说修多罗九部之法及四谛十二因缘。复恐一闻于耳。染污心田故。以般若之经荡除诸法。故云前所说法皆为戏论。且吾祖教外别传之道。不立文字。直指人心。见性成佛。岂得谓之般若乎。幸愿同志参究是说。使宗乘不昧于今时。以为后世学者之法。而又不以人废言可也。

　　仰山三然灯

　　见曹山录。非仰山语也。山云。谓然灯前有二种。一未知有。同于类血之乳。一知有。犹如意未萠时始得本物。此名然灯前。一种知有。往来言语．声色．是非。亦不属正照用。亦不得记。同类血之乳。是漏失边事。此名然灯。直是三际事尽。表里情忘。得无间断。此始得名正然灯。乃云得记。

　　鱼雁

　　鱼雁。谓音书也。唐李季兰诗云。尺素如残雪。结为双鲤鱼。欲知心里事。看取腹中书。西汉汉使谓单于曰。天子于上林射得雁。雁足有苏武系书。由是单于不敢欺汉使者。

　　无边身

　　释迦谱云。无边身菩萨以丈六之枚量佛。佛常出杖余。至梵天亦尔。

　　九州

　　冀．兖．青．徐．杨．荆．豫．梁．雍。

　　戏论

　　般若云。圣义谛中无分别。无戏论。一切音声名字路绝。

　　驼药

　　当作䭾负也。

　　壁观胡僧

　　达摩为法西来。未逢嗣子。面壁冷坐者九载。传心继祖者一人。繇是只履西归。道传东土。当是时。皆谓之壁观婆罗门。然先圣出处。宜非浅识者所知。今有学其道者亦从其说。何背驰倒置之甚。然祖师面壁。缘乎未见其人。近世往往指为接人时节。岂不厚诬祖师邪。

　　三皇冢上

　　说者指眉间尺事。欲以成褫前语。即三皇之说。未见所出。当云楚王冢上草蓠蓠。事见祖英甑人。

　　蓊郁

　　上音翁。草木盛貌。

　　鼓鞴

　　鼓动也。鞴。步拜切。韦囊吹火也。

　　规绳

　　权舆物均而生衡。衡运生规。规圆生矩。矩方生绳。绳直生准。准正则平衡而均权。是为五也。绳者。上下端直。经纬四通。准绳连体。衡权合德。百工繇焉以定其式。见律历志。

　　幂

　　莫狄切。覆也。

　　唳鹤

　　鹤顿曲。其声出戾。故以鹤鸣为唳。

　　赚举

　　赚当作詀。直陷切。被诳也。赚。市物失实。非义。

　　三疑

　　我闻一唱。顿息三疑。一．疑阿难转身成佛。二．疑它方佛来。三．疑世尊再起说法。一唱。谓如是我闻也。

　　屏迹

　　上音饼。蔽也。

　　法轮

　　正理论云。如世间轮有毂辋。八支圣道似彼。名轮。正见．正思惟．正勤．正念似辐。正语．正业．正命似毂。正定似輶。故也。

　　娑婆

　　此云苦忍。

　　鸡足守衣

　　时大迦叶波入王舍城最后乞食。于食已未久。登鸡足山。山有三峰。如仰鸡足。迦叶入中结加趺坐。作诚言曰。愿我此身。并衲钵杖。久住不坏。乃至经于五十七俱胝六十百千岁。慈氏如来应正等觉出现世时。施作佛事。发此愿已。寻般涅槃。时彼三峰便合成一。掩蔽迦叶。俨然而住。及慈氏佛出现世时。将无量人天至此山上。告诸众曰。汝等欲见是释迦牟尼佛杜多德弟子迦叶波否。咸曰。欲见。时佛即以右手均鸡足山顶。应时峰坼。还为三分。时迦叶波将衲钵杖从中而出。上升虚空。无量天人睹斯神变。叹未曾有。其心调柔。慈氏世尊如应说法。皆得见谛。

　　女娲补天

　　淮南子云。共工氏兵强凶暴。而与尧帝争功。战败力穷。乃以头触不周山而死。天柱为之折。女娲炼五色石而补天。故东倾而水流。

　　又列子云。阴阳失度。二辰盈缩名缺。不必形亏名补。女娲炼五行．五常之精。以调和阴阳。晷度顺序不同。气质相补。

　　金峰窠

　　抚州金峰和上拈起枕子云。一切人唤作枕子。金峰道不是。僧云。未审和上唤作甚么。师拈起枕子。僧云。恁么则依而行之。师云。你唤作甚么。僧云。枕子。师云。落在金峰窠里。

　　桎梏

　　上之日切。在足曰桎。下古沃切。在手曰梏。桎梏。纣所作。

　　一揆

　　求癸切。度也。

　　梅林止渴

　　魏武帝与军士失道。大渴而无水。遂令曰。前有梅林。结子甘酸。可以止渴。士卒闻之。口中水出。遂得及前源。

　　蓠

　　音离。蓠蓠。轻细貌。

　　打春牛

　　立春日出土牛。以示农耕之早晚。立春早则䇿牛人近前。立春晚则人在后。所以示人之早晚也。

　　单于

　　上音禅。单于。虏语。此言广大也。虏入谓撑犁孤涂单于。撑犁。此言天。孤涂。此言子。谓天子广大也。撑。丈庚切。

　　金牙作

　　唐．尉迟传无金牙事。盖出于俚语。

　　蹊径

　　胡鸡切。径路曰蹊。

　　亸袖

　　丁可切。垂下也。

　　王孙公子

　　王孙。王者之裔。公子。公侯贵人之子。

　　颦呻

　　敌翻自在无畏。

　　狼烟

　　西汉．注。边方备胡𡨥。作高土橹。橹上作桔槔。头兜零。以草置其中。常低之。有𡨥即火然举之。以相告。曰烽。又以狼粪积之。𡨥至即然。以望其烟。盖狼粪为烟。烟气直上。虽风吹。不斜故也。其烟曰燧。昼则举燧。夜则举烽。

　　夤㳂

　　上翼真切。连也。下当作缘。连缘。㳂。流也。非义。

　　祖送

　　西汉．注。祖者。送行之祭。因飨饮也。昔黄帝之子累祖好远游。而死于道。后人以为行神。

　　刜钟

　　上音弗。断也。

　　琗璨

　　琗正作璀。七罪切。下七旦切。璀璨。玉光也。

　　赤眉

　　王莽新室。赤眉力子都樊崇。以饥馑相聚。起于琅邪。转抄掠众皆万数。以朱涂眉为号。故曰赤眉。

　　和南

　　寄归传云。梵语讹略。正云畔睇。此言致敬。

　　金刚座陷

　　菩提树垣叠砖高峻极固。东西长。南北稍狭。正门东对尼连禅河。正中有金刚座。贤劫初成。与天地俱起。据三千大千之中。下极金轮。上齐地际。金刚所成。周百余步。贤劫千佛皆就座成道降魔。一二百年来。众生薄福。往菩提树。不见金刚座。佛涅槃后。诸国以两躯观自在菩萨像。南北标界。东向而坐。相传此菩萨身没不见。佛法当尽。今南边菩萨已没至胸。其菩提树即毕钵罗树。佛在时。高数百尺。比频为恶王诛伐。今可五丈余。佛坐其下成无上觉。因谓之菩提树。树茎黄白。枝叶清润。秋冬不凋。唯至如来涅槃日。其叶顿落。经宿。还生如本。

　　钱塘

　　昔郡议曹华倍义立此塘以防海水。遂开募有能致土石一斛。与钱一千。旬日之间。来者云集。塘未成而谲不复取。遂弃土石而去。塘以之成也。见东汉书。

　　单传

　　传法诸祖初以三藏教乘兼行。后达摩祖师单传心印。破执显宗。所谓教外别传。不立文字。直指人心。见性成佛。然不立文字。失意者多。往往谓屏去文字。以默坐为禅。斯实吾门之哑羊尔。且万法纷然。何止文字不立者哉。殊不知道犹通也。岂拘执于一隅。故即文字而文字不可得。文字既尔。余法亦然。所以为见性成佛也。岂待遗而后已。

　　予尝览新金山。或曰十篇。其八。或曰。人心本质。皆住其自性。柰何奔走道路。遗𣹐淳风。且吾圣人之道。自无上乘中不立一尘一名。至于有法过于涅盘。亦说如幻如梦。故萧梁之世。有达磨西来。不立文字。贵在从其要也。

　　今之知识。昏默斯道。乃互立事迹。得不增其迁倚。而不乖滥者哉。曰。子之所议。志在匹夫。而不善圣人之行事也。且古之人君而有天下。皆省方观民而设教化。欲使民不滥。吾圣人之道岂不然乎。岂独志子不言而为无为者邪。子岂不闻始皇坑儒焚书。欲我黔黎归于淳素。民至于今。咸称无道。子当饮我昌言。无以覆车同辙也。

　　夫为天下之宗匠者。事欲光大吾道。厥有百家蹊径。无所不学。苟不然者。凡升堂入室。而四方学者云萃户庭。机锋并进。则将何以顿挫。既亡精辨。玉石胡分。紊乱是非。不能排摈。夫是则非。为异人不服。抑亦将吾道之坠地也。

　　定光招手

　　智者顗禅师。十五时。礼佛像。恍然如梦。见大山临海际。峰顶有僧招手。接入一伽蓝。汝当居此。汝当终此。

　　天台佛陇有定光禅师。先居此峰。谓弟子曰。不久当有善知识领徒至此。俄尔智者至。光曰。还忆畴昔举手招引时否。

　　庵摩勒

　　此言难分别。以此果似柰非柰。故以为名。彼国或名王树。谓在王城种也。

　　金鸡

　　人间本无金鸡之名。以应天上金鸡星故也。天上金鸡鸣。则人间亦鸣。见记室新书。

　　阿逸多

　　此云无能胜。弥勒姓也。

　　香严拄杖

　　沩山寄拄杖与香严。严乃横按膝上云。苍天。苍天。院主问。尊上寄物至。为甚么哭苍天。严云。不见道。冬行春令。

　　筹室

　　西竺第四祖优婆鞠多。传法化导得度者甚众。每度一人。以一筹置于石室。其室纵十八肘。广十二肘。充满其间。最后一长者子。名曰香至。出家悟道。因梦易名。曰提多迦者。即五祖也。

　　𪂶𪂶

　　正作䲺。古闇切。

　　七处九会

　　佛说华严。一．菩提场中。二．普光明殿。三．忉利天宫。四．夜摩天。五．兜率天。六．它化自在天。七．重会普光明殿。八．重会普光明殿。九．给孤独园。

　　六和

　　一．身和共住。二．口和无诤。三．意和同事。四．戒和同修。五．见和同解。六．利和同均。

　　九流

　　一曰儒流。谓顺阴阳。陈教化。述唐虞之政。宗仲尼之道也。二曰道流。谓守弱自卑。陈尧舜揖让之德。明南面为政之术。奉易之谦也。三曰阴阳流。谓顺天历象。敬授民时也。四曰法流。谓明赏敕法。以助礼制也。五曰名流。谓正名别位。言顺事成也。六曰墨流。谓清庙宗祀。养老施惠也。七曰纵横流。谓受命使平。专对权事也。八曰杂流。谓兼儒墨之诠。含名法之训。知国大体。事无不贯也。九曰农流。谓劝厉耕桑。备陈食货也。

　　虹虹

　　上音洪。下音降。螮蝀也。

　　谪仙拏月

　　李白。字太白。十岁通诗书。既长。隐泯山。州举有道。不应。天宝初。南入会稽。与吴筠善。筠被诏。故白亦至长安。往见贺知章。知章见其父。叹曰。子。谪仙人也。言于玄宗。召见金鸾殿。论当世事。奏颂一篇。帝赐食。亲为调羹。有诏供奉翰林。犹与酒徒醉于市。帝坐沉香子亭。意有所感。欲得白为乐章。召入。而自已醉。左右以水颒面。稍解。授笔成文。婉丽精切。无留思。帝爱其才。数宴见。白尝侍帝。醉。使高力士脱靴。力士素贵。耻之。摘其诗以激杨贵妃。帝欲官白。妃辄沮止。白自知不为亲近所容。益傲放不自修。恳求还山。帝赐金放还。白浮游四方。尝乘月与崔宗之自采石至金陵。着宫锦袍坐舟中。旁若无人。

　　代宗立。以左拾遗召。白已卒。年六十余。或言拏月沉江。未见所出。颒。音诲。洗面也。沮。在吕切。止也。

　　劫初铃子

　　宝积经云。善顺菩萨得劫初时阎浮金铃。于四衢中高声唱言。此舍卫中。谁最贫穷。当以此铃而施与。时有耆旧最胜长者。我于此城最为贫穷。可施于我。菩萨云。汝非贫者。有波斯匿王最为贫者。即往至彼王所前。白王言。我于此城得劫初时阎浮金铃。有最贫者而施与之。城中最贫。无过王者。今赍此铃。愿以相奉。复说偈言。若人多贪求。积财无猒足。如是狂乱者。名为最贫人。王闻斯语。内怀惭愧。仁者。汝虽善劝。我犹未信。为汝自说。为有证乎。答曰。汝不闻耶。如来至真等正觉。当证大王是贫穷人。王言。我愿相与往见如来。于是善顺菩萨说偈遥请。如来从地涌出。尔时世尊告言。大王当知。或有于法。善顺贫穷。王当富贵。或有于法。王为贫穷。善顺富贵。所以者何。身登王位。于世自在。王为富贵。善顺贫穷。勤持梵行。乐持尸罗。善顺富贵。王为贫穷。

　　女人定

　　诸佛要集经。文殊尸利欲见佛集。不能得到。诸佛各还本处。文殊尸利到诸佛集处。有一女人近彼佛坐。入三昧。文殊尸利入。礼佛足已。白佛言。云何此女人得近佛坐。而我不得。佛告文殊尸利。汝觉此女人。令从三昧起。汝自问之。文殊尸利即弹指觉之。而不可觉。以大声唤。亦不可觉。捉手牵。亦不可觉。又以神足动三千大千世界。犹亦不觉。文殊尸利白佛言。我不令觉。是时佛放大光明。照下方世界。是中有一菩萨名弃诸盖。即时从下方来到佛所。头面礼足。一面而立。佛告弃诸盖菩萨。汝觉此女人。即时弹指。此女从三昧起。文殊尸利白佛。以何因缘。我动三千大千世界。不能令此女起。弃诸盖菩萨一弹指。便从三昧起。佛告文殊尸利。汝因此女初发阿耨多罗三藐三菩提。是女人因弃诸盖菩萨发阿耨多罗三藐三菩提。以是故汝不能令觉。

　　○颂家谓网明菩萨。乃传灯录所载未详。桉何经论。捡藏乘不见所出。

　　想变体殊

　　想当作相。形相也。所以对情智也。想变甚无谓。华严疏主云。众生包性德而为体。依智海以为源。但相变体殊。情生智隔。

　　轩辕镜

　　书传无闻。盖相承而为此说。

　　骊龙

　　郎奚切。黑色龙也。

　　编竹箨

　　当作班竹柄。班．竹。舜二妃。尧之二女也。曰。南湘夫人二女啼。以涕挥竹。竹尽斑。见张华博物志。

　　蚩尤

　　史记。蚩尤作乱。不用帝命。于是黄帝乃征师诸侯。与蚩尤战于𣵠鹿之野。遂禽杀蚩尤。而诸侯咸遵轩辕为天子。用镜照蚩尤而杀之。事出不经。蚩。赤之切。𣵠。音卓。

　　季札

　　史记。延陵季子出聘过徐。徐君慕季子剑。季子心许之。及回。徐君已亡。因挂宝剑于墓树而去。从者曰。徐君已死。季子曰。不然。吾心许之。岂以死背吾心哉。

　　南柯

　　东平淳于芬。吴楚游浃之士。恃酒不捡。家住郡东。有大槐树。枝叶扶疏。芬尝与酒徒婆娑其下。一日。过饮致疾。扶归卧于东序之下。梦中。忽忽然见二紫衣使者跪曰。槐安国王遣臣奉迎。芬不觉下榻。入门见左右车马。侍从数人皆盛饰。扶芬登车出户。指古穴而去。

　　忽见山川境物与人世不殊。可十里有都城。左右传呼甚严。次入大城门。门楼榜曰大槐安国。俄有一骑。传曰。王以驸马远到。令馆于东华宫。

　　顷尔间。又见一门洞启。芬降而入。环视堂宇。金碧彩错。往来游玩者。皆以淳于郎为戏语。芬会故人周弁．田子．华方。叙旧间。遽闻呼相至。芬降阶而揖。相曰。贤者不以弊国而来国内。寡君欲要贤者托以姻娅。芬曰。贱迹陋薄。岂有是望。相因请行。

　　数步间。至殿堂。唯居一人。素服华冠。俨若王者之尊。左右令芬拜。王曰。奉令尊之命。欲一小女配君子。芬未知所对。但俯伏而已。王曰。卿可且回馆舍。芬沉思父昔在。日作边臣。陷虏中。往往与虏交和而有是事邪。

　　未几。羊雁之币咸备。左右嫔从。或称华阳姑青溪女．上仙子．下仙子。翠步躞蹀。彩错玲珑数里间。撤幔去扇。见一女。号金枝公主。容貌姣好。芬交之。颇甚欢娱。

　　王一日谓芬曰。吾南柯郡事不理。太守黜废。欲藉卿典之。可与小女同行。遂敕有司备行具甚盛。行至城门。榜曰南柯郡。芬典之二十余年。芬妻遘疾。旬日而死。谥顺义公主。葬于国东盘龙岗。

　　王谓芬曰。卿辞家日久。可归。芬曰。家即此矣。又何所归乎。王笑曰。卿本人间族。非此也。芬似稍有悟。王令左右送至门。升自西阶。见已卧于东序之下。芬甚惊怪。使者呼芬姓名。数呼。芬方大觉。

　　因出户寻槐树下穴。芬指曰。此即梦中所经。遂令仆荷斧断拥肿。斫查檗。寻究穴下。可袤丈尺。有太穴。夷坦洞然。可容一榻。有积壤如台榭。群蚁辅之。此即蚁王槐安国之都。又一穴。有一腐龟。壳大如斗。有小坟高尺余。即芬葬妻之墓。芬追前事。感叹无已。见灵怪集。姣。音爻。

　　呜呼

　　西汉．注。呜呼。或作於戏。或作乌虚。或乌呼者。义皆同。盖叹声也。俗之读者。随字而别文。曲为解释。云有吉凶善恶之殊。是不通其大旨也。义例具诗及尚书。不可一一遍举之。

　　断金

　　张歆与管宁为友。二人锄园。见金一挺。宁遂挥锄。与歆而去。寻有采薪人见之为蛇。因而斫为二段。歆与宁复来见之。乃金也。

　　芥城

　　智度论。如经有一比丘向佛言。几许名劫。佛言。我虽能说。汝不能知。当以譬喻可解。有方百由旬城。溢满芥子。有长寿人。过百岁持一芥子去。芥子都尽。劫犹未尽。

　　拂石

　　见雪窦颂古。

　　修罗酒

　　旧翻无酒。谓采四天下花于海。酿酒不成。故言无酒。或云非天。此神果报最胜。邻次诸天而非天。故言非天也。

　　●怀禅师后录

　　琁玑

　　琁玑玉衡。以齐七政。琁。美玉也。旋转而衡平。以玉为玑衡。谓浑天仪也。

　　红尘

　　尘本不红。以言其染也。

　　犁奴

　　音梨牛。驳文也。

　　法幢

　　喻菩萨人高出建立。见者归向。降伏魔军。自无怖畏。如世幢帜。

　　鸿门

　　项羽与沛公为鸿门之会。亚父谋欲杀沛公。令项庄拔剑舞坐中。欲击沛公。项伯常屏蔽之。时独沛公与张良得入坐。樊哙居营门外。事急。直撞入立帐下。沛公如厕。走还霸上。

　　缤纷

　　上匹宾切。缤坋。交杂也。

　　金锤

　　见祖英上。

　　方便

　　演义云。方谓方法。便谓便宜。

　　不怕

　　当作不泊。音薄。止也。

　　㿴眵

　　上或作㿴。都搕切。下充之切。目汁凝也。

　　𡋯𡋯

　　蒲没切。起也。

　　金锁难

　　智度论云。譬在囹圄。桎梏所拘。虽复蒙赦。更系金锁。人为爱系。如在囹圄。虽得出家。更着禁戒。如系金锁。

　　砐峇

　　当作岌圾。上逆及切。下鱼合切。危也。

　　忘羊

　　忘当作亡。庄子。臧与谷收羊。而俱亡羊。问臧何为。挟䇿读书。问谷何事。博塞以游。亦亡其羊。二人者。业虽不同。其于亡羊一也。

　　天得一

　　见老子．昔之得一章。说曰。一之为一。无乎不遍。无乎不在。最为奥密难言。

　　无边刹境

　　见长者合论序。

　　弥纶

　　犹缠裹也。言周匝包裹。见汉书拾遗。

　　问讯

　　讯亦犹问。古之重语也。

　　焃焃

　　与赫同。呼格切。火赤貌。

　　身现圆月

　　龙树大士既受大法眼藏。寻游化至南天竺国。先是其国之人好修福业。洎大士至。说正法要。乃遽相谓曰。唯此兴福。最为胜事。佛性之说。何可见邪。大士即语之曰。汝众欲见佛性。必除我慢。乃可至之。其人曰。佛性大小。曰。非小非大。非广非狭。无福无报。不死不生。其人闻大士所说臻理。皆愿学其法。

　　大士即于座上化其身如一月轮。时众虽闻说法。而无睹其形。适有长者之子。曰迦那提婆。在彼人之中。视之。独能契悟。遽谓众曰。识此相否。众曰。非我等能辨。提婆曰。此盖大士示现。以表佛性。欲我等详之尔。夫无相三昧。形如满月。佛性之义。廓然虚明。语方已。而轮相忽隐。大士复俨然处其本座。而说偈言。身现圆月相。以表诸佛体。说法无其形。用辨非声色。见正宗记。

　　世谛

　　涅槃云。如出世人所知者。第一义谛。世间人知者。名为世谛。谛以审实为义。

　　相治

　　音持。理也。

　　妖孽

　　上于乔切。下鱼列切。说文云。衣服．歌谣．草木之怪。谓之妖。禽兽．虫蝗之怪。谓之孽。

　　筑长城

　　秦始灭六国。一统天下。有童子云。亡秦者。胡也。乃遣大子扶苏．将军蒙恬领兵役万姓。筑万里长城。以防胡。始皇崩。丞相李斯乃立少子胡亥为二世皇帝。帝用佞臣赵高。谗杀李斯。不修国政。天下乃乱。秦遂灭。见春秋后语。

　　客拈拄杖

　　丛林商量。尊宿凡过别院升堂。不当便拈拄杖。谓之不知宾主。此皆世谛臆论。岂为见道之高识。且夫宝座一登。道无先后。杖拂应用。盖对时机。何宾主之间然而妨道用。愚尝读天衣至净慈升座。首拈拄杖卓一下。然后称提。亦岂曰宾主不分者乎。

　　那兰陀

　　此云施无猒。其地本庵没罗长者园。五百商人以十亿金买以施佛。佛于此处三月说法。商人多有证果之者。又曰庵没罗园有池。池中有龙。名施无猒。寺近彼池。故以名焉。

　　灵龟曳尾

　　凡龟之行。常曳尾以扫其迹。而尾迹犹存。庄子所谓吾将曳尾于涂中。

　　殿后

　　都殿切。军在前曰启。在后曰殿。

　　蚌𧑐

　　赵伐燕。苏代说赵曰。臣适遇小水蚌出暴。而鹬啄其肉。蚌合夹其喙。鹬曰。今日不雨。明日不雨。必见蚌晡。蚌亦谓鹬曰。今日不出。明日不出。必见死鹬。两不舍。渔父并擒之。燕赵相支。秦为渔父矣。

　　相驰

　　当作相持。持。执持也。驰。走也。非义。

　　沤和

　　梵云沤和俱舍罗。此言方便。

　　灰池玉管

　　截竹为管谓之律。置之密室。以葭莩为灰。以实其端。其月气至。则飞灰而管空。见蔡邕月令章句云。

　　晔晔

　　筠辄切。光也。

　　敩

　　胡教切。学也。

　　全威

　　如大师子杀香象时。皆尽其力。杀兔亦尔。不生轻想。诸佛如来亦复如是。为诸菩萨及一阐提演说法时。功用无二。见涅槃经。

　　●池阳问

　　常啼卖心

　　般若三百九十八云。尔时。常啼往东方法涌菩萨求学般若。当以何物而为供养。然我贫匮。无有花香上妙供具。我今应自卖身。以求价直。持用供养。遂入市肆中高声唱言。我今自卖。谁欲买人。时天帝释言。我当试之。化为婆罗门身。诣常啼所。言。汝今何缘忧愁不乐。答言。我今贫乏。无诸财宝。爱重法故。欲自卖身。遍此城中无相问者。曰。我于今者正欲祠天。不用人身。但须人血．人髓．人心。颇能卖否。曰。仁所买者。我悉能卖。即伸右手执取利刀。刺己左臂。令出其血。复割右髀。皮肉置地。破骨出髓。复趣墙边。欲剖心出。天帝复形。以至平复如本。

　　智论。问。常啼卖身与它。谁赍此物往供养。答。舍身即是大供养。去住无在。有人言。是人卖身取财。因人供养。我为供养故。卖身为奴。又人言。尔时世好。人皆如法。虽自卖身。主必听供养而还。然观二缘。乃与问意不相违背。

　　钥

　　与𨷲同。音药。关下牡也。

　　汗马

　　李广利为贰师将军。伐大宛国。得汗血马。名蒲捎。汉武作天马之歌。马出汗即有功劳。故云汗马。

　　藏机

　　经律异相云。有啖人鬼捉得一人。其人多智。日方欲出。谓鬼曰。问君一义。我死无恨。鬼曰。请言。曰。君何以面白背黑。曰。我鬼性畏日也。其人闻之。往日而走。鬼畏日故。更不能获。其人得脱。因说偈言。勤学第一道。勤问第一方。道逢罗刹难。背阴向太阳。

　　禹帝

　　见祖英上大禹。

　　巨灵

　　见雪窦颂古。

　　蜀魄

　　即杜宇也。华阳国志云。鸟有名杜宇者。其大如鹊。其声哀而吻有血。土人云。春至则鸣。闻其初声者。则有别离之苦。人皆恶闻之。

　　又成都记曰。杜宇亦曰杜主。自天而降。称望帝。好稼穑。至今蜀人将农者。必先祀杜主。时荆州人鳖灵死。其尸溯流而上。至文山下复生。见望帝。帝因以为相。号曰开明。会巫山壅江。人遭洪水。开明为凿通流。有大功。望帝因以位禅焉。后望帝死。其魂化为鸟。名杜宇。一名杜䳌。亦曰子规。

　　[啜-口+鳥][鳥*刀]

　　上都括切。[啜-口+鳥]。鸠鸟名。大如鸽。无后趾。下陟交切。[鳥*刀]。䴃黄也。好剖苇皮。食其中虫。或音刀。非也。䴃。女女切。

　　通达佛道

　　维摩诘经。文殊师利向维摩诘言。菩萨云何通达佛道。维摩诘言。若菩萨行于非道。是为通达佛道。又问。云何菩萨行于非道。答曰。若菩萨行五无间而无恼恚。至于地狱而无罪垢。

　　色见声求

　　金刚般若偈曰。若以色见我。以音声求我。是人行邪道。不能见如来。

　　鹅王别乳

　　正法念经云。譬如水乳。同置一器。鹅王饮之。但饮其乳汁。其水犹存。

　　出曜经云。昔有人多捕群鹤。孚乳滋长。展转相生。其数无限。养鹤之法。以水和乳。乃得饮之。鹤之常法。当饮之时。鼻孔出气。吹水两避。纯饮其乳。

　　又健陀罗白灯光王曰。我思世事。长项白鹤以水和乳令饮。但饮其乳。唯有水存。王曰。此事实否。答言。王当日验。王令鹤饮。果如所言。王曰。此有何缘。答曰。鸟口性醋。若饮乳时。遂便成酪。致令水在。

　　困鱼止箔

　　箔。帘也。宝藏论曰。夫进道之由。中有万途。困鱼止箔。病鸟栖芦。说者曰。此举事以况渐。言学者进悟之由也。途道也。即八万四千之法门。随机各解。如困鱼止小箔。病鸟栖芦丛。虽各得所安。俱未至于大海．深林也。

　　一宿祖关

　　永嘉玄觉因习天台止观。内心明静。求证于曹溪大祖。祖方踞坐丈室。师振锡绕座三匝。卓然于前。祖曰。沙门具三千威仪。八万细行。大德自何方而来。生大我慢。师曰。生死事大。无常迅速。祖曰。何不体取无生。了无速乎。曰。体即无生。了本无速。祖曰。如是。如是。方具威仪参礼毕。辞还永嘉。祖曰。返太速乎。曰。本自非动。岂有速邪。祖曰。虽知非动。曰。仁者自生分别。祖曰。汝甚得无生之意。曰。无生岂有意邪。祖曰。无意谁当分别。曰。分别亦非意。祖曰。善哉。善哉。少留一宿。世谓之一宿觉。

　　威音王佛

　　禅宗不立文字。谓之教外别传。今宗匠引经。所以明道。非循迹也。且威音王佛已前。盖明实际理地。威音已后。即佛事门中。此借喻以显道。庶知不从人得。后人谓音王实有此缘。盖由看阅乘教之不审。各本师承。㳂袭而为此言。今观威王之问。岂不然乎。

　　泥犁

　　此言寄系。又云闭城。有罪者。乘中阴身入此城。又曰捺落迦。此言无间。多是造作无间之业。来生此中。或义翻地狱是也。

　　调达

　　梵云调达。或云提婆达多。或云提婆达兜。此并翻天热。以其生时。人天心皆忽惊热。故因为名。或翻为天授。

　　报恩经四云。提婆达多于无量劫常欲毁害世尊。已至成佛。出佛身血。生入地狱。尔时。世尊即遣阿难往地狱问讯苦可忍否。受教即往狱门。问牛头阿傍言。为我唤提婆达多。汝唤何佛提婆达多。阿难言。我唤释迦佛提婆达多。时阿傍即语提婆达多言。阿难在外。欲得相见。提婆达多言。善来阿难。如来犹能怜悯于我邪。阿难言。如来遣问讯苦痛可堪忍否。提婆达多言。我处阿鼻地狱。犹如比丘入三禅乐。

　　智论八。问。初禅．二禅亦有受乐。何以但言第三禅。答。乐有上．中．下。下者初禅。中者二禅。上者三禅。初禅有二种。乐根．喜根。五识相应乐根。意识相应喜根。二禅中。意识相应喜根。三禅中。意识相应乐根。五识不能分别。不知名字相。眼识生如弹指顷。意识已生。以是故。五识相应乐根不能满足乐。意识相应乐根能满足乐。过是三禅更无乐。以是故言犹如比丘入三禅乐。

　　半满

　　涅盘八云。半字义者。皆是烦恼言说之根本。故名半字。满字者。乃是一切善法言说之根本也。譬如世间为恶之者。名为半人。修善者。名为满人。故西秦昙无谶三藏依涅槃此经以了义大乘为满字教。不了义小乘为半字教。立半满之教。昙无谶始也。

　　秀能

　　慧能居于双峰曹侯溪。神秀栖于江陵当阳山。同传五祖之法。盛行天下。并德行相高。于是道兴南北。能为南宗。秀为北宗。以居处称之也。

　　雕砂

　　有西蜀首座游方至白马。举华严教问曰。一尘含法界时如何。白马曰。如鸟二翼。如车二轮。座曰。将谓禅门别有奇特。元来不出教意。乃还里中。寻向夹山会禅师道化。遂遣弟子持前语问之。山曰。雕砂无镂玉之谈。结草乖道人之思。弟子回。举似其师。乃伏膺禅道。参问玄旨。

　　一锤便成

　　锤当作椎。雪峰问投子云。一椎便成时如何。子云。不是性𢤁汉。峰云。不假一椎时如何。子云。不快漆桶。

　　○智觉心赋云。如王索一椎之器。言下全通。注云。王索宝器。须是一椎便成。第二第三皆不中进。此喻一言之下便契无生。不须再问。便落阴界。

　　不坏四禅

　　阿毗昙论云。初禅内有不定想。有觉有观。炽然似火。焚烧法体。外有不定想。为火所烧。二禅内有不定想。喜受似水。外有不定想。为水所渍。三禅内有不定想。犹风有出入息。外有不定想。便为风所动。四禅中内无不定想。不为外法所摄。已得念护。除内不定想。

　　比干相公

　　史记。王子比干。纣之亲戚也。以纣沉湎于酒。妇人是用。乱败汤德。见箕子谏不听而为奴。则曰。君有过而不以死争。则百姓何辜。乃直言谏纣。纣怒曰。吾闻圣之心有七窍。信有诸乎。乃杀王子比干。刳视其心。比干王子也。为殷少师令。言相公。误矣。然相国．丞相。皆秦官。丞。承也。相助也。掌承天子。助理万机。而服以金印紫绶。

　　智为杂毒

　　语出宝藏论。杂毒者。取相分别。名为杂毒。如杂毒食。有所得者。无有回向。何以故。是有所得。皆是杂毒。见小品般若。

　　九曲珠

　　世传孔子厄于陈。穿九曲珠。遇桑间女子授之以诀云。密尔思之。思之密尔。孔子遂晓。乃以丝系蚁。引之以蜜而穿之。故今问云蜜。蚁丝之也。然未详所出。事虽阙疑。问实有由。合多举其缘。遂录之云。

　　九天云路

　　古诗云。九天云路早须寻。莫使蹉𧿶岁月深。谢氏有才怜白发。颜生无意恋黄金。九天者。中央钧天．东方苍天．东北方玄天．西北幽天．西方浩天．西南朱天．南方炎天．东南阳天。其说见淮南子。

　　龙门

　　见拈古。

　　长剑

　　见祖英。

　　侠客

　　侠。音叶。侠之言侠也。以权力侠辅人也。荀悦云。立气齐。作威福。结私交。以立强于世者。谓之游侠。

　　史云。今游侠。其行虽不轨于正义。然其言必信。其行必果。已诺必诚。不爱其躯。赴士之厄困。既已存亡死生矣。而不矜其能。羞伐其德。盖亦有足多者焉。且缓急。人之所时有也。

　　北俱卢

　　或云北单越．郁单越。正云郁怛罗究𠺕。此云高上作。谓四天下中。比余三洲最高最上最胜。国土城邑。四事所须。宛同诸天。

　　毗婆沙论云。北俱卢洲无有佛法。亦不得戒。以福报障故。亦愚痴故。

　　善星

　　见证道歌。

　　罾

　　作滕切。罾。进也。进水取鱼具也。

　　罩

　　陟教切。竹笼。捕鱼器也。

　　网

　　与[网-(ㄨ*ㄨ)+(人*人)]同。庖牺所结绳以渔。

　　钓

　　音吊。钩鱼也。钓有小大勺取焉。

　　墨子

　　墨子见素丝。叹曰。染苍则苍。染黄则黄。五入则为五色。故染不可不慎乎。国亦有染。舜染许由。汤染伊尹。桀染子辛。纣染恶来。先王正道。规矩有常。苟生穿凿。则岐路竞起。故知渐染之易性也。

　　杨朱

　　杨朱泣岐路。曰谓其可以南。可以北。

　　水逆流

　　兜率宫中。时诸园内有八色琉璃渠。一一渠有五百亿宝珠而用合成。一一渠有八味水。八色具足。其水上涌。游梁栋间。见上生经。

　　劫灰

　　汉武穿昆明池。池底得黑灰。帝问于东方朔。朔云。不委。可问西域道人。后竺法兰既至。众人追以问之。兰曰。世界终尽。劫火洞烧。此灰是也。

　　○前汉元狩三年。穿昆明。方朔已指西域道人。故知佛法其来久矣。至后汉明帝永年十年。法兰来。遂决前疑。语非摩腾。问者之误。

　　垂丝

　　华亭船子和上。夹山初往参问。师曰。座主住甚么寺。山曰。寺即不似。师曰。不似。又似个甚么。山曰。目前无一法可似。师曰。何处学得来。山曰。非耳目之所到。师笑曰。一句合头语。万劫系驴橛。师又曰。垂丝千尺。意在深潭。离钩三寸。子何不道。山拟开口。师以篙撞在水中。因而大悟。乃云。竿头丝线从君弄。不犯清波意自殊。

　　五刑

　　墨罚之属千。劓罚之属千。剕罚之属五百。宫罚之属三百。大辟之属二百。刻其颡而涅之曰墨。截鼻曰劓。刖足曰剕。宫。淫刑也。男割其势。妇人幽闭。大辟。死刑也。劓。鱼器切。剕。符沸切。

　　打文殊

　　打文殊。多传是无著者。误矣。桉清凉传。无著事凡数条。唯无此缘。因营粥见文殊者。乃是解脱禅师也。详见云门录下。

　　文殊起佛见

　　见瀑泉集。

　　般若一念

　　仁王护国经。一切法皆如也。诸佛．法．僧亦如也。圣智现前。最初一念具足八万四千波罗蜜多。

　　摩竭

　　此云大身。般若论云。昔有商人入海。见一白山。有三日出。水入赤海。船师曰。此摩竭鱼也。白山。身也。两眼如日。与日为三也。水入其中如赤海也。应高声念佛。商人命侣共举佛声。鱼即隐也。以鱼昔为比丘。破戒为鱼。心尚慈故。

　　正受三昧

　　华严经云有胜三昧。名方网。菩萨住此。广开示一切。方中普现身。乃至善女身中入正定。善男身中从定出。善男身中入正定。比丘尼身从定出。

　　○三昧者。三之曰正。昧之曰定。亦云正受。谓正定不乱。能受诸法。忆持拣择。故名正受。亦云等持。为正定能发生正慧。等持诸法。是故名之为等持。

　　牛头坐石

　　见祖英下虎驯。

　　葛陂

　　费长房。汝南人。尝为市掾。市中遇壶公。断青竹。伪为长房缢死于家。遂同入深山。学道不成。而长房辞归。公与一竹杖曰。骑此任所之。则自至矣。既至。可以杖投葛陂中。长房即以杖投陂。顾视即龙也。公尝为作符。主地上鬼神。后失其符。为众鬼所杀。见东汉．方术传。

　　我国晏然

　　高沙弥。初参药山。山问。甚么处来。曰。南岳来。山云。何处去。白。江陵受戒去。山云。受戒图个甚么。曰。图免生死。曰。有一人不受戒。亦免生死。汝还知否。曰。恁么则佛戒何用。山曰。犹挂唇齿在。便召维那云。者跛脚沙弥不任僧务。安排向后庵着。

　　山谓道吾．云岩曰。适来一个沙弥却有来由。道吾曰。也须勘过始得。山乃再问曰。见说长安甚闹。曰。我国晏然。山曰。汝从看经得。请益得。曰。总不与么。山曰。大有人不与么不得。曰。不道他无。只是不肯承当。

　　上决浮云

　　庄子．说剑云。天子之剑。直之无前。举之无上。案之无下。运之无旁。上决浮云。下绝地纪。此剑一用。匡诸侯。天下服矣。

　　九鼎

　　左氏云。昔夏之方有德也。远方图物。贡金九牧。铸鼎象物。百物而为之备。使民知神奸。故民入川泽山林。不逢不若。魑魅魍魉。莫能逢之。用能协于上下。以承天休。桀有昏德。鼎迁于商。载祀六百。商纣暴虐。鼎迁于周。德之休明。虽小。重也。其奸回昏乱。虽大。轻也。天祚明德。有所底。成王定鼎于郏鄏。卜世三十。卜年七百。天所命也。

　　类合志云。禹铸九鼎。五者以应阳法。四者以象阴数。使二师以雌金为阴鼎。以雄金为阳鼎。鼎中水常满。以占气之休否。当夏桀之世。鼎水忽自沸煎。及传周。周末九鼎咸震。能应亡灭之兆也。

　　杨子曰。或问。周宝九鼎。宝乎。曰。器宝也。器宝待人而后宝。

　　底。音旨。致也。郏鄏。上古洽切。下音辱。郏鄏。今河南。

　　藏山

　　庄子．大宗师。夫藏舟于壑。藏山于泽。谓之固矣。然而夜半有力者负之而走。昧者不知也。藏小大有宜。犹有所遁。若夫藏天下于天下而不得所遁。是恒物之大清也。

　　于屋

　　当作于室。见成玄英䟽。

　　扣冰

　　王祥母思鱼食。冬求之。冰合。祥剖冰开。感双鲤出。又王延后母敕延求鱼不得。杖之血流。延叩头于冰而哭。有一鱼跃。长五尺。

　　泣竹

　　孟宗后母好笋。令宗冬月求之。宗入竹林恸哭。笋为之出。并见孝子传。

　　三涂

　　四解脱经。以三涂对三毒。一．火涂嗔忿。二．刀涂悭贪。三．血涂愚痴。

　　西域记曰。儒书春秋有三涂危险之处。借此名也。涂。道也。谓恶道也。

　　七净花

　　维摩诘经。八解之浴池。定水湛然满。布以七净花。浴于无垢人。七净者。一．净戒。二．净定。三．净见。四．度疑净。五．道非道净。六．行净。七智净。

　　七擒纵

　　蜀志。诸葛武侯至南中。所在战捷。闻猛获者。为夷汉所服。募生致之。既得。使观于营阵之间。曰。此军何如。获曰。向者不知虚实。故败。今蒙赐观看营阵。若只如此。即定易胜耳。武侯笑。纵使更战。七纵七禽。而武使遣获。获止不去。曰。公天威也。南人不复反矣。

　　繁兴大用

　　繁兴大用。起必全真。万象纷然。参而不杂。见金师子篇。

　　初下坛

　　萨婆多云。新受戒人与佛戒齐德也。

　　优填雕像

　　释提桓因请佛升忉利为母说法。请三月夏安居。如来欲生人渴仰。不将侍者。不言而去。时舍卫国波斯匿王及拘翼国优填王至阿难所。问佛何在。阿难答言。我亦不知。二王思睹如来。遂生身疾。乃请尊者没特迦罗子以神通力接工人上宫。亲观妙相。雕刻旃檀。如来自天宫还也。刻檀之像起迎世尊。世尊慰曰。教化劳邪。

　　不轻

　　法华经。威音王如来灭度已。像法中有一菩萨比丘名曰不轻。是此比丘。凡有所见。皆悉礼拜赞叹。而作是言。我深敬汝等。不敢轻慢。所以者何。汝等皆行菩萨道。当得作佛。四众之中。有生嗔恚心不净者。恶口骂詈言。是无智比丘从何所来。自言我不敢轻汝。而与我等授记当得作佛。我等不用如是虚妄授记。如此经历多年。常被骂詈。不生嗔恚。常作是言。汝当作佛。说是语时。众人或以杖木瓦石而打掷之。避走远住。犹高声唱言。我不敢轻于汝等。汝等皆当作佛。

　　香如须弥

　　尔时。世尊初年月八日入大宗静妙三摩地。身诸毛孔放大光明。普照十方恒沙国土。时无色界雨诸香花。香如须弥。花如车轮。如云而下。见新译仁王般若经。

　　泪如车轴

　　时世尊已入般涅槃。四天王天与诸天众悲哀流泪。各辨无数香花投如来前。悲哀供养。五天如是。倍胜于前。色界．无色界诸天亦如是。倍胜于前。

　　穷诸玄辩

　　德山广录云。师长讲金刚经。闻南方禅宗大兴。将疏钞卷衣南游。见龙潭发明心地。翌日。擎疏钞出众曰。穷诸玄辩。若一毫置于太虚。竭世枢机。似一滴投于巨壑。遂焚之。

　　枯桑海水

　　乐府古辞．饮马长城行。枯桑知天风。海水知天寒。入门各自媚。谁肯相为言。

　　选．注云。知谓岂知也。枯桑无枝叶则不知天风。海水不凝冻则不知天寒。以喻妇人在家不知夫之信息也。亦喻食禄之士各自保己。不能荐贤。又白氏金针云枯桑知天风。海水知天寒。谓隐不之一字也。如诗云掺掺女手可以缝裳。言不可也。掺。音杉。

　　天地合德

　　易．文言。

　　伏羲

　　羲当作牺。案帝王世纪云。太[白*皇]帝包牺氏。风姓也。母曰华胥。燧人之世。有大人迹出于雷泽。华胥履之而生包牺。长于成纪。蛇身人首。有德。取牺牲以充包厨。故号曰包牺氏。后世音谬。故或谓之伏牺。或谓虙牺。一号皇雄氏。在位一百一十年。包牺氏没。女蜗氏立为女皇。亦风姓也。牺。纯色也。牛．羊．豕为牲。故曰牺牲。

　　未造

　　当作未画。

　　八卦

　　谓干．坎．艮．震．巽．离．坤．兑。以象天．地．水．火．风．雷．山．泽之八物。

　　梦觉般若

　　舍利弗问须菩提。梦中行六波罗蜜。有益于阿耨多罗三藐三菩提不。须菩提报舍利弗。昼日行六波罗蜜有益。梦中亦应有益。见大般若第三十三帙。觉。音教。

　　十科

　　赞宁僧录撰宋高僧传。其后序略云。为僧不应于十科。事佛徒消于百载。所谓十科者。一．译经。二．解义。三．习禅。四．明律。五．护法。六．感通。七．遗身。八．读诵。九．兴福。十．杂科。然唐续高僧传及宋传。皆以达摩大师而下所传如来心宗正法之人。预习禅之科。盖不参此道。不知此宗。妄立此意。殊不知习禅者。正四禅八定所证。而有大小不同。且非释迦将化。专付迦叶。属以相继而不绝。至于二十八祖达摩大师之正法眼藏也。是知作高僧传之妄明矣。或曰。若是禅宗不预于十科。岂不徒劳于事佛乎。曰。吾宗门正统。其释迦如来之远裔。何事之有。而传灯．广灯．续灯相继之不绝者。岂不然乎。

　　傅大士

　　双林传云。善慧大士。受武帝请于重云殿讲三慧般若。王公贵人或见大士坐不正。问曰。何不正坐。答曰。正人无正性。侧人无侧心。

　　炉鞴良医

　　善慧大士。始捷鱼于稽停塘。遇胡僧嵩头陀于鱼所。语大士。以我昔与汝于毗婆尸佛前发誓愿度众生。今兜率宫房舍见在。何时当还。犹渔于此乎。大士瞪目而已。头陀曰。汝既不忆。且临水自观汝形影何如。大士从之。乃见水中圆光宝盖满身。因而即悟。尽弃鱼具。而独心喜。谓头陀曰。炉鞴之所多乎钝铁。良医门下足于病人。当度众生为急。有何暇思天宫之乐乎。

　　千钧

　　规伦切。三十斤为一钧。

　　金翅

　　梵云迦楼罗揭路荼。此言金翅。其躯甚大。两翅展时相去三百三十六万里。以龙为食。日啖五百。居铁叉大树。住妙高下层。若飞举时。非须弥不住。非铁围不居。

　　日月不到

　　龙济颂云。心明诸法朗。性昧众缘昏。日月不到处。特地好乾坤。

　　打破镜

　　僧问灵云。混沌未分时如何。师云。露柱怀胎。僧云。分后如何。云。如片云点太清。僧云。只如太清还受点也无。师不对。僧云。恁么则含生不来也。师亦不对。僧云。直得纯清绝点时如何。师云。犹是真常流注。僧云。如何是真常流注。师云。似镜常明。僧云。未审向上还有事也无。师云。有。僧云。如何是向上事。师云。打破镜来。与汝相见。

　　獬豸

　　尧时瑞兽也。形似牛一角。佞臣入朝即以角触之。说文云。古者决讼。令触不直。或云。雄曰獬。雌曰豸。形同而难辨。今问意正谓此矣。详此问端。出于洞山新丰吟獬豸同栏辨者嗤。薰莸共处须分郁。

　　犹豫

　　尔雅曰。犹。兽名。形如[鹿/耳]。善登木。性多疑虑。常居山中。忽闻有声。即恐且来害之。每豫上树。久之无人。然后敢下。须臾又上。如此非一。故今不决者。称犹豫焉。一曰陇西俗谓犬子为犹。犬随人行。每豫在前。待人不得。又来迎候也。[鹿/耳]。音凡。

　　翠竹黄花

　　道生法师说。无情亦有佛性。尸云。青青翠竹尽是真如。郁郁黄花无非般若。世少信者。谓无佛语所证。法师乃端坐十年。待经而证。后三藏带涅槃后分经至。果有斯说。法师览毕。麈尾坠地。隐几入灭。

　　又禅客问南阳国师。青青翠竹尽是真如。郁郁黄花无非般若。人有信否。意旨如何。师曰。此尽是文殊．普贤大人境界。非诸凡小而能信受。皆与大乘了义经意合。故华严经云。佛身充满于法界。普现一切众生前。随缘赴感靡不周。而常处此菩提座。翠竹不出法。岂非法身乎。又经云。色无边故。般若亦无边。黄花既不越色。岂非般若乎。

　　又大珠和上云。迷人不知法身无象。应物现形。遂唤青青翠竹总是法身。郁郁黄花无非般若。黄花若是般若。般若即同无情。翠竹若是法身。法身即同草木。如人吃笋。应总吃法身邪。

　　广额

　　涅槃经云。波罗奈国有屠儿。名曰广额。于日日中杀无量羊。见舍利弗即受八戒。经一日夜。以是因缘。命终得北方天王毗沙门子。又。迦叶言。拘尸那城有旃陀罗。名曰欢喜。佛记此人。由一发心。当于此界千佛数中速成无上正真之道。以何等故。如来不记舍利弗．目犍连等速成佛道。佛言。善男子。或有声闻．缘觉．菩萨作誓愿言。我当久久护持正法。然后乃成无上佛道。以发愿速故。与速记。详观此经。即无我是千佛之语。恐传言误耳。

　　抵鹊

　　音纸。侧毛击之曰抵。桓宽盐铁论云。中国所鲜。外国贱之。南越以孔雀珥门户。昆山之傍以玉璞抵鹊。今贵人之所贱。珍人之所饶。非所以厚中国而明盛德也。珥。音饵。饰也。

　　相如

　　见祖英上连城璧。

　　金锁难

　　见本录。

　　分半座

　　杂阿含四十一云。尊者迦叶。长须发。着弊衲衣。来诣佛所。尔时。世尊无数大众围绕说法。时诸比丘起轻慢心言。此何等比丘。衣服粗陋。无有容仪。佯佯而来。尔时。世尊知诸比丘心之所念。告摩诃迦叶。善来迦叶。于此半坐。我今竟知谁先出家。汝邪。我邪。彼诸比丘心生恐怖。身毛皆竖。并相谓言。奇哉。尊者迦叶。大德大力。大师弟子。请以半座。尔时。迦叶合掌白佛。佛是我师。我是弟子。佛告迦叶。如是。如是。我为大师。汝是弟子。今且坐。随其所安。迦叶。此云饮光。以身光隐伏诸天故。

　　六合

　　庄子。六合之外。圣人存而不论。六合之内。圣人论而不议。

　　鹙子

　　维摩诘室有一天女。现身散花供养。说无㝵辨。时舍利弗言。汝何以不转女身。天曰。我从十二年来。求女人相了不可得。当何所转。譬如幻师化作幻女。若有人问。何以不转女身。是人为正问否。舍利弗言。不也。幻无定相。当何所转。天曰。一切诸法亦复如是。无有定相。云何乃问不转女身。即时天女以神通力变舍利弗令如天女。天自化身如舍利弗。而问言。何以不转女身。舍利弗以天女像而答言。我今不知何转而变为女身。天曰。舍利弗。若能转此女身。则一切女人亦当能转。如舍利弗非女而现女身。一切女人亦复如是。虽现女身而非女也。是故佛说一切诸法。非男非女。即时天女还摄神力。舍利弗身还复如故。

　　舍利弗。此云鹙鹭子。以其母眼如鹙鹭。因母得名。故曰鹙鹭子。

　　七大性

　　谓地．水．火．风．空．觉．识也。一．地性粗为大地。细为微尘。更析邻虚。即实空性。二．水性不定。流息无恒。三．火性无我。寄于诸缘。四．风性无体。动静不常。五．空性无形。因色显发。六．觉见无知。因色空有。七．识性无源。因于六种根尘妄出。佛言。汝元不知如来藏中此七大性清净本然。周遍法界。见楞严第三。

　　三兽

　　一．兔。二．马。三．象。兔之渡水。趣自渡耳。马虽善猛。犹不知水之深浅。白象之渡。尽其源底。声闻．缘觉其犹兔．马。虽渡生死。不达法本。菩萨大乘譬如白象。解畅三界十二缘起。了之本无。一切救护莫不蒙济。见智论。

　　天鼓

　　诸佛境界三昧经云。三十三天善法堂前有妙法鼓。诸天帝释着欲乐时。其鼓自然有声。说无常法。若修罗欲至。即报冤来。

　　闻钗钏

　　若有菩萨自言戒净。虽不与彼女人身合。嘲调戏笑。于壁障外遥闻女人璎珞环钏种种诸声。心生爱着。如是菩萨成就欲法。毁破净戒。污辱梵行。不得名为净戒具足。见涅槃。

　　祖庭事苑卷第五
卍新纂续藏经第 64 册 No. 1261 祖庭事苑


　　祖庭事苑卷第六

　　睦庵　(善卿)　编正

　　●风穴众吼集

　　风穴在汝州。昭禅师居焉。因处得名。其穴。夏则风出。寒则风入。有寒过者。笠子叩于地。

　　师讳

　　师讳延昭。见传灯．广灯作延沼。又它本作延照。非也。

　　联绵

　　上力延切。联绵不绝貌。

　　祖胤

　　下羊晋切。继嗣也。

　　派渺

　　上匹卖切。分流也。下绵沼切。渺[泳-永+晶]。水貌。

　　千浔

　　当作千寻。六尺曰寻。浔。水涯。非义。

　　轰

　　呼宏切。群车声。

　　售用

　　当作受用。受。相付也。一曰承也。承受以为用。售。音授。卖不去手也。非义。

　　先贤付嘱

　　临济与黄檗栽杉次。檗云。深山里㘽许多树作么。济云。与后人作古记。乃将锹拍地两下。檗拈起拄杖云。汝吃我棒了也。济作嘘嘘声。檗云。吾宗到汝。此记方出。沩山举问仰山。且道黄檗后语但嘱临济。为复别有意旨。仰云。亦嘱临济。亦记向后。沩云。作么生。仰云。一人指南。吴越令行。南塔云。独坐震威。此记方出。又云。若遇大风。此记亦出。见传灯。

　　觊

　　几利切。觊觎。希望也。

　　见前

　　音现。显也。

　　滞壳

　　壳当作谷。犹物在谷而未出。

　　迷封

　　封。执也。言执事而不脱迷也。

　　吒呀

　　上知加切。叱怒也。下虐牙切。唅呀。张口貌也。

　　凤翅

　　施智切。翅。翼也。

　　䫌面

　　上匹米切。倾头也。

　　辊

　　古本切。毂齐等也。

　　挨

　　乙谐切。推也。

　　赞底沙

　　本生经云。过去久远有佛。名曰底沙。时有二菩萨。一名释迦。二名弥勒。是佛观见释迦心未成熟。而诸弟子心皆纯熟。如是思惟。一人之心易可速化。众人之心难可疾治。即上雪山。入宝窟中。入大禅定。时释迦菩萨作外道仙人。上山采药。见底沙佛。见已欢喜。心生敬信。翘一脚立。叉手向佛。一心而观。目未曾瞬。七日七夜。以一偈赞佛曰。天上天下无如佛。十方世界亦无比。世界所有我尽见。一切无有如佛者。于是超越九劫。于九十一劫得阿耨菩提。

　　轩辕

　　少典之子。姓公孙。名轩辕。神农世衰。蚩尤为暴。轩辕与战于𣵠鹿之野。遂禽杀蚩尤。而诸侯咸尊轩辕为天子。时播百谷。有土德之瑞。故号黄帝。

　　团天

　　一本作圆天。

　　羑里

　　音酉。狱名也。在荡阴。崇侯虎谮西伯于殷纣曰。西伯积善累德。诸侯皆向之。将不利于帝。帝纣乃囚西伯于羑里。闳夭之徒患之。乃求有莘氏美女．骊戒之文马．有熊九驷。他奇怪物。因殷嬖臣费仲而献之纣。纣大说。曰。此一物足以释西伯。况其多乎。乃赦西伯。赐之弓矢斧钺。使西伯得征伐。谮。庄荫切。毁也。闳。音宏。莘。音诜。嬖。音壁。

　　矛盾

　　上莫浮切。或矛。长二丈。下食尹切。兵器。可蔽身。昔有卖矛盾者。双言其功。言盾。则矛刺不入。言矛。则能穿十盾。或云买汝矛。穿汝盾。如何。彼无辞矣。

　　围山

　　当作为山。譬之为一篑之山而欲登九仞。取一捻土而欲压千钧。不其难乎。

　　[翟*支]瞎

　　敕角切。刺也。

　　九五

　　易之乾卦爻辞也。九五。飞龙在天。即大人有为造物之时也。故以即帝位者。谓之登九五焉。

　　见大虫

　　见祖英玄沙猛虎。

　　干木文侯

　　文侯过段干木之闾而轼之。从者曰。君何轼之乎。文侯曰。此非干木之闾。以吾闻干木不肯以身易寡人。寡人何敢不敬。干木广于德。寡人广于地。干木富于义。寡人富于财。地不如德。财不如义。寡人当以师礼事之。何况敬乎。文侯见段干木。立拱而敬言。及见翟黄。据胡床而与之语。翟黄不悦。文侯曰。干木官之则不顾。禄之则不受。今子官之则上卿。禄之则千钟。又责吾礼。翟黄大惭。拜谢而出。见魏国史。

　　龙蛇阵

　　六韬五阵。武王问太公曰。青龙之军以何先后。曰。角为陷。尾为翼。又孙子。善用兵者。言。陈如常山蛇。击其首则尾至。击其尾则首至。击其中心则首尾俱至。

　　西汉．注曰。战陈之义。本因陈列为名。而音变耳。字则作陈。更无别体。而末代学者辄改其字旁从车作阵。非经史之本文。

　　老倒

　　当作潦倒。潦。老之貌也。

　　稚子

　　与稚同。幼禾也。直利切。

　　杖林山

　　西域记云。昔摩竭陀国有婆罗门。闻释迦佛身长丈六。常怀疑惑。未之信也。乃以丈六竹杖欲量佛身。恒于丈端出过丈六。如是增高。莫能穷实。遂投杖而去。因植根焉。今竹材修茂。被山满谷。

　　无著问

　　见雪窦颂古文殊对谈。

　　迄

　　许讫切。至也。

　　野盘

　　方言。草宿也。

　　[穴/(臬*片)]语

　　正作䆿。音蓺。睡语也。

　　婆孽爱

　　未详。

　　大昴

　　天文志云。昴毕间为天街。昴。旄头。胡星也。

　　周天

　　本作同天。

　　骑牛穿市

　　三齐略记云。齐桓公夜出迎客。有宁戚者骑牛疾击其角而歌曰。南山矸。白石烂。生不值尧与舜禅。短布单衣适至骭。从昏饭牛薄夜半。长夜曼曼何时旦。公召与语。说之。以为太夫。

　　○世说云。晋王恺。字君夫。有牛名曰八百里骏。常[勞-力+(企-止+(白-日+虫))]其蹄角。与石崇出游。日晚。争入洛城。崇牛迅若飞。恺牛绝走不能及。宁戚尝著相牛经。矸。音岸。骭。下患切。

　　鹤九皋

　　诗。鹤鸣九皋。声闻于野。笺云。皋。泽中水溢出所为坎。自外数至九。喻深远也。

　　翥翼

　　上章恕切。飞举也。

　　马千里

　　骐．骥．骅．骝。日行千里。

　　布鼓

　　见祖英布鼓雷门。

　　藏身吞炭

　　史记。预让。义士也。先仕晋卿范．中行。后被智伯灭之。让转仕智伯。智伯被赵襄子所灭。让逃之山泽。易姓变名。作犯刑罪人。入襄子宫涂扫圊厕。挟匕首。伺襄子而欲杀之。襄子如厕。心不安。捡厕。见让在厕穴中。左右请杀之。襄子不许。叹曰。彼义士也。放令去。吾谨避之。让免死。复逃山泽。漆身为厉。吞炭变声。潜窃还家。妻子不识。唯友人识之。其友人劝曰。何不转事襄子。幸得近杀之。曰。事人而杀之。是教后世之臣怀二心以事君。不可也。其后襄子出游。预让伏桥下待之。行未及桥。而襄子马惊。襄子曰。得无预让乎。使人搜之。果得让。

　　于是襄子呼而语曰。子先事范．中行。而智伯灭之。子不为报仇而委质而事之。今智伯死。独求报之深。何也。让曰。臣先事范．中行。中行以众人遇我。我以众人报之。智伯以国士礼我。我以国士报之。襄子叹曰。子为智伯。名既成矣。寡人赦子。义亦足矣。无自为计焉。让曰。臣闻明主不掩人之美。忠臣以义死为君。君前赦臣之罪。天下莫不称君之贤。今日之事。臣固伏诛。愿请君之衣而击之。臣死无愧恨。襄子义之。乃解衣而授让。奋剑三踊而击之。叹曰。吾可以下报智伯矣。遂伏剑而死。

　　天堑

　　七艳切。堑。绕城水也。

　　搀抢

　　上楚御切。下初庚切。天文志云。搀．抢．棓．彗。其殃一也。为有破国乱军。伏死其辜。余殃不尽。为旱．凶．饥．暴疾。

　　又汉书音义曰。妖星曰孛星．彗星．长星。亦曰搀抢。绝迹而去曰飞星。光迹相连曰流星。棓彗。音棒卫。

　　智积

　　妙经．见宝塔品。尔时四众见大宝塔从地涌出。住在空中。尔时佛告大众说。此宝塔中有如来全身。号多宝佛。众皆愿见。佛以右指开七宝塔。出大音声如关钥。众皆见之。时多宝世尊所从菩萨。名曰智积。

　　天王

　　今有状毗沙门天王像。必右手擎宝塔。然它经无所出。而风穴正用此缘也。予尝读赞宁僧史云。唐天宝元年。西蕃五国来寇安西。二月十一日。奏请兵解援。发师黄里。累月方到。近臣奏。且诏不空三藏入内持念。玄宗秉香炉。不空诵仁王护国陀罗尼方二七遍。帝忽见神人可五百员。带甲荷戈在殿前。帝问不空。对曰。此毗沙门天王第二子独健。副陛下心。往救安西也。其年四月奏。二月十一日巳时。后城东北三十里。云雾冥晦。中有神。可长丈余。皆被金甲。至酉时。鼓角大鸣。地动山摇。经二日。蕃寇奔溃。斯须城楼上有光明。天王现形。谨图样。随表进呈。因敕诸道州府于西北隅各置天王形像。于佛寺亦敕别院安置。盖当时所现之像。手擎浮图。今相习尽塑于州邑之城上。或伽蓝营垒之间是也。

　　长啸

　　苏吊切。吹声也。成子安啸赋曰。随口吻而发扬。假芳气而远逝。

　　鹅护雪

　　大庄严论。昔有比丘。乞食至穿珠家。穿摩尼珠次。比丘衣赤。映珠色红。时彼珠师入舍取食。忽有一鹅。即便吞之。珠师寻即觅珠。不知所在。语比丘言。得我珠邪。比丘恐杀鹅取珠。即说偈言。我今为它命。身分受苦恼。更无余方便。唯以命代彼。虽闻此语。即便系缚挝打。以绳急绞。口鼻尽皆血出。彼鹅即来食血。珠师嗔忿。即打鹅死。比丘乃说偈言。我受诸苦恼。望使此鹅活。我今命未绝。鹅在我先死。珠师曰。鹅今于汝。竟是何亲。比丘具说。开鹅腹得珠。珠师举声号哭。汝护鹅命。使我造此非法之事。雪。言鹅色也。此制句之倒尔。

　　蜡人冰

　　蜡当作腊。谓年腊也。桉增辉记。腊。接也。谓新故之交接。俗谓腊之明日为初岁也。盖腊尽而岁来。故释式以解制受腊之日谓之法岁是矣。天竺以腊人为验者。且其人腊有长幼。又验其行有染净。言腊人冰者。是言其行之冰洁也。今众中妄谓西天立制。唯观蜡人之冰融。然后知其行之染净。佛经无文。律范无制。未详得是说于何邪。今此集以腊为蜡。深误后人。良可叹也。

　　远使

　　见洞庭录鈯斧。

　　振奋

　　音粪。振也。从大。佳在田上。此其象也。振奋。古之重语。

　　一宿怀胎

　　汉高祖。讳邦。字季沛。丰邑中阳里人也。姓刘氏。母媪尝息大泽之陂。梦与神遇。是时雷电晦冥。大公往视。则见蛟龙于上。已而有娠。遂产高祖。高祖为人隆准而龙颜。美须髯。左股有七十二黑子。媪。乌老切。娠。音身。

　　一镞

　　归宗颂云。一镞破三关。分明箭后路。可怜大丈夫。先天为心祖。

　　罗越

　　越当作阅。罗阅。西竺城名。分别功德论所谓罗阅城东山。即须菩提把衲之处。学唐步。亦借燕学赵步意也。

　　十度发言

　　云居膺示众曰。知有底人。终不取次。十度拟发言。九度却休去。为甚如此。恐怕无利益。若是体得底人。心如腊月扇子。口边直得白醭生。不是你强为任运如此。

　　前殿横戟

　　或者多引唐太宗故事。语言多无典据。诚取笑识者。谨录唐太宗帝纪云。高祖义旗初建。立长子建成为皇太子。时太宗功业日盛。高祖私许立为太子。建成密知之。乃与齐王元吉潜谋作乱。因引太宗入宫夜燕。欲行酖毒。既而太宗心中暴痛。吐血数升。淮安王神通很俱扶还西宫。高祖幸第问疾。因敕更。勿夜聚。因谓太宗曰。发迹晋阳。克平宇内。是汝大功。欲升储位。汝固让不受。以成汝美志。建成自立东宫。多历年所。今复不忍夺之。观汝兄弟是不和。同在京邑。必有忿竞。汝还行台。居于洛阳。将行。建成密令数人上封事。于是遂停。

　　是后日夜连结后宫。谮诉愈切。高祖惑之。九年。突厥犯边。诏元吉率师。拒之。元吉因兵集将。与建成克期举事。长孙无忌．房玄龄．杜如晦．尉迟敬德。日夜固争曰。事急矣。若不行权道。社稷必危。今大王临机不断。坐受屠戮。于义何成。太宗然其计。六月三日。密奏建成．元吉淫乱后宫。因自陈曰。臣于兄弟无丝毫所负。今欲杀臣。臣今枉死。永违君亲。高祖省之。愕然曰。明日当勘问。汝宜早参。四日。太宗将左右九人至玄武门。自召高祖已。召[幸*力]岐穷。核建成．元吉觉变。即回马将归。太宗随而呼之。元吉马上张弓再三。不彀。太宗乃射之。建成应弦而毙。元吉中流矢而走。尉迟敬德杀之。甲子。立太宗为皇太子。八月。诏传位于皇太子。尊高祖为太上皇。

　　横戟谓太宗也。披衮谓神尧也。语虽不类。意或似之。

　　乘槎

　　见祖英上灵槎。槎。水中浮木。锄如切。

　　干将

　　干将。吴人也。与欧冶子同师阖闾。使造剑二枚。一曰干将。二曰镆邪。镆邪。干将妻名。干将作剑。金铁之精未肯流。夫妻乃翦发断指。投之鑢中。金铁乃濡。遂以成剑。阳曰干将。而作龟文。阴曰镆邪。而作漫理。干将而匿其阳。出其阴。献之阖闾。见吴越春秋。

　　太阿

　　见洞庭录。

　　蛆儿

　　且余切。蝇也。

　　金刚

　　梵云拔折罗。此云金刚。出七金山内。近妙高山。金刚树节如筇竹。无物不坏。

　　羺羊

　　当作𦏰羊。般若论云。涅槃佛性。理如金刚。无物不坏。唯𦏰羊角坏之。如其佛性。唯一阐提不可坏也。

　　花冠

　　花冠悴谓花萎也。天人五衰。一曰衣裳垢腻。二曰头上花萎。三曰身体臭秽。四曰腋下汗出。五曰不乐本座。

　　眸眨

　　上莫浮切。目瞳子也。下侧夹切。目动也。天目本不瞬。目动即[褒-保+(共-八)]也。

　　嵩少

　　嵩。高。总名也。其山东为太室。西为少室。故曰二室。五岳之中也。嵩高维岳。峻极于天是也。

　　汝海

　　昔汝水平川为海。禹凿龙门导之。今遂为郡邑。

　　戴席帽

　　猢狲带席帽。不是作诗人。见新金山胡阳集。如杨修见幼妇。一览便知妙。腊月罗卜头。又入窖里去。皆金山语也。

　　紫陵

　　山名也。在郢之京山县。

　　白雪楼

　　在郢之西城之上。始于宋玉对楚襄王谓。阳春白雪。和之者寡。因以名焉。玉。郢人也。为楚襄王之大夫。屈原之弟子也。

　　塔印

　　当作搭印。都合切。打也。

　　蛙步𩥇泥

　　蛙当作洼。谓马出于渥洼水也。汉武帝时。有暴利。长于渥洼水旁。见群野马中有奇者来饮此水。因作土人持勒[靽-干+(工/十)]于水旁。马习以为常。遂以人代持勒[靽-干+(工/十)]。收得其马。献之。欲神异此马。云从渥洼水出。

　　风穴所谓𩥇者。以良马出清水。而反𩥇卧于泥沙之中。是其意也。今录谓蛙者。虾蟆也。岂能为马步而𩥇卧邪。𩥇。张扇切。

　　大舞

　　先王之制舞也。文以羽籥。武以干戚。武之小舞。则干而无戚也。文之小舞。则干而无籥也。用羽籥．干戚者。文武之大舞也。籥。音药。如笛三孔而短于盾也。戚。戍也。

　　隼旟

　　周礼。州里建旟隼。旟。谓剥鸷鸟皮毛。置之竿头。

　　汉书音义云。𦘕鸟隼曰旟。𦘕龟蛇曰[施-也+(非-〡+(乳-孚))]。隼旟。音笋余。

　　敲楗椎

　　楗。巨寒切。椎。音地。此翻声鸣。智论云。摩诃迦叶。世尊灭后作大神通往须弥顶而说偈言。如来弟子。且莫涅槃。得神通者。当赴结集。说是偈已。即击挝铜楗椎。楗椎之中而传此偈。声遍三千大千世界。得神通者。其数四百九十有九。悉入王舍城宾钵岩窟。尔时。阿难为漏未尽。不得入会。当自念言。我事如来。亦无缺犯。自为有漏。不及众数。思唯是已。晓夜经行。明相出时。身体疲极。亚卧之次。头未至枕。得证阿罗汉果。心生欢喜。即往岩中。击其石门。尔时。迦叶问。是何人敲我此户。答言。是佛侍者比丘阿难。曰。汝漏未尽。不得入来。阿难曰。我已证无漏。迦叶曰。汝既证无漏。当现神变。以遣众疑。尔时。阿难即骋神通。从户钥入。得在众会。足数五百。宾钵亦云毕钵。具云毕钵罗。此言高显。

　　簉破

　　当作揍。千候切。插也。簉。初救切。倅也。非义。

　　穿耳客

　　谓达摩祖师也。然穿耳非佛制。称之。盖表梵人之相。

　　刻舟人

　　见云门录下。

　　和盲悖诉

　　和盲当作如盲。悖诉当作悖㨞。悖乱也。㨞暗取物也。悖㨞亦方言。谓摸𢱢。见远浮山九带。

　　耶舍

　　杂阿含曰。王阿育作八万四千金银．琉璃．颇梨箧。盛佛舍利。又作八万四千宝瓶以盛次箧。使诸鬼神各持舍利供养之。具敕诸鬼神言。于阎浮提。至于海际．城邑．聚落。满一亿家者。为世尊立舍利塔。时巴连弗邑有上座。名曰耶舍。王诣彼所。白上座曰。我欲一日之中立八万四千佛塔遍阎浮提。意愿如是。上座曰。善哉大王。克后十五日月食时。令此阎浮提起诸佛塔。如是乃至一日之中立八万四千塔。世间民人兴庆无量。耶舍。此言誉。又云名称。

　　掌侍

　　当作掌处。见它本。

　　盲龟

　　见云门录上。

　　出袖

　　当作出就。雪窦瀑泉解之甚详。达观尝作四藏锋颂。因录以证之。云。其一．就事藏锋事独全。不于理上取言诠。金麟若不吞香饵。摆尾摇头戏碧川。其二．就理藏锋理最微。岂从事上立毫厘。新罗鹞子飞天外。肯搦林中死雀儿。其三．入就藏锋理事该。碧潭飘起动风雷。禹门三月桃花浪。戴角擎头免曝腮。其四．出就藏锋事理亡。长天赫日更无妨。雷公电母分明说。霹雳声中石火光。

　　闽珠

　　未详。

　　理素琴

　　大方便报恩经。善友太子出城观看。见其耕桑杀戮之事。世间衣食自活。造诸恶本。心不可忍。悲泪满目。于是入海采摩尼珠以济众生。其弟恶友亦愿随往。善友太子与弟同往。以慈心福德力。至龙王居所。王出奉迎。太子说法。示教利喜。王曰。远屈途步。欲须何物。太子曰。今欲从王乞左耳中如意摩尼宝珠。王言。当以奉给。时善友即持宝珠还阎浮提。时弟恶友心生嫉妒。其兄眠卧。即起求二干竹。刺兄两目。夺珠而去。时善友唤其弟言。此有贼刺我两目。持宝珠去。而恶友不应。兄便懊恼。我弟恶友为贼所杀。如是高声。经久不应。尔时。树神即发声言。汝弟恶友。是汝恶贼。善友闻已。怅然饮气。后遇牧牛人。归家供养。经于一月。其家猒患。遂白主人。我今欲去。汝若爱我。为我作一鸣琴。送我着多人处。主人即遂其意。太子善巧弹琴。其音和雅。悦可众心。悉得充号。

　　舸

　　古我切。楚以大船曰舸。

　　张行满

　　宝林传。六祖大师将欲入灭。乃谓众曰。吾没后。当有人窃取吾首。听吾记云。头上养亲。口里须餐。遇满之难。杨柳为官。门人虑之。预以铁叶固护师颈。至开元间。夜半闻塔中拽铁声。众惊起。见一孝子从塔中出。寻见师颈有伤。具以事闻有司。县令杨[流-ㄊ+口]．刺史柳无添。于石角村捕得之。因劾问。乃谓吏曰。姓张氏。名行满。汝州梁县人。受洪州开元寺新罗僧金大悲钱二十千。欲取祖师首归海东供养。柳守闻之。因知祖谶之验。遂赦张氏。而加敬焉。

　　衅闾

　　当作叠闾。见广灯。叠闾连里。言其多也。衅。许觐切。非义。

　　智囊

　　张行满。汝海人。汝人多瘿。故命瘿人为智囊。桉史记。秦樗里子。瘿而多智。时人号为智囊。樗。抽居切。

　　禅子讶

　　讶当作问。见它本。

　　三缄

　　家语。孔子观周。遂入太祖后稷之庙。庙堂右阶之前有金人焉。三缄其口。而铭其背曰。古之慎言人也。戒之哉。无多言。多言多败。无多事。多事多患。安乐必戒。无所行悔。勿谓何伤。其祸将长。勿谓何害。其祸将大。勿谓不闻。神将伺人。焰焰不灭。炎炎若何。涓涓不壅。终为江河。绵绵不绝。或成纲罗。毫末不札。将寻斧柯。诚能慎之。福之垠也。口是何伤。祸之门也。强梁者。不得其死。好胜者。必遇其敌。孔子既读斯文也。顾谓弟子曰。小人识之。此言实而中。情而信。诗曰。战战兢兢。如临深渊。如履薄冰。行身如此。岂以口过患哉。

　　识。音志。予尝读传灯。有僧亡名。所撰息心铭。文势拟此而作也。然金人之缄于口。而亡名之缄缄于心。其理颇胜。学者宜览观焉。

　　梅柳

　　赴春闱之时。非人姓也。

　　递

　　特计切。更易也。

　　朕兆

　　朕。当从目作眹。丈忍切。目朕也。眹。直稔切。我也。非义。

　　通玄箭

　　杂譬喻经云。若有一人用三钱布施。乞求三愿。一者将来得作国王。二者解众生语。三者多诸智慧。其人命终。生庶人家。形色端正。王慕为左右。此人投慕。得侍王侧。见燕在巢。仰看而笑。王问何笑。答曰。燕言我得龙王女。发长十丈。唤伴看之。王曰。审尔者好。无尔者杀。遣看即得。王欲取龙女为妇。语小儿曰。汝解鸟语。必应多䇿。给汝食粮。觅此女人。得者。重报。若不得。杀汝及家口。小儿冒死向东海边。见二人共诤隐形帽．履水靴．杀活杖。小儿曰。何须纭纭。我放一箭。君二人逐之。先前得者。与二种物。答曰。善。遂引弓放箭。二人争走。小儿取帽着靴。捉杖直入海中。至龙所。脱帽令龙女见。女人多欲。遂与小儿持一饼金还至外国。其王遣迎。敕女独入。女便前进。小儿着隐形帽随女而入。女见王丑。以金掷王。额破命终。小儿脱帽共女上殿。高声唱言。我应为王。女为王后。霸王天下。

　　三尸鬼

　　三尸。非佛经所出。应机对问。未免随俗。亦一期之言。然所谓三尸者。出道家守庚申事。见酉阳录。今据譬喻经。失奸鬼者。正指海边二鬼也。今言三尸。盖风穴属类之失。如五顶双眸之类是也。

　　随缘不变

　　佛䭾䟦陀罗。此云觉贤。出生天竺。少受业于大禅师佛大先。通解经论。应秦僧智严之请来长安。从罗什之游。贤守静。不与众同。后语弟子云。我昨见本乡五舶俱发。而弟子传告外人。关中僧[(丰*力)/石]．道恒等咸谓。显异惑众。于律有违。理不同止。宜可时去。贤曰。我身随缘。去流甚易。遂与弟子慧观等。别长安东迈。神志从容。初无异色。东林慧远。久服风名。倾盖若旧。乃请出禅数诸经。因盘桓庐阜。盖随缘而住也。䂮。音略。

　　炙輠

　　胡瓦切。毂头转貌。炙。脂輠也。

　　扈涧

　　上音户。夏后同姓所封。战于甘者。在鄠。有扈谷甘亭。鄠音户。

　　摇鞅

　　于两切。颈靼也。靼。音怛。柔革也。

　　刷黄犍

　　上数滑切。刮也。下居言切。犗。牛也。犗。音戒。

　　目瞪

　　丈证切。直视貌。

　　口呿

　　丘伽切。张口貌。

　　殢

　　当作泥。乃计切。滞也。殢。音第。极也。非义。

　　常用

　　当作当体。见广灯。

　　赏劳

　　郎到切。尉也。

　　自恣

　　十诵律云。好恶相教以三语自恣。

　　钞云。九旬之内。人多迷己。不自见过。理宜仰凭清众。垂慈垂诲。纵宣己罪。恣僧举过。内彰无私隐。外显有[(?/(舛-夕))*殳]疵。身口托于它人。故曰自恣。三语者。谓见．闻．疑。

　　香刍

　　根本百一羯磨云。受随意比丘应行生茅与僧伽为座。诸比丘并于草上坐。

　　又因果经云。一切如来成无上道。以草为座。故吉祥童子施软草于世尊。随意即自恣也。

　　金锡

　　根本杂事云。比丘乞食。深入长者房。遂招讥谤。比丘白佛。佛云。可作声警觉。彼即呵呵作声喧闹。复招讥毁。佛制不听。遂拳打门。家人怪问。何故打破我门。默尔无对。佛言。应作锡杖。苾刍不解。佛言。杖头安镮。圆如盏口。安小镮子。摇动作声。而为警觉。动可二三。无人问时。即须行去。

　　措口

　　音醋。置也。

　　剑梁

　　当作剑良。

　　膊

　　当作髆。音博。肩甲也。

　　钁头边

　　佛日行脚时到夹山。夹山一日普请次。维那命日送茶。日云。某为佛法来。不为送茶来。那云。和上令请上座。日云。和上即得。日乃将茶去作务处。见夹山。遂撼茶碗作声。山不顾。日云。[酉*康]茶三五碗。意在钁头边。山云。瓶有倾茶势。蓝中几个瓯。日云。瓶有倾茶势。蓝中无一瓯。便倾茶。大众俱以目视之。日云。大众鹤望。乞师一言。山云。路逢死蛇莫打杀。无底蓝子盛将来。日云。手执夜明符。几个知天晓。山召大众。已有人也。归去来。乃住普请。

　　东堂

　　晋却诜。辽迁雍州刺史。帝于东堂会送。问诜曰。卿自以为何如。诜对曰。百举贤良对䇿为天下第一。犹桂林之一枝。昆山之片玉。帝笑之。

　　亡羊

　　见怀禅师后录。

　　千猱

　　当作㺜。奴刀切。恶犬长毛也。猱。猴也。非义。

　　啀

　　音崖。犬斗貌。

　　毗耶城

　　见雪窦颂古室。

　　望龙床

　　丛林引唐太宗还魂事以传诸学者。然意或似之。而唐帝纪不载此。盖风穴信之于廛谈。作此句语。殊不稽也。如华岳三峰．坐朝不问等语亦尔。

　　前来事

　　一本作前来使。

　　景影

　　律云。量影。集众知时之法。凡有七种集法一．量影。二．破竹作声。三．作烟。四．吹视。五．打鼓。六．打楗椎。七．喝时到。量影者。以一尺木。至日中竖之。记其影以量之。计天寸。定时景之短长也。

　　尼干

　　梵语。此言不系。谓无所系着也。

　　地狱应收

　　应收当作难收。见它本。

　　斗胜

　　东汉永平十四年正月一日。五岳诸山道士褚善信等。朝正之次。自相命曰。天子弃我道法。远求胡教。因朝集。可以表抗之。遂上表。乞比较优劣。如其有胜。乞除虚妄。敕遣尚书令宋庠引入长乐宫。以今月十五日可集白马寺。道士等便置三坛。各赍灵宝真文等五百九卷于东坛。茅成子．老子等二百三十五卷置中坛。帝御行殿在寺南门。佛舍利．经像置于道西。

　　十五日斋讫。道士以柴荻和沉檀为炬。泣曰。今胡神乱夏。人主信邪。以火取验。得辨真伪。便纵火焚经。经从火化。悉成灰烬。时佛舍利光明五色直上。映蔽日光。摩腾法师涌身高飞。坐卧空中。广现神变。又说出家功德。其福最高。司空刘峻与诸官士庶千余人出家。道士吕惠通等六百二十人出家。见汉法本内传。泼墨望清皆处也。经传无文。

　　百体汗流

　　当作霢霂汗流。见传灯。

　　袈裟盖面

　　大集地藏十轮经云。过去有国。名般遮罗。王号胜军。统领彼国。时彼有一大山丘圹所。名朅蓝婆。甚可怖畏。药叉罗刹多住其中。若有入者。心惊毛竖。时国有人。罪应合死。王敕典狱系缚五处。送朅蓝婆大丘圹所。令诸恶鬼食啖其身。罪人闻已。为护命故。即剃须发。求觅迦沙。遇得一片。自系其颈。时典狱者。如王所敕。送丘圹中。至于夜分。有大罗刹母。名刀剑眼。与五千眷属来入冢间。罪人遥见。身心惊悚。时罗刹母见有此人。被缚五处。剃除须发。片赤迦沙系其颈下。即便右绕尊重。顶礼合掌。恭敬而说颂言。人自可安慰。我终不害汝。见剃发染衣。令我忆念佛。朅。丘竭切。

　　伯乐

　　李伯乐。字孙阳。善相马。行至虞之山坂。有盐车亦至。有一龙马。而人不识。用驾盐车。遥见伯乐。乃嘶。伯乐以坐下马易之。日行千里。

　　白牛无角

　　谓马也。普曜经云。时净居天王及欲界诸天充满虚空。即共同声白太子言。内外眷属悉皆昏卧。今者正是出家之时。尔时。太子即往车匿所。以天力故。车匿自觉。而语之言。汝可与我牵揵陟来。车匿闻已。举身战怖。云何于此后夜之中。而忽索马。欲何所之。太子言。我欲为一切众生。降伏烦恼结贼。故汝不应违我。于是诸天捧马四足。并接车匿。释提桓执盖随从。至彼䟦伽仙人苦行林中。即便下马。遣车匿而还。

　　颦蹙

　　上当作颦。音频。颦。亦蹙也。下子六切。通促也。

　　下和

　　见祖英上。

　　无为

　　华严疏主云。为。作也。作即生灭。寂寞冲虚。湛然常住。无彼造作。故名无为。

　　又瑜伽云。无生灭不系属因缘。是名无为。

　　又智论云。无得故名曰无为。

　　又净名云。不堕数故。

　　签土

　　当作鐱臿也。签宠也。

　　王子宝刀

　　涅槃云。譬如二人。共为亲友。一者王子。一是贫贱。如是二人。互相往返。是时贫子见是王子有一好刀。净妙第一。心中贪着。王子后时捉持是刀逃至它国。于是贫人后于它家寄卧止宿。即于眼中䆿语。刀。刀。傍人闻已。收至王所。时王问言。汝言刀者。何处得邪。是人具以上事答王。王今设使屠割臣身。分张手足。欲得刀者。实不可得。臣与王子素为亲厚。先与一处。虽曾眼见。乃至不敢以手掁触。况当故取。王复问言。卿见刀时相貌何如类。答言。大王。臣所见如羊角。王闻是已。欣然而笑。语言。汝今随意所至。莫生忧怖。我库藏中都无是刀。

　　性𢤁

　　苏到切。情性疏貌。

　　隙骸

　　绮戟切。

　　盖面帛

　　吴越春秋。吴王夫差死。曰。羞见子胥。以巾覆面。今人谓之面巾。犹吴王始也。夫。音扶。差。楚宜切。见颜师古音义。

　　荷项

　　下可切。儋也。

　　唱棒

　　当作喝棒。见广灯。

　　涂户阃

　　尔时。世尊行至罗阅城。毕陵伽婆蹉在此城中住。而多有所识。亦多徒众。大得供养酥油．生酥蜜．石蜜。与诸弟子。弟子得便受之。积聚藏举满大瓮。君持扈中．挡中．大钵．小钵。或络囊中．捷水囊中。或着橛土。或象牙曲钩上。或窗牖间。处处悬举。溢出流漫。房舍臭秽。时诸长者来。入房看。皆悉讥嫌。比丘白佛。佛集徒众。方便呵责。自今已去。制诸比丘有病。残药．酥油．生酥蜜．石蜜。齐七日得服。若过者。尼萨耆波逸提。彼比丘所有过七日者。酥油涂户响。若石蜜。与守园人。挡。它郎切。木桶也。

　　食蜜

　　食蜜当作石蜜。善见律云。甘蔗糟坚强如石。是名石蜜也。

　　守垣

　　当作守园。谓守佛寺者。西天以佛寺为僧伽蓝园。垣。墙也。非义。

　　指月

　　见雪窦瀑泉话月。

　　汨罗

　　汨。莫壁切。水名。在长沙罗县。故曰汨罗。史记。屈原。字平。仕楚。为三闾大夫。上官靳尚谮毁于王。流于江南。楚王终不见省。遂赴汨渊而死。屈。九勿切。靳。居觐切。

　　瞆人

　　上当从耳作聩。五怪切。䏊也。

　　盟津

　　当作孟津。书．泰誓。文王卒。武王观兵孟津。在洛北。都道所凑。故以为津。

　　爆

　　北教切。火裂也。

　　离微

　　见祖英上。

　　鞭尸

　　楚平王杀忠臣伍奢并子伍尚。奢之子员。字子胥。勇而且智。逃于吴。必欲复父之仇。平王薨。昭王立。吴王克楚入郢。伍子胥以不得昭王。乃掘平王之墓。出其尸。鞭之三百。左右足践其腹。右手抉其目。诮之曰。谁使汝用谗谀之口。杀我父兄。岂不冤哉。

　　离洛

　　当作篱落。谓藩篱村落也。

　　无丝

　　当作无私。

　　兕

　　徐姊切。似牛。青色。一角。重千斤。

　　三楚

　　江陵为南楚。吴为东楚。彭城为西楚。

　　五陵

　　汉之五陵。游侠所居之地。高帝长陵．惠帝安陵．景帝阳陵．武帝茂陵．昭帝平陵。

　　猪肉案头

　　幽州盘山尝教化于市。至屠肆。见鬻猪肉者谓屠人曰。精底割一斤来。屠人释刀而对曰。那个是不精底。师于言下有省。后出弟子普化云。

　　文殊仗剑

　　五百菩萨得宿命智。知亿多劫所作重罪。以忧悔故。不证无生。时文殊师利知其念已。于大众中把刀害佛。佛言。若欲害我。为善害我。文殊白佛。云何名为若欲害我。为善害我。佛因广说一切诸法皆如幻化。若能如是。是善害我。菩萨由是照知宿罪皆如幻化。得无生忍。五百菩萨异口同音而说偈言。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。见宝积百五。

　　打西禅

　　镇州宝寿上堂次。有思明上座问。踏破化城来时如何。寿云。不斩死汉。明曰。斩。寿便打。明连道斩数声。寿随打数棒。寿复云。者师僧。将赤肉抵它干棒。着甚么死急。便下座。时有一僧曰。适来问话僧从大觉处来。有一同参僧亦在者里。见解一般。若要已后人委悉和上法道。须是趁出者二僧始得。若不趁出。恐已后难得人承嗣和上。寿即趁出报事僧。思明住汝州西禅。法嗣宝寿。

　　拈羊角

　　即涅槃王子宝刀缘。

　　思大

　　宝志传语与思大。云何不下山教化众生。目视云汉作甚么。思云。三世诸佛被我一口吞尽。有何众生可度。

　　劈析将去

　　劈析当作䌟[糸*析]。音壁锡。博雅云。极也。一曰欲死貌。远浮山九带作踣跳入虎涧。折脚上渔船。

　　礼天王

　　丛林多指南阳国师礼天王。非也。尝于经传见之。如本行经。太子生已。西国之法。合礼天神。其名摩䤈首罗。其神极恶而复有灵。抱太子至其神所。神自离座下阶。先礼太子。神曰。此是大圣太子。不应礼。余受礼。头破七分。

　　○又不拜王论。有五戒信士。见神不礼。王曰。何为不礼。曰。恐损神故。王曰。但礼。信士乃礼。其神形仪粉碎。

　　○又迦昵色迦王受佛五戒。曾神祠中礼。其神像自倒。后守神者作佛形像在神冠中。王礼不倒。怪而问之。曰。冠中有佛像。王大喜。知佛最胜而恕之。

　　○又感通录云。唐蜀川释宝琼。出家正素。读诵大品。本色连比什邡。并是米族。初不奉佛。沙门不入其乡。故老人女妇不识者众。琼思拔济。待其会众。便往赴之。不礼而坐。道党咸曰。不礼天尊。非沙门也。琼曰。邪正道殊。所奉各异。天尚礼我。我何得礼老君乎。众议纷纭。琼曰。吾若下礼。必贻辱也。即礼一拜。道像速座动摇不安。又礼一拜。反倒狼藉在地。遂合众礼琼。一时回信。

　　○予遍览诸缘。乃知志信奉佛者。不应礼神。礼之。非神所利。详读南阳广录而无此缘。置问者指为国师。盖看阅之不审也。

　　童子戏

　　此问相传谓当年风穴浴下普请次。僧以手巾绾髽角髻顶之。戏为调笑。师见之。不言而去。翌日。学者遂成斯问。又如风穴因有怒色。遂置金刚被𦏰羊角触之。问又云。既是大人相。为甚么不具足。又如作胡饼次。有猛焰红炉捞出月之句。似此之缘颇多。

　　然皆丛林口传。固难考信。设不引缘。亦自不伤旨意。第因众中有此商量。遂使晚辈世谛流布。习以为常。一旦似有不平之气。辄于人天广众之前。唯恃无明。公然讥刺。如此操心。自它何益。但增薄俗诬谤。诚所谓虽是善因而招恶果。不亦悲乎。

　　予尝读大毗婆沙论。问。何故名法供养。法供养是何义。答。能为缘义是供养义。此以法为初故。名法供养。若为饶益故。为它说法。它闻法已。生未曾有善巧觉慧。如是名施。亦名供养。或闻者不信。但名为施。不名供养。若为损害故。说讥刺它法。它闻是已。住正忆念。欢喜忍受。不数其过。生未曾有觉慧。此虽非施。而名供养。若为损害故。说讥刺它法。它闻是已。发恚恨心。此不名施。亦非供养。愚详观论意。而学者心不在道。合尘背觉。辄扬家丑。自它何益。岂不慎乎。岂不慎乎。

　　铁楔迸开

　　莎底比丘营澡浴事。为众破薪。有大黑蛇从朽木孔出。螫彼苾刍右足拇指。阿难白佛。佛为说孔雀王咒而愈。

　　熊耳

　　见祖英。

　　印客

　　当作吊客。见广灯。

　　白龟

　　当作盲龟。盲龟事见云门录上。

　　唤觉

　　音教。俱舍论云。时一王者。令人赍金远买智慧。使者奉命。无处不至。后因至一树下。有人问之何来。曰。买智。曰。我有。索金卖之。使者与金。但得一偈云。谛察审思唯。慎勿卒行非。如今无用处。还当有使时。使得偈。归奉于王。王在处书窗。复自常念。后公主患𤹡。着男子衣在宫帏中与母同寝。王入忽见。索剑欲杀。唤觉方知。犹智慧故。

　　剑客

　　见雪窦后录。

　　要断却

　　当作须断却。断。杜管切。绝也。见传灯。

　　赤眉

　　见怀禅师前录。

　　变豹

　　圣人虎。别其文炳也。君子豹。别其文蔚也。辨人狸。别其文萃也。狸变则豹。豹变则虎。见杨子。

　　咆哮

　　当作跑虓。上音庖。蹴也。下虚交切。鸣也。

　　曾参

　　鲁有与曾参同姓名者而杀人。或以告其母。母不信。织如故。如是告之者三。母投抒而惊起。

　　误知音

　　当作勿知音。见传灯。

　　央掘

　　具云央崛摩罗。此翻云指鬘。贤愚经云。波斯匿王辅相家生一男。端正有力。可敌千人。字曰无恼。从学于婆罗门。受请三月。唯妇在室。其妇不贞。意欲无恼作不净行。无恼志固不从。其妇惭愧。反加诬谤。婆罗门适归。妇即垂泣告诉。自汝去后。无恼每见侵犯。我适不从。拽裂我衣。坏我身首。婆罗门曰。辅相之子。难以治之。当设异谋。乃谓无恼曰。汝若于七日之中斩千人手。去十取一指。凡得百指。以为鬘饰。尔时。梵天便自来下。命终定生梵天。遂作咒语。竖刀在地。恶心即生。得人便杀。至七日中。得九十九指。唯少一人。求觅不得。时母持食与之。辄欲杀母。尔时。世尊遥见。化作比丘。行于彼边。遂舍母。趣是比丘。佛见其来。徐行舍去。指鬘极力走不能及。即便唤言。小住。佛云。我常自住。但汝不住。指鬘复曰。云何汝住我不住邪。佛言。我诸根寂定而得自在。汝从恶师变易汝心。不得定住。闻是语已。心开意悟。归投如来。即为现身说法。出家证果。

　　万回憨

　　释万回。俗姓张氏。虢州阌乡人也。年尚弱龄。白痴不语。父母哀其浊气。为邻里女童所侮。终无相竞之态。口自称万回。因尔成名。十岁时。见兄戍辽阳。久无消息。父母忧之。为设斋祷祈。回忽白曰。兄极易知。尔奚用忧之。因僧斋时。回别母出门而去。际晚。万回执兄书与母。母问其所以。并无酬对。自虢州阌乡往辽阳。来去一万余里。其兄它日归。备言其日与回言话。取饼饭共食而去。父母大惊异。人皆改观。声闻朝廷。中宗诏见。颇加崇重。神龙二年。敕别度回一人。赐号法云公。外人莫可得见。颇有神异。仍赐绵绣衣服。宫人供侍焉。师所制偈颂流落人闻。罕有得者。宗镜录尝引一偈云。黑白两忘开佛眼。不系一法出莲丛。真空不坏灵智性。妙用恒常无作功。圣智本来成佛道。寂光非照自圆通。憨。呼谈切。痴也。阌。音文。

　　酋帅

　　上自秋切。长也。

　　纳璧

　　见祖英牵羊。

　　曲䚄

　　当作曲䟿。音录。行且恭也。䚄。笑视也。非义。

　　吠尧

　　史记。夫跖之犬。可使吠尧。尧非不仁。犬吠非其主也。

　　祁寒

　　上音耆。大也。所谓冬祁寒小人怨咨。

　　悬头刺股

　　孙敬。字文宝。常闭户读书。睡则以绳系头。悬之梁上。尝入市。市人见之。皆曰闭户先生。帝特征。不就。见先贤传。

　　○苏秦。洛阳人。与魏张仪师鬼谷先生。读书至睡。引锥自刺其股。血流至踝。后为六国相。见战国策。

　　○隋高僧智舜。专习道观。不务有缘。妄心卒起。不可禁者。即刺股流血。或抱石巡塔。须臾不逸其虑也。故髀上刺处。斑驳如铺锦。见慧皎传。

　　啮镞

　　正作啮。倪结切。噬也。隋末有督君谟者。善闭目而射。志其目则中目。志其口则中口。有王灵智者。学射于谟。以为曲尽其妙。欲射杀谟。独擅其美。谟执一短刀。箭来辄截之。唯有一失。谟张口承之。遂啮其镝。笑曰。汝学射三年。吾未教汝啮镞之法。见太平广记。镝。音的。箭镞也。

　　鹰俊

　　当作鹰隼。见传灯。

　　孟浪

　　犹率𥙿也。

　　鸱枭

　　上称脂切。[前-刖+(八/鳥)]也。下坚尧切。不孝鸟也。

　　鬼勿

　　当作鬼物。见它本。

　　鞭狐

　　狐。妖兽也。为鬼所乘。见说文。

　　𥄉首

　　上音浇。倒首也。贾字说此断首倒悬𥄉侍中。

　　甑人

　　见祖英上。

　　鞭征

　　当作边征。见广灯。

　　佩𢹂

　　当作佩觿。音隳。说文。锐专可以解结。诗．芃兰章。童子佩觿。说者曰。觿所以解结。成人之佩也。人君治成人之事。虽童子。犹佩觿。早成其德。

　　弱冠

　　音贯。冠束也。男子二十曰弱冠。

　　金星

　　即西方长庚星也。天文志曰。长庚。广如一匹布着天。此星见即兵起。

　　扃鐍

　　上古萤切。户外闭关。下古穴切。环有舌也。

　　断臂

　　圭峰密师门人太恭。从师闻法。断臂酬恩。丛林或指二祖少林之缘。盖不明问答之意。二祖岂求明差别之智者哉。

　　路布

　　当作露布。不封诏表曰露布。

　　振铃

　　西域记云。印土旃茶罗。名为恶人。如此方魁脍。与人别居。若入城市。则振铃以自异。人则识而避之。不相唐突。

　　大鄙

　　周礼。四里为酂。五酂为鄙。鄙。小国也。大鄙为言王城也。

　　旃茶罗

　　茶。音涂。或云旃陀罗。此云杀者。又云严炽。又云恭恶人。又云恶杀。

　　成佛无疑

　　上生经云。尔时。优波离从座而起。而白佛言。世尊。往昔于毗尼中及诸经藏说阿逸多次当作佛。此阿逸多具凡夫身。未断诸漏。此人命终当生何处。其人今者虽复出家。不修禅定。不断烦恼。佛记此人成佛无疑。此人命终生何国土。佛告优婆离。谛听。谛听。善思念之。此人从今十二年后。定生兜率陀云。

　　夜生光

　　当作黑生光。见传灯。

　　广额

　　见池阳问。

　　拂石仙衣

　　见雪窦颂古劫石。

　　懡㦬

　　上当作懡。毋果切。下郎可切。懡㦬。惭也。

　　麈

　　之庾切。见雪窦颂古麈鹿。

　　无憀

　　音寮。赖也。

　　佉罗骞䭾

　　此云吼如雷。四阿修罗王之一。身长二万八千里。九头千眼。口中出火。有九百九十九手。八脚立于海中。水但至齐。手擎日月。摩扪乾坤。

　　鸦鸟噪

　　梁太尉司马齐殷之出镇。辞宝志。志𦘕一树。上有鸟。初不甚晓。后殷之果有急。上树。追者见树有乌噪。已为无人。遂得免。见志公传。

　　翳消闻

　　翳消闻后好[(工*欠)/日]闻。当作翳根消后好沽闻。盖见它本。

　　磨寸金

　　当作无十金。

　　马嵬

　　唐天宝中。范阳节度使安禄山大立边功。上深宠之。禄山来朝。帝令贵妃杨大真姊妹结为兄弟。禄山母事贵妃。及禄山叛露。檄数杨国忠之罪。河北盗起。玄宗欲亲征。以皇太子为天下兵马元帅。监抚军国事。国忠大惧。诸杨聚哭。贵妃衔土陈请。帝遂不行内禅。

　　及潼关失守。从幸至马嵬。禁军大将陈玄礼密启太子诛国忠父子。既而四军不散。玄宗遣力士宣问。对曰。贼本尚在。盖指贵妃也。力士复奏。帝不获已。与妃决。遂缢死于佛室。时年三十八。瘗于驿左道。

　　灵龟曳尾

　　庄子钓于濮水。楚王使二大夫往召焉。曰。愿以境内累矣。庄子曰。楚有神龟。死已三千岁矣。王巾笥藏之庙堂之上。此龟者。宁其死为留骨而贵乎。宁其生曳尾于涂中乎。二大夫曰。宁生而泄尾于涂中。庄子曰。往矣。吾将曳尾于涂中矣。濮。音卜。

　　借借

　　上音积。下子夜切。假也。

　　汤汤

　　上吐郎切。下它浪切。热水灼也。

　　漏网

　　西汉云。汉兴之初。虽有约法三章。网漏失吞舟之鱼。颜师古曰。言法网疏阔。失吞舟之大鱼也。

　　能揣骨

　　此缘多引归宗揣骨事。予尝检禅门诸录并宋高僧传。皆不载。止言师目有重瞳。遂将药手桉摩。致目眦俱赤。世号赤眼归宗焉。今风穴辄取此以对机。后学传之愈误。然人之贫贱贵富。莫非定业所主。岂有心而能谢之乎。

　　寒食

　　荆楚岁时记云。冬至节一百五日。即有疾风甚雨。谓之寒食。

　　蒲鞭

　　东汉刘宽。字文饶。弘农华阴人也。延熹八年。征拜尚书令。迁南阳太守。典历三郡。温仁多恕。虽在仓卒。未尝疾言遽色。常以谓齐之以刑。民免而无耻。吏人有过。但以蒲鞭罚之。示辱而已。

　　宽尝行。有人失牛者。乃就宽车中认之。宽无所言。下驾步归。有顷。认者得牛而送还。叩头谢曰。惭负长者。随所刑罪。宽曰。物有相类。事容脱误。幸劳见归。何为谢之。州里伏其不校。尝坐客。遣苍头市酒。迁久。大醉而还。客不堪之。骂曰。畜产。宽须臾遣人视奴。疑必自杀。顾左右曰。此人也。骂之畜产。辱孰甚焉。吾故惧其死也。

　　夫人欲试宽令恚。伺当朝会。装严已不。使侍婢奉肉羹。翻污朝衣。婢遽收之。宽神色不异。乃徐言曰。羹烂汝手乎。校。犹报也。迁久。犹良久也。

　　剑岭志公

　　桉僧传。宝志。齐建元中。稍见异迹。武帝延入后堂居之。既而。景阳山犹有一志。与七僧俱。帝怒。遣推检。失所在。问吏云。志久在后堂。自后凡遇出。即以墨涂其身而记云。此言景阳山。不言剑岭也。

　　张骞

　　即汉之博望侯也。乘槎至天河。见祖英灵槎。斩龙头。广灯作斩船头。然二者皆无所出。恐传者之妄。

　　秦王发问

　　译经记云。罗什译维摩经。至芥纳须弥。毛吞巨海。姚兴阁笔曰。后人信否。如何。什乃谓帝说不思议法。姚兴信伏而书之。三人者。即僧肇预焉。

　　四威仪

　　桉南阳录。肃宗遇国师。师起迎。帝曰。何必起也。师曰。檀越何得向四威仪内见贫道邪。

　　停毒

　　停当作亭。亭毒。谓天地之气所以覆载养育苍生。

　　一即六

　　楞严。文殊偈云。一根既返源。六根成解脱。又元依一精明。分成六和合。一处成休复。六用皆不成。

　　无踪迹

　　当作身土迹谢。

　　三转法轮

　　一．示相转。谓示四谛法相。二．劝修转。谓劝修行此四谛。三．引证转。谓我已证。令信受也。

　　野马

　　庄子曰。野马也。尘埃也。

　　邻虚

　　细尘也。

　　犪鼓

　　犪。渠追切。山海经云。东海之内。有流波之山。其山有犪。状如牛。无角。苍色。一足而行。声盲如雷。黄帝战蚩尤。以此皮为鼓。声闻五百里。

　　蚌𧑐

　　见怀禅师后录。

　　掐

　　苦洽切。爪掐也。

　　朱点责

　　责当作窄。见五家宗派录。

　　无著问

　　见雪窦颂古文殊对谈。

　　沤和

　　梵云沤和俱舍罗。此言方便。

　　傀儡

　　上口猥切。下落猥切。又云窟此𥗬。作偶人以戏。喜欲舞。本丧家乐也。汉末始用之于喜会。齐后主高纬尤所好。高丽国亦有之。一本作但看棚前弄傀儡。抽牵都是里头人。

　　六通

　　一．身通。于一刹那际。身随智用。周遍十方。对现色身。随根善应。二．天耳通。耳根常闻十方一切诸声。三．天眼通。眼根常见十方一切粗细等色。四．宿命通。智随一切众生死此生彼。所作业行因果。悉能知之。五．它心通。一念能知三世一切众生心念所欲。六．漏尽通。随智遍知一切诸法。而无情欲顺痴爱心。

　　侏[仁-二+張]

　　侏与倜同。张流切。乖也。下正作伥。音张。狂也。

　　那吒

　　丛林有析骨还父。析肉还母之说。然于乘教无文。不知依何而为此言。愚未之知也。

　　罨枣

　　当作腤枣。鸟含切。煮也。罨。乌答切。网也。非义。

　　聱

　　五交切。说不入也。

　　百味

　　智论云。百味。有人言。能以百种供养。是名百味。有人言。饼种数五百。其味有百。是名百味。有人言。百种药草作欢喜丸。是名百味。有人言。饭食羹饼总有百味。有人言。饮食种种备足。故称为百味。

　　磨膏

　　未详。

　　铠歌

　　当作觊歌。苦亥切。见祖英。

　　艨䑳

　　音蒙伦。战船也。

　　杓卜

　　风俗抛杓以卜吉凶者。谓之杓卜。

　　蟾语

　　当作讝。音詹。寐语也。

　　菽麦

　　上式竹切。豆也。

　　盲枷

　　音茄。柫也。

　　早二三

　　当作恰二三。

　　问那堪

　　当作问那憨。

　　𧪹

　　正作𧫒。与谑同。呼讶切。诳也。

　　隽

　　当作俊。才千人也。或从人作俊。隽。粗兖切。非义。

　　天然

　　见祖英上掩耳。

　　示众

　　僧问万法归真。遂以二颂答。当取示众一颂归此颂后。即无示众之题。并见临济宗派集。

　　𡖦甥

　　上正作外。下音生。说文谓。我[日*男]者。吾谓之甥。今颂谓猫为虎[日*男]。盖风俗相传。

　　酉阳杂俎云。狗豺之[日*男]。遇狗辄跪如拜状。亦此类也。

　　向

　　式亮切。少时。不久也。

　　荤茹

　　上许云切。臭菜也。下如预切。菜茹也。

　　阙疑

　　婆孽爱罗娑孽子○水草盖闽珠○贺兰山下𣉜皮毬○口衔羊角鳔胶粘○日食三千○灵岩到日别磨膏。

　　风穴作对问之句。往往关涉佛经。引用儒典。虽然。亦多委巷风俗之言。今所修讹误六十余处。其阙疑者六。无得而详。丛林或者无稽。妄为臆说。是由不知风穴一期对机。不在乎语言文字。而又不知事实。谬作猥语。渎乱学者。是岂知风穴者哉。

　　●法眼

　　讳文益。生余杭。姓鲁氏。七岁从全伟禅师受业。得法于罗汉琛。出游至临川。州牧请住崇寿。江南国主闻师道誉。迎入住报恩。赐净慧禅师。后迁住清凉。至周显德五年示灭。谥号大法眼禅师。后因门人行言署玄觉导师。请重谥大智藏大导师。

　　能仁

　　梵云释迦。此言能仁。毗柰耶杂事云。昔古有王。名曰甘蔗。生四子。一名炬口。二名驴耳。三名象背。四名足玔。四子有过。悉皆摈斥。时四童子往诣它方。至雪山侧。于一河边。各葺草庵。以自停息。夫妇婚媾。各生男女。时甘蔗王忆恋诸子。问大臣曰。我子何在。左右具陈上事。王曰。我子能为如是事。答曰。彼能。因此种族号为释氏。玔。尺绢切。

　　十二分

　　见云门录上。

　　先漕

　　当作先曹。谓先曹山也。然它录未闻以曹山为先曹。

　　中兴

　　王室中否而再兴。谓之中兴。如周之宣王．汉之光武．唐之中宗。吾道东渐。遭三武之难而后复。或宗匠德业降重。纲领斯道。使教法中兴者。法眼其人矣。三武者。谓魏武十九年．周武七年．唐武一年。

　　伏膺

　　音应。胸也。伏膺。谓首俯伏于膺也。

　　弭

　　绵婢切。息也。

　　式旌

　　音精。表也。

　　翰迹

　　音汗。笔也。

　　琉璃

　　见证道歌。

　　兰亭

　　见祖英下。

　　纰讹

　　上匹夷切。绘欲坏貌。下与讹同。吴禾切。

　　水涸

　　音鹤。毗柰耶杂事云。阿难陀与诸苾刍在竹林园。有一苾刍。名水老鹤。而说颂云。若人寿百岁。不见水老鹤。不如一日生。得见水老鹤。时阿难陀闻已。告彼苾刍曰。汝所诵者。大师不作是语。然世尊作如是说。若人寿百岁。不了于生灭。不如一日生。得了于生灭。彼众闻教。便告其师。师曰。阿难老暗。无力能忆持。出言多忘失。未必可依信。汝但依我如是诵持。时阿难陀覆来听察。见依谬说。报言。子。我已告汝。世尊不作是说。时彼苾刍悉以师语白阿难。阿难闻已。作如是言。今此苾刍我亲教授。尚不听信。今欲如何。假令舍利子．目乾连．摩诃迦叶波事亦同。此诸大德并已涅槃。于是坐殑伽中流取灭。

　　乌马

　　古语云。三写乌成马。

　　杪冬

　　上弥沼切。梢末也。

　　谢肇

　　谢。谓晋康乐侯谢灵运。肇。谓后秦解空法师僧肇。

　　广心

　　无著颂云。广大第一常。其心不颠倒。利益深心住。此乘功德满。

　　世亲论云。云何广心利益。如经。诸菩萨生如是心。所有一切众生。云何第一心利益。如经。我皆令入无余涅槃而灭度之。云何常心利益。如经。如是灭度无量无边众生。实无众生得灭度者。何以故。须菩提。若菩萨有众生相。即非菩萨。云何不颠倒利益。如经。须菩提。若菩萨起众生相．人相．寿者相。则不名菩萨。

　　涅槃

　　此云大圆寂。刊定准识论说有四种涅槃。一．自性清净涅槃。凡圣同有。二．有余依。即出烦恼障。有苦依身故。三．无余依。身出生死。苦无依故。然小乘以灰身灭智为无余。无余有三。一．烦恼余。二．业余。三．果报余。大乘则以究竟宝所为无余。故智论说。四住地烦恼。尽名有余依。四无住处悲智相兼。不住生死涅槃故。即大乘之无余。四种之中。无住处涅槃也。谓不住菩萨变易生死。不住二乘灰断涅槃。即真无住。名为无余。

　　卵胎湿化

　　天狱化生。鬼通胎化。人畜各四。刊定难云。卵生最劣。云何在初。通约境。谓卵生必具胎。湿化以缘多。故约心从本。谓众生本因起业。业识即根本无明与本性和合。能所未分。混沌如卵。卵即卵㲉。故药师经云。破无明㲉。竭烦恼河。无明发业生。在藏识为胎。受生为湿。生时从无而忽有为化。由是义故。故为此次。

　　空有浮沉

　　欲界六天有色四禅○初禅三天．二禅三天．三禅三天．四禅九天○无色四空○空无边处．识无边处．无所有处．非想非非想处○又空识二处。有想名浮。无所有处。非想非非想处。无想为沈。

　　萨埵

　　具云菩提萨埵。摩诃萨埵。有三释。一．菩提是所求佛果。萨埵是所化众生。即悲智所缘之境。从境立名。二．菩提是所求之果。萨埵是能求之人。能所合故。故名菩萨。三．萨埵。此云勇猛。谓于大菩提勇猛求故。

　　晶

　　子盈切。光也。

　　火聚

　　智论偈。若人见般若。是则为被缚。若不见般若。则亦名被缚。若人见般若。是则得解脱。若不见般若。则亦得解脱。般若波罗蜜。譬如大火焰。四边不可取。无取亦不取。

　　后得

　　见祖英下。

　　我人四相

　　执取自体。为我计。我展转趣于余趣。为人计。我盛衰苦乐。种种变异相续。为众生计。我一报命根不断而住。为寿者。

　　羁笼

　　上居宜切。马络头也。

　　方丈

　　今以禅林正寝为方丈。盖取则毗耶离城维摩之室。以一丈之室。能容三万二千师子之座。有不可思议之妙事故也。唐王玄䇿为使西域。过其居。以手版纵横量之。得十笏。因以为名。

　　铭

　　音冥。述其功美。使可称名也。又志也。

　　图厚公久

　　方丈之居。非私居也。故其图可久居其地者。非一人。故其处可厚。

　　小隐

　　晋王康琚反招隐诗曰。小隐隐陵薮。大隐隐朝市。伯夷窜首阳。老聃伏柱史。

　　大昏

　　老氏云。俗人昭昭。我独若昏。说者曰。物我兼忘。不生分别。故若昏。

　　窈霭

　　上于兆切。下于盖切。云貌。

　　孱颜

　　上士山切。不齐也。见西汉．注。

　　心识

　　顺正理论云。心意识三。体虽是一。而训词寻义。类有异也。谓集起故名心。思量故名意。了别故名识。

　　成办

　　皮苋切。具也。

　　六相

　　金师子云。师子是总相。五根差别是别相。共一缘起是同相。眼耳各不相知是异相。诸根共会是成相。诸缘各住自位是坏相。显法界中。无孤单法。随举一法。具此六相。缘起集成。各无自性。一一相中含无尽相。一一法中具无尽法也。又颂云。总则举体不分。别则诸缘各别。同则诸缘和合。异则功用各异。成则互遍相资。坏则各住自位。

　　身中定

　　见池阳正受三昧。

　　喽啰

　　上郎侯切。下良何切。方言。犹点慧也。

　　措大

　　仓故切。置也。言措置天下之大者。

　　和君

　　当作报君。见它本。

　　冬冬鼓

　　京师街衢置鼓于小楼上。以警昏晓。本朝太宗时。张公洎制坊名。列牌于楼上。按唐司马周始建议置冬冬鼓。唯两京有之。后北都亦有冬冬鼓。是则京都之制也。近不作街鼓之声。金吾职废矣。见春明集。冬。徒冬切。

　　宿

　　音秀。列星也。

　　六街

　　十道志曰。长安有六街．九陌．九市。以致九州人。故法眼以金陵为京阙名。其康衢为六街也。

　　即处

　　音杵。居也。

　　芰荷

　　上奇寄切。菱也。荷莲花叶也。

　　瀑布

　　步水切。悬水飞泉也。

　　雕鼠

　　当作貂鼠。丁聊切。大而黄黑。出胡丁零国。

　　十九应身

　　谓宝志即观音应化。为十九者。正指法华．普门品。应以佛身得度者等一十九身也。

　　拱宸

　　音辰。当作拱辰。论语。譬如北辰居其所。而众星拱之。

　　攒眉

　　远法师结白莲社。尝以书召陶渊明。陶曰。弟子性嗜酒。法师若许饮。即往矣。远许之。遂造焉。远因勉入社。陶攒眉而去。见庐阜杂纪。

　　译之

　　王制曰。五方之民。言语不通。嗜欲不同。达其志。通其欲。东方曰寄。南方曰象。西方曰狄鞮。北方曰译。郑玄云。皆俗间之名。依其事类尔。鞮之言知也。

　　吴兴法师云。今通西言而为译者。盖汉世多事北方。而译官兼善西语。故摩腾始至。而译四十二章经焉。复加之以翻者。宋僧传云。如翻锦绮背面俱花。但其花有左右尔。由是翻译二名存焉。鞮。音提。

　　鼓仪

　　南山钞云。寻常集众之法。生椎之始。必渐发声。渐希渐大。乃至声尽。方打一通。如是至三。名为三下。佛在世时。但有三下。故五分云。打三通也。后因它请。方有长打。其生起长打之初。亦同三下。中间四椎。声尽方折。如是渐渐敛椎。渐概渐小。乃至微末。方复生椎。同前三下。概。音冀。稠也。

　　眚病

　　所景切。目病也。

　　现

　　当作见。形练切。显也。现玉光也。吾释氏之书。往往多以此字为显见之字。虽欲音呼之便。而意义全乖。学者宜识之。

　　瞥起

　　匹篾切。过目也。

　　升天堂

　　正法念处经云。若持戒心念天乐者。斯人污净戒。如杂毒水。以天乐无常。寿尽必退。当受大苦。是故当求涅盘。

　　窈

　　鸟皎切。深也。

　　变影缘如

　　丛林说者多引杂譬经云。夫妇二人向蒲桃酒瓮内欲取酒。夫妻两人云见人影。二人相妒。谓瓮内藏人。二人相打。至死不休。时有道人为打破瓮。酒尽了无二人。意解知影怀愧。佛以为喻者。譬三界人不识五阴．四大苦空。身有三毒。生死不绝。窃观法眼命题。即与此说悬殊。详读唯识论偈。即符清凉所立题意。故唯识颂云。现前立少物。谓是唯识性。以有所得故。非实住唯识。又颂曰。菩萨于定慧。观影唯是心。义想既灭除。审观唯自性。如是住内心。知所取非有。次能取亦无。后触无所得。学者宜细思颂意。当晓如如之旨。

　　咒咀毒药

　　上职救切。祝也。下庄助切。谓使人行事。阻限于言。法华．观音普门品重颂。什公不译。诸师皆谓梵本中有剕。溪云。此亦未测什公深意。

　　续高僧传云。偈是阇那掘多所译。智者出时。此偈未行。

　　感通传韦将军云。什师位阶入地。深明佛理。善会秦言。翻译法华尚遗普门之偈。

　　礼法师义疏云。凡咒毒药。乃用鬼法欲害于人。前人邪念。方受其害。若能正念。还着本人。

　　譬喻经中。有清信士。初持五戒。后时衰老。多有废忘。尔时。山中有渴梵志从其乞饮。田家事忙。不暇看之。遂恨而去。梵志能起尸使鬼召得杀人。敕曰。彼辱我。往杀之。山中有罗汉知。往诣田家。语言。汝今夜早然灯。勤三自归。口诵守口。身莫犯偈。慈念众生。可得安隐。其人如教。通晓念佛诵戒。鬼至晓。求其微。尤无能害。鬼神之法。人令其杀即便欲杀。但彼有不可杀之德法。当却杀其使鬼者。其鬼乃恚。欲害梵志。罗汉蔽之。令鬼不见。田家悟道。梵志得活。辅行引云正是观音经还著于本人之文。

　　朝烟

　　上知遥切。旦也。

　　从缁

　　侧持切。黑色缯也。谓释氏之服饰也。僧传谓僧慧．玄畅皆黑衣之杰。

　　乞与

　　上音气。亦与也。

　　汪汪

　　乌光切。深广貌。

　　𠆴

　　正作𢁭。与闹同。扰也。女教切。

　　卸腕

　　上四夜切。舍车解马也。下乌贯切。腕握也。

　　求戒

　　五百问经云。出家者。王法．父母不听。为得戒否。答云。不得。

　　五分云。一切残疾恶状貌。毁辱佛法者。皆不得度。

　　出家

　　三千威仪经云。出家行有终始。上中下三业。下者以十戒为本。尽形寿受持。虽舍家缘。执作与俗人等。中者应舍作务。具受八万四千向道因缘。身口意业未能具足清净。心结犹存。未能出离。上者根心猛利。应舍结使缠缚。禅定慧力。心能解脱。净身口意。出于缘务烦恼之家。永处闲静清凉之室。

　　罗睺罗

　　此云障蔽。亦云障月。维摩诘经。佛告罗睺罗。汝行诣维摩诘问疾。罗睺罗曰。我不堪任诣彼问疾。忆念昔时。毗耶离诸长者子来诣我所。稽首作礼。问我言。唯罗睺罗。汝佛之子。舍转轮王位。出家为道。其出家者有何等利。我即如法为说出家功德之利。时维摩诘来谓我言。罗睺罗。不应说出家功德之利。所以者何。无利无功德。是为出家。有为法者。可说有利有功德。夫出家者。为无为法。无为法中无利无功德。乃至若能如是。是真出家。于是维摩诘语诸长者子。汝等于正法中。宜共出家。所以者何。佛世难值。诸长者子言。我闻佛说。父母不听。不得出家。维摩诘言。然汝等便发阿耨多罗三藐三菩提心。是即出家。是即具足。

　　桉指

　　楞严。如我桉指。海印发光。汝暂举心。尘劳先起。

　　三业

　　摄论云。菩萨戒以身口心三业为体。声闻戒以身口二善业为体。

　　四摄

　　一．布施摄。饶益众生故。二．爱语摄。方便开导故。三．利行摄。以利它行故。四．同事摄。作业同它故。

　　马胜

　　马胜比丘入城乞食。威仪可观。飞鸟为之盘旋。奔马为之𩢔足。

　　惊慑

　　质涉切。失气貌。

　　殄

　　徒典切。尽也。

　　斟酌

　　音针灼。斟。匀也。酌。盛酒行觞也。

　　名邈

　　上弥正切。目诸物也。下当作貌。墨觉切。容也。名物之形容。故曰名貌。

　　弥忒

　　上民卑切。益也。下惕德切。疑也。

　　我生太晚

　　道藏化胡经。天尊敬佛。说偈云。愿采优昙花。愿烧旃檀香。供养于佛身。稽首礼定光。佛生何以晚。泥洹一何早。不见释迦文。心中常懊恼。

　　辨正论桉西域传云。老子至罽宾国。见浮图。自伤不及。乃说偈供养。对像陈情云。我生何以晚。佛出一何早。不见释迦文。心中常懊恼。

　　裴子野高僧传云。晋惠帝时。沙门帛远。字法祖。每与祭酒王浮共诤邪正。浮屡屈焉。既嗔不自忍。乃托西域传为化胡经以诬佛法。遂行于世。人无知者。殃有所归。致患累载。

　　幽冥录云。蒱城李通死。来云。见道士王浮身被锁械。见沙门法祖为阎罗王讲楞伽经。王浮求祖忏悔。祖不肯赴。孤负圣仁。死方悔也。

　　因道德经

　　昔之得一章云。贵以贱为本。高以下为基。是以侯王自谓孤．寡．不谷。此以其贱为本邪。非乎。故致数舆无舆。不欲琭琭如玉。落落如石。

　　○天下皆谓章云。我有三宝。保而持之。一曰慈。二曰俭。三曰不敢为天下先。故能成器长。

　　○不尚贤章云。不尚贤。使民不争。不贵难得之货。使民不盗。不见可欲。使心不乱。是以圣人之治。虚其心。实其腹。

　　疏古

　　山于切。通也。疏通古人之二意。一．信心铭云。眼若不睡。诸梦自除。心若不异。万法一如。其二明洞山悟无情说法颂。也大奇。也大奇。无情说法不思议。若将耳听终难晓。眼里闻声方得知。

　　谜

　　弥计切。隐语也。

　　仰山气毬

　　见祖英气毬颂。

　　四皓

　　见祖英商山颂。

　　禀

　　笔锦切。依也。

　　爰自

　　上元切。引也。谓引辞也。

　　累稔

　　忍甚切。秋谷熟也。

　　随色摩尼

　　圆觉。譬如摩尼宝珠映于五色。随方各现。

　　驯淑

　　上松伦切。顺也。下神六切。善也。

　　八功德水

　　称赞净土经云。八德者。轻．清．冷．软．美．不臭．饮时调适．饮已无患。

　　吴舆法师云。清是色入。不臭是香入。轻．冷．软是触入。美是味入。调适．无患是法入。

　　东堂

　　见风穴。

　　南华

　　庄子号也。庄姓。名周。字子休。生宋国睢阳蒙县。师长桑公子。受号南华真人。

　　越峤

　　渠庙切。山锐而高也。山之别名。如药山。或云药峤是矣。

　　设利

　　具云设利罗。又云舍利。并翻骨身。

　　起献

　　起塔以献佛僧。生天之报明矣。

　　伤薤

　　汉田横死。门人伤之。遂为悲歌言。人命如薤上露。易晞灭也。亦谓人死精魂归于蒿里。故辞有二章。其一曰。薤上朝露何易晞。明朝更复露。人死一去何时归。其二曰。蒿里谁家地。聚敛魂魄无贤愚。鬼伯一何相催促。人命不得久踟蹰。至李延年。乃分为二章。薤露送王公富贵。蒿里送大夫士庶。使挽柩者歌之。呼为挽歌。

　　世说云挽歌起于田横。工部郎中严厚本云其来久矣。桉左氏传云。会吴子伐齐。将战。公孙夏命其徒歌虞殡。示必死也。

　　对川

　　见祖英逝水。

　　榑桑

　　音符。说文云。神木也。日所出。

　　褭褭

　　当作袅袅。乃了切。袅。妍也。杜诗所谓隔户杨花弱袅袅。褭騕。褭。马名。非义。

　　虬龙

　　上渠幽切。龙属。一曰龙子。有角者一。

　　嵋

　　音眉。山嵋如山颜．山腰之类是矣。

　　城隍

　　音皇。说文。城。池也。有水曰池。无水曰隍。

　　龙安都监

　　都监。南唐僧徒职事之称。

　　一沤

　　木平善导初参洛浦。问。一沤未发已前。如何辨其水脉。浦云。移舟谙水势。举棹别波澜。导不惬意。乃参龙盘。语同前问。盘云。移舟不别水。举棹即迷源。洛浦。本作乐普。

　　窈绝

　　当作杳绝。杳冥也。故字从日。在木下。窈。深远也。非义。

　　筠箨

　　上于伦。竹青皮。下音托。笋皮。

　　纨素

　　上胡官切。细绢也。

　　禅宛

　　当作禅苑。吾佛始说法于鹿野苑中。故名禅居为禅苑也。

　　笑我为僧

　　正理论云。为僧者。完声色。遵梵行也。剃除须发。去华竞也。俯容肃质。不忘敬也。分卫乞食。拾粪扫衣。支身命也。清虚恬淡。顺道性也。

　　猿狖

　　音抽。鼠属。善旋。

　　畦

　　玄圭切。町畦也。

　　偶窃古人

　　古人。谓南岳齐己师也。宋传云。师讳齐己。秉节高亮。气貌劣陋。性耽吟咏。视其名利。悉若浮云。初参德山。后于石霜法会请知僧务。颈有瘤赘。时号诗囊。[桓-旦+(前-(一/刖)+回)]约自安。破衲拥身。枲麻缠𣍿。爱乐山水。懒谒王侯。有夏日草堂诗云。沙泉对草堂。纸帐卷空床。静是真消息。吟非俗肺肠。园林坐清影。梅杏嚼红香。谁住原西寺。钟声送夕阳。枲。想止切。麻也。

　　伽陀

　　此云讽颂。亦云不颂颂。谓不颂长行故。或名直颂。谓直以偈说法故。今儒家所谓游扬德业。褒赞成功者。讽颂也。所谓直颂者。自非心地开明。达佛知见。莫能为也。今时辈往往谓颂不尚绮靡。率尔可成。殊不知难于世间诗章远甚。故齐己龙牙序云。其体虽诗。其旨非诗者。则知世间之雅颂与释氏伽陀固相万矣。

　　眠槎

　　锄加切。枯木也。

　　白菌

　　渠殒切。地生曰菌。木生曰蕈。

　　壤地

　　汝两切。柔土也。

　　黄菁

　　博物志云。天姥谓黄帝曰。太阳之草名黄菁。饵之可以长生。八月采根。九蒸九暴作。果甚玵美。而黄黑色。今山谷皆有。菁。音精。

　　高座寺

　　西域三藏吉友。此云高座。国王之子。让国与弟。出家。译孔雀经。善咒法。谢琨为建寺。故以为名。

　　城关

　　当作城阙。

　　远墅

　　上与切。田庐也。

　　竹屦

　　俱遇切。履也。

　　鸥共乐

　　海上之人有好鸥鸟者。每旦之海上。从鸥鸟游。鸥鸟之至者。百数而不止。其父曰。吾闻鸥鸟皆从汝游。取来吾玩之。明日之海上。鸥鸟舞而不下也。说者曰。心动于内。形变于外。禽鸟犹觉。人理岂可诈也。见列子。

　　菊随歌

　　晋陶潜九月九日无酒。于宅边菊丛中。摘盈满把。坐其侧。望见白衣人。乃王弘送酒。即便就酌而后归。

　　龙钟

　　当作躘蹱。行不进貌。

　　莲比目

　　维摩宝积长者偈云。目净修广如青莲。心净以度诸禅定。久积净业称无量。导众以寂故稽首。

　　楚法师云。西方青莲花叶有大人目相。故以莲比目也。

　　贻

　　盈之切。与也。

　　木铎

　　论语。天将以夫子为木铎。说者曰。木铎。施政教时所振也。言天将命孔子制作法度。以号令于天下。

　　宽树阴

　　本行经云。太子与父王释种出野游观。见世间众生极受诸苦。所谓生．老．病．死。不能得离。欲求寂静。发遣左右。悉令散已。于阎浮树下结跏趺坐。谛心思惟。即得初禅。时净饭王须臾之间不见太子。遂遣寻觅。乃见太子在阎浮树下。一切树影悉移。唯阎浮阴悉覆太子。

　　乞食头陀

　　善见律云。乞食者。三乘圣人悉皆乞食。

　　萨婆多受乞食法者。一．以在众因缘故。多诸恼害。二．以鞭打僧祇人民。共相嗔恼。多诸非法。食不清净。三．以观它意色。心常不安。四．少欲知足。修四圣种。受檀越请。亦有过失。以请因缘。先粗者更令精细。若少劝多。若无兼味。教增众馔。心有希望。即非久欲圣种之法。常怀彼我得失之心。若乞食者萧然无系意。无增减。又众食有尽。乞食无尽。佛教弟子修无尽法。梵云头陀。此言抖擞。谓抖擞烦恼。离诸滞着也。

　　仓堵

　　上千刚切。说文云。谷藏也。仓黄取而藏之。故曰仓。下董五切。坦也。五版为堵。

　　康衢

　　四达谓之衢。五达谓之康。

　　过午

　　时迦留陀夷日下晡时。着衣持钵入舍卫城乞食。天阴夜黑。厚云掣电霹雳。光亘然明。有一妊身妇女。出外汲水。电光中见迦留陀夷。大惊惶怖。便失声言。毗舍支。迦留陀夷言。我是沙门。非鬼。妇人答言。若沙门者。不杀汝父。不害汝母。而堕我身。时妇人往语十二法比丘。比丘往白世尊。世尊结戒。若比丘过中食者。波逸提。毗舍支。此言颠狂鬼。

　　匡阜

　　上曲王切。姓也。周有匡续先生。结庐于江州南障山。遂易名匡山。亦曰庐山。下扶缶切。大陆也。又山无石者曰阜。

　　乾闼婆城

　　见雪窦祖英。

　　螺女英

　　事见闽越记。其略云。有任氏子。家贫。以孝称世。因钓得一巨螺。中有一女子。既将而归。善织布。有识者曰。此龙须布也。倍与重价。任益喜。且足以养亲。或曰。此必龙女。领下必有明珠。可杀而取之。何止龙布之直耶。任归。将谋之。女遂化龙而去。今闽中有螺江是也。

　　[飢-几+匱]

　　求贵切。饷献也。

　　酣

　　胡甘切。酒乐也。

　　终毫

　　当作终豪。豪侠也。

　　艳曳

　　上以赡切。下以制切。好而长也。

　　馨香

　　上呼刑切。香而清远曰馨。

　　司徒大德

　　司徒。姓也。汉有复姓五氏。司马．司功．司徒．司寇．司空。并以官为氏。古沙门尚从俗姓。或从师姓。始道安法师以沙门从佛出家。方称释氏。今村俗犹以俗姓称吾侪者。多矣。

　　缕褐

　　陇主切。线也。

　　纪

　　音己。记也。记实而赠曰纪。

　　隳

　　与堕同。许规切。毁也。

　　玷

　　都念切。玉之内病曰瑕。瑕谓体破。外病曰玷。玷谓色污。

　　僧伽

　　释僧伽。何国人。姓何氏。始至西凉府。次历江淮。当龙朔初年也。即隶名于山阳龙兴寺。初将弟子慧俨同至临淮。就信义坊居人乞地。下标志之言。决于此处建立伽蓝。遂穴土。获古碑。乃齐国香积寺也。得金像。衣叶刻普照王佛。居人叹异。尝卧贺䟦氏家。身忽长其床榻各三尺许。次现十一面观音形。其家举族欣庆。遂舍宅焉。即今寺是也。中宗景龙二年。遣使诏赴内道场。帝御法筵。言谈造膝。占对休咎。契若合符。仍褒饰其寺。曰普光王寺。四年。示疾。敕自内中往荐福寺安置。三月二日。俨然坐□。神彩犹生。止瞑目尔。俗龄八十三。僧腊罔知。

　　帝惨悼黯然。于时秽气充塞而形体宛如。多见灵迹。敕有司给绢三百匹。俾回葬淮上。令郡官祖送。五月五日。抵于今所。帝以仰慕不忘。因问万回公曰。彼僧伽何人也。曰。观音菩萨也。经不云乎。应以比丘身得度者。故见沙门相也。见宋僧传。

　　谥应圣

　　应圣。南唐李氏谥也。楚．泗．江。此诸郡皆为属下。至李景时。方归世宗。故李氏朝谥此伪号。白虎通曰。谥者。何也。谥之为言引也。引烈行之迹也。所以进劝成德。使上务节也。死乃谥之。何言人行始终不能若一。故据其始终。后可知也。又曰谥者。别尊卑。彰有德也。

　　三十二身

　　见楞严．圆通品。凡三十二应。

　　异朕

　　当作异眹。

　　忿怒

　　上抚吻切。恚也。

　　捷疾

　　上疾叶切。鬼名。

　　澄喧

　　况元切。杂也。

　　焚黄

　　宠谥圣应之号。所以焚其敕黄。唐高宗上元二年。诏曰。诏敕施行既为永式。比用白纸多有虫蠹。宜令今后尚书省颁下。诸司州县并用黄纸。

　　哲后

　　明君也。

　　关畿

　　音祈。王畿象日。地方千里。

　　豪侈

　　敞尔切。奢也。

　　睟容

　　虽遂力。润泽也。

　　元良

　　一有元良。万国以贞太子之谓。见礼记。

　　宝公

　　梁传云。释宝志禅师。金城人。姓朱氏。少出家。止道林寺修习禅定。宋大始初。忽居止无定。饮食无时。发长数寸。徒跣执锡。杖头擐翦刀．尺．铜鉴。或挂一两尺帛。数日不食无饥容。时或歌吟。辞如谶记。天监十三年冬将卒。忽告众僧。令移寺金刚神像出置于外。乃密谓人曰。菩萨将去。未及旬日而终。擐。古患切。贯也。

　　柱天

　　展吕切。支也。

　　副君

　　犹储君也。

　　缣缃

　　音兼厢。缣。并丝缯。缃。浅黄也。

　　岑

　　小山而高。

　　万籁

　　落盖切。物之有窍。风声曰籁。

　　簧

　　胡光切。笙中黄也。

　　涯

　　音宜。

　　邈不得

　　当作貌。莫角切。人颜状也。

　　僧瑶

　　瑶当作繇。音遥。张僧繇。吴人也。梁天监中。为武陵王国侍郎直秘阁知尽事。历右将军．吴兴太守。武帝以诸王在外。思欲见之。遣僧繇乘传写貌。对之如面也。张公骨气奇伟。师模宏远。真当世异。人见王彦远名。尽记乘传。若今之驿。传。直恋切。

　　金峰

　　师名从志。前住抚州金峰。嗣曹山寂。尝有僧问。金杯满[酉*勾]时如何。师云。金峰不胜酩酊。后住金陵报恩。入灭。谥圆广禅师。

　　伽耶

　　此言城。

　　云居

　　师讳怀岳。嗣云居膺。为第四世。号达空禅师。尝有僧问。如何是一丸疗万病底药。师云。汝患甚么。

　　尼连

　　此云不乐着。又云有金河。

　　钟虚

　　当作钟虚。当也。聚也。

　　巘翠

　　语蹇切。山形似甑也。

　　㵳泬

　　上正作寥。下呼决切。寥。泬空貌。下仿此。

　　其被

　　平义切。及也。

　　喻月

　　如标月指。

　　示筌

　　取鱼以筌。

　　乃兆

　　直绍切。说文云。灼龟坼也。

　　鼓山

　　师讳神晏。大梁季氏子。幼不茹荤。闻钟梵即欣然。年十五感疾。梦神人与药即愈。遂依卫州白鹿山受业。具戒。杖锡游方。造雪峰。峰抚而印之。闽师开鼓山。创禅居。请扬宗旨。僧问。如何是包尽乾坤底句。师曰。近前。僧近前。师曰。钝踬杀人。曰。如何绍得。师曰。犴溪无风。徒劳展掌。后赐号兴圣国师。

　　峭

　　七肖切。峻也。

　　木平

　　袁州木平山真寂禅师。讳善导。顶有肉髻螺文。金陵李氏慕其道。待以师礼。尝问。如何是木平。师曰。不劳斤斧。曰。如何不劳斤斧。师曰。向道木平。师灭后。门人建塔。刊石影。故法眼赞之。

　　巨溟

　　忙经切。巨溟。大海也。

　　缮妙

　　上时战切。治也。

　　华亭裔

　　木平嗣龙盘文。文嗣夹山会。会嗣华亭船子诚。

　　挺

　　待鼎切。拔也。

　　写㲲

　　后汉永平十年乙丑正月十五日。孝明帝夜梦金人。身长丈六。紫磨金色。顶有圆光。赫奕如日。来诣殿前。帝惊异。诏群臣问曰。此为何瑞。是何神人。时有通事舍人傅毅及大史令蔡愔等。对曰。臣闻得道天竺者。号之为佛。不言而自信。不治而不乱。巍巍乎独出三界之外。飞行自在。人无能名焉。此圣者灭后一千年。外有教当被此土。陛下所梦。将必是乎。帝即遣羽林郎秦景．博士王遵等一十四人迎佛教。至大月氏国。果遇摩腾．竺法兰。以白氎𦘕释迦像。并四十二章经。载以白马及修多罗等教。至永平十四年戊辰之岁十二月三十日。摩腾达于洛阳。明晨。竺法兰至。

　　雕檀

　　见池阳问优填雕像。

　　刊

　　丘寒切。削也。

　　奕奕

　　音亦。太也。

　　道与

　　音余。与欤同。语终之辞。

　　师名

　　寻僧史。师号远起梁武帝。号娄约法师。次隋炀帝号智顗禅师并为智者。无大师二字。唐中宗号万回为法云公。加公一字。玄宗开元中。有慧日法师。中宗朝。得度师义净游西域回。进真容梵夹。赐号慈敏。亦未行大师之字。穆宗朝。天平军节度使刘总奏乞出家。赐紫衣。号大觉师。止师一字。至懿宗朝。咸通十一年十一月十四日延庆节。因内谈论左街云颢。赐三慧大师。右街僧彻。赐净光大师。师号。懿宗朝始也。颢。音皓。

　　二世

　　五代乱离。十国遍霸。刘陟据广州称汉。僭帝号。据岭南北四十七州。至大有十五年卒。子玢立号二世。陟更名[(龍-月+日)/大]。音俨。份。音彬。

　　不员俗拜

　　当作不负俗拜。负。恃也。一曰受贷不偿。

　　耆年

　　渠伊切。老也。一曰至也。至于老境。又云指也。谓指事于人。不自执役也。

　　迥

　　户顶切。远也。

　　陂

　　音碑。潭障也。

　　凛

　　力锦切。寒也。

　　骈罗

　　上蒲眠切。交骈也。

　　永安净悟

　　嗣福州怡山长庆棱。师名怀烈。住抚州永安。僧问。怡山亲闻一句。请师为学人道。师曰。向后莫错举似人。

　　不确

　　克角切。谓不类也。

　　桥彴

　　酌音。横木渡水。

　　峰峙

　　之里切。峻也。

　　和龙妙空

　　师名守讪。福州闽县人。姓林氏。受业于古田之寿峰。嗣法于雪峰存禅师。住池州和龙山寿昌院。号妙空禅师。尝有僧问。如何是传底心。师曰。再三嘱你莫向人说。

　　百丈明照

　　安禅师。本新罗人。参疏山仁。住洪州百丈。号明照禅师。尝有僧问。如何是和上家风。师云。手巾寸半布。

　　严阳尊者

　　尊者得法于赵州谂。洪州武宁县新兴人也。所居常有一蛇一虎从其左右。常手饲之。僧问。如何是佛。曰。土块。如何是法。曰。地动。如何是僧。曰。吃粥吃饭。

　　一马

　　万物一马。谓绝待也。

　　汝江

　　在抚州。袭嗣疏山仁。仁嗣洞山价。价嗣云岩晟。晟嗣药山俨。

　　澄浚

　　须闰切。深通川也。

　　涵润

　　胡南切。水泽多也。

　　游刃

　　庄子。恢恢乎其于游刃必有余地。

　　氻潭

　　当作泐。音勒。水石理也。周礼。石有时而泐。氻。水声。非义。

　　泥空

　　乃计切。滞泥也。

　　俨若

　　曲礼。俨若思。说者曰。俨。矜庄貌。人之坐思。貌必俨然。

　　瀛海

　　上怡成切。亦海也。

　　淡泞

　　下文吕切。澄静也。

　　荷玉

　　师讳光慧。嗣曹山寂。初住龙泉。后住抚州荷玉山。号玄悟大师。尝有僧问。机关不转。请师商量。师曰。哑得我口么。

　　蟾𫋵

　　下正作蜍。音余。

　　法𣄢

　　正作幢。宝江切。释名。幢。童也。其貌童童然。演义云。如猛将幢。降伏一切魔军也。

　　拘尸焚燎

　　拘尸。此云角城。城有三角。故以名焉。涅盘云。尔时。世尊在拘尸那城告诸大众。吾今背痛。欲入涅槃。即往熙连河侧娑罗双树下。右胁怕然宴寂。瞿那恸哭。八部伤薤。以至金棺从座而起。高七多罗树。往返空中。化火三昧。须臾顷间。灰生四树。收舍利八斛四斗。燎。音了。

　　同安

　　师名常察。居九江凤栖之同安院。嗣九峰虔。虔嗣石霜普会诸。诸嗣道吾智。智嗣药山俨。师于药山为第五世。僧问。学人未晓时机。请师指示。师曰。参差松竹凝烟薄。重叠峰峦月上迟。

　　雾学

　　当作务学。杨子。务学不如务求师。

　　遐憧

　　尺容切。易。憧憧往来。朋从尔思。

　　霰

　　苏佃切。雨雪杂貌。释名曰。星也。雨雪相搏。如星而散。

　　归宗章

　　师名弘章。嗣法归宗怀恽。后继住归宗。为第四世。尝有僧问。混然觅不得时如何。师云。是甚么。

　　谁何

　　犹如何。借问也。见西汉．注。

　　闇投

　　明月之珠。夜光之璧。以闇投人于道路。众莫不按剑相眄。见文选。

　　囊锥

　　见云门寿颖。

　　瞻颙

　　鱼容切。仰也。尔雅云。颙颙卬卬。君之德也。

　　日东

　　即日本国也。唐书。日本。古倭国也。去京师万四千里。直新罗东南。在海中。岛而居。东西五月行。南北三月行。国无城郛。联木为栅落。以草茨屋。左右小岛五十余。皆自名国。而臣附之。其俗多女少男。有文字。尚浮图法。其俗推髻。无冠带。跣以行。幅巾蔽后。贵者冒锦。妇人衣纯色裙。长腰襦。结发于后。元亨元年。遣使贺平高丽。稍习夏音。恶倭名。更号日本。使者自言。国近日所出。以为名。秦徐福止此为蓬莱。至今子孙皆曰秦氏。

　　华夏

　　谓中华大夏。

　　亟承

　　上去吏切。数也。

　　鸡林

　　十洲记云。鸡罗国．鸡林府。皆海外国名。

　　华京

　　京。大也。中国之大。无如京师。公羊传曰。京者。大也。师者。众也。天子之居。必以众大之辞言之。

　　宸扆

　　上音辰。下隐岂切。户牖之间谓之扆。言天子之所居。

　　頳紫

　　上丑贞切。赤色谓朱紫也。

　　猬张

　　上音谓。猬张。言其锋铓不可触也。

　　庐山开先

　　开山圆智禅师。讳绍宗。姑苏人。得法于长庆棱。结庵于虔州了山二十载。国主李氏建开先道场。命师主之。主躬入山请宣法要。僧问。如何是开先境。云。最好是一条界破青山色。如何是境中人。拾枯叶。煮布水。师后终于所栖。遂塔焉。

　　遗珦

　　上以醉切。下音向。

　　焰水

　　阳焰如水。言其幻也。

　　矗直

　　上音畜。长直貌。

　　布袋和尚

　　居明州奉化县。未详氏族。自称名契此。时号长汀子。五代初。示灭于岳林寺东廊。端坐石上。说偈云。弥勒真弥勒。分身千百亿。时时示时人。时人自不识。偈毕。怡然而化。本朝谥定应大师。

　　筹盈一马

　　庄子。万物一马。注。马。戏筹也。

　　嗅

　　与嗅同。许救切。鼻就臭也。

　　薝卜

　　此云黄色花。其香甚盛。花似此方栀子。

　　无生忍

　　五门禅经云。于一切众生忍辱不嗔。是名众生忍。得众生忍者。易得法忍。得法忍者。所谓诸法不生不灭毕竟空相。能信受是法忍者。是名无生忍。

　　保大

　　即江南李景所立年号。

　　狝猴

　　吾佛随类化身猕猴．鹿．马．巨岳．巅山。

　　雪髯

　　如占切。颊须。

　　须弥顶

　　孤。此赞断章。脱孤字。见古本。

　　循省

　　犹善察也。

　　苦空

　　谓苦空无常四谛之法。

　　花巾结

　　见雪窦瀑泉花巾。

　　参同契

　　法眼作注。似不相贯摄。窃观上堂称提。颇符石头之意。今谨录之。云。出家人但随时及节便得。寒即寒。热即热。欲知佛性义。当观时节因缘。古今方便不少。不见石头和上因看肇论。云。会万物为己者。其唯圣人乎。它家便道。圣人无己。靡所不己。有一片言语唤作参同契。末上云。竺土大仙心。无过此语也。中间也只随时说话。上座今欲会万物为己者。盖为大地无一法可见。它又嘱云。光阴莫虚度。适来向上座道。但随时及节便得。若也移时失候。便是虚度光阴。非色中作色解。且道色作非色解。还当不当。上座若与么会。便是没交涉。正是痴狂两头走。有甚么用处。上座但守分随时过好。

　　祖庭事苑卷第六
卍新纂续藏经第 64 册 No. 1261 祖庭事苑


　　祖庭事苑卷第七

　　睦庵　(善卿)　编正

　　●莲华峰语录

　　莲华峰。即天台之别山。韶国师示寂之地。国师生处州龙泉。俗姓陈氏。年十五。有梵僧见而异之。因劝出家。具戒于信州。至后唐同光中。游方。谒投子大同．龙牙居遁．疏山本仁。凡五十四过。皆未领旨。晚谒抚州崇寿文益。随众坐夏。忽闻僧问。如何是曹源一滴水。益曰。是曹源一滴水。师豁然知归。

　　后游天台。访智者遗踪有若旧居。遂卜筑焉。人皆谓之智者后身。师后于般若寺开堂说法。

　　僧问。橹棹俱停时如何。

　　曰。庆汝平生。

　　问。如何是三种病人。

　　曰。恰问着。

　　问。如何是古佛心。

　　曰。此问不弱。

　　问。如何是无忧佛。

　　曰。愁杀人。

　　问。如何是沙门眼。

　　曰。黑似漆。

　　问。绝消息时如何。

　　曰。谢指示。

　　如何是绝渗漏底句。

　　曰。汝口似鼻孔。

　　后吴越国王事以师礼。因扣法要。师志好岑寂。不游聚落。毕身林泉。王臣高之。所集禅要故以韶国师莲华峰语录为题。师终于开实四年。年八十二。

　　国师

　　西域之法。推重其人。外内攸同。邪正俱有。举国归依。乃彰斯号。声教东渐。唯北齐高僧法常。齐主崇为国师。国师之号。自常公始。陈隋之代。天台智顗为陈宣隋炀菩萨戒师。故时号国师。唐则天朝。神秀召入京师。及中．睿．玄。凡四朝。皆号为国师。后有慧忠。肃．代二朝入禁中说法。亦号国师。元和中。敕署知玄号悟达国师。若偏霸之国。则蜀后主赐右街僧录光业为祐圣国师。吴越称德韶为国师。见赞宁僧史。渐。音尖。流入也。

　　揣度

　　上初委切。试也。下徒落切。量也。

　　纂

　　作管切。集也。

　　玄枢

　　昌朱切。本也。

　　同岐

　　当从山。作岐道也。岐足。多指也。非义。

　　龟鉴

　　龟所以决犹豫。鉴所以辨妍蚩。

　　阿那律陀

　　楞严经疏云。阿那律陀。此云无灭。白饭王子。以多睡故。如来呵之。从此精进。七日不眠。则失以目。佛令修天眼。系念在缘。四大净色。半头而发。见障内外。明闇皆瞩。临三千界如观掌果。故云无目能见。

　　䟦难陀龙

　　此云贤喜。与难陀龙常护摩伽陀国。雨泽以时。国无饥年。瓶沙王年设大会。报龙之恩。人皆欢喜。从此得名。为目连所降。无耳而听。未详缘起。䟦。蒲末切。

　　殑伽神女

　　殑伽亦云恒伽。此云天堂来。河从无热恼池南面银象口出。流入东印土。主河之神是女。非鼻闻香。未见其缘。殑。其陵切。

　　骄梵钵提

　　正云笈房钵底。此云牛相。故经云。我有口业。于过去世轻弄沙门。世世生生有牛呞病。呞者。牛凡食后。常事虚哨。时人称为牛呞也。异舌者。未见别缘。或可既为牛相。即牛舌也。而能辨了人所食味。故云异舌知味。呞。音诗。

　　舜若多神

　　此云空。即主空神也。无色界天亦是此类。随其所主亦无色质。既为风质者。此约体不可见。故云元无。以佛力故。故曰能暂见。亦显有定自在色无业色也。无色界天泪下如雨。正同此事。

　　摩诃迦叶

　　得灭尽定。大小俱有。然修意不同。谓灭六全。尽七染分。摩诃迦叶入鸡足山待弥勒佛。俱舍即云已入涅槃。余说入定。圣说虽尔。若今楞严付嘱阿难。故知入定．涅槃俱不可测。既知身在。已灭意根。圆明了知。不妨作用。故维摩云不起灭定而现诸威仪即斯义也。然上所说。欲显真觉。不假根尘。且引六人略以为比。于中有业报者。有修得者。有发真者。修得发真正是真用业报所感。以浅况深。俱是不由于根而觉知无失耳。

　　腾古

　　徒灯切。传也。

　　无适

　　都历切。无适无莫。谓无亲疏也。

　　音声佛事

　　华严疏主引楞伽四云。大慧。非一切佛土言语说法。故有国土直视不瞬。口无言说。名为说法。乃至云有佛国土动身名说。又香积世界食香饭而三昧显。极乐佛国听风柯而正念成。丝竹可以传心。目击以之存道。既语默视瞬皆说。则见闻觉知尽听。苟能得法契神。何必要因言说。况华严性海。云台宝网同演妙音。毛孔光明皆能说法。花香云树即法界之法门。刹土众生本十身之正体。

　　风幡

　　国师上堂云。古圣方便犹如河沙。祖师道。非风幡动。仁者心动。斯乃无上心印法门。我辈是祖师门下客。合作么生会祖师意。莫道风幡不动。汝心妄动。莫道不拨风幡。就风幡通取。莫道风幡动处是甚么。有云道附物明心。不须认物。有云色即是空。有云非风幡动。应须妙会。如是解会。与祖师意旨有何交涉。既不许如是会。诸上座便合知悉。若于者里彻底悟去。何法门而不明。百千诸佛方便一时洞了。更有甚么疑情。所以古人道。一了千明。一迷万惑。上座岂是今日会得一则。明日一则又不会也。莫是有一分向上事难会。下劣凡夫不会么。如此见解。设经尘劫。只自劳神乏思。无有是处。见传灯。

　　风铃

　　伽耶舍多初见十七祖僧伽难提时。持一宝鉴趋迎于前。难提问曰。汝持圆鉴。意欲何为。舍多童子乃以偈答曰。诸佛大圆鉴。内外无瑕翳。两人同得见。心眼皆相似。父母以其与难提应对有异。遂使之出家。难提受之。携还精舍。它日风撼其殿之铜铃。镗然发声。复问曰。铃鸣乎。风鸣耶。答曰。非风非铃。我心鸣尔。镗。音汤。

　　舜视

　　上当从目作瞬。音舜。开合目数摇也。

　　五运

　　干凿度云。夫有形者。生于无形。则乾坤安从而生。故有太易。有太初。有太始。有太素。有太极。太易者。未见气也。太初者。气之始也。太始者。形之始也。太素者。质之始也。气形质具而未相离。谓之浑沌。浑沌即太极也。运即运数也。

　　采菽氏

　　梵云大目乾连。此言采菽。姓也。上古有仙居山寂处。常采菉豆而食。因以为姓。目连其母是其族也。字拘律陀。此树名也。即无节柳树神。父母无子。求此树而生。故以为名。

　　奔骤

　　锄祐切。疾走㒵。

　　燥动

　　当作躁。则到切。动也。燥。先到切。干也。非义。

　　鼓籥

　　以灼切。橐籥。无底器也。

　　俱尸罗

　　见祖英三尺丈六说。

　　楞严三昧

　　智论云。秦言健相。分别知诸三昧行相多少深浅。如六将知诸兵力多少。菩萨得是三昧。诸烦恼魔及魔．人无能坏者。譬如转轮王兵宝将所住至处。无不降伏。

　　节操

　　当作节峻。

　　唯谛

　　当作唯帝。按草堂沙门飞锡撰南阳国师碑云。白云志高。青松节峻。唯帝之师。亲传法印。解深㒵古。言险理顺。不有定门。将何演顿。盖叶韵而作。即知节操．唯谛之误矣。

　　蟾影临天

　　蟾。虾蟆也。羿妻姮娥窃不死药服之。奔于月宫居焉。是为蟾蜍也。故今以月影为蟾影。

　　咸澹

　　澹当作淡。薄味也。澹。水也。非义。

　　无心

　　宝积。恒河上优婆夷言。所说无心。欲明何义。世尊告曰。此法非思惟之所能知。亦非思惟之所能得。何以故。此中心尚不可得。何况心所生法。以心不可得。是即说名不思议处。此不思议处。无得无证。非染非净。

　　珂雪

　　丘何切。石次玉也。亦玛瑙洁白如雪者。一曰螺属。

　　该

　　古开切。备也。

　　三性

　　贤首金师子云。迷心所执。计有相生。以为实者。谓之遍计性也。不了缘生。依它性也。依它无性。即圆成。随举一法。三性具矣。

　　○谓师子情有。名为遍计。说者曰。谓一切众生无始以来烦恼业习痴迷不了。周遍计度心外有法。颠倒取舍。随情起惑。自缠自缚。枉受轮回。

　　○师子似有名为依它。说者曰。谓一切众生依真起妄现。似有之法。妄执依心。内外不实。故论云。依它起自性。分别缘所生。

　　○金性不变。故名圆成。说者曰。圆而不减。成而不增。师子虽则相殊。金且不坏。谓与自心为缘。心法方起。今了缘无体。依心方现。无自体生。是为依它。无生性由二义现前。乃为圆成胜义性也。经云。从无住本。立一切法。

　　杂毒

　　见池阳问智为杂毒。

　　佛佛授手

　　泥洹经云。佛将入灭。命罗汉十万比丘授手。又将左手伸向阿难．罗云。又将阿难．罗云手授与它方化佛。表嘱累故。

　　颠倒

　　颠。顶也。颠倒则首不正。而与草木为类。

　　海印三昧

　　海印者。真如本觉也。妄尽心澄。万象齐现。犹如大海。因风起浪。若风止息。海水澄清。无象不现。起信云。无量功德藏。法性真如海。所以名为海印三昧也。

　　曦光

　　语见杜顺还源观。用则波腾鼎沸。全真体以运行。体则镜净水澄。举随缘而会寂。若曦光之流彩。无心而朗十方。如明镜之端形。不动而呈万象○曦光谓日也。尧命羲氏．和氏掌之。故以日为曦光。曦或作爔。或作羲。一义也。

　　逝多

　　此云师子。

　　九十六种

　　见雪窦颂古。

　　四姓

　　一．婆罗门。此云净裔。又净行。又梵志。又舍恶法。贵族慕道之种。二．刹帝利。此云土田主。王种。三．毗舍。或云吠舍。此云商贾。又云坐。谓坐贾也。天竺多重宝货。此等营求。积财巨亿。坐而出纳。故以为名。四．首陀。又云戍达罗。此云农人。亦皂隶之徒。贾。音古。行曰商。坐曰贾。

　　穆帝

　　当作刹帝。

　　长者

　　一称长者。体具十德。一．姓贵。二．高位。三．大富。四．威猛。五．智深。六．年耆。七．行净。八．备礼。九．上叹。十．下归。

　　居士

　　见祖英上。

　　降诞

　　音但。育也。

　　逆顺入

　　谓入于初定。从初定起。入第二定。从第二起。入第三定。从第三起。入第四定。从第四起。入空处。从空处起。入识处。从识处起。入无所有处。从无所有处起。入非想非非想处。从非想非非想处起。次第逆入至初静虑。此皆诸佛．声闻众共有之法。若如来入自受用三昧。超诸等持。非诸声闻可能测知。

　　娑竭罗

　　此云咸海。

　　奋迅三昧

　　大般若五十二云。师子奋迅三昧者。于诸垢秽。纵任弃舍。如师子王自在奋迅。奋迅。振毛羽状。

　　忉利

　　此云三十三。即须弥顶三十三天也。

　　二谛

　　真谛．俗谛。谛。以审实为义。

　　八相

　　一．受胎。二．降生。三．处宫。四．出家。五．成佛。六．降魔。七．说法。八．涅盘。

　　括

　　古活切。至也。

　　能遘

　　古候切。遇也。

　　匡徒

　　去王切。正也。

　　世表

　　陂矫切。外也。

　　或地

　　或与或同。乱也。

　　龙华三会

　　龙华。树也。其树有华。华形如龙。故名龙华。经言。当来弥勒于此树下说法度人。而有三会。初会先度释迦所未度者。次度其余。凡六十八亿人。第二会六十六亿。第三会六十四亿。故曰龙华三会。

　　渺

　　当作眇。亡沼切。小也。渺。水㒵。非义。

　　踏寔

　　当作踏实。寔。音植。是也。非义。

　　横生

　　上户孟切。非理而来曰横。

　　泯迹

　　弭尽切。尽也。

　　料拣

　　上音寮。量也。下与柬同。分别拣之。

　　戢

　　阻亡切。敛也。

　　诘

　　去言切。问也。

　　萨婆若

　　此云一切智。

　　懆动

　　当作躁动。懆。忧心也。非义。

　　云屯

　　徒浑切。聚也。

　　鹿菀

　　当作鹿苑。苑。所以养禽兽。菀。草名。非义。

　　阒尔

　　苦息切。静也。

　　空假中

　　天台智者以龙树偈云。因缘所生法。我说即是空。亦名为假名。亦名中道义。乃依一心三谛之理。示三止三观。尝云。破一切惑。莫盛乎空。建一切法。莫盛乎假。究竟一切性。莫大乎中。故一空一切空。无假无中无不空。一假一切假。无空无中无不假。一中一切中。无假无空无不中。如摩醯首罗天之三目。非纵横并别故也。

　　楞伽

　　此云不可到。

　　蠢动

　　上尺尹切。虫动也。

　　帝释千名

　　或名铄羯罗。或名补烂达罗。或名莫伽梵。或名婆䬃缚。或名憍尸迦。或名舍芝夫。或名印达罗。或名千眼。或名三十三天尊。见大毗婆沙论。

　　𧏙螂

　　𧏙正作蜣。却羊切。下音良。推粪虫也。史云。如弃苏合之丸。而取蜣螂之转。

　　构取

　　古候切。成也。

　　国师自赞

　　谁真谁写。真唯我。我真不真。写者你也○此赞钱忠懿时。康宪公写师真。求师自赞。见康宪文集。

　　国师真赞

　　人天心师。大地宗匠。真如界内。华顶峰上。堂堂显见。迥绝尘相。一法不生。河沙见量○奉国军节度使钱亿赞。

　　●八方珠玉集

　　一则

　　宗门因缘不言一节一段。而言一则者。盖则以制字。从贝．从刀。贝。人所宝也。刀。人所利也。所发之语。若刀之制物。以有则也。故人皆宝之。以为终身之利焉。是知谓一则者。不无深意也。

　　沩山

　　师讳灵祐。生福州长溪。姓赵氏。出家受戒于枕州龙兴寺。博究三乘。遍参知识。晚因百丈示火知归。为百丈典座。应司马头陀之相。开沩山。作第一世。领徒四十余年。终于八十三岁。即唐太中七年。谥大圆禅师。

　　法嗣

　　音寺。从口以言传。从册以书记。记而主之。必有传嗣者矣。宗门之嗣法。犹诸侯之嗣国也。

　　列破

　　当作裂破。

　　原梦

　　音无。究也。

　　狌狌

　　当作山山。此缘与传灯不同。传灯云。仰山问中邑。如何得见性。邑云。譬如有屋。屋有六窗。内有一猕猴。东边唤山山。山山应。如是六窗俱唤俱应。仰山礼谢起。云。只如内猕猴困睡。外猕猴欲与相见。如何。师下绳床。执仰山手作舞。云。山山与汝相见了。譬如蟭螟虫在蚊子眼睫上作窠。向十字街头叫唤云。土旷人稀。相逢者少。中邑即朗州也。师名洪恩。嗣马祖。

　　三平

　　师名义忠。福州人。姓杨氏。初谒石巩。后答大颠。住漳州三平山。

　　高安

　　师讳本仁。得旨于洞山价。五代天复中。居供井高安之白水院。因设洞山忌齐。僧问。洞山还来也无。师曰。更下一分供养着。师将顺世。营斋集众。焚香跏趺而坐。香烟息处。俨然示化。

　　五爻

　　当作五行。见传灯。浮右在漳州。

　　天仙

　　一本作仙天。师嗣潭州大湖。亦目大川。

　　大川

　　有僧到来。当作有江陵僧到。

　　丁行者

　　下参见石头住字。当作大字写。

　　斤斗

　　斤。斫木具也。头重而柯轻。用之则斗转。为此技者似之。

　　且致

　　当作且置。

　　奯

　　呼括切。

　　[剜-夗+合]窒

　　当作譗𧫡。言无伦脊也。或作[仁-二+荅]𦤻。抵铻也。一曰不循理。上竹狭切。下知栗切。

　　冲天

　　音虫。说文云。滔摇也。

　　红苋

　　侯涧切。

　　怨苦

　　当作冤苦。

　　距死

　　当作倚死。倚。巨绮切。立也。距。音巨。鸡距也。或作伎。与也。并非义。

　　攫

　　九缚切。搏也。

　　夹山

　　师讳善会。广州岘亭廖氏子。披剃于潭州龙牙山。受戒学业于江陵。初住京口。因对话不称。道吾笑以语之。而悟其前非。因往参华亭船子。师资道契。复还湖湘。住澧州之夹山。僧问。如何是夹山境。师曰。猿抱子归青嶂里。鸟衔花落碧岩前。金陵法眼尝云。我二十年作夹山境语会。师山居十二载。学者始蚁慕。至唐中和初。示疾于本山。谥传明大师。

　　蛱蝶

　　上古[打-丁+(刀/(刀*刀))]切。蛱蝶。粉翅有须。一名胡蝶。列子曰。胡蝶胥也。乌足之根为蛴螬。其叶为胡蝶。尝见园蔬。其叶为蝶者。三分其二为蝶矣。其一尚菜于宝。曰。稻成蛬。麦成蛱蝶。蛬。音拱。蟋蟀也。

　　古灵

　　师讳神赞。受业于大中寺。得法于海禅师。因归觐得度和上。以方便系悟之。由是其师扣其得法之缘。为召众设食。命说法要。师升座。举。百丈示众曰。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。和上于言下感悟。师后住本州之古灵数载。俄一日。声钟召众曰。汝等还识无声三昧么。众无语。师良久曰。汝等静听。莫别思量。众方测然。师俨然示化。

　　丹霞

　　师讳天然。幼习儒。会禅客于长安道上话选佛之缘。有所警发。因往谒马大师。既见。以手托起幞头。大师顾示良久。且曰。石头汝师也。宜造焉。因抵南岳。见迁。复以手托幞头。迁曰。着槽厂去。参扣三载。一日。应刬草之机。遂剃落。再谒马祖。祖赐名天然。唐元和初。出游京洛。与香山伏牛和上为莫逆之友。过慧林寺。适天寒。烧木佛附炎。人或讥之。师恬不介意。三年。师横卧于天津桥。会留守郑公出。呵之不起。吏问何人。师徐曰。无事僧。留守异之。因加敬慕。洛下翕然归信。晚思林泉。结茅于南阳之丹霞山。玄学云臻。遂广缔构。长庆末年。备汤沐。整衣戴笠䇿杖。授屦垂一足。未及地而化。寿八十六。谥智通。

　　一泓

　　乌宏切。水深也。

　　戽

　　荒故切。吹水器。

　　老耄

　　音帽。惛忘也。春秋传曰。谓老将知。耄又及之。

　　嵩山安

　　师名慧安。荆州枝江人。姓卫氏。生于隋开皇二年。终于唐景龙三年。凡一百二十八岁。世所谓老安国师者。是矣。文帝开皇十七年。括天下私度僧尼。师因遁于山林。至唐太宗正观中。谒忍祖。发明心地。高宗麟德年。止终南山之石壁。帝召之。力辞。入嵩少居焉。自尔。学者依之。后应武后之诏。待以师礼。至中宗。延入宫禁者三载。既而辞归。俄万回公过。师握手与语。侍者莫之能解。后八日。闭户偃卧示寂。

　　绝朕

　　当作绝眹。兆也。

　　顽嚚

　　五巾切。愚也。

　　勉臔

　　上弥兖切。下胡典切。肥也。

　　药山

　　师名惟俨。河东绛州韩氏子。少从潮阳慧照师出家。具戒于衡岳希操律师。晚参石头迁。深明法要。师生于代宗之世。终于文宗之太和八年。临灭之日。召众曰。法堂倒矣。众竞至。师曰。汝等不会我意。嗒焉示寂。寿八十四。谥曰弘道。塔曰化城。

　　毗陵芙蓉

　　师名大毓。金陵人。姓范氏。幼从牛头忠禅师受业。具戒于长安。得马祖之法。来居常州义兴之芙蓉山。即宪宗之元和十三年也。终于敬宗宝历二年。安宗太和年。谥大宝禅师。塔曰楞伽。毓与育同。

　　生心受施

　　维摩诘经。佛告须菩提。汝行诣彼问疾。曰。我不堪任。忆念我昔入其舍从乞食。时维摩诘取我钵盛满饭。谓我言。唯须菩提。若能于食等者。诸法亦等。诸法等者。于食亦等。如是行乞。乃可取食。汝得无诤三昧。一切众生亦得是定。其施汝者。不名福田。供养汝者。堕三恶道。与诸众魔及诸尘劳等无有异。于一切众生而有怨心。谤诸佛。毁于法。不入众数。终不得灭度。汝若如是。乃可取食。维摩诘。此言净名。

　　长髭

　　长髭旷和上。在潭州攸县。

　　教招

　　招当作诏。音昭。言说也。

　　渐源

　　名仲兴。即道吾典座。一日。随道吾吊丧。扣请。误驱道吾。遂往石霜。乃举前语。石霜曰。汝不见和上道。生也不道。死也不道。师由是领旨。一日。将锹子于法堂上东西往来。霜曰。作么。曰。觅先师灵骨。霜曰。洪波浩渺。白浪滔天。觅甚么灵骨。曰。正好着力。霜曰。者里针劄不入。着甚么力。太原孚代云。先师灵骨犹在。此缘与雪窦颂古小异。

　　钦山

　　师讳文䆳。生福唐。幼事杭州大慈寰中师为弟子。从岩头．雪峰问道诸方。师独有皆于洞山价。年五十七。住钦山。

　　碌碌

　　当作辘辘。车声也。碌。石也。非义。

　　岩退后

　　云看看。当作岩云退后着。连后着。

　　投子

　　师名大同。舒州怀宁人也。姓刘氏。少从西洛满禅师出家为沙门。习安那般那。后谒京兆终南山无学禅师。问西来密旨。无学驻步少时。师曰。乞师垂示。学曰。更要第二杓恶水作么。师由是领旨。晚归里闬。结茅于投子山。学者如辐凑。师谓众曰。汝等来者里觅个甚么。我老人家气力稍劣。唇口迟钝。且无攒花四六新鲜语句。终不说向上向下蹲坐系缚汝等。师示众凡此类也。唐昭宗乾宁四年示寂。寿九十六。谥慈济大师。

　　湖州道场

　　师名如讷。得法于无学禅师。结茅道场山。学者依之。因构禅刹。杖屦存焉。

　　胡家

　　当作胡茄。见洞庭录。

　　灵云

　　师讳志勤。受业于本州之长溪。访道沩山。见桃花豁然开悟。求证于祐禅师。晚归乡里。住灵云山。禅徒依焉。

　　葬熊耳

　　当云葬龙耳。盖有其缘。西晋文帝闻璞郭为人相墓地。遂微服观之。谓主人曰。此葬龙角当灭族。何为葬此。主人曰。郭璞云。此是龙耳。三年当有天子至。帝曰。出天子耶。主人曰。非出天子。能致天子也。传灯作吕才葬虎耳。亦非也。

　　○吕才。唐博州清平人也。官至太常丞。善阴阳术数。尝撰卜宅篇。凡七章。甚祛俗执。因附一二于下。其六曰。且人有初贱而后贵。始泰而终否者。子文为令尹。仕三而已。展禽三黜于士师。彼家墓已定而不改。此名位不常。何也。故知荣辱升降。事关诸人而不由葬也。世之人为葬巫所欺。悉擗踊茶毒以期微幸。由是相茔陇。希官爵。择日时。规财利。谓辰日不哭。欣然而受吊。谓同属不得临圹。吉服避送其亲。诡斁礼俗。不可以法也。诡。过委切。诈也。斁。音亦。猒也。

　　曹山

　　师讳本寂。泉州蒲田黄氏子。生于会昌之世。年十九。于福州灵石山出家。咸通初。访道于洞山。一日。请益洞山。曰。阇梨名甚。师曰。本寂。山曰。向上更道。师曰。不道。山曰。为甚不道。师曰。不名本寂。洞山深器之。密印所证。及受洞山五位诠量。特为丛林标准。后请止抚州曹山。学者云集。至昭宗天复辛酉季夏月夜间。问僧。今是何日月。对曰。六月十五日。师曰。曹山一生到处。只管九十日为一夏。至明日告寂。年六十有二。谥元证大师。曹山即洞山之嗣子。今不言洞曹。言曹洞者。亦犹慧远即慧持之的兄。但言持远而不言远持。盖由语便而无它。丛林或指曹为曹溪。盖不知世裔来历之远近。妄自牵合。乃绝知者之听。

　　四山

　　别译阿含云。一．老山能坏少壮。二．病山能坏色力。三．死山能坏寿命。四．衰耗山能坏一切荣华富贵。

　　又问谏王经。譬如四山四面合之。其中物类如何能免。王曰。如人四大俱坏。有情命可免否。在须臾间不可保也。

　　秀溪

　　在潭州。传灯嗣马祖。此集参见临济者。误矣。

　　华严

　　师讳休静。参洞山知归。留洛浦作维那。尝白椎普请曰。上间般柴。下间锄地。第一座问。圣僧作甚么。师曰。当堂不正坐。不赴两头机。先住福州东山之华严。闻蚬子和上常日取虾蚬充腹。夜卧于东山白马庙。师异之。因夜潜于庙中。子方归。师把住问。如何是祖师西来意。子答曰。神前酒台盘。果知其异人也。师后被庄宗之诏。阐化洛京。僧问。大悟人为甚么却迷。曰。破镜不重照。落花难上枝。晚游河朔。示灭于平阳。题曰京兆府华严者。乃建塔葬舍利之地。非当日所居。

　　盐官

　　师讳齐安。姓李氏。海门人。出家受具得法于大寂。行道于盐官。当宣宗大中年。无疾而终。谥悟空禅师。

　　大珠

　　师名慧海。生建州朱氏子。从越州大云寺道智出家。晚参大寂。寂为说求佛法因缘。即于言下通悟。执事六载。以道智师年迈。东归侍养。遁迹于所居。尝着顿悟入道要门论。偶传于江西。大寂一见。称之曰。越州有大珠。圆明光透。无所遮障。由是世号大珠和上云。

　　子胡

　　本或作湖。师讳利踪。生澶州。姓周氏。出家受具于幽州之开元寺。游方得法于池阳之南泉。唐文宗开成初。过三衢。大姓翁氏施子湖岩。然师创院。咸通中。赐安国之额。禅衲云萃。尝于中夜遽呼有贼。众纷至。师把住一僧云。维那。捉得也。僧曰。不是某甲。师曰。是即是。只是汝不肯承当。师住山四十余载。至僖宗广明元年无疾而终。年八十一。塔本山。澶。音蝉。

　　九峰

　　师讳道䖍。福州候官刘氏子。访道诸方。得法于石霜诸。化徒于筠州之九峰。后住洪州泐潭终焉。谥天觉禅师。塔曰圆寂。

　　功德天

　　如一女人。入于它舍。颜㒵伟丽。以好璎珞庄严其身。主人见已。汝字何等。答言。我身即是功德大天。我所至处。能与七宝具足。主人闻已。心生欢喜。复于门外更有一女。形㒵丑陋。主人复问。汝字何等。答曰。我字黑闇。我所住处。所有财宝一切衰耗。主人闻已。即持利刀言。汝若不去。当断汝命。曰。汝甚愚痴。汝舍中者。即是我姊。我常与姊进止共居。汝若驱我。亦当驱彼。功德天言。实是我妹。未曾相离。我常作好。彼常作恶。若爱我者。亦应爱彼。主人即言。若有如是好恶事者。我俱不用。各随意去。见涅槃。

　　忠国师

　　师讳慧忠。得法于曹溪。或问师氏族。则曰。姓冉。鹅州鸿鹤县人。晚因问僧生缘。僧曰。越州诸暨县。师云。我乡人也。方知共为越人也。师居南阳县白崖山党子谷四十年间。分卫聚落。王公慕焉。奏之朝廷。玄宗召居龙兴寺。至肃宗。召入宫。事以师礼。及代宗临御。眷遇如初。师奏请置寺于武当．白岸二山。即师旧隐之地也。至大历十年腊月十九日。右胁累足。怡然长往。诏谥大证禅师。归葬于党子谷。

　　杉山

　　名智坚。尝与归宗．南泉为方外之游。皆兄弟也。

　　痒和子

　　痒和子。即如意也。古谓爪杖。或骨角．竹木刻人手。指爪具焉。柄可三尺许。背脊之痒。手不可及。用以搔爬。如人之意。故以名焉。观古人质朴。刻指爪形。后世以银铜作爪如尺许。阔似云之状。便抓也。见杂录名义。

　　骞

　　当作暮。莫曰切。急取也。

　　长沙

　　师名景岑。初住水西鹿苑。为第一代。既而居无定常。故人呼长沙和上者。即岑也。后因仰山见师曝背于庭下。因问。人人尽有者个。只是用不得。师云。恰请汝用。仰云。作么生用。师蹋倒仰山。山云。直下似个大虫。自此诸方号为岑大虫。

　　寻思

　　石头希迁礼六祖为师。未受具。属祖将示灭。迁曰。和上百年后。希迁当何所依。祖曰。寻思去。及祖顺世。迁每于静处端坐。寂若忘生。第一座问曰。汝师已逝。空坐奚为。迁曰。我禀遗诫。故寻思尔。座曰。汝有师兄行思在青原。汝当依焉。师言甚直。汝自迷尔。迁遂诣静居。即嗣青原之道。

　　口佉

　　当作口呿。丘伽切。张口㒵。

　　黄龙

　　师名智颙。嗣前鄂州黄龙诲机禅师。即玄泉之的孙。岩头之远裔。为黄龙第三世。

　　拖

　　徒何切。引也。

　　永明

　　师河中府武氏子。师常看华严经。法眼居临川之崇寿。因造焉。法眼尝问。虚空还具六相也无。师茫然无对。法眼曰。子问吾。与汝道。师如所问。眼曰。空。师顿然显悟。遂礼拜。曰。子作么生会。师曰。空。法眼然之。晚为忠懿王师。为建慧日永明伽蓝。聚徒半千。一日。示众曰。诸上座。佛法显然。因甚么却不会。欲会佛法。问取张三李四。欲会世间法。参取古佛丛林。无事。久立。署慈化定慧应真禅师。

　　百丈

　　师讳怀海。姓王氏。生福州长乐县。幼学三乘。乡里称之。闻马祖唱道于建阳佛迹岭。遂有游方之志。祖一见。异之。马祖上堂示众。以拂子倒垂。手点拂柄三下。珍重下座。师默而有省。三日后。方举似马祖。祖曰。吾何忧矣。师为祖侍者。而有卷席之缘。后于洪州新吴受檀信之请。住大雄山。以其山之高。而得百丈之名。然天下禅林说法住持。命僧职事。立规矩以率其徒。而权舆于师。四方遵守。洋洋日盛。使其道之不废于今日者。师实有力焉。至唐宪宗元和九年示灭。年九十五。穆宗长庆初。谥大智禅师。

　　中郎

　　即东汉中郎将蔡邕。野舍薪。见祖英焦相。

　　𠰚

　　当作昵。乃倚切。声也。𠰚。尔者切。应声。非义。

　　南泉

　　师讳普愿。生郑州新郑县王氏家。得度于大隗山。受戒于嵩岳。学三乘教。修中百门观。后参马祖。豁然知归。一日行益。马祖问。桶里是甚么。师曰。者老汉合取口。休作与么语话。祖然之。德宗贞元间。隐于池州之南泉不下三十载。文宗大和初。宣城廉使陆亘慕师之道。请下南泉。自此道驾诸方。即马祖之高弟。八年腊月二十五日示寂。年八十有七。块。五罪切。

　　陆亘

　　字景山。吴郡人。官至宣歙观察使。加御史大夫。大和年九月。先南泉数月而卒。年七十一。

　　双陆

　　博戏也。如樗蒲．雉卢是也。

　　骰子

　　上音头。传齿也。

　　[口*琶][口*琶]

　　正作吧。音巴。大口㒵。

　　赵州

　　师讳从谂。姓郝氏。曹州郝乡人。作沙弥时。造南泉之室。颖拔不群。南泉待之异于流辈。一日。问。如何是道。泉曰。平常心是道。师曰。还可趣向否。曰。拟向即乖。师曰。不拟。那知是道。曰。道不属知不知。知是妄觉。不知是无记。若真达不拟之道。犹如大虚廓然。岂可强是非邪。师既领旨。却往嵩岳。请戒而归。晚游河朔。被檀越之请。唱道于赵州之观音。一日。真定帅王公镕访师。师坐而问曰。会么。王曰。不会。师曰。自小持斋身已老。见人无力下禅床。公益加敬仰。至唐昭宗乾宁未年仲冬二日右胁示寂。谥真际大师。

　　大王

　　即镇帅王镕也。镕祖王庭凑。本回鹘种族。穆宗时据河朔。称留后。至镕封赵王。唐室中兴。至明宗朝。为大将王德明所杀。至于赤族。所谓见赵州之赵王也。

　　道吾

　　师讳圆智。豫章海昏张氏子。得度于乡里。闻道于药山。后住潭州道吾。至唐文宗大和之末。将欲示灭。召众曰。吾当西迈。理无东移。卒年六十七。然道吾有二。襄州关南道吾和上。因闻巫者乐神入道。尝作乐道歌．一钵歌。盛行于世。

　　予尝读赞宁高僧传且曰。前蜀王氏伪乾德初。有小军吏陈公。娶高中令骈诸孙女。若人持不杀二十余年。后在蜀为男婚娶。礼须屠宰。高初不欲。亲戚言。自己持戒。行礼酒筵。将何以娱宾也。依违之际。遂多庖割。俄未浃旬。得疾颇异。口但慌言。已而三宿还稣。述冥间之事。初被黑衣使者追摄。入岐府城隍庙。庙神峨冠大袖。与金甲武士晤坐。使者领高见神。武士言语纷纭让高破戒。仍扼腕骂曰。吾护戒神也。为汝二十年食寝不遑。岂期忽起杀心。顿亏戒检。命虽未尽。罪亦颇深。须送冥司惩其故犯。城隍神问高曰。汝更修何善。追赎过尤乎。高常诵上生经。其数已多。于时懵然都无记忆。恐惧之间。白曰。诵得自在和上三伤歌．道吾和上一钵歌。遂合掌向神厉声而念。神与武士耸耳擎拳立听。颜色渐怡。及卒章。神皆涕泣。乃谓高曰。且归人间。宜切营善。拜辞未毕。䬃然起坐。备陈厥事。

　　乃知禅宗唱道歌颂明于所证法门。诵之者幽显获福。不可忽也。师印记于道常禅师。后凡示众。必戴莲花笠。披襕衫。执简吹笛。口称鲁三郎。此法名道吾者也。今潭州道吾。因山而名焉。

　　佛桑花

　　𠏉叶如桑。花房如桐。长寸余。似重台莲。其色浅红。故得佛桑之名。见酉阳难俎。

　　疏山

　　师讳光仁。参洞山。有时誉。晚住临川疏山。迁化之日。作偈曰。我路碧空外。白云无处闲。世有无根树。黄叶风送还。师尝着四大等颂略．华严长者论传于世。洞山会中称矮师叔者是矣。

　　马大师

　　师讳道一。生汉州什仿。姓马氏。生而奇伟。牛行虎视。引舌过鼻。足有轮相。出家于罗汉寺。受具于渝州。唐玄宗开元中。结侣游衡湘。让和上一见而独异之。然亦应般若多罗之谶。所谓金鸡解㘅一粒米。供养十方罗汉僧是也。又六祖谓南岳曰。向后佛法从汝边去。生一马驹子。踏杀天下人。师道行江西。时人称之为马祖。师自建阳之佛迹岭迁临川。及赣上。其游化不常。至代宗大历中。至洪都开元。连帅路嗣恭敬受宗旨。禅学辐凑。说法无量。至德宗贞元四年。登建昌石门山。谓侍者曰。吾没后。当托质兹地。卒年八十。后门人得舍利。归葬于泐潭山。敕谥大寂禅师。王莽改郡守曰连师。见西汉书。赣。水名。音绀。

　　麻谷

　　师名宝彻。住麻谷山。

　　三角

　　名总印。住三角山。

　　凸

　　徒结切。高也。

　　石霜

　　师讳庆诸。卢陵新淦陈氏子。事师于洪井之西山。受具于嵩岳。学毗尼法。寻游方至大沩。充米头。一日。簸精于米寮。沩山曰。施主物。莫抛撒。师应之。沩山于地上拾得一粒。云。者个是甚么。师无语。山又曰。莫欺者一粒。千粒万粒从者一粒生。师曰。未审者一粒从甚么处生。山大笑。归谓众曰。米里有虫。后得旨于道吾。方年三十五。值会昌沙汰。托身于𪝵阳陶家坊。人不之识。洞山价访而得之。辟居石霜山。实道吾之的嗣。师居山二十年中。众盈五百。而长坐不卧者多矣。世谓枯木众云。唐僖宗光启三年示疾而终。年八十有二。敕谥普会大师。淦。古暗切。

　　径山

　　师名洪諲。嗣沩山之道。为径山第三世。时石霜会中有许州全明上座。尚气自若。众号为明半面。尝曰。闻径山道行江浙。门庭切似石霜。若果然。即为执园务。不尔。掀倒禅床。未晚。遂先问石霜一毫等缘。石霜如录对次。持此语往问径山。山对如所录。明遂留径山。执粗务者三载。见径山三祖实录。予尝看传灯。即与此缘差异。

　　拔萃

　　萃。音悴。孟子。拔乎其萃。出乎其类。

　　蟭螟

　　音焦冥。细虫。江浦之间有么虫。曰蟭螟。集于蚊睫而弗相触。栖宿往来而蚊未之觉。以言其细也。

　　大巅

　　本作颠。未详名氏。参石头迁。迁问以心法。言下领旨。后辞往潮州。隐居灵山。学者慕焉。予尝读韩退之与孟简书。且曰。潮州有一老僧。号大颠。颇聪明。识道理。因召至州郭。留十数日。实能外形骸。以理自胜。不为事物侵乱。窃观韩公之言大颠。趣向可尚矣。

　　水空

　　嗣石头。即大颠之兄弟也。

　　清化

　　师讳全付。生长洲之昆山。幼随父作商于豫章。过清平。愿从出家。具戒。游方至仰山。礼南塔光涌和上。一言契理。寻游庐陵安福。邑宰命居应国禅林。学徒甚盛。名达于上。赐清化之额。钱氏文穆王辟云峰山。别建精舍。迎之居焉。因以清化为名。僧问。如何是佛法大意。师曰。华表挂颈木鹤飞。至忠献王。赐以椹袍。固辞。因改赐禅衲及纯一禅师号。至晋开运间示灭。寿六十六。

　　韶山

　　师名寰普。谥无畏禅师。

　　去遵

　　近前把住。它本无此四字。

　　尉迟

　　尝读尉迟公传。而且无金牙弧矢之说。亦未详于何而作此言。尉。音郁。尉迟本虏复姓。

　　宵内

　　本作霄路。

　　雀儿

　　本作鹊儿。

　　鲁般

　　音班。般输也。

　　玉漏

　　当作玉耧。谓耧犁也。耕人用耧。所以布子种。禅录所谓看耧打耧。正谓是也。魏略曰。皇甫阴为燩煌太守。民不晓耕种。因教民作耧犁。省力过半。然耧乃陆种之具。南人多不识之。故详出焉。音楼。

　　行家

　　上户𠜂切。

　　洛浦

　　本作乐普。师讳元安。凤翔麟游谈氏子。剃头．受具于乡里。初参翠微．临济。每蒙印可。晚卓庵于澧阳之夹山。机缘相投。遂为会公高弟。宴坐洛浦山。未几。迁朗州之苏溪。道播天下。如乌牙．青峰。皆其嗣子。唐昭宗光化二年腊月二日示寂。

　　鸿门

　　见怀禅师后录。

　　云居

　　师讳道膺。姓王氏。生幽州王田。出家习毗尼法。既而曰。大丈夫岂可桎梏于律仪也。遂诣翠微。问道不契。闻洞山法席甚盛。因造焉。山问。名甚么。曰。道膺。山曰。向上更道。曰。向上道即不名道膺。山曰。与吾在云岩时祗对无异。山一日问。吾闻思大生倭国作王。如何。曰。若是思大。佛亦不作。况国王乎。洞山然之。

　　师初止三峰。后开云居。遂广玄化。南昌钟氏尤所敬仰。唐昭宗天福元年腊月二十八日示疾。越明年正月三日跏趺长往。谥弘觉大师。倭。乌禾切。

　　田厍

　　当作田舍。详见颂古。

　　㳂台盘

　　㳂当作缘。与专切。因循也。

　　羚羊话

　　中有僧云。直得恁么难会。此节误收也。桉传灯．云居传。新罗僧问。是甚么得与么难道。居云。有甚么难道。曰。便请和上道。居曰。新罗。新罗。此板自僧云至新罗。衍二十六字。

　　同安

　　师名常察。嗣九峰䖍。本作处者。误矣。

　　负笈

　　音及。负书箱。

　　公文

　　公当作攻。治也。

　　莫闲

　　闲习也。

　　婴儿

　　女曰婴。男曰儿。

　　拟跨

　　苦化切。越也。

　　精阳

　　曰实也。太阳之精有炎精阳德。故曰精阳。

　　徒跨

　　当从言。作夸。诧也。

　　胡人饮乳

　　涅槃云。譬如国王。闇钝少智。有一医师。性复顽嚚。而王不别。厚赐俸禄。疗治众病。纯以乳药。后有一医。明晓八种术。善疗众病。即为王说种种医方。王闻是语。方知旧医愚騃无智。王宣令国中有病之人。皆不听以乳为药。别以众药和合而疗。其后不久。王复得病。即命是医。医占王病。当用乳药。王语医言。汝今狂邪。而言服乳。汝先言毒。今何言服。医语王言。王今不应作如是语。如虫食木。有成字者。此虫不知是字非字。智人见之。终不唱言是虫解字。亦不惊挫。当知旧医亦复如是。不别诸病。悉与乳药。是乳药者。亦名毒害。亦名甘露。王闻是语。即便服之。病得除愈。寻时宣令一切国内从今已往。当复乳药。国人闻之。皆生嗔恨。大王今者为鬼所持。为颠狂邪。

　　养由

　　见雪窦颂古。

　　田蜗

　　当作田[書-(土/曰)+(一/((巨-匚)@一)/昍)]。乌瓜切。虾蟆。蜗。音瓜。小螺也。非义。

　　夤晡

　　上当作寅。下奔孤切。谓早晚也。

　　扑手

　　当作攘臂。

　　陶渊

　　本作陶潜。

　　名称

　　尺证切。

　　入太庙

　　论语。子入太庙。每事问。或谓邹人之子知礼。入太庙。每事问。子闻之。曰。是礼也。

　　斧烂

　　当作柯烂。异苑曰。樵人王质入山。见洞中二老人奕棋。乃观之。忘归。俄然柯栏。

　　忘羊

　　见祖英赤松子。

　　赫

　　当作赫。呼格切。以口非人也。

　　一漾

　　当从木。作样。法也。漾。水㒵。非义。

　　抨

　　悲萌切。

　　洞山

　　师讳良价。生会稽郡。姓俞氏。幼从五泄默禅师出家。请戒于嵩山。遍参诸哲匠。得法于云岩晟。即药山之的孙。唐宣宗大中之末。唱道于新丰。晚迁洞山。大驾其道。立偏正五位。为当时首唱。两处行道。甫经十载。至懿宗咸通中。无疾示化。学者号慕。师还视而诫之曰。夫出家之人。心不附物。方能入道。今复何悲。召主事作愚痴斋。复留七日。长往。谥悟本大师。

　　一僧

　　即纸衣道者。事见广灯。

　　师良久

　　误矣。当作师云。大阐提人家男女作么生救得。见药山宗派录。

　　粟畬

　　式车切。大种畬田。

　　无间说

　　当作无间歇。

　　覆船

　　师名洪荐。谥绍隆大师。

　　燕金

　　见怀禅师前录。

　　蝃蚋

　　上音拙。蜘蛛也。下音爇。蚊也。

　　不𧑁

　　正作燥。音嫂。干也。俗作𤍜。由形近之讹也。𧑁。书无此字。

　　一铙

　　当作挠。尼交切。㧓也。

　　德山

　　师讳宣鉴。剑南人。自幼出家。深明经律。最长于金刚般若。从师俗姓周氏。时谓之周金刚。闻南方禅宗大兴。罔测其由。因散众。负经南游。谒龙潭信。观灭烛入道。翌日。取经疏示众曰。穷诸玄辨。若一毫置于太虚。竭世枢机。似一滴投于巨壑。遂焚之。游戏禅林。道播寰宇。闲居澧阳几三十载。属会昌之难。托身于独浮山之石室。大中初。被德山之命。为第二世。至咸通六年示疾。谓弟子曰。扪空追响。劳汝心神。梦觉觉非。竟有何事。言讫。坐而示化。即腊月三日也。寿六十八。谥见性大师。师生于德宗贞元之末年。卒于懿宗之世。至会昌之难。道未及行。洎大中。佛法重兴。师已六十七矣。传道之者。命若悬丝。岂不然乎。

　　镜清

　　师讳道怤。永嘉陈氏子。生不茹荤。剃发受具。问道于闽川。雪峰一见而问曰。汝甚处人。曰。不敢道是温州人。峰曰。恁么则一宿觉乡人邪。曰。只如一宿觉是甚处人。峰曰。尿床鬼子。好与一顿棒。且放过。师证道之后。众所钦服。皆谓小怤布衲。寻被越人之命。居镜清禅苑。副使皮光业尝师问焉。光业即日休之子也。吴越国王钱氏致礼甚勤。赐号顺德大师。为开天龙．龙𠕋二寺延之。晋天福二年示灭。茶毗于大慈山。得骨舍利。建塔于龙母之阳。镜清本朝赐额曰景德者是矣。

　　成褫

　　音池。藉褥也。

　　玄沙道底

　　见雪窦瀑泉。

　　厮儿

　　上音斯。从使者也。方言。入声呼。

　　[楒-心+廾]树

　　师名慧省。

　　鲁祖

　　鲁祖教和上。传灯嗣灌溪闲。

　　喂

　　于伪切。

　　克己

　　当作克。负何之名。克。杀也。非义。

　　骈

　　部田切。

　　一拨良琴

　　晋平公谓师旷曰。寡人所好者。音也。愿闻之。师旷不得已。援琴而鼓之。一奏之。有玄鹤二。入集于郭门。再奏之。延颈而鸣。舒翼而舞。平公大喜。起而为师旷寿。见史记。

　　良筹

　　汉高帝封功臣。或谓张良未尝有战斗功。高帝曰。运筹䇿帷帐中。决胜千里外。子房功也。

　　周下

　　或本作周苛。楚围汉王。荣阳急。汉王遁出。去而使周苛守荣阳。楚破荣阳城。欲令周苛将。苛骂曰。若趣降汉王。不然。今为虏矣。项羽怒烹周苛。苛。下可切。

　　镇县

　　不遥。第二十四板六行下少不字。

　　磉盘

　　上苏朗切。柱下石。

　　酩酊

　　音茗鼎。醉甚也。

　　凤皇

　　凤皇山强禅师。

　　卧龙

　　师讳慧球。生泉州之蒲田。受业于龟洋。参于玄沙备。一日。问。如何是第一月。玄沙曰。用月作么。师遂领旨。朱梁开平二年。玄沙示寂。遗言于闽师王氏。请居卧龙。为第二世。亦曰中塔。后五年。不疾而终。号寂照禅师。闽师尝问玄沙。继师之道谁乎。玄沙曰。球子得。

　　岩头

　　师讳全豁。泉州何氏子。剃头受具。久习经律。晚游丛席。自余杭与雪峰．钦山议参临济。属济亡。由仰山参德山。气类相投。若合符节。晚结茅于洞庭之卧龙山。学者依焉。遭会昌沙汰。着襕衫。戴席帽。游诸聚落。乃于洞庭之别港舣舟其下。两岸置板。人欲过。即扣板以召师。师舞桡而渡之。未几。牵复旧居。至僖宗光启三年。贼寇中原。四海扰攘。师端居自若。俄被剚刃。大叫一声而终。僖宗谥清严大师。剚。侧吏切。

　　拶

　　子末切。

　　香严

　　师讳智闲。生青州。参道于沩山祐。机缘未契。往依南阳国师。一日。剃草于园中。俄击竹作声。忽悟前非。遥礼沩山曰。和上若为某说破。何有今日。因述偈。略云。一击忘所知。更不用修持。自尔。长于伽陀。世所称诵。示灭之后。谥袭灯大师。

　　有一老宿

　　此缘宜作临济录编。又不当云有一老宿。

　　夜冥符

　　当作夜明符。

　　峭峙

　　上七肖切。下直里切。险峻也。

　　顶𩕳

　　奴顶切。顶颠也。

　　酽

　　鱼欠切。味厚也。

　　假银城

　　霍光。汉人。书传无卖城易角之说。盖出于委巷之剧谈。禅人往往资以为口实。不亦谬乎。

　　居牡

　　当从爿。作壮。侧亮切。大也。牡。莫后切。非义。爿。音床一。

　　朱溪

　　朱溪谦禅师。后住兜率而终。

　　搀

　　初衔切。旁挈也。

　　忙然

　　当作茫然。

　　平田

　　天台平田普岸禅师。生洪州。得法于百丈海。南游胜概。结庐于天台山。四众依仰。因建伽蓝。号平田禅院。本朝赐额曰寿昌。师开山之始祖也。尝示众曰。神光不昧。万古徽猷。入此门来。莫存知解。又曰。大道虚旷。常一真心。善恶莫思。神清物表。随缘饮啄。更复何为。后终于本院。遗塔存焉。

　　宝寿

　　沼和上。参临济领旨。更不它游。住宝寿。为第一世。师将示寂。谓门人曰。汝等知我履践处否。对曰。和上一生长坐不卧。师曰。非吾眷属。言讫长往。世谓宝寿不渡河者。即师也。

　　西堂

　　师讳智藏。䖍化廖氏子。冲幼从师。晚从大寂问道。为马祖高弟。寂付衲迦沙。令学者亲近。至唐德宗贞元间。开堂于䖍州。至宪宗元和九年四月八日示化。年八十岁。

　　仰山

　　师讳慧寂。韶州浈昌县叶氏子。初生颇有异迹。为童稚。依番禺安和寺不语通出家。年十四。父母欲夺其志。遂断二指以为誓。因从剃落。通累加接引。而师无所启发。年十八。通卒。因往谒乳源。洎筠州处微．吉州性空．鸦山耽源皆不契。至大和三年。参大沩祐。举性空如人在井之缘。沩山召曰。寂子。师应𠰚。山云。出了也。师因而有省。山指令请戒于襄阳之大悲。师曰。慧寂平生不妄语。山云。你但依沙门法。师从之。时年三十三矣。复还沩山作直岁。寻领众居郴州之王莽山。既而移锡来袁居仰山。众盈数百。

　　一日。有梵僧负贝叶造师。师问。近离甚处。曰。早别西天。师曰。太迟生。曰。游山玩水。师曰。神通不无你。佛法未梦见。曰。来此礼文殊。却遇小释迦。语讫隐去。师住仰山。神异具它传。大中十三年。韦宙中丞为师创洪州观音院居之。咸通中。归韶州之东平。至中和三年二月十三日集众说偈。以两手抱屈膝。俨然而终。归葬于仰山。师行道于世。蒙宠赐者三。懿宗赐号知宗。僖宗赐澄虚。昭宗谥智通。浈。音贞。番禺。音藩禺。郴。丑林切。

　　龙济

　　师名绍修。嗣地藏。即罗汉琛也。

　　雪峰

　　师讳义存。泉州安南曾氏子。生不茹荤。幼闻钟梵。见华幡。必动容。年十七。从蒲田玉涧寺玄律师落发。具戒于幽州。久游丛林。发明于德山。至鳌山顿证。唐咸通中。结茅于福州之雪峰。后成大伽蓝。为第一世。懿宗赐紫僧伽梨。号真觉大师。学者甚盛。道行于四十余载。至梁开平二年五月二日无疾而终。寿八十七。

　　明招

　　师名德谦。既于罗山得旨。出游。婺女之智者命居第一座。寻常点净。师辄不受。主事僧曰。首座触净也不识。师下床。拈起净器曰。者个是净是触。主事无语。即扑破。晚居明招山四十余载。一日。问侍者。世尊示灭展双足。放百宝光明。吾今行矣。且道放多少光。侍者曰。昔日鹤林。今朝和上。师以手拂眉曰。莫孤负么。复说偈。奄化。

　　双峰

　　师名敬钦。生缘益州。受业于峨嵋山。造云门法席。密承印可。寻居双峰。为第一世。至太平兴国二年五月。指日而逝。

　　●证道歌

　　永嘉大师。讳玄觉。俗姓戴氏。龆年出家。弱冠登具。博通三乘。练习天台止观。内心明静。求证于曹溪六祖。祖方踞坐丈室。师振锡绕座三匝。卓然于前。祖曰。夫沙门具三千威仪。八万细行。大德自何方而来。生大我慢。

　　师曰。生死事大。无常迅速。

　　祖曰。何不体取无生。了无速乎。

　　曰。体即无生。了本无速。

　　祖曰。如是。如是。

　　方具威仪参礼毕。辞还永嘉。祖曰。返太速乎。

　　曰。本自非动。岂有速邪。

　　祖曰。谁知非动。

　　曰。仁者自生分别。

　　祖曰。汝甚得无生之意。

　　曰。无生岂有意邪。

　　祖曰。无意谁当分别。

　　曰。分别亦非意。

　　祖曰。善哉。善哉。少留一宿。世谓之一宿觉。

　　既归。大唱其道。所作证道歌泳播天下。后六祖两月而亡。即先天二年十月十七日也。睿宗谥无相大师。塔曰净光。本朝淳化中。诏修龛塔。

　　五阴

　　谓色．受．想．行．识。变碍曰色。领纳曰受。取像曰想。造作曰行。了知曰识。亦名五蕴。蕴以积聚为义。阴以言其覆蔽也。

　　三毒

　　谓贪．嗔．痴。四解脱经云。三毒感三涂。嗔忿。火涂。悭贪。刀涂。愚痴。血涂。

　　阿鼻

　　此言无间。生此界者。所受苦报无有间歇。

　　如来禅

　　楞伽云。禅有四种。愚夫所行禅．观察义禅．攀缘如实禅．如来禅。如何如来禅。谓入如来地。行自觉圣智相三种乐住。成辨众生不思议事。是名如来禅。

　　六度

　　一．布施。二．持戒。三．忍辱。四．精进。五．禅定。六．智慧。度以到彼岸为义。

　　万行

　　清凉曰。万法不离自心。一念万法行备。心不起。止也。知不起。观也。不缘万境。舍也。止妄不生。戒也。安心谛理。忍也。心无间断。进也。心体离念。法也。心之本觉。佛也。体相无人。僧也。

　　六趣

　　一．地狱趣。梵云泥黎。此翻苦具。言地狱者。此趣在地之下。故言地狱。有八寒八热等。有眷属。其类无数。㝡重者。一日有八万四千生死。二．畜生趣。亦云旁生。披毛戴角。鳞甲羽翮。四足多足。有足无足。互相吞啖。受苦无穷。三．饿鬼趣。有福德者。作山林冢庙神。无福德者。居不净处。不得饮食。常受鞭打。被苦无量。四．阿修罗趣。此翻无酒。又无端正。又无天。或在海岸．海底。宫殿严饰。常好斗战。怕怖无极。五．人趣。四洲不同。皆苦乐相间。六．天趣。有二十八天不同。欲界六．色界十八．无色界四。此六趣也。

　　觉后

　　音教。寤也。

　　大千

　　谓大千世界也。一四洲为一小世界。千四洲。千六欲天。千梵天。名一小千世界。一千小千世界。一千二禅天。名中千界。一千中千界。一千三禅天。名大千界。

　　机关木人

　　大般若四百五十六云。如巧工匠。或彼弟子有所为故。造诸机关。或女或男。或象马等。此诸机关虽有所作。而于彼事无所分别。何以故。机关法尔。无分别故。甚深般若波罗蜜多亦复如是。有所为故。而成立之。既成立已。虽能成辨。所作所说。而于其中都无分别。法尔无分别故。

　　摩尼珠

　　此云无垢光。又云离垢。又云增长。论云。摩尼珠多在龙脑中。有福众生自然得之。亦名如意珠。常出一切宝物。衣服饮食。随意皆得。得此珠者。毒不能害。火不能烧。或是帝释所执金刚与修罗斗时。碎落阎浮提。变成此珠。又云过去久远佛舍利。法既灭尽。变成此珠。以为利益。

　　如来藏

　　如来成就过于恒沙。具解脱智不思议法。说名法身。世尊如是法身不离烦恼。名如来藏。如来藏即是如来空性之智。一切声闻．独觉所未曾见。亦未曾得。唯佛了知。及能作证。此如来藏空性之智。复有二种。谓空如来藏。所谓离于不解脱智一切烦恼。不空如来藏。具过恒沙佛解脱智不思议法。

　　五眼

　　智论云。肉眼见近不见远。见前不见后。见外不见内。见昼不见夜。以此得故。求天眼。天眼见和合因缘生假名之物。不见实相。所谓空．无相．无作．无生无灭。如前中后亦尔。为实相故。求慧眼。得慧眼。见众生。尽灭一异相。舍离诸着。不受一切法。智慧自内灭。是名慧眼。但慧眼不能度众生。无所别故。以是求法眼。法眼令是人行是法。得是道。知一切众生各各方便门。令得道证。法眼不能遍知度众生方便道。以故求佛眼。佛眼无事不知。覆障离密。无不见知者。

　　五力

　　谓信．精进．念．定．慧。一．信力。信一切法从因缘生。颠倒妄见心生。如旋火轮。如梦如幻。二．精进力。昼夜常行精进。除却五盖。贪欲．嗔恚．睡眠．掉悔．疑。摄护五根。诸深经法欲得欲知。欲行欲论。三．念力。常一心念欲具布施．持戒．禅定．智慧解脱。欲身口意业诸法生灭。住异智中。常一心念。四．定力。善取定相。能生种种深定。五．慧力。为尽苦圣智慧。成就是智慧。为离诸佛为涅盘。以智慧观一切三界无常。力者。能破烦恼。度众生。得无生法忍。是名为力。又天魔外道不能沮坏。故名为力。

　　涅盘

　　此云圆寂。又云圆常。

　　貌悴

　　当作悴。音萃。憔。悴也。悴。忧也。非义。

　　三身

　　谓法．报．化也。法身毗卢遮那。此云遍一切处。报身卢舍那。此云净满。化身释迦牟尼。此云能仁寂默。在众生身中。即寂．智．用。寂是法身。智是报身。用是化身。

　　四智

　　前眼等五识是成所作智。第六意识是妙观察智。第七末那是平等性智。第八阿赖耶识是大圆镜智。在众生时。智劣识强。但名为识。当佛地时。智强识劣。但名为智。六七因中转。五八果上转。所谓转名而不转其体也。

　　传灯。智通禅师。看楞伽经约千余遍。而不会三身四智。遂诣曹溪谒六祖。求解其义。祖曰。三身者。清净法身。汝之性也。圆满报身。汝之智也。千百亿化身。汝之行也。若离本性别说三身。即名有身无智。若悟三身无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。通曰。四智之义可得闻乎。祖曰。既会三身。便明四智。何更问耶。若离三身。别谈四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若于转处不留性。繁兴永处那伽定。

　　八解

　　一．有色观诸色解脱。二．内无色想观外诸色解脱。三．净解脱身作证具足住解脱。四．空无边处解脱。五．识无边处解脱。六．无所有处解脱。七．非想非非想处解脱。八．想受灭身作证具足住解脱。

　　六通

　　一．天眼通。二．天耳通。三．它心通。四．宿命通。五．如意通。六．漏尽通。

　　善知识

　　摩诃般若经云。能说空．无相．无作．无生无灭法。及一切种智。令人心入欢喜信乐。是名善知识。

　　又华首经云。有四法是善知识。一．能令人入善法中。二．能障碍诸不善法。三．能令人住于正法。四．常能随顺教化。

　　讪

　　所晏切。毁语也。

　　慈忍力

　　修慈忍有十五利。一．谓卧安。二．觉安。三．天护。四．人护。五．眠无恶梦。六．寤常欢喜。七．水不能漂。八．火不能烧。九．刀不能伤。十．毒不能害。十一．常生善处。十二．镇受快乐。十三．正报梵世。十四．残报人王。十五．远果作佛。皆慈忍之果也。

　　宗说俱通

　　清凉云。宗通自修行。说通示未悟。

　　师子吼

　　宗炳师子击象图序曰。梁伯玉说沙门释僧吉云。尝从天竺欲向大秦。其间忽闻数十里外哮吼㰹㰹。惊天怖地。顷之。但见百兽率走跄地之绝。而四巨象虓焉而至。以鼻卷泥自厚涂数尺。数数喷鼻隅立。俄有师子三头。崩血若槛泉。巨树如草偃。㰹。许鉴切。别也。跄。七亮切。走也。虓。许交切。虎声。

　　忍辱仙

　　见金刚般若歌利王缘。

　　兰若

　　梵云阿兰若。此言寂静处。

　　岑崟

　　上锄簪切。下音吟。高㒵。

　　阒

　　苦息切。静也。

　　住相布施

　　智论三云。以财宝布施。是名下布施。以身布施。是名中布施。种种施中。心不著者。是为上布施。

　　琉璃

　　应法师云。或加吠字。或加毗字。又言毗头梨。从山为名。乃远山宝也。远山即须弥山也。此宝青色。一切宝皆不可坏。亦非烟焰所能镕铸。唯鬼神有通力者能破坏。又言金翅鸟卵㲉。神鬼得之。出卖与人。

　　魏略云。大秦国出赤．白．黑．黄．青．绿．缥．红．紫十种流离。此盖自然之物。采泽光润。逾于众玉。其色不恒。今俗所用皆销冶石汁。加以众药。灌而为之。尤虚脆不坚实。非真物。

　　降龙钵

　　本行经云。佛初转法轮。降三迦叶于火神堂。放威火灭彼火龙毒火。四面一时洞然炽盛。唯有如来所坐之处寂静。不见火光。火龙见已。渐向佛所。便即踊身入佛钵中。尔时。世尊手擎于钵。至频螺迦叶所。

　　又晋高僧涉公。以符坚建元十一年长安大旱。请涉咒龙。俄尔龙在涉钵中。雨遂告足。

　　解虎锡

　　齐高僧稠禅师。在怀州王屋山习禅间。有虎斗。师往。以锡杖解之。虎遂各去。又昙询禅师因山行值二虎相斗。累时不歇。询乃执锡分之以身。为翳语曰。同居林籔。计无大乖。幸各分路。虎低头受命。饮气而散。

　　又稠禅师磁州石刻云。昔齐高欢帝时。稠隐于都之西北一百二十里。有桃源山定晋岩。岩下有寺曰均庆。其岩嵌空。高以覆寺。岩之中去地百许尺。危构一阁。以设禅榻。独木为梯。乃师平日宴寂之地。师一日闻涧下虎斗。经日不已。遂往以锡解之。后二虎常随师左右。师因有颂书于岩壁间云。本自不求名。刚被名求我。岩前解二虎。障却第三果。多引王屋者。由僧传也。

　　法财

　　法财有七。一．闻。二．信。三．戒。四．定。五．进。六．舍。七．惭愧。

　　龙象

　　大毗婆沙云。有大龙象。以信为手。以舍为牙。以慧为头。以念为颈。于其两肩担集善法。

　　蹴蹋

　　上子六切。下敌盍切。践也。

　　三乘

　　一．声闻。二．缘觉。三．菩萨。乘。以负载为义。

　　五性

　　一．无种性阐提。二．定性声闻。三．定性缘觉。四．不定性。五．菩萨性。

　　雪山肥腻

　　涅槃云。雪山有草。名曰肥腻。牛若食者。纯得醍醐。

　　解何宗

　　长庆棱和上因卷帘悟道。尝有颂云。大差。也大差。卷起帘来见天下。有人问我解何宗。拈起拂子劈口打。集事者曰。永嘉贪观白浪。失却手桡。长庆佛法虽无。要且超今迈古。

　　法幢

　　诸佛菩萨建立法幢。犹如猛将建诸幢帜。降伏一切诸魔军故。如帝释幢不怖惑业。以法义有所建立故。帜。音炽。

　　二十八代

　　呜呼。愚读证道歌止比。未尝不掩卷太息。永嘉游心三藏。秉志四仪。晚诣曹溪。以求印可。乃知六祖为如来正统。即二十八代祖师。后世讲学辈独以二十四为然。得非自昧于心证之法者乎。

　　西天记

　　法东流。脱此三字一句。盖见古本永嘉集。以文势推之。固无疑也。然证道歌．十玄谈．六祖坛经．沩山警策。虽盛传于禅林。而绝无完本。盖各以臆论妄自改易者多矣。镵石入木。印行天下。梁简文所谓烟墨不言。受其驱染。纸札无情。任其摇襞尔。诚哉。

　　菩提达磨

　　或云达摩多罗。此云道法。义翻大通量。

　　正法轮

　　轮以喻言。如王宝轮。运转无碍。摧坏烦恼。愈动愈远。信住行位。至于果地。无不转者。又毂辐辋轴。体用周备。所言法者。轨持一切义地也。

　　栴檀林

　　此云与乐。以白檀能治热病。赤檀能去风瞳。皆除疾身安之药。故名与乐。或云此土无故不翻。慈恩三藏传云。秣罗炬吒国有秣剌耶山。产谷崇深。中有栴檀香树。树类白杨。其质凉冷。蛇多附之。至冬方蛰。用之别檀也。

　　三岁哮吼

　　涅槃云。犹如野干。虽学师子。至百千年。终不能作师子之吼。若师子子。三岁则能哮吼。

　　野干

　　梵云悉迦罗。此言野干。亦名夜干。或射干。色青黄。如狗群行。夜鸣其声如狼。又野干形小尾大。能上树。疑枯枝不登。狐即形大。疑冰不渡。不能上树。

　　龙女

　　妙经。智积菩萨问文殊师利言。仁者。往龙宫所化众生。其数几何。文殊云。其数无量。不可称计。我于海中唯常宣说妙法华经。智积问云。此经微妙。颇有众生修行此经速得佛否。文殊师利言。有娑竭罗龙王女。年始八岁。智慧利根。能至菩提。乃至众会皆见龙女忽然之间变成男子。具菩萨行。即往南方世界。坐宝莲华。成等正觉。

　　善星

　　涅槃经云。佛语善星比丘。诸佛如来诚言无二。善星即言。如来尔时虽作是说。我于是事都不生信。我亦常为善星说真实法。而彼绝无信受之心。虽复读诵十二部经。获得四禅。生恶邪见。作如是说。无佛无法。无有涅槃。沙门瞿昙善知相法。是故能得知它人心。如来虽复谓我说法。我真实谓无因果。善男子。汝若不信如是事者。善星今者近在尼连禅河。可共往问。尔时。如来即与迦叶往善星所。善星遥见佛来。见已即生恶邪之心。以恶心故。生身陷入至阿鼻狱。

　　数它珍宝

　　如人数它宝。自无半钱分。于法不修行。多闻亦如是。见华严十三。

　　蹭蹬

　　上七邓切。下唐豆切。失道也。

　　骇

　　谐楷切。痴也。

　　勇施

　　净业障经云。过去久远劫。众香世界无垢光如来。时有比丘名曰勇施。善修戒身。多闻智慧。颜貌端正。成就第一清净妙色。着衣持钵。入城乞食。到长者舍。其家有女。容貌端正。见勇施已。生染爱心。若不得以为夫。当自殒命。欲心内结。遂以成病。尔时。其母问女。何缘而致斯病。女时默然。遂不饮食。尔时。女母密遣余女而往间言。时女答言。我见一比丘。颜貌端正。便生欲心。以致斯病。余女闻已。还向母说。时母作计。请勇施言。数至我家。当使此女从受经法。勇施默然许可。其后勇施数到其家。转相亲厚。数相见故。便失正念。即与彼女共行淫法。

　　时彼女夫见此比丘往来频数。心生疑恚。即设方便。欲断其命。勇施闻已。即以毒药持与彼女。时女即以毒药和着食中。敕其婢使。以饭我夫。夫食饭已。即便命终。勇施闻已。心生大悔。受行淫法。又断人命。咄哉。怪哉。我今即是地狱众生。时有菩萨名鼻掬多罗。语勇施言。比丘莫怖。我今力能施汝无畏。即入宝印三昧。于其身上出无量佛。同声说是偈言。诸法同镜像。亦如水中月。凡夫愚惑心。分别痴恚爱。勇施比丘见诸化佛神通变现。于诸法中思惟选择。离诸盖缠。得无生忍。今已成佛。在于西方。去此佛土恒河沙数有国名常光。佛号宝月如来。

　　懵懂

　　上母总切。下音董。懵憧。心乱㒵。

　　颃皮靼

　　靼。之列切。柔熟皮也。智论云。譬如牛皮。未柔不可屈折。无信人亦如是。譬如牛皮。已柔随用可作。有信人亦如是。

　　二比丘

　　维摩诘经。佛告优波离。汝行诣维摩诘问疾。言。我不堪任诣彼问疾。所以者何。忆念我昔有二比丘。犯律行以为耻。不敢问佛。来问我言。唯优波离。我等犯律诚以为耻。不敢问佛。愿解疑悔。得免斯咎。我即为其如法解说。时维摩诘来谓我言。唯优波离。无重增此二比丘罪。当直除灭。勿扰其心。所以者何。彼罪性不在内。不在外。不在中间。如佛所说。心垢故众生垢。心净故众生净。心亦不在内。不在外。不在中间。如其心然。罪垢亦然。诸法亦然。不出于如如。优波离。以心相得解脱时。宁有垢否。我言不也。维摩诘言。一切众生心相无垢。亦复如是。其知此者。是名奉律。其知此者。是名善解。其二比丘疑悔即除。发阿耨多罗三藐三菩提心。

　　波离

　　此云近执。持戒第一。

　　四事

　　一．饮食。二．衣服。三．卧具。四．汤药。

　　峥嵘

　　上锄耕切。下音宏。

　　螳螂拒辙

　　庄子。季彻谓将闾葂曰。夫子之言于帝王之德。犹螳螂之怒臂以当车轶。则不胜任矣。说者曰。用小拟大。故不能任。葂。音免。轶。音辙。

　　管见

　　古语云。持蠡酌海。握管窥天。

　　祖庭事苑卷第七
卍新纂续藏经第 64 册 No. 1261 祖庭事苑


　　祖庭事苑卷第八

　　睦庵　(善卿)　编正

　　●十玄谈

　　序

　　丛林所行十玄谈皆无序引。思曩游庐阜。得其序于同安影堂。今录之。云。夫玄谈妙句。迥出三乘。既不混缘。亦非独立。当台应用。如朗月以晶空。转影泯机。似明珠而隐海。且学徒有等。妙理无穷。达事者稀。迷源者众。森罗万象。物物上明。或即理事双祛。名言俱丧。是以殷勤指月。莫错端倪。不迷透水之针。可付开拳之宝。略序微言。以彰事理。

　　辨题目

　　窃观十玄谈所作题目。不无深旨。而后人辄自删改。盖由不知当时命题制作之由。妄建私意。良可叹也。而传灯又复削去祖意．转位二题。所幸者。后之四首不失旧目。若夫不明祖意。何由得造玄机。果未回机。安能转位。此传灯之误也。而又近世题目。全不与颂意相符。学者宜自考之。

　　立题

　　一．心印。二．祖意。三．玄机。四．异尘。五．佛教。六．还乡曲。七．破还乡曲。八．回机。九．转位归。十．止位前。

　　心印

　　达磨西来。不立文字。单传心印。直指人心。见性成佛。

　　三贤十圣

　　华严明十住．十行．十回向为贤。十地为圣。妙觉为佛。十圣者。即十地圣人。一．欢喜。二．离垢。三．发光。四．焰慧。五．难胜。六．见前。七．远行。八．不动。九．善慧。十．法云。

　　涅槃云。菩萨位阶十地。尚不能了了知见佛性。何况声闻．缘觉之人能得见邪。譬如醉人欲涉远路。蒙笼见道。十地菩萨于如来知见少分。亦复如是。

　　尚未那能

　　丛林商搉。往往谓行布差殊。语言颠错。殊不知作句有声律。命意无渐次。如断句云莫问西来及与东是也。虽然。愚读至此。未尝无惑焉。顷游京师。俄于檀越刘氏书府中得故本禅录。书尾有十玄谈。而不见序引。其第二章曰。三贤固未明斯旨。十圣那能达此宗。予得此句。涣然冰释。方知后人传写之误。

　　三乘

　　一．声闻。二．缘觉。三．菩萨。

　　次第演

　　佛初成道。三七日思惟已。便往仙苑及诸住处。十二年间说诸有为法。缘生．无我然犹未说。然无我理名初时教。即阿含等一藏小乘经是矣。次依诸遍计所执。说诸法空。然于依它圆成犹未说。有名为空教。次说法相大乘。境空心有。名中道教。即深密等经是矣。次开示一切众生如来知见。会三乘为一乘。会权归实。名同归教。即法华经是矣。临入涅槃。说一切众生乃至阐提皆有佛性。凡是有心。定当作佛。常乐我净。名常教。即大涅槃经是矣。

　　龙宫

　　按华严䟽。佛灭度后六百年。龙树菩萨入龙宫。见华严大经。凡有三本。上中二本非凡力所持。遂诵出下本。流于天竺。此土晋译成五十卷。唐译成八十卷。然于下本四十八品。止有三十九品。余九品未至此土。

　　满字

　　梵书制文有半字．满字者。字义未足。方有半偏。犹汉文月字亏其傍也。理既究竟。文义圆满。犹汉文日字满而实也。半字恶义。以譬烦恼。满字善义。以譬常住。又半字为体。如汉言字。满字为体。如汉语字。两合即满之例也。言字单立即半字例也。半字虽单。为满根本。缘其半字而成满字。譬凡夫无明为因。而得常住。因字制义。皆此类也。

　　鹤树

　　世尊临般涅槃。其娑罗林垂覆宝床。时即惨然变白。犹如白鹤。故曰鹤树。

　　终谈

　　涅槃捃拾残机。为众经之殿后。故曰终谈。

　　优钵罗

　　此云黛华。又曰青莲花。此华叶似梨。而果大如拳。其味甘。无华而结子。亦有华而难值。故经中以喻希有者也。

　　●释名谶辨

　　七佛

　　传灯叙七佛。引长阿含偈及云黄故事。断自七佛。而下文意粗略。未能通晓。如增一阿含四十二云。阿难白佛言。如来亦说过去恒沙诸佛取灭度者。如来亦知当来恒沙诸佛方便来者。如来何故不记尔许佛所造。今但说七佛本末。佛告阿难。皆有因缘本末故。如来说七佛之本末。过去恒沙诸佛亦说七佛本末。将来弥勒之徒亦当记七佛之本末。若师子膺如来出世时。亦当记七佛之本末。若柔顺佛出世时。亦当记七佛之本末。若光焰佛出现世时。亦当记七佛之名号。若无垢佛出现世时。亦当记迦叶之本末。若宝光佛出世时。亦当记释迦文之本末。由此因缘故。如来记七佛名号尔。

　　又圭峰密禅师答裴拾遗云。若据真谛。本绝名数。一犹不存。何言六七。今约俗谛。有其所表。如国立七庙。七月而葬。丧服七代。福资七七。道释皆同。经说七佛持念遍数坛场。物色作法方便三绕。请僧之限皆止于七。过则二七．三七。乃至七七。不止于六。不至八九。顺世生信。何所疑焉。然圭峰之说虽冥合世谛。亦未能必信于后人。故引此经以为证焉。

　　传灯

　　般若四百八云。大者善现谓舍利子言。诸佛弟子凡有所说。一切皆承佛威神力。何以故。舍利子。如来为它宣说法要。与诸法性常不相违。诸佛弟子依所说法。精勤修学。证法实性。由是为它有所宣说。皆与法性能不相违。故佛所言如灯传照。

　　祖师

　　涅槃云。复至它方有诸烦恼毒箭之处。示见作祖为其疗治。又期城太守杨炫之礼问达磨大师云。西土五天竺国。师承为祖。其道如何。曰。明佛心宗。寸无差误。行解相应。名之曰祖。复成偈曰。亦不观恶而生嫌。亦不观善而勤措。亦不舍愚而近贤。亦不抛迷而就悟。达大道兮过量。通佛心兮出度。不与凡圣同缠。超然名之曰祖。

　　禅师

　　善住意天字所问经。天子问文殊师利。何等比丘得名禅师。文殊曰。于一切法。一行思量。所谓不生。若如是知。得名禅师。乃至无有少法可取。不取何法。所谓不取此世．后世。不取三世。至一切法悉不取。谓一切法悉无众生。如是不取。得名禅师。无少取．非取．不取。于一切法悉无所得。彼无忆念。若不忆念。彼则不修。若不修者。彼则不证。故名禅师。

　　长老

　　今禅宗住持之者。必呼长老。正取长阿含经有三长老中。所谓了达法性。内有智德之人。以训领学者。

　　祖偈翻译

　　禹门太守杨炫之名系记略云。东魏兴和年中。高僧云启往西域求法。至龟兹。会天竺三藏那连耶舍欲传法至东夏。云启曰。东夏佛法未振。宜且留此。耶舍遂出祖师传法偈梵文与启翻译。既而启游印土。耶舍乃将新译华言祖偈至于西魏。值时多事。乃入高齐。齐文宣帝延居石窟寺。以齐方受东魏禅。未暇翻译。耶舍乃将龟兹所译祖偈授于居士万天懿。天懿闻魏有西域三藏吉迦夜．昭玄寺沙门昙曜所译付法藏传缺于佛祖传法偈。遂写本进于魏。梁简文帝闻魏有本。乃遣使刘玄运往魏。传归建康。唐贞元中。金陵沙门慧炬同西竺胜持三藏编入宝林传。云启。一名昙启。龟兹。或云屈随。音丘兹。禅。音缮。

　　注祖师谶

　　诸祖谶偈自云启翻译。编于智炬宝林传。编二十八首。般若多罗十一．那连耶舍一十三．竺大力一．志公一．达磨一．六祖一。虽录于传。而罕知其由。或闻仰山笺注颇详。竟不获见。

　　晚于云门曜禅师录中。得曜所注十八首。般若多罗止有三首见注。今并录于后。禅师讳重曜。嗣天台韶国师。名振当时。为钱氏礼重。其谶注手泽尚存。今閟于会稽云门雍熙之影堂云。

　　般若多罗

　　昔在天竺授达五不偈一十一首。见注者三。

　　其一曰。

　　路行跨水忽逢羊。独自栖栖暗渡江。日下可怜双象马。二株嫩桂久昌昌

　　此谶达摩西来始终之事。达摩始来见梁武帝。帝名衍。衍从行。从水。故云路行跨水。帝既不契。祖师遂有洛阳之游。故云逢羊。羊。阳声相近也。祖师不欲人知其行。是夜航苇西迈。故曰暗渡江也。祖师西来。见梁．魏二帝。此言日下双象马也。九年面壁于少林。故曰二株嫩桂也。久。九声之近也。

　　其二曰。

　　震旦虽阔无别路。要假儿孙脚下行。金鸡解衔一粒米。供养十方罗汉僧

　　此谶马大师得法于让和上之缘。无别路。其道一也。故马大师名道一。儿孙。嗣子也。脚下行。所谓一马驹子踏杀天下人也。金鸡衔米。以让和上金州人。鸡知时而鸣。以觉未寤。罗汉僧。马祖生汉州之什仿县。受让师法食之供。

　　其三曰。

　　心中虽吉外头凶。川下僧房名不中。为遇毒龙生武子。忽逢小鼠寂无穷

　　此谶周武帝名邕。破灭佛教。至庚子兴复。故云小鼠。寂寞。谓邕也。

　　未见注八首

　　其一曰。路上忽逢深处水。等闲见虎又逢猪。小小牛儿虽有角。青溪龙出总须输。

　　其二曰。八月商尊飞有声。巨福来群鸟不惊。怀抱一鸡来赴会。手把龙蛇在两楹。

　　其三曰。寄公席脱权时脱。蚊子之虫惭小形。东海象归披右服。二处蒙恩总不轻。

　　其四曰。日月并行君不动。郎无冠干上山行。更惠一峰添翠岫。王教人识始知名。

　　其五曰。高岭逢人又脱衣。小蛇虽毒不能为。可中井底看天近。小小沙弥善大机。

　　其六曰。大浪虽高不足知。百年凡木长干枝。一鸟南飞却归北。二人东往却还西。

　　其七曰。可怜明月独当天。四个龙儿各自迁。东西南北奔波去。日头平上照无边。

　　其八曰。鸟来上高堂欲兴。白云入地色还青。天上金龙日月明。东阳海水清不清。

　　首捧朱轮重复轻。虽无心眼转惺惺。不见耳目善观听。身体元无空有形。

　　不说姓字但验名。意寻书卷错开经。口谈恩幸心无情。或去或来身不停。

　　耶舍

　　那连耶舍。作谶偈一十三首。授五戒优婆塞万大懿。其一曰。

　　尊胜藏今古。无肱又有肱。龙来方受宝。奉物复嫌名

　　此偈谶二祖也。尊持胜事。今古自藏。遇大圣人。即能发见。祖既断左臂以求法。即达摩大师有股肱矣。龙象西来。即可祖获法宝之日。奉物。即易名慧可。嫌名。神光不足道也。其二曰。

　　初首不称名。风狂又有声。人来不喜见。白宝初平平

　　此偈谶三祖也。师初以白衣谒二祖。竟不称名氏。示有风疾。来继祖位。人所不喜。以赤头璨名之。白宝。师名僧璨也。初平平。师虽已传二祖之道。初不显赫。已当周武灭教之时也。其三曰。

　　起自求无碍。师言我勿绳。路上逢僧礼。脚下六枝生

　　此谶四祖也。祖初见三祖。即求解脱法。谓无碍法也。三祖云谁缚汝。即勿绳也。路上。道也。逢僧礼。信也。师名道信。脚下六枝生。四祖之下旁生一枝。相继六世。即牛头懒融也。其四曰。

　　三四全无我。隔水受心灯。尊号过诸量。从嗔不起憎

　　此谶五祖也。三四。七也。师七岁见四祖。问答相契。达无生无我之法。隔水。谓四祖所居隔一水之间。心灯。所传法炬也。尊号。佛也。过诸量。祖也。不起憎。师名弘忍也。其五曰。

　　奉物何曾奉。言勤又不勤。唯书四句偈。将对瑞田人

　　此谶六祖也。奉物何曾奉。言勤又不勤。师名慧能也。四句偈。对北秀作颂。因以传衣。瑞田。即神秀也。其六曰。

　　心里能藏事。说向汉江濵。湖波探一月。将照二三人

　　此谶南岳让和上。心里藏事。怀让也。汉江濵。弟子马祖生汉州。探一月。谓师于曹溪𦘕月也。二三人。师尝谓门人曰。汝等六人同证吾身。常浩得吾眉。善威仪。智达得吾眼。善顾盼。坦然得吾耳。善听理。神照得吾鼻。善知气。严峻得吾舌。善谈说。道一得吾心。善古今。其七曰。

　　领得珍勤语。离乡日日敷。移梁来近路。余气脚下途

　　此谶马祖也。珍勤。谓得让师法宝。勤而受用。有本作弥勒语。非也。离卿。南也。日日。昌也。马祖阐化于南昌。有本作日月。非也。移梁。度人也。来近路。被洪州连帅路嗣恭之请。入城说法也。余气。我息也。言传法之子息。犹我而行天下也。其八曰。

　　艮地生玄旨。通尊媚亦尊。比肩三九族。足下一毛分

　　此谶北宗神秀也。艮地。东北也。神秀于五祖下。别出一枝于北京。通尊。国赐大通之号也。媚亦。秀也。三九。秀下相承。凡一十二人。足下。五祖下也。一毛分。号北宗也。其九曰。

　　灵集愧天恩。生牙二六人。法中无气味。石上立功勋

　　此谶荷泽神会也。灵集。荷泽之旧名。天恩。荷泽也。二六。即神会门弟子十二人也。法中无气味。所谓知解宗师也。石上立功勋者。盖当时有北秀弟子普寂。说法盛于京都。倚恃势位。谓神会邪法惑众。义当摈逐。会因有南阳之行。寂乃毁能大师丰碑。别竖神秀行状。为传法六祖。寂自为七祖。至天宝五年。侍郎宋融知其前非。复奏请召会归洛居荷泽寺。却毁秀碑。竖六祖石刻。其十曰。

　　本是大虫男。回成师子谈。官家封马领。同详三十三

　　此谶印宗和上。本讲经论。为教之虎。晚参心宗。为师子儿。官家封。印也。马领。宗也。三十三。华梵祖师下自六祖。凡三十三人。印宗嗣六祖也。其十一。

　　九女出人伦。八个绝婚姻。朽床添六脚。心祖众中尊

　　此谶嵩山老安和上。九女。少室也。嵩少安所居也。八女。为安字。朽床。老安也。六脚。安之甚也。众中尊。则天礼安为国师也。其十二。

　　走戊与朝邻。鳼乌子出身。二天虽有感。三化寂无尘

　　此天忠国师。走戊。六师越人也。朝邻。东二也。鳼鸟。即鹅州也。越之诸暨。昔号鹅州。国师出身处也。二天。肃宗．代宗二帝兴敬也。三化。第三次问大耳三藏。老僧在甚么处。三藏茫然。是寂无尘也。戊。王伐切。鳼。三云切。其十三。

　　说少何曾少。言流又不流。山若除其草。三四继门修

　　此谶石头希迁和上也。说少。希也。何曾少。道付于斯人也。言流。迁也。又不流。希迁也。山除草。石头也。三四继门修。未详。

　　右十三颂即那连耶舍之谶。

　　达摩

　　一首。授期城太守杨炫之。以谶服毒之缘。

　　江槎分玉浪。管炬开金锁。五口相共行。九十无彼我

　　谓流支．光统密毒于吾。所以致九十也。

　　竺大力

　　一首。谶吴主孙权帝祚。

　　青宵吃饭。云间斗走。十二二年。逢猪闭口

　　青宵吃饭。天口也。口天为吴。云间斗走。各争天下。十二二年。止有十四之数。逢猪闭口。至亥年绝也。

　　志公一首

　　仰观雨扇。𠇓腰捻钩。九乌射尽。唯有一头。

　　至则不至。要假须刀。逢龙不住。遇水即逃。

　　此谶未见注。

　　辨楞伽经

　　宝林传．传灯录。皆谓达磨以楞伽四卷之经传于学者。何得禅宗谓之教外别传。答。此盖慧炬编修之率略。后人看阅之不审也。传灯。达摩谓学者曰。吾观汉地。唯有此经。仁者依行。自得度世。盖方便逗接初机。令其生信尔。故马祖示众曰。达摩大师从南天竺国来至中华。传一心之法。令汝等开悟。又引楞伽经以印众生心地。恐汝颠倒。不自信此一心之法各自有之。故楞伽云。佛语心为宗。无门为法门。

　　夫是岂可祖师专以一经递相传授。此后人看阅之不审也。又况此经但觉大慧等。谈佛性义。意激发二乘。令舍小慕大。安足为祖门之要道邪。此经即宋元嘉中天竺三藏求那䟦陀罗之所译也。岂可宋经而反使梁菩提达磨持来。以此考之。谬妄之论。不待考而自破矣。

　　●语缘

　　禅家流声前体道。岂涉言诠。然古人接物应机。不无兼带。聊出数缘。以示来学。

　　阿閦国

　　总持尼所证语缘。摩诃般若二十二云。佛于大众前而现神足变化。一切大众皆见阿閦佛国种种功德成就。佛摄神足。皆不复见。不与眼作对。佛告阿难。如是。阿难。一切法不与作对。法法不相是。法法不相知。如阿閦佛国亦如是。何以故。一切法无知无见．无作无动．不可捉不可思议。如幻人无受．无觉．无真实。菩萨如是行。为行般若波罗蜜。亦不着诸法。

　　○总持。号也。讳明练。梁武之女。事达磨为弟子。悟道示灭。塔云少林五里许。事具褚询望所写塔碑。

　　弥勒说法

　　西域记曰。无著菩萨与弟世亲．弟子师子觉二三贤哲。每相谓曰。凡修行业。愿觐慈氏。若先舍寿。得遂宿心。当相报语。其后师子觉先舍寿。三年不报。世亲菩萨寻亦舍寿。时经六月。亦无报命。无著于初夜分。方为门人教授定法。忽空中大明。有一天仙乘空而下。即进阶庭礼无著足。着云。尔来何暮。分名何谓。对曰。从此舍寿命。往睹史天慈氏内众莲花中。莲花才开。慈氏曰。善来广慧。善来广慧。旋绕才周。便来报命。无著曰。师子觉者。今在何处。曰。我旋绕时。见师子觉在外众中。耽着欲乐。无暇相顾。讵能来报。无著曰。慈氏何相。演说何法。曰。慈氏相好。言莫能宣。演说妙法。义不异此。然菩萨妙音清畅和雅。闻者忘倦。受者无猒。

　　宾头卢见佛

　　杂阿含云。无忧王集诸圣众。问佛如何。宾头罗汉以手举眉。语王曰。佛如金山。巍巍堂堂。难可名也。

　　多子塔

　　青莲目顾视迦叶处也。辟支论曰。王舍城大长者。财当无量。生育男女各三十人。适化游观。到一林间。见人斫于大树。枝柯条叶繁美茂盛。使多象挽不能令出。次斫一小树。无诸枝柯。一人独挽都无滞㝵。

　　见是事已。即说偈言。我见伐大树。枝叶极繁多。稠林相钩挂。无由可得出。世间亦如是。男女诸眷属。爱增系缚心。于生死稠林。不可得解脱。小树无枝柯。稠林不能㝵。观彼觉悟我。断绝于亲爱。于生死稠林。自然得解脱。即于彼处得辟支佛。以至现通入灭。时诸眷属为造塔庙。时人因名多子塔。

　　信位行位

　　传灯。信位即得。行位即未。

　　金刚三昧经。佛言。从阐提心乃至如来。如来实相住五等位。一者信位。信此身中真如种子为妄所翳。舍离妄心。净心清白。知诸境界。意言分别。二者思位。思者观诸境界。唯是意言分别。随意显现。所见境界。非我本识。知此本识非法非义．非所取非能取。三者修位。修者常起能起。起同时故。先以智导。排诸障难。出离盖缠。四者行位。行者离诸行地。心无所舍。极净根利。不动心如。决定实性。大般涅槃。唯性空大。五者舍位。舍者不住性空。正智流易。大悲如相。相不住如。三藐三菩提虚空不证。心无边际。不见处所。是至如来。善男子。五位一觉。从本利入。若化众生。从本来处。

　　长养圣胎

　　仁王护国经。佛言。善男子。初伏忍位起习种性。修十住行。初发心相有恒河沙众生。见佛法僧于十信。所谓信心．念心．精进心．慧心．定心．不退心．戒心．愿心．护法心．回回心。具此十心而能少分化诸众生。超过二乘一切善地。是为菩萨初长养心为圣胎故。

　　赤县神洲

　　达磨初观赤县神洲。有大乘种气立世。毗昙藏二云。四大洲各有八洲围绕。南八洲曰牛洲．羊洲．椰子洲．宝洲．猴洲．象洲．女洲．神洲。

　　张衡虑图云。昆仑东有赤县之州。风雨有时。寒暑有节。苟非此土。南则多暑。北则多寒。西则多阴。故圣王不处焉。

　　又史记邹衍著书云。中国于天下八十一分居其一分耳。中国名赤县。内有九州。禹之叙九州是也。

　　师子咬人

　　大般若论云。有掷块于犬。犬逐块也。块终不止。有掷于师子。师子逐人。其块自止。

　　为蛇𦘕足

　　战国䇿曰。昭阳适楚伐齐。齐王使陈轸见昭阳。曰。臣切譬。楚王有祀者。赐其舍人酒一卮。舍人相谓曰。数人饮之不足。一人饮之有余。请𦘕蛇。蛇先成者饮。有一人先成。引酒且饮。乃右手持杯曰。吾能为之足。未成者夺其卮曰。蛇固无足。今伐齐。乃为蛇𦘕足耳。

　　入水见长人

　　见云门录下。

　　看楼打楼

　　见八方珠王集王漏。

　　纪信诈降

　　项羽急攻紫阳。汉王甚患之。将军纪信曰。事急矣。臣请诳楚。可以间出。于是陈平夜出女子东门二千余人。楚因四面击之。纪信乃乘王车。黄屋左纛。曰。食尽。汉王降楚。楚皆呼万岁。之城东观。以故汉王得与数十骑出西门。羽见纪信。汉王安在。曰。已出去矣。羽怒亨纪信。

　　李广上霸桥

　　广自匈奴生得至汉。当斩。赎为庶人。居蓝田南山中射猎。尝夜从一骑出。从人田间饮。还至霸陵亭。霸陵尉醉。呵止广。广骑曰。故李将军。尉曰。今将军尚不得夜行。何乃故也。上广宿亭下。居无何。匈奴入。天子乃召拜广为北平大守。广请霸陵尉与俱。至军而斩之。

　　二鼠侵藤

　　宾头卢为优陀延王说法经云。我今为王略说譬喻。王至心听。昔日有人行在旷路。逢大恶象。为象所逐。狂惧走突。无所依怙。见一丘井。即寻树根入井中藏。上有黑白二鼠。牙啮树根。此井四边有四毒蛇。欲螫其人。而此井下有三大毒龙。旁畏四蛇。下畏毒龙。所攀之树其根动摇。树上有蜜三两滴堕其口中。于时动树敲坏蜂窠。众蜂散飞唼螫其人。有野火起。复来烧树。大王。当知彼人苦恼不可称计。而彼人得味甚少。苦患甚多。大王。旷野者喻于生死。彼男子者喻于凡夫。象喻于无常。井喻于人身。根喻于人命。白黑鼠者喻于昼夜。树根者喻念念灭。四毒蛇者喻于四大。蜜者喻于五欲。众蜂喻恶觉。野火烧者喻其老迈。下有三毒龙喻其死去堕三恶道。是故当知欲味甚少。苦患甚多。

　　蚌含明月

　　月望则蚌蛤实。余时则虚。故选曰。蚌蛤珠胎。与月亏全。

　　兔子怀胎

　　论衡云。兔䑛毫而孕。及其生子。从口而出。一说北人捕兔。剥其皮毛。资用为笔。常同中秋月夜。如无云翳。则其年多兔矣。云兔向月有孕。

　　弓落盏

　　晋乐广。字彦辅。善谈论。群贤美之曰。此人如水镜。见之莹然。若坡云雾睹青天也。

　　尝有亲客。久闻不来。广问其故。答曰。前在坐。蒙赐酒。方欲饮。见杯中有蛇。意甚恶之。既饮而疾。于时河南听壁上有角弓。漆𦘕作蛇。广杯中即角影也。复置酒于前处。谓客曰。酒中复有所见不。曰。所见如初。广乃告其所以。客意豁然意解。沉痾顿愈。故借用此缘答疑不疑问。

　　秦无人

　　春秋．文传十三年。秦大夫绕朝谓土会曰。子无谓秦无人。吾谋适不用尔。

　　华表柱

　　古今注曰。尧设诽谤之木。即华表也。以横木交柱头。如华形。如桔槔。大路交衢悉设焉。或谓表木以表王者纳谏。亦表识衢路。秦乃除之。至后汉重修。

　　木鹤飞

　　搜神记云。辽犬城门外有华表柱。忽有一白鹤集头。时有一少年举弓欲射之。鹤乃飞去空中而言曰。有鸟有鸟丁令威。去家千载今来归。城郭如故人民非。何不学仙冢累累。遂冲天而上。今人以木肖之。以置于杵上。

　　金鸡鸣

　　见怀禅师前录。

　　●杂志

　　志。记也。积记其事。故曰杂志。如世书．律历．食货．五行皆有志也。

　　宗门

　　谓三学者莫不宗于此门。故谓之宗门。正宗记略云。古者谓禅门为宗门。亦龙木祖师之意尔。亦谓吾宗门乃释迦文一佛教之大宗正趣矣。但其所谓宗门之意义者。散在众经。隐覆故今。未如章章见于天下也。大凡其人预吾教者。尽当务此秘密极证。乃为之正见。涅槃曰。我今所有无上正法。悉以付嘱摩诃迦叶。能为汝等作大依止。是岂非谓而今而后皆可依止于迦叶无上妙微密法而为之正乎。出世者。乃据是妙心密语。以为后之明证也。若智度论曰般若波罗蜜非秘密法者。其旨亦在大圣人之遗意。以妙微密法为其教之大宗也。欲世世三学之者。资之以为其入道之印验标正。乃知古者命吾禅门谓之宗门。而尊于教迹之外殊是也。

　　禅居

　　自达磨来梁。隐居魏地。六祖相继至于大寂之世。凡二百五十余年。未有禅居。法州百丈大智禅师怀海方且创意。不拘大小乘。折中于经律法。以设制范。堂布长床。为禅宴食息之具。高横椸架。置巾单瓶钵之器。屏佛殿。建法堂。明佛祖亲属受。当代为尊行。普请法。上下均力。置诸寮务。各有司存。齐粥二时。宾主均遍。示法食之平等也。

　　后世各随所宜。别立规式。呜呼。禅居之设。其益殊甚。今当代主者。果不能遵守而自为己利。诚何心哉。诚何心哉。椸。音移。屏。音饼。

　　住持

　　子潜子云。教谓住持者。何谓也。住持也者。谓藉人持其法。使之求住而不泯也。夫戒定慧者。持法之具也。僧园物务者。持法之资也。法也者。大圣人之道也。资与具。待其人而后举。善其具而不善其资不可也。善其资而不善其具不可也。皆善可以持而住之也。昔灵山住持以大迦叶统之。竹林住持以身子尸之。故圣人之教盛。圣人之法长存。圣人既隐。其世数相失茫然久乎。吾人儌幸。乃以住持名之．势之．利之。天下相习沓焉。纷然几乎成风成俗也。圣人不复出。孰为正之。外卫者。不视不择。欲吾圣人之风不衰。望圣人之法益昌。不可得也。悲夫。吾何望也。

　　开堂

　　开堂乃译经院之仪式。每岁诞节。必译新经上进。祝一人之寿。前两月。二府皆集。以观翻译。谓之开堂。前一月。译经使．润文官又集。以进新经。谓之开堂。今宗门命长老住持演法之初。亦以谓之开堂者。谓演佛祖正法眼藏。上祝天算。又以为四海生灵之福。是亦谓之开堂也。

　　拈香

　　世典所谓人而无信。不知其可也。曰大车无輗。小车无軏。其何以行之哉。是以释氏之作佛事。未尝不以拈香为先者。是所以记香而表信。经曰。信是道源功德母。长养一切诸善根。此其意也。

　　今开堂长老必亲拈香者。以所得之法。必有所自。所行之道。其外卫者。必藉乎王臣。俾福慧双资。必图报于此日。岂偶然乎。然古今尊宿拈香。多云一瓣。瓣。皮苋切。瓜辨也。以香似之。故称焉。或作𤖭。步还切。片也。后世相袭。皆为此言。何必尔也。当云一片．一炷。庶免薄俗之讥。

　　白椎

　　世尊律仪。欲辨佛事。必先秉白。为穆众之法也。今宗门白椎。必命知法尊宿以当其任。长老才据座已。而秉白云。法筵龙象众。当观第一义。长老观机。法会酬唱既终。复秉白曰。谛观法王法。法王法如是。此盖先德之真规。皆不失佛意。且见丛林多举世尊升座。文殊白椎。或谓遍阅藏乘。不见其缘。然秉白仪范既出圣制。复何区区求文殊之说。以恣无益之论耶。

　　上堂

　　或问。每质诸佛经。所集四众。未尝不坐。今禅门上堂。必立而听法。何谓也。曰。此百丈禅师之深意也。且佛会说法。四众云萃。所说法义。不局性相。所会时节。未知久暂。今禅门自佛教东流后六百年。达摩祖师方至汉地。不立文字。单传心印。直指人心。见性成佛。所接学者俾于一言之下顿证无生。所聚之众非久而暂。故不待坐而立也。百丈曰。上堂升座。主事．徒众雁立侧聆。宾主问酬。激扬宗要。示依法而住。此其深意也。

　　入室参问

　　祖师传云。五祖大师至夜密令侍者于碓坊召卢行者入室。遂传衣法。

　　又法华云。着如来衣。入如来室。

　　阿含经云。佛告苾刍。吾欲两月宴坐。汝等不须参问。唯除送食及洒地时可至。于此应知佛祖当时有入室参问之仪也。

　　巡寮

　　僧祇云。世尊以五事故。五日一桉行僧房。一．恐弟子著有为事。二．恐着俗论。三．恐着睡眠。四．为看病僧。五．令年少比丘观佛威仪庠序。生欢喜故。禅门巡寮。正拟大圣之遗范。今天下率丛林为师匠者。莫不遵依此式。

　　小参

　　禅门诘旦升堂谓之早参。日晡念诵谓之晚参。非时说法谓之小参。夫是皆以谓之参者。何乎。曰。参之为言其广且大矣。谓幽显皆集。神龙并臻。既无间于圣凡。岂辄分于僧俗。是以谓之参也。其主法者。以平等一心。应勤植万类。令法久住。岂曰小补。或以小参为家训。愚未之前闻。

　　首座

　　即古之上座也。梵语悉替那。此云上座。此有三焉。集异足毗昙曰。一．生年为耆年。二．世俗财名与贵族。三．先受戒及证道果。古今立此位。皆取其年德干局者充之。今禅门所谓首座者。即其人也。必择其己事已辨。众所服从。德业兼备者充之。

　　监寺

　　僧史曰。知事三纲者。若网罟之巨绳。提之则百目正矣。梵语摩摩帝。此云寺主。即今之监寺也。详其寺主。起于东汉白马也。寺既爰处。人必主之。于时虽无寺主之名。而有知事之者。至东晋以来。此职方盛。今吾禅门有内外知事。以监寺为首者。盖相㳂袭而然也

　　大集等经云。僧物难掌。佛法无主。我听二种人掌三宝物。一．阿罗汉。二．须陀洹。所以尔者。诸余比丘皆不具足。心不平等。不令是人为知事也。更复二种。一．能持净戒。识知业报者。二．畏后世罪。有诸惭愧者。今吾禅门必择心通法道而不着诸有。身忘利养者。以掌僧务。此先德之遗意也。

　　维那

　　寄归传云华梵兼举也。维。是纲维。华言也。那。是略梵语。𠜂去羯磨陀三字。此云悦众也。又十诵云。以僧坊中无人知时。限唱时至。及打楗椎。又无人涂治扫洒讲堂．食处。无人相续铺床。众乱时无人弹指等。佛令立维那。又声论翻为次第。谓知事之次第者也。今禅门令掌僧藉及表白等事。必选当材。

　　典座

　　桉僧史。谓典主床座九事。今举一色以摄之。乃通典杂事也。今禅门相㳂以立此名耳。

　　直岁

　　桉僧史。谓直一年之务。故立此职。今禅门虽不止定岁时。立名亦法于古制也。

　　辨服色

　　禅家所服黪衣。按宝林传。达摩所传屈眴衣。此云第一布。正青黑色。盖祖其先制也。律本无文。或多讥毁。然梵语迦沙。此云不正色。且佛制毁形坏色。固欲异俗而有惭愧。今之黪色。俗所不用。又非正色。道人服之正得其宜。且林下禅人既远城市。染衣犹难。黪淡之色不繁不费。又从其简也。

　　如诚法师云。律有三种坏色。谓青．黑．木兰。钞云。青谓铜青。黑谓杂泥。木兰即树皮。注云。此说坏杂衣之色。今云染色。亦无出此三也。今详禅僧多着黑黪衣若染色者。可是律中皂黑衣摄缘用墨靛与杂泥不远故。若淡而青白者。可是律中青衣摄以用铜青板缘杂墨染故。正符律意。安得谓之无文邪。

　　西方服色。佛灭后亦随部类不同。有部博通敏智。道利法化。应着绛色衣。经部奉持重戒。断当法律。应着皂衣。上座部精勤奉决。承护众生。应着木兰色衣。弥沙塞部禅思入微。究畅玄理。可着青色衣。摩诃僧祇部勤学众经。敷演义理。应着黄色衣。

　　僧史云。后梁有慧朗法师服青衲。志公预记云。兴皇寺当有青衣开士广行大乘。至朗。果符其言。唐末。豫章有观音禅师。见南方禅客多搭白纳。常以瓿器盛染色。劝令染之。今天下皆谓观音衲也。近有衣白色者。失之太甚。佛记迦沙变白不受染色。此得非是乎。或有识如法众生夺之而坏其色。真谓有力之胜士也。

　　今长老披绛色大衣。世谓红绡。及碧色衣。乃西方道人多被此服。如西域记云。商那和修九条衣。绛赤色。入灭时。以智愿力。留待遗法尽方坏。奘云。今已少有损。详此传法大士所被绛色衣。乃绍传授之风。所谓法衣者。如法之衣也。碧色衣者。或谓则天尝取曹溪衣入内供养。以碧绢𧙿之。故后世当位者尚之。

　　又法眼传通记云。衲衣。或青绢者。或贴相者。始于唐肃宗诏南阳国师入内。衲衣损坏。宫嫔以青绢帮紫绢贴相。国师多着。由此相承矣。靛。音殿。以蓝染也。瓿。蒲口切。小[賏/(几@(冰-水))]也。

　　辨制衣

　　世尊制比丘畜六物。其三皆衣也。一．安陀会。二．郁多罗僧。三．僧伽梨。僧伽梨。大衣也。自九条．十一条．十三条。皆两长一短。谓之下品。窃见禅人多作九条衣。而不问长短之数。但取方整可观。而不顾佛制。良可悲也。

　　比又见作墨黪短回。此盖取宣律师感通传问天人黄琼之说。其略曰。比见西域僧来。多缝衣叶者何。答。此佛灭后二百年。北天竺僧与外道同住。外道嫉之。密以利刃内衣叶中。同往王所。外道告王。沙门释子衣藏刀刃。将欲害王。因即捡获。由是普诛一国比丘。时有耶舍罗汉。令诸比丘权且缝合。为绝命难。此乃北方因事权且立制。非佛所开。今有南方比丘。皆亦缝合。无识者亦学缝之。黄琼又曰。西国比丘披着迦沙。多不齐整。诸离车子讥言。无有威仪。所披衣服。状如淫女。犹如象鼻。佛因此制上安钩纽。又曰。今以衣角达于左臂。置于左腋之下。不得令垂如上过也。宣曰。子备闻雅论。前后宪章纵无此示。情或广之。五分律云。余方为不清净者。虽制不行。据此可依准的。况复天人赐降。周统制开。恨知之晚也。

　　愚详读宣公驾天人之说。为覼缕之论。意易其旧制。以衣角达于左臂。置于左腋之下。嘻。借如正揲右角使其不露。置其左臂之上。行于此方。何为不清净邪。又谓南方比丘缝合衣叶。有违佛制。以学之者为无识。今以衣角置左腋之下。又岂得谓之佛制耶。其学以从之者。必得为有识者乎。且耶舍之制缝合衣叶。所以避绝命之难。又以见昔之存叶不为置物而然也。虽缝之。盖未失为福田之相。今使挂衣腋下。复何缘乎。置衣色于腋下。则援引虽制不行之文以为准的。缝衣叶以防难。而余方不为清净之言。岂不然乎。

　　唐玄嶷有言。天上人间境界全别。非唯净秽有异。谅亦言语不同。至于文字尚好。是事悬隔。但方域之言。随地改革。万里之外。音音不通。况在诸天。固殊声韵。今禅人不问乎然与不然。但取便于披挂。辄作此衣。何无识之甚邪。嶷。鄂力切。

　　易挂子名

　　诚法师云。挂子。或呼络子。此盖先辈僧始创。后僧效之。又亡衣名。见挂络在身故。因之称也。今南方禅僧一切作务皆服。以相不如法。诸律无名。几为讲流非之。予因读根本百一羯磨第十卷云。五条有三品。上者竖三肘横五肘。下者减半。二内名中。又佛言安陀会有二种。一者竖三肘横五肘。二者竖二肘横四肘。此谓守持衣。最后之量限。盖三轮。上盖脐。下掩膝。因详。颇是今挂子之量。若作之。但五幅一长一短。或褶或贴。呼安陀会。即色谤。一切处着。合律无过。实胜空身矣。

　　予每观此说。益见法师之公议。而嗟乎丛林禅人凡所制作。未尝取此为则。而又不更挂络之名。复何意邪。世典尚云必也正名。况释氏乎。褶。音折。

　　打包

　　毗柰耶杂事云。时有苾刍作三衣竟。置在肩上。随路而行。遂被汗沾并尘土污。佛言。应以袋盛。其袋可长三肘。阔一肘半。所置之衣。常用者在上。非常用者在下。

　　今禅人腰囊虽装束小异。亦乃承佛之制。游方之人。束囊之时。亦当念佛祖遗德之重。无自忽也。言肘者。准佛肘也。尺则用姬周尺为准。人长八尺。佛长丈六。今言三肘。即六尺也。

　　行脚

　　行脚者。谓远离乡曲。脚行天下。脱情捐累。寻访师友。求法证悟也。所以学无常师。遍历为尚。善财南求。常啼东请。盖先圣之求法也。永嘉所谓游江海。涉山川。寻师访道为参禅。岂不然邪。

　　中阿含帝释偈云。我正恭敬彼。能出非家者。目在游诸方。不计其行止。往则无所求。啀无为为乐。又高僧慧乘。事祖强为师。年十六。启强曰。离家千里。犹名在家沙门。请远游都鄙。以广见闻。强乃从之。夫是行脚之利。岂不博哉。

　　挂锡

　　西域比丘。行必持锡。有二十五威仪。凡至室中。不得着地。必挂于壁牙上。今僧所止住处。故云挂锡。二十五威仪。具锡杖经。

　　展坐具

　　僧史云。昔梵僧到此。皆展尼师坛。就上作礼。后世避烦。尊者方见开尼师坛。即止之。便叙暄凉。又展犹再拜也。尊者还止之。由此只将展尼师坛拟礼为礼之数。所谓蓌拜也。如此设恭。无乃太简乎。然随方清净者。不得不行也。

　　今丛林尊宿亦行此礼。所未便者。僧方展坐具。即反答一拜。实为倒置。往往辄谓一展即当二拜。不知据何而为此言。所谓蓌者。诈也。卑以诈拜。而尊实答之。既重轻之不分。使后世将何以为法邪。而今而后。慎勿言答拜之礼。以取笑于傍观。蓌。祖卧切。

　　钵囊

　　佛在施鹿林中。有一苾刍手擎钵去。在路脚跌。钵堕遂破。因斯缺事。以缘白佛。佛言。苾刍不应手擎其钵。便以衣角褁钵而去。废亦同前。佛言。应作钵袋盛去。苾刍手携。招过如上。佛言。不应手持。应可作襻。挂髆持行。若异此者。得非法罪。跌。音凸。襻。普患切。

　　净瓶

　　四分律云。有比丘遇无水处。水或有虫。渴杀。佛知制戒。令持触净二瓶。以护命故。

　　戒刀

　　根本杂事云。佛在室罗伐城。苾刍欲裁三衣。便以手裂。衣财损坏。佛言。可刀子裁。六众便以杂宝饰之。加以太长。佛制。不听。此是大刀。不是刀子。汝等应知有三种刀子。谓大．中．小。大者可长六指。小者四指。二内名中。其状有二。一．如鸟羽曲。二．似鸡翎。不应尖直。

　　僧史云。比丘畜刀名戒者。盖佛不许斫截一切草木。坏鬼神林故。草木尚戒。况其它也。

　　拄杖

　　佛在鹫峰山。有老苾刍登山上下。脚跌倒地。佛言。应畜拄杖。闻佛许已。六众即便以金银杂彩等物雕饰其杖。俗旅嫌贱。苾刍白佛。佛言。苾刍有二种缘应畜拄杖。一．为老瘦无力。二．为病苦婴身。又制大小不得过粗指。正如今禅家游山拄杖。或乘危涉险。为扶力故。以杖尾细怯。遂存小枝许。串铁永者是也。行脚高士多携粗重坚木。持以自炫。且曰。此足以御寇防身。往往愚俗必谓禅家流固当若是。岂不薄吾佛之遗训乎。

　　拂子

　　佛在广严城猕猴池侧高阁堂中。时诸比丘为蚊虫所食。身体患痒。抓搔不息。俗人见已。问曰。圣者何故如是。以事具答。彼言。圣者何故不持拂蚊子物。答言。世尊不许。以缘白佛。佛言。我今听诸苾刍畜拂蚊子物。是时六众闻佛许已。便以众宝作柄。𤛆牛尾为其拂。俗人既见。此是何物。答言。佛令苾刍畜拂蚊子物。是故我持。彼言。圣者仁虽剃发。贪染未除。以缘白佛。佛。有五种祛蚊子物。一者捻羊毛作。二．周㝝作。三．用细裂㲲布。四．用故物。五．用树枝梢。若用宝物。得恶作罪。𤛆。音茅。祛。音墟。举也。

　　眠单

　　时佛在给孤园。有一比丘赤体而睡。不护旃褥卧具。人皆讥嫌。佛言。宜令着卧具。即今禅家所用眠单是矣。

　　寄归传云。礼拜敷坐具。五天所不见行。其所须者。但拟眠护它旃席也。若用它物。新故并须安替。不令汗染。亏损信施。

　　枕子

　　寄归传云。南海十岛．西国五天。并皆不用木枕支头。神洲独有斯事。西方枕囊样式。其类相似。或取帛或布染色。随意缝为直袋。长一肘半。宽半肘。中间财者。随处所出。或可搷毛。或盛麻缊。或蒲黄柳絮等。或决明麻豆。随时冷热。量意高下。斯乃取适安身。实无坚强之患。然为木枕疏硬。头下通风。致使时人多苦头疼。既而软物除风。麻豆明目。且能有益。用实无爽。又为寒乡冻顶。多得伤风。冬月鼻流。斯其过也。

　　今禅人多畜木桥枕。盖便于行脚收抬易然。故利时之用。亦不可革也。缊。音酝。

　　脚絣

　　律所谓护腨衣也。僧祇云。我弟子着三衣。足遮寒苦。若性不忍寒者。弊故衣随意重着。

　　五分云。三衣．儭身衣．被衣．雨浴衣．护髀衣．护踝护腨衣等。皆御寒。故许畜之。

　　然此衣最为凡下。趣得不破足矣。今见禅人行界细刺。动废时序。而又烦暑如焚。高裙紧礼。自谓雅合禅规。岂知佛为御寒而设。腨。竖兖切。腓肠也。髀。部礼切。股也。

　　皮鞋

　　央掘经云。施主买施。不见杀故。如有施主牛死。卖与屠生。转买皮令人作革屣施。许受用着。说文云。皮作曰履。麻作曰屦。黄帝臣于则制。屣。所绮切。屦。音句。

　　祖庭事苑卷第八(终)

　　No. 1261-B 睦庵卿上人作祖庭事苑

　　正宗为之序。其说甚详。九江道嵩禅客。以子熟游丛林。而笃信此道。持其书示予。欲传于世。予览而嘉之。然此书之出坐曲木禅床。以有心挂唇齿道着一字者。能无愧乎。若实不会。且向葛藤里看。

　　大观二年八月二十七日建武军节度使同知大宗子学事上柱国谨题　绍兴甲戌季夏重别刊行

　　No. 1261-C

　　达磨西来。纯接大根。而僧群不学。例言不立文字。愚不自量。甘馁而毙。是真可闵也。三世如来始于学。终于无学。果有不学而至者。亦鲜矣。法花曰。其不习学者。不能晓了。此岂徒言哉。

　　祖庭事苑者。初机之善物也。异时独绝于记问之表。其由此焉。澄兄再刊。志可见矣。中间一二尚当辩。学者详之。　绍兴甲戌中秋尽庵比丘师鉴　䟦

　　No. 1261-D 后序

　　睦庵道人集祖庭事菀刊行于世。于兹有年。或谓前辈以聋瞽后进。尝毁之。余曰宗门下一棒一喝。开眼蹉过。容有傅注乎。虽然玉屑碎金。苟以备药剂。待镕而成器。亦将有见月忘指者。九顶澄公得遗本。藏之箧中。住灵泉之七年。燕坐无事。义然出施缗。镂板再广其传。知我罪我。其在春秋。公之志也。故重为题其首。　绍兴甲戌夏六月玉津比丘紫云　序
