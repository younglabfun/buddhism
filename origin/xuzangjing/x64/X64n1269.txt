卍新纂续藏经第 64 册 No. 1269 十牛图颂


　　No. 1269

　　住鼎州梁山廓庵和尚十牛图颂(并)序

　　夫诸佛真源。众生本有。因迷也沉沦三界。因悟也顿出四生。所以有诸佛而可成。有众生而可作。是故先贤悲悯。广设多途。理出偏圆。教兴顿渐。从粗及细。自浅至深。末后目瞬青莲。引得头陀微笑。正法眼藏自此流通天上人间。此方他界。得其理也。超宗越格。如鸟道而无踪迹。得其事也。滞句迷言。若灵龟而曳尾。

　　间有清居禅师。观众生之根器。应病施方。作牧牛以为图。随机设教。初从渐白。显力量之未充。次至纯真。表根机之渐照。乃至人牛不见故。标心法双亡。其理也。已尽根源。其法也。尚存莎笠。遂使浅根疑误。中下纷纭。或疑之落空亡也。或唤作堕常见。今观则公禅师。拟前贤之模范。出自己之胸襟。十颂佳篇。交光相映。初从失处。终至还源。善应群机。如救饥渴。慈远是以探寻妙义。采拾玄微。如水母以寻餐。依海虾而为目。初自寻牛。终至入廛。强起波澜。横生头角。尚无心而可觅。何有牛而可寻。泊至入廛。是何魔魅。况是祖祢不了。殃及儿孙。不揆荒唐。试为提唱。

　　寻牛序一

　　从来不失。何用追寻。由背觉以成疏。在向尘而遂失。

　　家山渐远。岐路俄差。得失炽然。是非锋起。

　　颂曰。

　忙忙拨草去追寻　　水阔山遥路更深
　力尽神疲无处觅　　但闻枫树晚蝉吟

　　和

　　石鼓夷和尚。

　只管区区后外寻　　不知脚底已泥深
　几回芳草斜阳里　　一曲新丰空自吟

　　又

　　坏衲琏和尚。

　本无踪迹是谁寻　　误入烟萝深处深
　手把鼻头同归客　　水边林下自沉吟

　　见迹序二

　　依经解义。阅教知踪。明众器为一金。体万物为自己。

　　正邪不辩。真伪奚分。未入斯门。权为见迹。

　　颂曰。

　水边林下迹偏多　　芳章离披见也么
　纵是深山更深处　　辽天鼻孔怎藏他

　　和。

　枯木岩前差路多　　草窠里辊觉非么
　脚跟若也随他去　　未免当头蹉过他

　　又。

　见牛人少觅牛多　　山北山南见也么
　明暗一条来去路　　个中认取别无他

　　见牛序三

　　从声得入。见处逢原。六根门着着无差。动用中头头。

　　显露。水中盐味。色里胶青。眨上眉毛。非是他物。

　　颂曰。

　黄鹂枝上一声声　　日暖风和岸柳青
　只此更无迴避处　　森森头角𦘕难成

　　和。

　识得形容认得声　　戴崧从此妙丹青
　彻头彻尾浑相似　　子细看来未十成

　　又。

　蓦地相逢见面呈　　此牛非白亦非青
　点头自许微微笑　　一段风光𦘕不成

　　得牛序四

　　久埋郊外。今日逢渠。由境胜以难追。恋芳丛而不已。

　　顽心尚勇。野性犹存。欲得纯和。必加鞭楚。

　　颂曰。

　竭尽神通获得渠　　心强力壮卒难除
　有时才到高原上　　又入烟云深处居

　　和。

　牢把绳头莫放渠　　几多毛病未曾除
　徐徐蓦鼻牵将去　　且要回头识旧居

　　又。

　芳草连天捉得渠　　鼻头绳索未全除
　分明照见归家路　　绿水青山暂寄居

　　牧牛序五

　　前思才起。后念相随。由觉故以成真。在迷故而为妄。

　　不唯由境有。惟自心生。鼻索牢牵。不容拟议。

　　颂曰。

　鞭索时时不离身　　恐伊纵步入埃尘
　相将牧得纯和也　　羁锁无抑自逐人

　　和。

　共分山林寄此身　　有时亦踏马蹄尘
　不曾犯者人苗稼　　来往空劳背上人

　　又。

　牧来纯熟自通身　　虽在尘中不染尘
　弄来却得蹉跎力　　林下相进笑杀人

　　骑牛归家序六

　　干戈已罢。得失还无。唱樵子之村歌。吹儿童之野曲。

　　横身牛上。目视云霄。呼唤不回。捞笼不住。

　　颂曰。

　骑牛迤逦欲还家　　羌笛声声送晚霞
　一拍一歌无限意　　知音何必鼓唇牙

　　和。

　指点前坡即是家　　旋吹桐角出烟霞
　忽然变作还乡曲　　未必知音肯伯牙

　　又。

　倒骑得得自归家　　箬笠蓑衣带晚霞
　步步清风行处稳　　不将寸草挂唇牙

　　忘牛存人序七

　　法无二法。牛目为宗。喻蹄兔之异名。显筌鱼之差别。

　　如金出矿。似月离云。一道寒光。威音劫外。

　　颂曰。

　骑牛已得到家山　　牛也空兮人也闲
　红日三竿犹作梦　　鞭绳空顿草堂间

　　和。

　栏内无牛趁出山　　烟蓑雨笠亦空闲
　行歌行乐无拘系　　赢得一身天地间

　　又。

　归来何处不家山　　物我相忘镇日闲
　须信通玄峰顶上　　个中浑不类人间

　　人牛俱忘序八

　　凡情脱落。圣意皆空。有佛处不用遨游。无佛处急须。

　　走过。两头不着。千眼难窥。百鸟含花。一场懡㦬。

　　颂曰。

　鞭索人牛尽属空　　碧天寥廓信难通
　红炉焰上争容雪　　到此方能合祖宗

　　和。

　惭愧众生界已空　　个中消息若为通
　后无来若前无去　　未审凭谁继此宗

　　又。

　一锤击碎太虚空　　凡情无踪路不通
　明月堂前风飒飒　　百川无水不朝宗

　　返本还源序九

　　本来清净。不受一尘。观有相之荣枯。处无为之凝寂。

　　不同幻化。岂假修治。水绿山青。坐观成败。

　　颂曰。

　返本还源已费功　　争如直下若盲聋
　庵中不见庵前物　　水自茫茫花自红

　　和。

　灵机不随有无功　　见色闻声岂用聋
　昨夜金乌飞入海　　晓天依旧一轮红

　　又。

　用尽机关费尽功　　惺惺底事不如聋
　草鞋根断来时路　　百鸟不啼花乱红

　　入廛垂手序十

　　柴门独掩。千圣不知。埋自己之风光。负前贤之途辙。

　　提瓢入市。䇿杖还家。酒肆鱼行。化令成佛。

　　颂曰。

　露胸跣足入廛来　　抹土涂灰笑满腮
　不用神仙真秘诀　　直教枯木放花开

　　和。

　者汉亲从异类来　　分明马面与驴腮
　一挥铁棒如风疾　　万户千门尽击开

　　又。

　袖里金锤劈面来　　胡言汉语笑盈腮
　相逢若解不相识　　楼阁门庭八字开

　　十牛图颂(终)
