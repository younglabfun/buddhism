卍新纂续藏经第 64 册 No. 1263 禅林宝训合注


　　No. 1263-A 禅林宝训序

　　此书盛行于江北。大著于吴中。而闽粤师僧。十有八九。莫之见闻。欲其禅林之振法道之隆。讵可得乎。余昔行脚云栖。目之如获至宝。怀之有年。虽不能力行。抑亦不敢须臾忽也。然是集。始自明教老人。终于懒庵大师。于中三百篇。皆从诸老苦心中流出。而其语言光明正大。直截简切。真为万世师法。然则会易而行之。诚难也。贵乎剪华取实。急救像季之流币。摧邪扶正。恢复上古之真宗。浇漓之风既息。浑朴之道已全。而口耳传流之弊。悖逆无根之说。曷繇而兴。故余每欲刊行与众共之。所愧囊空。弗克其事。用是鸠诸同志。剞劂流通。大有补于闽粤。倘遇血气衲僧磕着一言半句。将来盖天盖地。奚愁乎禅林之不振法道之不隆。非惟予之愿已足。亦不辜从上诸老口门放大宝光照耀天下。古今禅林之本怀也。

　　崇祯甲申春　七十三衲如祐稽首拜录

　　No. 1263-B 禅林宝训合注序

　　宝训其来久矣。而合注者何。迩见禅风盛希。法化流行。邪解蔓延。正因沦溺。山林乏主。城市多端。巧佞横生。荆榛肆出。间有贷招提而沽势位。假贿赂而鬻名称。反𠷣坦直以世务不谙。乃逞偏私以傲游无忌。如斯敝习。后昆之典型安在。末季之砥柱奚归。不至为明教嵩圆通讷诸大尊宿所诃者鲜矣。况乎调御人才。轨模先哲。德言亟立。义诲惟勤。尤虑病足医门。钝多鞴所。若夫藏珠鱼目。袭玉碔砆。宁禁瓦砾塞空。驽骀载野者哉。然而片长寸技。虽录上裁。讵知败种焦芽。亦克抡选。大抵迩志求合。狭道苟容。不思矩矱丛林。匡扶佛祖。无怪其弁视乎宝训也。净慧居士。傍观有分。一日持是集到慧云。谋之于余。此可为今时滥污者鉴。即付木上座一任诸方检点。

　　顺治己丑年除夕前三日武林慧云禅寺住持释行盛撰

　　No. 1263-C 禅林宝训合注叙

　　古德有云。出家乃大丈夫事。非将相之所能为。夫功业被乎群生。勋名流乎奕世。至于将相。称极盛矣。而犹似不屑为。则此所谓大丈夫者。岂非全乎道德之风。远去凡陋之迹。体高亮之弘姿。挺孤奇之雅操。上足以合乎佛心。下足以拯乎含识。确然足为人天师表。照耀古今者乎。乃去圣逾远。人心雕斫。主者俯仰以取世资。学人随波而溷保社。佛法下衰。渐有江河之势。此妙喜竹庵二大士。所以有宝训之作也。夫二师当程朱倡明儒学之日。方容矩步。所谈者正心诚意。所辨者义利公私。其于释氏。真若寇仇然者。然今观所列。自明教嵩而下诸大尊宿。见地超卓。践履真实。非惟仅能固其籓篱而已。而又能使勋业若富郑公赵清献。文名若苏子瞻黄鲁直。道学若胡康侯张子韶。其他名公钜儒。无虑数十百家。莫不皈敬投诚。入廛垂手。即程子亦从而叹曰。三代礼乐。尽于此矣。朱子亦有言。愿盻指心性。名言超有无。其意虽欲折之。而卒无瑕隙可指者。则非特诸尊宿透悟之微。宗风之盛。足以杜其口。即其临事施为之际。崇道德。厉廉隅。远荣名。抑利养。光明正大。实有以大服其心也。向使趋炎附势。逐利钻名。或贡高我慢。背蔑师友。破碎大道。紊乱先规。问其名。则巍然知识之称。而综其实。有出于庸俗之所羞为者。亦何以绍隆佛种主持正法。令世之贤人君子。无所议其后乎。即世或为所蒙蔽。而清夜思之。宁不内愧于心耶。故夫二师是编。扶衰起敝。足与儒家近思录诸篇相表里。诚释门之龟鉴。而衲子之楷模也欤。顾其书虽行。颇患残缺。乃东吴善师补缀于前。而云栖建师音义于后。可谓全矣。然音义虽具。而独本单行。翻阅不便。余故与弟程叔。删其繁芜。增其未备。酌为定本。各附注于本条之下。以便观览。惟愿有志于为大丈夫者。自学地以至于出世为人。日手此一编。以作韦弦之佩可也。

　　庚寅夏日武林净慧居士张文嘉仲嘉甫述

　　No. 1263-D 禅林宝训序

　　宝训者。昔妙喜竹庵。诛茅江西云门时共集。予淳熙间。游云居得之老僧祖安。惜其年深蠹损。首尾不完。后来或见于语录传记中。积之十年。仅五十篇余。仍取黄龙下至佛照简堂诸老遗语。节葺类三百篇。其所得有先后。而不以古今为诠次。大概使学者削势利人我。趋道德仁义而已。其文理优游平易。无高诞荒邈诡异之迹。实可以助入道之远猷也。且将刊木以广流传。必有同志之士。一见而心许者。予虽老死丘壑。而志愿足矣。东吴沙门净善书。

　　妙喜

　　妙喜者。临安府径山宗杲大慧普觉禅师。江东宣州宁国奚氏子。嗣佛果克勤禅师。南岳下十五世。十三入校。不乐世典。诣东山慧云院惠济禅师。十七落发披缁。后入云居之西。古云门寺之旧基。诛茅结庵经二十年。辟地湖湘转仰山。邂逅竹庵圭禅师。相与着颂古百余篇。此宝训是其时集也。

　　竹庵

　　温州龙翔竹庵士圭禅师。成都府史氏子。嗣佛眼清远禅师。南岳下十五世也。

　　诛茅

　　诛茅者。斩草也。谓诛斩茅草结庵隐居也。

　　淳熙

　　淳熙宋孝宗年号。

　　祖庵

　　未详氏族法嗣。

　　黄龙

　　隆兴府。黄龙惠南禅师。信州张氏子。嗣石霜楚圆。南岳下十一世也。

　　佛照

　　庆元府。即明州育王寺。德光佛照拙庵禅师。临江郡彭氏子。嗣大慧宗杲禅师。南岳下十六世。依本郡东山华光寺吉禅师祝发。后来孝宗淳熙三年十一月。诏入选德殿谈禅。淳熙五年赐佛照号。达于天下。宗风大振也。

　　简堂

　　台州国清寺简堂行机禅师。本郡杨氏子。嗣护国景元禅师。南岳下十六世也。

　　东吴沙门净善

　　东吴苏州郡名。沙门略梵谓也。全谓沙迦门曩。此云勤息。谓勤行善法。自灭诸恶。净善乃序主讳。后学不可双称。当曰上净下善也。

　　No. 1263

　　禅林宝训合注卷第一

　　虎林净慧居士张文嘉仲嘉父较定

　　明教嵩和尚曰。尊莫尊乎道。美莫美乎德。道德之所存。虽匹夫非穷也。道德之所不存。虽王天下非通也。伯夷叔齐。昔之饿夫也。今以其人而比之。而人皆喜。桀纣幽厉。昔之人主也。今以其人而比之。而人皆怒。是故学者患道德之不充乎身。不患势位之不在乎己(镡津集)。

　　明教

　　杭州佛日明教契嵩禅师。字仲灵。自号潜子。藤州镡津李氏子。嗣洞山晓聪。清源下十世。七岁出家。十三得度。十九游方。常戴观音像一轴。日诵圣号十万。率以为常。世间经书莫不遍览。作原教论十万余言。儒释之道一贯。以抗韩愈排佛之说。知开封府龙图王公素。欧阳修。程师孟奏进。仁宗览之嘉叹。付编修入藏。曰辅教篇三卷。赐紫衣方袍明教之号也。

　　和尚

　　梵本正名邬波迦。传之于阗翻为和尚。传至此土翻为力生。谓出家者。因师之力。而生长法身。出功德财。养智慧命。故曰力生也。

　　道

　　心通曰道。又成名之谓道。即佛祖微妙之道也。在儒即允执厥中之妙道也。

　　德

　　身正曰德。立身之谓也。僧有戒定慧。儒有孝悌忠信。皆谓之德也。

　　王

　　王去声。凡有天下者。人称曰王。又身临四海曰王。

　　伯夷叔齐

　　孤竹君之二子也。孤竹国名。姓墨胎氏。其子伯夷名允。字公信。季子叔齐名智。字公达。谥曰。伯夷叔齐。其父将薨。遗命立叔齐。齐以天伦为重。我在位不义。伯夷以父命为尊。我在位不孝。二人俱逃。国人立其仲子为君。其二人闻西伯昌善养老。盍往而归之。文王卒。武王伐纣。二人叩马首而谏曰。父死不葬。爰及干戈。可谓孝乎。以臣弑君。可谓忠乎。左右欲兵之。太公曰。此义人也。扶而去之。武王平定。天下宗周。夷齐耻不食周粟。遂隐首阳山。采薇而食。卒之饿死。

　　夏桀

　　名履癸。帝发之子。谥法贼人多杀曰桀。荒淫无道。得施氏女名曰妹喜。作琼楼瑶台。极意取娱。酒池运船糟堤可望十里。龙逢以忠谏不从而杀。殷汤有德。伊尹佐汤伐桀。桀战不胜。奔三棕国。汤又从而伐之。放桀于南巢而死。

　　商纣

　　名辛。亦名受。帝乙之子。谥法残义损善曰纣。得苏氏女妲己。甚宠爱之。设酒池肉林。使男女裸形相逐其间。作长夜宫。用炮烙之刑。刳孕剒涉。造鹿台。七年乃成。虐害忠良。臣叔比干。竭忠而谏。遂剖心而死。太师箕子。徉狂而为奴。庶兄微子。为其亡仁。避而去之。后武王举兵伐之。败登鹿台。蒙头赴火而死。

　　周幽

　　名宫涅。宣王之子。谥法壅遏不通曰幽。殆政虐民。遂致岐山自崩。山川水竭。得褒人女名褒似以宠之。乃贬申后。并太子宜臼。褒姒不好笑。于骧山举火。戏媚褒姒之笑。后申侯怒。召犬戎杀于骊山之下。

　　周厉

　　名胡。夷王之子。谥法杀戮无辜曰厉。王行无道。侈傲暴虐。国人谤之。王使卫巫监谤。但有谤者尽杀之。召公谏曰。塞下之口。遂上之过。恐为社稷忧。王不听。国人叛之。祸及于王。王乃出奔于彘。太子幼。周召二公相和协。共理国事。故称共和也。小雅二十二篇。皆文武成康之善政。至此而尽废矣。

　　明教曰。圣贤之学。固非一日之具。日不足继之以夜。积之岁月。自然可成。故曰学以聚之。问以辩之。斯言学非辩问。无以发明。今学者所至。罕有发一言问辩于人者。不知将何以裨助性地。成日新之益乎(九峰集)。

　　圣

　　灵明洞鉴曰圣。又圣犹正也。以正教诲人也。

　　贤

　　超凡亚圣曰贤。

　　学聚问辩

　　学聚问辩者。谓人苟不务学。则无以会众理。而使有诸己也。学弗问无以辩别众理。使之条件不紊。而精粗本末。或不知所择也。出易经九二之文也。

　　裨

　　补也助也。

　　日新

　　汤之盘铭曰。苟日新。日日新。又日新。然在彼学者。进业修德而转新也。如沐其身。涤除旧染之污而自新也。

　　明教曰。太史公读孟子。至梁惠王问何以利吾国。不觉置卷长叹。嗟乎。利诚乱之始也。故夫子罕言利。常防其原也。原者始也。尊崇贫贱。好利之弊。何以别焉。夫在公者。取利不公则法乱。在私者。以欺取利则事乱。事乱则人争不平。法乱则民怨不伏。其悖戾斗诤。不顾死亡者。自此发矣。是不亦利诚乱之始也。且圣贤深戒去利。尊先仁义。而后世尚有恃利相欺。伤风败教者何限。况复公然张其征利之道而行之。欲天下风俗正。而不浇不薄。其可得乎(镡津集)。

　　太史公

　　姓司马。名谈。为太史令。其子名迁。袭其父职。乃尊其父。故称公也。西汉龙门人。

　　孟子

　　名轲。字子舆。邹国人。作孟子之书七篇。

　　梁惠王

　　魏侯䓨也。都大梁。僭称王位。谥曰惠。史记惠王三十五年。卑礼厚币以招贤。而孟子至。梁王问曰。叟。不远千里而来。何以利吾国乎。孟子对曰。王何必曰利。亦有仁义而已。王问意。强兵富国之类。孟子之对。不以富为利。以义为利也。

　　罕言利

　　罕者。少也。罕言利与命与仁。命之理微。仁之道大。利之害义。谓圣人恐学者陷溺于利。以利灭公。贪利害义。沦于污下。故罕言之。

　　尊崇贫贱

　　尊崇。天子也。贫贱。庶民也。谓自天子至庶民。同害贪利之病。有何差别。

　　弊

　　病也。

　　张

　　施也。

　　征

　　取也。

　　明教曰。凡人所为之恶。有有形者。有无形者。无形之恶。害人者也。有形之恶。杀人者也。杀人之恶小。害人之恶大。所以游宴中有鸩毒。谈笑中有戈矛。堂奥中有虎豹。邻巷中有戎狄。自非圣贤绝之于未萠。防之于礼法。则其为害也。不亦甚乎(西湖广记)。

　　有形恶小。无形恶大

　　论云。有形之恶。其来有方。其敌可御。无形之恶。其来不测。其害非细故。所以杀人之恶小。害人之恶大。杀人者以迹言之。害人者以心言之。迹虽杀人。其过可恕。忍心害理。其殃极甚。是故有形之恶。显然可见。无形之恶。冥然莫测。以人之可见可知。故以为轻为小。以人之莫见莫知。故以为重为大也。

　　游宴

　　游。逸也。宾主合欢安静之筵也。

　　鸩毒

　　鸟名。其形如鸡。其色紫绿。颈长八寸。以蛇蝮为食。其毛羽历于饮食之间。食则杀人也。

　　戈矛

　　皆兵器也。戈。平头戟。长六尺六寸。矛。长二丈。其形如钩。俱伤人器也。

　　堂奥

　　正房曰堂。幽深曰奥。

　　邻巷

　　五家为邻。二十五家为巷。

　　戎狄

　　西戎北狄也。

　　礼法

　　天理之节文。人事之仪则。法者。制度品节也。左传曰。藏于杳然冥然之间。而发于卒然之际。非圣人以礼为之防。则人之类灭久矣。

　　明教曰。大觉琏和尚住育王。因二僧争施利不已。主事莫能断。大觉呼至责之曰。昔包公判开封。民有自陈以白金百两寄我者亡矣。今还其家。其子不受。望公召其子还之。公叹异。即召其子语之。其子辞曰。先父存日。无白金私寄他室。二人固让久之。公不得已。责付在城寺观修冥福。以荐亡者。予目睹其事。且尘劳中人。尚能疏财慕义如此。尔为佛弟子。不识廉耻若是。遂依丛林法摈之(西湖广记)。

　　大觉

　　明州育王寺怀琏禅师。字器之。福建漳州陈氏子。嗣泐潭怀澄禅师。清源下十四世。宋仁宗皇祐二年。正月诏住京师十方净因禅院。二月十九日。诏对化成殿问佛法大意。奏对称旨。赐号大觉禅师。归居于阿育王山广利寺。

　　包公

　　名拯。字希仁。谥孝肃。官为御史。天性严厉。未尝有笑容。知开封府日。有民李觉安。生子年幼。因病以白金百两。寄与张惠明。觉安命终。惠明还归其子。其子不受。一谓受人之寄。可当还之。一谓父无所寄。不当受之。各尽其心而已。

　　责付

　　给散也。

　　大觉琏和尚。初游庐山。圆通讷禅师一见。直以大器期之。或问何自而知之。讷曰。斯人中正不倚。动静尊严。加以道学行谊。言简尽理。凡人资禀如此。鲜有不成器者(九峰集)。

　　圆通

　　庐山圆通居讷禅师。字仲敏。西蜀梓州蹇氏子。嗣延庆子荣。清源下十世。为人英伟。过目成诵。十一出家。十七诵法华经得度。后游襄州。密契心要。后游庐山。道价日重。南康郡守程师孟。奏请住圆通寺。

　　中正

　　中而不偏。正而不邪。

　　尊严

　　尊而可敬。严而可威。

　　谊

　　义同。

　　言简

　　言简则诚实而信。尽理则道体精明也。

　　仁祖皇祐初。遣银珰小使。持录绨尺一书。召圆通讷住孝慈大伽蓝。讷称疾不起。表疏大觉应诏。或曰。圣天子旌崇道德。恩被泉石。师何固辞。讷曰。予滥厕僧伦。视听不聪。幸安林下。饭蔬饮水。虽佛祖有所不为。况其他耶。先哲有言。大名之下。难以久居。予平生行知足之计。不以声利自累。若猒于心。何日而足。故东坡尝曰。知安则荣。知足则富。避名全节。善始善终。在圆通得之矣(行实)。

　　仁祖

　　宋四帝仁宗也。

　　皇祐

　　即年号也。

　　银珰

　　耳㻔也。秦汉中以小宦官。着银珰左貂。明帝改为金珰右貂。宫中出入传命使。悉用阉人。

　　尺一

　　汉时制尺一之板。而驾诏书也。

　　孝慈

　　汴京自唐朝毁寺。太祖建隆间复兴两街。止是南山律部。慈恩贤首疏钞义学而已。士夫聪明超越者。皆厌名相因果。当时天台止观。达磨禅宗未行。淳化(太宗年号)以来。四明尊者。天台忏主遵式行道东南。止观心宗慧眼照映天下。翰林杨亿晁回首发明之。至是时内使李允宁。奏施汴宅一区。创立禅席。赐额十方净因禅院。帝留意空宗。诏下三省定议。召有道者住持。欧阳修。程师孟。奏请圆通讷禅师。允宁亲持诏下江州。讷称目疾耳背不赴。帝益敬重。听举自代。讷举大觉应诏。天下贤哲。在讷得之矣。

　　伽蓝

　　译为众园。园谓生植之所。佛弟子则生植道芽。趣登圣果。能福利群生。故曰众园也。

　　旌

　　旗首曰旌。以旌有功者。又钦也。

　　崇

　　敬重也。

　　固辞

　　辞而不受也。三辞为节。一辞为礼。二辞为谦。三辞为固辞也。

　　滥厕

　　泛杂也。

　　饭蔬

　　饭。食也。蔬。粗食也。圣人之心。浑然天理。虽处困极。而乐亦无不在焉。其视不义之富贵如浮云之有无。漠然无动其心。

　　不为

　　性本如空。难名难相。金屑虽贵。落眼成尘。

　　先哲

　　指范蠡也。

　　累

　　萦缚也。

　　厌

　　满足也。

　　东坡

　　姓苏。名轼。字子瞻。眉山人。得法东林常聪禅师。仕至翰林。尝与佛印。激扬酬唱。于黄州筑室城东。因号东坡居士。

　　圆通讷和尚曰。躄者命在杖。失杖则颠。渡者命在舟。失舟则溺。凡林下人。自无所守。挟外势以为重者。一旦失其所挟。皆不能免颠溺之患(庐山野录)。

　　躄

　　跛而不能行也。

　　挟

　　兼有恃之称也。

　　圆通讷曰。昔百丈大智禅师。建丛林。立规矩。欲救像季不正之弊。曾不知像季学者。盗规矩以破百丈之丛林。上古之世。虽巢居穴处。人人自律。大智之后。虽高堂广厦。人人自废。故曰安危德也。兴亡数也。苟德可将。何必丛林。苟数可凭。曷用规矩(野录)。

　　百丈

　　洪州百丈山怀海大智禅师。福州常乐王氏子。嗣马祖道一禅师。南岳下二世。

　　丛林

　　乃众僧所止之处。行人栖心修道之所也。草不乱生曰丛。木不乱长曰林。言其内有规矩法度也。

　　规矩

　　圆器曰规。方器曰矩。乃丛林之模范也。

　　盗规矩

　　因公置私。监守自盗之义。又因法作奸。佐监为盗也。此言因规矩而反害丛林也。

　　巢居穴处

　　上古之士。未有丛林。夏则居巢。冬则居穴。守典刑而自律也。

　　安危兴亡

　　有德者丛林日安。无德者丛林日危。数也。时也。谓安危在人。兴亡在时。住持无道德。则丛林将废。纵有道德。苟非其时。亦不可强也。

　　可将

　　持守行之。谭子化书云。苟德可将。何必广粟帛乎。苟数可凭。何必广甲兵乎。

　　圆通谓大觉曰。古圣治心于未萌。防情于未乱。盖豫备则无患。所以重门击柝。以待暴客。而取诸豫也。事豫为之则易。卒为之固难。古之贤哲。有终身之忧。而无一朝之患者。诚在于斯(九峰集)。

　　治

　　修心曰治。定心曰治。修理其事。方用其力曰治。事有条理。已见效故曰治。

　　重门豫

　　雷地豫卦安和悦乐之义。杨氏曰。川途既通。则暴客至矣。不何不御之术也。故取诸豫。重门以御之。击柝以警之。则暴客无自而入也。二阴在上。重门之象。一阳在下。击柝之象。三阴在内。悦豫之象。又曰。豫者。怠惰也。击柝以警怠惰。

　　柝

　　音托。斫木为之。夜行所击也。

　　大觉琏和尚曰。玉不琢不成器。人不学不知道。今之所以知古。后之所以知先。善者可以为法。恶者可以为戒。历观前辈。立身扬名于当世者。鲜不学问而成之矣(九峰集)。

　　玉不琢下

　　此二句。出礼记学记篇。

　　今之所下

　　此二句。出韩文公答唐顺宗表状。

　　善恶

　　善者所以感发人之善心。恶者可以惩创人之逸志。

　　大觉曰。妙道之理。圣人尝寓之于易。至周衰。先王之法坏。礼义亡。然后奇言异术。间出而乱俗。逮我释迦入中土。醇以第一义示人。而始末设为慈悲。以化众生。亦所以趋于时也。自生民以来。淳朴未散。则三皇之教简而素。春也。及情窦日凿。五帝之教详而文。夏也。时与世异。情随日迁。故三王之教。密而严。秋也昔商周之诰誓。后世学者。故有不能晓。比当时之民。听之而不违。则俗与今如何也。及其币而为秦汉也。则无所不至矣。故天下有不忍愿闻者。于是我佛如来。一推之以性命之理。冬也。天有四时循环。以生成万物。圣人设教迭相扶持。以化成天下。亦犹是而已矣。然至其极也。皆不能无弊。弊者迹也。要当有圣贤者。世起而救之。自秦汉以来。千有余载。风俗靡靡愈薄。圣人之教。列而鼎立。互相诋訾。大道寥寥莫之返。良可叹也(答侍郎孙莘老书)。

　　妙

　　神明不测。玄奥难知。言词不可示。分别不能解。故曰妙也。

　　寓

　　寄也。

　　异

　　怪也。

　　逮

　　及也。

　　释迦

　　此云能仁。谓以仁德利化众生。

　　醇

　　精一无杂也。

　　第一义

　　真谛非有。俗谛非无。不有不无。名中道第一义谛也。

　　示

　　垂示也。犹天地以万象垂示与人也。

　　慈悲

　　慈能与乐。悲能拔苦。

　　生民

　　盖自天降生民。即阴阳交媾。元气感化而生于人也。

　　淳朴

　　实心不虚也。

　　三皇

　　皇。大也。道。配天之大也。天之极大之称。煌煌人莫违故也。太昊。伏羲氏。炎帝。神农氏。黄帝。有熊氏。此能广其道。故称三皇。善用时政也。

　　简素

　　三皇之时。风俗淳厚。人民质朴。结绳作政。画地为牢。不争竞而财饶。无制令而民自服也。

　　窦

　　孔穴也。

　　凿

　　心无天游则六凿相攘。谓之凿情也。

　　五帝

　　审谛也。谓审谛于万物。王天下之号也。少昊。金天氏。颛顼。高阳氏。帝喾。高辛氏。帝尧。陶唐氏。帝舜。有虞氏。主社稷。安人民。合于帝道。故称五帝。善用仁信也。

　　详文

　　五帝之时。风气渐开。创制立法。五典敦而五礼备。五服彰而五刑周。法度礼乐彰矣。

　　三王

　　往也。天下所归往也。乃夏禹。姒姓。殷汤。子姓。周文王。姬姓。孔子曰。善用智勇也。

　　密严

　　三王之时。九五之位。不逊贤而传子孙。礼乐文章。刑政法度。至此大备。

　　诰誓

　　尚书之篇名。如商之仲虺之诰。汤诰。周之康诰。酒诰。禹之甘誓。汤誓。周之泰誓也。誓约也。明约于诸候曰。朕躬有罪。无以万方。万方有罪。罪在朕躬。

　　佛

　　梵语佛陀。此云觉也。谓自觉觉他。觉行圆满也。

　　如来

　　从如实道而来。如谓本觉。来谓始觉。始本不二。故曰如来。

　　性命理

　　天之所赋曰命。物之所受曰性。性之所具曰理。其名虽殊。而理则一也。

　　迭

　　递也互也。

　　弊迹

　　如丹朱商均之不肖。桀纣幽厉之不君。法门教化陵夷。国家纪纲紊乱。皆称弊迹也。

　　靡靡

　　渐渐也。又坏散延连也。

　　鼎立

　　禹王造鼎。三足两耳。和五味之器也。鼎分三足。一口朝天。一口。即王道也。

　　诋訾

　　责谤也。

　　孙莘老书

　　修撰侍郎孙莘老。问教于大觉曰。三代以降。列圣相承。政通人和。道传统续。不以佛教未来为欠。周姬讫箓。更秦换汉。宪网刑巢。蔽空落野。不以佛教已至而革。四海派分。异说捷出。由唐而至五季为甚。庶务万机。理乱非常。奉佛之教奚益。间有草衣木食。岩栖涧饮。不过独善其身耳。又有名而异行。假而非真。教化未孚。弊乃生焉。然师必有辩伫闻其说。妙道篇。师所答也。

　　大觉曰。夫为一方主者。欲行所得之道而利于人。先须克己惠物。下心于一切。然后视金帛如粪土。则四众尊而归之矣(与九仙诩和尚书)。

　　克

　　除己之私心也。

　　四众

　　在家二众。出家二众。

　　大觉曰。前辈有聪明之资。无安危之虑。如石门聪。栖贤舜。二人者可为戒矣。然则人生定业。固难明辨。细详其原。安得不知其为忽慢不思之过欤。故曰。祸患藏于隐微。发于人之所忽。用是观之。尤宜谨畏(九峰集)。

　　聪明

　　见闻不惑。故曰聪明。

　　石门聪

　　襄州谷隐山石门寺。蕴聪禅师。嗣首山念禅师。南岳下九世。得法后住石门日。襄州太守。以私意笞辱。既归。众僧迎于道侧。首座趋前问讯曰。太守无辜曲辱和尚。师以手指地云。平地起骨堆。随手涌一骨堆。太守闻知。令人削去。复涌如初。太守全家死于襄州也。

　　栖贤舜

　　南康军云居晓舜禅师。字老夫。嗣洞山聪。瑞州胡氏子。清源下十世住。庐山栖贤日。槐都官守南康。多贪墨迹。舜不忍以常住物。结情固位。被人谮于郡守问还俗。民其衣。大觉昔曾入舜之室。故往京都访大觉。让舜正𥨊。琏居偏室。仁宗数诏入内问道。竟不言舜事。偶一日圣旨来净慈饭僧。见大觉侍舜甚恭。归奏。帝召见之。乃叹曰。道韵奇伟。真山林达士。遂于扇书曰赐晓舜。依旧为僧。再住栖贤。仍赐紫衣银钵。舜罢栖贤日。有二壮力。舁轿至罗汉寺前。二人相谓曰。今不是我院长老。不须远送。弃轿而回。舜既再来。令人安抚曰。你当时做得是。但安心不必疑惧。入院上堂曰。无端被谮枉遭迍。半年有余作俗人。今日再归三峡寺。几多欢喜几多嗔。

　　欤

　　疑辞。谦退而不敢质言。而言欤也。

　　隐微

　　上幽暗也。下细事也。谓事之首不足虑。祸隐微深可忧也。盖著者人所易见。故得为之。隐者人所难知。故当谨而不可忽也。

　　云居舜和尚。字老夫。住庐山栖贤日。以郡守槐都官。私忿罹横逆。民其衣。往京都访大觉。至山阳。(楚州也)阻雪旅邸。一夕有客携二仆破雪而至。见老夫如旧识。已而易衣拜于前。老夫问之。客曰。昔在洞山随师荷担之汉阳。干仆宋荣也。老夫共语畴昔。客嗟叹。之久凌晨备饭。赠白金五两。仍唤一仆。客曰。此儿来往京城数矣。道途间关备悉。师行固不虑乎。老夫由是得达辇下。推此益知。其二人平昔所存矣(九峰集)。

　　罹

　　非理而遭痛毒也。

　　横逆

　　强暴不顺理也。文出孟子离娄章。

　　民衣

　　还俗服民之衣也。

　　畴

　　往昔之事也。

　　辇

　　天子之车也。有轮曰辇。无轮曰舆。

　　大觉曰。舜老夫赋性简直。不识权衡货殖等事。日有定课。曾不少易。虽炙灯扫地。皆躬为之。尝曰。古人有一日不作。一日不食之戒。予何人也。虽垂老。其志益坚。或曰。何不使左右人。老夫曰。经涉寒暑。起坐不常。不欲劳之。

　　赋

　　禀也。均表敷布曰赋。谓天之所赋性于人。均而无偏也。

　　权衡

　　上秤锤也。下秤杆也。

　　货

　　以财变物曰货。

　　殖

　　积聚财宝曰殖。又货之所宜曰殖。

　　一日不作

　　百丈寺。在南岳之绝顶也。大智禅师每日力作以偿其供。有劝止者。则曰我无德以劳人。众不忍而藏其作具。遍索不得遂不食。故有一日不作。一日不食之语。流播寰宇。先德率身。多如此矣。

　　垂

　　将也。

　　涉

　　历也。

　　舜老夫曰。传持此道。所贵一切真实。别邪正。去妄情。乃治心之实。识因果。明罪福。乃操履之实。弘道德。接方来。乃住持之实。量才能。请执事。乃用人之实。察言行。定可否。乃求贤之实。不存其实。徒炫虚名。无益于理。是故人之操履。惟要诚实。苟执之不渝。虽夷险可以一致(二事坦然庵集)。

　　传持

　　代代相承曰传。拳拳执守曰持。

　　操

　　守志不改曰操。

　　履

　　践行不怠曰履。

　　住持

　　安住道德。执持教化。令法久住故也。又住于真理。持而不失也。

　　炫

　　彰卖也。

　　渝

　　变也。

　　夷险

　　上坦而平也。下峻而不平也。

　　致

　　理也。

　　舜老夫谓浮山远录公曰。次究无上妙道。穷则益坚。老当益壮。不可循俗。苟窃声利。自丧至德。夫玉贵洁润。故丹紫莫能渝其质。松表岁寒。霜雪莫能凋其操。是知节义为天下之大。惟公标致可尚。得不自强。古人云。逸翮独翔。孤风绝侣。宜其然矣(广录)。

　　远录公

　　舒州浮山法远圆鉴禅师。郑州王氏子。嗣叶县肖禅师。远尝与达观颖。薛大头。七八辈游蜀。几次遭连。师以智脱之。众以晓吏事。故称录公也。

　　益坚

　　乃马援之言也。不坠青云之志。

　　益壮

　　宁识白首之心。

　　苟窃

　　不正之貌。苟容而取安也。

　　志

　　心之所之曰志。谨乎而不逐物也。

　　质

　　本色也。

　　表

　　耐也。

　　节义

　　有节操而所行合乎义理也。

　　标致

　　标。举也。言其超卓杰立之极也。

　　自强

　　易云。君子之道。终日乾乾。而自强不息也。

　　逸翮

　　上纵也。下羽劲也。

　　浮山远和尚曰。古人亲师择友。晓夕不敢自怠。至于执㸑负舂。陆沈贱役。未尝惮劳。予在叶县。备曾试之。然一有顾利害。较得失之心。则依违姑息。靡所不至。且身既不正。又安能学道乎(岳侍者法语)。

　　陆沈

　　言无水而沈也。当显而反隐。陆沈于众。不愿人知也。

　　叶县省

　　汝州叶县广教院。归省禅师。冀州贾氏子。嗣首山念禅师。南岳下九世。其住持枯淡严密。衲子畏之。浮山远。天衣怀。闻其高风。特往参叩。正值雪寒。省喝骂驱逐。至以将水泼地。衣服皆湿。他僧怒去。唯远与怀。整衣敷具。复坐如故。师到呵曰。你更不去。待我打你。远近前云。某二人数千里。特来参和尚禅。岂以一杓水泼之。便去。师笑曰。你两个果来要参禅。却去挂搭。远充典座。众苦其枯淡。省偶出庄去。远窃取钥匙。取油面。作五味粥方熟。师忽归。粥罢诣典作。远至。师云。汝窃取油面。系盗用常住。远云。实取油面。愿乞责罚。师令算估衣钵还讫。更打三十拄杖赶出院。道友劝勉。师不允。友曰。若不容归。只乞随众听法。师亦不许。师一日出街。见远旅邸前立。师曰。此是院门房廊。你在此许久。曾还店钱否。令算所欠追取。远无难色。持钵于市化还之。师一日出街。见远持钵。归谓众曰。远真意参禅。遂令归。上堂对众付衣法嗣。

　　依违

　　谋善者从之。不善者违之。亦何有所定平。出小雅也。

　　姑息

　　苟容取安。出礼记。

　　远公曰。夫天地之间。诚有易生之物。使一日暴之。十日寒之。亦未见有能生者。无上妙道。昭昭然在于心目之间。故不难见。要在志之坚。行之力。坐立可待。其或一日信。而十日疑之。朝则勤而夕则惮之。岂独目前难见。予恐终其身而背之矣(云首座书)。

　　暴

　　音曝。日晒也。

　　远公曰。住持之要。莫先审取舍。取舍之极。定于内。安危之萌。定于外矣。然安非一日之安。危非一日之危。皆从积渐。不可不察。以道德住持积道德。以礼义住持积礼义。以刻剥住持积怨恨。怨恨积则中外离背。礼义积则中外和悦。道德积则中外感服。是故道德礼义洽。则中外乐。刻剥怨恨极。则中外哀。夫哀乐之感。祸福斯应矣。

　　刻剥

　　削害于人也。

　　中外

　　中则徒属。外则四众。

　　洽

　　恩泽周遍曰洽。

　　哀

　　敢怒而不敢言。

　　远公曰。住持有三要。曰仁。曰明。曰勇。仁者行道德。兴教化。安上下。悦往来。明者遵礼义。识安危。察贤愚。辨是非。勇者事果决。断不疑。奸必除。佞必去。仁而不明。如有田不耕。明而不勇。如有苗不耘。勇而不仁。犹知刈而不知种。三者备则丛林兴。缺一则衰。缺二则危。三者无一。则住持之道废矣(二事与净因臻和尚书)。

　　三要

　　宋仁宗。司马光谏曰。仁明勇。注曰。仁者纯乎天理。断绝众恶。无一毫私欲也。明者烛物理。辩是非。无一息之疑惑也。勇者见义必为。闻善必迁。无一之退怯也。

　　教化

　　以道诲人曰教。躬行于上。风动于下曰化。

　　佞

　　才辨善趋承也。

　　耘

　　锄也。

　　刈

　　割也。

　　远公曰。智愚贤不肖。如水火不同器。寒暑不同时。盖素分也。贤智之士。醇懿端厚。以道德仁义是谋。发言行事。惟恐不合人情。不通物理。不肖之者。奸险诈佞。矜己逞能。嗜欲苟利。一切不顾。故禅林得贤者。道德修。纲纪立。遂成法席。厕一不肖者在其间。搅群乱众。中外不安。虽大智礼法。纵有何用。智愚贤不肖优劣如此尔。乌得不择焉(惠力芳和尚书)。

　　智愚贤不肖

　　禀清和之气。才识明敏曰智。禀滓浊驳杂之气。顽蠢无知曰愚。禀得天地至和之气。慈俭温良曰贤。禀阴阳谬乱之气。凶险奸邪曰不肖。如明暗相倾。薰犹不并。决然之理矣。

　　诈佞

　　诈佞者。与君子不似也。谓发言宛同圣贤。行事不如常人。

　　素分

　　命禀于有生之前。而清浊已定。故有智愚之分也。

　　醇懿

　　一色成体曰醇。温柔克圣曰懿。

　　嗜欲

　　上贪也。下情之所好欲也。

　　纲纪

　　总绳曰纲。众目曰纪。网赖纲纪。君赖股肱。乃规范之大者也。

　　优劣

　　上胜也。下衰弱也。

　　乌

　　何也。

　　远公曰。住持居上。当谦恭以接下。执事在下。要尽情以奉上。上下既和。则住持之道通矣。居上者。骄倨自尊。在下者。怠慢自疏。上下之情不通。则住持之道塞矣。古德住持。闲暇无事。与学者从容议论。靡所不至。由是一言半句。载于传记。逮今称之。其故何哉。一则欲使上情下通。道无壅蔽。二则预知学者。才性能否。其于进退之间。皆合其宜。自然上下雍肃。遐迩皈敬。丛林之兴。由此致耳(与青华严书)。

　　从容

　　上七恭切。含缓而不迫也。

　　雍肃

　　和敬也。

　　远公谓道吾真曰。学未至于道。炫耀见闻。驰骋机解。以口舌辩利相胜者。犹如厕屋涂污丹雘。祇增其臭耳(西湖记闻)。

　　道吾真

　　潭州道吾寺可真禅师。嗣石霜圆禅师。南岳十世。

　　驰聘

　　自夸也。

　　丹雘

　　彩色之总名。山海经云。鸡足山下多丹雘。说文云。雘。美也。

　　远公谓演首座曰。心为一身之主。万行之本。心不妙悟。妄情自生。妄情既生。见理不明。见理不明。是非谬乱。所以治心。须求妙悟。悟则神和气静。容敬色庄。妄想情虑。皆融为真心矣。以此治心。心自灵妙。然后导物指迷。孰不从化(浮山实录)。

　　五祖演

　　蕲州五祖法演禅师。绵州邓氏子。嗣白云端禅师。南岳下十三世。

　　心

　　心者。神明之府。虚灵洞彻。以具众理而应万事者也。谓百千三昧。无量法门。莫不皆由一心而建立也。

　　敬

　　和悦也。

　　庄

　　端严也。

　　神

　　灵也。阴阳不测之谓神。又阳之精也。

　　五祖演和尚曰。今时丛林学道之士。声名不扬。匪为人之所信者。盖为梵行不清白。为人不谛当。辄或苟求名闻利食。乃广炫其华饰。遂被识者所讥。故蔽其要妙。虽有道德如佛祖。闻见疑而不信矣。尔辈他日。若有把芽盖头。当以此而自勉(佛鉴与佛果书)。

　　士

　　有德之称。

　　谛当

　　审实曰谛。中正曰当。

　　闻

　　去声。声著于外曰闻。

　　利养

　　财之所欲曰利。利之所乐曰养。

　　把茅

　　出世为人而结庵。乃草庵也。

　　勉

　　加力行之也。

　　演祖曰。师翁初住杨岐。老屋败椽。仅蔽风雨。适临冬莫。雪霰满床。居不遑处。衲子投诚愿充修造。师翁却之曰。我佛有言。时当减劫。高岸深谷。迁变不常。安得圆满如意。自求称足。汝等出家学道。做手脚未稳。已是四五十岁。讵有间工夫事丰屋耶。竟不从。翌日上堂曰。杨岐乍住屋壁疏。满床尽撒雪珍珠。缩却项。暗嗟吁。翻忆古人树下居(广录)。

　　杨岐

　　远州杨岐山方会禅师。宜春冷氏之子。嗣慈明圆禅师。南岳十世。

　　莫

　　与暮同。

　　霰

　　雨雪杂下。

　　遑

　　不急之貌。谓虽有雪霰。不以寒苦动其心。

　　讵

　　岂也。

　　事丰屋

　　事。好也。宋李靖公名沆。为丞相。自奉甚薄。所居陋巷。厅事无重门。家人劝修之。沆曰。身食厚禄。安荣如意。人生朝暮不保。奚用功夫。事丰屋也。

　　翌

　　明日也。

　　树下居

　　佛戒弟子日中一食。树下一宿。修身以避名。临大节而不可夺。

　　演祖曰。衲子守心城。奉戒律。日夜思之。朝夕行之。行无越思。思无越行。有其始而成其终。犹耕者之有畔。其过鲜矣。

　　心城

　　谓其中有正觉法王。万德所聚。故曰心城。使冠不侵夺。境缘不摇动。方可进道。

　　越思

　　越。过也。学而不思则罔。思而不学则殆。

　　演祖曰。所谓丛林者。陶铸圣凡。养育才器之地。教化之所从出。虽群居类聚。率而齐之。各有师承。今诸方不务守先圣法度。好恶偏情。多以己是革物。使后辈当何取法(二事坦然集)。

　　陶铸

　　范土曰陶。镕金曰铸。

　　革

　　改也。

　　演祖曰。利生传道。务在得人。而知人之难。圣哲所病。听其言而未保其行。求其行而恐遗其才。自非素与交游。备详本末。探其志行。观其器能。然后守道藏用者。可得而知。沽名饰貌者。不容其伪。纵其潜密。亦见渊源。夫观探详听之理。固非一朝一夕之所能。所以南岳让见大鉴之后。犹执事十五秋。马祖见让之时。亦相从十余载。是知先圣授受之际。固非浅薄所敢传持。如一器水。传于一器。始堪克绍洪规。如当家种草。此其观探详听之理明验也。岂容巧言令色。便僻謟媚而克选者哉(圆悟书)。

　　病

　　忧也。圣人云。不患人之不己知。患不知人也。

　　听言观行

　　始我观听于人也。谓听其所说。以为有德。但恐其能言而不能行。必欲观其所行之行也。

　　南岳让

　　衡州南岳怀让禅师。金州杜氏子。嗣六祖大鉴禅师。

　　大鉴

　　六祖惠能大鉴禅师。苑阳人。即𣵠州也。卢氏子。先父迁于岭南新州住。后生能。嗣五祖弘忍大师也。

　　马祖

　　江西马祖道一禅师。汉州什邡县马氏子。嗣南岳让禅师。依罗汉寺出家。容貌奇异。牛行虎视。引舌过鼻。足下有二轮。乃唐德宗时人也。

　　固非下

　　道高于师。方堪传授。见与师齐。减师半德也。

　　洪规

　　大法也。谓权衡佛祖。模范人天。非细事也。

　　当家种草

　　当家者。选有德之子。克绍家业。使祖风之不遗坠也。种草者。如农家种田。相地厚薄而投子也。

　　巧言令色

　　令。犹善也。言乃心之声出于口。当出而出。色乃心之发见于面。当见而见。则天理存于内矣。或出诸于外。巧言如簧。甘言若醴。象恭其容。色庄其貌。务以悦人之听观。而本心之德全忘矣。

　　便僻

　　外习威仪。举止轻扬。而内无实德也。

　　謟

　　屈己佞求曰謟。

　　媚

　　亲顺取悦于人也。

　　演祖曰。住持大柄。在惠与德。二者兼行。废一不可。惠而罔德。则人不敬。德而罔惠。则人不怀。苟知惠之可怀。加其德以相济。则所敷之惠。适足以安上下。诱四来。苟知德之可敬。加其惠以相资。则所持之德。适足以绍先觉。导愚迷。故善住持者。养德以行惠。宣惠以持德。德而能养则不屈。惠而能行则有恩。由是德与惠相蓄。惠与德互行。如此则德不用修而敬同佛祖。惠不劳费而怀如父母。斯则湖海有志于道者。孰不来归。住持将传道德。兴教化不明斯要。而莫之得也(与佛眼书)。

　　柄

　　权也。

　　慧

　　以恩及人曰惠。爱施者仁之端。

　　德

　　以敬修身曰德。修身者智之府。

　　敷

　　施也。

　　适

　　当也用也。

　　养

　　保守也。

　　宣

　　布散也。

　　蓄

　　养也积也。

　　孰

　　谁也。

　　演祖自海会迁东山。太平佛鉴。龙门佛眼。二人诣山头省觐。祖集耆旧主事。备汤果夜话。祖问佛鉴。舒州熟否。对曰熟。祖曰。太平熟否。对曰熟。祖曰。诸庄共收稻多少。佛鉴筹虑间。祖正色厉声曰。汝滥为一寺之主。事无巨细。悉要究心。常住岁计。一众所系。汝犹罔知。其他细务。不言可见。山门执事。知因识果。若师翁辅慈明师祖乎。汝不思常住物。重如山乎。盖演祖寻常机辩峻捷。佛鉴既执弟子礼。应对含缓。乃至如是。古人云。师严然后所学之道尊。故东山门下子孙。多贤德而超迈者。诚源远而流长也(耿龙学与高庵书)。

　　省觐

　　省察也。秋后见曰觐。如朝廷须为朝觐。乃会合省察一年之事。

　　筹虑

　　方思后对。而不敢便答。

　　正色

　　有威而不猛。严而厉恭。虽曰怒。而不失其正也。

　　细务

　　急先务心。君子务本。

　　慈明

　　潭州石霜慈明楚圆禅师。金州李氏子。嗣汾阳善昭禅师。南岳下九世也。

　　机辩

　　机如掣电。辩似悬河。

　　弟子

　　学于师后曰弟。智从师生曰子。

　　应对

　　有呼则应。有问则对。

　　含缓

　　忍而不敢言曰含。从容而不急曰缓。

　　演祖见衲子有节义而可立者。室中峻拒。不假辞色。察其偏邪謟佞。所为猥屑不可教者。愈加爱重。人皆莫测。乌乎。盖祖之取舍。必有道矣(耿龙学跋法语)。

　　猥屑

　　不可言其所为谓之恶也。猥。鄙也。屑。苟也。

　　愈加下

　　施不测之恩也。

　　演祖曰。古人乐闻己过。喜于为善。长于包荒。厚于隐恶。谦以交友。勤以济众。不以得丧二其心。所以光明硕大。照映今昔矣(答灵源书)。

　　己过

　　孟子曰。子路人告之有过则喜。喜其得闻改之。其勇于自修如此。程子曰。子路人告之有过则喜。可谓百世之师也。

　　喜善

　　禹王闻善言则拜。盖不待有过。而屈己以受天下之善也。

　　包荒

　　易经泰卦。君子处泰之道。必有包荒之量。其施为宽裕详密也。又量宽容众。德广安居也。

　　硕

　　广也。大也。

　　演祖谓佛鉴曰。住持之要。临众贵在丰盈。处己务从简约。其余细碎。悉勿关心。用人深以推诚。择言故须取重。言见重则主者自尊。人推诚则众心自感。尊则不严而众服。感则不令而自成。自然贤愚各通其怀。小大皆奋其力。与夫持以势力。迫以驱喝。不得已而从之者。何啻万倍哉(与佛鉴书见蟾侍者日录)。

　　啻

　　止也。

　　演祖谓郭功辅曰。人之性情。固无常守。随化日迁。自古佛法虽隆替有数。而兴衰之理。未有不由教化而成。昔江西南岳诸祖之利物也。扇以淳风。节以清净。被以道德。教以礼义。使学者收视听。塞邪僻。绝嗜欲。忘利养。所以日迁善远过。道成德备而不自知。今之人不如古之人远矣。必欲参究此道。要须确志勿易以悟为期。然后祸患得丧付之造物。不可苟免。岂可预忧其不成。而不为之耶。才有丝毫顾虑萌于胸中。不独今生不了。以至千生万劫。无有成就之时(坦然庵集)。

　　郭功辅

　　提刑郭正祥。字功辅。号净空居士。问道于白云端。

　　造物

　　儒言天命。释言定业也。

　　功辅自当涂(太平州也)绝江。访白云端和尚于海会。白云问公。牛淳乎。公曰淳矣。白云叱之。公拱而立。白云曰。淳乎淳乎。南泉大沩。无异此也。仍赠以偈曰。牛来山中。水足草足。牛出山去。东触西触。又曰。上大人。化三千。可知礼也(行状)。

　　绝江

　　直渡也。

　　访白云

　　郭功辅。乃现宰官身而作佛事。可谓在欲而无欲。居尘不染尘。亦是他宿植德本。有大因缘。故致根尘脱系。一念无依。到此桥断路穷。不免求人指示。故访白云于海会。白具通方正眼。运匠石之功。施无碍之辩。便问公牛淳乎。以公曾经大冶锤钳。已到不疑之地。谓全身担荷。脱体承当。向他道淳矣。白云居养子之缘。婆心太切。只恐他见道未稳。故以雷轰电掣之机。振地威雄之势而叱之。可谓把关须用精严吏。不验分明不放行。正如疾风知劲草。烈火辨真金。公已是鼻孔撩天。脚跟点地的人。纵是八面风吹他不动。得处稳密。何妨八面风吹。见地唯深。岂惧四山来合。遂拱而立。谓得处自然忘计较。拈来全不费工夫。白云到此。雪后始知松柏操。事难方显丈夫儿。车不横推。理无曲断。满口许他道。淳乎淳乎。南泉大沩无异此也。仍赠一偈。前二句颂他见地明白。谓饥餐嫩草遥山去。渴饮寒泉绕涧回。后二句。颂他放旷今时。谓放旷不耕空劫地。暮天何用牧歌摧。又曰。上大人者。一是归美之辞。二是出身活句。可谓大冶精金。还他作者。

　　白云端

　　舒州。白云守端禅师。衡阳葛氏子。嗣杨岐方会禅师。南岳下十二世。

　　南泉

　　池州南泉普愿禅师。郑州新郑王氏子。嗣马祖道一禅师。一日上堂示众云。王老师牧一头水牯牛。拟向溪东牧。不免犯官家苗稼。拟向溪西牧。亦不免犯官家苗稼。不如随分纳些些。总不见得也。

　　大沩

　　潭州沩山灵祐禅师。福州长溪赵氏子。嗣百丈怀海禅师。一日上堂曰。老僧百年后。向山下檀越家作一水牯牛。右胁书五字。沩山僧某甲。当时唤作沩山僧。却是水牯牛。唤作水牯牛。却是沩山僧。毕竟唤作甚么即得。仰山出众。礼拜而退。

　　白云谓功辅曰。昔翠岩真点胸。耽味禅观。以口舌辩利。呵骂诸方。未有可其意者。而大法实不明了。一日金銮善侍者见而笑曰。师兄参禅虽多。而不妙悟。可谓痴禅矣(白云夜话)。

　　翠岩真

　　洪州。翠岩可真禅师。福州人。得法于石霜楚圆禅师。

　　点胸

　　因他装点胸襟。欲高过于人。故点胸之混名。播扬于丛林。

　　禅观

　　秉一心而为禅。照万法而为观。又禅止散乱。观照心昏。

　　金銮善

　　慈明之高弟也。道悟真杨岐方会皆推伏之。未详法嗣。

　　痴禅

　　耽味禅而未发慧曰痴禅。如守株待兔等。翠岩真尝谓亲见慈明。天下无可其意者。一日与金銮善论道游山次。善拈一片瓦置于石上曰。向这里下得一转语。许你亲见慈明。真拟之。善叱之曰。伫思停机。情关未透。何曾梦见先师在。师兄参禅虽多。而不妙悟。可谓痴禅矣。

　　白云曰。道之隆替岂常耶。在人弘之耳。故曰。操则存。舍则亡。然非道去人。而人去道也。古之人。处山林。隐朝市。不牵于名利。不惑于声色。遂能清振一时。美流万世。岂古之可为。今之不可为也。由教之未至。行之不力耳。或谓古人淳朴故可教。今人浮薄故不可教。斯实鼓惑之言。诚不足稽也(答功辅书)。

　　朝市

　　廛阓之所也。白乐天云。大隐居朝市。小隐住丘樊。丘樊甚冷落。朝市太嚣喧。不如作中隐。隐作留司官。

　　鼓惑

　　鼓动人心。惑乱人意。

　　稽

　　考证之谓。

　　白云谓无为子曰。可言不可行。不若勿言。可行不可言。不若勿行。发言必虑其所终。立行必稽其所蔽。于是先哲谨于言。择于行。发言非苟显其理。将启学者之未悟。立行非独善其身。将训学者之未成。所以发言有类。立行有礼。遂能言不集祸。行不招辱。言则为经。行则为法。故曰言行乃君子之枢机。治身之大本。动天地。感鬼神。得不敬乎(白云广录)。

　　无为子

　　姓杨。名杰。字次公。号无为居士。任至礼部。无为州人。得法于天衣怀禅师。

　　可言

　　马氏曰。夫可言不可行。君子不言也。则言顾行。而言不违行矣。

　　可行

　　可行不可言。君子弗行也。则行顾言。而行不违言矣。

　　类

　　比也。法也。

　　枢机

　　门转处曰枢。机者。弩牙也。易系辞曰。君子居其室。出其言善。则千里之外应之。况其迩者乎。言行君子之枢机。枢机之发。荣辱之主也。所以动天地。感鬼神。可不慎乎。昔成汤有七年之旱。太史占之曰。当以人祷之。汤曰。吾所为请雨者民也。若以人祷。返害其民。吾当自祷。遂斋戒剪发断爪。素车白马。身穿白苎。以身为牺。祷于桑林之野。祝曰。无以余一人不敏。伤民之命。遂以六事自责曰。政不节欤。民失职欤。女谒盛欤。宫室崇欤。苞苴行欤。谗夫昌欤。言讫。忽大雨数千里。汤有此德。故言行遂能动天地也。

　　白云谓演祖曰。禅者智能。多见于已然。不能见于未然。止观定慧。防于未然之前。作止任灭。觉于已然之后。故作止任灭。所用易见。止观定慧。所为难知。惟古人志在于道。绝念于未萌。虽有止观定慧。作止任灭。皆为本末之论也。所以云。若有毫端许言于本末者。皆为自欺。此古人见彻处而不自欺也(实录)。

　　止观定慧

　　三观之总名也。停息诸念曰止。如理思惟曰观。内心不动曰定。随缘照了曰慧。梵语奢摩他。此云止。止久曰定。梵语三摩钵提。此云观。观久曰慧。梵语禅那。此云等该。等该前二。即定慧之通称。通遮通照。故曰等该。在因曰止观。在果曰定慧。若约三学互论。即一心不动。人境双忘曰戒。觉心圆明。内外湛然曰定。随缘应物。妙用无穷曰慧。名虽有三。其揆一也。

　　作止任灭

　　作者。即心造心作之谓也。若有人言。我于本心作种种行。欲求真理。即名为病。止者。止妄即真之谓也。若有人言。我今永息诸念。寂然平等。欲求真理。即名为病。任者。随缘任情之谓也。若有人言。我等今者。不断生死。不求涅槃。任彼一切。欲求真理。是名为病。灭者。寂灭之谓也。若有人言。我今求永灭一切烦恼身心。根尘虚妄境界。欲求真理。是名为病。止观定慧为本。作止任灭为末。

　　自欺

　　欺昧也。大学曰。所谓诚其意者。毋自欺也。知为善以去恶。而心之所发由未诚。是为自欺也。

　　白云曰。多见衲子未尝经及远大之计。予恐丛林自此衰薄矣。杨岐先师每言。上下偷安。最为法门大患。予昔隐居归宗书堂。披阅经史。不啻数百过目。其简编弊故极矣。然每开卷。必有新获之意。予以是思之。学不负人如此(白云实录)。

　　上下偷安

　　去圣时遥。邪佞之辈。寄身于我教中。在上者不教其下。其下者不奉其上。各取一身之安也。

　　归宗

　　寺名。在庐山之南。昔年羲之隐居之处。洗砚池。今犹在也。

　　白云初住九江承天。次迁圆通。年齿甚少。时晦堂在宝峰。谓月公晦曰。新圆通洞彻见元。不忝杨岐之嗣。惜乎发用太早。非丛林福。公晦因问其故。晦堂曰。功名美器。造物惜之。不与人全。人固欲之。天必夺之。逮白云终于舒之海会。方五十六岁。识者谓晦堂知几知微。真哲人矣(湛堂记闻)。

　　晦堂

　　隆兴府黄龙山。祖心晦堂宝觉禅师。南雄邬氏子。嗣黄龙。南岳下十二世也。

　　宝峰

　　寺名。

　　月公晦

　　讳晓月。字公晦。得法于琅玡觉禅师。于宋熙宁间。住洪州泐潭宝峰精舍。作楞严标旨。

　　洞彻

　　洞明玄理。彻底无依。

　　忝

　　辱也。

　　功名美器

　　有功名。无美器。有美器。无功名。盖天命也。不与人全。昔种放隐终南。闻希夷之风。往见之。希夷曰。当有显宦。但名者古今美器。造物所忌。子名将有败之。后果如言也。

　　终

　　君子曰终。小人曰死。谓君子有益于时。死闻于后。平生以保身为事。故没可言终也。死者澌尽泯没。滥朽无节。故小人则言死也。文见论语大全。

　　几微

　　易系辞曰。知几其神乎。君子上交不謟。下交不渎。其知几乎。几者动之微。吉凶之先见者也。

　　晦堂心和尚。参月公晦于宝峰。公晦洞明楞严深旨。海上独步。晦堂每闻一句一字。如获至宝。喜不自胜。衲子中间有窃议者。晦堂闻之曰。扣彼所长。砺我所短。吾何慊焉。英邵武曰。晦堂师兄。道学为禅衲所宗。犹以尊德自胜为强。以未见未闻为愧。使丛林自广而狭于人者。有所矜式。岂小补哉(灵源拾遗)。

　　独步

　　袁淑谓谢庄曰。江东无我。卿当独步。

　　扣砺

　　上取也。下磨砺也。谓取他有余。补我不足。

　　慊

　　曾子曰。晋楚之富不及也。彼以其富。我以吾仁。彼以其爵。我以吾义。吾何慊乎哉。慊恨也。少也。

　　强

　　胜也。乐也。

　　自广而狭

　　自广而狭小于人。出书经。

　　矜式

　　规法也。令人依而行之。使诸大夫国人。皆有所矜式。出孟子。

　　晦堂曰。住持之要。当取其远大者。略其近小者。事固未决。宜咨询于老成之人。尚疑矣。更扣问于识者。纵有未尽。亦不致甚矣。其或主者好逞私心。专自取与。一旦遭小人所谋。罪将谁归。故曰谋在多。断在独。谋之在多。可以观利害之极致。断之在我。可以定丛林之是非(与草堂书)。

　　晦堂不赴沩山请。延平陈莹中。移书勉之曰。古人住持无职事。选有德者居之。当是任者。必将以斯道觉斯民。终不以势位声利为之变。今学者大道未明。各趋异学。流入名相。遂为声色所动。贤不肖杂糅不可别白。正宜老成者。恻隐存心之时。以道自任。障回百川。固无难矣。若夫退求静谧。务在安逸。此独善其身者所好。非丛林所以望公者(出灵源拾遗)。

　　陈莹中

　　延平县。陈了翁。名埙。字莹中。号华严居士。

　　糅

　　米不纯色。谓碎米而杂其好饭。言君子小人。相混而不可辩。

　　恻隐

　　孟子曰。恻隐之心。仁之端也。恻者伤之切。隐者痛之深。即慈悲不忍之心也。

　　障百川

　　回众流而入海也。韩文公进学解曰。障百川而东之。回狂澜而既倒。谓入廛垂手。接物利生也。

　　谧

　　静也。

　　晦堂一日见黄龙有不豫之色。因逆问之。黄龙曰。监收未得人。晦堂遂荐感副寺。黄龙曰。感尚暴。恐为小人所谋。晦堂曰。化侍者稍廉谨。黄龙谓。化虽廉谨。不若秀庄主有量而忠。灵源尝问晦堂。黄龙用一监收。何过虑如此。晦堂曰。有国有家者。未尝不本此。岂特黄龙为然。先圣亦曾戒之(大沩秀。双岭化。感铁面三人也。通庵壁记)。

　　感副寺

　　南岳福岩慈感禅师。潼州杜氏子。嗣。黄龙南禅师。

　　化侍者

　　隆兴府双岭佖化禅师。得法于黄龙惠南禅师。

　　廉

　　正直无私曰廉。

　　秀庄主

　　潭州大沩怀秀禅师。信州应氏子。嗣黄龙禅师。

　　量

　　有量则容纳众流也。

　　忠

　　有忠则尽情奉上也。

　　灵源

　　隆兴府黄龙灵源惟清禅师。本州陈氏子。嗣黄龙祖心。

　　晦堂谓朱给事世英曰。余初入道。自恃甚易。逮见黄龙先师后。退思日用。与理矛盾者极多。遂力行之三年。虽祁寒溽暑。确志不移。然后方得事事如理。而今咳唾掉臂。也是祖师西来意(章江集)。

　　朱给事

　　名显谟。字世英。任至给事。问道于黄龙南禅师。

　　自恃

　　自负聪明之资。轻视佛祖之道。

　　矛盾

　　上枪也。下护身牌。昔人以二事双卖。各叹其胜。智者语云。我买汝矛。还刺汝盾。入于不入。即无其辞。以况自相违也。

　　祁

　　大也。

　　溽暑

　　胜热也。

　　朱世英问晦堂曰。君子不幸小有过差。而闻见指目之不暇。小人终日造恶而不以为然。其故何哉。晦堂曰。君子之德。比美玉焉。有瑕生内。必见于外。故见者称异。不得不指目也。若夫小人者。日用所作。无非过恶。又安用言之(章江集)。

　　晦堂曰。圣人之道。如天地育万物。无有不备于道者。众人之道。如江海淮济。山川陵谷。草木昆虫。各尽其量而已。不知其外无有不备者。夫道岂二耶。由得之浅深。成有小大耶(答张无尽书)。

　　川陵

　　众流入海曰川。大阜曰陵。

　　昆

　　诸也。

　　晦堂曰。久废不可速成。积弊不可顿除。优游不可久恋。人情不能恰好。祸患不可苟免。夫为善知识。达此五事。涉世可无闷矣(与祥和尚书)。

　　晦堂曰。先师进止严重。见者敬畏。衲子因事请假。多峻拒弗从。惟闻省侍亲老。气色穆然见于颜面。尽礼津遣。其爱人恭孝如此(与谢景温书)。

　　晦堂曰。黄龙先师。昔同云峰悦和尚。夏居荆南凤林。悦好辩论。一日与衲子作喧。先师阅经自若。如不闻见。已而悦诣先师案头。瞋目责之曰。尔在此习善知识量度耶。先师稽首谢之。阅经如故(已上并见灵源拾遗)。

　　云峰

　　南岳云峰文悦禅师。南昌徐氏子。嗣大愚守芝禅师。南岳下十一世也。

　　黄龙南和尚曰。予昔同文悦游湖南。见衲子担笼行脚者。悦惊异蹙頞。已而呵曰。自家闺阁中物。不肯放下。返累及他人担夯。无乃太劳乎(林间录)。

　　蹙頞

　　攒眉促鼻也。

　　闺物

　　胸襟之识情。又私溺之物。

　　夯

　　音享。荷负之势。

　　黄龙曰。住持要在得众。得众要在见情。先佛言人情者。为世之福田。盖理道所由生也。故时之否泰。事之损益。必因人情。情有通塞。则否泰生。事有厚薄。则损益至。惟圣人能通天下之情。故易之别卦。干下坤上则曰泰。干上坤下则曰否。其取象损上益下则曰益。损下益上则曰损。夫乾为天坤为地。天在下而地在上。位固乖矣。而返谓之泰者。上下交故也。主在上而宾处下。义固顺矣。而返谓之否者。上下不交故也。是以天地不交。庶物不育。人情不交。万事不和。损益之义。亦由是矣。夫在人上者。能约己以裕下。下必悦而奉上矣。岂不谓之益乎。在上者蔑下而肆诸己。下必怨而叛上矣。岂不谓之损乎。故上下交则泰。不交则否。自损者人益。自益者人损。情之得失。岂容易乎。先圣尝喻人为舟。情为水。水能载舟。亦得覆舟。水顺舟浮。违则没矣。故住持得人情则兴。失人情则废。全得而全兴。全失而全废。故同善则福多。同恶则祸甚。善恶同类。端如贯珠。兴废象行。明若观日。斯历代之元龟也(与黄檗胜书)。

　　否卦

　　否。闭塞也。大往小来。阳往居外。阴来居内。阴气不上升。阳气不下降。二气不交。万物不生。天地否塞也。以人事言。君不下孚于臣。臣不上孚于君。上下不交。人情否塞也。以一人言。在外者阳气散而不顺。在内者阴气附而不调。阴阳不合。气血不通。表里失度也。此七月之卦。

　　泰卦

　　泰。通也。小往大来。小。阴也。往居于外。大。阳也。来居于内。阳气下降。阴气上升。二气相交。而万物化生。天地通泰也。以人事言。大为君。小为臣。君推诚以任下。臣进忠以奉上。上下之志通。朝廷通泰也。阳为君子。阴为小人。君子来在于内。小人往在于外。人情通泰也。此正月之卦。

　　损卦

　　山泽损卦。损。减损也。以人事言。在上者取民以自厚。在下者薄己以奉君。必至上下俱损矣。故曰损。

　　益卦

　　风雷益卦。益。增益也。巽为风。震为雷。雷激则风怒。二物相助。所以为益。以人事言。在上者施其泽以及下。在下者进其诚以奉上。是两相增益也。故曰益。

　　庶

　　众也。

　　叛

　　返也背也。

　　贯珠

　　贯。串也。言其相续不绝也。累累如贯珠然。

　　观日

　　谓兴废之源。诚在损益得失。故曰观日。

　　元龟

　　寿千岁。满尺二寸。预知未来吉凶祸福也。

　　黄龙谓荆公曰。凡操心所为之事。常要面前路径开阔。使一切人行得。始是大人用心。若也险隘不通。不独使他人不能行。兼自家亦无措足之地矣(章江集)。

　　荆公

　　姓王。名安石。字介甫。临川人。宋神宗熙宁三年拜为相。封荆国公。七年夏四月不雨。安石罢相。八年二月再拜为相。九年十二月致任。问道于黄龙南禅师。

　　黄龙曰。夫人语默举措。自谓上不欺天。外不欺人。内不欺心。诚可谓之得矣。然犹戒谨乎独居隐微之间。果无纤毫所欺。斯可谓之得矣(答荆公书)。

　　举措

　　上处置动作也。下安布施为也。

　　独居隐微

　　独者人所不知。而己所独知之地也。隐者暗处也。微者细事也。言幽暗之中。微细之事。迹虽未形。而几则已动。人虽不知。而己独知之。至此尤加戒谨也。

　　黄龙曰。夫长老之职。乃道德之器。先圣建丛林。陈纪纲。立名位。选择有道德衲子。命之曰长老者。将行其道德。非苟窃是名也。慈明先师尝曰。与其守道老死丘壑。不若行道领众于丛林。岂非善守长老之职者。则佛祖之道德存欤(与翠岩真书)。

　　黄龙谓隐士潘延之曰。圣贤之学。非造次可成。须在积累。积累之要。惟专与勤。屏绝嗜好。行之勿倦。然后扩而充之。可尽天下之妙(龙山广录)。

　　隐士

　　不贵为官。以道自乐。

　　潘延之

　　名兴。字延之。号清逸居士。问道于黄龙南禅师。

　　造次

　　急据苟且之时。

　　扩

　　推广之义。又引张也。

　　充

　　满也。

　　潘延之闻黄龙法道严密。因问其要。黄龙曰。父严则子敬。今日之规训。后日之模范也。譬治诸地。隆者下之。洼者平之。彼将登于千仞之山。吾亦与之俱。困而极于九渊之下。吾亦与之俱。伎之穷。妄之尽。彼则自休也。又曰。姁之妪之。春夏所以生育也。霜之雪之。秋冬所以成熟也。吾欲无言可乎(林间录)。

　　父严

　　马援征交趾。以书戒子侄曰。莫贪嗜好。勤学事业。子侄从而不敢违。故知子敬由父严也。

　　隆洼

　　谓天下之道。以适中为贵。过与不及俱不可也。下之平之。欲其损有余而益不足。务合中道也。

　　姁妪

　　上许御切。下衣遇切。阴阳相得。覆育万物。以气曰姁。以体曰妪。姁当作煦。出礼记。

　　黄龙室中有三关语。衲子少契其机者。脱有酬对。惟敛目危坐。殊无可否。延之益扣之。黄龙曰。已过关者。掉臂而去。从关吏问可否。此未透关者也(林间录)。

　　三关语

　　黄龙问龙庆闲云。人人有个生缘。上座生缘在甚么处。闲云。早晨吃白粥。至晚又觉饥。又问云。我手何如佛手。闲云。月下弄琵琶。又问云。我脚何似驴脚。闲云。鹭鸶立雪非同色。三十余年未有契其机者。脱有酬对。唯敛目危坐。由此丛林目为三关语。师自颂云。生缘断处伸驴脚。驴脚伸时佛手开。为报五湖参禅客。三关一一透将来。

　　脱有

　　或然之辞。

　　黄龙曰。道如山。愈升而愈高。如地。愈行而愈远。学者卑浅。尽其力而止耳。惟有志于道者。乃能穷其高远。其他孰与焉(记闻)。

　　孰与

　　下去声。及也。

　　黄龙曰。古之天地日月。犹今之天地日月。古之万物性情。犹今之万物性情。天地日月。固无易也。万物性情。固无变也。道何为而独变乎。嗟其未至者。厌故悦新。舍此取彼。犹适越者不之南而之北。诚可谓异于人矣。然徒劳其心。苦其身。其志愈勤。其道愈远矣(遁庵壁记)。

　　越

　　地名在绍兴府。

　　之

　　往也。

　　黄龙谓英邵武曰。志当归一。久而勿退。他日必知妙道所归。其或心存好恶。情纵邪僻。虽有志气如古人。予终恐不得见其道矣(壁记)。

　　英邵武

　　隆兴府泐潭洪英禅师。邵武陈氏子。嗣黄龙惠南禅师。

　　宝峰英和尚曰。诸方老宿。批判先觉语言。拈提公案。犹如捧土培泰山。掬水沃东海。然彼岂赖此以为高深耶。观其志在益之。而不自知非其当也(广录)。

　　公案

　　公者。乃圣贤一期之辙。天下通途之理。案者。即公府之案牍也。凡有天下者。未尝无公府。有公府。未尝无案牍。盖取为法。而治天下之不正。今佛祖机缘。目为公案者。亦犹是而已○愚按。批判拈颂。发明古人机用。勘验学者邪正。盖有不可少者。若夫脚跟未稳。道眼未明。住于此作活计。则流滞情识。碍道匪浅。故宝峰此语。乃宗匠为人解粘去缚。即妙喜欲入闽碎碧岩集板之意也。若缘此而屏弃公案。抑止拈颂。则正眼不开。差别不明。穿凿谬乱。触事面墙。何以为人天师范耶。

　　英邵武每见学者。恣肆不惧因果。叹息久之曰。劳生如旅泊。住则随缘。去则亡矣。彼所得能几何。尔辈不识廉耻。干犯名分。污渎示教。乃至如是。大丈夫志在恢弘祖道。诱掖后来。不应私擅己欲。无所避忌。谋一身之祸。造万劫之殃。三途地狱受苦者未是苦也。向袈裟下失却人身。实为苦也(壁记)。

　　旅泊

　　旅如客店暂住。岂能久居。泊如舟夜止歇。天晓复行。言其不常住也。

　　大丈夫

　　富贵不能淫。贫贱不能移。威武不能屈。此之谓大丈夫。语出孟子。

　　恢

　　大也。

　　诱掖

　　前导曰诱。傍秋曰掖。

　　忌

　　畏也。

　　媒

　　招也。

　　英邵武谓晦堂曰。凡称善知识。助佛祖扬化。使衲子回心向道移风易俗。固非浅薄者之所能为。末法比丘。不修道德。少有节义。往往苞苴肮𩪝。摇尾乞怜。追求声利于权势之门。一旦业盈福谢。天人厌之。玷污正宗。为师友累。得不太息。晦堂颔之。

　　比丘

　　梵语比丘。此云乞士。谓上乞诸佛之智以资慧命。下乞群生之食以资色身。比丘具五德。谓乞士。破恶。怖魔。净命。杀贼也。

　　苞苴

　　包裹奇物。奉献謟佞。以求托嘱也。

　　肮𩪝

　　体盘旋貌。汉书云。曲眉肮𩪝。倚立门傍也。

　　摇尾乞怜

　　如犬见人摇尾以媚之。求怜悯而已。小人謟佞亦犹是。

　　颔

　　点头而纳。口不言而心许也。

　　英邵武谓潘延之曰。古之学者治心。今之学者治迹。然心与迹。相去霄壤矣。

　　迹

　　有为功用曰迹。

　　英邵武谓真净文和尚曰。物暴长者必夭折。功速成者必易坏。不推久长之计。而造卒成之功。皆非远大之资。夫天地最灵。犹三载再闰。乃成其功。备其化。况大道之妙。岂仓卒而能辨哉。要在积功累德。故曰欲速则不达。细行则不失。美成在久。遂有终身之谋。圣人云。信以守之。敏以行之。忠以成之。事虽大而必济。昔喆侍者。夜坐不睡。以圆木为枕。小睡则枕转。觉而复起。安坐如故。率以为常。或谓用心太过。喆曰。我于般若缘分素薄。若不刻苦励志。恐为妄习所牵。况梦幻不真。安得为久长计。予昔在湘西。目击其操履如此。故丛林服其名。敬其德。而称之(灵源拾遗)。

　　真净文

　　隆兴府宝峰真净克文禅师。陕府闵乡郑氏子。嗣黄龙南禅师。南岳下十一世。

　　载

　　尔雅云。夏曰岁。取岁行一次也。商曰祀。取四时祭祀一终也。周曰年。取禾熟之意。唐虞曰载。取物终更始之义。已上俱年也。

　　再闰

　　闰月定四时而成岁也。张纯曰。三年一闰。天气小备。五年一闰。天气大备。盖闰月之不足。日之有余也。古者一年三百六十六日。分为十二月。每月三十日。一年共三百六十日。余剩六日。又六个月小。除六日为一岁。共余十二日。三岁共三十六日。闰一月还余六日在后。至二年余。二十四日。连前六日。共三十日。又闰一月是为三载。故易云五岁再闰。

　　敏

　　勤也。

　　喆侍者

　　潭州大沩真如慕喆禅师。抚州临川闻氏子。嗣翠岩真。南岳下十一世也。

　　觉

　　音教。睡腥曰觉。

　　般若

　　此云智慧也。

　　湘西

　　即湖广长沙府相阴湘潭县也。

　　真净文和尚。久参黄龙。初有不出人前之言。后受洞山请。道过西山。访杳城顺和尚。顺戏之曰。诸葛昔年称隐者。茅庐坚请出山来。松华若也沾春力。根在深岩也着开。真净谢而退(顺语录)。

　　香城顺

　　西山香城景顺禅师。蜀州人也。嗣黄龙南禅师。乃坐脱于香城。

　　诸葛

　　诸葛亮。字孔明。琅玡人。躬耕于南阳之西卧龙岗。与徐庶为友。时刘玄德屯兵于新野。庶见之告曰。诸葛孔明卧龙也。将军盍往见之。此人可以就见。不可以屈。由是玄德遂诣亮所。凡三往而从之。遂拜为军师。后为蜀汉相。

　　真净举广道者。住五峰。舆议广疏拙无应世才。逮广住持。精以治己。宽以临众。未几百废具举。衲子往来竞争喧传。真净闻之曰。学者何易毁誉邪。予每见丛林窃议曰。那个长老行道安众。那个长老不侵用常住。与众同甘苦。夫称善知识。为一寺之主。行道安众。不侵常住。与众甘苦。固当为之。又何足道。如士大夫做官。为国安民。乃曰我不受赃。不扰民。且不受赃不扰民。岂分外事耶(山堂小参)。

　　广道者

　　瑞州九峰希广禅师。西蜀梓州人。师慈仁惠物。不寻细检。故丛林号为广无心。嗣真净克文禅师。南岳下十二世也。

　　舆

　　众也。

　　分外事

　　官受爵于国。牧民正国岂为奇特。夫为善知识者。主丛林。兴教化。安众克己。不干常住。正宜如此。岂分外事耶。

　　真净住归宗。每岁化主纳疏。布帛云委。真净视之颦蹙。已而叹曰。信心膏血。予惭无德。何以克当(李商老日涉记)。

　　云委

　　积聚如云也。

　　真净曰。末法比丘。鲜有节义。每见其高谈阔论。自谓人莫能及。逮乎一饭之惠。则始异而终辅之。先毁而后誉之。求其是曰是非曰非。中正而不隐者少矣(壁记)。

　　真净曰。比丘之法。受用不宜丰满。丰满则溢。称意之事不可多谋。多谋终败。将有成之。必有坏之。予见黄龙先师。应世四十年。语默动静。未尝以颜色礼貌文才。牢笼当世衲子。唯确有见地。履实践真者。委曲成褫之。其慎重真得古人体裁。诸方罕有伦比。故今日临众。无不取法(日涉记)。

　　委曲

　　俯而就之。方便以成其德故也。

　　褫

　　音池。成就也。

　　体裁

　　格式也。

　　真净住建康保宁。舒王斋䞋素缣。因问侍僧。此何物。对曰。纺丝罗。真净曰。何用。侍僧曰。堪做袈裟。真净指所衣布伽黎曰。我寻常披此。见者亦不甚嫌恶。即令送库司。估卖供众。其不事服饰如此(日涉记)。

　　舒王

　　宋徽宗。进荆公为舒王也。荆公熙宁间拜为相。作务新法病民。其子王雱为崇正殿大学士。因父佐务新法必行。雱卒。父罢相。晏闲间如梦寐。见一鬼使。领雱荷铁枷泣于公前曰。因父务新法所致。公问使乞解。使曰。建寺饭僧可免。公遂于金陵田地。舍宅为寺。赐额保宁。请真净主之。

　　缣

　　音兼。绢也。

　　袈裟

　　具云迦罗沙曳。此云不正色。亦名离尘服。

　　伽黎

　　名杂碎衣。以条数多故。大衣分三品。九条十一条十三条名下品。十五条十七条十九条名中品。二十一条二十三条二十五条名上品。

　　估

　　卖也价也。

　　事

　　好也。

　　真净谓舒王曰。日用是处力行之。非则固止之。不应以难易移其志。苟以今日之难。掉头弗顾。安知他日不难于今日乎(日涉记)。

　　真净闻一方有道之士化去。恻然叹息。至于泣涕。时湛堂为侍者。乃曰。物生天地间。一兆形质。枯死残蠹。似不可逃。何苦自伤。真净曰。法门之兴。赖有德者振之。今皆亡矣。丛林衰替。用此可卜(日涉记)。

　　湛堂

　　隆兴府泐潭湛堂文准禅师。兴元府梁氏子。嗣真净文禅师。南岳下十三世也。

　　兆

　　形显之义。

　　枯死

　　枯老死灭。残缺蠹损也。

　　禅林宝训合注卷第一

　　音切

　　蠹丁护切　节子结切　葺七入切　裨补移切　浇公尧切　鸩除禁切　绨徒兮切　躄婢亦切　訾子尔切　邸都礼切　翮谐革切　倨九鱼切　雘于缚切　猥于隗切　砺力制切　慊口恬切　咨子辞切　糅粈音　溽如属切　蹙子六切　頞遏音　夯呼讲切　洼乌华切　伎巨寄切　喆除列切　缣古廉切　肮口朗切　脏子朗切
卍新纂续藏经第 64 册 No. 1263 禅林宝训合注


　　禅林宝训合注卷第二

　　虎林澄远居士张文宪程叔甫参阅

　　湛堂准和尚。初参真净。常炙灯帐中看读。真净呵曰。所谓学者。求治心也。学虽多。而心不治。纵学而奚益。而况百家异学。如山之高。海之深。子若为尽之。今弃本逐末。如贱使贵。恐妨道业。直须杜绝诸缘。当求妙悟。他日观之。如推门入臼。故不难矣。湛堂即时屏去所习。专注禅观。一日闻衲子读诸葛孔明出师表。豁然开悟。凝滞顿释。辩才无碍。在流辈中。鲜有过者。

　　杜

　　断也塞也。

　　注

　　灌注也。如瓶注水。使心不乱也。

　　出师表

　　诸葛武侯。受顾命。辅后主。七擒孟获。已定南方。乃出师伐魏。临行遗表于后主。

　　湛堂曰。有道德者乐于众。无道德者乐于身。乐于众者长。乐于身者亡。今称住持者。多以好恶临众。故众人拂之。求其好而知其恶。恶而知其好者鲜矣。故曰与众同忧乐。同好恶者。义也。义之所在。天下孰不归焉(二事癞可赘疣集)。

　　好恶

　　好人之所恶。恶人之所好。是为拂人之性。灾必逮夫身。

　　拂

　　逆也。

　　湛堂曰。道者古今正权。善弘道者。要在变通。不知变者。拘文执教。滞相殢情。此皆不达权变。故僧问赵州。万法归一。一归何处。州云。我在青州做领布衫重七斤。谓古人不达权变。能若是之酬酢。圣人云。幽谷无私。遂致斯响。洪钟虡受。扣无不应。是知通方上士。将返常合道。不守一而不应变也(与李商老书)。

　　殢

　　系替二音。极困也。滞也。

　　僧问

　　僧问处名偏辟问。州答处名信手拈来无意路话。又谓放风前箭。转格外机。须向言前领旨。句外明宗。不可寻言逐句。妄生揆度。赵州已至不立玄危。平坦之地。了无佛法身心。凡酬酢信口开合。皆无情识。不可较量也。故雪窦颂曰。偏辟曾挨老古锥。七斤衫重少人知。而今掷向西湖里。下载清风付与谁。

　　赵州

　　赵州观音院从谂禅师。曹州郝氏子。嗣南泉普愿禅师。声传大夏。名闻九州。寿一百二十岁。

　　酬酢

　　下音昨。客报主曰酢。主答客曰酬。

　　虡

　　音巨。谓飞虡。天上神兽。鹿头龙身。说文云。钟鼓之柎也。饰为猛兽。释名曰。横曰栒。纵曰虡。

　　湛堂曰。学者求友。须是可为师者。时中长怀尊敬。作事取法。期有所益。或智识差胜于我。亦可相从。警所未逮。万一与我相似。则不如无也(宝峰实录)。

　　差

　　楚宜切。略也。

　　湛堂曰。祖庭秋晚。林下人不为嚣浮者。固自难得。昔真如住智海。尝言在湘西道吾时。众虽不多。犹有老衲数辈。履践此道。自大沩来此。不下九百僧。无七五人会我说话。予以是知。得人不在众多也(实录)。

　　秋晚

　　末运之际。法道凋零。

　　湛堂曰。惟人履行。不可以一酬一诘。固能尽知。盖口舌辩利者。事。或未可信。辞语拙讷者。理。或不可穷。虽穷其辞。恐未穷其理。能服其口。恐未服其心。惟人难知。圣人所病。况近世衲子。聪明不务通物情。视听多只伺过隙。与众违欲与道乖方。相尚以欺相冒以诈。使佛祖之道。靡靡而愈薄。殆不可救矣(答鲁直书)。

　　讷

　　言迟也。

　　尚

　　加也。

　　冒

　　蒙昧也。

　　殆

　　乃也危也。

　　湛堂谓妙喜曰。像季比丘。外多狥物。内不明心。纵有弘为。皆非究竟。盖所附卑猥而使然。如搏牛之䖟。飞止数步。若附骥尾。便有追风逐日之能。乃依托之胜也。是故学者。居必择处。游必就士。遂能绝邪僻。近中正闻正言也。昔福严雅和尚。每爱真如喆标致可尚。但未知所附者何人。一日见与大宁宽。蒋山元。翠岩真偕行。雅喜不自胜。从容谓喆曰。诸大士法门龙象。子得从之游。异日支吾道之倾颓。彰祖教之利济。固不在予之多嘱也(日涉记)。

　　骥尾

　　参逐人行。曰附骥尾。谓苍蝇之飞不可数步。托于骥尾。乃能千里之达也。

　　福严雅

　　泽州福严良雅禅师。嗣洞山守初。青原下八世也。

　　大宁宽

　　洪州大宁道宽禅师。嗣石霜楚禅师。南岳下十一世也。

　　蒋山元

　　蒋山赞元禅师。婺州义乌人。傅大士之裔。嗣石霜禅师。

　　偕

　　同也并也。

　　龙象

　　水中力大。龙也。陆中有威。象也。巨德以喻之者。言其有力而托。有威而可习故也。

　　支

　　撑持也。

　　湛堂谓妙喜曰。参禅须要识虑高远。志气超迈。出言行事。持信于人。勿随势利苟枉。自然不为朋辈描摸。时所上下也(宝峰记闻)。

　　上下

　　时人以名利为上。师今不爱名利。故不为时上。时人以庸鄙为下。师今操道德。故不为时下也。

　　湛堂曰。予昔同灵源。侍晦堂于章江寺。灵源一日与二僧入城。至晚方归。晦堂因问今日何往。灵源曰。适往大宁来。时死心在旁。厉声呵曰。参禅欲脱生死。发言先要诚实。清兄何得妄语。灵源面热不敢对。自尔不入城郭。不妄发言。予固知灵源死心。皆良器也(日涉记)。

　　死心

　　隆兴府黄龙死心悟新禅师。韶州黄氏子。嗣黄龙祖心禅师。南岳下十三世也。

　　良器

　　良。大也。灵源知过必改。死心正而不屈。

　　湛堂曰。灵源好阅经史。食息未尝少憩。仅能背讽乃止。晦堂因呵之。灵源曰。尝闻用力多者收功远。故黄太史鲁直曰。清兄好学。如饥渴之嗜饮食。视利养纷华若恶臭。盖其诚心自然。非特尔也(赘疣集)。

　　憩

　　息也。

　　黄太史

　　讳庭坚。字鲁直。号山谷居士。得法于黄龙祖心禅师。

　　特尔

　　天性如此。非故强为。

　　灵源清和尚。住舒州太平。每见佛眼临众周密。不甚失事。因问其要。佛眼曰。用事宁失于宽。勿失于急。宁失于略。勿失于详。急则不可救。详则无所容。当持之于中道。待之以含缓。庶几为临众行事之法也(拾遗)。

　　灵源谓长灵卓和尚曰。道之行固自有时。昔慈明放意于荆楚间。含耻忍垢。见者忽之。慈明笑而已。有问其故。对曰。连城与瓦砾相触。予固知不胜矣。逮见神鼎后。誉播丛林。终起临济之道。嗟乎。道与时也。苟可强乎(笔帖)。

　　长灵卓

　　东京天宁长灵守卓禅师。泉州庄氏子。嗣灵源清禅师。南岳十四世。

　　连城

　　赵有卞和璧。秦昭王欲以十二连城贸之。赵遣相如送之入秦。相如视秦王惟有爱璧之心。而无割城之意。乃诈曰。璧有瑕。请示之。玉授璧与相如。如将璧却倚柱立。怒发冲冠。谓曰。臣闻布衣之交。尚不忍相欺。况大国乎。王若急臣。臣头璧俱碎于柱。王恐璧碎。使人扶相如起。

　　砾

　　小石也。

　　神鼎

　　潭州神鼎洪諲禅师。襄水扈氏子。嗣首山念禅师。南岳下九世。寻常一衲。以度寒暑。后隐衡岳。有一贵豪来山游。见师气貌闲静。一钵无余。遂拜请住神鼎。十年枯淡。室无升米。一钵挂壁。日收盏饭。一枯木床为法座。残僧数辈围之。始终如此。后宗风大振。门弟子气吞诸方。由是慈明。发长不剪。敝衣而特往见鼎。鼎曰。汾阳有西河师子是否。慈明指后厉声曰。屋倒矣。鼎回顾相视。慈明坐脱只履而视之。鼎老忘问。又失公所在。慈明遂整衣且行且日。见面不如闻名。遂去。鼎遣人追之不返。鼎叹曰。汾阳有此儿也。慈明自此名重四方。

　　灵源谓黄太史曰。古人云。抱火措于积薪之下。而𥨊其上。火未及然。固以为安。此诚喻安危之机死生之理。明如杲日。间不容发。夫人平居燕处。罕以生死祸患为虑。一旦事出不测。方顿足扼腕而救之。终莫能济矣(笔帖)。

　　古人云

　　汉文帝六年。淮南厉王长谋反。废处蜀郡。嗔恚不食死。梁太傅贾谊上疏曰。臣窃惟事势。可为痛哭者一。可为流涕者二。可为长太息者六。若其他背理而伤道者。难遍以疏举。进言者皆言。天下已安已治矣。臣独以为未也。曰安且治者。非愚则谀。皆非事实知治乱之体者也。夫抱火厝之积薪之下。而𥨊其上。火未及燃。固为之安。方今之势。何以异此。本未外逆。首尾衡决。国制抢攘。非甚有纪。陛下可不壹令臣。得熟数之于前。因陈治安之䇿。试详择焉。

　　扼腕

　　上持也。下手腕也。谓趺脚捶胸。以手持腕。救之晚矣。

　　灵源谓佛鉴曰。凡接东山师兄书。未尝言世谛事。唯丁宁忘躯弘道。诱掖后来而已。近得书云。诸庄旱损。我总不忧。只忧禅家无眼。今夏百余人。室中举个狗子无佛性话。无一人会得。此可为忧。至哉斯言。与忧院门不办。怕官人嫌责。虑声位不扬。恐徒属不盛者。实霄壤矣。每念此称实之言。岂复得闻。吾侄为嫡嗣。能力振家风。当慰宗属之望。是所切祷(蟾侍者日录)。

　　灵源曰。磨砻砥砺。不见其损。有时而尽。种树蓄养。不见其益。有时而大。积德累行。不知其善。有时而用。弃义背理。不知其恶。有时而亡。学者果熟计而履践之。成大器。播美名。斯今古不易之道也(笔帖)。

　　磨砻

　　全篇出汉书枚乘传。乃谏吴王之言也。

　　灵源谓古和尚曰。祸福相倚。吉凶同域。惟人自召。安可不思。或专己之喜怒而隘于含容。或私心靡费而从人之所欲。皆非住持之急。兹实恣肆之攸渐。祸害之基源也(笔帖)。

　　古和尚

　　惠古禅师。嗣灵源清禅师。南岳下十四世。

　　相倚

　　背向之义。谓背之则祸生。向之则福长也。

　　同域

　　美恶之义。德美则吉。性暴则凶。谓心者众妙之门。群灵之府。升降之源。祸福之本也。

　　靡费

　　奢侈也。

　　攸渐

　　始终之义。

　　灵源谓伊川先生曰。祸能生福。福能生祸。祸生于福者。缘处灾危之际。切于思安。深于求理。遂能祗畏敬谨。故福之生也宜矣。福生于祸者。缘居安泰之时。纵其奢欲。肆其骄怠。尤多轻忽侮慢。故祸之生也宜矣。圣人云。多难成其志。无难丧其身。得乃丧之端。丧乃得之理。是知福不可屡侥幸。得不可常觊觎。居福以虑祸。则其福可保。见得而虑丧。则其得必臻。故君子安不忘危。理不忘乱者也(笔帖)。

　　伊川

　　姓程。名颐。字正叔。号伊川。河南人。问道于灵源禅师。

　　祗

　　谨也恭也。

　　侮

　　轻慢也。

　　屡

　　频也数也。

　　侥幸

　　上不当求而求之。下不当得而得之。

　　觊觎

　　上音冀。下音俞。希望欲得也。

　　灵源谓伊川先生曰。夫人有恶其迹。而畏其影。却背而走者。然走愈急。迹愈多。而影愈疾。不如就阴而止。影自灭而迹自绝矣。日用明此。可坐进斯道(笔帖)。

　　恶迹畏影

　　此篇言舍妄归真。不起生灭心也。所行之事喻迹。起生灭心喻影。背走。喻舍妄归真。就阴。喻显妄明真。所谓扬汤止沸。不如釜底抽薪。

　　灵源曰。凡住持位过其任者。鲜克有终。盖福德浅薄。量度狭隘。闻见鄙陋。又不能从善务义以自广而致然也(日录)。

　　过任

　　德薄而位尊。任重而福浅。

　　自广

　　自广其德量闻见也。

　　灵源闻觉范贬窜岭海。叹曰。兰植中涂。必无经时之翠。桂生幽壑。终抱弥年之丹。古今才智丧身。谗谤罹祸者多。求其与世浮沉。能保其身者少。故圣人言。当世聪明深察。而近于死者。好议人者也。博辩宏大。而危其身者。好发人之恶也。在觉范有之矣(章江集)。

　　觉范

　　瑞州清源寺。慧洪觉范禅师。本郡彭氏子。嗣真净文禅师。南岳下十三世。博览群书。有大辩才。作林间录。僧宝传也。

　　弥

　　远也。

　　浮沉

　　上现也。下隐也。

　　圣人言

　　史记。孔子适周见老子。老子曰。吾闻富贵者送人以财。仁者送人以言。吾虽不能富贵。而窃仁者之号。今送子以言也。当今之士。聪明深察而近于死者。好讥议人者也。博辩宏远而危其身者。好发人之恶也。为人臣子。可不慎乎。

　　灵源谓觉范曰。闻在南中。时究楞严。特加笺释。非不肖所望。盖文字之学。不能洞当人之性源。徒与后学障先佛之智眼。病在依他作解。塞自悟门。资口舌则可胜浅闻。廓神机终难极妙证。故于行解多致参差。而日用见闻。尤增隐昧也(章江集)。

　　笺

　　传之未尽曰笺。

　　参差

　　不齐之貌。乃言行相违也。

　　灵源曰。学者举措不可不审。言行不可不稽。寡言者未必愚。利口者未必智。鄙朴者未必悖。承顺者未必忠。故善知识。不以辞尽人情。不以意选学者。夫湖海衲子。谁不欲求道。于中悟明见理者千百无一。其间修身励行。聚学树德。非三十年而不能致。偶一事过差。而丛林弃之。则终身不可立。夫耀乘之珠。不能无颣。连城之璧宁免无瑕。凡在有情。安得无咎。夫子圣人也。犹以五十学易。无大过为言。契经则曰。不怕念起。惟恐觉迟。况自圣贤已降。孰无过失哉。在善知识曲成。则品物不遗矣。故曰巧梓顺轮桷之用。枉直无废材。良御适险易之宜。驽骥无失性。物既如此。人亦宜然。若进退随爱憎之情。离合系异同之趣。是由舍绳墨而裁曲直。弃权衡而较重轻。虽曰精微。不能无谬矣。

　　言行

　　言乃行之实。行乃言之表。

　　鄙朴

　　诚实也。

　　辞尽下

　　唐德宗贞元十年。兵部侍郎陆贽谏曰。明王不可以辞尽人情。不可以意选进士。进退随憎爱之情。离合系异同之趣。是由舍绳墨而意裁曲直。弃权衡而手揣重轻。虽日精微。不能无谬。

　　耀乘珠

　　魏惠王曰。寡人有径寸之珠。照车前后。各十二乘者数枚。齐王曰。吾有四臣。照千里之外。岂特十二乘也。魏王有愧色。

　　学易

　　圣人虽生知。未尝自言无大过。虽是谦辞。而道理实无穷尽也。学易则明乎吉凶消长之理。进退存亡之道。故圣人冀永年之穷经。庶所行之无咎。

　　契经

　　梵语修多罗。此云契经。谓契理契机。乃契理合机之教。

　　品物

　　言高低大小利钝之人。不可遗弃也。

　　巧梓轮桷之用

　　梓。木匠也。轮。车轮也。桷。榱桷也。盖巧梓用木之际。随其木性而用之。枉者可以为轮。直者可以为桷。使不废其材也。昔齐桓公读书于堂上。轮扁斫轮于堂下。释凿而问曰。敢问君之所读者何书。公曰。圣人之言也。扁曰。圣人在乎。公曰。圣人死矣。扁曰。然君所读者槽粕耳。公怒曰。寡人读书。轮人安得讥乎。有说则可。无说则死。扁曰。以臣事观之。臣当斫轮。徐则甘而不固。疾则苦而不入。不徐不疾。得之于心。应之于手。口不能言。有数存焉。臣不能谕臣之子。子不能受之于臣。臣年七十而老斫轮。古之斫轮者。与其不可传而死者多矣。故君之所读者槽粕耳。桓公大喜。出庄子。

　　良御

　　使马之人也。善使马者。称而作之。

　　驽骥

　　上即钝马也。下即良马。

　　失性

　　各得迟疾之宜。使不失其所赋性也。

　　绳墨

　　梓人所用者也。木若得之。则曲直分明而见矣。

　　灵源曰。善住持者。以众人心为心。未尝私其心。以众人耳目为耳目。未尝私其耳目。遂能通众人之志。尽众人之情。夫用众人之心为心。则我之好恶。乃众人好恶。故好者不邪。恶者不谬。又安用私托腹心。而甘服其謟媚哉。既用众人耳目为耳目。则众人聪明。皆我聪明。故明无不鉴。聪无不闻。又安用私托耳目。而固招其蔽惑邪。夫布腹心。托耳目。惟贤达之士。务求己过。与众同欲。无所偏私。故众人莫不归心。所以道德仁义流布遐远者宜其然也。而愚不肖之意务求人之过。与众违欲。溺于偏私。故众人莫不离心。所以恶名险行。传播遐远者。亦宜其然也。是知住持人。与众同欲。谓之贤哲。与众违欲。谓之庸流。大率布腹心。托耳目之意有殊。而善恶成败。相返如此。得非求过之情有异。任人之道不同者哉。

　　庸流

　　心不存慎终之规。口不吐训格之言。不择人以托身。不立行以自定。见小措大。而不知所务。从物而流。不知所执。故曰庸流。

　　灵源曰。近世作长老。涉二种缘。多见智识不明。为二风所触。丧于法体。一应逆缘。多触衰风。二应顺缘。多触利风。既为二风所触。则喜怒之气交于心。郁勃之色浮于面。是致取辱法门。讥诮贤达。惟智者善能转为摄化之方。美导后来。如琅玡和尚。往苏州。看范希文。因受信施及千余缗。遂遣人阴计在城诸寺僧数。皆密送钱。同日为众檀设斋。其即预辞范公。是日侵蚤发船逮天明众知已去。有追至常州而得见者。受法利而回。观此老一举。使姑苏道俗。悉起信心。增深道种。此所谓转为摄化之方。与夫窃法位。苟利养。为一身之谋者。实霄壤也(与德和尚书)。

　　勃

　　色变也。

　　诮

　　才笑切。以言相责也。

　　琅玡

　　徐州琅玡广照慧觉禅师。洛阳人。嗣汾阳昭禅师。南岳下十世。

　　范希文

　　姓范。名仲淹。字希文。汝南人。宋仁宗庆历中。拜为参知政事。谥文正。

　　缗

　　音民。钱串也。

　　文正公谓琅玡曰。去年到此。思得林下人可语者。尝问一吏。诸山有好僧否。吏称北寺瑞光希茂二僧为佳。予曰。此外诸禅律中别无耶。吏对予曰。儒尊士行。僧论德业。如希茂二人者。三十年蹈不越阃。衣惟布素。声名利养。了无所滞。故邦人高其操履而师敬之。若其登座说法。代佛扬化。机辩自在。称善知识者。非顽吏能晓。逮暇日访希茂二上人。视其素行。一如吏言。予退思旧称苏秀好风俗。今观老吏。尚能分君子小人优劣。况其识者邪。琅玡曰。若吏所言。诚为高议。请记之以晓未闻(琅玡别录)。

　　瑞光

　　寺有四瑞。谓钟鼓自鸣。宝塔放光。瑞竹交加。白龟听法。故称曰瑞光。即今之卧佛寺也。

　　蹈

　　行也。

　　阃

　　门限也。

　　上人

　　内有智德。外有胜行。在人之上。故称上人。

　　秀

　　即嘉兴府。

　　灵源曰。钟山元和尚。平生不交公卿。不苟名利。以卑自牧。以道自乐。士大夫初勉其应世。元曰。苟有良田。何优晚成。第恐乏才具耳。荆公闻之曰。色斯举矣。翔而后集。在元公得之矣(赘疣集)。

　　以卑自牧

　　象曰。谦谦君子。卑以自牧也。卑者谦之至也。谓君子以自谦自卑之道。自牧自处也。

　　色斯举矣

　　鸟之为物也。见人颜色不善。则飘然而逝。回翔审视。至弹射不惊之处。而后下之。世人见机而作。亦当如此。

　　灵源曰。先哲言。学道悟之为难。既悟守之为难。既守行之为难。今当行时。其难又过于悟守。盖悟守者。精进坚卓。勉在己躬而已。惟行者必等心死誓。以损己益他为任。若心不等。誓不坚。则损益倒置。便堕为流俗阿师。是宜祗畏灵源曰。东山师兄。天资特异。语默中度。寻常出示语句。其理自胜。诸方欲效之。不诡俗则淫陋。终莫能及。求于古人中亦不可得。然犹谦光导物。不啻饥渴。尝曰。我无法宁克勤诸子。真法门中罪人矣。

　　淫

　　流荡之过也。

　　谦光

　　位愈高而心愈下。则尊而且光。

　　灵源道学行义。纯诚厚德。有古人之风。安重寡言。尤为士大夫尊敬。尝曰。众人之所忽。圣人之所谨。况为丛林主。助宣佛化。非行解相应。讵可为之。要在时时检责。勿使声名利养。有萌于心。傥法令有所未孚。衲子有所未服。当退思修德。以待方来。未见有身正而丛林不治者。所谓观德人之容。使人之意消。诚实在兹(记闻)。

　　纯诚

　　精一无杂曰纯。真实无妄曰诚。

　　傥

　　或然之辞。

　　孚

　　信也。

　　灵源谓圆悟曰。衲子虽有见道之资。若不深蓄厚养。发用必峻暴。非特无补教门。将恐有招祸辱。圆悟禅师曰。学道存乎信。立信在乎诚。存诚于中。然后俾众无惑。存信于己。可以教人无欺。惟信与诚。有补无失。是知诚不一。则心莫能保。信不一。则言莫能行。古人云。衣食可去。诚信不可失。惟善知识。当教人以诚信。且心既不诚。事既不信。称善知识可乎。易曰。惟天下至诚。遂能尽其性。能尽其性。则能尽人之性。而自既不能尽于己。欲望尽于人。众必绐而不从。自既不诚于前。而曰诚于后。众必疑而不信。所谓割发宜及肤。剪爪宜侵体。良以诚不至则物不感。损不至则益不臻。盖诚与信。不可斯须去己也明矣(与虞察院书)。

　　圆悟

　　成都府昭觉寺。佛果克勤禅师。彭州骆氏子。嗣五祖演禅师。

　　保

　　全守曰保。

　　诚信

　　心实曰诚。乃信之体也。言实曰信。方诚之用也。

　　惟天下至诚

　　能尽其性。则能尽人之性。能尽人之性。则能尽物之性。能尽物之性。则可以赞天地之化育。可以赞天地之化育。则可以与天地参矣。注曰。性者德无不实。理无不具。故无人欲之私。能尽者知之无不明。处之无不当。天地至诚者。言圣人之德。天下莫能加也。赞。犹助也。参者。与天地并立而为三。

　　绐

　　欺慢也。

　　斯须

　　暂时也。

　　圆悟曰。人谁无过。过而能改。善莫大焉。从上皆称改过为贤。不以无过为美。故人之行事。多有过差。上智下愚。俱所不免。唯智者能改过迁善。而愚者多蔽过饰非。迁善则其德日新。是称君子。饰过则其恶弥着。斯谓小人。是以闻义能徙。常情所难。见善乐从。贤德所尚。望公相忘于言外可也(与文主簿)。

　　过恶

　　无心失理曰过。有心害理曰恶。

　　饰非

　　人有过非。恐人知之。以巧言自饬。欲免过而誉其善。

　　义能徙

　　徙者。移也。孔子曰。德之不修。学之不讲。闻义不能徙。不善不能改。是吾忧也。尹氏曰。德必修而后成。学必讲而后明。见义能徙。改过无吝。此四者日新之要。苟未能之。圣人犹忧之。况学者乎。

　　圆悟曰。先师言。做长老有道德感人者。有势力服人者。犹如鸾凤之飞。百禽爱之。虎狼之行。百兽畏之。其感服则一。其品类固霄壤矣(赘疣集)。

　　圆悟谓隆藏主曰。欲理丛林。而不务得人之情。则丛林不可理。务得人之情而不勤于接下。则人情不可得。务勤接下而不辨贤不肖。则下不可接。务辨贤不肖。而恶言其过。悦顺其己。则贤不肖不可辨。惟贤达之士。不恶言过。不悦顺己。惟道是从。所以得人情而丛林理矣(广录)。

　　隆藏主

　　平江府。虎丘绍隆禅师。和之含山人。嗣圆悟勤禅师。南岳下十五世。

　　圆悟曰。住持以众智为智。众心为心。恒恐一物不尽其情。一事不得其理。孜孜访纳。惟善是求。当问理之是非。讵论事之大小。若理之是。虽靡费大。而作之何伤。若事之非。虽用度小。而除之何害。盖小者大之渐。微者着之萌。故贤者慎初。圣人存戒。涓涓不遏。终变桑田。炎炎靡除。卒燎原野。流煽既盛。祸灾已成。虽欲救之。固无及矣。古云。不矜细行。终累大德。此之谓也(与佛智书)。

　　智

　　分别是非曰智。又知也。妙众理而宰万物也。

　　孜孜

　　切切也。汲汲也。

　　遏

　　止也。

　　炎

　　小火之貌。

　　原

　　广平曰原。

　　煽

　　大火也。

　　不矜细行

　　书云。乌乎夙夜。罔或不谨。不矜细行。终累大德。为山九仞。功亏一篑。注曰。或犹言万一也。吕氏曰。此是勤德工夫。或之一字。最有意味。一暂止息。则非勤德也。矜者持也。细行者。小事也。

　　累

　　去声。事相缘及。

　　圆悟谓元布袋曰。凡称长老之职。助宣佛化。常思以利济为心。行之而无矜。则所及者广。所济者众。然一有矜己逞能之心。则侥幸之念起。而不肖之心生矣(双林石刻下出云门庵集)。

　　元布袋

　　台州护国寺。此庵景元禅师。永嘉南溪张氏子。嗣圆悟禅师。南岳下十五世。

　　圆悟谓妙喜曰。大凡举措。当谨终始。故善作者必善成。善始者必善终。谨终如始。则无败事。古云。惜乎衣未成而转为裳。行百里之半于九十。斯皆叹有始而无终也。故曰。靡不有初。鲜克有终。昔晦堂老叔曰。黄檗胜和尚。亦奇衲子。但晚年谬耳。观其始。得不谓之贤(云门庵集)。

　　黄檗胜

　　瑞州黄檗山惟胜禅师。潼州罗氏子。嗣黄龙南禅师。南岳下十二世。

　　得

　　岂也。

　　圆悟谓佛鉴曰。白云师翁。动用举措。必稽往古。尝曰。事不稽古。谓之不法。予多识前言往行。遂成其志。然非特好古。盖今人不足法。先师每言。师翁执古。不知时变。师翁曰。变故易常。乃今人之大患。予终不为也(蟾和尚日录)。

　　佛鉴

　　舒州太平寺。佛鉴慧勤禅师。本郡江氏子。嗣五祖演禅师。南岳下十四世。

　　前言往行

　　易大畜卦象曰。天在山中大畜。君子多识前言往行以畜其德。注曰。前言往行。是古圣之言行也。观其言。察其行。以成德。乃大畜之义。畜。积成也。

　　故常

　　古人不更之常道也。

　　佛鉴勤和尚。自太平迁智海。郡守曾公元礼闻孰可继住持。佛鉴举昺首座。公欲得一见。佛鉴曰。昺为人刚正。于世邈然。无所嗜好。请之犹恐弗从。讵肯自来耶。公固邀之。昺曰。此所谓呈身长老也。竟逃于司空山。公顾谓佛鉴曰。知子莫若父。即命诸山坚请。抑不得已而应命(蟾侍者日录)。

　　昺首座

　　韶州南华智昺禅师。蜀川永康人。为人严厉。时号昺铁面。嗣佛鉴勤禅师。南岳下十五世。

　　呈身

　　先见其身。后任住持也。

　　长老

　　耆德之称。了达法性。内有智德。使学者尊从。故曰长老也。

　　抑

　　发语之辞。

　　佛鉴谓询佛灯曰。高上之士。不以名位为荣。达理之人。不为抑挫所困。其有承恩而效力。见利而输诚。皆中人以下之所为(日录)。

　　询佛灯

　　浙江湖州府安吉州。何山佛灯守询禅师。本郡史氏子。嗣佛鉴勤禅师。南岳下十五世也。

　　挫

　　摧折也。

　　效

　　献也尽也。

　　输诚

　　尽敬之貌。

　　佛鉴谓昺首座曰。凡称长老。要须一物无所好。一有所好。则被外物贼矣。好嗜欲。则贪爱之心生。好利养。则奔竞之念起。好顺从。则阿谀古人合。好胜负。则人我之山高。好掊克。则嗟怨之声作。总而穷之。不离一心。心若不生。万法自泯。平生所得。莫越于斯。汝宜勉旃。规正来学(南华石刻)。

　　贼

　　侵害。

　　爱

　　心之缠绵不已曰爱。

　　阿谀

　　上卑屈也。下謟诈也。

　　掊克

　　聚敛也。谓刻剥民财也。

　　旃

　　之也。

　　佛鉴曰。先师节俭。一钵囊鞋袋。百缀千补。犹不忍弃置。尝曰。此二物相从出关。仅五十年矣。讵肯中道弃之。有泉南悟上座。送褐布裰。自言得之海外。冬服则温。夏服则凉。先师曰。老僧寒有柴炭纸衾。热有松风。蓄此奚为。终却之(日录)。

　　缀

　　补衲也。

　　褐

　　褐毛布裰。冰火二鼠之毛。所织之布也。火鼠入火不焚。毛长尺许。所谓火浣布是也。冰鼠者。北方有冰厚百尺。有鼠在下。但食冰。毛长数寸。可以为布。二事合成。冬暖夏凉。出神异记。

　　佛鉴曰。先师闻真净迁化。设位办供。哀哭过礼。叹曰。斯人难得。见道根柢。不带枝叶。惜其早亡。殊未闻有继其道者。江西丛林。自此寂寥耳(日录)。

　　佛鉴曰。先师言。白云师翁。平生疏通无城府。顾义有可为者。踊跃以身先之。好引拔贤能。不喜附离苟合。一榻翛然。危坐终日。尝谓凝侍者曰。守道安贫。衲子素分。以穷达得丧移其所守者。未可语道也(日录)。

　　疏通

　　能知远古书籍也。又胸次岸谷。海纳山容。无彼此之念也。

　　城府

　　遮蔽之义。谓外无城郭。内无府库。无外内之堤防也。

　　踊跃

　　见义合理。踊跃而前进也。

　　附离苟合

　　胜利则依附。害则离去。苟合者。不遵理义。而苟且迎合也。

　　翛

　　音肖。鸟之孤飞也。又自如也。

　　佛鉴曰。为道不忧。则操心不远。处身常逸。则用志不大。古人历艰难。尝险阻。然后享终身之安。盖事难则志锐。刻苦则虑深。遂能转祸为福。转物为道。多见学者逐物而忘道。背明而投暗。于是饰己之不能。而期人以为智。强人之不逮。而侮人以为高。以此欺人。而不知有不可欺之先觉。以此掩人。而不知有不可掩之公论。故自智者人愚之。自下者人高之。惟贤者不然。谓事散而无穷。能涯而有尽。欲以有尽之智。而周无穷之事。则识有所偏。神有所困。故于大道必有所阙焉(与秀紫芝书)。

　　锐

　　锋利深入之貌。

　　虑深

　　不入虎穴。焉得虎子。学者不可以世事关其心。逍遥乎微妙之境。优游乎何有之乡。然后必蹈于无事安乐之境。

　　所偏

　　其识不逮。则事理不能圆融也。

　　阙

　　闭而不通也。

　　佛鉴谓龙牙才和尚曰。欲革前人之弊。不可亟去。须因事而革之。使小人不疑。则庶无怨恨。予尝言住持有三诀。见事。能行。果断。三者缺一。则见事不明。终为小人忽慢。住持不振矣。

　　龙牙才

　　潭州龙牙寺智才禅师。舒州施氏子。嗣佛鉴勤禅师。南岳下十五世。

　　佛鉴曰。凡为一寺之主。所贵操履清净。持大信以待四方衲子。差有毫发猥媟之事。于己不去。遂被小人窥觑。虽有道德如古人。则学者疑而不信矣(山堂小参)。

　　猥媟

　　上鄙也。下苟且也。

　　窥觑

　　小视貌。

　　佛鉴曰。佛眼弟子。唯高庵劲挺不近人情。为人无嗜好。作事无党援。清严恭谨。始终以名节自立。有古人之风。近世衲子。罕有伦比(与耿龙学书)。

　　佛眼

　　舒州龙门佛眼清远禅师。临邛李氏子。嗣五祖演禅师。南岳下十四世也。

　　劲挺

　　至公而无私也。

　　党援

　　上朋比也。下引拔也。

　　佛眼远和尚曰。莅众之容。必肃于闲暇之日。对宾之语。当严于私昵之时。林下人发言用事。举措施为。先须筹虑。然后行之。勿仓卒暴用。或自不能予决。应须咨询耆旧。博问先贤。以广见闻。补其未能。烛其未晓。岂可虚作气势。专逞贡高。自彰其丑。苟一行失之于前。则百善不可得而掩于后矣(与真牧书)。

　　莅众

　　上临也。谓立身之道。内刚而外柔。莅众之容。上承而下顺。不和则不可接物。不严则不可驭下也。

　　昵

　　亲近也。

　　佛眼曰。人生天地间。禀阴阳之气而成形。自非应真乘悲愿力。出现世间。其利欲之心。似不可卒去。惟圣人知不可去人之利欲。故先以道德正其心。然后以仁义礼智教化堤防之。日就月将。使其利欲。不胜其仁义礼智。而全其道德矣(与耿龙学书)。

　　佛眼曰。学者不可泥于文字语言。盖文字语言。依他作解。障自悟门。不能出言象之表。昔达观颖。初见石门聪和尚。室中驰骋口舌之辩。聪曰。子之所说。乃纸上语。若其心之精微。则未睹其奥。当求妙悟。悟则超卓杰立。不乘言。不滞旬。如师子王吼哮。百兽震骇。回观文字之学。何啻以什较百。以千较万也(龙间记闻)。

　　泥

　　去声。滞也。

　　达观颖

　　润州金山昙颖禅师。嗣石门聪禅师。

　　佛眼谓高庵曰。百丈清规。大概标正检邪。轨物齐众。乃因时以制后人之情。夫人之情犹水也。规矩礼法为堤防。堤防不固。必致奔突。人之情不制则肆乱。故去情息妄。禁恶止邪。不可一时亡规矩。然则规矩礼法。岂能尽防人之情。兹亦助入道之阶墀也。规矩之立。昭然如日月。望之者不迷。扩乎如大道。行之者不惑。先圣建立虽殊。归源无异。近代丛林。有力役规矩者。有死守规矩者。有蔑视规矩者。斯皆背道失礼纵情逐恶而致然。曾不念先圣救末法之弊。禁放逸之情。塞嗜欲之端。绝邪僻之路。故所以建立也(东湖集)。

　　阶墀

　　上阶级也。下丹墀也。谓浅而深也。

　　蔑

　　轻也。

　　佛眼谓高庵曰。见秋毫之末者。不自见其睫。举千钧之重者。不自举其身。犹学者明于责人。昧于恕己者。不少异也(真牧集)。

　　高庵

　　南康军云居高庵善悟禅师。泮州李氏子。嗣佛眼远禅师。南岳下十五世。

　　秋毫

　　庄子曰。秋兽生毛至微。孟子曰。明足以察秋毫之末。而不见舆薪。

　　睫

　　音接。眉毛也。

　　钧

　　三十斤也。

　　高庵悟和尚曰。予初游祖山。见佛鉴小参。谓贪欲瞋恚过如冤贼。当以智敌之。智犹水也。不用则滞。滞则不流。不流则智不行矣。其如贪欲瞋恚何。予是时虽年少。心知其为善知识也。遂求挂搭(云居实录)。

　　高庵曰。学者所存中正。虽百折挫。而浩然无忧。其或所向偏邪。朝夕区区。为利是计。予恐堂堂之躯。将无措于天地之间矣(真牧集)。

　　区区

　　卑小之称。犹碌碌也。

　　高庵曰。道德仁义不独古人有之。今人亦有之。以其智识不明。学问不广。根器不净。志气狭劣。行之不力。遂被声色所移。使不自觉。盖因妄想情念。积习浓厚。不能顿除。所以不到古人地位耳(与耿龙学书。下出真牧集)。

　　高庵闻成枯木住金山。受用侈靡。叹息久之曰。比丘之法。所贵清俭。岂宜如此。徒与后生辈习轻肥者增无厌之求。得不愧古人乎。

　　成枯木

　　东京净国枯木法成禅师。何朔人。嗣芙蓉楷禅师。清原下十二世也。

　　侈靡

　　奢费也。

　　轻肥

　　乘肥马。衣轻裘也。古诗云。肥马衣轻裘。佯佯过闾里。虽得市廛怜。还为识者鄙。

　　高庵曰。住持大体。以丛林为家。区别得宜。付授当器。举措系安危之理。得失关教化之源。为人范模。安可容易。未见住持弛纵。而能使衲子服从。法度凌迟。而欲禁丛林暴慢。昔育王谌遣首座。仰山伟贬侍僧。载于典文。足为令范。今则各狥私欲。大隳百丈规绳。懈于夙兴。多缺参会礼法。或纵贪饕而无忌惮。或缘利养而致喧争。至于便僻丑恶。靡所不有。乌乎。望法门之兴。宗教之盛。讵可得邪(龙昌集)。

　　区

　　分也。

　　系

　　连及也。

　　关

　　在也。干也。

　　弛

　　废也。弓解。

　　凌迟

　　凋败也。

　　育王谌

　　庆元府育王寺无示介谌禅师。温州张氏子。嗣长灵卓禅师。其性刚毅。临众合古法。当时有谌铁面之称。

　　仰山伟

　　袁州仰山行伟禅师。何朔人。嗣黄龙南禅师。其为人性刚。莅事有法度。使某人干某事。莫敢违者。尝将十二辈名。付维那。使明日俱到方丈受面折。及会茶时。即失一人。伟问为谁。侍曰。随州永泰。首座曰。泰游山未回。以请他僧备具。伟然之。俄有告曰。泰实在。首座匿之。伟色庄。使搜得。泰自陈拙弱。恐失所受之事。首座实不知也。伟令击钟集众白曰。昧心欺众。他人犹不可为。况首座以分座授道。是老师所赏之职。而自破坏乎。二人俱受罚出院。由此众服其公。泰后嗣法住黄檗山。首座住沩山。嗣黄龙禅师。出僧宝传。

　　隳

　　毁也。

　　夙兴

　　早起也。

　　参会

　　夜晚小参省会也。

　　贪饕

　　求之不足曰贪。嗜之不足曰饕。

　　高庵住云居。每见衲子室中不契其机者。即把其袂。正色责之曰。父母养汝身。师友成汝志。无饥寒之迫。无征役之劳。于此不坚确精进。成办道业。他日何面目见父母师友乎。衲子闻其语。有泣涕而不已者。其号令整严如此(且庵逸事)。

　　袂

　　音眉。衣袂也。袖也。

　　征役

　　军差曰征。民差曰役。

　　高庵住云居。闻衲子病移延寿堂。咨嗟叹息。如出诸己。朝夕问候。以至躬自煎煮。不尝不与食。或遇天气稍寒。拊其背曰。衣不单乎。或值时暑。察其色曰。莫太热乎。不幸不救。不问彼之有无。常住尽礼津送。知事或他辞。高庵叱之曰。昔百丈为老病者立常住。尔不病不死也。四方识者。高其为人。及退云居。过天台。衲子相从者仅五十辈。间有不能往者。泣涕而别。盖其德感人如此(山堂小参)。

　　延寿堂

　　抚安老病之所也。古者丛林。老僧送安乐堂。病者送延寿堂也。即今涅槃堂是。

　　不幸不救

　　乃天命将尽。而不能救也。

　　高庵退云居。圆悟欲治佛印卧龙庵为燕休之所。高庵曰。林下人苟有道义之乐。形骸可外。予以从心之年。正如长庚晓月。光影能几时。且西山庐阜。林泉相属。皆予逸老之地。何必有诸己然后可乐邪。未几即拽杖过天台。后终于华顶峰(真牧集)。

　　佛印

　　南康军云居佛印了元禅师。嗣开元善暹禅师。

　　燕休

　　大学曰。燕居。独处也。论语云。子之燕居。

　　从心

　　孔子曰。吾十有五而志于学。三十而立。四十而不惑。五十而知天命。六十而耳顺。七十而从心所欲不逾矩。注曰。从者凡事随心所欲。不过法度也。

　　长庚

　　星明也。东有启明曰金星。西有长庚曰水星。金星在西。日出则现。水星在东。日没则现。又先日而出曰启明。后日而没谓之长庚也。

　　晓月

　　言其二十七八之月。才出则天晓矣。所谓光景不长若此矣。

　　高庵曰。衲子无贤愚。惟在善知识委曲以崇其德业。历试以发其器能。旌奖以重其言。优爱以全其操。岁月积久。声实并丰。盖人皆含灵。惟勤诱致。如玉之在璞。抵掷则瓦石。琢磨则圭璋。如水之发源。壅阏则淤泥。疏浚则川泽。乃知像季非独遗贤而不用。其于养育劝奖之道。亦有所未至矣。当丛林殷盛之时。皆是季代弃材。在季则愚。当兴则智。故曰。人皆含灵惟勤诱致。是知学者。才能与时升降。好之则至。奖之则崇。抑之则衰。斥之则绝。此学者道德才能消长之所由也(与李都运书)。

　　旌奖

　　上表显也。下劝奖也。

　　璞

　　藏玉之石也。

　　抵掷

　　抛弃也。

　　琢磨

　　治玉石者。既琢而复磨之。言其已精而益求其精也。

　　圭璋

　　瑞玉也。上圆下方。公执桓圭九寸。侯执信圭。伯执躬圭。皆七寸也。

　　阏

　　音遏。塞也。

　　浚

　　音峻。深也。

　　殷

　　大也。

　　高庵曰。教化之大。莫先道德礼义。住持人尊道德。则学者尚恭敬。行礼义。则学者耻贪竞。住持有失容之慢。则学者有凌暴之弊。住持有动色之诤。则学者有攻斗之祸。先圣知于未然。遂选明哲之士。主于丛林。使人具瞻。不喻而化。故石头马祖。道化盛行之时。英杰之士出。威仪柔嘉。雍雍肃肃。发言举令。瞬目扬眉。皆可以为后世之范模者。宜其然矣(与死心书)。

　　恭敬

　　恭现于外。敬存于内。

　　失容

　　无恭敬之容。显我慢之相。

　　谕

　　晓也。

　　唐石头

　　南岳石头希迁禅师。瑞州高安陈氏子。嗣清原行思禅师。后于衡岳寺之东。有石状如台。结庵居之也。

　　瞬

　　动目也。

　　高庵曰。先师尝言。行脚出关。所至小院。多有不如意事。因思法眼参地藏。明教见神鼎时。便不见有烦恼也(记闻)。

　　法眼

　　金陵清凉院文益禅师。余杭鲁氏子。尝与悟空修山主行脚。至福州湖外。值天雨忽作。溪流瀑涨。暂寓城西地藏院。阻雪少憩。附炉次。琛曰。上座何往。师曰。迤逦行脚。曰行脚事作么生。师曰。不知。曰。不知最亲切。师豁然大悟。遂嗣其法。后创法眼宗是也。

　　地藏

　　漳州罗汉院圭琛禅师。当山李氏子。嗣玄沙师备禅师。后漳州牧主请住地藏院。次迁罗汉院。破屋坏垣。师恬然自乐也。

　　明教见神鼎

　　嵩禅师见神鼎。鼎坐其堂上。嵩展具敬礼。鼎指堂上两小瓮曰。子来是其时。寺中今年始有酱食。至明时食粥。见一净人挟筐取物。投僧钵中。嵩视上下有咀嚼者。有置之自若者。嵩袖之下堂看。乃碎米饼饵。嵩问于耆宿。宿曰。此寺自来不煮粥。有檀越请斋日。次第拨僧赴之。剩其干残者归纳库中。无斋之日。令碎焙均而分之。表同甘苦也。

　　高庵表里端劲。风格凛然。动静不忘礼法。在众日。屡见侵害。殊不介意。终身以简约自奉。室中不妄许可。稍不相契。必正色直辞以裁之。衲子皆信服。尝曰。我道学无过人者。但平生为事无愧于心耳。

　　风格

　　气象度量。

　　凛然

　　色庄敬畏。

　　殊

　　绝也。

　　介

　　在也。动也。

　　裁

　　制也。谓使学者至于无过不及之地。而终成大德也。

　　高庵住云居。见衲子有攻人隐恶者。即从容谕之曰。事不如此。林下人道为急务。和乃修身。岂可苟纵爱憎。坏人行止。其委曲如此。师初不赴云居命。佛眼遣书勉云。云居甲于江左。可以安众行道。似不须固让。师曰。自有丛林已来。学者被遮般名目。坏了节义者。不为不少。佛鉴闻之曰。高庵去就。衲子所不及(记闻)。

　　甲

　　首也。以十千言之。而甲居首。乃云居为江南十刹之首也。

　　去就

　　见处也。行事也。

　　高庵劝安老病僧文曰。贫道尝阅藏教。谛审佛意。不许比丘坐受无功之食。生懒惰心。起吾我见。每至晨朝。佛及弟子。持钵乞食。不择贵贱。心无高下。使得福者。一切均溥。后所称常住者。本为老病比丘。不能行乞者设。非少壮之徒。可得而食。逮佛灭后。正法世中。亦复如是。像季以来。中国禅林不废乞食。但推能者为之。所得利养。聚为招提。以安广众。遂辄逐日行乞之规也。今闻数刹住持。不识因果。不安老僧。背戾佛旨。削弱法门。苟不住院。老将安归。更不返思。常住财物。本为谁置。当推何心。以合佛心。当推何行。以合佛行。昔佛在日。或不赴请。留身精舍。偏巡僧房。看视老病。一一致问。一一办置。仍劝请诸比丘。递相恭敬。随顺方便去其嗔嫌。此调御师统理大众之楷模也。今之当代。恣用常住。资给口体。结托权贵。仍隔绝老者病者。众僧之物。掩为己有。佛心佛行。浑无一也。悲夫悲夫。古德云。老僧乃山门之标榜也。今之禅林。百僧之中。无一老者。老而不纳。益知寿考之无补。反不如夭死。愿今当代。各遵佛语。绍隆祖位。安抚老病。常住有无。随宜供给。无使愚昧。专权灭裂。致招来世短促之报。切宜加察。

　　招提

　　梵语招斗提奢。略云招提。唐言四方僧物。今称十方常住也。

　　削弱

　　上减损也。下衰败也。谓颠沛祖风。有伤法化也。

　　精舍

　　精修梵行之所。乃行人栖心修道之处也。

　　调御师

　　化物不暴曰调御。三界模范曰师。

　　灭裂

　　轻薄也。

　　觉范和尚题灵源门榜曰。灵源初不愿出世。堤岸甚牢。张无尽奉使江西。屡致之不可。久之翻然改曰。禅林下衰。弘法者多假我偷安。不急撑拄之。其崩颓跬可须也。于是开法于淮上之太平。予时东游登其门。丛林之整齐。宗风之大振。疑百丈无恙时不减也。后十五年。见此榜于逢原之室。读之凛然如见其道骨。山谷为擘窠大书。其有激云。呜呼。使天下为法施者。皆遵灵源之语以住持。则尚何忧乎祖道不振也哉。传曰。人能弘道。非道弘人。灵源以之(石门集)。

　　灵源门榜

　　其略曰。惟清名字住持。实同寄客。但以领徒弘法。仰助教风为职事尔。若其常住财物。既非己有。理不得专。悉委职事僧徒。分局主执。照依公私。合同支破。惟清止同众僧斋衬。随身瓶钵。任缘而住。伏望四方君子。来有所需。惟顾𥨊食。祇接之余。别难应供。若其世法。则属官物。若其佛法。则为众财。偷众财。盗官物。买悦人情。则实非素分志之所敢当。预具白文。冀垂鉴察也。

　　张无尽

　　丞相张商英。字天觉。号无尽。十九登第。后深信佛乘。留心祖道。宋哲宗元祐六年。为江西漕运使。后得法于兜率从悦禅师。

　　屡致

　　上频数也。下请举也。

　　可

　　许也。肯也。

　　翻然

　　变动之貌。

　　假我偷安

　　佛去世逾远。教以季末。何得无邪佞之辈。寄身于我教中。苟且偷安其生也。

　　跬

　　丘癸切。半步也。

　　恙

　　病也。

　　凛

　　骨寒惊惧之貌。

　　擘窠

　　上分也。下字眼之方楷也。

　　人能弘道

　　弘。廓大也。人外无道。道外无人。然人心有觉。道体无为。故人能弘道。道不能弘人。子张曰。心能尽性。人能弘道也。性不能检其心。道不能弘其人也。

　　归云本和尚辩佞篇曰。本朝富郑公弼。问道于投子颙禅师。书尺偈颂。凡一十四纸。碑于台之鸿福两廊壁间。灼见前辈主法之严。王公贵人信道之笃也。郑国公社稷重臣。晚年知向之如此。而颙必有大过人者。自谓于颙有所警发。士夫中谛信此道。能忘齿屈势。奋发猛利。期于彻证而后已。如杨大年侍郎。李和文都尉。见广慧琏。石门聪。并慈明诸大老。激扬酬唱。班班见诸禅书。杨无为之于白云端。张无尽之于兜率悦。皆扣关击节。彻证源底。非苟然者也。近世张无垢侍郎。李汉老参政。吕居仁学士。皆见妙喜老人。登堂入室。谓之方外道友。爱憎逆顺。雷挥电扫脱略世俗拘忌。观者敛衽辟易。罔窥涯涘。然士君子相求于空闲寂寞之濵。拟栖心禅寂。发挥本有而已。后世不见先德楷模。专事谀媚。曲求进显。凡以住持荐名为长老者。往往书刺以称门僧。奉前人为恩府。取招提之物。苞苴献佞。识者悯笑。而恬不知耻。呜呼。吾沙门释子。一瓶一钵。云行鸟飞。非有冻馁之迫。子女玉帛之恋。而欲折腰拥彗。酸寒局蹐。自取辱贱之如此邪。称恩府者。出一己之私。无所依据。一妄庸唱之于其前。百妄庸和之于其后。拟争奉之。真卑小之耳。削弱风教。莫甚于佞人。实奸邪欺伪之渐。虽端人正士。巧为其所入。则陷身于不义。失德于无救。可不哀欤。破法比丘。魔气所钟。诳诞自若。诈现知识身相。指禅林大老为之师承。媚当路贵人为之宗属。申不请之敬。启坏法之端。白衣登床。膜拜其下。曲违圣制。大辱宗风。吾道之衰。极至于此。呜呼。天诛鬼录。万死奚赎。非佞者欤。嵩禅师原教有云。古之高僧者。见天子不臣。预制书则曰公。曰师。钟山僧远。鸾舆及门。而床坐不迎。虎溪惠远。天子临浔阳。而诏不出山。当世待其人尊其德。是故圣人之道振。后世之慕其高僧者。交卿大夫。尚不得预下士之礼。其出其处。不若庸人之自得也。况如僧远之见天子乎。况如慧远之自若乎。望吾道兴。吾人之修。其可得乎。存其教而不须其人。存诸何以益乎。惟此未尝不涕下。淳熙丁酉。余谢事显恩。寓居平田西山小坞。以日近见闻。事多矫伪。古风凋落。吾言不足为之重轻。聊书以自警云(丛林盛事)。

　　归云本

　　抚州疏山归云如本禅师。本州台城人。嗣灵隐惠远禅师。南岳下十六世。

　　富郑公

　　丞相富弼。字彦国。河南府人。宋仁宗。拜为郑国公。谥文忠定公。得法于投子修颙也。致仕洛阳。以书答苏州圆照本禅师云。曾见颙师悟入深。因缘传得老师心。东南谩说江山远。目睹灵光演妙音。

　　投子颙

　　舒州投子悟证修颙禅师。嗣慧林宗本禅师。清原下十二世也。

　　碑

　　竖石记功曰碑。

　　灼

　　昭然也。

　　笃

　　诚也。厚也。

　　社稷

　　社。土神。稷。谷神。建国则立坛壝以祀。盖国以安民为本。社稷亦为民而立君之尊。系于二者之存亡。

　　忘齿

　　不拘年齿。

　　屈势

　　不拘名位之谓也。

　　杨大年

　　宋杨亿。字大年。建州蒲城人。谥文正公。官至翰林。得法于广慧元琏禅师。后于仁宗康定间。与慈明为友。

　　李和文

　　驸马都尉李遵勖。号和文居士。得法于谷隐蕴聪禅师。初参聪时。聪以崔赵公。问径山公案答之。公于言下有省。呈颂曰。学道须是铁汉。着手心头便判。直取无上菩提。一切是非莫管。后与慈明。为方外友。

　　广慧琏

　　汝州广慧院元琏禅师。泉州陈氏子。嗣首山念禅师。南岳下九世也。

　　激扬

　　激发也。扬举也。激浊扬清之义也。谓混浊者。激发之使自勉。清洁者。举扬之使易见。

　　班班

　　明也件也。

　　兜率悦

　　隆兴府。兜率寺从悦禅师。赣州熊氏子。嗣真净文禅师。南岳下十三世也。

　　扣关击节

　　扣关紧要处。难过而能过。击节阻隔处。不通而能通也。谓扣其机关。击其节要。提持祖印。显露真机。于节要处敲击。使其庆快也。

　　苟然

　　岂徒然也。

　　张无垢

　　侍郎张九成。字子韶。号无垢居士。杭州盐官人。得法于妙喜杲禅师。

　　李汉老

　　参政李邴。字汉老。得法于妙喜禅师。

　　吕居仁

　　姓吕。名本中。字居仁。问道于妙喜杲禅师。官至翰林。

　　入室

　　学者请益问道。咨决心疑于禅奥之室也。

　　方外友

　　出尘劳方隅之外。脱凡情拘系之中。故谓方外友也。

　　雷挥电扫

　　雷挥则激散长空。电扫则荡除妖蘖。盖情爱顺逆迥然清净也。

　　衽

　　衣襟也。

　　辟易

　　惶悚失守之貌。

　　涯涘

　　水之边际也。言其不能测度也。

　　拟

　　度也。

　　书刺

　　下音七。古来未有纸。削竹木以书其名姓。

　　恬

　　安静也。

　　馁

　　奴罪切。饥也。

　　折腰

　　折腰之势。晋时陶潜。字渊明。号元亮。门栽五柳。自号五柳先生。为彭泽令。性简贵。不私事。上官一日遣督邮至县。吏谓应束带见之。渊明叹曰。吾岂能为五斗米折腰。向乡里小儿。即日解绶去职。赋归去来辞。

　　拥彗

　　扫地之形也。汉高祖即位。五日一朝。太公以父子礼待之。其家令谓太公曰。高祖虽子。人主也。太公虽父。人臣也。奈何以人主而拜人臣。如此则威重不行矣。后高祖朝太公。公拥彗迎门却行。高祖大惊。下扶太公。公曰。帝人主也。奈何以我乱天下之法。于是尊太公为太上皇。

　　酸寒

　　言怖畏之势。身酸心寒。

　　局蹐

　　上曲身也。下累足小步也。谓人恐惧。其身不敢伸。足不敢放。謟势如此也。

　　钟

　　聚也。

　　申

　　明也呈也。

　　膜拜

　　长跪也。

　　诛

　　明其罪而杀之曰诛。

　　录

　　收录其名。而考其罪。曰录。

　　赎

　　纳金免罪曰赎。

　　僧远

　　齐高祖建元元年八月。有事驾临钟山。因幸沙门僧远。帝访之。远床坐辞老疾不迎。高祖将诣床下见之。左右曰。房榻窄狭。不能容舆盖。遂驻辇。殷勤致问而去。

　　慧远

　　庐山东林虎溪慧远禅师。雁门楼烦贾氏子。博通六经。尤邃周易。尝与弟慧持。造安法师席下。闻说般若经。喜叹曰。儒道九流。特糠秕耳。遂祝发出家。以大法为己任。及关中扰乱。师南游至浔阳。见匡山爱之。结庐山中。太守桓尹尊其道德。为创精舍。时晋室衰微。天下奇才。隐居不仕。师结莲社。会诸贤儒。并沙门千余人。求生净土。东晋安帝。驾临浔阳。诏远一出。师辞以老疾不出。帝愈加敬。来九江太守。岁时送资道之具。卜居三十年。影不出山。凡送客以虎溪桥为限。着匡山集三十卷。

　　圆极岑和尚䟦云。佛世之远。正宗淡薄。浇漓风行。无所不至。前辈凋谢。后生无闻。丛林典刑。几至扫地。纵有扶救之者。返以为王蛮子也。今观疏山本禅师辩佞。词远而意广。深切着明。极能箴其病。苐妄庸辈。智识暗短。醉心于邪佞之域。必以醍醐为毒药也(丛林盛事)。

　　圆极岑

　　太平州。隐静圆极彦岑禅师。抚州台城人。嗣云居法如禅师。南岳下十六世也。

　　䟦

　　前曰序。后曰䟦。

　　典刑

　　孟子曰。太甲颠覆汤之典刑。乃谓圣人正暴除乱。征恶除非。劝善之法度也。

　　几

　　近也将也。

　　扫地

　　乃教之倒败也。

　　王蛮子

　　乃方语。是法门中奴仆也。

　　箴

　　规诫也。亦作药针。能除毒病也。

　　醉

　　沉酣也。

　　东山空和尚答余才茂借脚夫书云。向辱枉顾荷爱之厚。别后又承惠书。益自感愧。某本岩穴闲人。与世漠然。才茂似知之。今虽作长老。居方丈。只是前日空上座。常住有无。一付主事。出入支籍。并不经眼。不蓄衣钵。不用常住。不赴外请。不求外援。任缘而住。初不作明日计。才茂既以道旧见称。故当相忘于道。今书中就觅数脚夫。不知此脚出于常住邪。空上座邪。若出于空。空亦何有。若出常住。是私用常住。一涉私则为盗。岂有善知识而盗用常住乎。公既入帝乡。求好事。不宜于寺院营此等事。公闽人。所见所知。皆闽之长老。一住着院。则常住尽盗为己有。或用结好贵人。或用资给俗家。或用接陪己知。殊不念其为十方常住招提僧物也。今之戴角披毛。偿所负者。多此等人。先佛明言。可不惧哉。比年以来。寺舍残废。僧徒寥落。皆此等咎。愿公勿置我于此等辈中。公果见信。则他寺所许者。皆谢而莫取。则公之前程未可量也。逆耳之言。不知以谓如何。时寒。途中保爱(语录)。

　　东山空

　　福州雪峰东山惠空禅师。本郡陈氏子。嗣泐潭善清禅师。南岳下十四世。幼岁圆顶披缁。振锡游方。契悟于草堂。开法于雪峰也。

　　援

　　助也。

　　忘于道

　　庄子大宗师篇。孔子云。鱼相忘于江湖。鸟相忘于虚空。人相忘于道术。注云。水深游泳。鱼得其乐故相忘。道阔无涯。物我俱泯。人得其乐。故相忘也。

　　闽

　　今福建也。

　　偿负

　　上还也。受贷不偿。曰负。

　　浙翁琰和尚云。此书真阎老子殿前一本赦书也。今之诸方道眼不知若何。果能受持此书。则他日大有得力处。浙翁每以此举似于人。璨隐山亦云。常住金谷。除供众之外。几如鸠毒。住持人与司其出入者。才沾着则通身溃烂。律部载之详矣。古人将钱就库下。回生姜煎药。盖可见。今之踞方丈者。非特刮众人钵盂中物以恣口腹。且将以追陪自己。非泛人情。又其甚则剜去搜买珍奇。广作人情。冀迁大刹。只恐他日铁面阎老子。与计算哉(拈崖漫录)。

　　浙翁琰

　　金陵钟山如琰禅师。号浙翁。未详法嗣。

　　赦

　　有罪全放曰赦。

　　璨隐山

　　未详。

　　古人

　　瑞州洞出自宝禅师。庐州人。嗣五祖戒禅师。清源下九世。为人严谨。尝在五祖为库司。戒病。令侍者往库中取生姜煎药。宝叱之。侍者白戒。戒令取钱回贾。宝方取姜与之。后筠州洞山缺住持。郡守以书托戒。所举智者主之。戒曰。卖生姜汉住得。遂出世住洞山。后移归宗寺。一日出门见喝道者来。师问甚么官。从曰县尉。令避路。宝侧立道左避之。马忽见跪而不行。宝曰。畜生却识人。尉知是宝。再拜而去。后迁云居。一夜山神肩舆绕寺行。宝曰。抬你爷娘抬上方丈去。宝初行脚时。尝宿旅邸。为娼女所窘。遂让榻与之睡。宝夜危坐至旦。娼女索宿钱。宝与之。出门将火。自烧其褥而去。娼女以实告母。遂请师置斋求忏。谓真佛子也。尝作达磨赞。最播丛林。琅玡觉和尚知之。今载正法眼藏中。

　　踞

　　大座居也。

　　泛

　　多也浮也。

　　刹

　　梵语刹瑟。此云竿。即幡柱也。凡沙门得道者。建幡以告四方。出要览。

　　禅林宝训合注卷第二

　　音切

　　殢大计切　虡其举切　诘溪吉切　䖟陌庚切　扼于革切　腕乌段切　砻力公切　砥底音　觊羁致切　觎庾俱切　驽乃呼切　绐徒恺切　昺碑景切　媟思列切　昵女栗切　堤下兮切　防扶方切　隳许规切　饕他刀切　阏乌割切　跬羌规切　彗详惠切　浇公尧切　漓吕支切　闽冒贫切　琰弋冉切　刮古猾切　剜于丸切
卍新纂续藏经第 64 册 No. 1263 禅林宝训合注


　　禅林宝训合注卷第三

　　虎林净慧居士张文嘉仲嘉甫较定

　　雪堂行和尚住荐福。一日问暂到僧甚处来。僧云。福州来。雪堂云。㳂路见好长老么。僧云。近过信州博山住持本和尚。虽不曾拜。识好长老也。雪堂曰。安得知其为好。僧云。入寺路径开辟。廊庑修整。殿堂香灯不绝。晨昏钟鼓分明。二时粥饭精洁。僧行见人有礼。以此知其为好长老。雪堂笑曰。本固贤矣。然尔亦具眼也。直以斯言。达于郡守吴公傅朋曰。遮僧持论。颇类范延龄荐张希颜事。而阁下之贤不减张忠定公。老僧年迈。乞请本住持。庶几为林下盛事。吴公大喜。本即日迁荐福(东湖集。范延龄事。出皇朝类苑)。

　　雪堂行

　　衢州乌巨山。雪堂道行禅师。迅州叶氏子。嗣佛眼远禅师。南岳下十五世。

　　沿

　　从流而下也。今谓从一路也。

　　博山本

　　饶州荐福悟本禅师。江州人。前住博山。嗣大慧禅师。南岳下十六世。

　　入寺下六条

　　路径开阔居处好。廊庑修整建立好。香灯不绝报恩好。钟鼓分明法令好。粥饭精洁恩众好。僧行有礼规矩好。

　　张希颜事

　　宋时张希颜。为萍乡邑宰。范延龄为殿直。押兵过金陵。张咏上命知金陵事。问曰。天使沿路见好官员么。曰昨过萍乡。邑宰张希颜好官员也。咏曰。焉得知其为好。答曰。自入其境。桥路完美。田园阔辟。野无堕农。市无赌博。夜闻更鼓分明。必知有美政者。咏曰。希颜固贤矣。天使亦好官员。即日同荐于朝。希颜为发运使。延龄为阁门侯也。张咏字复之。后封定国公。

　　阁下

　　称呼之辞。又语录云。宰相三公郡守。俱称阁下。

　　雪堂曰。金堤千里。溃于蚁坏。白璧之美。离于瑕玷。况无上妙道。非特金堤白璧也。而贪欲瞋恚。非特蚁坏瑕玷也。要在志之端谨。行之精进。守之坚确。修之完美。然后可以自利而利他也(与五十朋书)。

　　金堤

　　上取坚固之义。下乃池塘之岸。

　　溃

　　散也。

　　雪堂曰。予在龙门时。昺铁面住太平。有言昺行脚离乡未久。闻受业一夕遗火。悉为煨烬。昺得书掷之于地。乃曰。徒乱人意耳(东湖集)。

　　煨烬

　　下音尽。即火之余也。

　　雪堂谓晦庵光和尚曰。予弱冠之年。见独居士言。中无主不立。外不正不行。此语宜终身践之。圣贤事业备矣。予佩其语。在家修身。出家学道。以至率身临众。如衡石之定重轻。规矩之成方圆。舍此则事事失准矣(广录。见独居士者。即雪堂父也)。

　　晦庵光

　　信州龟峰晦庵惠光禅师。建宁人。嗣雪堂行机禅师。

　　弱冠

　　古者二十岁方冠。此十五六。未冠之称也。

　　佩

　　大带也。又凡带必有佩。古人凡遇善行嘉言。即书于佩。示其不忘也。

　　准

　　法则也。又准者。所以揆平驭正。注曰。立水以望绳。以水为平。即是为平之器。

　　雪堂曰。高庵临众必曰。众中须知有识者。予因问其故。高庵曰。不见沩山道。举措看他上流。莫谩随于庸鄙。平生在众不沈于下愚者。皆出此语。稠人广众中。鄙者多。识者少。鄙者易习。识者难亲。果能自奋志于其间。如一人与万人敌。庸鄙之习力尽。真挺特没量汉也。予终身践其言。始得不负出家之志(广录)。

　　谩

　　空也欺也。

　　挺持

　　超越而独立也。

　　雪堂谓且庵曰。执事须权重轻。发言要先思虑。务合中道。勿使偏颇。若仓卒暴用。鲜克有济。就使得成而终不能万全。予在众中。备见利病。惟有德者。以宽服人。常愿后来有志力者。审而行之。方为美利。灵源尝曰。凡人平居内照多能晓了。及涉事外驰便乖混融丧其法体。必欲思绍佛祖之任。启迪后昆。不可不常自检责也(广录)。

　　且庵

　　真州长芦且庵守仁禅师。越之上虞人。嗣雪堂行禅师。南岳下十六世也。

　　颇

　　不正之貌。

　　启迪

　　开导也。

　　应庵华和尚住明果。雪堂未尝一日不过从。间有窃议者。雪堂曰。华侄为人不悦利近名。不先誉后毁。不阿容苟合。不佞色巧言。加以见道明白。去住翛然。衲子难得。予固重之(且庵逸事)。

　　应庵华

　　明州天童应庵昙华禅师。蕲州汪氏子。嗣虎丘隆禅师。南岳下十六世。

　　雪堂曰。学者气胜志则为小人。志胜气则为端人。正士气与志齐。为得道贤圣。有人刚狼不受规谏。气使然也。端正之士。虽强使为不善。宁死不二。志使然也(广录)。

　　志气

　　上心志也。下血气也。以理养心。志不昏。以志帅气。气不堕。论云。气听命于心者是贤也。心听命于气者为小人也。夫气者志之卒也。志者气之帅也。苟心随气变。则气反为志之帅也。气为帅。则吾心之志衰。斯乃心为气役也。圣贤君子。以心御气。而不为气所御。以心移气。而不为气所移也。

　　雪堂曰。高庵住云居。普云圆为首座。一材僧为书记白杨顺为藏主。通乌头为知客。贤真牧为维邪。华侄为副寺。用侄为监寺。皆是有德业者。用侄寻常廉约。不点常住油。华侄因戏之曰。异时做长老。须是鼻孔端正始得。岂可以此为得耶。用侄不对。用侄处己虽俭。与人甚丰。接纳四来。略无倦色。高庵一日见之曰。监寺用心固难得。更须照管常住。勿令疏失。用侄曰。在某失为小过。在和尚尊贤待士。海纳山容。不问细微。诚为大德。高庵笑而已。故丛林有用大碗之称(逸事)。

　　普云圆

　　南康军普云自圆禅师。绵州雍氏子。嗣南庵悟禅师。南岳下十六世。

　　首座

　　表率丛林。人天眼目。分座说法。开凿后昆。故曰首座也。

　　一材僧

　　未详。或指水庵。

　　书记

　　执掌文翰。凡山门榜疏书简。祈祷语词。悉皆属之。

　　白杨顺

　　抚州白杨法顺禅师。绵州文氏子。嗣佛眼远禅师。南岳下十五世也。师一日上堂曰。好事堆堆叠叠来。不须造作与安排。落林黄叶水摧去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。

　　藏主

　　执掌经藏。兼通义理。函帙目录。常加典对。缺者补完。断者粘缀也。

　　通乌头

　　真州北山法通禅师。嗣长芦了清禅师。

　　知客

　　知典宾客。缁白相遇。应对香茶。迎请务令整齐。

　　贤真牧

　　南康军归宗真牧正贤禅师。潼州陈氏子。嗣佛眼远禅师。南岳下十五世。

　　维那

　　纲维僧众。曲尽调摄。僧事内外。无不掌之维那华梵兼举。即今之悦众也。

　　副事

　　掌常住金谷钱帛。米麦出入。随时上历也。

　　用侄

　　婺州双林德用禅师。本郡戴氏子。嗣高庵善悟禅师。

　　监寺

　　梵语摩监帝。此云寺主。即今监寺。此职早暮勤事香火。应接官员。历事廉能公谨。上下无怨者充之矣。

　　海纳山容

　　量如大海。无水不纳。心似山谷。无物不容也。

　　雪堂曰。学者不知道之所向。则寻师友以参扣之。善知识不可以道之独化。故假学者赞祐之。是以主招提有道德之师。而成法社。必有贤智之衲子。是为虎啸风冽。龙骧云起。昔江西马祖。因百丈南泉而显其大机大用。南岳石头。得药山天皇而着其大智大能。所以千载一合。论说无疑。翼然若鸿毛之遇风。沛乎似巨鱼之纵壑。皆自然之势也。遂致建丛林功勋。增佛祖光耀。先师住龙门。一夕谓予曰。我无德业。不能浩归湖海衲子。终愧老东山也。言毕澘然。予尝思之。今为人师法者。与古人相去倍万矣(与竹庵书)。

　　赞祐

　　佐助也。

　　社

　　席也会也。

　　啸

　　吹气之声。

　　冽

　　寒气也。

　　骧

　　腾跃远举之貌。

　　虎啸龙骧

　　易乾卦九五。飞龙在天。利见大人。何谓也。子曰。同声相应。同气相求。水流湿。火就燥。云从龙。风从虎。圣人作而万物睹。本乎天者亲乎上。本乎地者亲乎下。则各从其类也。

　　药山

　　澧州药山惟俨禅师。绛州韩氏子。嗣石头迁禅师。

　　天皇

　　荆州天皇道悟禅师。婺州东阳张氏子。嗣石头禅师。

　　翼

　　飞举之貌。

　　鸿

　　大雁也。

　　沛

　　水流下急之貌。

　　潸

　　音山。泪下之貌。

　　雪堂曰。予在龙门时。灵源住太平。有司以非意扰之。灵源与先师书曰。直可以行道。殆不可为。枉可以住持。诚非我志。不如放意于千岩万壑之间。日饱刍粟。以遂余生。复何惓惓乎。不旬浃间。有黄龙之命。乃乘兴归江西(聪首座记闻)。

　　直枉行道

　　直道而事人。焉往而不三黜。枉道而事人。何必去父母之邦。此鲁论中柳下惠语也。

　　刍粟

　　草子之饭也。

　　惓惓

　　忧问也。

　　旬浃

　　下音节。十日为旬。十二日为浃也。

　　雪堂曰。灵源好比类衲子曰。古人有言。譬为土木偶人相似。为木偶人。耳鼻先欲大。口目先欲小。人或非之。耳鼻大可以小。口目小可以大。为土偶人。耳鼻先欲小。口目先欲大。人或非之。耳鼻小可以大。口目大可以小。夫此言虽小。可以喻大矣。学者临事取舍。不厌三思。可以为忠厚之人也(记闻)。

　　偶

　　象人之形曰偶。

　　雪堂曰。万庵送高庵过天台。回谓予言。有德贯首座隐景星岩三十载。影不出山。龙学耿公为郡。特以瑞岩迎之。贯辞以偈曰。三十年来独掩关。使符那得到青山。休将𤨏末人间事。换我一生林下闲。使命再至终不就。耿公叹曰。今日隐山之流也。万庵曰。彼有老宿能记其语者。乃曰。不体道本。没溺死生。触境生心。随情动念。狼心狐意。謟行诳人。附势阿容。狥名苟利。乖真逐妄。背觉合尘。林下道人终不为也。予曰。贯亦僧中间气也(逸事)。

　　万庵

　　江州东林万庵道颜禅师。潼州解氏子。嗣大慧杲禅师。南岳下十六世也。

　　贯首座

　　未详。

　　使符

　　汉制以竹长六寸分而相合。为符信也。

　　狼

　　多贪害物曰狼。

　　间气

　　不世而出曰间气。如伊尹周公之类也。又谓出格之人。与世无干也。

　　雪堂生富贵之室。无骄倨之态。处躬节俭。雅不事物住乌巨山。衲子有献铁镜者。雪堂曰。溪流清泚。毛发可鉴。蓄此何为。终却之(行实)。

　　富贵

　　有财曰富。有禄曰贵。

　　泚

　　千里切。水清也。

　　雪堂仁慈忠恕。尊贤敬能。戏笑俚言。罕出于口。无峻阻。不暴怒。至于去就之际。极为介洁。尝曰。古人学道。于外物淡然。无所嗜好。以至忘势位。去声色。似不勉而能。今之学者。做尽伎俩。终不奈何。其故何哉。志不坚。事不一。把作匹似间耳(行实)。

　　忠恕

　　尽己之谓忠。让人之谓恕。

　　俚

　　鄙俗之言。

　　介

　　所守之节。坚正不移。

　　伎俩

　　能巧多艺也。

　　匹似间

　　方语不要紧也。

　　雪堂曰。死心住云岩。室中好怒骂。衲子皆望崖而退。方侍者曰。夫为善知识。行佛祖之道。号令人天。当视学者如赤子。今不能施惨怛之忧。垂抚循之恩。用中和之教。奈何如仇仇。见则诟骂。岂善知识用心乎。死心拽拄杖趁之曰。尔见解如此。他日謟奉势位。苟媚权豪。贱卖佛法。欺罔聋俗定矣。予不忍。故以重言激之。安有他哉。欲其知耻改过。怀慕不忘。异日做好人耳(聪首座记闻)。

　　方侍者

　　吉州禾山超宗惠方禅师。嗣黄龙禅师。南岳下十二世。

　　惨怛

　　慈悲之容。恻隐之貌。

　　抚循

　　上安也。下顺也。乃屈尊就卑之义也。

　　中和

　　理无偏颇。事无缓急。又喜怒哀乐之未发谓之中。发而皆中节谓之和。

　　仇

　　怀冤相报之意。不容宽恕之心。

　　诟

　　音后。怒也。

　　趁

　　逐也。

　　权豪

　　当位有势曰权。财力俱胜曰豪。

　　激之

　　感发其志。

　　死心新和尚曰。秀圆通尝言。自不能正。而欲正他人者。谓之失德。自不能恭。而欲恭他人者。谓之悖礼。夫为善知识。失德悖礼。将何以垂范后乎(与灵源书)。

　　秀圆通

　　汴梁法云寺圆通法秀禅师。秦州陇城辛氏子。嗣天衣怀禅师。清源下十一世。

　　死心谓陈莹中曰。欲求大道。先正其心。少有忿懥。则不得其正。少有嗜欲。亦不得其正。然自非圣贤应世。安得无爱恶喜怒。直须不置之于前。以害其正。是为得矣(广录)。

　　忿懥

　　下本作睫字。上怒之甚也。下怒之滞也。

　　死心曰。节俭放下。最为入道捷径。多见学者。心愤愤。口悱悱。孰不欲继踵古人。及观其放下节俭。万中无一。恰似世俗之家子弟。不肯读书。要做官人。虽三尺孺子。知其必不能为也(广录)。

　　愤愤

　　心欲通而未能通也。

　　悱悱

　　口欲言而未能言也。

　　死心谓湛堂曰。学者有才识。忠信节义者上也。其才虽不高。谨而有量者次也。其或怀邪观望。随势改易。此真小人也。若置之于人前。必坏丛林。而污渎法门也(实录)。

　　死心谓草堂曰。凡住持之职。发言行事。要在诚信。言诚而信。所感必深。言不诚信。所感必浅。不诚之言。不信之事。虽平居庶俗。犹不忍行。恐见欺于乡党。况为丛林主。代佛祖宣化。发言行事。苟无诚信。则湖海衲子孰相从焉(黄龙实录)。

　　乡党

　　一万二千家为乡。五百家为党。

　　死心曰。求利者不可与道。求道者不可与利。古人非不能兼之。盖其势不可也。使利与道兼行。则商贾屠沽。闾阎负贩之徒。皆能求之矣。何必古人弃富贵。忘功名。灰心泯智。于空山大泽之中。涧饮木食而终其身哉。必谓利与道。行之不相违碍。譬如捧漏卮而灌焦釜。则莫能济矣(因与韩子苍书)。

　　商贾

　　下音古。行商坐贾。

　　屠沽

　　宰杀曰屠。卖酒曰沽。

　　闾阎

　　里巷之门。

　　负贩

　　上担荷也。下贱买贵卖也。

　　漏卮

　　注酒之器也。古云江河不能满漏卮。

　　焦釜

　　秦伐赵。赵取救于齐。齐不明。周子曰。今日亡赵。明日患及齐。救赵之急务。宜若捧漏卮而沃焦釜。

　　死心曰。晦堂先师昔游东吴。见圆照赴净慈请。苏杭道俗争之不已。一曰。此我师也。汝何夺之。一曰。今我师也。汝何有焉(一本见林间录)。

　　圆照

　　东京惠林寺圆照宗本禅师。常州无锡管氏子。嗣天衣义怀禅师。清源下十一世也。

　　死心住翠岩。闻觉范窜逐海外。道过南昌。邀归山中。迎待连日。厚礼津送。或谓死心喜怒不常。死心曰。觉范有德衲子。乡者极言去其圭角。今罹横逆。是其素分。予以平日丛林道义处之。识者谓死心无私于人故如此(西山记闻)。

　　乡

　　与向同。先也。

　　死心谓草堂曰。晦堂先师言。人之宽厚。得于天性。若强之以猛。必不悠久。猛而不久。则返为小人侮慢。然邪正善恶。亦得于天性。皆不可移。惟中人之性。易上易下。可从而化之(实录)。

　　草堂清和尚曰。燎原之火。生于荧荧。坏山之水。漏于涓涓。夫水之微也。捧土可塞。及其盛也。漂木石。没丘陵。火之微也。勺水可灭。及其盛也。焦都邑。燔山林。与夫爱溺之水。瞋恚之火。曷常异乎。古之人治其心也。防其念之未生。情之未起。所以用力甚微。收功甚大。及其情性相乱。爱恶交攻。自则伤其生。他则伤其人。殆乎危矣。不可救也(与韩子苍书)。

　　草堂清

　　隆兴府草堂善清禅师。南雍州何氏子。嗣黄龙祖心禅师。南岳下十三世。

　　燎

　　烧也。

　　荧荧

　　小火星也。

　　都邑

　　天子所居曰都。周礼云。四县曰都。邑。国也。四井曰邑。

　　燔

　　音烦。烧也。

　　草堂曰。住持无他。要在审察人情。周知上下。夫人情审则中外和。上下通则百事理。此住持。所以安也。人情不能审察。下情不能上通。上下乖戾。百事矛盾。此住持所以废也。其或主者。自持聪明之资。好执偏见。不通物情。舍佥议而重己权。废公论而行私惠。致使进善之途渐隘。任众之道益微。毁其未见未闻。安其所习所蔽。欲其住持经大传远。是犹却行而求前。终不可及(与山堂书)。

　　佥

　　众也皆也。

　　却行求前

　　时孔子在卫。冉求言于季孙曰。国有圣人而不能用。欲求其治。是犹却行而求前。岂可及乎。

　　草堂曰。学者立身须要正当。勿使人窃议。一涉异论。则终身不可立矣。昔大阳平侍者。道学为丛林推重。以处心不正。识者非之。遂致终身坎坷。逮死无归。然岂独学者而已。为一方主人。尤宜祗畏(与一书记书)。

　　平侍者

　　太阳平侍者。预明安之室有年矣。虽尽得其旨。惟以生灭为己任。挤陷同列。忌出其右。时琅玡广照。公安圆鉴居众时。汾阳昭禅师。令其探明安宗旨。太阳明安云。兴洞山一宗。非远即觉也。二师云。有平侍者在。安以手指胸云。此处不佳。又捏拇指叉中示云。平向去当死于此尔。既明安迁化。遗嘱云。瘗身十年无难。当为太阳山打供。入塔时。门人恐平将不利于师。遂作李和文都尉。所施黄白器物。书于塔铭。实无也。后平住太阳。忽云。先师灵骨。风水不利。取而焚之。山门耆宿切谏。平云。与我有妨。遂发塔。见师颜貌如生。薪尽俨然。众皆惊异。平以钁破其脑。益油薪。俄成灰烬。众以其事闻于官。坐平谋塔中物。不孝还俗。平后自称为黄秀才。谒琅玡。琅琅曰。昔年平侍者。今朝黄秀不。我在太阳时。见你做出来。遂不纳。又谒公安。安亦然。平流浪无依。后于三叉路口。遭大虫食之。竟不免太阳手叉之记。悲哉。

　　坎坷

　　不平之貌。

　　草堂谓如和尚曰。先师晦堂言。稠人广众中。贤不肖接踵。以化门广大。不容亲疏于其间也。惟在少加精选。苟才德合人望者。不可以己之所怒而疏之。苟见识庸常。众人所恶者。亦不可以己之所爱而亲之。如此则贤者自进。不肖者自退。丛林安矣。若夫主者好逞私心。专己喜怒而进退于人。则贤者缄默。不肖者竞进。纪纲紊乱。丛林废矣。此二者实住持之大体。诚能审而践之。则近者悦而远者传。则何虑道之不行。衲子之不来慕乎(疏山石刻)。

　　亲疏

　　爱而近之曰亲。恶而远之曰疏。

　　缄默

　　上封也。下不言也。时孔子观周。入后稷之庙。有金人焉。三缄其口。而铭其背曰。天机不密。四时何行。地机不密。万物何生。人机不密。万事何成。此古慎言之人也。又诫人之避才。

　　草堂谓空首座曰。自有丛林已来。得人之盛。无如石头马祖雪峰云门。近代唯黄龙。五祖二老。诚能收拾四方英俊衲子。随其器度浅深。才性能否。发而用之。譬如乘轻车。驾骏驷。总其六辔。奋其鞭策。抑纵在其顾盻之间。则何往而不达哉(广录)。

　　雪峰

　　福州雪峰义存禅师。南安曾氏子。嗣德山宣鉴禅师。

　　云门

　　广东韶州云门山光峰院文偃禅师。嘉兴张氏子。嗣雪峰义存禅师。

　　俊

　　智过千人曰俊。

　　驾骏驷

　　四马在轭曰驾。俊马曰骏。一乘四马曰驷。

　　六辔

　　下普具切。车有四马。各两辔。共八辔。以骖马内两辔系于轼。骖马外两辔。及夹辕两服。马四辔。分置两手。以为六辔。

　　䇿

　　马棰也。以鞭击马也。

　　顾盻

　　回视也。

　　草堂曰。住持无他。要在戒谨其偏听自专之弊。不主乎先入之言。则小人謟佞迎合之才。不可得而惑矣。盖众人之情不一。至公之论难见。须是察其利病。审其可否。然后行之可也(疏［出］实录)。

　　草堂谓山堂曰。天下之事。是非未明。不得不慎。是非既明。以理决之。惟道所在。断之勿疑。如此则奸佞不能惑。强辩不能移矣(清泉记闻)。

　　山堂震和尚。初却曹山之命。郡守移文勉之。山堂辞之曰。若使饭粱啮肥。作贪名之衲子。不若草衣不食。为隐山之野人(清泉才庵主。记闻)。

　　山堂

　　隆兴府。黄龙山堂道震禅师。金陵赵氏子。嗣泐潭善禅师。

　　粱

　　美谷也。

　　啮肥

　　上噬也。下肥腻也。言所食者。皆佳谷美味之物也。

　　山堂曰。蛇虎非鸱鸢之仇。鸱鸢从而号之。何也。以其有异心故。牛豕非鸜鹊之驭。鸜鹊集而乘之何也。以其无异心故。昔赵州访一庵主。值出生饭。州云。鸦子见人为甚飞去。主罔然。遂蹑前语问州。州对曰。为我有杀心在。是故疑于人者。人亦疑之。忘于物者。物亦忘之。古人与蛇虎为伍者。善达此理也。老庞曰。铁牛不怕狮子吼。恰似木人见花鸟。斯言尽之矣(与周居士书)。

　　鸱

　　充尸切。亦名鸢。似雁而白也。

　　鸜

　　音劬。鸜鹆也。即八哥是也。

　　驭

　　乘也。

　　罔然

　　言不知其理也。

　　蹑

　　践也。

　　伍

　　聚也。五人相参曰伍。又伴也。

　　老庞

　　襄州庞蕴字道玄。衡阳县人。得法于马祖。尝作偈曰。但自无心于。万物。何妨万物常围绕。铁牛不怕狮子吼。恰似木人见花鸟。木人本体自无情。花鸟逢人亦不惊。心境如如只这是。何虑菩提道不成。

　　山堂曰。御下之法。恩不可过。过则骄矣。威不可严。严则怨矣。欲恩而不骄。威而不怨。恩必施于有功。不可妄加于人。威必加于有罪。不可滥及无辜。故恩虽厚而人无所骄。威虽严而人无所怨。功或不足称而赏之已厚。罪或不足责而罚之至重。遂使小人故生骄怨矣(与张尚书书)。

　　御

　　治也使也。

　　骄

　　矜肆。

　　辜

　　罪犯应死曰辜。

　　山堂曰。佛祖之道。不过得中。过中则偏邪。天下之事。不可极意。极意则祸乱。古今之人。不节不谨。殆至危亡者多矣。然则孰无过欤。惟贤达之士。改之勿吝。是称为美也(与赵超然书)。

　　山堂同韩尚书子苍。万庵颜首座。贤真牧。避难于云门庵。韩公因问万庵。近闻被李成兵吏所执。何计得脱。万庵曰。昨被执缚。饥冻连日。自度必死矣。偶大雪埋屋。其所系屋壁。无故崩倒。是夜幸脱者百余人。公曰。正被所执时如何排遣。万庵不对。公再诘之。万庵曰。此何足道。吾辈学道以义为质。有死而已。何所惧乎。公颔之。因知前辈涉世祸害。死生皆有处断矣(真牧集)。

　　韩子苍

　　名驹。字子苍。问道于山堂道震禅师。任至尚书。

　　李成

　　南宋高宗。绍兴元年。李成作乱。聚集浙江各处。贼寇十余万。战据江淮十余州。自号李天王劫掠襄阳。遇岳飞杀败。投入江者不知其数。李成败走投金。自此襄汉悉平。川陕道路方通。征税无阻矣。

　　诘

　　问。

　　山堂退百丈。谓韩子苍曰。古之进者。有德有命。故三请而行。一辞而退。今之进者。惟势与力。知进退而不失其正者。可谓贤达矣(记闻)。

　　三请一辞

　　古语云。三让而进。一辞而退。言士之自重也。

　　山堂谓野庵曰。住持存心要公。行事不必出于己为是。以他为非。则爱恶异同。不生于心。暴慢邪僻之气。无自而入矣(幻庵集)。

　　野庵

　　隆兴府。石亭野庵祖璇禅师。嗣大慧宗杲禅师。

　　山堂曰。李商老言妙喜。器度凝远。节义过人。好学不倦。与老夫相从宝峰。仅四五载。十日不见。必遣人致问。老夫举家病肿。妙喜过舍。躬自煎煮。如子弟事父兄礼。既归。元首座责之。妙喜唯唯受教。识者知其大器。湛堂尝曰。杲侍者再来人也。山僧惜不及见。湛堂迁化。妙喜茧足千里。访无尽居士于渚宫。求塔铭。湛堂末后一段光明。妙喜之力也(日涉记)。

　　李商老

　　庐山李商老。因修造动土。触犯土神。致举家病肿。求医不效。乃焚香斋戒。诵念炽盛光王神咒。未及七日。夜梦老人。著白衣骑牛。陷地旋没而去。翌日全家病瘗矣。

　　元首座

　　成都府。昭觉寺微庵道元禅师。嗣佛果勤禅师。南岳下十五世。

　　唯唯

　　上声应之速。而无疑也。加唯唯两字者。顺从之至也。

　　茧足

　　足重皮也。楚欲伐宋。墨子自鲁趣楚。十日十夜。足肿如重茧。而不休息。谓足伤起皮。如重茧也。

　　渚宫

　　上音主。地名。即荆州府是也。

　　塔铭

　　妙喜禅师。因湛堂示寂。请觉范状其行实。又得龙安照然禅师书为绍介。特往荆州。谒无尽居士。求塔铭。初见无尽。问。公祇任么着草鞋远来师曰。某数百里。特来见相公。公曰。年多少。师曰。二十四岁。又问。水牯牛多少。师曰。两个。公曰。甚么处学得虚头言来。师曰。今日亲见相公。无尽笑曰。且坐吃茶。才坐又问。远来有何事缘。师趋前曰。湛堂和尚示寂茶毗。眼睛牙齿。数珠不坏。得舍利无数。山门耆宿皆欲得相公大手笔作塔铭。激厉后学。特地远来。冒渎钧听。无尽曰。被罪在此。不曾为人作文字。今有一问。若道得。即作塔铭。道不得。即与钱五贯。裹足却归兜率参禅去。师云。请相公问。公曰。闻准老眼睛不坏是否。答曰是。公曰。我不问你这个眼睛。师曰。问甚么眼睛。公曰。金刚正眼睛。师曰。若是金刚正眼睛。在相公笔头上。公曰。如此则老夫为他点出光明。令他照天照地去也。师乃趣前曰。先师多幸。谢相公塔铭。无尽唯唯而笑。其略曰。舍利。孔老之书无闻也。先佛世尊灭度之后。弟子收取舍利。起塔供养。赵州从谂禅师。舍利多至万粒。近世龙庆闲。百丈肃。烟气所及皆成舍利。大体出家人。本为生死事大。若生死到来。不知下落。则不如三家村里省事汉。临终嘱付。一一分明。四大色身。诸缘假合。从本以来。舍利岂有体性。若梵行清洁。白业坚固。灵明廓彻。预知报谢。不惊不怖。则依正二报。毫𨤲不失。若世间丽心。于本分事上。十二时中。不曾照管。微细流注。生大我慢。此是业主鬼来借宅。如此而欲舍利流珠。诸根不坏。岂可得乎。

　　妙喜杲和尚曰。湛堂每获前贤书帖。必焚香开读。或刊之石曰。先圣盛德佳名。讵忍弃置。其雅尚如此。故其亡也。无十金之聚。唯唐宋诸贤墨迹。仅两竹笼。衲子竞相酬唱。得钱八十余千。助茶毗礼(可庵集)。

　　十金

　　即十两也。

　　墨迹

　　下与迹同。即书籍字帖也。

　　茶毗

　　梵语。此云火化。

　　妙喜曰。佛性住大沩。行者与地客相欧。(于口切捶也)佛性欲治行者。祖超然因言。若纵地客摧辱行者。非惟有失上下名分。切恐小人乘时侮慢。事不行矣。佛性不听。未几果有庄客弑知事者(可庵集)。

　　佛性

　　潭州大沩佛性法泰禅师。汉州李氏子。嗣圆悟勤禅师。南岳下十五世也。

　　地客

　　即佃户也。

　　祖超然

　　临安府。超然文祖禅师。嗣天衣怀禅师。清源下十一世也。

　　弑

　　以下杀上。曰弑。

　　妙喜曰。祖超然住仰山。地客盗常住谷。超然素嫌地客。意欲遣之。令库子行者。为彼供状。行者欲保全地客。察超然意。抑令供起离状。仍返使叫唤。不肯供责。超然怒行者擅权。二人皆决竹篦而已。盖超然不知阴为行者所谋。乌乎。小人狡猾如此(可庵集)。

　　抑

　　逼也。

　　狡猾

　　奸顽多许也。

　　妙喜曰。爱恶异同。人之常情。惟贤达高明。不被其所转。昔圆悟住云居。高庵退东堂。爱圆悟者恶高庵。同高庵者异圆悟。由是丛林纷纷然。有圆悟高庵之党。窃观二大士。播大名于海上。非常流可拟。惜乎昧于轻信小人謟言。惑乱聪明。遂为识者笑。是故宜其亮座主隐山之流。为高上之士也(智林集)。

　　大士

　　有德之称。谓当代英贤。思拔群类。智出众情。弘道利生。故曰大士也。

　　亮座主

　　西蜀人。颇讲经论。因参马祖。发明大事。隐于洪州西山。更无消息。政和间。有熊秀才。游西山。过翠岩。长老思文与秀才。俱是鄱阳人。故遣二力士。抬篮舆送至。所经林壑。草木荫翳。偶见一僧。貌古神清。庞眉雪顶。编叶为衣。坐于盘石。如壁间𦘕佛圆澄之状。熊自谓曰。今时无这般僧。尝闻亮座主。隐于西山。疑其犹在。出舆踧踖而前曰。莫是亮座主么。僧以手向东指。熊方与二力。随手回视。失僧所在。时小雨初歇。熊登石视。其座处犹干。踌蹰回顾。太息曰。宿缘不厚。虽遇而不遇也。

　　隐山

　　潭州龙山禅师。因参马祖。发明心要。后隐潭州龙山。一日泪山悟本。与密师伯游山。前见溪流菜叶。莫有道人居否。遂拨草循溪。行六七里。忽见隐山在庵前便问。此山无路。阇黎从何处。来洞曰。无路且置。和尚从何而入。师曰。我不从云水来。洞曰。和尚住此山多少时节。曰春秋不涉。洞曰。此山先住。和尚先住。师曰不知。洞曰。为甚么不知。师曰。我不从人天来。洞曰。和尚得何道理便住此山。师曰。我见两个泥牛斗入海。直至如今绝消息。洞山良久。具威仪礼拜。便问。如何是主中主。师曰。长年不出户。洞曰。如何主中宾。师曰。青山覆白云。洞曰。宾主相去几何。师曰。长江水上波。洞曰。宾主相见。有何言句。师曰。清风拂白云。洞山辞退。乃述偈曰。三间茅屋从来住。一道神光万境闲。莫将是非来辩我。浮生穿凿不相关。自此焚庵。遁入深山幽寂之处。不知所在。因号隐山。

　　妙喜曰。古人见善则迁。有过则改。率德循行。思免无咎。所患莫甚于不知其恶。所美莫善于好闻其过。然岂古人之才智不足。识见不明。而若是耶。诚欲使后世自广而狭于人者。为戒也。夫丛林之广。四海之众。非一人所能独知。必资左右耳目思虑。乃能尽其义理。善其人情。苟或尊居自重。谨细务。忽大体。贤者不知。不肖者不察。事之非不改。事或是不从。率意狂为。无所忌惮。此诚祸害之基。安得不惧。或左右果无可咨询者。犹宜取法于先圣。岂可如严城坚兵。无自而入耶。此殆非所谓纳百川。而成大海也(与宝和尚书)。

　　率

　　遵也修也。

　　妙喜曰。诸方举长老。须举守道而恬退者。举之则志节愈坚。所至不破坏常住。成就丛林。亦主法者。救今日之弊也。且诈佞狡猾之徒。不知羞耻。自能謟奉势位。结托于权贵之门。又何须举(与竹庵书)。

　　恬退

　　乐然而退。不愿为人。

　　妙喜谓超然居士曰。天下为公论不可废。纵抑之不行。其如公论何。所以丛林举一有道之士。闻见必欣然称贺。或举一不谛当者。众人必戚然嗟叹。其实无他。以公论行与不行也。乌乎。用此可以卜丛林之盛衰矣(可庵集)。

　　超然居士

　　郡王赵令矜。字表之。号超然居士。都郡南康。嗣圆悟勤禅师。

　　抑

　　止也。

　　戚

　　忧也。

　　妙喜曰。节俭放下。乃修身之基。入道之要。历观古人。鲜有不节俭放下者。年来衲子。游荆楚。买毛褥。过浙右。求纺丝。得不愧古人乎妙喜曰。古德住持不亲常住。一切悉付知事掌管。近代主者。自恃才力有余。事无大小。皆归方丈。而知事徒有其虚名耳。嗟乎。苟以一身之资。固欲把揽一院之事。使小人不蒙蔽。纪纲不紊乱。而合至公之论。不亦难乎(与山堂书)。

　　蒙

　　欺昧遮掩曰蒙。

　　妙喜曰。阳极则阴生。阴极则阳生。盛衰相乘。乃天地自然之数。惟丰亨宜乎日中。故曰日中则晐。月满则亏。天地盈亏。与时消息。而况于人乎。所以古之人。当其血气壮盛之时。虑光阴之易往。则朝念夕思。戒谨弥惧。不恣情。不逸欲。惟道是求。遂能全其令闻。若夫隳之以逸欲。败之以恣情。殆于不可救。方顿足扼腕而追之晚矣。时乎难得而易失也(芗林书)。

　　<PIC>X64050701.gif</PIC>

　　震上离下。

　　丰亨

　　雷火丰卦。丰者大也。以明而动。盛大之势也。故其占有亨道焉。然盛极将衰。又有忧道焉。圣人以为徒忧无益。但守常不至过盛。彖辞云。日中则晐。月盈则食。天地盈虚。与时消息。而况人乎。况于鬼神乎。盖言丰盛难常。以此为戒也。日中盛极。则当晐昧。月盈极则有亏缺。天地之盈亏。尚随时消息。况人生于天地之间。鬼神为天地之气机。丰盛之时。以此为戒。欲人守中。不至于过盛也。处丰之道。岂容易哉。

　　消息

　　阴死为消。阳死为息。

　　令闻

　　上。善也下去声。名远达也。

　　时乎难得

　　夫功难成而易败。时难得而易失。谓时乎时乎不再来。汉蒯彻说韩信之言也。

　　妙喜曰。古人先择道德。次推才学。而进当时。苟非良器。置身于人前者。见闻多薄之。由是衲子自思砥砺名节而立。比见丛林凋丧。学者不顾道德。少节义。无廉耻。讥淳素为鄙朴。奖嚣浮为俊敏。是故晚辈识见不明。涉猎抄写。用资口舌之辩。日滋月浸。遂成浇漓之风。逮语于圣人之道。瞢若面墙。此殆不可救也(与韩子苍书)。

　　砥砺

　　琢磨也。

　　涉猎

　　谓之泛览流观音如涉水猎兽。意不精专。终不克见深奥之旨也。

　　面墙

　　论语云。子谓伯鱼曰。女为周南召南矣乎。人而不为周南召南。犹面墙而立也欤。言其一物无所见。一步不可行也。

　　妙喜曰。昔晦堂作黄龙题名记曰。古之学者。居则岩穴。食则土木。衣则皮草。不系心于声利。不籍名于官府。自魏晋齐梁隋唐以来。始创招提。聚四方学徒。择贤者规不肖。俾智者导愚迷。由是宾主立。上下分矣。夫四海之众。聚于一寺。当其任者。诚亦难能。要在总其大。舍其小。先其急。后其缓。不为私计。专利于人。此汲汲为一身之谋者。实霄壤矣。今黄龙以历代住持。题其名于石。使后之来者见而目之曰。孰道德。孰仁义。孰公于众。孰利于身。呜呼可不惧乎(石刻)。

　　籍名

　　但身离尘世。迹寄烟霞。故有司文籍不得着其名也。

　　创

　　楚浪切。初造也。

　　汲汲

　　小人为利。而无少暇。

　　张侍郎子韶。谓妙喜曰。夫禅林首座之职。乃选贤之位。今诸方不问贤不肖。例以此为侥幸之津途。亦主法者失也。然则像季固难得其人。若择其履行稍优。才德稍备。识廉耻节义者居之。与夫险进之徒。亦差胜矣(可庵集)。

　　津途

　　渡水处曰津。陆行处曰途。

　　妙喜谓子韶曰。近代主法者。无如真如喆。善辅弼丛林。莫若杨岐。议者谓慈明真率。作事忽略。殊无避忌。杨岐忘身事之。惟恐不周。惟虑不办。虽冲寒冒暑。未尝急己惰容。始自南源。终于兴化。仅三十载。总柄纲律。尽慈明之世而后已。如真如者。初自束包行脚。逮于应世领徒。为法忘躯。不啻如饥渴者。造次颠沛不遽色无疾言。夏不排窗。冬不附火。一室翛然。凝尘满案。尝曰。衲子内无高明远见。外乏岩师良友。鲜克有成器者。故当时执拗如孚铁脚。倔强如秀圆通。诸公皆望风而偃。嗟乎。二老实千载衲子之龟鉴也(可庵记闻)。

　　辅弼

　　扶助也。如朝廷有股肱之臣。则天下治。丛林有贤智衲僧。则法门兴也。

　　冲寒下

　　谓隆冬盛暑之时。或执劳。则踊跃以身先之。未尝有懒惰之容。现于颜面也。

　　始自南源

　　杨大年。以书抵宜春太守黄守旦。使请师出世说法。守以南源致请。后谒神鼎。鼎叹曰。汾阳有此儿耶。师自此名重四方。定林沙门本延。有道行。雅为士大夫敬信。见鼎称赞慈明知见。可兴临济之道。时道吾虚席。延白郡守请以主之。法令整肃。忘躯为众。后迁石霜。又居福岩。又住兴化。

　　总柄纲律

　　统束也。谓统束丛林。权衡僧任。立纲陈纪。整顿规绳。救时之弊也。

　　为法下

　　惟知有佛法。而不知有其身也。

　　造次

　　急遽苟且之时。

　　颠沛

　　倾覆流离之际。

　　遽

　　勃然而变其色也。疾也。

　　拗

　　刚硬孤高。不近人情。

　　孚铁脚

　　长芦应天永孚禅师。嗣泐潭怀澄。其游方至一旅邸。有娼女所逼不惑。女告母。母叹。曰真佛子也。故丛林云。平生孚铁脚。道价喧宇宙。

　　偃

　　仆也倒也。论语孔子曰。君子之德风。小人之德草。草上之风必偃。

　　龟鉴

　　龟知未来之祸福。鉴照现在之妍𡟎。

　　子韶同妙喜万庵三人。诣前堂。本首座寮问疾。妙喜曰。林下人身安然后可以学道。万庵直谓不然。必欲学道。不当更顾其身。妙喜曰。尔遮汉又颠邪。子韶虽重妙喜之言。而终爱万庵之语为当(记闻)。

　　本首座

　　即博山悟本也。

　　当

　　去声。发言之中节也。

　　子韶问妙喜。方今住持何先。妙喜曰。安着禅和子。不过钱谷而已。时万庵在座。以谓不然。计常住所得。善能撙节浮费。用之有道。钱谷不胜数矣。何足为虑。然当今住持。惟得抱道衲子为先。假使住持有智谋。能储十年之粮。座下无抱道衲子。先圣所谓坐消信施。仰愧龙天。何补住持。子韶曰。首座所言极当。妙喜回顾万庵曰。一个个都似你。万庵休去(已上并见可庵集)。

　　撙节

　　量其所入。度其所出。节俭廉约。无使奢侈。

　　储

　　积聚也。嗣也。如太子嗣君。故谓之储。

　　万庵颜和尚曰。妙喜先师。初住径山。因夜参。持论诸方。及曹洞宗旨不已。次日音首座谓先师曰。夫出世利生。素非细事。必欲扶振宗教。当随时以救弊。不必取目前之快。和尚前日作禅和子。持论诸方。犹不可妄。况今登宝华王座称善知识耶。先师曰。夜来一时之说焉。首座曰。圣贤之学。本于天性。岂可率然。先师稽首谢之。首座犹说之不已。万庵曰。先师窜衡阳。贤侍者录贬词。揭示僧堂前。衲子如失父母。涕泗愁叹。居不遑处。音首座诣众寮白之曰。人生祸患。不可苟免。使妙喜平生如妇人女子。陆沉下板。缄默不言。故无今日之事。况先圣所应为者不止于是。尔等何苦自伤。昔慈明琅瑘谷泉大愚。结伴参汾阳。适当西北用兵。遂易衣混火队中往。今径山衡阳。相去不远。道路绝间关。山川无险阻。要见妙喜。复何难乎。由是一众寂然。翌日相继而去(庐山智林集)。

　　曹洞宗

　　曹。乃抚州曹山本寂禅师。嗣洞山良介禅师。初离洞山。入曹溪礼祖塔。回吉州之吉水众响山名。遂请开法。师拟曹溪。凡随所居处。立曹为号。洞山之宗。至师最隆。故称曹洞宗也。

　　率然

　　轻忽也。

　　衡阳

　　湖南道。衡州府。衡阳县也。

　　揭

　　高举也。张示也。

　　涕泗

　　目出汁曰涕。鼻出汁曰泗。

　　遑处

　　居处不安之貌。又急也。

　　妇女

　　但有闺门之志。而无境外之心。

　　下板

　　官谓下僚。下板。言居于下位也。

　　谷泉

　　南岳芭蕉庵大道谷泉禅师。泉州人。嗣汾阳善昭禅师。南岳下十世也。

　　大愚

　　瑞州大愚山。守芝禅师。嗣汾阳。

　　汾阳

　　汾州太子院。善昭禅师。太原俞氏子。嗣首山念禅师。南岳下九世也。

　　混火队中

　　汾阳道望天下。慈明等决志亲谒。当时河东泽潞。皆屯兵。众皆无行。惟公等。不顾危阻。渡河登太行山。易衣混军队中。露眠草宿。不辞劳苦。遂造汾阳参见。详见僧宝传。

　　万庵曰。先师移梅阳。衲子间有窃议者。音首座曰。大凡评论于人。当于有过中求无过。讵可于无过中求有过。夫不察其心。而疑其迹。诚何以慰丛林公论。且妙喜道德才器。出于天性。立身行事。惟义是从。其量度固过于人。今造物抑之。必有道矣。安得不知其为法门异时之福耶。闻者自此不复议论矣(智林集)。

　　移梅阳

　　即广东潮州府。梅阳县也。侍郎张九成。未第时。因谈杨文公吕微仲。诸儒所造精妙。皆由学禅而至。于是慕禅学。闻宝印楚明禅师道风。敬往参请。师举柏树子话。令时时提撕。一日闻蛙鸣释然契入。有偈曰。春天月下一声蛙。撞破乾坤共一家。正恁么时谁会得。岭头脚痛有玄沙。宋高宗绍兴七年。七月十一日。诏妙喜住径山能仁寺。至绍兴十一年。张九成与诸大夫辈往谒。评议格物话。妙喜曰。公祇知有格物。不知有物格。诸公茫然。妙喜大笑。公曰。师能开谕乎。喜曰。不见小说载。唐人与安禄山叛者。其人先为阆州守。有𦘕像在焉。时唐明皇。幸蜀见之怒。令使臣以剑击之像首落。时阆州守。隐居陕西。首忽然堕地。公闻顿领深旨。呈偈题于轩壁。曰。子韶格物。妙喜物格。欲识一贯。两个五百。妙喜重其悟入。时为上堂。引神臂弓一发。透过千层甲。老僧拈来看。直甚臭皮袜之句。是时军国边事。方议神臂弓之用。右相秦桧。以为讥议朝政。五月民佛日。窜衡阳。贬九成为南康军。妙喜绍兴七年。住径山。十一年五月内贬衡阳。着正法眼藏三帙。被人重谮。复贬梅阳。未几。诏复形服。时四方虚席以邀。不就。绍兴二十年十一月。诏住明州阿育王寺。二十八年。再诏住径山。孝宗隆兴元年八月初一日。示寂。宋时自秦桧专国。士大夫名望者。悉屏之远方。龌龊委靡不振之徒。一言契合。即登正府。仍止除一厅。谓之伴拜。稍出一言。斥而去之。不异奴隶也。

　　音首座谓万庵曰。夫称善知识。当洗濯其心。以至公至正接纳四来。其间有抱道德仁义者。虽有仇隙必须进之。其或奸邪险薄者。虽有私恩必须远之。使来者各知所守。一心同德。而丛林安矣(与妙喜书)。

　　又曰。凡住持者。孰不欲建立丛林。而鲜能克振者。以其忘道德。废仁义。舍法度。任私情。而致然也。诚念法门凋丧。当正己以下人。选贤以佐佑。推奖宿德。疏远小人。节俭修于身。德惠及于人。然后所用执侍之人。稍近老成者存之。便佞者疏之。贵无丑恶之谤。偏党之乱也。如此则马祖百丈可侔。临济德山可逮(智林集)。

　　侔

　　齐也。

　　临济

　　镇州临济院义玄禅师。曹州南华邢氏子。嗣黄檗希运禅师。南岳下四世。

　　德山

　　鼎州德山宣鉴禅师。简州周氏子。嗣龙潭崇信禅师。南岳下四世也。

　　音首座曰。古之圣人。以无灾为惧。乃曰。天岂弃不谷乎。范文子曰。惟圣人能内外无患。自非圣人。外宁必内忧。古今贤达。知其不能免。尝谨其始。为之自防。是故人生稍有忧劳。未必不为终身之福。盖祸患谤辱。虽尧舜不可逃。况其他乎(与妙喜书)。

　　古之圣人

　　司马光曰。楚庄以无灾为惧。曰。天岂弃不谷乎。

　　不谷

　　不善人也。亦是谦词。

　　谤辱

　　尧有不慈之心。舜有不孝之过。

　　尧舜

　　翊善传圣。曰尧。仁盛圣明。曰。

　　万庵颜和尚曰。比见丛林。绝无老成之士。所至三百五百。一人为主。多人为伴。据法王位。拈槌竖拂。互相欺诳。纵有谈说。不涉典章。宜其无老成人也。夫出世利生。代佛扬化。非明心达本。行解相应。讵敢为之。譬如有人。妄号帝王。自取诛灭。况复法王。如何妄窃。乌乎。去圣逾远。水潦鹤之属。又复纵横。使先圣化门。日就沦溺。吾欲无言可乎。属庵居无事。条陈伤风败教为害甚者一二。流布丛林。俾后生晚进。知前辈兢兢业业。以荷负大法为心。如冰凌上行。剑刃上走。非苟名利也。知我罪我。吾无辞焉(智林集)。

　　不涉典章

　　孟浪之谈。取笑傍观也。作事轻率。曰孟浪。

　　妄号帝王

　　楞严经云。譬如有人。妄号帝王。自取诛灭。况复法王。如何妄窃也。今谓。未得谓得。未证谓证。妄称有道。欺罔聋俗。切取声利。以自断送。讵可救乎。盖圣贤贵真正难闻。岂凡夫而可妄称哉。

　　水潦鹤

　　阿难至竹林中。闻有比丘。诵法偈曰。若人生百岁。不见水潦鹤。不如生一日。而得睹见之。阿难闻已。惨然叹曰。世间眼灭。何其速乎。烦恼诸恶。如何便起。违返圣教。自生妄灭。无有慧明。常处痴暗。永当流转生死。便语比丘。此非佛语。不可修行。汝今当知。二人谤佛。一虽多闻。而生邪见。二解深义。颠倒妄说。有此二法。为自毁伤。不能令人离三恶道。汝今当听。我演佛偈。若人生百岁。不解生灭法。不如生一日。而得解了知。尔时比丘。即向其师而告之。师曰。阿难老朽。言多错谬。不可信矣。汝今当依前偈而诵。阿难后闻。比丘复诵前偈。问其故。答言。吾师告我。阿难老朽。言多虚妄。汝可依前而诵。阿难思惟。彼轻我言。或受余教。即入三昧。推求胜德。不见有能回挽彼意。作是念言。异哉异哉。不复正也。当堕三涂。文出阿育王传。

　　属庵

　　上音祝。值遇也。

　　条陈

　　上。目也。下。设也。谓布列条章。陈设法度。以救末法之弊也。

　　兢业

　　兢竞。戒谨也。履薄冰而惧陷。业业。恐惧也。蹈剑刃而恐伤。

　　知我

　　孔子作春秋。以寓王法。其大要皆天子之事。知孔子者。谓此书之作。遏人欲于横流。存天理于既灭。为后世虑至深远也。

　　罪我

　　罪孔子者。以谓无其位。而托二百四十二年南面之权。使乱臣贼子禁其欲。而不敢肆。则戚矣。

　　万庵曰。古人上堂。先提大法纲要。审问大众。学者出来请益。遂形问答。今人杜撰四句落韵诗。唤作钓话。一人突出众前。高吟古诗一联。唤作骂阵。俗恶俗恶。可悲可痛。前辈念生死事大。对众决疑。既以发明未起生灭心也。

　　杜撰

　　上。塞也。下。造也。述也。言不通古法。而自造也。如杜光庭。假佛经而作道经也。

　　万庵曰。夫名行尊宿至院。主人升座。当谦恭叙谢。屈尊就卑。增重之语。下座同首座大众。请升于座。庶闻法要。多见近时相尚。举古人公案。令对众批判。唤作验他。切莫萌此心。先圣为法忘情。同建法化。互相酬唱。令法久住。肯容心生灭兴此恶念耶。礼以谦为主。宜深思之。

　　万庵曰。比见士大夫。监司郡守入山有处。次日令侍者取覆长老。今日特为某官升座。此一节犹宜三思。然古来方册中。虽载皆是士大夫。访寻知识而来。住持人因参次略提外护教门。光辉泉石之意。既是家里人。说家里两三句淡话。令彼生敬。如郭公辅杨次公访白云。苏东坡黄太史见佛印。便是样子也。岂是特地妄为。取笑识者。

　　方册

　　以竹为纸。书载典章。合而成帙曰方册。

　　东坡见佛印

　　佛印了元禅师。一日与学徒坐次。东坡诣金山。值佛印入室。师云。此间无坐处。坡云。借师四大作禅床。师云。老僧有一问。道得即坐。道不得。即输腰间玉带。坡即解带置案云。请师问。师云。老僧四大本空。五阴非有。汝向甚么处坐。坡无语。印召侍者。留下玉带。永镇山门。以衲衣酬之。坡作赋云。病骨难堪玉带围。钝根仍落箭锋机。会当乞食歌姬院。换得云山旧衲衣。

　　万庵曰。古人入室。先令挂牌。各人为生死事大。踊跃来求决择。多见近时无问老病。尽令来纳降款。有麝自然香。安用公界驱之。因此妄生节目。宾主不安。主法者当思之。

　　决择

　　决择深奥。启悟真源。

　　降款

　　输诚尽敬之貌。

　　万庵曰。少林初祖。衣法双传。六世衣止不传。取行解相应。世其家业。祖道愈光。子孙益繁。大鉴之后。石头马祖皆嫡孙。应般若多罗悬谶。要假儿孙脚下行是也。二大士玄言妙语。流布寰区。潜符密证者。比比有之。师法既众。学无专门。曹溪源流。派别为五。方圆任器。水体是同。各擅佳声。力行己任。等闲垂一言。出一令。网罗学者。丛林鼎沸。非苟然也。由是互相酬唱。显微阐幽。或抑或扬。佐佑法化。语言无味。如煮木札羹。炊铁钉饭。与后辈咬嚼。目为拈古。其颂始自汾阳。暨雪窦宏其音。显其旨。汪洋乎不可涯。后之作者。驰骋雪窦而为之。不顾道德之奚若。务以文彩焕烂相鲜为美。使后生晚进。不克见古人浑淳大全之旨。乌乎。予游丛林。及见前辈。非古人语录不看。非百丈号令不行。岂特好古。盖今之人不足法也。望通人达士。知我于言外可矣。

　　悬谶

　　上远也。下。将来之事也。达磨大师。得法后。问般若多罗云。当往何国而作佛事。师曰。汝虽得法。未可远行。且止南天。待吾灭后。六十七岁。当往震旦说大法药。直接上根。慎勿远行。衰于日下。又问。彼有大士。堪为法器否。千载之下。有留难否。师曰。汝之所化。获菩提者。不可胜数。吾灭度后六十七载。彼国有难。水中文布。善自降之。汝至时勿住彼国唯好有为功德。不见佛理。听吾偈曰。路行跨水复逢羊。独自凄凄暗渡江。日下可怜双像马。二株嫩桂久昌昌。又云。一百五十年。有小难。听吾偈曰。心中虽吉外头凶。川下僧房名不中。若有毒龙生武子。忽逢小鼠寂无穷。又曰。却后林下见一人。当得道果。听吾偈曰。震旦虽阔无别路。要假儿孙脚下行。金鸡解衔一粒粟。供养十方罗汉僧。谓首句。即道一也。次句乃石头也。第三句。即南岳让。让乃金鸡县人。第四句。颂马祖。祖是四川什邡县罗汉寺僧。嗣南岳之法故尔。谓达磨悬谶石头南岳为曹洞临济之宗祖也。

　　密证

　　明教曰。密也者。非不言而暗证也。真密也注。外传信衣。内授密证。乃吾佛祖真实秘密之法也。

　　比

　　每也往也。

　　显微下

　　谓妙音幽微。玄宗渊奥。语言文字。有所不能形容矣。故至理绝言。非言可及。虽云道本无言。非言不显。谓真心离相。即诸相而显真心。至理绝言。假微言而昭彰至道也。

　　抑扬

　　纵夺之义。

　　炊

　　音吹。㸑也。

　　雪窦

　　明州雪窦重显禅师。遂州李氏子。嗣智门光祚禅师。一日示众云。三分光阴二早过。灵台一点不揩磨。贪生逐日区区走。唤不回头怎奈何。

　　汪洋

　　广有之貌。

　　浑淳

　　清浊未分也。

　　万庵曰。比见衲子。好执偏见。不通物倩。轻信难回。爱人佞己。顺之则美。逆之则疏。纵有一知半解。返被此等恶习所蔽。至白首而无成者多矣(已上并见智林集)。

　　万庵曰。丛林所至邪说炽然。乃云戒律不必持。定慧不必习。道德不必修。嗜欲不必去。又引维摩圆觉为证。赞贪瞋痴杀盗淫为梵行。乌乎。斯言岂特起丛林今日之害。真法门万世之害也。且博地凡夫。贪瞋爱欲。人我无明。念念攀缘。如一鼎之沸。何由清冷。先圣必思大有于此者。遂设戒定慧三学以制之。庶可回也。今后生晚进。戒律不持。定慧不习。道德不修。专以博学强辩。摇动流俗。牵之莫返。予固所谓斯言乃万世之害也。惟正因行脚高士。当以生死一着辨明。持诚存信。不为此辈牵引。乃曰此言不可信。犹鸩毒之粪。蛇饮之水。闻见犹不可。况食之乎。其杀人无疑矣。识者自然远之矣(与草书堂)。

　　维摩

　　经云。大乘菩萨。入诸淫舍。示欲之过。虽有妻子。常修梵行。

　　圆觉

　　经云。一切障碍。即究竟觉。乃至诸戒定慧。及淫怒痴。俱为梵行。此大权圣人示迹利生。而外道邪人。以此诳人。滥膺恭敬。

　　贪瞋痴

　　引取无厌曰贪。又爱欲也。由爱心计着而发也。怒心之盛曰瞋。又刚烈也。由心气相作而发也。然心属火。气属金。心火转气。金转刚故也。迷惑无知曰痴。又愚昧也。由轻慢恃己而发也。

　　火天大有卦

　　所有之大也。火在天上。无物不照。故圣人有大作为。非凡可比也。特为凡夫。兴大慈心。作大利益。遂设戒定慧三学。

　　戒定慧

　　防非止恶曰戒。止息诸缘曰定。破惑证真曰慧。此三者入道之门。泥洹之要。凡为僧者。于此宜尽心焉。

　　万庵曰。草堂弟子。惟山堂有古人之风。住黄龙日。知事公干必具威仪。诣方丈受曲折。然后备茶汤礼。始终不易。有智恩上座。为母修冥福。透下金二钱。两日不寻。圣僧才侍者。因扫地而得之。挂拾遗牌。一众方知。盖主法者清净。所以上行下效也(清泉集)。

　　曲折

　　听分付发放也。

　　拾遗牌

　　古者丛林。凡兴佛事。必须挂牌。晓谕大众。今挂拾遗者。类余也。

　　万庵节俭。以小参普说当供。衲子间有窃议者。万庵闻之曰。朝飨膏粱。暮厌粗粝。人之常情。汝等既念生死事大。而相求于寂寞之濵。当思道业未办。去圣时遥。讵可朝夕事贪饕耶(真牧集)。

　　小参

　　禅门话。早旦升堂曰早参。日晡时念诵曰晚参。随时说法曰小参。普参者。凡圣皆集。缁素咸臻。主法者以等心应物。垂示万机。令法久住矣。或小参乃家训也。训诲学者之规范也。

　　粝

　　米不精也。

　　万庵天性仁厚。处躬廉约。寻常出示语句。辞简而义精。博学强记。穷诘道理。不为苟止而妄随。与人评论古今。若身履其间。听者晓然如目睹。衲子尝曰。终岁参学。不若一日听师谈论为得也(记闻)。

　　万庵谓辩首座曰。圆悟师翁有言。今时禅和子少节义。勿廉耻。士大夫多薄之。尔异时傥不免做。遮般虫豸。常常在绳墨上行。勿趋势利。佞人颜色。生死祸患一切任之。即是不出魔界。而入佛界也(法语)。

　　辩首座

　　都府昭觉寺辩禅师。嗣大沩法泰禅师。

　　傥

　　或然之辞。

　　虫豸

　　有足曰虫。无足曰豸。

　　绳墨

　　规矩也。木随绳墨而正直。心随教化而离邪。凡行道德。兴教化。不可须臾忘也。

　　辩首座出世住庐山栖贤。常携一筇。穿双屦。过九江。东林混融老见之呵曰。师者人之模范也。举止如此。得不自轻。主礼甚灭裂。辩笑曰。人生以适意为乐。吾何咎焉。援毫书偈而去。偈曰。勿谓栖贤穷。身穷道不穷。草鞋狞似虎。拄杖活如龙。渴饮曹溪水。饥吞栗棘蓬。铜头铁额汉。尽在我山中。混融览之有愧(月窟集)。

　　筇

　　竹杖也。

　　屦

　　音巨。草屦也。

　　适

　　称也。

　　狞

　　恶也。

　　栗棘蓬

　　杨岐示众云。透得金刚圈。吞得栗棘蓬。便与三世诸佛把手共行。历代祖师。共一鼻孔。其或未然。参须实参。悟须实悟者也。

　　辩公谓混融曰。像龙不足致雨。画饼安可充饥。衲子内无实德。外恃华巧。犹如败漏之船。盛涂丹雘。使偶人驾之。安于陆地。则信然可观矣。一旦涉江湖。犯风涛。得不危乎(月窟集)。

　　辩公曰。所谓长老者。代佛扬化。要在洁己临众。行事当尽其诚。岂可择利害自分其心。在我为之。固当如是。若其成与不成。虽先圣不能必。吾何苟乎(月窟集)。

　　辩公曰。佛智住西禅。衲子务要整齐。惟水庵赋性冲澹。奉身至薄。昂昂然在稠人中。曾不屑虑。佛智因见之呵曰。奈何䖃苴如此。水庵对曰。某非不好受用。直以贫无可为之具。若使有钱。亦欲做一两件皮毛。同入社火。既贫固无如之何。佛智笑之。意其不可强。遂休去(月窟集)。

　　佛智

　　庆元府。育王寺佛智端裕禅师。吴越王之裔也。嗣圆悟勤禅师。

　　水庵

　　临安府。净慈水庵端一禅师。婺州马氏子。嗣佛智裕禅师。南岳下十六世。

　　冲澹

　　上。和也。下。恬静也。

　　昂

　　孤高自如之貌。

　　屑

　　轻苟也。又顾也。

　　䖃苴

　　上。郎假切。下。音鲊。中州人。谓蜀人不遵轨辙。曰䖃苴。又苴不熟之貌也。

　　社火

　　俗呼会伴也。

　　禅林宝训合注卷第三

　　音切

　　㳂余穿切　庑无禹切　煨乌回切　烬详进切　潸所班切　惓巨卷切　浃子协切　倨九鱼切　惨仓感切　怛丁割切　诟胡遘切　懥陟利切　愤扶粉切　悱孚匪切　[鸚-女+隹]其愚切　颔户感切　茧古典切　戚且的切　鲜息浅切　拗乌狡切　倔巨勿切　撙祖本切　汾扶云切　鸩除禁切　粝力葛切　䖃药音　苴七闾切
卍新纂续藏经第 64 册 No. 1263 禅林宝训合注


　　禅林宝训合注卷第四

　　虎林澄远居士张文宪程叔甫参阅

　　佛智𥙿和尚曰。骏马之奔逸。而不敢肆足者。衘辔之御也。小人之强横。不敢纵情者。刑法之制也。意识之流浪。不敢攀缘者。觉照之力也。乌乎。学者无觉照。犹骏马无衘辔。小人无刑法。将何以绝贪欲。治妄想乎(与郑居士法语)。

　　御

　　制也。

　　佛智谓水庵曰。住持之体有四焉。一道德。二言行。三仁义。四礼法。道德言行。乃教之本也。仁义礼法。乃教之末也。无本不能立。无末不能成。先圣见学者。不能自治。故建丛林以安之。立住持以统之。然则丛林之尊。非为住持。四事丰美。非为学者。皆以佛祖之道故。是以善为住持者。必先尊道德。守言行。能为学者。必先存仁义。遵礼法。故住持非学者不立。学者非住持不成。住持与学者。犹身之与臂。头之与足。大小适称而不悖。乃相须而行也。故曰。学者保于丛林。丛林保于道德。住持人无道德。则丛林将见其废矣(实录)。

　　水庵一和尚曰。易言。君子思患而预防之。是故古之人。思生死大患。防之以道。遂能经大传远。今之人谓求道迂阔。不若求利之切当。由是竞习浮华。计较毫末。希目前之事。怀苟且之计。所以莫肯为周岁之规者。况生死之虑乎。所以学者日鄙。丛林日废。纪纲日坠。以至陵夷颠沛。殆不可救。嗟乎可不鉴哉(双林实录)。

　　迂

　　远也。

　　陵夷

　　上。小山也。下。平也。言丘陵溃堕。渐至于地。教化渐废。以类此也。

　　水庵曰。昔游云居见高庵夜参。谓至道径挺。不近人情。要须诚心正意。勿事矫饰偏邪。矫饰则近诈佞。偏邪则不中正。与至道皆不合矣。窃思其言近理。乃刻意践之。逮见佛智先师。始浩然大彻。方得不负平生行脚之志(与月堂书)。

　　径挺

　　当机直指。绝无回避。拟议之间。白云千里。

　　水庵曰。月堂住持。所至以行道为己任。不发化主。不事登谒。每岁食指。随常住所得用之。衲子有志充化导者多却之。或曰。佛戒比丘。持钵以资身命。师何拒之弗容。月堂曰。我佛在日则可。恐今日为之。必有好利者。而至于自鬻矣。因思月堂防微杜渐。深切着明。称实之言。今犹在耳。以今日观之。又岂止自鬻而已矣(法语)。

　　月堂

　　临安府净慈月堂道昌禅师。潮州宝溪吴氏子。嗣妙湛惠禅师。

　　风山渐卦

　　渐。渐进之义。象曰。山上有木。渐。君子以居贤德善俗。注云。二者皆当以渐而进。贤字衍唐丘志曰。居安虑危。防微杜渐。此古人忧之深。虑之远。而防其未然也。

　　鬻

　　卖也。

　　水庵谓侍郎尤延之曰。昔大愚慈明。谷泉琅玡。结伴参汾阳。河东苦寒。众人惮之。惟慈明志在于道。晓夕不殆。夜坐欲睡。引锥自刺。叹曰。古人为生死事大。不食不𥨊。我何人哉。而纵荒逸。生无益于时。死无闻于后。是自弃也。一旦辞归。汾阳叹曰。楚圆今去。吾道东矣(西湖记闻)。

　　尤延之

　　姓尤。名袤。字延之。号遂初居士。问道于水庵一禅师。

　　荒逸

　　恣情放意。怠惰荒淫。流荡无返也。

　　水庵曰。古德住持。率己行道。未尝苟简自恣。昔汾阳每叹像季浇漓学者难化。慈明曰。甚易。所患主法者不能善导耳。汾阳曰。古人淳诚。尚且三二十年。方得成办。慈明曰。此非圣哲之论。善造道者。千日之功。或谓慈明妄诞。不听而汾地多冷因罢夜参。有异比丘谓汾阳曰。会中有大士六人。奈何不说法。不三年果有六人成道者。汾阳尝有颂曰。胡僧金锡光。请法到汾阳。六人成大器。劝请为敷扬(西湖记闻及僧传)。

　　苟简

　　苟求声利。简去仁义。

　　六人

　　慈明圆。大愚芝。琅玡觉。谷泉道。法华举。天胜泰。

　　投子清和尚。画水庵像求赞曰。嗣清禅人。孤硬无敌。晨昏一斋。胁不至席。深入禅定。离出入息。名达九重。谈禅选德。龙颜大悦。赐以金帛。力辞者三。上乃嘉叹。真道人也。草木腾焕。传予陋质。炷香请赞。是所谓青出于蓝。而青于蓝者也(见画像)。

　　投子

　　舒州投子山义清禅师。嗣水庵一禅师。南岳下十七世也。

　　九重

　　天子之门有九重也。

　　选德

　　乃内宫殿名也。

　　上

　　人君即位后皆称上。此乃指宋孝宗也。

　　青出于蓝

　　出荀子劝学篇。青色乃由蓝中之靛而染之。其色返深于蓝。弟子学不止而胜于师。乃末胜本也。

　　水庵曰。佛智先师言。东山演祖。尝谓耿龙学曰。山僧有圆悟。如鱼之有水。鸟之有翼。故丞相紫岩居士赞曰。师资相可。希遇一时。始终之分。谁能间之。紫岩居士可谓知言矣。比见诸方尊宿。怀心术以御衲子。衲子挟势利以事尊宿。主宾交利。上下欺侮。安得法门之兴。丛林之盛乎(与梅山润书)。

　　如鱼有水

　　刘玄德。得武侯。云长翼德。皆不悦。玄德乃云。孤之有孔明。犹鱼之有水也。愿君请无复言。重孔明以晓二人也。

　　紫岩居士

　　张浚。字德远。号紫岩居士。绍兴初拜封为和国公。问道于圆悟勤禅师。

　　师资

　　师者。人之模范。为人之长。训物之规。资者。助也。助发己身之行业。又师以道传于弟子。弟子资学于师也。

　　水庵曰。动人以言。惟要真切。言不真切。所感必浅。人谁肯怀。昔白云师祖送师翁。住四面。叮咛曰。祖道凌迟。危如累卵。毋恣荒逸。虚丧光阴。复败至德。当宽容量度。利物存众。提持此事。报佛祖恩。当时闻者。孰不感恸。尔昨来召对宸庭。诚为法门之幸。切宜下身尊道。以利济为心。不可矜己自伐。从上先哲。谦柔敬畏。保身全德。不以势位为荣。遂能清振一时。美流万世。予虑光景不长。无复面会。故此切嘱(见投子书)。

　　累卵

　　晋灵公建九层之台。三年不起。有臣荀息谏曰。臣能累十二棋子。又加九卵在其上。公曰。危哉。息曰。不危。公造九层之台。三年不成。男不耕。女不织。其危甚矣。公闻之遂止也。

　　毋

　　音无。禁止之辞。

　　宸庭

　　即迁德殿。乃天子北辰之宫也。

　　伐

　　夸也。

　　水庵少倜傥。有大志。尚气节。不事浮靡。不循细检。胸次岸谷。狥身以义。虽祸害交前。不见有殒获之色。住持八院。经历四郡。所至兢兢业业。以行道建立为心。淳熙五年。退西湖净慈。有偈曰。六年洒扫皇都寺。瓦砾翻成释梵宫。今日宫成归去也。杖头八面起清风。士庶遮留不止。小舟至秀之天宁。未几示疾。别众告终(行实)。

　　倜傥

　　上音剔。穷而不变也。下音倘。卓异貌。谓雅致慷慨。潇洒无羁也。

　　岸谷

　　岸。露额也。谷。两山间流道。盖胸次冲虚。如高岸空谷。有容川之量。

　　徇

　　以身逐物曰徇。

　　殒获

　　儒行篇云。不殒获于贫贱。注云。如萚殒而飘零。似禾获而枯稿也。又殒者。如有所坠。获者。如有所割刈也。乃困迫失志之貌。

　　秀之天宁

　　嘉兴府秀水县。天宁寺也。

　　月堂昌和尚曰。昔大智禅师。虑末世比丘骄惰。特制规矩以防之。随其器能。各设攸司。主居丈室。众居通堂。列十局头首之严肃如官府。居上者。提其大纲。在下者。理其众目。使上下相承。如身之使臂。臂之使指。莫不率从。是以前辈遵承翼戴。拳拳奉行者。以先圣之遗风未泯故也。比见丛林衰替。学者贵通才。贱守节。尚浮华。薄真素。日滋月浸。渐入浇漓。始则偷安一时。及玩习既久。谓其理之当然。不谓之非义。不谓之非理。在上者惴惴焉畏其下。在下者睽睽焉伺其上。平居则甘言屈体以相媚悦。得间则狠心诡计以相屠狯。成者为贤。败者为愚。不复问尊卑之序。是非之理。彼既为之。此则效之。下既言之。上则从之。前既行之。后则袭之。乌乎。非彦圣之师。乘愿力。积百年之功。其弊固则莫能革矣(与舜和尚书)。

　　攸司

　　所主掌也。

　　十局头

　　今十局。即百丈清规中两序要也。余不预焉。谓而堂首座。书记。藏主。知客。都管。监寺。副寺。维那。典座也。

　　翼戴

　　上恭敬也。下顶戴也。

　　拳拳

　　勤而奉持。

　　惴惴

　　之瑞切。忧也。

　　睽

　　音奎。斜视也。

　　屠狯

　　宰杀曰屠。杀戮曰狯。又害也。

　　袭

　　合也。

　　月堂住净慈最久。或谓和尚行道经年。门下未闻有弟子。得不辜妙湛乎。月堂不对。他日再言之。月堂曰。子不闻昔人种瓜而爱甚者。盛夏之日。方中而灌之。瓜不旋踵。而淤败何也。其爱之非不勤。然灌之不以时。适所以败之也。诸方老宿。提挈衲子。不观其道业内充。才器宏远。止欲速其为人。逮审其道德则淫污。察其言行则乖戾。谓其公正则邪佞。得非爱之过其分乎。是正犹日中之灌瓜也。予深恐识者笑。故不为也(北山记闻)。

　　妙湛

　　福州雪峰妙湛思惠禅师。钱塘俞氏子。嗣法云善本禅师。

　　月堂曰。黄龙居积翠。因病三月不出。真净宵夜恳祷。以至然顶炼臂。仰祈阴相。黄龙闻之责曰。生死固吾分也。尔参禅不达理若是。真净从容对曰。丛林可无克文。不可无和尚。识者谓真净敬师重法。其诚至此。他日必成大器(北山记闻)。

　　月堂曰。黄太史鲁直尝言。黄龙南禅师。器量深厚。不为事物所迁。平生无矫饰。门弟子有终身不见其喜怒者。虽走使致力之辈。一以诚待之。故能不动声气。而起慈明之道。非苟然也(一本见黄龙石刻)。

　　月堂曰。建炎己酉上巳日。钟相叛于澧阳。文殊导禅师厄于难。贼势既盛。其徒逸去。师曰。祸可避乎。即毅然处于丈室。竟为贼所害。无垢居士。拔其法语曰。夫爱生恶死。人之常情。惟至人悟其本不生。虽生而无所爱。达其未尝灭。虽死而无所畏。故能临死生祸患之际。而不移其所守。师其人乎。以师道德节义。足以教化丛林。垂范后世。师名正导。眉州丹棱人。佛鉴之嗣也(一本见庐山岳府惠大师记闻)。

　　建炎

　　宋高宗年号。

　　上巳日

　　即三月三日也。

　　钟相

　　绍兴五年。洞庭湖贼。钟相作乱。伤残人民。得张俊官兵。钟相败死。不数日客商来往。居民耕植。钟相号天皇大王。

　　澧阳

　　湖广常德府。澧阳州是也。

　　文殊导

　　常德府。文殊心导禅师。眉州徐氏子。嗣佛鉴勤禅师。十三得度。诣都习唯识论。自以为至得。同学诘曰。三界唯心。万法唯识。今目前万象摐然。心识安在。师无对。由是周游江淮。得法后应世。住文殊寺。宋高宗建炎三年春。示众。举临济临灭。嘱三圣因缘曰。正法眼藏瞎驴灭。临济何曾有此说。古今时人皆妄传。不信但看后三月。果至后三月。钟相叛于澧阳。其徒欲与师南奔。师曰。学道所以了生死。何得避之。俄然贼至。师曰。速然见杀。快汝心意。贼举槊残之。血皆白乳。贼惊骇。引席覆而去。

　　毅

　　音义。果敢也。端也。

　　至人

　　行到之人。又圣人也。

　　丹棱

　　即四川眉州丹棱县。

　　心闻贲和尚曰。衲子因禅致病者多。有病在耳目者。以瞠眉努目。侧耳点头为禅。有病在口舌者。以颠言倒语。胡喝乱喝为禅。有病在手足者。以进前退后。指东划西为禅。有病在心腹者。以穷玄究妙。超情离见为禅。据实而论。无非是病。惟本色宗师。明察几微。目击而知其会不会。入门而辨其到不到。然后用一锥一劄。脱其廉纤。攻其搭滞。验其真假。定其虚实。而不守一方便。昧乎变通。俾终踏于安乐无事之境。而后已矣(实录)。

　　心闻

　　台州万年寺。心闻云贲禅师。永嘉人。嗣育王介谌禅师。南岳下十六世也。

　　瞠

　　音撑。直视也。

　　划

　　音获。以刀破物也。

　　劄

　　竹洽切。刺也。

　　搭滞

　　凝止不脱也。言未得彻证。犹有疑碍。今用一锥一劄。使其超然。默契本心。不存凡圣。廓落无依。纵横自在而已。

　　心闻曰。古云。千人之秀曰英。万人之英曰杰。衲子有智行。闻于丛林者。岂非近英杰之士邪。但能勤而参究。去虚取实。各得其用。则院无大小。众无多寡。皆从其化矣。昔风穴之白丁。药山之牛栏。常公之大梅。慈明之荆楚。当此之时。悠悠之徒。若以位貌相求。必见而诒之。一旦据师席。登华座。万指围绕。发明佛祖。叔世之光明。丛林孰不望风而靡。矧前辈皆负瑰伟之材。英杰之气。尚能区区于未遇之际。含耻忍垢。混世同波而若是。况降兹者欤。乌乎。古犹今也。此犹彼也。若必待药山风穴而师之。千载一遇也。若必待大梅慈明而友之。百世一出也。盖事有从微而至着。功有积小而成大。未见不学而有成。不修而先达者。若悟此理。师可求。友可择。道可学。德可修。则天下之事何施而不可。古云。知人诚难。圣人所病。况其他乎(与竹庵书)。

　　风穴

　　汝州风穴延沼禅师。钱唐余杭刘氏子。嗣南院惠颙禅师。南岳下七世也。

　　白丁

　　地名。地多小人。风穴隐匿数年。未知孰是。

　　大梅

　　明州大梅山法常禅师。襄阳郑氏子。嗣马祖。后隐居于大梅。

　　悠悠

　　优也。寻常游行之人。

　　诒

　　音移。慢也。欺也。

　　叔

　　季也。末法之时也。

　　靡

　　偃也归也。

　　矧

　　音审。况也。

　　瑰伟

　　上公回切。玉美也。下音苇。乃奇大也。

　　心闻曰。教外别传之道。至简至要。初无它说。前辈行之不疑。守之不易。天禧间。雪窦以辩博之才。美意变弄。求新琢巧。继汾阳为颂古。笼络当世学者。宗风由此一变矣。逮宣政间。圆悟又出己意。离之为碧岩集。彼时迈古淳全之士。如宁道者。死心灵源佛鉴诸老。皆莫能回其说。于是新进后生。珍重其语。朝诵暮习。谓之至学。莫有悟其非者。痛哉。学者之心术坏矣。绍兴初。佛日入闽。见学者牵之不返。日驰月骛。浸渍成弊。即碎其板。辟其说。以至祛迷援溺。剔繁拨剧。摧邪显正。特然而振之。衲子稍知其非。而不复慕。然非佛日高明远见。乘悲愿力。救末法之弊。则丛林大有可畏者矣(与张子韶书。下出广录)。

　　天禧

　　宋真宗年号。

　　笼络

　　如鸟之在笼。马着羁络。不能脱去。学者溺之。亦犹是也。

　　宣政

　　宋徽宗年号。

　　碧岩集

　　山名。圆悟禅师在此作评唱。释雪窦颂古。为碧岩集也。

　　宁道者

　　潭州开福道宁禅师。歙溪汪氏子。嗣五祖演禅师。南岳下十四世也。

　　绍兴

　　宋高宗年号。

　　佛日

　　即妙喜也。

　　骛

　　音务。奔也。

　　渍

　　音自。浸润也。

　　祛

　　除却也。

　　剧

　　增也。尤甚也。

　　拙庵佛照光和尚。初参雪堂于荐福。有相者。一见而器之。谓雪堂曰。众中光上座。头颅方正。广颡丰颐。七处平满。他日必为帝王师。孝宗皇帝淳熙初。召对称旨。留内观堂七宿。待遇优异。度越前来。赐佛照之名。闻于天下(记闻)。

　　拙庵

　　庆元府。育王山佛照德光禅师。临江军彭氏子。嗣大慧杲禅师。南岳下十六世。

　　颅

　　顶骨。

　　颡

　　额也。

　　颐

　　颔也。

　　七处

　　两手两足两眉及顶。

　　拙庵谓虞𠃔文丞相曰。大道洞然。本无愚智。譬如伊吕起于耕渔。为帝王师。讵可以智愚阶级而能拟哉。杂然。非大丈夫。其孰能与焉。

　　虞𠃔文

　　姓虞。名(𠃔文)字彬甫。幼十岁时。善赋诗词。有惊人之语。后孝宗为相。置翘材馆舍。以筵四方贤士。

　　伊尹

　　姓伊。名尹。伤中国无贤君。叹斯道不行。隐耕于有莘之野。汤三往聘之。拜为相。

　　吕望

　　东海人。姓姜。名尚。字子牙。钓鱼磻溪之宝鸡县。西伯将出猎。卜之曰。所获者非熊非罴。非虎非彪。霸王之辅。果获姜尚于渭水之阳。与语大悦曰。自吾先君太公。尝云。当有圣人适周。太公望子久矣。故号太公望。立为师。封为吕。后佐武王伐纣。

　　阶级

　　上阶梯也。下次第也。

　　拙庵曰。璇野庵常言。黄龙南禅师。宽厚忠信。恭而慈爱。量度凝远。博学洽闻。常同云峰悦游湖湘。避雨树下。悦箕踞相对。南独危坐。悦瞋目视之曰。佛祖妙道。不是三家村古庙里土地。作死模样。南稽首谢之。危坐愈甚。故黄太史鲁直称之曰。南公动静不忘恭敬。真丛林主也(幻庵集)。

　　箕踞

　　长伸两足。以两手按两膝上。其形似箕。唐诗云。绿树阴浓足四邻。青苔日厚自无尘。科头箕踞长松下。白眼看他世上人。

　　拙庵曰。率身临众要以智。遣妄除情须先觉。背觉合尘则心蒙蔽矣。智愚不分。则事紊乱矣(昼监寺书)。

　　拙庵曰。佛鉴住太平。高庵充维那。高庵齿少气豪。下视诸方。少有可其意者。一日斋时鸣楗。见行者别器置食于佛鉴前。高庵出堂励声曰。五百僧善知识。作遮般去就。何以范模后学。佛鉴如不闻见。逮下堂询之。乃水赍菜。盖佛鉴素有脾疾。不食油故。高庵有愧。诣方丈告退。佛鉴曰。维那所言甚当。缘惠勤病乃尔。尝闻圣人言。以理通诸碍。所食既不优。于众遂不疑也。维那志气明远。他日当柱石宗门。幸勿以此芥蒂。逮佛鉴迁智海。高庵过龙门。后为佛眼之嗣。

　　楗

　　所击之物也。钟磬板木鱼等物。凡击之有声者。皆名为楗。

　　柱石

　　汉田延年。谓霍光曰。将军为国柱石。今谓柱石者。欲撑拄宗门。令法久住也。

　　芥蒂

　　上音介。下音瘥。望人豁略曰。幸勿芥蒂。又刺鲠也。鲠者骨不下咽也。古谓蹇谔直言。为骨鲠也。直言难受。如鲠骨留咽也。

　　拙庵曰。大凡与官员论道酬酢。须是刬去知解。勿令他坐在窠窟里。直要单明向上一着子。妙喜先师尝言。士大夫相见。有问即对。无问即不可。又须是个中人始得。此语有补于时。不伤住持之体。切宜思之(与兴化普庵书)。

　　刬

　　削也。谓去其疑执。断其情思也。

　　拙庵曰。地之美者善养物。主之仁者善养士。今称住持者。多不以众人为心。急己所欲。恶闻善言。好蔽过恶。恣行邪行。从快一时之意。返被小人就其好恶取之。则住持之道。安得不危乎(与洪老书)。

　　拙庵谓野庵曰。丞相紫岩居士。言妙喜先师。平生以道德节义勇敢为先。可亲不可疏。可近不可迫。可杀不可辱。居处不淫。饮食不溽。临生死祸患。视之如无。正所谓干将镆鎁。难与争锋。但虞伤阙耳。后如紫岩之言(幻庵记闻)。

　　可亲下

　　三句出孔子家语儒行篇。

　　淫溽

　　礼记云。居家不淫。饮食不溽。注。淫。流荡也。恣纵贪味。曰溽也。

　　干将镆鎁

　　二良剑名。按孝子传云。楚王夫人。夏乘凉抱铁柱感孕。产生一铁块。楚王令干将造剑。三年乃成双剑。一雌一雄。干将密将雄剑以匿。进雌剑。王秘匣中。尝闻悲鸣。王问群臣。臣曰。剑有雌雄。鸣者忆雄耳。王大怒。干将知罪必死。将剑藏于屋柱中。嘱妻镆鎁曰。日出北户。南山有松。松生于石。剑在其中。妻后生男。名眉间赤。年十五岁。问母曰。吾父何在。母述前事。思惟剖柱。果得其剑。欲为父报仇。楚王知之。来令觅得其人。当厚赏之。眉间赤遂逃。俄有客曰。子莫非眉间赤否。曰然。客曰。吾甑山人。能为子报父仇。赤曰。父昔无辜。枉被荼毒。君今见惠。当何所须。客曰。当得子头并剑。赤乃自刎其头。客得其头并剑。进与楚王。王曰大幸。客曰。愿将此头。以油烹之。王遂与头投鼎。烹至三日不烂。客请王视。客以剑挥王头。落于鼎中。二头相啮。客恐眉间赤头不胜。乃自刎头助之。三头相啮。俄顷俱烂。

　　虞

　　忧虑也。

　　阙

　　损失也。

　　拙庵曰。野庵住持。通人情之始终。明丛林之大体。尝谓予言。为一方主者。须择有志行衲子。相与毗赞。犹发之有梳。面之有鉴。则利病好丑不可得而隐矣。如慈明得杨岐。马祖得百丈。以水投水。莫之逆也(幻庵集)。

　　拙庵曰。末学肤受。徒贵耳贱目。终莫能究其奥妙。故曰山不厌高。中有重岩积翠。海不厌深。内有四溟九渊。欲究大道。要在穷其高深。然后可以照烛幽微。应变不穷矣(与觐老书)。

　　末学肤受

　　东京赋云。末学肤受。贵耳贱目。注。肤。皮肤也。皮肤之受。故云肤受也。此外受浅薄。非内实所受。贵于耳。贱于目也。

　　溟渊

　　上。水之黑色也。以东西南北四海为四溟。下深也。海有九转。回水漩澓。其水至深。故为九渊。

　　拙庵谓尤侍郎曰。圣贤之意。含缓而理明。优游而事显。所用之事。不期以速成。而许以持久。不许以必进。而许以庶几。用是推圣贤之意。故能亘万世而持之。无过失者乃尔(幻庵集)。

　　庶几

　　从容审察也。

　　亘

　　通也。

　　侍郎尤公曰。祖师已前。无住持事。其后应世行道。迫不得已。然居则蓬荜。取蔽风雨。食则粗粝。取充饥馁。辛苦憔悴。有不堪其忧。而王公大人。至有愿见而不可得者。故其所建立。皆磊磊落落。惊天动地。后世不然。高堂广厦。美衣丰食。颐指如意。于是波旬之徒。始洋洋然动其心。趑趄权门。摇尾乞怜。甚者巧取豪夺。如正昼攫金。不复知世间有因果事。妙喜此书。岂特为博山设。其拈尽诸方自来习气。不遗毫发。如饮仓公上池之水。洞见肝腑。若能信受奉行。安用别求佛法(见灵隐石刻)。

　　蓬荜

　　织荆为门也。礼记儒行篇曰。儒有一亩之官。环堵之室。荜门圭窦。蓬户瓮牖。

　　憔悴

　　枯瘦也。忧劳也。

　　磊落

　　如众石之崩落。而无阻滞。皆大人之相。无物滞于胸中。如干戈丛里。横身直过。荆棘林中。撬手便行。脚跟下无五色线。舌头上无十字关。鼻端无泥痕。眼中无金屑故也。

　　颐指

　　但动颐而指麾。不劳用力。皆如意也。

　　洋洋

　　流荡之貌。

　　趑趄

　　上音咨。下音菹。欲趣而不行也。

　　攫金

　　上。爪持也。列子云。昔齐人有欲金者。清旦衣冠之市。适鬻金之所。窃金而去。金主捕之曰。人皆在焉。子何攫人之金。答曰。取金之时不见其人。而独见其金。言人贪其利而忘其耻。见其利而忘其害也。

　　上池之水

　　古史云。芦越之东有扁鹊。姓秦。名缓。渤海郡人。少时为舍长。客长桑君。见扁鹊独奇。常勤遇之。出入十余年。一日呼扁鹊私坐。间语之曰。我有药方。年将老矣。欲传与公。公无泄漏。鹊敬诺。遂出怀中药方与之。示以上池水服之。三七日当见物矣。尽取方以授之。忽不见其人也。鹊如其言。以药水服之。三七日视垣外一方人。后视病。尽见五脏症结。持以胗脉名耳。注。水未至于地。承取竹木上露水。故名上池之水。

　　侍郎尤公谓拙庵曰。昔妙喜中兴临济之道。于凋零之秋。而性尚谦虚。未尝驰骋见理。平生不趋权势。不苟利养。尝曰。万事不可佚豫为。不可奢态持。盖有利于时而便于物者。有其过而无其功者。若纵之奢佚则不济矣。不肖佩服斯言。遂为终身之戒。老师昨者。遭遇主上留宿观堂。实为佛法之幸。切冀不倦悲愿。使进善之途开明。任众之道益大。庶几后生晚辈。不谋近习。各怀远图。岂不为丛林之利济乎(然侍者记闻)。

　　中兴

　　废而复兴。曰中兴。如周宣王汉光武。中兴帝王之业也。

　　佚豫

　　纵意悦情而为。

　　态

　　美意也。

　　便

　　利也。

　　图

　　谋也。

　　密庵杰和尚曰。丛林兴衰。在于礼法。学者美恶。在乎俗习。使古之人巢居穴处。涧饮木食。行之于今时。则不可也。使今之人。丰衣文采。饭梁啮肥。行之于古时。亦不可也。安有他哉。习不习故。夫人朝夕见者为常。必谓天下事正宜如此。一旦驱之就彼去此。非独生疑而不信。将恐亦不从矣。用是观之。人情安于所习。骇其未见。是其常情。又何足怪(与施司谏书)。

　　密庵

　　庆元府天童密庵咸杰禅师。福州郑氏子。嗣应庵华禅师。南岳下十七世。

　　密庵谓悟首座曰。丛林中惟浙人轻懦少立。子之才器宏大。量度渊容。志尚端确。加以见地稳密。他日未易言。但自韬晦。无露圭角。毁方瓦合。持以中道。勿为势利少枉。即是不出尘劳而作佛事也(与笑庵书)。

　　懦

　　弱也。

　　韬晦

　　韬藏虚名而弃华务实。晦隐其迹而和光同尘也。

　　毁方瓦合

　　礼记儒行篇曰。儒有博学而不穷。笃行而不惓。乃慕贤而容众。毁方而瓦合。宽𥙿有如此者。略注云。毁方瓦合者。陶瓦之事。其初则圆。剖而为四。其形则方。毁其圆以为方。合其方而为圆。盖于涵容之中。未尝无分辨。故曰。宽𥙿有如此者也。

　　密庵曰。应庵先师尝言。贤不肖相反。不得不择。贤者持道德仁义以立身。不肖者专势利诈佞以用事。贤者得志必行其所学。不肖者处位多擅私心。妒贤嫉能。嗜欲苟财。靡所不至。是故得贤则丛林兴。用不肖则废。有一于斯。必不能安静(见岳和尚书)。

　　嫉妒

　　殉自名利。不耐他荣曰嫉妒。又害贤曰嫉。忌色曰妒。

　　密庵曰。住持有三莫。事繁莫惧。无事莫寻。是非莫辨。住持人达此三事。则不被外物所惑矣(慧侍者记闻)。

　　密庵曰。衲子履行倾邪。素有不善之迹者。丛林互知。此不足疾。惟众人谓之贤。而内实不肖者。诚可疾也(与普慈书)。

　　密庵谓水庵曰。人有毁辱。当顺受之。讵可轻听声言。妄陈管见。大率便佞有类。邪巧多方。怀险诐者。好逞私心。起猜忌者。偏废公议。盖此辈趋尚狭促。所见暗短。固以自异为不群。以沮议为出众。然既知我所用。终是而毁谤固自在彼。久而自明。不须别白。亦不必主我之是而讦触于人。则庶可以为林下人也(与水庵书)。

　　管见

　　小见也。如管窥天。能见多许。此言识见暗短。而无高明远大之见者。

　　险诐

　　不平謟诈之言。

　　猜忌

　　心多疑曰猜。意多憎曰忌。

　　沮

　　坏也。止遏也。

　　讦

　　攻发人之阴私曰讦。

　　自得辉和尚曰。大凡衲子。诚而向正。虽愚亦可用。佞而怀邪。虽智终为害。大率林下人操心不正。虽有才能而终不可立矣(见简堂书)。

　　自得辉

　　杭州净慈自得慧辉禅师。会稽张氏子。嗣天童正觉禅师。

　　自得曰。大智禅师特创清规。扶救末法比丘不正之弊。由是前贤遵承。拳拳奉行。有教化。有条理。有始终。绍兴之末。丛林尚有老成者。能守典刑。不敢斯须而去左右。近年以来。失其宗绪。纲不纲。纪不纪。虽有纲纪。安得而正诸。故曰举一纲则众目张。弛一机则万事隳。殆乎纲纪不振。丛林不兴。惟古人体本以正末。但忧法度之不严不。忧学者之失所。其所正在于公。今诸方主者。以私混公。以末正本。上者苟利不以道。下者贼利不以义。上下谬乱。宾主混淆。安得衲子向正。而丛林之兴乎(与尤侍郎书)。

　　弛

　　音豸。坏也。

　　隳

　　毁坏也。

　　贼

　　私取也。

　　自得曰。良玉未剖。瓦石无异。名骥未驰。驽骀相杂。逮其剖而莹之。驰而试之。则玉石驽骥分矣。夫衲子之贤德而未用也。混于稠人之中。竟何辨别。要在高明之士。以公论举之。任以职事。验以才能。责以成务。则与庸流迥然不同矣(与或庵书)。

　　驽骀

　　钝马也。

　　莹

　　玉之光也。

　　或庵体和尚。初参此庵元布袋于天台护国。因上堂。举庞马选佛颂。至此是选佛场之句。此庵喝之。或庵大悟。有投机颂曰。商量极处见题目。途路穷边入试场。拈起毫端风雨快。遮回不作探花郎。自此匿迹天台。丞相钱公。慕其为人。乃以天封招提。勉令应世。或庵闻之曰。我不解悬羊头卖狗肉也。即宵遁去。

　　或庵

　　镇江府焦山或庵禅师。台州罗氏子。嗣护国景元禅师。南岳下十六世也。

　　选佛颂

　　庞居士问马祖。不与万法为侣者是甚么人。祖云。待汝一口吸尽西江水。即向汝道。居士豁然大悟。呈偈曰。十方同聚会。个个学无为。此是选佛场。心空及第归。

　　钱公

　　宋丞相。姓钱。名相祖。字象先。问道于或庵体禅师。

　　解

　　会也。

　　遁

　　隐藏也。

　　乾道初。瞎堂住国清。因见或庵赞圆通像曰。不依本分。恼乱众生。瞻之仰之。有眼如盲。长安风月贯今昔。那个男儿摸壁行。瞎堂惊喜曰。不谓此庵有此儿。即遍索之。遂得于江心。固于稠人中。请充第一座(天台野录)。

　　乾道

　　宋孝宗年号。

　　瞎堂

　　临安府。灵隐寺瞎堂慧远禅师。眉山彭氏子。嗣圆悟勤禅师。

　　或庵乾道初。翩然访瞎堂于虎丘。姑苏道俗闻其高风。即诣郡举请住城中觉报。或庵闻之曰。此庵先师嘱我。他日逢老寿止。今若合符契矣。遂欣然应命。盖觉报旧名老寿庵也(虎丘记闻)。

　　翩

　　孤鸟疾飞之貌。又自如也。

　　或庵入院后施主请。小参曰。道常然而不渝。事有弊而必变。昔江西南岳诸祖。若稽古为训。考其当否。持以中道。务合人心。以悟为则。所以素风凌然。逮今未泯。若约衲僧门下。言前荐得。屈我宗风。句下分明。沉埋佛祖。虽然如是。行到水穷处。坐看云起时。由是缁素喜所未闻。归者如市(语录异此)。

　　凌然

　　超越也。

　　或庵既领住持。士庶翕然来归。衲子传至虎丘。瞎堂曰。遮个山蛮杜拗子。放拍盲禅。治你那一队野狐精。或庵闻之。以偈答曰。山蛮杜拗得能憎。领众匡徒似不曾。越格倒拈苕帚柄。拍盲禅治野狐僧。瞠堂笑而已(记闻)。

　　翕

　　如鸟之聚也。

　　杜拗

　　不依轨辙曰杜。不顺人情曰拗。

　　拍

　　拊也。自不能行。拍人肩而行之。

　　队

　　群也。

　　匡

　　正也。

　　或庵谓侍郎曾公逮曰。学道之要。如衡石之定物。持其平而已。偏重可乎。推前近后。其偏一也。明此可学道矣(见曾公书)。

　　或庵曰。道德乃丛林之本。衲子乃道德之本。住持人弃厌衲子。是忘道德也。道德既忘。将何以修教化。整丛林诱来学。古人体本以正末。忧道德之不行。不忧丛林之失所。故曰。丛林保于衲子。衲子保于道德。住持无道德。则丛林废矣(见简堂书)。

　　或庵曰。夫为善知识。要在知贤。不在自贤。故伤贤者愚。蔽贤者暗。嫉贤者短。得一身之荣。不如得一世之名。得一世之名。不如得一贤衲子。使后学有师。丛林有主也(与图极书)。

　　一贤衲子

　　如国得一贤臣。则兴国治邦。法门得一贤衲子。则丛林永赖。

　　或庵迁焦山之三载。寔淳熙六年八月四日也。先示微恙。即手书并砚一只。别郡守侍郎曾公。逮至中夜化去。公以偈悼之曰。翩翩只履逐西风。一物浑无布袋中。留下陶泓将底用。老夫无笔判虚空(行状)。

　　悼

　　挽也。哀而至痛。

　　陶泓

　　泓。宝泓。石泓。涵星泓。皆砚之别名也。

　　底

　　何也。

　　无笔

　　老师一段光明。犹若虚空。无笔可判也。

　　瞎堂远和尚谓或庵曰。人之才器。自有大小。诚不可教。故楮小者不可怀大。绠短者不可汲深。鸱鸺夜撮蚤。察秋毫。昼出瞋目之不见丘山。盖分定也。昔静南堂传东山之道。颖悟幽奥。深切着明。逮应世住持。所至不振。圆悟先师归蜀。同范和尚访之大随。见静率略。凡百弛废。先师终不问。回至中路。范曰。静与公为同参道友。无一言启迪之。何也。先师曰。应世临众。要在法令为先。法令之行。在其智能。能与不能。以其素分。岂可教也。范颔之(虎丘记闻)。

　　楮

　　楮皮。蔡伦将此而作纸也。

　　绠

　　音梗。取水之绳。训言。楮小不可怀大。绠短不可汲深。此二句出庄子至乐篇。言其才小不堪大用也。

　　鸱鸺

　　亦名鸺鹠。怪鸟也。鸣之则雨。昼则无所见夜则目明也。此出庄子秋水篇。言人见小而不能见大也。

　　静南堂

　　彭州大随南堂元静禅师。阆州玉山。大儒赵约仲之子。嗣五祖演禅师。

　　颖

　　锋利也。

　　瞎堂曰。学道之士。要先正其心。然后可以正己正物其心既正。则万物定矣。未闻心治而身乱者。佛祖之教。由内及外。自近至远。声色惑于外。四肢之疾也。妄情发于内。心腹之疾也。夫见心正而不能治物。身正而不能化人。盖一心为根本。万物为枝叶。根本壮实。枝叶荣茂。根本枯悴。枝叶夭折。善学道者。先治内以敌外。不贪外以害内。故导物要在清心。正人固先正己。心正己立。而万物不从化者。未之有也(与颜侍郎书)。

　　简堂机和尚住番阳管山。仅二十载。羹藜饭黍。若绝意于荣达。尝下山闻路旁哀泣声。简堂恻然。逮询之。一家寒疾。仅亡两口。贫无敛具。特就市贷棺葬之。乡人感叹不已。侍郎李公(椿年)谓士大夫曰。吾乡机老。有道衲子也。加以慈惠及物。管山安能久处乎。会枢密汪(明远)宣抚诸路。达于九江郡守林公。(叔达)虚圆通法席迎之。简堂闻命乃曰。吾道之行矣。即欣然曳杖而来。登座说法曰。圆通不开生药铺。单单只卖死猫头。不知那个无思算。吃着通身冷汗流。缁素惊异。法席因兹大振(懒庵集)。

　　番

　　音婆。即饶州鄱阳县也。番。与鄱同。

　　管

　　音管。乐器。

　　藜

　　藜藿。似蒿而可食。

　　敛具

　　即棺椁也。

　　贷

　　音代。赊借也。

　　枢密

　　即今都察院官之称。

　　宣抚

　　即巡按也。

　　路

　　昔谓之路。今名之府。

　　死猫头

　　明向上事也。此物本是腥臭之物。若有具眼衲僧。直下承当。一口吞之。则佛祖之病悉除。通身轻快。举僧问曹山。世间何物最贵。山云。死猫头为贵。丹霞颂云。腥臊红烂不堪闻。动处轻轻血污身。何事杳无人着价。为伊不是。世间珍。喻向上事。

　　简堂曰。古者修身治心。则与人共其道。兴事立业。则与人共其功。道成功着。则与人共其名。所以道无不明。功无不成。名无不荣。今人则不然。专己之道。惟恐人之胜于己。又不能从善务义以自广也。专己之功。不欲他人有之。又不能任贤与能以自大也。是故道不免于蔽。功不免于损。名不免于辱。此古今学者之大分也。

　　简堂曰。学道犹如种树。方荣而伐之。可以给樵薪。将盛而伐之。可以作榱桷。稍壮而伐之。可以充楹枋。老大而伐之。可以为梁栋。得非取功远而其利大乎。所以古之人。惟其道固大而不狭。其志远奥而不近。其言崇高而不卑。虽适时龃龉。穷于饥寒。殆亡丘壑。以其遗风余烈。亘百千年。后人犹以为法而传之。乡使狭道苟容。迩志求合。卑言事势。其利止荣于一身。安有余泽溥及于后世哉(与李侍郎二书)。

　　榱桷

　　即椽也。

　　楹枋

　　上柱。下丕木也。

　　梁栋

　　脊木曰栋。负栋曰梁。

　　龃龉

　　上咀。下语。不相当也。又坎坷也。

　　溥

　　音普。广也。

　　简堂。淳熙五年四月。自天台景星岩。再赴隐静。给事吴公(芾)佚老于休休堂。和渊明诗十三篇送行。其一曰。我自归林下。已与世相疏。赖有善知识。时能过我庐。伴我说道话。爱我读佛书。既为岩上去。我亦为膏车。便欲展我钵。随师同饭蔬。脱此尘俗累。长与岩石居。此岩固高矣。卓出山海图。若比吾师高。此岩还不如。(二)我生山窟里。四面是孱颜。有岩号景星。欲到知几年。今始信奇绝。一览小众山。更得师为主。二妙未易言。(三)我家湖山上。触目是林丘。若比兹山秀。培塿固难俦。云山千里见。泉石四时流。我今才一到。已胜五湖游。(四)我年七十五。木末挂残阳。纵使身未逝。亦能岂久长。尚冀林间住。与师共末光。孤云俄暂出。远近骇苍黄。(五)爱山端有素。拘俗亦可怜。昨守当涂郡。不识隐静山。羡师来又去。愧我复何言。尚期无久住。归送我残年。(六)师心如死灰。形亦如槁木。胡为衲子归。似响答空谷。顾我尘垢身。正待醍醐浴。更愿张佛灯。为我代明烛。(七)扶疏岩上树。入夏总成阴。几年荆棘地。一旦成丛林。我方与衲子。共听海潮音。人生多聚散。离别忽惊心。(八)我与师来往。岁月虽未长。相看成二老。风流亦异常。师宴坐岩上。我方为聚粮。倘师能早归。此乐犹未央。(九)纷纷学禅者。腰包竞奔走。才能说葛藤。痴意便自负。求其道德尊。如师盖希有。愿传上乘人。永光临济后。(十)吾邑多缁徒。浩浩若云海。大机久已亡。赖有小机在。仍更与一岑。纯全两无悔。堂堂二老禅。海内共期待。(十一)古无住持事。但只传法旨。有能悟色空。便可超生死。庸僧昧本来。岂识西归履。买帖坐禅床。佛法将何恃。(十二)僧中有高僧。士亦有高士。我虽不为高。心粗能知止。师是个中人。特患不为尔。何幸我与师。俱是邻家子。(十三)师本穷和尚。我亦穷秀才。忍穷心已彻。老肯不归来。今师虽暂别。泉石莫相猜。应缘聊复我。师岂有心哉(景星石刻)。

　　芾

　　音肺。

　　膏

　　润也。以脂膏运车也。

　　孱

　　音巉。重岩孤峻之貌。

　　培塿

　　土阜之山。

　　木末

　　日在木之稍。不久而没。如人老年。不久而亡也。

　　苍黄

　　惊见失措之貌。蜀南常雨。日出则犬吠。南越数州犬皆苍黄。下雪则犬噬狂走。至无雪方至。

　　空谷

　　师以无心而应物也。

　　央

　　尽也。

　　负

　　恃也。

　　大机

　　杭州天宁寺。重机明真禅师。台州人。嗣玄沙师备禅师。

　　小机

　　即简堂行机禅师。

　　一岑

　　即圆极岑禅师。

　　庸僧

　　戚戚于衣食。念念于名利。生不知来。死不知去。寻常粥饭之流也。

　　西归履

　　达磨御葬熊耳。魏武帝使宋云使西域而回。至葱岭遇师手携只履。云乃问何往。师曰。西天去也。云归告帝。帝令起圹。唯空龛只履在耳。

　　买帖

　　将书买院。作住持之说也。又买求权贵。讨帖坐禅也。

　　恃

　　赖也。言既无好僧。佛法恃赖何人而兴也。

　　高僧

　　行解双应。不入世流。

　　给事吴公谓简堂曰。古人灰心泯智。于千岩万壑之间。涧饮木食。若绝意于功名。而一旦奉紫泥之诏。韬光匿迹于负舂贱役之下。初无念于荣达。而卒当传灯之列。故得之于无心。则其道大。其德宏。计之于有求。则其名卑。其志狭。惟师度量凝远。继踵古人。乃能栖迟于管山一十七年。遂成丛林良器。今之衲子。内无所守。外逐纷华。少远谋。无大体。故不能扶助宗教。所以以不逮师远矣(高侍者记闻)。

　　紫泥

　　天子六玺。皆以武都紫泥。以封函匣。使鬼神不敢视也。武都。即今阶州。其山水皆亦泥。为印色至赤也。

　　卒

　　终也。

　　简堂曰。夫人常情。罕能无惑。大抵蔽于所信。阻于所疑。忽于所轻。溺于所爱。信既偏。则听言不考其实。遂有过当之言。疑既甚。则虽实而不听其言。遂有失实之听。轻其人。则遗其可重之事。爱其事。则存其可弃之人。斯皆苟纵私怀。不稽道理。遂忘佛祖之道。失丛林之心。故常情之所轻。乃圣贤之所重。古德云。谋远者先验其近。务大者必谨于微。将在博采而审用其中。固不在慕高而好异也(与吴给事书)。

　　信疑轻爱

　　遮蔽不明。在所信之偏。阻隔不通。在所疑之甚。忽亡其事。在所轻之过。溺任其人。在所爱其事也。

　　博采

　　广览兼听之谓。

　　高异

　　舍近趣远曰慕高。厌常悦怪曰好异也。

　　简堂清明坦夷。慈惠及物。衲子稍有诖误。蔽护保惜。以成其德。尝言人谁无过。在改之为美。住鄱阳管山日。适值隆冬。雨雪连作。饘粥不继。师如不闻见。故有颂曰。地炉无火客囊空。雪似杨花落岁穷。衲被蒙头烧榾柮。不知身在寂寥中。平生以道自适。不急于荣名。赴庐山圆通请日。拄杖草屦而已。见者色庄意解。九江郡守林公叔达目之曰。此佛法中津梁也。由是名重四方。其去就真得前辈体格。殁之日。虽走使致力。为之涕下。

　　清明

　　廉而不淈曰清。善知贤否曰明。

　　诖

　　怪卦二音。过差。

　　饘

　　音占。厚曰饘。薄曰粥。

　　榾拙

　　树无枝叶。又短木也。

　　自适

　　下音失。自乐也。

　　侍郎张公孝祥。致书谓枫桥演长老曰。从上诸祖无住持事。开门受徒。迫不得已。像法衰替。乃至有实封投状买院之说。如乡来枫桥纷纷皆是物也。公之出处。人具知之。啐啄同时。元不着力。有缘即住。缘尽便行。若稗贩之辈。欲要此地造地狱业。不若两手分付为佳耳(寒山寺石刻)。

　　枫桥

　　苏州寒山寺前枫桥也。

　　纷纷

　　多乱而无取之貌。皆商贾之事。

　　啐啄

　　如鸡抱卵。小鸡欲出。以嘴吮声曰啐。母鸡忆出以嘴啮之曰啄。作家机缘相投。见机而解。亦犹是矣。

　　稗贩

　　上音败。草也。似稻而非稻。俗谓良田中稗。松林中荆棘也。贩者贱买贵卖也。稗。或作禆。附也。楞严经云。禆贩如来也。虽禆附我教之中。以佛法贪贩利养也。

　　慈受深和尚谓径山讷和尚曰。二三十年来。禅门萧索。殆不堪看。诸方长老奔南走北。不知其数。分烟散众。满目皆是。惟师兄神情不动。坐享安逸。岂可与碌碌者同日而语也。钦叹钦叹。此段因缘。自非道充德实。行解相应。岂多得也。更冀勉力诱引后昆。使曹源涸而复涨。觉树凋而再春。实区区下怀之望也(笔帖)。

　　慈受深

　　东京慧林慈受怀深禅师。夏氏子。嗣长芦崇信禅师。

　　径山讷

　　临安府径山妙空智讷禅师。嗣长芦信禅师。

　　殆

　　甚也。

　　碌碌

　　庸常。多石之貌。

　　行解

　　泯解而修曰行。心明朗彻曰解。

　　涸

　　水干也。

　　区区

　　卑屈也。自谦也。

　　灵芝照和尚曰。谗与谤。同邪异邪。曰。谗必假谤而成。盖有谤而不谗者。未见谗而不谤者也。夫谗之生也。其始因于憎嫉。而终成于轻信。为之者。謟佞小人也。古之人有输忠以辅君者。尽孝以事亲者。抱义以结友者。虽君臣之相得。父子之相爱。明友之相亲。一日为人所谗。则反目攘臂。摈逐离间。至于相视如寇仇。虽在古圣贤。所不能免也。然有初不能辩。久而后明者。有生而不能辩。死而后明者。有至死不能辩。终古不能明者。不可胜数矣。子游曰。事君数斯辱矣。明友数斯疏矣。此所以戒人远谗也。呜呼谗与谤不可不察也。且经史载之不为不明。学者览之。莫不知其非。往往自身陷于谗口。噎郁至死不能自明者。是必怒受谗者之不察。为谗者之謟佞也。至有群小至其前。复谗于它人。则又听之以为然。是可谓聪明乎。盖善为谗者。巧便斗构。迎合蒙蔽。使其瞢然。如为鬼所魅至有终身不能察者。孔子曰。浸润之谮。肤受之愬。言其浸润之来不使人预觉。虽曾参至孝。母必疑其杀人。市非林薮。人必疑其有虎。间有不行焉者。则谓之明远君子矣。予以愚拙疏懒。不喜謟附妄悦于人。遂多为人所谗谤。予闻之窃自省曰。彼言果是欤。吾当改过。彼则我师也。彼言果非欤。彼亦徒为耳。焉能浼我哉。于是耳虽闻之。而口未尝辩。士君子察不察。在彼才识明不明耳。吾孰能申其枉直。求知于人哉。然且不知久而后明邪。后世而后明邪。终古不明邪。文中子曰。何以息谤。曰无辩。吾当事斯语矣(芝园集)。

　　灵芝照

　　杭州灵芝寺元照禅师。字湛然。余姚唐氏子。嗣未详。

　　谗谤

　　佞言深切。谮害贤良曰谗。未至深切。但言人恶曰谤。

　　反目

　　怒目相视也。易云夫妻反目。

　　攘臂

　　宣袂出臂也。孟子云。冯妇攘臂下车。

　　寇仇

　　上敌暴也。下冤仇也。孟子云。君之视臣如草芥。则臣视君如寇仇。

　　子游下

　　子游。孔子弟子。姓言。名偃。字子游。注云。数。频渎也。事君苟谏之。不行则去之可也。若谏之频渎。则听者厌。轻者去其爵。重则伤其身。是求荣于君。而反取其辱也。导友不纳。则止之可也。若导之频渎。令听者厌。乃至口然而心不然。言和而意不和。一言不和。怒气相加。是则求亲而反疏也。

　　噎郁

　　上。气不通也。下。气变色也。

　　斗构

　　权巧方便。令人暗结冤仇。如两将相敌。兵仗在后。相斗之形。故曰斗构也。

　　孔子

　　姓孔。名丘。字仲尼。周灵王庚戌二十一年。十一月初四日。生于鲁国兖州邹邑。平乡晋昌里。父叔梁纥。母颜氏。至唐玄宗。谥号曰文宣。

　　谮愬

　　子张问明。子曰。浸润之谮。肤受之愬。不行焉。可谓明矣。注曰。浸润者。如水浸灌。滋润渐渍而不骤也。谮者。毁人之行也。言毁人之行。渐渍而不骤。则听者不觉其入。而信之深矣。肤受。谓肌肤所受。利害切身。愬。与诉同。愬者。愬己之冤也。言愬冤急迫而切。则听者不及致详而发之暴矣。二者难察。能察之。则可见其心之明。照之远。不蔽于近也。

　　曾参

　　姓曾。名参。字子舆。孔子弟子。武城人。至孝孔子因之作孝经。秦之甘茂曰。鲁人与曾参同名者杀人。人告其母。母曰。吾子不杀人。织机自若。少顷人又告曾参杀人。母又自若。又一人告之。其母投杼下机。逾墙而走。臣贤不及曾参。王信臣又不及其母。疑臣者不特三人。臣恐大王投杼矣。秦武王任使甘茂伐韩。韩侵宜阳之言。

　　市有虎

　　韩子曰。庞共太子。质于邯郸。谓魏王曰。今有一人。言市中有虎。大王曰否。又一人言信乎。王曰否。三人言有虎。王信乎。王曰。寡人信之矣。庞共曰。市无虎明矣。三人言。城市有虎。王既信矣。而说佞之言。慎勿轻信。愿王察之。王大悦。

　　浼

　　音每。染污也。

　　申

　　呈也。明也。

　　文中子

　　姓王。名通。字仲淹。洛阳龙门人。没后。门人谥为文中子。隋炀帝时人。西游长安。见帝于太极殿。奏太平十二䇿。遵王道。推霸略。稽古验今。帝大悦曰。得生几晚。下其议于公卿。不允。文中子知谋之不用。作东征歌而归。读诗书。正礼乐。修六经。赞易道。九年六经大备。门人自远而至者。河南董常。太山姚义。京兆杜如晦。赵郡李靖。南阳陈元。河东薛守。中山贾琼。太原王圭。清河房玄龄。钜鹿魏征。颖川陈叔达。咸称为师。面南而受王佐之道。及余往来。受道千余人。贾琼问曰。何以息谤。文中子曰。无辩。问如何止怨。曰无争。乃云。闻谤而怒者。谗之囮。见誉而喜者。佞之媒。绝囮去媒。谗佞远矣。囮。音由。鸟之媒也。

　　事

　　承也。习也。

　　懒庵枢和尚曰。学道人当以悟为期。求真善知识决择之。丝头情见不尽。即是生死根本。情见尽处。须究其尽之所以。如人常在家。愁什么家中事不办。沩山云。今时人虽从缘得一念顿悟自理。犹有无始习气未能顿尽。须教渠净除现业流识。即是修也。不是别有行门。令渠趣向。沩山古佛。故能发此语。如或不然。眼光落地时。未免手脚忙乱。依旧如落汤螃蟹也。

　　懒庵枢

　　临安府灵隐寺。懒庵道枢禅师。嗣道场居惠禅师。

　　渠

　　他也。

　　懒庵曰。律中云。僧物有四种。一者常住常住。二者十方常住。三者现前常住。四者十方现前常住。且常住之物。不可丝毫有犯。其罪非轻。先圣后圣。非不丁宁。往往闻者。未必能信。信者未必能行。山僧或出或处。未尝不以此切切介意。犹恐有所未至。因述偈以自警云。十方僧物重如山。万劫千生岂易还。金口共谭曾未信。他年争免铁城关。人身难得好思量。头角生时岁月长。堪笑贪他一粒米。等闲失却半年粮。

　　四种常住

　　钞云。僧物有四种。一者常住常住。谓众僧舍宅什物。树木田园仆畜。米麦等物。以体局当处。不通余界。但得受用。不许分卖。故重云常住常住。二者十方常住。谓寺中供僧成熟之饮食等物。体具十方。非局本处。善现律云。不打钟食。犯偷盗罪。今诸寺居同食。食既成熟。乃打钟鼓。盖明十方僧俱有分故也。三者现前常住者。此有二种。谓一物现前。二僧众现前。但此物。惟施此处现前僧众故也。四者十方现前常住。谓亡僧之物。施轻体同十方。唯本处现在僧得分故。毗婆沙论云。盗亡僧物。则于谁处得根本罪。答。已作羯磨者。于羯磨众处得。若未作羯磨者。普于一切善诸说法众得。今详分亡僧物。十方来僧在羯磨数前即得。羯磨后来不得也。

　　懒庵曰。涅槃经云。若人闻说大涅槃。一句一字。不作字。相不作句相。不作闻相。不作佛相。不作说相。如是义者。名无相相。达磨大师航海而来。不立文字者。盖明无相之旨。非达磨自出新意。别立门户。近世学者。不悟斯旨。意谓禅宗别是一种法门。以禅为宗者非其教。以教为宗者非其禅。遂成两家之说。互相诋呰。譊譊不能自已。噫所闻浅陋。一至于此非。愚即狂。甚可叹息也(心地法门)。

　　涅槃

　　梵语涅槃。此云灭度。谓除烦恼。度过生死故也。又涅而不生。槃而不灭。不生不灭。故名涅槃。

　　不作下

　　字相。文字空也。句相。语言性空也。闻相。能闻性空也。佛相。能说法人空也。说相。所说之法空也。

　　航

　　渡人之舟也。

　　譊

　　音娆。喧争也。

　　噫

　　恨叹之辞。

　　按此书有三百篇。所载者皆诸老嘉言善行。使后学者依而行之。泯利欲之心。去人我之见。而造乎道德之域矣。犹恐溺迹名言。故取涅槃置于卷终。欲使拂拭名言。而明无相之旨也。

　　禅林宝训合注卷第四(终)

　　音切

　　获胡郭切　惴之睡切　睽苦圭切　狯古迈切　澧力邸切　瞠丑庚切　镆靡各切　鎁以遮切　磊力罪切　颐以之切　攫居缚切　趑七私切　趄七余切　啮五狡鱼结二切　诐彼寄切　管古短切　榱所龟切　桷古学切　龃才与切　龉牛莒切　塿力狗切　饘之延切　榾古忽切　拙当骨切　谮庄禁切　愬苏故切　譊女交切
