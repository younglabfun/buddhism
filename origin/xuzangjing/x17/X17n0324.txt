卍新纂续藏经第 17 册 No. 0324 楞伽经集注


　　No. 324-A 集注楞伽阿䟦多罗宝经序

　　朝议大夫新淮东安抚司参议

　　官竹斋沈瀛撰

　　我佛以一大事因缘出现于世三百余会说法度众生本无二致以众生性有上中下之别故佛语有浅深之异于诸经中如楞严圆觉皆为上根者说故其语深远惟上根之人方可了解而初机者未易究也至若楞伽一经以楞伽为名实相为体佛语心为宗自觉圣智为用其语深远又在楞严圆觉诸经之上故目今所说上根之人无如内翰苏公尚曰楞伽义趣幽眇文字简古读者尚不能句而况遗文以得义忘义以了心所以寂寥于世几废而仅存而况余人乎少傅白公乐天与常禅师诗有求师治此病惟劝读楞伽又曰人间此病治无药惟有楞伽四卷经荆国王公介甫亦曰楞伽我亦见仿佛是知此经惟上上根人所深好而研穷之其它人莫识也达磨谓二祖曰吾观震旦所有经教惟楞伽四卷可以印心祖祖相授心为心法则知传心之印无出此经有自来矣今世谈禅者浩浩而于此经谩不知有非不知有正以所见不高不能深识义趣故不敢启口耳苏内翰又谓近世学者各宗其师务从简便得一句一偈自谓了证至使妇人孺子抵掌嬉笑争谈禅悦高者为名下者为利而佛法微矣乃谓此经句句皆理字字皆法如医之有难经今俚俗医师不由经论直授方药以之疗病非不或中至于遇病辄应悬断死生则与知经学古者不可同日语世人徒见其有一至之功或捷于古人因谓难经不学而可岂不误哉此正谓今日设也仰惟雷庵受公老师饱学饱参既有实学遂见实相非今虚头禅衲比也人皆于此经读尚不成句读师乃敢抗志而注释之非精勤力学不能到也且其注释又非今讲人之比字字订前人之讹句句说经意之尽其文不晦僻其义又坦明使苏内翰复生而见之亦欢喜赞叹不尽而况余人乎凡于此道得其趣者而观之当手之而不释也竹斋沈瀛既见是书合掌顶礼普劝四众至心读诵详其注义使佛语涣然冰释于一句中顿明见地即达磨付嘱之意便在眼前其一堆八担葛藤便可束之高阁矣昔太保乐全张公安道庆历中尝为滁州至一僧舍偶见此经入手恍然如获旧物开卷未终夙障冰解细视笔画手迹宛然悲喜太息从是悟入常以经首四偈发明心要苏内翰过南都亲见公说且以钱三十万托公印施于江淮间而内翰亲为之书此经印人心地明验如此敬庵居士黄公师说静照居士仲威之子妙德居士节夫之侄孙心心相传其于此经深解义趣捐金镂板以广流通是亦乐全公之意也若其注释本末则具见于雷庵阁笔记此不重述惟以世人所共知苏内翰张太保二事冠于篇首以启人之信心云雷庵又有普灯三十卷及楞严合论捋继此行于世呜呼盛哉呜呼盛哉。

　　庆元二年重午日序

　　No. 324-B 楞伽阿跋多罗宝经集注题辞

　　大雄氏所说阿䟦多罗宝经凡经三译其四卷者宋元嘉中中印度求那䟦陀罗也其十卷者后魏延昌中北印度菩提流支也迨至于唐实义难陀来自于阗复以䟦陀之译未弘流支之义多舛与僧复礼重翻为七卷则久视初也于是判教诸师提纲挈领李通玄则以五法三自性八识二无我为言智觉延寿则以实相佛语心自觉圣智为言一则因理以显事一则从事以推理理事兼究则经之奥义无余蕴矣然自菩提达磨东来震旦谓此经四卷可以印心遂授其徒慧可故宗禅定者世受其说而其文辞简严卒未易通所以传之者寝微至宋张文定公方平见于南谯悟其为前身所书乃以钱三十万属苏文忠公轼印施江淮间苏公亲为书之且记其事自是流布渐广雷庵禅师正受病句读之难通也与同袍智灯据䟦陀之本而参以魏唐二译原其异同历疏于经文之下复稽唐注古本暨宋僧宝臣闽士杨彦国之说而折衷之凡经论疏录有涉于经者亦抚其精华附焉名之曰楞伽宝经集注自庆元乙卯之三月至丙辰之四月始克就绪其用心可谓勤矣且如来说经不即语言不离语言矧此楞伽实诠圆顿八识洞然号如来藏大包无外小入无内本性全真即成智用观身实相与净名同若彼二乘灭识趣寂譬如迷人忘己之头狂走呼号别求首领此乃诸佛心地法门不假修证现前成佛禅宗之要盖莫切于此矣或者则曰西来之宗一文不设若谓初祖持此印心非愚则惑子不闻达观颖公之言乎曰不然也佛法随世以为教当达摩时众生滞相离心故入义学者悉斥去之达观之言犹达摩之意也苟不察其救弊微权而据以为实则禅那乃六度之一世尊所指持戒为禅定智慧之本者还可废乎雷庵之注其有功于禅宗甚大非上根宿智不知予言之为当也此经旧尝刻板近毁于火天界禅师白庵金公意欲流通乃购文梓重刻于旃檀林来征予为之序予幼时颇见正平张戒集三译之长采诸家之注成书八卷以传大意略同惜雷庵不及见之白庵妙悟真乘旁通儒典为丛林之所宗师苟求其说而补入之则其功又岂不大于雷庵哉。

　　洪武四年夏五月国子司业金华宋濂序

　　大明洪武辛亥重刊楞伽经集注凡例

　　雷庵宋庆元本为旧本　兹重刊为今本。楞伽凡三译其说备在旧本阁笔记及今本题辞四卷流通特盛者宋译也雷庵之集注是经遇文简义深处则以魏唐二译附其下欲看读者参考融会则滞碍自当释然然其间有不甚难通处而亦证以一译者今去之有合备引而节之者今备引之。旧本所集诸家注则唐遗名尊宿周元翁于庐山古经藏中所得本宋沙门宝臣新说闽人杨彦国所纂及诸经论宗镜录等其注字无其经其论其人云者乃雷庵之述也但新说本为唐译七卷而作唐译既与宋译之文有异则经之与说岂无相违然臣公学赡识高词理修畅深得楞伽旨趣脉络贯通无施不可今本全用新说处则曰新说云其说与是经之文不同处未免修词顺义以就经文则不显新说云又或以注云杨云及新说会而释之处以非一家之说故亦不显注云杨云新说云而直以云云缀于经文之下窃惟古人注释之意本为使人易解善入忘义了心某云某云初不较于彼此也。旧本或因经文一二字与佗本不同处则曰注本作某字杨本苏本又作某字某字今唯取义优理当者余皆不录庶使学者无多岐之惑。凡注疏或章分或句解自有条理若一句中又破碎之未为尽善今详旧本或合而一之节而异之大意多本新说初非胸臆之见义例虽未能纯然颇便于览诵庶几经旨由斯而得矣。经教句读大率不易又何况于此经故蒋颖叔谓尝苦楞伽经难读苏东坡云读者或不能句今辄句读之者诚欲便于初学中间差谬安能无之上机了达岂泥于此。科字之法见于儒书者今本悉准而科之或前已科而后失科者后当例前而呼若梵语某字当作某音呼者尝读佛经之人口耳素已习熟更不加科如阿䟦多罗阿罗阿㝹般涅槃般若等是也解脱二字虽非梵语唯释典有之故亦不科教家论解脱(上胡懈切下徒活切)解脱(二字并如本音)有二音有二义兹不详录凡如此等安能悉举览者宜以类推。

　　凡例终

　　No. 324

　　楞伽阿䟦多罗宝经卷第一

　　宋天竺三藏求那䟦陀罗　译

　　大宋胥台沙门释正受　集注

　　(楞伽者此云不可往阿云无跋多罗云上宝贵重义经贯摄义是名不可往无上宝经谓自觉圣究竟之境非邪智可造故曰不可往随众色摩尼之珠非世宝可比故曰无上谓不可往处有此无上宝也不可往是喻无上宝亦喻也此经盖以单譬立题华严论云世尊于南海摩罗耶山之顶楞伽城中说法其山高五百由旬下瞰大海无路可上其城乃众宝所成光映日月无门可入得神通者堪能升往表心地法门无修无证者方能升也下瞰大海表心海本自澄净因境风所转识浪随动惟心空境寂则此识浪无复起矣识浪既息物无不鉴犹如大海无风日月星辰等象炳然显现此经乃为根熟者顿说种子业识为如来藏异彼二乘灭识趣寂者故亦为异彼般若修空菩萨空增胜者故盖直明识体本性全真即成智用非彼深密别立九识接引初根渐令留惑长大菩提不令其心植种于空亦不令心犹如败种解深密经乃是入惑之初门楞伽维摩直示惑之本实楞伽即明八识为如来藏净名即观身实相观佛亦然净名与楞伽同深密经文则与此二部少别当知入胎出胎少年老年乃至资生住处若色若空若性若相皆是自识唯佛能知一经之旨概见于此)。

　　一切佛语心品第一

　　(一切佛语心者乃三世诸佛所说性自性第一义心也品者类也别也义类相从故名为品第一者此经大部有十万偈百万句三千六万言总有一百五十一品今所传者止有佛语心品分之为四故言第一也)。

　　如是我闻一时佛住南海滨楞伽山顶(实叉云婆伽婆住大海滨摩罗耶山顶楞伽城中其城乃罗婆那夜叉王所据盖佛于海龙王宫说法七日已而从大海出有无量亿梵释护世天龙等众奉迎于佛尔时世尊举目观见山顶之城而作是言昔诸如来应正等觉皆于此城说自所得圣智证法非诸外道臆度邪见及以二乘修行境界我今亦当为罗婆那王开示此法尔时罗婆那夜叉王以佛神力闻佛言音即与眷属乘华宫殿往世尊所右绕三匝作众妓乐而供养之说偈请佛归其城中云云○流支所译大略相似唯此经止云佛住南海滨楞伽山顶而不言城者盖跋陀之文尚于简古也故于下文至一切佛语心为楞伽国摩罗耶山诸大菩萨说如来所叹海浪藏识境界则知其略去山名但以城名混而言之然如是我闻一时佛七字古今诸师皆以信闻时主处众六成就义科上四字下三字为二句读之按龙胜论云世尊将入涅槃时阿泥卢豆教阿难问佛未来要事者有四阿难依教请问曰如来在世亲自说法人皆信受如来灭后一切经首当立何言世尊答曰当置如是我闻一时六字为句此其四问之一也故今以一时二字联上句佛字缀下文)种种宝华以为庄严与大比丘僧及大菩萨众(就接俗情故声闻在前菩萨在后)俱从彼种种异佛刹来是诸菩萨摩诃萨(流支于此有具足二字)无量三昧自在之力神通游戏大慧菩萨摩诃萨而为上首一切诸佛手灌其顶自心现境界善解其义种种众生种种心色无量度门随类普现于五法自性识二种无我究竟通达(五法者曰名曰相曰妄想曰正智曰如如三自性者曰妄想曰缘起曰成识即八识二无我即人法是也马祖云楞伽以佛语心为宗无门为法门所以成之者在此实义至及大比丘众下重译云其诸菩萨摩诃萨悉已通达五法三性诸识无我善知境界自心现义游戏无量自在三昧神通诸力随众生心现种种形方便调伏一切诸佛手灌其顶皆从种种诸佛国土而来此会大慧菩萨摩诃萨为其上首)。

　　尔时大慧菩萨与摩帝菩萨(摩帝此云慧)俱游一切诸佛刹土承佛神力从座而起偏袒右肩右膝着地合掌恭敬以偈赞佛。

　　世间离生灭犹如虚空华智不得有无而兴大悲心一切法如幻远离于心识智不得有无而兴大悲心远离于断常世间恒如梦(实叉云世间恒如梦远离于断常)智不得有无而兴大悲心知人法无我烦恼及尔𦦨(流支以尔焰为智障实叉以尔焰为所知所知即智障烦恼亦障也尔焰是梵语智障所知是华言焰苏杨二本作炎后类此)常清净无相而兴大悲心一切无涅槃无有涅槃佛无有佛涅槃(实叉云佛不住涅槃涅槃不住佛)远离觉所觉(宗镜云所觉是相能觉是见远离觉所觉名自觉圣智)若有若无有是二悉俱离牟尼寂静观是则远离生(流支云若如是观佛寂静离生灭)是名为不取今世后世净(实义云是人今后世离着无所取)。

　　尔时大慧菩萨偈赞佛已自说姓名。

　　我名为大慧通达于大乘(注云自言有大乘机)今以百八义仰咨尊中上。

　　世间解之士闻彼所说偈观察一切众告诸佛子言(此四句乃结集者之语当为长行故实叉云时世间解闻是语已普观众会而作是言)。

　　汝等诸佛子今皆恣所问我当为汝说自觉之境界(实叉云自证之境界)。

　　尔时大慧菩萨摩诃萨承佛所听顶礼佛足合掌恭敬以偈问曰。

　　云何净其念云何念增长(注云净如来藏心念使法身净念显现增长)云何见痴惑云何惑增长(注云愚夫妄取有无增长生死)何故刹土化相及诸外道(此问如来于刹土中化诸众生及诸外道所化之化相然相字虽属下句而义属上句如下文云如来云何于一切时刹现则于字属上句而义属下句教中有文句有义句义句则义局于句文句则句局于义此二偈句当在义句中收)云何无受次何故名无受(上句问灭受想定之次第下句问定体何因而名)何故名佛子解脱至何所谁缚谁解脱何等禅境界云何有三乘唯愿为解说缘起何所生云何作所作(新说云问因缘所起本自无生若体不生何有能生因及所作果)云何俱异说(此举外道妄计一异俱不俱有无非有非无常无常四句叠上二句问之)云何为增长(实叉云云何诸有起)云何无色定(四空定也)及与灭正受(灭尽定也)云何为想灭(灭受想定也)何因从定觉(问受想既灭何因从定而觉若从定觉灭义不成)云何所作生进去及持身(流支云云何因生果何因身去住○进即去义持即住义)云何现分别(流支云何因观所见)云何生诸地(实叉作入诸地)破三有者谁何处身云何(注云此问破三有处及以何身破三有)往生何所至(实叉云生后住何处○注云既破三有后何处生)云何最胜子(流支作诸佛子)何因得神通及自在三昧云何三昧心最胜为我说云何名为藏(如来藏也)云何意及识云何生与灭云何见已还(问云何了知生灭诸法不待断所见而已还无见之见故流支以见已还为断所见也)云何为种性非种及心量(问五无间种性也非种即外道种心量即不定种也性苏杨二本作姓)云何建立相及与非我义云何无众生(真谛也)云何世俗说(俗谛也)云何为断见及常见不生(注云非有立有名常见非无立无名断见)云何佛外道其相不相违云何当来世种种诸异部(注云问未来十八部之差别)云何空何因(流支作名为空)云何刹那坏(新说云刹那名念坏名无常又俱舍论云时之极少名刹那○念起曰生念灭曰坏)云何胎藏生云何世不动(注云问世间诸法体性生灭何故不动)何因如幻梦及揵闼婆城世间热时焰及与水月光(实叉云云何诸世间如幻亦如梦干城及阳焰乃至水中月)何因说觉支及与菩提分(七觉支八圣道分也)云何国土乱(问名相妄想法中云何有国土乱)云何作有见(实叉云何故见诸有)云何不生灭世如虚空华云何觉世间云何说离字(实叉云云何知世法云何离文字云何如空华不生亦不灭)离妄想者谁云何虚空譬(实叉作如虚空)如实有几种(真如实际也)几波罗蜜心(实叉云诸度心有受)何因度诸地谁至无所受(问何因得超诸地之次第又谁能至无所受之境无所受即无所有处也)何等二无我云何尔𦦨净诸智有几种几戒众生性(注云众生性既别教戒有几种)谁生诸宝性摩尼真珠等谁生诸语言众生种种性明处及伎术谁之所显示(流支云五明处伎术○五明大论云五明者一曰声明释诂训字注目流别二曰工巧明伎术机关阴阳历数三曰医方明禁咒闲邪药石针艾四曰因明考定正邪研窍真伪五曰内明究畅五乘因果妙理)伽陀有几种长颂及短句(伽陀此云颂)成为有几种(流支以成为法实叉以成为道)云何名为论云何生饮食及生诸爱欲(饮食爱欲因何而起)云何名为王转轮及小王云何守护国诸天有几种云何名为地星宿及日月(已上问名相)解脱修行者是各有几种弟子有几种云何阿阇梨(此云轨范师)佛复有几种复有几种生(谓佛有法生报生化生故以为问)魔及诸异学彼各有几种自性及与心彼复各几种(实叉云自性几种异心有几种别)云何施设量(流支作施假名实叉作唯假设)唯愿最胜说云何空风云(流支云何因有风云)云何念聪明(注云总问何故名念而复名聪明)云何为林树云何为蔓草云何象马鹿云何而捕取云何为卑陋何因而卑陋云何六节摄(流支实叉皆以六节为六时○注云外道有六节师○新说云西域两月为时年分六节)云何一阐提(德王品云一阐名信提名不具信不具故名一阐提)男女及不男斯皆云何生云何修行退云何修行生(流支实叉皆作修行进)禅师以何法建立何等人(流支云教何等人修令住何等法)众生生诸趣何相何像类云何为财富何因致财富(实叉云众生生诸趣何形何色相富饶大自在此复何因得)云何为释种何因有释种云何甘蔗种无上尊愿说(本行经云大茅草王得成王仙被猎师所射满血于地生二甘蔗日炙而开一出童男一出童女占相师立男名善生即灌顶甘蔗王女名善贤第一妃瞿昙释种即其裔也)云何长苦仙彼云何教授如来云何于一切时刹现种种名色类最胜子围绕(实叉云仙人长苦行是谁之教授何因佛世尊一切刹中现异名诸色类佛子众围绕)云何不食肉云何制断肉食肉诸种类何因故食肉云何日月形须弥及莲华师子胜相刹侧住覆世界如因陀罗网(因陀罗此云帝即帝网也注本云帝释有众宝风丝罗网虽百千重不相障碍)或悉诸珍宝箜篌细腰鼓状种种诸华或离日月光如是等无量(自日月形至此问世界形相差别无量华严经云种子差别故果实生不同行业若干故佛刹种种异)云何为化佛云何报生佛云何如如佛云何智慧佛(实叉叠如如智慧为真如智慧佛○新说云问佛名义也随机赴感应化佛酬其往因名报佛体性无二真如佛本觉显照智慧佛)云何于欲界不成等正觉何故色究竟离欲得菩提善逝般涅槃谁当持正法(新说云问卢舍那佛成菩提界及问涅槃后谁持正法)天师住久如正法几时住(流支实叉皆以天师作世尊○天师即天人师)悉檀及与见各复有几种(悉是华言檀是梵语悉遍也檀翻为施佛以四法遍施众生故名悉檀余义见第二卷见谓世谛诸见)毗尼比丘分云何何因缘(毗尼此云律○注云云何是毗尼何因缘是比丘分)彼诸最胜子缘觉及声闻何因百变易云何百无受云何世俗通云何出世间云何为七地唯愿为演说(实叉云悉檀有几种诸见复有几何故立毗尼及以诸比丘一切诸佛子独觉及声闻云何转所依云何得无相云何得世通云何得出世复以何因故心住七地中)僧伽有几种云何为坏僧(僧伽此云和合众流支实叉皆以坏僧为破僧谓破和合僧也)云何医方论是复何因缘(新说云问世出世间医方诸论也)何故大牟尼唱说如是言迦叶拘留孙拘那含是我(新说云余经有此言故大慧问之○义见第三卷以四等故下)何故说断常及与我无我何不一切时演说真实义而复为众生分别说心量何因男女林(谓众多如林也)诃梨阿摩勒(此二果皆可为药诃梨旧云呵梨勒新云诃梨怛鸡此云天王持来阿摩勒其实如胡桃)鸡罗及铁围金刚等诸山无量宝庄严仙闼婆充满(实叉云仙人乾闼婆一切悉充满此皆何因缘愿佛为我说○自此下是世尊牒领大慧所问语多错综未易以次序分)。

　　无上世间解闻彼所说偈大乘诸度门诸佛心第一(梵语干［粟］陀耶此云坚固心谓第一义心非念虑心也)善哉善哉问大慧善谛听我今当次第如汝所问说(实叉自仙闼婆充满下云尔时世尊闻其所请大乘微妙诸佛之心最上法门即告之言善哉大慧谛听谛听如汝所问当次第说即说偈言)。

　　生及与不生涅槃空刹那趣至无自性(注云大慧所问有为生法无为不生法涅槃虚空刹那法皆想所见初无自性也○实叉以空为空相以趣至为流转)佛诸波罗蜜佛子与声闻缘觉诸外道及与无色行如是种种事(实叉叠云波罗蜜佛子声闻辟支佛外道无色行○谓上所问是人及人所行法诸波罗蜜三乘人所行法无色行外道人所行法而人及人所行法皆以趣至无自性结之故云如是种种事)须弥巨海山洲渚刹土地星宿及日月外道天修罗解脱自在通力禅三摩提灭及如意足觉支及道品(领上何因说觉支及与菩提分力意足觉等即三十七助道品之数也)诸禅定无量诸阴身往来(新说云领上众生生诸趣)正受灭尽定(注云领上及与灭正受)三昧起心说(领上云何三昧心)心意及与识无我法有五自性想所想及与二现见(实叉云分别所分别能所二种见)乘及诸种性(注云领上云何有三乘云何为种性)金银摩尼等一阐提大种(下文有四大种义)荒乱及一佛智尔𦦨得向(注云荒乱领上云何国土乱一佛领上迦叶等是我智尔焰领上云何尔焰净得向领上解脱修行者)众生有无有(新说云领上及与我无我)象马诸禽兽云何而捕取譬因成悉檀(实叉云云何因譬喻相应成悉檀)及与作所作丛林迷惑通(实叉云众林与迷惑)心量不现有(实叉云唯心无境界)诸地不相至(注云领上何因度诸地)百变百无受医方工巧论伎术诸明处(自此下至毛孔眉毛几是世尊以名相尘量征问大慧故曰何故不问此)诸山须弥地(实叉云须弥诸山地)巨海日月量下中上众生身各几微尘一一刹几尘(新说云三千大千世界为一化佛刹)弓弓数有几肘步拘楼舍半由延由延(实叉作由旬)兔毫窗尘虮羊毛𪍿麦尘(译梵云七微尘成一窗尘七窗尘成一兔毛头尘七兔毛头尘成一羊毛头尘七羊毛头尘成一牛毛头尘七牛毛头尘成一虮七虮成一虱七虱成一芥七芥成一大麦七大麦成一指节七指节成半尺两半尺成一尺二尺成一肘四肘成一弓五弓成一杖二十杖名一息八十息名一俱卢舍八俱卢舍名一由旬)钵佗几𪍿麦阿罗𪍿麦几独笼那佉梨勒义及举利乃至频婆罗是各有几数(钵佗一升也阿罗一斗也独笼一斛也那佉梨十斛也勒叉一万也举利一亿也频婆罗一兆也谓几𪍿麦之尘成一升又几𪍿麦之尘为一斗余皆类此)为有几阿㝹名舍梨沙婆几舍梨沙婆名为一赖提几赖提摩沙几摩沙陀那复几陀那罗为迦梨沙那几迦梨沙那为成一波罗此等积聚相几波罗弥楼(阿㝹亦尘也舍梨沙婆芥子也赖提草子也摩沙豆也陀那铢也迦梨沙那两也婆罗斤也弥楼须弥山也谓以几斤之尘能成此弥楼之山实叉云几斤成须弥者是矣)是等所应请何须问余事声闻辟支佛佛及最胜子身各有几数(何不问佛声闻身量各有几尘)何故不问此火𦦨几阿㝹风阿㝹复几根根几阿㝹毛孔眉毛几(实叉云火风各几尘一一根有几眉及诸毛孔复各几尘成○此下复领大慧所问)护财自在王(注云领上云何名为王)转轮圣帝王云何王守护云何为解脱广说及句说如汝之所问众生种种欲种种诸饮食云何男女林金刚坚固山云何如幻梦野粗渴爱譬云何山天仙揵闼婆庄严(实叉云云何诸妙山仙闼婆庄严)解脱至何所谁缚谁解脱云何禅境界变化及外道云何无因作云何有因作有因无因作及非有无因(注云此四因领上云何俱异说)云何现已灭(注云领上见已还)云何净诸觉云何诸觉转及转诸所作(注云领上云何净其念云何念增长)云何断诸想云何三昧起破三有者谁何处为何身(注云领上何处身云何)云何无众生而说有吾我云何世俗说唯愿广分别(实叉叠云云何无有我云何随俗说流支亦无唯愿广分别一句)所问相云何及所问非我云何为胎藏及种种异身(注云领上种种名色类)云何断常见云何心得定言说及诸智戒种性佛子云何成及论(领上成为有几种云何名为论)云何师弟子种种诸众生斯等复云何云何为饮食聪明魔施设(此一句领上三问谓念聪明魔几种及施设量也)云何树葛藤(领上云何为林树云何为蔓草)最胜子所问云何种种刹仙人长苦行云何为族姓从何师受学云何为丑陋云何人修行欲界何不觉(领上云何于欲界不成等正觉谓此天耽着欲乐不能觉悟也)阿迦腻吒成(领上何故色究竟离欲得菩提谓此天离欲而成道也阿伽腻吒即色究竟天)云何俗神通云何为比丘云何为化佛云何为报佛云何如如佛平等智慧佛云何为众僧佛子如是问箜篌要鼓华刹土离光明(领上箜篌诸华日月等句)心地者有七(注云领上云何为七地)所问皆如实此及余众多(实叉云此及于余义)佛子所应问一一相相应远离诸见过悉檀离言说(悉檀四法以离言说相故能遍施众生)我今当显示次第建立句佛子善谛听此上百八句如诸佛所说(实叉自心地者有七下十二句皆重译之至第十句下乃云我当为汝说佛子应谛听又于其下补云尔时大慧菩萨摩诃萨白佛言世尊何者是一百八句佛言大慧所谓)。

　　不生句生句(实叉云生句非生句)常句无常句(新说云自下如来约心真如门答也言众生于真实无生上妄起生见本自非生故云生句非生句若有生法可言有常以生无故则无有常故云常句无常句此二句既尔余诸句类皆以下句遣上句妄见若无真实自现○下句凡字属遣义者实叉皆作非如无如离如不等字也)相句无相句住异句非住异句(新说云为成生句相从而来本无今有名生法非凝然名异法有暂用名住○住异二句上问中无盖问虽略答必详而有序耳下文中尚多此类读者毋惑)刹那句非刹那句自性句离自性句空句不空句断句不断句边句非边句中句非中句常句非常句(实叉云恒句非恒句○古注云凡有三常一外道计四大性常二业习气相续得果不断故常三如来藏体真常住故常此三常皆愚夫虚妄见故言非常句也)缘句非缘句因句非因句烦恼句非烦恼句爱句非爱句方便句非方便句巧句非巧句(实叉云善巧句非善巧句)净句非净句成句非成句譬句非譬句弟子句非弟子句师句非师句种性句非种性句三乘句非三乘句所有句非所有句愿句非愿句三轮句非三轮句相句非相句(实叉云标相句非标相句)有品句非有品句(实叉云有句非有句无句非无句)俱句非俱句缘自圣智现法乐句非现法乐句(实叉云自证圣智句非自证圣智句现法乐句非现法乐句)刹土句非刹土句阿㝹句非阿㝹句(实叉云尘句非尘句)水句非水句弓句非弓句实句非实句数句非数句(注云牒上微尘数旧注云此物之数也)数句非数句(此数上声)明句非明句虚空句非虚空句云句非云句工巧伎术明处句非工巧伎术明处句风句非风句地句非地句心句非心句施设句非施设句自性句非自性句(实叉云体性句非体性句)阴句非阴句众生句非众生句慧句非慧句涅槃句非涅槃句尔𦦨句非尔𦦨句外道句非外道句荒乱句非荒乱句幻句非幻句梦句非梦句𦦨句非𦦨句(阳焰)像句非像句(影像)轮句非轮句(火轮)揵闼婆句非揵闼婆句天句非天句饮食句非饮食句淫欲句非淫欲句见句非见句波罗蜜句非波罗蜜句戒句非戒句日月星宿句非日月星宿句谛句非谛句果句非果句灭起句非灭起句(实叉云灭句非灭句起句非起句)治句非治句(实叉云医方句非医方句)相句非相句(所答凡有三相句前则名相之相次则标相之相此则占相之相也世尊既以医道冠于上文是必以卜术缀于下句矣○新说以前为体相此为法相)支句非支句(实叉云支分句非支分句)巧明处句非巧明处句禅句非禅句迷句非迷句现句非现句护句非护句族句非族句(种族)仙句非仙句王句非王句摄受句非摄受句宝句非宝句记句非记句一阐提句非一阐提句女男不男句非女男不男句味句非味句事句非事句身句非身句觉句非觉句动句非动句根句非根句有为句非有为句无为句非无为句因果句非因果句色究竟句非色究竟句节句非节句丛树葛藤句非丛树葛藤句(实叉云树藤句非树藤句)杂句非杂句(实叉云种种句非种种句)说句非说句(实叉于此下有决定句非决定句七字)毗尼句非毗尼句比丘句非比丘句处句非处句(流支实叉皆以处句为住持句)字句非字句(实叉云文字句非文字句○新说云上约心真如门总答一百八句皆言非者如马鸣云当知真如自性非有相非无相非非有相非非无相非有无俱相非一相非异相非非一相非非异相非一异俱相从本以来一切染法及一切众生以有妄心念念分别以不相应故即是真心常恒不变净法满足亦无有相可取以离念境界唯证相应故)大慧是百八句先佛所说汝及诸菩萨摩诃萨应当修学(新说云此是结劝诸菩萨等应当如是学菩萨道修菩萨行举先佛者皆发明诚信故)。

　　尔时大慧菩萨摩诃萨复白佛言世尊诸识有几种生住灭佛告大慧诸识有二种生住灭非思量所知诸识有二种生谓流注生及相生(杨云谓心念缘生如水流注及睹一切色相而生)有二种住间流注住及相住有二种灭谓流注灭及相灭(古注云流注者唯目第八识三相［征］隐种现不断名为流注由无明缘初起业识故说为生相续长劫故名为住到金刚定等觉一念断本无明名流注灭相生住灭者谓余七识心境粗显故名为相虽七缘八望六为细具有四惑亦云粗故依彼现识自种诸境缘合生七说为相生长劫熏习名为相住从末向本渐伏及断至七地满名为相灭○三相微隐者即业相转相现相也如起信论所明)大慧诸识有三种相谓转相业相真相(转则五识该六识之相业则六识该七识之相真则七识该八识之相此三相为生住灭法之枢纽诸识之媒伐唯智可明故云非思量所知)大慧略说有三种识广说有八相何等为三谓真识现识及分别事识(宗镜以真为本觉现为八识余七俱为分别事识又曰真谓本觉者即八识之性经中有明九识于八外立九识名即是真识若约性收亦不离八识以性遍一切处故杨公亦以真识为实相现识为八识分别事识为六识名义云天亲十地论其所宗者有南北异计南宗以赖耶为净识北宗以赖耶为无明故妙玄云今明无明之心不自不他不共不无因四句皆不可思议此约自行破计南此不存无著摄大乘论亦有二译之殊梁谛师所译者立九识计八识生起诸法十二因缘唐奘师所译但立八识谓第九只是八识异名故有梁唐之异南北之殊宗镜又云此阿赖耶识即是真心不守自性随染净缘不合而合能含藏一切真俗境界故名藏识如明镜不与影像合而含影像此约有和合义边说若不和合义者即体常不变故号真如因合不合分其二义本一真心湛然不动若有不信阿赖耶识即是如来藏别求真如理者如离像觅镜即是恶慧以未了不变随缘随缘不变之义而生二执宗镜所论深切着明固可释后人之疑然真常净识与此经真识初无少异但所宗者不能详辨此识是赖耶之体虽有所分更无别体须知此经止于八相中略说三种识不同佗经立九识也八相亦识耳)。

　　大慧譬如明镜持诸色像现识处现亦复如是(宗镜云如是七识于阿赖耶识中尽相应起如众影像俱现镜中)大慧现识及分别事识此二坏不坏相展转因(实叉云现识与分别事识此二识无异相互为因○注云此明七六与五生灭变相五识坏不坏相者眼等识一念得尘即灭名坏色习气转入六识名不坏七识坏不坏相者七识缘六识造善恶业念念生灭名坏业习依如来藏得未来生死名不坏)大慧不思识熏及不思议变是现识因(贤首云谓无明能熏真如不可熏处而能熏故名不思议熏谓真如心受无明熏不可变异而变异故名不思议变)大慧取种种尘及无始妄想熏是分别事识因(实叉云现识以不思议熏变为因分别事识以分别境界及无始戏论习气为因)大慧若覆彼真识种种不实诸虚空灭则一切根识灭是名相灭(杨云覆有反复之义谓回光返照还于真识则一切根尘泯为法界所有性相复何睹哉)大慧相续灭者(谓无始虚妄习气既灭则一切根量识相自然不灭而灭也)相续所因灭则相续灭(依因妄想故有相续因灭则相续安附)所从灭及所缘灭则相续灭(所从之识所缘之尘既灭则相续复何所附)大慧所以者何是其所依故依者谓无始妄想熏缘者谓自心见等识境妄想(注云此是外尘○实叉云所依因者谓无始戏论虚妄习气所缘者谓自心所见分别境界)。

　　大慧譬如泥团微尘非异非不异金庄严具亦复如是(谓泥团异于微尘则泥团因微尘而成故不可言异谓泥团不异于微尘则泥团名与微尘异故不可言不异又如良工以金作瓶盘钗钏之具异与不异如之故下文云云)大慧若泥团微尘异者非彼所成而实彼成是故不异若不异者则泥团微尘应无分别如是大慧转识藏识真相若异者藏识非因(注云转识五六七识藏识八识○转识因藏识而有若异则不因藏识而有既因藏识而有则不异矣)若不异者转识灭藏识亦应灭而自真相实不灭(藏识真相既实不灭则与转识异矣此明非异非不异也)是故大慧非自真相识灭但业相灭若自真相识灭者藏识则灭(苏杨二本真相下无识字○明转识之业相灭藏识真相实不灭也)大慧藏识灭者不异外道断见论议大慧彼诸外道作如是论谓摄受境界灭识流注亦灭若识流注灭者无始流注应断(若识流注灭者谓诸识灭则无始藏识亦应灭灭则同外道断见盖牒上藏识实不灭也流注即相续义前之云根识俱灭者以转而成智为灭非以断灭为灭)大慧外道说流注生因非眼识色明集会而生更有异因大慧彼因者说言若胜妙若士夫若自在若时若微尘(实叉云彼诸外道说相续识从作者生不说眼识依色光明和合而生唯说作者为生因故作者是何彼计胜性丈夫自在时及微尘为能作者○新说云胜性亦云胜妙是生梵天之天主也丈夫即神我之别名自在谓大自在天及计时节微尘等为能作者○士夫亦云丈夫○杨云不灭真相即达磨所传之一心也明灵虚彻亘古亘今究其本源无有间杂妄想和合乃有诸识诸识所现乃有诸相诸相不常乃有生住灭觉此则涅槃乐迷此则生死河达道之人觉彼所现幻尘不实皆由无始妄想所熏回光返照还于真识如水归坎流浪自停如火归空光芒顿灭便可逍遥自在心境俱忘永谢诸尘端然实相盖为熏习尚在未免攀缘终日依佗不自知觉间有强生知见立自本心不知阴界藏身徒然以佛觅佛一则依佗境界一则以心缘心二病未除妄相相续故如来必欲从缘俱息依因并捐转业兼离真相永净是道也非从他得只是家珍目前历历孤明认着依前埋没不须取舍本自圆成但离妄缘即是实际佛语心品明此而已)。

　　复次大慧有七种性自性所谓集性自性性自性相性自性大种性自性因性自性缘性自性成性自性(谓熏习所聚成集自性既成集自性则法法自尔故成性自性既成性自性则性随质显故成相自性既成相自性则相假形分故成大种自性既成大种自性则大依妄立故成因自性既成因自性则因待缘生故成缘自性既成缘自性则因缘相即故成成自性也盖性以不迁为义故皆以自性缀之○实叉所译七种性除性自性皆无上之性字○注云上七种成上妄识生灭身)。

　　复次大慧有七种第一义所谓心境界慧境界智境界见境界超二见境界超子地境界如来自到境界(心境界者谓心本无境界以凝然不动故诸虚妄不能入也心既凝然则能发慧慧力既胜则成智用既成智用则正见现前正见现前则超有无二见以至复能超过子地及等觉地到如来自到境界也子地即九地○注云上七种成上真识不生灭法身)大慧此是过去未来现在诸如来应供等正觉性自性第一义心以性自性第一义心成就如来世间出世间出世间上上法圣慧眼入自共相建立如所建立不与外道论恶见共(实叉云以圣慧眼入自共相种种安立不与外道恶见共)大慧云何外道论恶见共所谓自境界妄想见不觉识自心所现分齐不通大慧愚痴凡夫性无性自性第一义作二见论(杨云外道恶见于自境界但起妄想之见○流支实义皆以识为知○谓凡夫于自心现分齐不通罔知非性非无性而于自性第一义作有无见论)。

　　复次大慧妄想三有苦灭无知爱业缘灭自心所现幻境随见今当说(计无明烦恼善恶因缘诸法灭得涅槃者是自心现幻妄境界随外道妄见我今当说)大慧若有沙门婆罗门(杨云自此已下至妄称一切智说皆外道见)欲令无种有种因果现及事时住缘阴界入生住或言生已灭大慧彼若相续若事若生若有若涅槃若道若业若果若谛破坏断灭论(杨云外道断见于若相续等句一切破坏而断灭之)所以者何以此现前不可得及见始非分故(杨云以不见根本故曰见始非分)大慧譬如破瓶不作瓶事亦如焦种不作牙事(杨云外道断见于法悉如破瓶焦种者)如是大慧若阴界入性已灭今灭当灭自心妄想见无因故彼无次第生(实叉云大慧有诸沙门婆罗门妄计非有及有于因果外显现诸物依时而住或计蕴界处依缘生住有已即灭大慧彼于若相续若作用若生若灭若诸有若涅槃若道若业若果若谛是破坏断灭论何以故不得现法故不见根本故大慧譬如瓶破不作瓶事又如焦种不能生芽此亦如是若蕴界处法已现当灭应如此则无相续生以无因故但是自心虚妄所见)大慧若复说无种有种识三缘合生者龟应生毛沙应出油汝宗则坏违决定义有种无种说有如是过所作事业悉空无义(新说云此重复次于前文破转计也谓彼转计所生与无种有种三缘和合而生者龟应生毛沙应出油然龟本无毛沙本无油合亦不生三缘体空如何生果汝宗则坏违决定义者喻斥不成故言宗坏以违汝决定能生之义又于一相中妄计三缘违我大乘决定之义所作事业悉空无益者事即是果业乃是因言因果事业并唯妄说都无实义○实叉以无义为无益)大慧彼诸外道说有三缘合生者所作方便因果自相过去未来现在有种无种相从本已来成事相承觉想地转自见过习气作如是说(注云牒上外道见以三缘所作方便生阴界入因果自相成三世法○扬云非自觉而随境有觉曰觉想○谓外道从本以来以有种无种相生成三世因果有无事业也此之事业与觉想相依则转自恶见不知为熏习之过作如是说故实叉云依住觉想地者所有教理及自恶见熏习余气作如是说)如是大慧愚痴凡夫恶见所害邪曲迷醉无智妄称一切智说大慧若复诸余沙门婆罗门(自此下皆论正见与外道异)见离自性浮云火轮揵闼婆城无生幻𦦨水月及梦(注云见无自性如浮云等知无生如幻等)内外心现妄想无始虚伪不离自心(杨云所以能离彼自性者以觉知所现妄伪悉不离自心故)妄想因缘灭尽离妄想说所说观所观受用建立身之藏识(谓妄想因缘灭尽则此妄想于所说所观身资生具及藏识境界脱然离之也)于识境界摄受及摄受者不相应(注云观我所空故妄心不与前境相应○杨云谓之不相应则其情灭矣)无所有境界离生住灭自心起随入分别(杨云识境不相应则无所有至无所有则一切生灭离所谓真心任遍知也)大慧彼菩萨不久当得生死涅槃平等大悲巧方便无开发方便大慧彼于一切众生界皆悉如幻不勤因缘远离内外境界心外无所见次第随入无相处次第随入从地至地三昧境界解三界如幻分别观察当得如幻三昧度自心现无所有(流支云入自心寂静境界故)得住般若波罗蜜舍离彼生所作方便金刚喻三摩提随入如来身随入如如化神通自在慈悲方便具足庄严等入一切佛刹外道入处(流支云入一切佛国土故入一切众生所乐处故)离心意意识是菩萨渐次转身得如来身(实叉云此菩萨摩诃萨不久当得生死涅槃二种平等大悲方便无功用行观众生如幻如影从缘无起知一切境界离心无得行无相道渐升诸地住三昧境了达三界皆唯自心得如幻定绝众影像成就智慧证无生法入金刚喻三昧当得佛身恒住如如起诸变化力通自在大［悲］方便以为严饰游众佛国离诸外道及心意识转依次第成如来身○新说云此菩萨即上正见沙门婆罗门也行无相道者谓万行齐修三轮体寂也渐升诸地者谓初登欢喜地乃至第七远行地也证无生法者谓得无功用道登第八不动地也入金刚喻三昧者谓初地菩萨创得无分别智断异生性障二地至十地菩萨如实修行渐断诸障增胜功德第十一地等觉菩萨金刚喻定顿断俱生二障种子也转依次第成如来身者即等觉后念解脱道断二障习气即得如来无上菩提及大涅槃二转依果也一谓转染得净二谓转迷得悟○婆沙论云心即意识如火名焰亦名为炽亦名烧薪秪是一心有三差别百法论疏云第八名心第七名意前六名识)。

　　大慧是故欲得如来随入身者当远离阴界入心因缘所作方便生住灭妄想虚伪唯心直进观察无始虚伪过妄想习气因三有思惟无所有佛地无生到自觉圣趣(言欲得佛身应当远离阴界入等知诸法唯心直进无疑观察无始虚伪及思惟三昧无有一法可当情则证佛地无生到自觉圣趣)自心自在到无开发行(即无功用行)如随众色摩尼随入众生微细之心而以化身随心量度(注云以应化身随众生心量大小为说度门)诸地渐次相续建立(注云明受化人得诸地相续)是故大慧自悉檀善应当修学(以所宗圣趣为善勉之令学○新说云谓此一心法门是凡圣之本迷之堕世间生死悟之证出世菩提故先圣曰世间不越三科出世不过二果二果者即如上释成如来身二转依果也三科者即此五蕴十二处十八界诸妄心法也)。

　　尔时大慧菩萨复白佛言世尊所说心意意识五法自性相一切诸佛菩萨所行自心见等所缘境界不和合显示一切说成真实相一切佛语心为楞伽国摩罗耶山海中住处诸大菩萨说如来所叹海浪藏识境界法身(实叉云此是一切诸佛菩萨入自心境离所行相称真实义诸佛教心唯愿如来为此山中诸菩萨众随顺过去诸佛演说藏识海浪法身境界○新说云大慧虽通请说心意意识五法自性相意欲如来且成前问是故结请但云顺诸佛说藏识海浪法身境界也言称真实义诸佛教心者拣非虚妄心识也凡言心者略示名体通有四种梵音各别翻译亦殊一纥利陀耶此云肉团心是色身中五藏心也二缘虑心此是八识俱能缘虑自分境故此八各有心数亦云心所于中或无记或通善染之殊诸经论中目心所法总名心也谓善心恶心等三质多耶此云集起心唯是根本第八识也积集诸法种子起现行故四干栗陀耶此云贞实心亦云坚实心此是真实心也然第八识无别自体但是真心以不觉故与诸妄想而有和合不和合义和合义者能含染净目为藏识不和合者体常不变目为真如即此离所行相称真实义诸佛教心也虽然四种体同迷悟真妄义别如取真金须明识瓦砾及以伪宝但尽除之纵不识金金体自现○称真实义诸佛教心即成真实相一切佛语心也)尔时世尊告大慧菩萨言四因缘故眼识转(注云眼识取尘转入六识耳鼻舌身亦复如是)何等为四谓自心现摄受不觉无始虚伪过也习气计着识性自性欲见种种色相(实叉云所谓不觉自心现而执取故无始时来取著于色虚妄习气故识本性如是故乐见种种诸色相故○新说云佛言有四因缘眼识转转生也一谓不觉外尘是自心现而执取故二谓无始以来取著于色妄想熏习不断故三谓识以了别为自性故四谓乐欲见诸色相故)大慧是名四种因缘水流处藏识转识浪生(言藏识如水流注转为七识犹波海水变为波浪则诸识之浪汹涌而生眼识既尔余识亦然下文谓非自觉圣智趣藏识转者是转识成智为如来藏此即转智成识为末那也)大慧如眼识一切诸根微尘毛孔俱生随次境界生亦复如是譬如明镜现众色像犹如猛风吹大海水(实叉以俱生为顺生随次生为渐生○新说云如眼识既尔余诸识亦如是于一切诸根微尘毛孔眼等诸转识或顿生譬如明镜现众色像无有前后或渐生犹如猛风吹大海水前波起后波随言微尘毛孔者即色尘身根也)外境界风飘荡心海识浪不断因所作相异不异合业生相深入计着不能了知色等自性故五识身转大慧即彼五识身俱因差别分段相知当知是意识因(实叉云因所作相非一非异业与生相相系深缚不能了知色等自性五识身转大慧与五识俱或因了别差别境相有意识生○新说云此明诸识展转互为因也言因所作相非一非异者因即第八如来藏识也所作相谓七转识从第八所生也非一者诸识行相不同也非异者同皆缘起无自性也言业与生相相系深缚者谓第八识变起根身器界名为生相六七二识无明覆故由此执为实我实法第六意识引起前五造引满业感诸异报生死不绝故云业与生相相系深缚是皆不了色等诸尘自心妄现故五识身转也大慧眼等五识与五尘俱时或因了别色等差别境相而意识生也是故当知根身尘境一切诸法皆是众生自心妄识互为因果之所现也故伽陀云诸法于藏识识于法亦尔更互为因相亦互为果相)彼身转彼不作是念我展转相因自心现妄想计着转而彼各各坏相俱转分别境界分段差别(实叉云然彼诸识不作是念我等同时展转为因而于自心所现境界分别执着俱时而起无差别相各了自境○新说云彼诸识等各了自境者此明八识俱能了别自分境故不知唯是自心妄现也谓色是眼识境乃至赖耶见分是第七识境根身种子器界是藏识境然此八识离如来藏无别自体以众生不知故执为八识之名诸佛证得故能成四智之用若昧之则八识起执藏之号七识得染污之名六识起遍计之情五识徇根尘之相若了之则赖耶成圆镜之体持功德之门末那为平等之原一自佗之性第六起观察之妙转正法之轮五识兴所作之功垂应化之迹斯则一心匪动识智自分不转其体但转其名不分其理而分其事)谓彼转如修行者入禅三昧微细习气转而不觉知而作是念识灭然后入禅正受实不识灭而入正受以习气种子不灭故不灭以境界转摄受不具故灭(实叉云诸修行者入于三昧以习力微起而不觉知但作是念我灭诸识入于三昧实不识灭而入三昧以彼不灭习气种故但不取诸境名为织灭○新说云上明诸识展转为因各了自境妄想流注欲转诸识成智用者以根本藏识微细难知故举二乘修劣三昧不知诸识习气种子依藏识不灭自谓我灭诸识入于三昧而实未也但伏六识不取尘境彼将为灭○以定力之胜故诸识不具摄受)大慧如是微细藏识究竟边际除诸如来及住地菩萨诸声闻缘觉外道修行所得三昧智慧之力一切不能测量决了(实叉云如是藏识行相微细唯除诸佛及住地菩萨其余一切二乘外道定慧之力皆不能知○此下指地前菩萨如实行者)余地相智慧巧便分别决断句义最胜无边善根成熟离自心现妄想虚伪(实叉云唯有修行如实行者以智慧力了诸地相善达句义无边佛所广集善根不妄分别自心所见能知之耳○此下指诸修行人)宴坐山林下中上修能见自心妄想流注无量刹土诸佛灌顶得自在力神通三昧诸善知识佛子眷属彼心意意识自心所现自性境界虚妄之想生死有海业爱无知如是等因悉已超度(实叉自流注下作得诸三昧自在力通诸佛灌顶菩萨围绕知心意意识所行境界超爱业无明生死大海)是故大慧诸修行者应当亲近最胜知识(新说云下中上修言人分量也分别流注即上二种生住灭也余义如文亲近善知识者如马鸣曰诸佛法者有因有缘因缘具足乃得成办如木中火性是火正因若无人知不假方便能自烧木无有是处众生亦尔虽有正因熏习之力不遇诸佛菩萨知识示教利喜慈悲摄护以之为缘能自断烦恼入涅槃者则无是是)尔时世尊欲重宣此义而说偈言。

　　譬如巨海浪斯由猛风起洪波鼓冥壑无有断绝时藏识海常住境界风所动种种诸识浪腾跃而转生青赤种种色珂乳及石蜜淡味众华果(青赤等种种之色能起眼识珂佩等种种之声能起耳识檀乳等种种之香能起鼻识甘淡等种种之味能起舌识美乐等种种之具能起身识华果等种种之法能起意识是为境界之风华果者宗镜云现在之华未来之果种种法尘随为彼识所缘境界也)日月与光明非异非不异(非异者谓光明无日月轮则不生非不异者谓光明与日月轮应无有异下海水同意)海水起波浪(状诸识之起因)七识亦如是心俱和合生譬如海水变(实叉作动)种种波浪转(状诸识之竞驰)七识亦如是心俱和合生谓彼藏识处(指前水流处)种种诸识转谓以彼意识思惟诸相义不坏相有八无相亦无相(实叉云八识无别相无能相所相○宗镜云如是八识从无始来三际不动四相不迁真实常住自性清净不坏之相具足圆满无所阙少而如是等一切功德同法界故无有二相无二相故唯是一相唯一相故亦是无相皆以无相故无相亦无相)譬如海波浪是则无差别诸识心如是异亦不可得(无差别也)心名采集业意名广采集诸识识所识现等境说五(实叉云心能积集业意能广积集了别故名识对现境说五○新说云诸识本寂妄尘无体由不觉故前五识转揽现尘境第六分别起惑造业第七传送执我我所能广积集同为能熏第八藏识受熏持种积集不亡展转为因流转不息故如上所云)。

　　尔时大慧菩萨以偈问曰。

　　青赤诸色像众生发诸识如浪种种法云何唯愿说(新说云上云青赤等尘发生诸识如海波浪皆非一异又云心积集等行相有殊故致斯问)。

　　尔时世尊以偈答曰。

　　青赤诸杂色波浪悉无有采集业说心开悟诸凡夫(此明色即是空空即是色以觉诸凡夫也)彼业悉无有自心所摄离所摄无所摄与彼波浪同(此重明青赤波浪等句义也)受用建立身是众生现识于彼现诸业譬如水波浪(此重明采集业感报依正不同皆是众生自心妄现)。

　　尔时大慧菩萨复说偈言。

　　大海波浪性鼓跃可分别藏与业如是何故不觉知(此约法喻而难)。

　　尔时世尊以偈答曰。

　　凡夫无智慧藏识如巨海业相犹波浪依彼譬类通(凡夫无智不能觉知藏识如海而常住业相似浪而转生故举喻引类令彼通解)。

　　尔时大慧菩萨复说偈言。

　　日出光等照下中上众生如来照世间为愚说真实已分部诸法何故不说实(问如来应世以平等度生如日之出高低普照虽已分别说三乘诸差别法何故不说真实之义)。

　　尔时世尊以偈答曰。

　　若说真实者彼心无真实譬如海波浪镜中像及梦一切俱时现心境界亦然(此偈初二句法说谓非器不堪闻实非不平等次三句举三喻况彼心无实后一句以法合喻故云亦然)境界不具故次第业转生识者识所识意者意谓然五则以显现无有定次第(此偈明外境缘不同具内识即次第转生以第六识分别诸法尘故云识者识所识意缘阿赖耶起我我所执故云意者意谓然五识随尘显现无有次第可定)譬如工画师及与画弟子布彩图众形我说亦如是彩色本无文非笔亦非素为悦众生故绮错绘众像(此偈言画色本无形随形即画像以况如来本无法随机即说法岂得止说一种法也)言说别施行直实离名字分别应初业修行示真实真实自悟处觉相所觉离此为佛子说愚者广分别种种皆如幻虽现无真实如是种种说随事别施设所说非所应于彼为非说(此偈正明如来应机说异也初三句总标说意次四句谓对利根说一乘真实法次五句谓对余钝根说种种如幻法一一如文后二句谓所说法不应机者翻为妄语故云非说)彼彼诸病人良医随处方如来为众生随心应量说(实叉以处方为授药○此偈又以良医随病处方不同况如来应量说法有异故不得如日平等照物以结前问)妄想非境界声闻亦非分哀愍者所说自觉之境界(实叉以妄想为外道哀愍为依怙○哀愍者即如来也如来说自觉境界非外道声闻境界也已上释大慧与世尊问答偈意多本新说)。

　　复次大慧若菩萨摩诃萨欲知自心现量摄受及摄受者妄想境界当离群聚习俗睡眠(实叉云若欲了知能取所取分别境界皆是自心之所现者当离愦闹昏滞睡眠)初中后夜常自觉悟修行方便当离恶见经论言说(实叉以恶见为外道)及诸声闻缘觉乘相当通达自心现妄想之相(新说云能取所取亦云能缘所缘谓即心识见相二分也欲了知者应离浮沉诸恶觉观真实修行也)。

　　复次大慧菩萨摩诃萨建立智慧相住已于上圣智三相当勤修学(建立智慧相住已即上云通达自心现妄想之相)何等为圣智三相当勤修学所谓无所有相一切诸佛自愿处相自觉圣智究竟之相修行得此已能舍跛驴心智慧相得最胜子第八之地则于彼上三相修生(杨云谓第七地观三界生死不定心名跛驴以不能行故○谓未得无功用慧故以跛驴况之)大慧无所有相者谓声闻缘觉及外道相彼修习生大慧自愿处相者谓诸先佛自愿处修生大慧自觉圣智究竟相者一切法相无所计着得如幻三昧身诸佛地处进趣行生(实叉云大慧无影像相者谓由惯习一切二乘外道相故而得生起一切诸佛愿持相者谓由诸佛自本愿力所加持故而得生起自证圣智所趣相者谓由不取一切法相成就如幻三昧身趣佛地智故而得生起○二乘外道所习浅陋如来常种种诃叱于此亦取之者欲其回心舍邪途入正辙也)大慧是名圣智三相若成就此圣智三相者能到自觉圣智究竟境界是故大慧圣智三相当勤修学。

　　尔时大慧菩萨摩诃萨知大菩萨众心之所念名圣智事分别自性经承一切佛威神之力而白佛言世尊惟愿为说圣智事分别自性经百八句分别所依(如来为说八识转相已大慧继以圣智事分别妄计自共相差别所依之法为请)如来应供等正觉依此分别说菩萨摩诃萨入自相共相妄想自性以分别说妄想自性故则能善知周遍观察人法无我净除妄想照明自性超越一切声闻缘觉及诸外道诸禅定乐观察如来不可思议所行境界毕定舍离五法自性诸佛如来法身智慧善自庄严起幻境界(实叉云入如幻境)升一切佛刹兜率天宫乃至色究竟天宫逮得如来常住法身(新说云自相共相者五阴不同名自相共成人身名共相界处等亦尔乃至一切诸法各各又有自相共相也五阴是妄想自性兜率陀者此云知足彼天内宫是一生补处菩萨所居也色究竟天是行满报佛成正觉处余文悉明远离过习显示众德成就如来法身之义以有是利故请佛为说如上法门)佛告大慧有一种外道作无所有妄想计着觉知因尽兔无角想如兔无角一切法亦复如是(外道计无而生断见见一切法随因而尽想兔无角诸法亦无)大慧复有余外道见种求那极微陀罗骠形处横法各各差别见已计着无角兔横法作牛有角想(外道计有而生常见种即大种求那陀罗骠皆尘也故实叉云见大种求那尘等诸物形量分位各差别已执兔无角于此而生牛有角想此明叙彼二外道计以不了故互执异见生决定解自下如来约牛兔角破执名相起妄想见)大慧彼堕二见不解心量自心境界妄想增长(实叉云彼堕二见不了唯心但于自心增长分别○此破起见因)身受用建立妄想根量(实叉云身及资生器世间等一切皆唯分别所现○此示唯妄现)大慧一切法性亦复如是离有无不应作想(实叉云应知兔角离于有无诸法悉然勿生分别○此总结应离妄也)大慧若复离有无而作兔无角想是名邪想彼因待观故兔无角不应作想(实叉云云何兔角离于有无互因待故○此别征破彼堕无见也谓云何兔角离于有无破云互因待故彼兔角无因牛角有故若无牛角彼何所因而言无耶)乃至微尘分别事性悉不可得(实叉云分析牛角乃至微尘求其体相终不可得○此别破彼堕有见也谓若执于牛有角者分析牛角至于极微何有实体而计有耶)大慧圣境界离不应作牛有角想(实叉云圣智所行远离彼见是故于此不应分别○圣智所行离彼见者谓如实见者悉离有见常见之有亦离邪见断见之无是故结劝应离分别)尔时大慧菩萨摩诃萨白佛言世尊得无妄想者见不生想已随比思量观察不生妄想言无耶(大慧意谓角有无想破而不立彼得无妄想见不生妄想已则随其比度思量岂不以观察不生妄想为无而言无耶)佛告大慧非观察不生妄想言无所以者何妄想者因彼生故(因彼角有无而生)依彼角生妄想以依角生妄想是故言依因故离异不异故非观察不生妄想言无角(因有角无角而生妄想是有所依或无所依但角与妄想离异不异非观察不生而言无角离即非也)大慧若复妄想异角者则不因角生若不异者则因彼故(若妄想分别定异兔角者则非角因若定不异者又是因彼而起言俱无自性也)乃至微尘分析推求悉不可得不异角故彼亦非性二俱无性者何法何故而言无耶(注云分析牛角乃至极微求不可得则不异兔角彼牛角亦无性若牛角兔角二俱无实者对何法言有何故得说兔角为无)大慧若无故无角观有故言兔无角者不应作想(若无牛角则无兔角观牛角有故言兔角无此所以有为无因不得作无想)大慧不正因故而说有无二俱不成(谓有无互相为因初无有正既二因不正有无两果理自不成也)大慧复有余外道见计着色空事形处横法不能善知虚空分齐言色离虚空起分齐见妄想(实叉云复有外道见色形状虚空分齐而生执着言色异虚空起于分别)大慧虚空是色随入色种大慧色是虚空持所持处所建立性(新说云空即是色随入色种中故色外无空也色即是空能持所持建立性故非色灭空也)色空事分别当知(流支云依色分别虚空依虚空分别色故○实叉云色空分齐应如是知)大慧四大种生时自相各别亦不住虚空非彼无虚空(新说云会昔权说重明色空不二也谓昔破外道执有我故说有造色从大种生自相各别而密显造色性即空故更无别色而住于空故云不住非彼无虚空)如是大慧观牛有角故兔无角大慧又牛角者析为微尘又分别微尘刹那不住(实义云又析彼尘其相不现)彼何所观故而言无耶若言观余物者彼法亦然(余物即虚空色相也○新说云此又引上牛兔二角以合色空类观诸法差别妄见一一对破应知亦尔○杨云人见廓然大空以是为空而不知色之所聚人见其色具诸名相以是为色而不知为空所持是皆于无性之中而妄有建立者然也此以明外道因牛角之有而遂言兔角之无不知析彼牛角为微尘又复归于无矣谓牛角既析而归空又何所观故而言兔角之无也四大种虽不住空而非无空亦如牛角之有而复啼于无)尔时世尊告大慧菩萨摩诃萨言当离兔角牛角虚空形色异见妄想汝等诸菩萨摩诃萨当思惟自心现妄想随入为一切刹土最胜子以自心现方便而教授之尔时世尊欲重宣此义而说偈言。

　　色等及心无色等长养心(色尘等与虚妄心本无所有而虚妄心因色尘等滋生之也)身受用安立识藏现众生(流支云内识众生见身资生住处)心意及与识自性法有五无我二种净广说者所说(流支云如来如是说)长短有无等展转互相生以无故成有以有故成无微尘分别事不起色妄想心量安立处恶见所不乐(谓外道不信乐唯心故)觉想非境界声闻亦复然救世之所说自觉之境界(实叉以觉想为外道○流支以救世为如来○新说云此约外道执牛兔角决定有无及色空异以破五法中名相妄想竟)。

　　尔时大慧菩萨为净除自心现流故复请如来白佛言世尊云何净除一切众生自心现流为顿为渐耶(新说云此就净众生心习现流五性中次明正智义谓能净者自觉圣智也所净者自心现流也)佛告大慧渐净非顿如庵罗果渐熟非顿(庵罗果见前阿摩勒注)如来净除一切众生自心现流亦复如是渐净非顿譬如陶家造作诸器渐成非顿如来净除一切众生自心现流亦复如是渐净非顿譬如大地渐生万物非顿生也如来净除一切众生自心现流亦复如是渐净非顿譬如人学音乐书画种种技术渐成非顿如来净除一切众生自心现流亦复如是渐净非顿(上则净除自心现流故从渐下则显示众生不思议智故从顿)譬如明镜顿现一切无相色像如来净除一切众生自心现流亦复如是顿现无相无有所有清净境界如日月轮顿照显示一切色像如来为离自心现习气过患众生(流支云为令众生远离自心烦恼见熏习气过患)亦复如是顿为显示不思议智最胜境界譬如藏识顿分别知自心现及身安立受用境界彼诸依佛亦复如是顿熟众生所处境界以修行者安处于彼色究竟天(流支云譬如阿梨耶识分别现境自身资生器世间等一时而知非是前后大慧报佛如来亦复如是一时成熟诸众生界置究竟天净妙宫殿修行清净之处)譬如法佛所作依佛(实叉云譬如法佛顿现报佛)光明照耀自觉圣趣亦复如是彼于法相有性无性恶见妄想照令除灭(新说云明四渐四顿者谓净众生自心现流其机大者顿之其机小者渐之渐者言其权顿者言其实权以趋实实以导权所以圣人开悟众生或顿或渐权实偏圆未始不相须者［廉］使含识随宜得入也)大慧法依佛说一切法入自相共相自心现习气因相续妄想自性计着因种种不实如幻种种计着不可得(新说云此明三佛建立说法释成顿渐所显义也○前引依佛为证次从法佛中表出依佛此则正显依佛自法佛而起说法如现尊特身说杂华盖三身一体疑者谓报身不能说法尚不知报身说法又安知刹说众生说耶苏杨二本皆作报佛独注本作法依佛流支亦云法佛报佛说一切法自相同相故实叉云法性所流佛说一切法自相共相得其旨哉依佛即报佛也说一切自共相法是自心本识现习气因相及前转识妄计所执因相种种不实如幻而众生不了种种执着取以为实岂不误哉)复次大慧计着缘起自性生妄想自性相大慧如工幻师依草木瓦石作种种幻起一切众生若干形色起种种妄想彼诸妄想亦无真实(新说云明缘起不实如幻师依草木起众生色像譬如来藏性随缘起种种诸法)如是大慧依缘起自性起妄想自性种种妄想心种种相行事妄想相计着习气妄想是为妄想自性相生大慧是名依佛说法(实义云由取着境界习气力故于缘起性中有妄计性种种相现是名妄计性生大慧是名法性所流佛说法相)大慧法佛者离心自性相(即下文离攀缘等)自觉圣所缘境界建立施作(即下文自觉圣究竟差别相建立)大慧化佛者说施戒忍精进禅定及心智慧离阴界入解脱识相分别观察建立超外道见无色见(外道以无色为涅槃)大慧又法佛者离攀缘攀缘离一切所作根量相灭非诸凡夫声闻缘觉外道计着我相所著境界自觉圣究竟差别相建立是故大慧自觉圣究竟差别相当勤修学自心现见应当除灭。

　　复次大慧有二种声闻乘通分别相谓得自觉圣差别相及性妄想自性计著相(谓上勉菩萨修自觉圣究竟差别相已然于声闻乘二种通分别相中亦有自觉圣差别相如来虑其混肴故缀而明之)云何得自觉圣差别相声闻谓无常苦空无我境界真谛离欲寂灭息阴界入自共相外不坏相如实知心得寂止心寂止已禅定解脱三昧道果正受解脱不离习气不思议变易死得自觉圣乐住声闻是名得自觉圣差别相声闻(实叉云云何自证圣智殊胜相谓明见苦空无常无我诸谛境界离欲寂灭故于蕴界处若自若共外不坏相如实了知故心住一境住一境已获禅解脱三昧道果而得出离住自证圣智境界乐未离习气及不思议变易死是名声闻乘自证圣智境界相○唯识论云一分段生死谓诸有漏善不善业由烦恼障缘助势力所感三界粗异熟果身命短长随因缘力有定剂限故名分段二不思议变易生死谓诸无漏有分别业由所知障缘助势力所感殊胜细异熟果由悲愿力改转身命无定剂限故名变易无漏定愿正所资感妙用难测名不思议)大慧得自觉圣差别乐住菩萨摩诃萨非灭门乐正受乐顾悯众生及本愿不作证大慧是名声闻得自觉圣差别相乐菩萨摩诃萨于彼得自觉圣差别相乐不应修学(谓前声闻得此自觉圣差别相息阴界入趣寂灭乐不能如菩萨摩诃萨住八地无生正受乐能顾悯众生以大悲本愿力故而不取证入涅槃也前之是名等结得差别相之声闻此之是名等结声闻得差别相之乐诫诸菩萨于此乐中不应修学以彼声闻所得之乐非究竟故)大慧云何性妄想自性计著相声闻(实义云云何分别执着自性相)所谓大种青黄赤白坚湿暖动非作生自相共相先胜善说见已于彼起自性妄想(流支云堪量相应阿含先胜见善说故依彼法虚妄执着以为实有○此谓声闻知彼四大及造色自共相种种诸法非如外道计作者生然守如来止啼权说于彼四大种性计自性有故言起自性妄想)菩萨摩诃萨于彼应知应舍随入法无我相灭人无我相见渐次诸地相续建立(菩萨于自性妄想应知应舍了我法空渐入智地到如来境)是名诸声闻性妄想自性计著相(此一种计著相声闻颇盛故以诸声闻性结之)。

　　尔时大慧菩萨摩诃萨白佛言世尊世尊所说常不思议自觉圣趣境界及第一义境界世尊非诸外道所说常不思议因缘耶(大慧所问因世尊谓菩萨自觉圣差别究竟相乐不与声闻所得者同故以常句之常及不思议智请曰如来所说常不思议得非与外道所说者同耶)佛告大慧非诸外道因缘得常不思议(如来所说常不思议以自觉圣相为相第一义智因为因外道所说常不思议计神我为因以无常为常故言非也)所以者何诸外道常不思议不因自相成(谓彼常不思议不因自觉圣相第一义智而成)若常不思议不因自相成者何因显现常不思议复次大慧不思议若因自相成者彼则应常由作者因相故常不思议不成(由以神我为因相故常不思议因相不成)大慧我第一义常不思议第一义因相成离性非性得自觉相故有相第一义智因故有因离性非性故(至此因相有无俱离)譬如无作虚空涅槃灭尽故常(注云如三无为法离有无相故常以譬第一义因相离有无故常)如是大慧不同外道常不思议论如是大慧此常不思议诸如来自觉圣智所得如是故常不思议自觉圣智所得应当修学复次大慧外道常不思议无常性异相因故(实叉云以无常异相因故常)非自作因相力故常(此自作因常非彼异相因常也)复次大慧诸外道常不思议于所作性非性无常见已思量计常(外道见色性无常妄计神我而为常)大慧我亦以如是因缘所作者性非性无常见已自觉圣境界说彼常无因(如来引外道计色性无常为常因即就自觉圣智破彼常因为非常因也义见下文无因下)大慧若复诸外道因相成常不思议因自相性非性同于兔角此常不思议但言说妄想(如来前云我常不思议第一义因相成离性非性今于诸外道因相成下亦云常不思议因自相性非性者何也盖性者有也非性者无也如来之因相成离有无故得自觉圣相第一义智然此智相亦俱离有无则因相实有外道之因相成不离有无计神我无常为常则因相非有故同兔角但有言说妄想初无实体耳)诸外道辈有如是过所以者何谓但言说妄想同于兔角自因相非分(结上言说妄想初无实体况无自因相)大慧我常不思议因自觉得相故离所作性非性故常(此明如来自因相之常体也)非外性非性无常思量计常(外即外道)大慧若复外性非性无常思量计常不思议常而彼不知常不思议自因之相去得自觉圣智境界相远(流支云以内身圣智证境界相故○彼既不知常不思议自因之相则去自觉圣智境界相远矣)彼不应说(注云外道不应说有常不思议)。

　　复次大慧诸声闻畏生死妄想苦而求涅槃不知生死涅槃差别一切性妄想非性(实叉云一切皆是妄分别有无所有故)未来诸根境界休息作涅槃想非自觉圣智趣藏识转(实义云妄计未来诸根境灭以为涅槃不知证自智境界转所依藏识为大涅槃)是故凡愚说有三乘说心量趣无所有是故大慧彼不知过去未来现在诸如来自心现境界生死轮常转(实叉云彼愚痴人说有三乘不说唯心无有境界大慧彼人不知去来现在诸佛所说自心境界取心外境常于生死轮转不绝○杨云自心现则觉知所现唯自心外心现则计着客尘不自觉计着客尘兹所以生死轮常转也)。

　　复次大慧一切法不生是过去未来现在诸如来所说所以者何谓自心现性非性离有非有生故大慧一切性不生一切法如兔马等角是愚痴凡夫不觉妄想自性妄想故大慧一切法不生自觉圣智趣境界者一切性自性相不生非彼愚夫妄想二境界(外心现一切诸法不生是三世如来所说所以者何谓自心现性非性离有非有生二种见故不生此就智者知诸法无生起佛种性如兔马等角本来不生凡愚不觉妄取生灭唯如来自觉圣智趣境界一切法自体性相不生非愚夫有无分别境界)自性身财建立趣自性相大慧藏识摄所摄相转愚夫堕生住灭二见希望一切性生有非有妄想生非圣贤也大慧于彼应当修学(言自性五识身财建立诸趣自性相以藏识摄七识身所得法故有生死相转而诸愚夫堕生住灭二见中一切性生为取有无故因有无故分别妄想复生非圣贤也于彼一切法不生勉当修学)。

　　复次大慧有五无间种性(前章以声闻起佛乘种性今明种性相也无间者谓佛及众生同一法性初无有间以机缘有异故分之为五种性者宗镜云相似曰种体同曰性)云何为五谓声闻乘无间种性缘觉乘无间种性如来乘无间种性不定种性各别种性云何知声闻乘无间种性若闻说得阴界入自共相断知时举身毛孔熙怡欣悦及乐修相智不修缘起发悟之相是名声闻乘无间种性(断知时知苦断集证灭修道时也相即悲喜异相智即我生已尽等四智也)声闻无间见第八地(注云证八地无生以为涅槃)起烦恼断习烦恼不断(注云四住为起烦恼无明为习烦恼)不度不思议变易死度分段死(义见不离习气不思议变易死下注)正师子吼我生已尽梵行已立不受后有如实知修习人无我乃至得般涅槃觉(此明声闻但断三界现行烦恼未断习使及所知障未度不思议变易死诸魔外中决定唱言我得四智究竟觉乃至得般涅槃觉也)大慧各别无间者(注云此外道计我人众生各各差别)我人众生寿命长养士夫(见前注)彼诸众生作如是觉求般涅槃复有异外道说悉由作者见一切性已言此是般涅槃作如是觉法无我见非分彼无解脱(实叉云彼无解脱以未能见法无我故)大慧此诸声闻乘无间外道种性不出出觉为转彼恶见故应当修学(实叉云此是声闻乘及外道种性于未出中生出离想应勤修习舍此恶见○声闻取自共相法外道计有神我性皆不出妄觉故勤修习转彼恶见而趣如来种性故)大慧缘觉乘无间种性者若闻说各别缘无间举身毛竖悲泣流泪不相近缘所有不着种种自身种种神通若离若合种种变化闻说是时其心随入若知彼缘觉乘无间种性已随顺为说缘觉之乘是名缘觉乘无间种性相(言若知因缘各别不和合而不近诸缘不着所有或时闻说现种种身或离一身为多身或合多身为一身及于神通变化心有所得是为缘觉乘种性然有二种不同一遇佛演说十二因缘法依以受行名为缘觉即如上说二出无佛世睹缘自悟名为独觉)大慧彼如来乘无间种性有四种谓自性法无间种性离自性法无间种性得自觉圣无间种性外刹殊胜无间种性(妙体圆明曰自性法无间不守自性曰离自性法无间匪从外得曰得自觉圣无间平等法界曰外刹殊胜无间)大慧若闻此四事一一说时及说自心现身财建立不思议境界时心不惊悕者是名如来乘无间种性相(前文云顿为显示不思议智最胜境界)大慧不定种性者谓说彼三种时随说而入随彼而成(杨云未到如来乘无间故言三种而已○此不定人随说信入顺学而成其性可移故言不定)大慧此是初治地者谓种性建立为超入无所有地故作是建立(新说云初治地人即不定种性者三乘俱可入也为说是种性令彼明悟了权趣实超入第八无所有地任运至如来地故作是建立)彼自觉藏者自烦恼习净见法无我得三昧乐住声闻当得如来最胜之身(实叉云彼住三昧乐声闻若能证知自所依识见法无我净烦恼习毕竟当得如来之身)尔时世尊欲宣此义而说偈言。

　　须陀槃那果往来及不还逮得阿罗汉是等心惑乱(须陀槃那或云须陀洹此翻入流又预流初果也往来二果不还三果阿罗汉四果以是等四果圣人心憎爱为惑乱)三乘与一乘非乘我所说愚夫少智慧诸圣远离寂(如来为愚夫少智声闻趣寂说三乘非乘而立一乘一对三设三既不存一亦非有故实叉云为愚夫少智乐寂诸圣说远离寂离欲寂灭也)第一义法门远离于二教住于无所有何建立三乘(第一义门尚远离权实二教诸法悉无所有况建立三乘乎)诸禅无量等无色三摩提受想悉寂灭亦无有心量(诸禅无量等谓四静虑四无量心也无色三摩提即无色界四空处定也受想悉寂灭谓声闻灭尽定也言如来说诸禅三昧等诸法亦无有实为妄想心量愚夫作如是说故云亦无有心量上明正智竟下约菩萨阐提知生死涅槃无二以明如如义)。

　　大慧彼一阐提非一阐提世间解脱谁转(解脱之道非菩萨住一阐提以自愿方便力故则不能复生彼断善根一阐提善根之性然非彼断善根一阐提则不能成就住一阐提菩萨自愿方便故曰世间解脱谁转)大慧一阐提有二种一者舍一切善根及于无始众生发愿云何舍一切善根谓谤菩萨藏及作恶言此非随顺修多罗毗尼解脱之说舍一切善根故不般涅槃(注云此阐提以断一切善根故不得涅槃)二者菩萨本自愿方便故非不般涅槃一切众生而般涅槃大慧彼般涅槃是名不般涅槃法相此亦到一阐提趣(以菩萨愿力欲令一切众生得般涅槃已然后涅槃故实叉云愿一切众生悉入涅槃若一众生未涅槃者我终不入言一阐提以谤菩萨以谤菩萨藏故不得涅槃菩萨知生死即涅槃亦更不得涅槃以不得涅槃名同故云此亦到一阐提趣是名不般涅槃法相也)大慧白佛世尊此中云何毕竟不般涅槃佛告大慧菩萨一阐提者知一切法本来般涅槃已毕竟不般涅槃而非舍一切善根一阐提也大慧舍一切善根一阐提者复以如来神力故或时善根生所以者何谓如来不舍一切众生故以是故菩萨一阐提不般涅槃(言舍善根一阐提以如来神力故或时善根生得涅槃是故菩萨知生死即涅槃故言不般涅槃也已上明如如竟)。

　　复次大慧菩萨摩诃萨当善三自性(注云上虽分别三自性为五法未知何者是三自性故下正明三自性体也)云何三自性谓妄想自性缘起自性成自性(即名相妄想正智如如五法中之三自性也)大慧妄想自性从相生(相即名相是缘起自性也谓妄想自性从缘起名相生)大慧白佛言世尊云何妄想自性从相生佛告大慧缘起自性事相相行显现事相相(谓依缘起事相之相心行计着显现事相之相也)计著有二种妄想自性如来应供等正觉之所建立(谓如来所说计着此事相相则起二种妄想自性○实叉以建立为演说)谓名相计著相及事相计著相名相计著相者谓内外法计着事相计著相者谓即彼如是内外自共相计着是名二种妄想自性相若依若缘生是名缘起(实叉云从所依所缘起是缘起性)云何成自性谓离名相事相妄想圣智所得及自觉圣智趣所行境界是名成自性如来藏心(杨云惟自觉圣乃可言成自性惟成自性乃可言如来藏心)尔时世尊欲重宣此义而说偈言。

　　名相觉想自性二相正智如如是则成相(实叉云名相分别二自性相正智如如是圆成性○二相即缘起妄想二自性相也)。

　　大慧是名观察五法自性相经自觉圣智趣所行境界(结答上所问唯愿为说分别自性经及圣智事)汝等诸菩萨摩诃萨应当修学。

　　复次大慧菩萨摩诃萨善观二种无我相(注云既能修学五法三自性已更当观察人法二无我相)云何二种无我相谓人无我及法无我(得人无我知众生无性得法无我知诸法无性)云何人无我谓离我我所阴界入聚无知业爱生眼色等摄受计着也识一切诸根自心现器身藏自妄想相施设显示(实叉云又自心所见身器世间皆是藏心之所显示○新说云云何人无我谓离我云何离我谓于我所阴界入中分别观察但是无明业爱等生于眼识等诸根妄取自心现妄想境界皆是藏心妄想施设彼无有我也此即就阴界入中以示无我)如河流如种子如灯如风如云刹那展转坏躁动如猿猴(新说云自下约喻举五观门以明无我此举无常门也夫我谓常义今既无常故无有我文标六喻上五喻幻身下一喻妄心如水奔流种牙变易灯藉众缘飘风不住浮云起灭以上诸喻刹那变坏此身亦尔岂有常耶又妄心躁动等若猿猴既不能令身心常住我义焉在)乐不净处如飞蝇(举不净门明其无我我谓净义故知无我)无厌足如风火(举苦门以破我既无有乐故知无我)无始虚伪习气因如汲水轮生死趣有轮(举不自在门以示无我即业因所推岂有实我)种种身色如幻术神咒机发像起(此举空门以破我谓观阴界入种种身色譬如咒术机关变现云为实非我也)善彼相知是名人无我智(实叉云若能于此善知其相是名人无我智)云何法无我智谓觉阴界入妄想相自性(观阴界入法知是妄想相自性无实故)如阴界入离我我所阴界入积聚因业爱绳缚展转相缘生无动摇(实叉云互为缘起无能作者)诸法亦尔离自共相不实妄想相妄想力是凡夫生非圣贤也心意识五法自性离故(不实妄想之相妄想分别之力是凡夫所生圣贤于五法自性离故故曰非也)大慧菩萨摩诃萨当善分别一切法无我善法无我菩萨摩诃萨不久当得初地菩萨无所有观地相观察开觉欢喜(以见法无我得初地无所有观以无所有观故善能观察真如之境能观察真如之境则能开觉证如实之相由此欣悦次第进超诸地故实叉云得此智已知无境界了诸地相即入初地心生欢喜)次第渐进超九地相得法云地于彼建立无量宝庄严大宝莲华王像大宝宫殿幻自性境界修习生于彼而坐(实叉云住是地已有大宝莲华王众宝庄严于其华上有宝宫殿状如莲华菩萨往修幻性法门之所成就而坐其上)同一像类诸最胜子眷属围绕(谓昔同修菩萨以为眷属也)从一切佛刹来佛手灌顶如转轮圣王太子灌顶(一切诸佛从十方来各以智水灌菩萨摩诃萨顶授法王之位如转轮王授太子王位时以金瓶盛四大海水灌太子顶授转轮王位)超佛子地到自觉圣智法趣当得如来自在法身见法无我故是名法无我相汝等诸菩萨摩诃萨应当修学。

　　尔时大慧菩萨摩诃萨复白佛言世尊建立诽谤相唯愿说之(注云因上观二无我能离有无常二见故请建立诽谤相也非有说有名建立非无说无名诽谤)令我及诸菩萨摩诃萨离建立诽谤二边恶见疾得阿耨多罗三藐三菩提觉已离常建立断诽谤见不谤正法(注云觉知有无恶见过已能离建立常见诽谤断见令于正法不生毁谤盖正法离有无若说有无即是谤正法也)尔时世尊受大慧菩萨请已而说偈言。

　　建立及诽谤无有彼心量(建立诽谤初无有实故曰无有彼心量)身受用建立及心不能知(身虽受用建立而心不知其然故实叉云所起但是心离心不可得)愚痴无智慧建立及诽谤(愚夫执有执无为实也)。

　　尔时世尊于此偈义复重显示告大慧言有四种非有有建立云何为四谓非有相建立非有见建立非有因建立非有性建立是名四种建立(新说云此列四名谓非有相见因性之中而横立也)又诽谤者谓于彼所立无所得观察非分而起诽谤是名建立诽谤相(实叉云谓于诸恶见所建立法求不可得不善观察遂生诽谤此是建立诽谤相)复次大慧云何非有相建立相谓阴界入非有自共相而起计着此如是此不异是名非有相建立相此非有相建立妄想无始虚伪过种种习气计着生(新说云言阴界入无自共相而妄计此如是自相也此不异共相也从无始过恶熏习所生故也)大慧非有见建立相者若彼如是阴界入我人众生寿命长养士夫见建立是名非有见建立相(新说云谓于阴界入中妄建立我人众生等以为能见者)大慧非有因建立相者谓初识无因生后不实如幻本不生眼色明界念前生生已实已还坏是名非有因建立相(谓识初则无因而生后则不实如幻故曰本不生眼色明界念虽生生已实已还坏亦本不生之意也)大慧非有性建立相者谓虚空灭般涅槃非作计着性建立此离性非性一切法如兔马等角如垂发现离有非有是名非有性建立相(新说云言外道于三无为无作法而建立有性佛言此离性非性类明一切诸法离于有无犹如毛轮垂发由翳目而生兔马等角本自无有)建立及诽谤愚夫妄想不善观察自心现量非圣贤也是故离建立诽谤恶见应当修学。

　　复次大慧菩萨摩诃萨善知心意意识五法自性二无我相趣究竟为安众生故作种种类像如妄想自性处依于缘起(菩萨既善知心意识自性无我趣于究竟为安诸众生故随其善根种类化身诱之如妄想依缘起而生下举喻正明所化之刹所说之法也)譬如众色如意宝珠普现一切诸佛刹土一切如来大众集会悉于其中听受佛法所谓一切法如幻如梦光影水月于一切法离生灭断常及离声闻缘觉之法得百千三昧乃至百千亿那由他三昧得三昧已游诸佛刹供养诸佛生诸天宫宣扬三宝示现佛身声闻菩萨大众围绕以自心现量度脱众生分别演说外性无性(实叉云说外境界皆唯是心)悉令远离有无等见(新说云如摩尼珠不作心而随色变以譬如来不作意能随众生善根心水大小而变亦如摩尼随物而变以譬如来随众生善根现取佛土大众集会于中说法其所说诸法不实如幻梦等菩萨既知诸法如幻而离生灭断常等见亦离二乘自共相见得诸地无量亿三昧现成正觉复说自心现量法令众离无等见)尔时世尊欲重宣此义而说偈言。

　　心量世间佛子观察种类之身离所作行得力神通自在成就(以善观察世间心量如幻三昧之力成如来现种类身得无作行等一切成就也)。

　　尔时大慧菩萨摩诃萨复请佛言惟愿世尊为我等说一切法空无生无二离自性相(新说云因上说一切法如幻如梦即是说法空故大慧举此空法以请如来所言空者明前五法非有无生以显八识不生无二即二我两亡离性即三性空寂)我等及余诸菩萨众觉悟是空无生无二离自性相已离有无妄想疾得阿耨多罗三藐三菩提尔时世尊告大慧菩萨摩诃萨言谛听谛听善思念之今当为汝广分别说大慧白佛言善哉世尊唯然受教佛告大慧空空者即是妄想自性处(流支云即是妄想法体句实义云即是妄计性句义)大慧妄想自性计著者说空无生无二离自性相大慧彼略说七种空谓相空性自性空行空无行空一切法离言说空第一义圣智大空彼彼空(诸教辩空自有增减此经虽略其义不殊)云何相空谓一切性自共相空观展转积聚故分别无性自共相不生自他俱性无性故相不住是故说一切性相空是名相空(观诸法相空展转因缘积聚故分别无性则自相共相不生自佗俱无体故相依何住)云何性自性空谓自己性自性不生是名一切法性自性空是故说性自性空(自己之性自性不生则一切法自性不生不生则空矣)云何行空谓阴离我我所因所成所作业方便生是名行空(阴行从诸缘所起以离我我所故空)大慧即此如是行空展转缘起自性无性是名无行空(前以离我我所为行空此以行空性无性故为无行空)云何一切法离言说空谓妄想自性无言说故一切法离言说是名一切法离言说空(一切法从妄想所起无自性故离言说)云何一切法第一义圣智大空谓得自觉圣智一切见过习气空是名一切法第一义圣智大空云何彼彼空谓于彼无彼空是名彼彼空(于彼无此于此无彼展转俱空故也)大慧譬如鹿子母舍无象马牛羊等非无比丘众而说彼空非舍舍性空亦非比丘比丘性空非余处无象马(实叉云非谓堂无堂自性非谓比丘无比丘自性非谓余处无象马牛羊○新说云鹿子人名也其母即毗舍佉优婆夷深重三宝造立精舍安止比丘于中不畜象马等象马无故言空舍及比丘有不名空若余处有象马亦不说象马空)是名一切法自相彼于彼无彼是名彼彼空(实义云一切诸法自共相彼彼求不可得是故说名彼彼空)是名七种空彼彼空者是空最粗汝当远离(新说云言是空最粗非是真空故劝远离○西土外道所宗在彼彼空处或计为神我或执为断常第一义圣智大空非彼所闻也)大慧不自生非不除住三昧是名无生(注云除住八地如幻三昧是名真无生)离自性即是无生(实叉云无自性者以无生故)离自性刹那相续流注及异性现一切性离自性是故一切性离自性(实叉云一切法无自性以刹那不住故见后变异故是中无自性○杨云刹那之顷流及佗性以是而现一切性皆离自性)云何无二谓一切法如阴热如长短如黑白(流支以阴热作日光影实叉作如光影此则以云气蒙蔽为阴光明燀赫为热言阴热长短黑白虽殊而日体无异以况涅槃生死之无二也)大慧一切法无二非于涅槃彼生死非于生死彼涅槃异相因有性故是名无二如涅槃生死一切法亦如是(实叉云非于生死外有涅槃非于涅槃外有生死生死涅槃无相违相如生死涅槃一切法亦如是是名无二相○新说云谓了妄想性空即生死成涅槃若迷真实性有即涅槃成生死如生死涅槃既无二类通一切法亦尔○相因有性故非无二涅槃生死既异于相因有性则自然平等无二矣)是故空无生无二离自性相应当修学尔时世尊欲重宣此义而说偈言。

　　我常说空法远离于断常生死如幻梦而彼业不坏(宗镜云以性空故不坏业道因果历然)虚空及涅槃灭二亦如是愚夫作妄想诸圣离有无(新说云举上三无为空不得对涅槃说生死亦不得对生死说涅槃愚夫妄想故说为二圣人体达故离有无)。

　　尔时世尊复告大慧菩萨摩诃萨言大慧空无生无二离自性相普入诸佛一切修多罗凡所有经悉说此义(新说云言空等义普入诸经无有一法不舍［斯］理)诸修多罗悉随众生希望心故为分别说显示其义而非真实在于言说如鹿渴想诳惑群鹿鹿于彼相计着水性而彼无水(新说云此谓会权归实也而诸经有不说空无生者以众生希望不一故如来随众生心作种种异说而实在乎心悟不在文言譬如群鹿为渴所逼见春时焰而作水想迷乱驰趣而彼阳焰实非是水)如是一切修多罗所说诸法为令愚夫发欢喜故非实圣智在于言说是故当依于义莫着言说。

　　楞伽阿䟦多罗宝经卷第一

　　楞

　　(卢登)。

　　伽

　　(求迦)。

　　阿

　　(于何)。

　　䟦

　　(蒲拨)。

　　涅槃

　　(上乃结)。

　　解脱

　　(胡懈徒活)。

　　揵

　　(渠焉)。

　　蔓

　　(无贩)。

　　箜篌

　　(音空侯)。

　　肘

　　(陟九)。

　　虮

　　(举岂)。

　　𪍿

　　(古猛)。

　　㝹

　　(奴侯)。

　　腻吒

　　(下竹嫁)。

　　珂

　　(丘何)。

　　跛

　　(补火)。

　　骠

　　(毗召)。

　　躁

　　(则到)。

　　(已上经文)。

　　瞰

　　(苦滥)。

　　臆

　　(乙力)。

　　炎

　　(焰同)。

　　核

　　(下革)。

　　综

　　(子米)。

　　纥

　　(下没)。

　　徇

　　(松闰)。

　　愦

　　(古对)。

　　燀

　　(齿善)。

　　(已上注文音切竟)。
卍新纂续藏经第 17 册 No. 0324 楞伽经集注


　　楞伽阿䟦多罗宝经卷第二

　　一切佛语心品第二

　　尔时大慧菩萨摩诃萨白佛言世尊世尊修多罗说如来藏自性清净转三十二相入于一切众生身中(诸本皆叠有世尊二字独实叉无之考经之意上二字是大慧所称下二字是举世尊所说之法为问如第四卷大慧菩萨复白佛言世尊如世尊说修多罗云云○流支实叉并以转为具以入为在○宗镜云经云众生身中有佛三十二相八十种好坐宝莲华与佛无殊但为烦恼所覆故未能得用又云诸佛一似大圆镜我身犹如摩尼珠诸佛法身入我体我身常入诸佛躯)如大价宝垢衣所缠如来之藏常住不变亦复如是而阴界入垢衣所缠贪欲恚痴不实妄想尘劳所污一切诸佛之所演说云何世尊同外道说我言有如来藏耶世尊外道亦说有常作者离于求那周遍不灭世尊彼说有我(新说云此难如来若说有如来藏义是违上一切修多罗皆应说空即同外道说有神然彼计我其义有三一者体常名为作者二者虽在五阴而离于求那三者遍历诸趣实非生灭今说藏义岂非同于外道我耶○流支以离于求那作不依诸缘余义见上卷)佛告大慧我说如来藏不同外道所说之我大慧有时空无相无愿如实际法性法身涅槃离自性不生不灭本来寂静自性涅槃如是等句说如来藏已如来应供等正觉为断愚夫畏无我句故说离妄想无所有境界如来藏门大慧未来现在菩萨摩诃萨不应作我见计着(佛说如来藏或名为空无相无愿乃至自性涅槃斯则体一应物名异不同外道所说神我次断愚夫畏无我故如来方便为说无所有境界为如来藏门勉诸菩萨不应同外道作我相计着)譬如陶家于一泥聚以人工水木轮绳方便作种种器(义见下泥瓶注)如来亦复如是于法无我离一切妄想相以种种智慧善巧方便或说如来藏或说无我以是因缘故说如来藏不同外道所说之我是名说如来藏开引计我诸外道故说如来藏令离不实我见妄想入三解脱门境界(杨云华严谓菩萨观缘起而知自性空得空解脱观十二有支自性灭得无相解脱入空无愿求唯为教化众生故得无愿解脱故曰三解脱)希望疾得阿耨多罗三藐三菩提(以离不实我见妄想即入三解脱门疾得阿耨多罗三藐三菩提言希望者如法华信解品云我本无心有所希求今此宝藏自然而至此皆顿证境界也)是故如来应供等正觉作如是说如来之藏若不如是则同外道是故大慧为离外道见故当依无我如来之藏(此明欲离妄见证无上菩提应知无我如来藏义)尔时世尊欲重宣此义而说偈言。

　　人相续阴(流支云人我及于阴)缘与微尘胜自在作心量妄想(新说云外道所计由神我故令阴相续又计微尘等与生法为缘或计一切悉是胜妙自在天所作此但心量妄想)。

　　尔时大慧菩萨摩诃萨观未来众生复请世尊惟愿为说修行无间如诸菩萨摩诃萨修行者大方便(观未来众生有顿机成熟者故请世尊为说修行即证无间法门如诸菩萨修行得大方便匪同小乘从渐而入顿也)佛告大慧菩萨摩诃萨成就四法得修行者大方便云何为四谓善分别自心现观外性非性离生住灭见得自觉圣智善乐是名菩萨摩诃萨成就四法得修行者大方便云何菩萨摩诃萨善分别自心现谓如是观三界唯心分齐(注云观三界唯妄想心所起分齐)离我我所无动摇离去来无始虚伪习气所熏三界种种色行系缚身财建立妄想随入现是名菩萨摩诃萨善分别自心现(杨云谓以色行建立身财随入自心而现妄想)云何菩萨摩诃萨善观外性非性谓𦦨梦等一切性(谓善观一切诸法外性如焰梦等以无自性故曰非性○流支云以无外法故诸识不起)无始虚伪妄想习因观一切性自性菩萨摩诃萨作如是善观外性非性是名菩萨摩诃萨善观外性非性(以了唯心故善观外性非性)云何菩萨摩诃萨善离生住灭见谓如幻梦一切性自他俱性不生随入自心分齐故(实叉云随自心量之所现故)见外性非性见识不生及缘不积聚(杨云非特见外性以为非性而此所见之识亦不生而缘亦不聚)见妄想缘生于三界内外一切法不可得见离自性生见悉灭(流支云无实体故远离生诸法不正见故○实叉云知无体实远离生见)知如幻等诸法自性得无生法忍得无生法忍已离生住灭见是名菩萨摩诃萨善分别离生住灭见(注云知无生故无生住灭)云何菩萨摩诃萨自觉圣智善乐谓得无生法忍住第八菩萨地得离心意意识五法自性二无我相得意生身(注云得八地无生法忍能离心意意识二无我等对治法门○杨云已上八地一切悉离若其余地未足语此)世尊意生身者何因缘佛告大慧意生身者譬如意去迅疾无碍故名意生譬如意去石壁无碍于彼异方无量由延因先所见忆念不忘自心流注不绝于身无障碍生大慧如是意生身得一时俱菩萨摩诃萨意生身如幻三昧力自在神通妙相庄严圣种类身一时俱生犹如意生无有障碍随所忆念本愿境界为成就众生得自觉圣智善乐(实叉云譬如心意于无量百千由旬之外忆先所见种种诸物念念相续疾诣于彼非是其身及山河石壁所能为碍意生身者亦复如是如幻三昧力通自在诸相庄严忆本成就众生愿故犹如意去生于一切诸圣众中云云)如是菩萨摩诃萨得无生法忍住第八菩萨地转舍心意意识五法自性二无我相身及得意生身得自觉圣知善乐是名菩萨摩诃萨成就四法得修行者大方便当如是学(流支实叉于此四法文皆不全)。

　　尔时大慧菩萨摩诃萨复请世尊惟愿为说一切诸法缘因之相以觉缘因相故(流支以觉为善知实叉作了达)我及诸菩萨离一切性有无妄见无妄想见渐次俱生(流支云离于有无不正等见○实叉云离有无见不妄执诸法渐生顿生)佛告大慧一切法二种缘相谓外及内外缘者谓泥团柱轮绳水木人工诸方便缘有瓶生如泥瓶缕叠草席种牙酪酥等方便缘生亦复如是是名外缘前后转生(柱陶轮之柱也绳束器口之物也木所执之杖也缕㲲毡𩉪之属以毛缕葺叠而成○新说云言泥团为因水杖等为缘而成于瓶为果如泥瓶因果既尔例余缕㲲等四亦复如是皆以缕草种酪为其因㲲席芽酥为果缘义可知是名缘生之法必先因后果展转而生谓亲起者为因疏助者为缘也)云何内缘谓无明爱业等法得缘名从彼生阴界入法得缘所起名彼无差别而愚夫妄想是名内缘法(从无明等立缘之名从缘而生阴界入法立缘所起之名虽有次序了无差别此皆愚夫妄想所分别耳)大慧彼因者有六种谓当有因相续因相因作因显示因待因当有因者作因已内外法生(实叉云谓内外法作因生果○以念起作因为当有因也)相续因者作攀缘已内外法生阴种子等(实叉云谓内外法作所缘生果蕴种子等)相因者作无间相相续生(实叉云作无间相生相续果○注云因果相续不断故名无间)作因者作增上事如转轮王(实叉云谓作增上而生于果)显示因者妄想事生已相现作所作如灯照色等(实叉云谓分别生能显境相如灯照物○新说云能所因果互相发明)待因者灭时作相续断不妄想性生(实叉云谓灭时相属断无妄想生○言诸法灭时还作作时还灭妄想相续虽断不妄想性复生递互相待故曰待因也)大慧彼自妄想相愚夫不渐次生不俱生(实叉云此是愚夫自所分别非渐次生亦非顿生)所以者何若复俱生者作所作无分别不得因相故若渐次生者不得相我故渐次生不生如不生子无父名(流支云若一切法一时生者因果不可差别以不见因果身相故若次第生者未得身相不得言次第生○实叉云如未生子云何名父)大慧渐次生相续方便不然但妄想耳因攀缘次第增上缘等生所生故(流支云愚痴凡夫自心观察次第相续不相应故作如是言因缘次第缘缘缘增上缘等能生诸法○谓渐次相续等非妄想不能使然内取外色等尘曰攀缘内外法转生曰次第缘心是境之增上缘境是心之所缘缘言等者缘缘也)大慧渐次生不生妄想自性计著相故渐次俱不生自心现受用故自相共相外性非性大慧渐次俱不生除自心现不觉妄想故相生是故因缘作事方便相当离渐次俱见(实叉云次第生者皆是妄情执著相故渐次兴顿皆悉不生但自心现身资等故外自共相皆无性故唯除识起自分别见大慧是故应离因缘所作和合相中渐顿生见)尔时世尊欲重宣此义而说偈言。

　　一切都无生亦无因缘灭于彼生灭中而起因缘想非遮灭复生相续因缘起唯为断凡愚痴惑妄想缘(实叉云非遮诸缘会如是灭复生但止于凡愚妄情之所著○遮即遣也止也)有无缘起法是悉无有生习气所迷转从是三有现(欲有色有无色有也)真实无生缘亦复无有灭观一切有为犹如虚空华摄受及所摄舍离惑乱见非已生当生亦复无因缘一切无所有斯皆是言说。

　　尔时大慧菩萨摩诃萨复白佛言世尊惟愿为说言说妄想相心经(流支实叉并作心法门)世尊我及余菩萨摩诃萨若善知言说妄想相心经则能通远言说所说二种义(实叉以言说为能说)疾得阿耨多罗三藐三菩提以言说所说二种趣净一切众生(注云因上言一切无所有斯皆是言说故大慧举言说妄想相以请问○以通达能所二说所得旨趣净众生一切妄心)佛告大慧谛听谛听善思念之当为汝说大慧白佛言善哉世尊唯然受教佛告大慧有四种言说妄想相谓相言说梦言说过妄想计着言说无始妄想言说相言说者从自妄想色相计着生梦言说者先所经境界随忆念生从觉己境界无性生(实叉云谓梦先所经境界觉己忆念依不实境生)过妄想计着言说者先怨所作业随忆念生(实叉云谓忆念怨仇先所作业生○过即过恶)无始妄想言说者无始虚伪计着过自种习气生(实叉云以无始戏论妄执习气生)是名四种言说妄想相尔时大慧菩萨摩诃萨复以此义劝请世尊惟愿更说言说妄想所现境界世尊何处何故云何何因众生妄想言说生(流支云惟愿为我重说四种虚妄执着言语之相众生言语何处出云何出何因出○实义云愿更为说言语分别所行之相何处何因云何而起)佛告大慧头胸喉鼻唇舌龂齿和合出音声大慧白佛言世尊言说妄想为异为不异佛告大慧言说妄想非异非不异所以者何谓彼因生相故(注云谓彼言说因妄想生故也)大慧若言说妄想异者妄想不应是因(注云若言说与妄想异者不应因妄想起言说)若不异者语不显义而有显示(若言说与妄想不异者则言说不能显义既能显示其义非不异也)是故非异非不异大慧复白佛言世尊为言说即是第一义为所说者是第一义佛告大慧非言说是第一义亦非所说是第一义所以者何谓第一义圣乐言说所入是第一义非言说是第一义(圣乐处虽由言说而入不可即言说为第一义也)第一义者圣智自觉所得非言说妄想觉境界是故言说妄想不显示第一义言说者生灭动摇展转因缘起若展转因缘起者彼不显示第一义大慧自他相无性故言说相不显示第一义复次大慧随入自心现量故种种相外性非性言说妄想不显示第一义是故大慧当离言说诸妄想相(实叉云第一义者无自他相言语有相不能显示第一义者但唯自心种种外相悉皆无有言语分别不能显示是故大慧应当远离言语分别)尔时世尊欲重宣此义而说偈言。

　　诸性无自性(实叉以诸性为诸法)亦复无言说甚深空空义愚夫不能了一切性自性言说法如影(言说及诸法皆不实如影)自觉圣智子(即最胜子)实际我所说。

　　尔时大慧菩萨摩诃萨复白佛言世尊惟愿为说离一异俱不俱有无非有非无常无常一切外道所不行自觉圣智所行(新说云大慧因上言第一义者是自证圣智所得非言说分别境界即举自证圣智所得第一义以请问然第一义体离一异有无断常俱不俱等四句见故大慧请离四句法也)离妄想自相共相入于第一真实之义诸地相续渐次上上增进清净之相随入如来地相无开发本愿(实叉云以无功用本愿力故)譬如众色摩尼境界无边相行自心现趣部分之相一切诸法(流支云如如意宝无量境界修行之相自然行故于一切法自心现见差别相故实叉亦以部分作差别不同华严所说部分心城也)我及余菩萨摩诃萨离如是等妄想自性自共相见疾得阿耨多罗三藐三菩提令一切众生一切安乐具足充满(新说云言非独离外道见亦离二乘执阴界入自其相见令诸菩萨及诸众生速证如来无上种智)佛告大慧善哉善哉汝能问我如是之义多所安乐多所饶益哀愍一切诸天世人佛告大慧谛听谛听善思念之吾当为汝分别解说大慧白佛言善哉世尊唯然受教佛告大慧不知心量愚痴凡夫取内外性依于一异俱不俱有无非有非无常无常自性习因计着妄想(实叉云凡夫无智不知心量妄习为因执着外物分别一异俱不俱有无非有无常无常等一切自性○新说云上虽言离有无等未知何者是有无今正出有无法体言凡夫愚痴不知是自心量妄习为因之所变现执着外法为有为无起四句等见此是妄计有无体也下十二喻况比有无一异等法皆不真实是应远离)譬如群鹿(流支实叉并作兽)为渴所逼见春时𦦨而作水想迷乱驰趣不知非水如是愚夫无始虚伪妄想所熏习三毒烧心乐色境界见生住灭取内外性堕于一异俱不俱有无非有非无常无常想妄见摄受(新说云鹿逐时焰况愚乐欲境)如揵闼婆城凡愚无智而起城想无始习气计著相现彼非有城非无城如是外道无始虚伪习气计着依于一异俱不俱有无非有非无常无常见不能了智自心现量譬如有人梦见男女象马车步城邑园林山河浴池种种庄严自身入中觉已忆念大慧于意云何如是士夫于前所梦忆念不舍为黠慧不大慧白佛言不也世尊佛告大慧如是凡夫恶见所噬外道智慧不知如梦自心现性依于一异俱不俱有无非有非无常无常见譬如画像不高不下而彼凡愚作高下想如是未来外道恶见习气充满依于一异俱不俱有无非有非无常无常见自坏坏他余离有无无生之论亦说言无(流支云而彼外道自坏坏他说如是言诸法不生不灭有无寂静彼人名为不正见者○实叉以余作于谓于余佛法离有无无生之论彼亦说为断见也)谤因果见拔善根本坏清净因胜求者当远离去作如是说(流支实叉并以胜求作欲求胜去)彼堕自他俱见有无妄想已堕建立诽谤以是恶见当堕地狱譬如翳目见有垂发谓众人言汝等观此而是垂发毕竟非性非无性见不见故(流支云见虚空中有于毛轮为他说言如是青黄赤白汝何不观大慧而彼毛轮本自无体何以故有见不见故○实义亦以垂发为毛轮)如是外道妄见希望依于一异俱不俱有无非有非无常无常见诽谤正法自陷陷他譬如火轮非轮愚夫轮想非有智者如是外道恶见希望依于一异俱不俱有无非有非无常无常想一切性生譬如水泡似摩尼珠愚小无智作摩尼想计着追逐而彼水泡非摩尼非非摩尼取不取故如是外道恶见妄想习气所熏于无所有说有生缘有者言灭(实叉云说非有为生坏于缘有)复次大慧有三种量五分论各建立已得圣智自觉离二自性事而作有性妄想计着(新说云言三种量者一现量二比量三圣言量量者是楷定义譬夫升斗量物也现量者现即显现谓分明证境不带名言无焘度心亲得法体离妄分别而非错谬比量者比即比类谓以因由譬喻比类量度而得知故圣言量者谓以如来圣教为准绳故宗镜云以圣言为定量邪伪难移用至教为指南依凭有据五分论者一宗二因三喻四合五结宗因喻三亦云三支比量合结但成之且如外道妄计执声为常于声明中立量云声是有法定常为宗因云所作性故同喻如虚空然而虚空非所非性则因上不转引喻不齐立声为常不成若佛法中声是无常故立量云声是有法定无常为宗因云所作性故同喻如瓶盆如首楞严云音声杂语言但依名句味岂常也哉外道种种计执自谓过人若不类彼立量破之何由去执○如来建立三种量五分论拣辨邪正已令离缘起妄想二种自性事得自觉圣智而愚夫犹计作有性起妄想分别)大慧心意意识身心转变自心现摄所摄诸妄想断(实叉于此有住字)如来地自觉圣智修行者不于彼作性非性想若复修行者如是境界性非性摄取相生者彼即取长养及取我人大慧若说彼性自性自共相一切皆是化佛所说非法佛说又诸言说悉由愚夫希望见生不为别建立趣自性法得圣智自觉三昧乐住者分别显示(实叉云若于境界起有无执则着我人众生寿者大慧一切诸法自相共相是化佛说非法佛说化佛说法但顺愚夫所起之见不为显示自证圣智三昧乐境)譬如水中有树影现彼非影非非影非树形非非树形如是外道见习所熏妄想计着依于一异俱不俱有无非有非无常无常想而不能知自心现量譬如明镜随缘显现一切色像而无妄想彼非像非非像而见像非像妄想愚夫而作像想如是外道恶见自心像现妄想计着依于一异俱不俱有无非有非无常无常见譬如风水和合出声彼非性非非性如是外道恶见妄想依于一异俱不俱有无非有非无常无常见譬如大地无草木处热𦦨川流洪浪云涌(实叉云日光照触焰水波动)彼非性非非性贪无贪故(宗镜云若于贪起邪想迷贪生执着则于贪被系缚若于贪趣正思了贪无自性则于贪得解脱)如是愚夫无始虚伪习气所熏妄想计着依生住灭一异俱不俱有无非有非无常无常缘自住事门亦复如彼热𦦨波浪(实叉云于圣智自证法性门中见生住灭一异有无俱不俱性○谓外道缘于圣智自住境界反为热焰不实波浪)譬如有人咒术机发以非众生数(流支云机关木人无众生体)毗舍阇鬼方便合成动摇云为(毗舍阇此云啖精气梁言颠鬼)凡愚妄想计着往来如是外道恶见希望依于一异俱不俱有无非有非无常无常见戏论计着不实建立大慧是故欲得自觉圣智事当离生住灭一异俱不俱有无非有非无常无常等恶见妄想(新说云如来结劝于所证中应离如上凡夫外道生灭一异等恶见分别也然天竺邪见大约有三一佛法外外道二附佛法外道三学佛法成外道谓执佛教门而生烦恼不得悟入失方便门堕于邪执称内邪见是知法无定相回转随心执则成非达之无咎如四句法通塞由人在法名四句悟入名四门妄计名四执毁之名四谤四句不动得失空生一法无差升沉自异但有丝毫见处不忘皆成外道故知见在即凡情亡即佛)尔时世尊欲重宣此义而说偈言。

　　幻梦水树影垂发热时𦦨如是观三有究竟得解脱譬如鹿渴想动转迷乱心鹿想谓为水而实无水事如是识种子动转见境界愚夫妄想生如为翳所翳于无始生死计着摄受性如迷楔出楔舍离贪摄受(众生为计着摄受如楔楔之不能出离如来怜悯以不实诸喻为楔迷而楔之令其出离不被恶见妄想及摄受之性所障)如幻咒机发浮云梦电光观是得解脱永断三相续(义见第三卷三相续文下楞严亦有三种相续)于彼无有作犹如𦦨虚空(实叉云如空中阳焰)如是知诸法则为无所知(新说云言知诸法无体则无可知)言教唯假名彼亦无有相于彼起妄想阴行如垂发如画垂发幻梦揵闼婆城火轮热时𦦨无而现众生常无常一异俱不俱亦然无始过相续愚夫痴妄想明镜水净眼摩尼妙宝珠于中现众色而实无所有(明镜与水及净眼宝珠乃十二喻中之四喻如来举而颂之以表圆成之性随缘不变如首楞严经云譬如虚空体非群相而不拒彼诸相发挥与此意同净眼谓无翳也)一切性显现如画热时𦦨种种众色现如梦无所有(此明诸法虽现皆无实事)。

　　复次大慧如来说法离如是四句谓一异俱不俱有无非有非无常无常离于有无建立诽谤分别结集真谛缘起道灭解脱如来说法以是为首非性非自在非无因非微尘非时非自性相续而为说法(如来说法以真谛解脱等为首非若外道以胜性自在无因等为相续说也)复次大慧为净烦恼尔𦦨障故譬如商主次第建立百八句无所有善分别诸乘及诸地相(如来建立一百八句及分别诸乘地相引导众生令净除二障断灭诸惑犹如商主引导众商直至宝所于其险阻之处设诸方便悉令过之)。

　　复次大慧有四种禅云何为四谓愚夫所行禅观察义禅攀缘如禅如来禅云何愚夫所行禅谓声闻缘觉外道修行者观人无我性自相共相骨璅无常苦不净相计着为首如是相不异观前后转进相不除灭是名愚夫所行禅(注云二乘观人空又观阴界入自共相作无常苦不净观如是相不异如是观自共相等观无常等行虽有胜进然不离相是名愚夫所行禅)云何观察义禅谓人无我自相共相(实叉于谓下有知字)外道自他俱无性已观法无我彼地相义渐次增进(实叉云于法无我诸地相义随顺观察)是名观察义禅云何攀缘如禅(流支实叉于如上并有真字)谓妄想二无我妄想如实处不生妄想是名攀缘如禅(注云何者是妄想谓此二无我是妄想何故二无我是妄想为对除二种妄想我见故说二种无我以所治既不实能治亦是妄故言二无我妄想若如实知如理平等不起二无我妄想是名攀缘如禅)云何如来禅谓入如来地得自觉圣智相三种乐住(流支云入内身圣智相三空三种乐行故○实叉云住自证圣智三种乐注云禅定菩提涅槃也)成办众生不思议事是名如来禅尔时世尊欲重宣此义而说偈言。

　　愚夫所行禅观察相义禅攀缘如实禅如来清净禅(已上颂前四种禅下皆外道禅也)譬如日月形钵头摩深险如虚空火尽修行者观察(新说云此明外道二乘修禅之相言外道计着神我于禅观时见如日月形状明净明耀或见红莲在深险之下二乘以自共相为实有灰身灭智同于虚空如薪尽火灭以为究竟涅槃○钵头摩此云红莲华)如是种种相外道道通禅亦复堕声闻及缘觉境界(如上诸相是外道之道所通之禅及二乘禅境界也)舍离彼一切则是无所有(实叉云住于无所缘○新说云上句观察义禅下句是攀缘如实禅)一切刹诸佛以不思议手一时摩其顶随顺入如相(言入如来清净禅也)。

　　尔时大慧菩萨摩诃萨复白佛言世尊般涅槃者说何等法谓为涅槃(新说云外道以见神我为涅槃二乘以身智灭如薪尽火灭为涅槃故问如来说何等法为涅槃)佛告大慧一切自性习气藏意意识见习转变名为涅槃诸佛及我涅槃自性空事境界(转自性习气等为自觉圣智名涅槃以自性空故即如理如事是三世诸佛之涅槃事境界者如华严事事无碍法界也此经之文大率多略)复次大慧涅槃者圣智自觉境界离断常妄想性非性云何非常谓自相共相妄想断故非常云何非断谓一切圣去来现在得自觉故非断大慧涅槃不坏不死若涅槃死者复应受生相续若坏者应堕有为相是故涅槃离坏离死是故修行者之所归依(新说云以更不受生相续故涅槃不死以非有为生住灭法故涅槃不坏以无坏无死故为修行者之所归依)复次大慧涅槃非舍非得非断非常非一义非种种义是名涅槃(实叉云无舍无得故非断非常故不一不异故说名涅槃○新说云涅槃无烦恼可舍无菩提可得故非断常一异唯证相应是名如来涅槃)复次大慧声闻缘觉涅槃者觉自相共相不习近境界(实叉云舍离愦闹)不颠倒见妄想不生彼等于彼作涅槃觉(新说云二乘觉知阴界入中无冥谛神我舍离愦闹烦恼障灭不生颠倒不起未来生死分别彼于其中生涅槃想故法华经云但尽生死名为解脱其实未得一切解脱)。

　　复次大慧二种自性相云何为二谓言说自性相计着事自性相计着言说自性相计著者从无始言说虚伪习气计着生事自性相计著者从不觉自心现分齐生。

　　复次大慧如来以二种神力建立(实叉作加持)菩萨摩诃萨顶礼诸佛听受问义云何二种神力建立谓三昧正受为现一切身面言说神力及手灌顶神力(因上凡夫计着起二种自性相故如来以二种神力建立)大慧菩萨摩诃萨初菩萨地住佛神力所谓入菩萨大乘照明三昧入是三昧已十方世界一切诸佛以神通力为现一切身面言说(实叉云十方诸佛普现其前)如金刚藏菩萨摩诃萨及余如是相功德成就菩萨摩诃萨(如华严会中金刚藏菩萨住初地时蒙如来神力加持余菩萨亦尔)大慧是名初菩萨地菩萨摩诃萨得菩萨三昧正受神力于百千劫积集善根之所成就次第诸地对治所治相通达究竟至法云地住大莲华微妙宫殿坐大莲华宝师子座同类菩萨摩诃萨眷属围绕众宝璎珞庄严其身如黄金薝卜日月光明诸最胜手从十方来就大莲华宫殿座上而灌其顶譬如自在转轮圣王及天帝释太子灌顶是名菩萨手灌顶神力大慧是名菩萨摩诃萨二种神力若菩萨摩诃萨住二种神力面见诸佛如来若不如是则不能见复次大慧菩萨摩诃萨凡所分别三昧神足诸法之行是等一切悉住如来二种神力(实叉云诸菩萨摩诃萨入于三昧现通说法如是一切皆由诸佛二种持力)大慧若菩萨摩诃萨离佛神力能辩说者一切凡夫亦应能说所以者何谓不住神力故大慧山石树木及诸乐器城郭宫殿以如来入城威神力故皆自然出音乐之声何况有心者聋盲喑哑无量众苦皆得解脱如来有如是等无量神力利安众生(前明十地以善法无我故不久得初地菩萨无所有观地相次第进超九地至法云地以此如来二种神力建立谓若菩萨摩诃萨住二种神力面见诸佛如来若不如是则不能见又曰若菩萨摩诃萨离佛神力能辩说者一切凡夫亦应能说前则顿证之功此则加被之力故于百千劫积集善根之所成就)大慧菩萨复白佛言世尊以何因缘如来应供等正觉菩萨摩诃萨住三昧正受时及胜进地灌顶时加其神力佛告大慧为离魔业烦恼故及不堕声闻地禅故为得如来自觉地故及增进所得法故是故如来应供等正觉咸以神力建立诸菩萨摩诃萨若不以神力建立者则堕外道恶见妄想及诸声闻众魔希望不得阿耨多罗三藐三菩提以是故诸佛如来咸以神力摄受诸菩萨摩诃萨(言初地不加必堕外道恶见及声闻魔境十地不加不能速得菩提)尔时世尊欲重宣此义而说偈言。

　　神力人中尊大愿悉清净三摩提灌顶初地及十地(实叉云世尊清净愿有大加持力初地十地中三昧及灌顶)。

　　尔时大慧菩萨摩诃萨复白佛言世尊佛说缘起即是说因缘不自说道(流支云如来亦说依于因缘而生诸法而不说有自建立法)世尊外道亦说因缘谓胜自在时微尘生如是诸性生(义见第一卷若微尘下注)然世尊所谓因缘生诸性言说有间悉檀无间悉檀(实义云今佛世尊但以异名说作缘起非义有别○有间悉檀无间悉檀者若曰然世尊所谓因缘生诸性言说与外道所说为有别义为无别义悉檀华梵兼称云遍施此言佛之法施也)世尊外道亦说有无有生(注云有者从有因生无有者从无因生)世尊亦说无有生生已灭如世尊所说无明缘行乃至老死此是世尊无因说非有因说世尊建立作如是说此有故彼有非建立渐生(谓十二因缘以无明有故行有行有故识名色六入触受爱取有生乃至死等皆无前后非建立渐次而生则疑其无因也)观外道说胜非如来也(流支云若尔外道说法胜而如来不如)所以者何世尊外道说因不从缘生而有所生世尊说观因有事观事有因如是因缘杂乱如是展转无穷(新说云谓外道说胜妙微尘等因不从他缘生而能生他因常为因不为果是外道说胜也如佛所说观行是无明果观识即是因如是一法即是因即是果故因缘杂乱无明生诸行诸行生老死老死生无明如是展转无穷是如来说不如外道也)佛告大慧我非无因说及因缘杂乱说此有故彼有者摄所摄非性觉自心现量大慧若摄所摄计着不觉自心现量外境界性非性彼有如是过非我说缘起我常说言因缘和合而生诸法非无因生(实义云大慧我了诸法唯心所现无能取所取说此有故彼有非是无因及因缘过失大慧若不了诸法唯心所现计有能取及以所取执着外境若有若无彼有是过非我所说)大慧复白佛言世尊非言说有性有一切性耶世尊若无性者言说不生是故言说有性有一切性(以如来所说诸法由因缘而生非无因生故大慧问曰非言说有自性而有一切性耶意谓若无诸法之性则言说不生以言说有性故则有一切性也自此下至汝论则坏明诸法无性)佛告大慧无性而作言说谓兔角龟毛等世间现言说大慧非性非非性但言说耳如汝所说言说有性有一切性者汝论则坏(实叉云大慧虽无诸法亦有言说岂不现见龟毛兔角石女儿等世人于中皆起言说彼非有非非有而有言说耳大慧如汝所说有言故有诸法者此论则坏○自此下至而各办事明言说亦无性)大慧非一切刹土有言说言说者是作耳(实叉作言说者假安立耳)或有佛刹瞻视显法或有作相或有扬眉或有动睛或笑或欠或謦欬或念刹土或动摇(流支云有佛国土直视不瞬口无言语名为说法有佛国土直尔示相名为说法有佛国土但动眉相名为说法有佛国土唯动眼相名为说法有佛国土笑名说法有佛国土欠名说法有佛国土欬名说法有佛国土念名说法有佛国土身名说法)大慧如瞻视及香积世界(流支云如无瞬世界及众香世界)普贤如来国土但以瞻视令诸菩萨得无生法忍及诸胜三昧是故非言说有性有一切性(实叉云非由言说而有诸法)大慧见此世界蚊蚋虫蚁是等众生无有言说而各办事(谓扬眉动目瞻视微笑欠伸謦欬忆念动摇以如是等而显于法又举香积世界以众香为佛事令诸菩萨得无生法忍又云见此世界蚊蚋虫蚁是等无有言说而各办自事此佛祖所传之密旨也孰能亲证于言说之表哉)尔时世尊欲重宣此义而说偈言。

　　如虚空兔角及与槃大子(流支实叉并作石女儿)无而有言说如是性妄想(注云计有言说性有一切性者是妄想)因缘和合法凡愚起妄想不能如实知轮回三有宅。

　　尔时大慧菩萨摩诃萨复白佛言世尊常声者何事说(实叉云所说常声依何处说○新说云因上佛谓言说所说皆无自性故大慧举余修多罗佛自说十二因缘有佛无佛性相常住故问所说常声依何处说)佛告大慧为惑乱以彼惑乱诸圣亦现而非颠倒(常声者为惑乱而说也以彼惑乱者谓愚夫见因缘妄法执为实有起生灭见故诸圣亦现者谓即彼不实之法为常而不离惑乱但不起颠倒见耳)大慧如春时𦦨火轮垂发揵闼婆城幻梦镜像世间颠倒非明智也然非不现(新说云此七喻者明境是一而见有异也)大慧彼惑乱者有种种现非惑乱作无常所以者何谓离性非性故大慧云何离性非性惑乱谓一切愚夫种种境界故(实叉云妄法现时无量差别然非无常何以故离有无故云何离有无一切愚夫种种解故○非惑乱作无常者谓妄法现时离性非性故然众生闻此必惑乱于离性非性处故如来曰云何离性非性惑乱谓一切愚夫执著有无种种境界故)如彼恒河饿鬼见不见故无惑乱性于余现故非无性如是惑乱诸圣离颠倒不颠倒是故惑乱常谓相相不坏故大慧非惑乱种种相妄想相坏是故惑乱常(实叉云如恒河水有见不见饿鬼不见不可言有余所见故不可言无圣于妄法离颠倒见大慧妄法是常相不异故非诸妄法有差别相以分别故而有别异是故妄法其体是常○不见者谓饿鬼见水是火故也以譬愚夫无虚妄处见有虚妄即是见他圣所不见者是故诸圣于虚妄法离倒不倒见以彼惑乱为常者谓法相之相各各起无所从与真如不异故曰不坏)大慧云何惑乱真实若复因缘诸圣于此惑乱不起颠倒觉非不颠倒觉(实义云云何而得妄法真实谓诸圣者于妄法中不起颠倒非颠倒觉)大慧除诸圣于此惑乱有少分想非圣智事相大慧凡有者愚夫妄说非圣言说(除诸圣外于此惑乱有少分想即乖法体非圣智事相故实叉云有少想者当知则是愚夫戏论非圣言说)彼惑乱者倒不倒妄想起二种种性(实叉云若分别妄法是倒非倒彼则成就二种种性)谓圣种性及愚夫种性圣种性者三种分别谓声闻乘缘觉乘佛乘云何愚夫妄想起声闻乘种性谓自共相计着起声闻乘种性是名妄想起声闻乘种性大慧即彼惑乱妄想起缘觉乘种性谓即彼惑乱自共相不亲计着起缘觉乘种性(实叉云复有愚夫分别妄法成缘觉乘种性谓即执着自共相时离于愦闹不亲流支作不乐)云何智者即彼惑乱起佛乘种性谓觉自心现量外性非性不妄想相起佛乘种性是名即彼惑乱起佛乘种性(实叉云何谓智人分别妄法而得成就佛乘种性所谓了达一切唯是自心分别所见无有外法○新说云智者观此妄法实相了彼能见所见从自心起故无有外法有无妄想起佛乘种性)又种种事性凡夫惑想起愚夫种性(实叉云有诸愚夫分别妄法种种事物决定如是决定不异此则成就生死乘性○新说云此释第二愚夫种性)彼非有事非无事是名种性义(流支云彼迷惑法非是实事非不实事)大慧即彼惑乱不妄想诸圣心意意识过习气自性法转变性是名为如是故说如离心我说此句显示离想即说离一切想(实叉云即彼妄法诸圣智者心意识诸恶习气自性法转依故即说此妄名为真如是故真如离于心识我今明了显示此句离分别者悉离一切诸分别故○新说云此重释成佛乘种性如文可知问曰上云妄法是常以分别故而有别异谓即真如愚夫分别名为妄法此云即彼妄法习气转依即说此妄名为真如既妄法即真如无复妄法与谁论即耶答曰如为不识水人指冰是水指水是冰但有名字宁有二物论相即耶亦如一珠向月生水向日生火不向则无水火一物未尝二而有水火之殊耳一心法门亦复如是在凡夫即真如名妄法在圣人即妄法名真如圣凡情尽真妄见亡者孰得而名乎)大慧白佛言世尊惑乱为有为无(举上三乘凡夫同观惑乱妄法以问如来为有为无)佛告大慧如幻无计著相若惑乱有计著相者计着性不可灭缘起应如外道说因缘生法(实叉云如幻无执著相故若执著相体是有者应不可转则诸缘起应如外道说作者生)大慧白佛言世尊若惑乱如幻者复当与余惑作因佛告大慧非幻惑因不起过故大慧幻不起过无有妄想(实叉云非诸幻事为妄惑因以幻不生诸过恶故以诸幻事无分别故)大慧幻者从他明处生非自妄想过习气处生(流支云一切幻法依于人功咒术而生非自心分别烦恼而生)是故不起过大慧此是愚夫心惑计着非圣贤也尔时世尊欲重宣此义而说偈言。

　　圣不见惑乱中间亦无实中间若真实惑乱即真实舍离一切惑若有相生者是亦为惑乱不净犹如翳(圣于惑乱而不见有惑乱者谓中间无真实故若有真实则彼惑乱亦应真实然舍离一切惑乱若有不惑乱真实之相生者是亦为惑乱故如眼有翳未能清明)。

　　复次大慧非幻无有相似见一切法如幻(注云言诸妄法离幻更无相似故说一切法如幻)大慧白佛言世尊为种种幻相计着言一切法如幻为异相计着(新说云既言离幻更无相似为计着种种幻相言如幻耶为异此计着颠倒相言如幻耶)若种种幻相计着言一切性如幻者世尊有性不如幻者所以者何谓色种种相非因世尊无有因色种种相现如幻(谓若计着种种幻相言一切性如幻者则必有不如幻性而种种色相非因以无有因令种种相现如幻)世尊是故无种种幻相计著相似性如幻(实叉云是故世尊不可说言依于执着种种幻相言一切法与幻相似)佛告大慧非种种幻相计著相似一切法如幻大慧然不实一切法速灭如电是则如幻(实叉云佛言大慧不依执着种种幻相言一切法如幻大慧以一切法不实速灭如电故说如幻○)大慧譬如电光刹那顷现现已即灭非愚夫现(一切诸法如电之起灭初无有实而愚夫执为实有不能观察无性非现故云非愚夫现)如是一切性自妄想自共相观察无性非现色相计着(注云一切法无性故不现妄想故作色相计着)尔时世尊欲重宣此义而说偈言。

　　非幻无有譬说法性如幻(颂非幻无有相似见一切法如幻)不实速如电是故说如幻(颂上答文)。

　　大慧复白佛言如世尊所说一切性无生及如幻将无世尊前后所说自相违耶说无生性如幻(大慧以如来前后说法性说无生说如幻意谓幻与无生是无诸法之性是有故曰自相违耶)佛告大慧非我说无生性如幻前后相违过所以者何谓生无生觉自心现量有非有外性非性无生现(实叉云我了于生即是无生唯是自心之所见故若有若无一切外法见其无性本不生故)大慧非我前后说相违过然坏外道因生故我说一切性无生大慧外道痴聚欲令有无有生非自妄想种种计着缘大慧我非有无有生是故我以无生说而说(实叉云外道群聚共兴恶见言从有无生一切法非自执着分别为缘大慧我说诸法非有无生故名无生)大慧说性者为摄受生死故坏无见断见故为我弟子摄受种种业受生处故以声性说摄受生死(实叉云说诸法者为令弟子知依诸业摄受生死遮其无有断灭见故○声者法也前说一切诸法之性者为摄受生死破外道空见断见故又欲令诸弟子离此二见以法性之说摄受生死)大慧说幻性自性相为离性自性相故堕愚夫恶见相希望不知自心现量坏因所作生缘自性相计着说幻梦自性相一切法不令愚夫恶见希望计着自及他一切法如实处见作不正论(实叉云说诸法相犹如幻者令离诸法自性相故为诸凡愚堕恶见欲不知诸法唯心所现为令远离执着因缘生起之相说一切法如幻如梦彼诸愚夫执着恶见欺诳自他不能明见一切诸法如实住处○新说云如实住处者谓无所住故名如实住此是自觉圣智无师智自然智之所证处不由他悟若有所住则为非住○以执着自他诸法于如实见反为不正之论故如来不令愚夫起此恶见)大慧如实处见一切法者谓超自心现量(实叉云见一切法如实处者谓能了达唯心所见○新说云从无住本立一切法非了唯自心者岂能明见乎是故如来所说诸法无生如幻无有相违)尔时世尊欲重宣此义而说偈言。

　　无生作非性有性摄生死观察如幻等于相不妄想(谓一切法无生所作非性为遮断见说业性摄生死观诸法如幻故于相不起分别)。

　　复次大慧当说名句形身相善观名句形身菩萨摩诃萨随入义句形身(实叉云我当说名句文身相诸菩萨摩诃萨善观此相了达其义)疾得阿耨多罗三藐三菩提如是觉已觉一切众生(新说云因上如来为众生故慈悲方便作种种异说欲令众生了名句中实义莫着言说故说名句文身○觉开悟也即先觉觉后觉也)大慧名身者谓若依事立名是名名身句身者谓句有义身自性决定究竟是名句身形身者谓显示名句是名形身(实叉云名身者谓依事立名名即是身是名名身句身者谓能显义决定究竟是名句身文身者谓由于此能成名句是名文身○新说云如依瓶盆事立瓶盆名谓一名二名多名能诠自性名曰名身言句身等者即因名成句因句显义如铜铁等瓶句义各异谓一句二句多句能诠差别名曰句身由于此文能成名句谓一字二字多字为二所依名曰文身身者多法积聚义也○名义云依类像形为字形声相称曰文文即字也)又形身者谓长短高下(流支云谓声长短音韵高下)又句身者谓径迹如象马人兽等所行径迹得句身名(所有言句皆径迹耳注本谓寻迹以得象马喻因言而悟也)大慧名及形者谓以名说无色四阴故说名自相现故说形(实叉云名谓非色四蕴以名说故文谓名之自相由文显故○谓受想行识四阴但有名言相所现处色阴乃彰)是名名句形身说名句形身相分齐应当修学尔时世尊欲重宣此义而说偈言。

　　名身与句身及形身差别凡夫愚计着如象溺深泥(如来假名句文身方便说法若凡愚犹着言说不悟实义如象溺深泥何由出离哉)。

　　复次大慧未来世智者以离一异俱不俱见相我所通义问无智者彼即答言此非正问(谓未来世智者以我所通义离一异等相问无智者彼无智者答曰此不正之问也)谓色等无常为异不异如是涅槃诸行相所相求那所求那(实叉云依所依)造所造见所见尘及微尘(流支云泥团微尘)修与修者如是比展转相如是等问而言佛说无记止论非彼痴人之所能知谓闻慧不具故如来应供等正觉令彼离恐怖句故说言无记不为记说又止外道见论故而不为说(明无智者以不知真实义故取名相一异以为正问智者应语之言如是等问而佛名为无记止论以彼愚人无闻慧故不知有无是邪是正故置而不答如来欲令彼离断常邪见诸怖畏故说言无记不为记说又止外道神我见论故欲令思而取解故不为说)大慧外道作如是说谓命即是身如是等无记论(以外道即阴离阴而计我故故说身命为一为异等皆无记邪论耳)大慧彼诸外道愚痴于因作无记论非我所说(流支云外道迷于因果义故是故无记非我法中名无记也)大慧我所说者离摄所摄妄想不生云何止彼(流支云是故我法中无有置答)大慧若摄所摄计著者不知自心现量故止彼(实叉云若有执着能取所取不了唯是自心所见彼应可止)大慧如来应供等正觉以四种记论为众生说法(四种记论见后偈)大慧止记论者我时时说为根未熟不为熟者(实叉云以根未熟且止说故)复次大慧一切法离所作因缘不生无作者故一切法不生(流支云一切法离作者及因是故不生以无作者故是故我说诸法不生)大慧何故一切性离自性以自觉观时(流支云以自智观察)自共性相不可得故说一切法不生何故一切法不可持来不可持去以自共相欲持来无所来欲持去无所云是故一切法离持来去(实叉云何故一切法无来去以自共相来无所从去无所至)大慧何故一切诸法不灭谓性自性相无故一切法不可得故一切法不灭(以诸法无性相不可得故故不灭)大慧何故一切法无常谓相起无常性是故说一切法无常(注云谓诸法相起即灭是故说一切法无常)大慧何故一切法常谓相起无生性无常常故说一切法常(实叉云谓诸相起即是不起无所有故无常性常是故我说一切法常)尔时世尊欲重宣此义而说偈言。

　　记论有四种一向反诘问分别及止论(流支云直答反质答分别答置答)以制诸外道有及非有生僧佉毗舍师(流支云僧佉毗世师○实叉云数论与胜论○僧佉正云僧企耶此云数术又云数论毗舍亦名毗世此云胜异论师即此二种论师也)一切悉无记彼如是显示(实叉云如是等诸法一切皆无记○言如来四种记论者一谓随问而答名为一向二谓反诘所问而答名为反诘问三谓简辨而答名为分别四谓折伏外道故置而不答名为止论如僧佉毗舍师诸外道有无等见种种论说一切悉不可说)正觉所分别(实叉云以智观察时)自性不可得以离于言说故说离自性。

　　尔时大慧菩萨摩诃萨复白佛言世尊惟愿为说诸须陀洹须陀洹趣差别通相(注云大慧因上愚夫观惑乱法起声闻乘种性然声闻法中有四果差别故举四果差别以请问流支实叉并以趣作行行谓因行须陀洹人所修因行正欲趣向阿罗汉果根有利钝故有通别之异)若菩萨摩诃萨善解须陀洹趣差别通相及斯陀含阿那含阿罗汉方便相分别知已如是如是为众生说法谓二无我相及二障净度诸地相究竟通达得诸如来不思议究竟境界如众色摩尼善能饶益一切众生以一切法境界无尽身财摄养一切(差别通相者谓相虽通之证有差别也方便相者四果修行方便相也须陀洹此云预流谓三界四谛下八十八使见惑断尽则证初果以初入圣流故云预流斯陀含此云一往来谓于三界九地八十一品思惑中方断欲界一地六品尽则证二果从此命终更须一往上二界一来欲界断余三品惑故云一往来阿那含此云不来谓欲界一地九品思惑断尽则证三果故于色界受生更不还来欲界故云不来已上三果名有学阿罗汉此云无生又杀贼又应供谓上二界八地七十二品思惑断尽则证四阿罗汉果无学位故云无生菩萨善分别知四果相已为众生说如是声闻法如是菩萨法令其证得人法无我净惑智障超诸地相究竟通达至如来所证境界得佛法身法财益物无尽以有此利故请如来说四果差别○杨云身财即华严之行海也)佛告大慧谛听谛听善思念之今为汝说大慧白佛言善哉世尊唯然听受佛告大慧有三种须陀洹须陀洹果差别云何为三谓下中上(上问诸须陀洹须陀洹趣今答云有三种须陀洹须陀洹果差别言互显故利钝不同故有三耳)下者极七有生(实叉云于诸有中极七反生○极七有生者谓初品润二生次三品各润一生次二品共润一生后三品共润一生即欲界一地九品俱生烦恼共润七生也此须陀洹是下机极钝者未断欲界惑故人天七反方证阿罗汉果)中者三五有生而般涅槃(中机者或三生五生得阿罗汉涅槃)上者即彼生而般涅槃(上机者即此一生得阿罗汉果名现灭须陀洹不说中间经于二果)此三种有三结下中上(注云三种结中皆有下中上谓上上上中上下中上中中中下下上下中下下故诸结通有九品)云何三结谓身见疑戒取(义见下文)是三结差别上上升进得阿罗汉大慧身见有二种谓俱生及妄想如缘起妄想自性妄想譬如依缘起自性种种妄想自性计着生(依缘起自性则种种妄想自性计着而生以喻依五阴起妄想身见)以彼非有非无非有无无实妄想相故愚夫妄想种种妄想自性相计着(实叉云彼法但是妄分别相非有非无非亦有亦无凡夫愚痴而横执者)如热时𦦨鹿渴水想是须陀洹妄想身见彼以人无我摄受无性断除久远无知计着(流支云是名须陀洹分别身见何以故以无智故无始世来虚妄取相故大慧此身见垢见人无我乃能远离)大慧俱生者须陀洹身见自他身等四阴无色相故色生造及所造故展转相因相故大种及色不集故(实叉云俱生身见以普观察自他之身受等四蕴无色相故色由大种而得生故是诸大种互相因故色不集故○新说云言能普观自身与他身齐等受想行识诸阴与色阴俱有名无体无自性相观色阴从四大种所造展转相因而生四大中既无主宰谁能合集以成色乎色阴有质尚空况受等四阴无色相故岂非空耶)须陀洹观有无品不现身见则断如是身见断贪则不生是名身见相(有者色阴也无者四阴也言观此五阴无体身见则断凡贪爱者为有身见舍身见故贪从何生故法华经云诸苦所因贪欲为本贪不生故是名断身见相)大慧疑相者诸得法善见相故及先二种身见妄想断故疑法不生(谓于所得四真谛法善见彼相能断前身见二种俱生妄想故疑法不生也)不于余处起大师见为净不净是名疑相须陀洹断(初尊天魔外道反疑佛为净不净见今既知非不复有所疑矣是名疑相断)大慧戒取者云何须陀洹不取戒谓善见受生处苦相故是故不取(言须陀洹不取未来受生戒观有生处即有诸苦不求受生处乐)大慧取者谓愚夫决定受习苦行为众具乐故求受生(流支云戒取者谓诸凡夫持戒精进种种善行求乐境界生诸天中)彼则不取除回向自觉胜离妄想无漏法相行方便受持戒支是名须陀洹取戒相断(实叉云须陀洹人不取是相唯求所证最胜无漏无分别法修行戒品是名戒禁取相)须陀洹断三结贪痴不生若须陀洹作是念此诸结我不成就者应有二过堕身见及诸结不断(谓存能断之心则堕身见反不能断诸结是为二过故流支云彼若如是不离三结)大慧白佛言世尊世尊说众多贪欲彼何者贪断(谓断何等贪)佛告大慧爱乐女人缠绵贪着种种方便身口恶业受现在乐种未来苦彼则不生所以者何得三昧正受乐故是故彼断非趣涅槃贪断(虽断世间五欲贪未断出世间趣涅槃贪)大慧云何斯陀含相谓顿照色相妄想生相见相不生善见禅趣相故顿来此世尽苦际得涅槃是故名斯陀含(实叉云一往来已善修禅行尽苦边际而般涅槃)大慧云何阿那含谓过去未来现在色相性非性生见过患使妄想不生故及结断故名阿那含(阿那含者已出欲界皆生色界观三世色性无实见凡有生处即有诸苦过患起空无漏智断诸结使未来妄想生相不生名阿那含)大慧阿罗汉者谓诸禅三昧解脱力明烦恼苦妄想非性故名阿罗汉(新说云言阿罗汉修行四禅及三三昧了八解脱分证十力三明六通皆已成就烦恼发业所招诸苦妄想永灭是故名阿罗汉)大慧白佛言世尊世尊说三种阿罗汉此说何等阿罗汉世尊为得寂静一乘道为菩萨摩诃萨方便示现阿罗汉为佛化化(实叉云佛所变化)佛告大慧得寂静一乘道声闻非余余者行菩萨行及佛化化巧方便本愿故于大众中示现受生为庄严佛眷属故(佛告大慧所说趣寂定性罗汉断四住烦恼出生死苦得涅槃者非是其余退已还发大菩提心者及佛所化者佛所化则已曾发善巧广大行愿成熟众生故于彼示生菩萨方便所化则为庄严诸佛国土及众会眷属故)大慧于妄想处种种说法谓得果得禅禅者入禅悉远离故示现得自心现量得果相说名得果(实叉云于虚妄处说种种法所谓证果禅者及禅皆性离故自心所见得果相故)复次大慧欲超禅无量无色界者当离自心现量相(即遣前得自心现量果相)大慧受想正受超自心现量者不然何以故有心量故(谓不灭受想即证正受如维摩经不灭受而取证至此真俗双拂空有俱消了边即中无边可离达中即边无中可存能证之智既亡所证之理亦寂方超心量则与诸禅有心量者不同故曰不然)尔时世尊欲重宣此义而说偈言。

　　诸禅四无量无色三摩提一切受想灭心量彼无有(新说云诸禅谓四禅也无量即慈悲喜舍度众生四无量心也无色三摩提四无色定也受想灭谓四禅四无色定受想悉寂灭也皆唯心量彼悉无有)须陀槃那果往来及不还及与阿罗汉斯等心惑乱(见第一卷注)禅者禅及缘断知见真谛此则妄想量若觉得解脱(实叉以及为所知为惑○初四句明所修行法次四句明能证之人此四句能所合明皆是妄想心量若觉此妄想心量不实即得究竟解脱)。

　　复次大慧有二种觉谓观察觉及妄想相摄受计着建立觉(实叉云有二种觉智谓观察智及取相分别执着建立智○以观察觉为真觉建立觉为妄觉)大慧观察觉者谓若觉性自性相选择离四句不可得是名观察觉(若觉性自性相本来空寂于一切诸法选而择之未有一法为真实者离一异等四句则一切法了不可得)大慧彼四句者谓离一异俱不俱有无非有非无常无常是名四句大慧此四句离是名一切法(实叉云是故说言一切法离)大慧此四句离察一切法应当修学大慧云何妄想相摄受计着建立觉谓妄想相摄受计着坚湿暖动不实妄想相四大种宗因相譬喻计着不实建立而建立是名妄想相摄受计着建立觉是名二种觉相(实叉云谓于坚湿暖动诸大种性取相执着虚妄分别以宗因喻而妄建立是名取相分别执着建立智是名二种觉智相)若菩萨摩诃萨成就此二觉相人法无我相究竟善知方便无所有觉观察行地得初地入百三昧得差别三昧见百佛及百菩萨知前后际各百劫事光照百刹土(若菩萨摩诃萨融通真妄成就此二觉之相了人法空我不可得以无所有觉于解行地善巧观察即得初地入大乘光明等百三昧门以差别三昧力见百佛乃至光明照烛百佛刹土故摄论云菩萨入初地时证十百明门一于一刹那顷证百三摩地二以净天眼见百佛国三以神通力能动百佛世界四能往百佛世界教化众生五能以一身化百类身形令有情见六能成就百类所化有情七若为利益能留身住世百劫八能知前后际百劫事九能以智慧入百法明门洞达晓了十能以身观百类眷属余地倍倍增胜)知上上地相大愿殊胜神力自在法云灌顶当得如来自觉地善系心十无尽句成熟众生种种变化光明庄严得自觉圣乐三昧正受(言第二离垢地乃至如来地皆是成就初地之中十无尽句事见华严等经余义经文自显)复次大慧菩萨摩诃萨当善四大造色(因上外道计有四大种性造出四大色相故次劝菩萨当善了知大种造色无实)云何菩萨善四大造色大慧菩萨摩诃萨作是觉彼真谛者四大不生于彼四大不生作如是观察观察已觉名相妄想分齐自心现分齐外性非性是名心现妄想分齐谓三界观彼四大造色性离四句通净离我我所如实相自相分段住无生自相成(实叉云云何了知大慧菩萨摩诃萨应如是观彼诸大种真实不生以诸三界但是分别唯心所见无有外物如是观时大种所造悉皆性离超过四句无我我所住如实处成无生相○真谛常寂故四大不生观察彼真谛四大不生已则知名相分齐是自心现分齐以外性无性故善观四大造色之性本无所有离于四句则无不净无不净则我我所离了知自相分段法住如实相处成自相无生也)大慧彼四大种云何生造色谓津润妄想大种生内外水界(水大以津润为性即楞严宝明生润火光上蒸故有水轮含十方界是也)堪能妄想大种生内外火界(实叉以堪能作炎盛○火大以炎盛为性即楞严坚觉宝成摇明风出风金相摩故有火光为变化性是也)飘动妄想大种生内外风界(风大以飘动为性即楞严觉明空昧相待成摇故有风轮执持世界是也)断截色妄想大种生内外地界(实叉以断截色作色分段○地大以色分段为性即楞严火腾水降交发立坚湿为巨海干为洲潬是也此其叙外界之四大也又曰坚相为地润湿为水暖触为火动摇为风此其叙内界之四大也尝有以五行配于外界四大者不知金木水火土外余风轮也然金出于土而木因土有故二物皆属地大以此而推不过于四数而已如内界四大亦有以五行配之者如医家以心为火肝为木肾为水肺为金脾为土此五物虽各有所主不知亦皆属地大也圆觉所谓发毛爪齿皮肉筋骨髓脑垢色皆归于地不其然乎以此而推亦不过四数而已故佛世尊于内外界但以四大言之可谓明诲然首楞严叙四大则起于觉明此经叙四大则生于妄想故各标妄想于大种之上是知匍匐三界酝酿四生者皆觉明妄想之咎也)色及虚空俱计着邪谛五阴集聚四大造色生(以不能了知四大本无生相及妄计色与空俱则为邪谛又妄认五阴由四大造色集聚而生○智度论云四大及造色围虚空故名为身是中内外入因缘和合生识种身得是种和合作种种事云云)大慧识者因乐种种迹境界故余趣相续(言识者即上五阴中妄识也由迷真心而成五阴六入十二处十八界皆识之迹境界也妄识乐着种种迹境界故作业受生于余趣中相续不断)大慧地等四大及造色等有四大缘非彼四大缘(邪谛以地等四大及造色为缘如来即牒其语随而破之谓四大不与造色为缘)所以者何谓性形相处所作方便无性大种不生大慧性形相处所作方便和合生非无形(实叉云何以故谓若有法有形相者则是所作非无形者)是故四大造色相外道妄想非我(新说云非四大种为大种因谓皆由心现也故结云此大种造色相是外道妄想分别)。

　　复次大慧当说诸阴自性相(注云破上外道妄计四大造色生五阴自性相)云何诸阴自性相谓五阴云何五谓色受想行识彼四阴非色谓受想行识(注云此四阴非是形色)大慧色者四大及造色各各异相大慧非无色有四数如虚空譬如虚空过数相离于数而妄想言一虚空(实叉云大慧色谓四大及所造色此相各异受等非色大慧非色谓蕴犹如虚空无有四数大慧譬如虚空超过数相然分别言此是虚空○虚空本无数量妄以一言之)大慧如是阴过数相离于数离性非性离四句数相者愚夫言说非圣贤也(诸阴如虚空超过数相则离于数离性非性则离于四句○新说云自下复破五蕴皆空无自性相非独色阴四大不实)大慧圣者如幻种种色像离异不异施设又如梦影士夫身离异不异故大慧圣智趣同阴妄想现(实叉云诸圣但说如幻所作唯假施设离异不异如梦如像无别所有不了圣智所行境故见有诸蕴分别现前○谓圣智同诸阴妄想而现者与凡愚妄想所现无别故宗镜云十法界众生阴佛阴无毫芥之殊三世佛事众生四仪无不圆足)是名诸阴自性相汝当除灭灭已说寂静法断一切佛刹诸外道见(新说云谓诸法实相从本以来无有趣相也)大慧说寂静时法无我见净(流支云证清净无我之相)及入不动地入不动地已无量三昧自在及得意生身得如幻三昧通达究竟力明自在救摄饶益一切众生犹如大地载育众生菩萨摩诃萨普济众生亦复如是。

　　复次大慧诸外道有四种涅槃(新说云上明觉智以显生德优劣此明涅槃辨其显德邪正是谓菩提涅槃二转依果德也)云何为四谓性自性非性涅槃种种相性非性涅槃自相自性非性觉涅槃诸阴自共相相续流注断涅槃是名诸外道四种涅槃非我所说法(新说云外道计诸法体性是有名性自性后除为无名非性以冥谛为涅槃又计有诸法相名种种相性后观为无名非性以神我为涅槃又通计相性是有名自相自性亦后观为无名非性以妄觉为涅槃上三种正出外道计又断五阴六道中流注以人无我为涅槃是二乘涅槃以见有五阴亦同外道○注本义与此同皆指后一种为二乘涅槃若以是名诸外道四种涅槃非我所说法考之恐非二乘所诸着首楞严叙外道立五阴中五现涅槃至或以四禅苦乐二亡不受轮回生灭性故即此经以五阴中自共相相续流注断为涅槃也)大慧我所说者妄想识灭名为涅槃(实叉云分别尔焰识灭名为涅槃○新说云前谓证自智境界转所依藏识为大涅槃复云一切识自性习气藏识意识见习转已我及诸佛说名涅槃此又独言分别所知境界识灭名为涅槃虽通别称异皆欲诸识习种现行俱灭也次文问答可见)大慧白佛言世尊不建立八识耶佛言建立大慧白佛言若建立者云何离意识非七识佛告大慧彼因及彼攀缘故七识不生(彼因彼攀缘皆由意识也谓此识能起惑造业故实叉云大慧若建立者云何但说意识灭非七识灭佛告大慧以彼为因及所缘故七识得生实叉意谓以彼意识为因及所缘境界故七识得生此经意谓若意识不为因及不攀缘境界故则七识自然不生)意识者境界分段计着生习气长养藏识意俱我我所计着思惟因缘生不坏身相(实叉云意识分别境界起执着时生诸习气长养藏识由是意俱我我所执思量随转无别体相)藏识因攀缘自心现境界计着心聚生展转相因(藏识因攀缘等变起根身种子器界复计着自心现境故曰计着心聚生八识因七识影现七识因六识染习六识因五识分别五识因六识揽境五识非因六识不能揽境六识非因七识不能分别七识非因八识不能染习八识非因七识不能影现故曰展转相因)譬如海浪自心现境界风吹若生若灭亦如是是故意识灭七识亦灭(海喻藏识浪喻七识境风喻意识此七识之浪若无色声香味触法境界风吹则无复起灭故云意识七识亦灭)尔时世尊欲重宣此义而说偈言。

　　我不涅槃性(流支云我不取涅槃)所作及与相(实叉云我不以自性及以所作相)妄想尔𦦨识此灭我涅槃(谓如来不取涅槃之性及所作相如外道见唯妄相所知识灭为我涅槃也)彼因彼攀缘意趣等成身(注云缘六识成七识身)与因者是心为识之所依(与诸识为因者是藏识心此心为诸藏之所依止)如水大流尽波浪则不起如是意识灭种种识不生(如流尽则无波以譬赖耶识中意识习种相续永灭则余七识亦随灭也)。

　　复次大慧今当说妄想自性分别通相若妄想自性分别通相善分别汝及余菩萨摩诃萨离妄想到自觉圣外道通趣善见觉摄所摄妄想断缘起种种相妄想自性行不复妄想(实叉云我今当说妄计自性差别相令汝及诸菩萨摩诃萨善知此义超诸妄想证圣智境知外道法远离能取所取分别于依他起种种相中不更取着妄所计相○因上言妄想识灭名为涅槃今正明灭妄想识分别通相谓分别妄计自性有十二种差别通归于妄想之相汝及余菩萨若于妄想自性分别通相善能分别则离诸妄想到自觉圣处见外道通趣等法于摄所摄妄想觉而离之断即离也自性行即法体相)大慧云何妄想自性分别通相谓言说妄想所说事妄想相妄想利妄相自性妄想因妄想见妄想成妄想生妄想不生妄想相续妄想缚不缚妄想是名妄想自性分别通相大慧云何言说妄想谓种种妙音歌咏之声美乐计着是名言说妄想(此计着种种音声词句以为有性)大慧云何所说事妄想谓有所说事自性圣智所知依彼而生言说妄想是名所说事妄想(实叉云谓执有所说事是圣智所证境依此起说○此计有五法三自性)大慧云何相妄想谓即彼所说事如鹿渴想种种计着而计着谓坚湿暖动相一切性妄想是名相妄想(此言计有四大相)大慧云何利妄想谓乐种种金银珍宝是名利妄想(此计有财利坚贪取着)大慧云何自性妄想谓自性持此如是不异恶见妄想是名自性妄想(实叉云谓以恶见如是分别此自性决定非余○如计有四大性言地性坚水性湿火性热风性动乃至真俗各有自性不同)大慧云何因妄想谓若因若缘有无分别因相生是名因妄想(谓于因缘分别有无以此因相而能生故)大慧云何见妄想谓有无一异俱不俱恶见外道妄想计着妄想是名见妄想(谓依此有无起四句见)大慧云何成妄想谓我我所想成决定论是名成妄想(谓于五蕴中计我我所说虚妄法)大慧云何生妄想谓缘有无性生计着是名生妄想(谓依众缘有无法中生执着心)大慧云何不生妄想谓一切性本无生无种因缘生无因身是名不生妄想(实叉云谓计一切法本来不生未有诸缘而先有体不从因起○计诸法本不生无有体性不假缘起从因缘生者无因无果)大慧云何相续妄想谓彼俱相续如金缕是名相续妄想(实叉云谓此与彼递相系属如金与线○计有为诸法俱有因果递相系属如以金为缕即在缕［翻］即在金)大慧云何缚不缚妄想谓缚缚因缘计着如士夫方便若缚若解是名缚不缚妄想(实叉云谓执因能缚而有所缚如人以绳方便力故缚已复解○计有烦恼能缚众生后时修道能解众生如人先以绳缚缚已复解亦复如是)于此妄想自性分别通相一切愚夫计著有无大慧计着缘起而计著者种种妄想计着自性如幻示现种种之身凡夫妄想见种种异幻(实叉云如依于幻见种种物凡愚分别见异于幻○于依他缘起中生种种妄想自性如依咒术见诸幻事愚夫妄想见异于幻计有种种实物)大慧幻与种种非异非不异若异者幻非种种因若不异者幻与种种无差别而见差别是故非异非不异是故大慧汝及余菩萨摩诃萨如幻缘起妄想自性异不异有无莫计着尔时世尊欲重宣此义而说偈言。

　　心缚于境界觉想智随转(新说云言愚夫妄心为生死境界所缚妄想智随境界转也觉谓妄觉也)无所有及胜平等智生(无所有最胜处无自他相故平等真性圆明故智慧生)妄想自性有于缘起则无妄想或摄受缘起非妄想(实叉云在妄计是有于缘起则无妄计迷惑取缘起离分别○新说云如依藤计蛇妄情谓有缘起藤体实非蛇相此举缘起破妄计也)种种支分生如幻则不成彼相有种种妄想则不成(谓种种缘生支分虽有所生然皆如幻故支分不成彼缘生之相虽有种种然属妄想故彼相不成此举妄想破缘起也)彼相则是过皆从心缚生妄想无所知于缘起妄想(彼缘起相种种不实之过从心缚境界而生以不了妄想无所知故则于缘起妄想分别计有计无此颂缘起从妄想而生)此诸妄想性即是彼缘起妄想有种种于缘起妄想(此诸妄想性即是彼缘起者谓妄想无性因彼缘起而有既因缘起有种种性故于缘起中复计实有妄想之性也此颂妄想从缘起而生)世谛第一义第三无因生(新说云由妄计缘而生三界生死有无一切诸法即是世谛若了缘无性妄想灭即是圣人所行境界第一义也○涅槃云出世人所知名第一义谛世人所知名世谛外道立二十五谛明因中有果第一从冥初生觉第二从觉生我心第三从我心生色声香味触等以不知缘起根本而妄想分别故佛破彼为无因生也)妄想说世谛断则圣境界(断妄想所说世谛即证自觉圣智境界)譬如修行事于一种种现于彼无种种妄想相如是(此一喻破妄想遍计性也如二乘人修诸观行若作青想观时天地万物莫不皆青以无青处见青由心变故于一色境现种种相黄赤白等亦复如是而如实体性初无彼种种之相其所现者是妄想耳故曰妄想相如是)譬如种种翳妄想众色现翳无色非色缘起不觉然(此一喻破因缘依他起性也如目有种种翳以妄想分别故见有青黄赤白等色显现然翳本无色亦无非色缘起如之以计着故故曰不觉)譬如炼真金远离诸垢秽虚空无云翳妄想净亦然(此一喻以断彼妄想虚伪及缘起过患则圆成之性如真金离垢秽如虚空无云滓也)无有妄想性及有复缘起建立及诽谤悉由妄想坏(谓妄想与缘起之性本自无有若于非有计有非无计无是为建立诽谤悉由妄想自破如实之见)妄想若无性而有缘起性无性而有性有性无性生依因于妄想而得彼缘起相名常相随而生诸妄想究竟不成就则度诸妄想(妄想无性而缘起有性即是无性而有性有性从无性而生盖因妄想有缘起则与相名如影随形生诸虚妄能知虚妄之法究竟不实则度诸妄想相名即名相也)然后智清净是名第一义妄想有十二缘起有六种自觉知尔𦦨彼无有差别(既度诸妄想成清净智了知十二妄想六种缘起但有其名而无所实复于自觉圣境界中了知尔焰智障与彼妄想缘起悉空无相无有差别故下文以五法等为真实也缘起有六者即前缘因中六种因是)五法为真实自性有三种修行分别此不越于如如(宗镜云迷如理以成名相妄想即生悟名相之本如妄便称智则无名相妄想唯如智矣智因如立智体亦空如假智明本来常寂故并空矣今言修行者虽能分别五法三性之真妄未能空其智体故曰不越于如如也)众相及缘起彼名起妄想彼诸妄想相从彼缘起生(结颂妄想缘起递互相生)觉慧善观察无缘无妄想成已无有性云何妄想觉(以觉慧之智观察无有缘起及诸妄想成圆成之性圆成已则无有无之性既无有无之性云何更有妄想觉知)彼妄想自性建立二自性妄想种种现清净圣境界(彼妄想自性谓计着内外诸法建立名相事相二种自性然此种种妄想虽现非实则自然清净成圣智境界名相事相见第一卷二种妄想自性文下)妄想如画色缘起计妄想(妄想如画种种色像虽有分别而无实体众生计着缘起而生妄想亦复如是)若异妄想者则依外道论(新说云此明佛法知生死缘起法从自妄想心中生若计生死有无诸法异于妄想从微尘冥谛自在等生者即外道论也)妄想说所想因见和合生(实叉云以诸妄见故妄计于妄计)离二妄想者如是则为成(谓于妄想说妄想事此二妄想因见根境识和合故生离此二妄想则为圆成实性)。

　　大慧菩萨摩诃萨复白佛言世尊惟愿为说自觉圣智相及一乘若自觉圣智相及一乘我及余菩萨善自觉圣智相及一乘不由于他通达佛法(即华严成就慧身不由他悟)佛告大慧谛听谛听善思念之当为汝说大慧白佛言唯然受教佛告大慧前圣所知转相传授妄想无性菩萨摩诃萨独一静处自觉观察不由于他离见妄想上上升进入如来地是名自觉圣智相(转相传授者谓佛佛以所知无上至真之道递代相授妙在于默契也如外道问佛不问有言不问无言世尊良久外道契悟又如维摩默然文殊赞善盖非言语可及不得已而为直言之曰妄想无性然恐便谓妄想本无有性执以为是不求升进复曰菩萨摩诃萨独一静处以自觉智观察贵自得之虽谛见其妄想起灭根原则此见复当离之方能上上升进入如来地无所疑矣)大慧云何一乘相谓得一乘道觉我说一乘(谓得一乘道觉故我说为一乘)云何得一乘道觉谓摄所摄妄想如实处不生妄想是名一乘觉(谓能取所取妄想当体即真故如实处不生妄想名一乘觉也)大慧一乘觉者非余外道声闻缘觉梵天王等之所能得唯除如来以是故说名一乘大慧白佛言世尊何故说三乘而不说一乘佛告大慧不自般涅槃法故不说一切声闻缘觉一乘以一切声闻缘觉如来调伏授寂静方便而得解脱非自己力是故不说一乘(谓彼但依如来所授寂静方便调伏修行虽证解脱非自所得故不为说一乘)复次大慧烦恼障业习气不断故不说一切声闻缘觉一乘不觉法无我不离分段死故说三乘(此结声闻缘觉有如上过不堪受大法故不为说一乘以未觉法无我不离分段死故但为说三乘)大慧彼诸一切起烦恼过习气断及觉法无我彼一切起烦恼过习气断三昧乐味着非性无漏界觉觉已复入出世间上上无漏界漏足众具当得如来不思议自在法身(实叉云若彼能除一切过习觉法无我是时乃离三昧所醉于无漏界而得觉悟既觉悟已于出世上上无漏界中修诸功德普使满足获不可思议自在法身)尔时世尊欲重宣此义而说偈言。

　　诸天及梵乘声闻缘觉乘诸佛如来乘我说此诸乘乃至有心转诸乘非究竟若彼心灭尽无乘及乘者无有乘建立我说为一乘(若有心谓诸乘为未究竟欲转此诸乘归于一乘者则有所证之乘能证之人彼转心灭尽则无所证之乘能证之人亦无有诸乘可以建立方说为一乘也)引导众生故分别说诸乘解脱有三种及与法无我烦恼智慧等解脱则远离(流支云解脱有三种及二法无我不离二种障远离真解脱○为引导众生故说有诸乘然于三种解脱二种无我及烦恼智障等法到如实解脱处无有不远离者盖以解脱为远离也)譬如海浮木常随波浪转声闻愚亦然相风所荡彼起烦恼灭余习烦恼愚(注云声闻断四住烦恼故言起烦恼灭也未断无明故言余习烦恼愚○彼声闻虽断现行烦恼未断所知及根本无明犹被习气自共相风飘荡其心如海中木常随浪转)味着三昧乐安住无漏界无有究竟趣亦复不退还(以昧着三昧乐故无有进趣究竟之地又安住无漏界中以三昧力故不复退还人世即首楞严名不回心钝阿罗汉是也)得诸三昧身乃至劫不觉(得诸三昧定身忘知与觉故经劫数久远如弹指顷耳)譬如昏醉人酒然后觉彼觉法亦然得佛无上身(彼声闻于无漏界中忽悟知住有余地回心升进亦得佛无上究竟法身)。

　　楞伽阿䟦多罗宝经卷第二

　　恚

　　(于避)。

　　龂

　　(疑巾)。

　　黠

　　(下八)。

　　噬

　　(时制)。

　　泡

　　(披交)。

　　楔

　　(私列)。

　　璅

　　(锁同)。

　　薝卜

　　(正云瞻博迦此云黄华又苫末罗翻金色释典多作瞻卜则瞻乃之廉切卜音踣韵书薝字与瞻同音)。

　　阿耨多罗三藐三菩提

　　(此云无上正遍知又正等觉耨奴笃切藐黑角切又音眇借用弥爵切)。

　　謦欬

　　(弃挺口溉)。

　　[虫*苪]

　　(儒税)。

　　(已上经文)。

　　狨

　　(音戎)。

　　匍匐

　　(音蒲踣)。

　　(已上注文音切竟)。
卍新纂续藏经第 17 册 No. 0324 楞伽经集注


　　楞伽阿䟦多罗宝经卷第三

　　一切佛语心品第三

　　尔时世尊告大慧菩萨摩诃萨言意生身分别通相我今当说(第二卷尝概言意生身未尽其旨故今分别三种差别如前通分别相也)谛听谛听善思念之大慧白佛言善哉世尊唯然受教佛告大慧有三种意生身云何为三所谓三昧乐正受意生身(实叉以意生例作意成于所谓下有入字○圭峰云梵语三昧此云正受又曰不受诸受是名正受寂音曰三昧正受有二义宝积曰三昧及正受是也愚尝以译梵诸集紬绎悉无三昧翻正受之义亦无华梵双彰之说此经云三昧乐正受者颇与宝积句意相合若以及乐二字考之二义明矣此经又云离三昧行故三昧属行门然诸经所叙不同或以一行一相海印德藏为三昧者或以无缘无作无得无诤为三昧者或以中道二谛如幻语言等为三昧者皆是功行中纯熟之义又止观明四种三昧云行法众多略言有四一常坐二常行三半行半坐四非行非坐诸师虽以事理二观释之不出是功行中调摄之义辅行云三昧者秦言正心行处或云调直定由众生心屈曲散乱佛以诸三昧门令直其屈曲正其散乱也首楞严曰失于正受当从沦坠此经又曰入灭受想正受又曰正受灭尽定三昧起心说是皆以正定为正受无可疑者则知三昧是定之用正受是定之体属用有多种名属体无别立义止曰正定而已正受者是正定之异名学者不可不辨意生身义下文自明)觉法自性性意生身种类俱生无行作意生身(流支实叉并以行作为作行)修行者了知初地上上增进相得三种身(流支云菩萨从于初地如实修行得上上地证智之相)大慧云何三昧乐正受意生身谓第三第四第五地三昧乐正受故(新说云举中三地意该前后以明七地也)种种自心寂静安住心海起浪识相不生知自心现境界性非性(实叉云心海不起转识波浪了境心现皆无所有○杨云知所现性皆非其性)是名三昧乐正受意生身大慧云何觉法自性性意生身谓第八地观察觉了如幻等法悉无所有身心转变(实叉云心转所依○心转所依则身能变化故如意生也)得如幻三昧及余三昧门无量相力自在明如妙华庄严迅疾如意犹如幻梦水月镜像非造非所造如造所造一切色种种支分具足庄严(流支云非四大生似四大相具足身分)随入一切佛刹大众通达自性法故是名觉法自性性意生身(八地菩萨觉了诸法犹如幻梦得如幻等三昧转变自在此意生身菩萨光明相好如妙华庄严然此意生身与幻梦水月镜像等非四大所造如四大造也一切色相支节手足自然端严入于佛刹大众之中化诸众生通达诸法自性之性故名觉法自性性也)大慧云何种类俱生无行作意生身所谓觉一切佛法缘自得乐相是名种类俱生无行作意生身(实叉云了达诸佛自证法相○谓觉了一切诸佛所证之法缘自得乐相而千种万类之身于无功用行无作而作之一时俱生犹如意生无障碍也)大慧于彼三种身相观察觉了应当修学尔时世尊欲重宣此义而说偈言。

　　非我乘大乘(流支云我乘非大乘实叉云我大乘非乘○此皆局于偈句互有所略合云我大乘非大乘此大乘为对小乘而立初无实法故曰非也余义见下文)非说亦非字非谛非解脱非无有境界然乘摩诃衍(谓此大乘非言说文字及实谛解脱亦非无有境界然我大乘非无大乘也摩诃衍此云大乘以梵音变其文耳)三摩提自在(注云颂上初地以上七地以下三昧乐正受意生身)种种意生身(注云颂种类俱生无行作意生身)自在华庄严(注云颂八地觉法自性性意生身)。

　　尔时大慧菩萨摩诃萨白佛言世尊如世尊说若男子女人行五无间业不入无择地狱(流支实叉并作无间)世尊云何男子女人行五无间业不入无择地狱(世尊尝说造五无间业者即入无间地狱又云行五无间业者不入无间地狱故举此问之)佛告大慧谛听谛听善思念之当为汝说大慧白佛言善哉世尊唯然受教佛告大慧云何五无间业所谓杀父母及害罗汉破坏众僧(流支实叉并作破和合僧)恶心出佛身血大慧云何众生母谓爱更受生贪喜俱如缘母立(流支云更受后生贪喜俱出○以痴爱为母故曰更受后生以贪喜为子故曰如缘母立流支实叉于此下有何者为父四字)无明为父生入处聚落(入六入处十二处聚落无明依止处也谓六入十二处十八界皆以无明为父)断二根本名害父母(流支云断彼二种能生根本○以爱与无明为二根本也流支实叉于此下有云何杀阿罗汉六字)彼诸使不现如鼠毒发诸法究竟断彼名害罗汉(鼠之啮人疮虽已愈其毒遇雷即发罗汉诸使亦尔虽隐而不现遇缘即发能断彼微细习使名害罗汉)云何破僧谓异相诸阴和合积聚究竟断彼名为破僧(异相即色受想行识也僧以和合为义今称阴为僧者以妄为和合故断彼阴集名破和合僧流支实叉于此下有云何恶心出佛身血八字)大慧不觉外自共相自心现量七识身以三解脱无漏恶想究竟断彼七种识佛名为恶心出佛身血(谓不觉五阴自共相是自心所现不实计有七识身今以此身为佛者盖七识为妄觉境界故依之起染故复名血以空无相愿三无漏智断彼七识妄觉染污名为恶心出佛身血也○流支实叉并以七识为八识)若男子女人行此无间事者名五无间(流支实叉于五上皆有内字)亦名无间等(此名即证无间等真实法也故流支云行此无间得名无间无间者证如实法故实叉云即得现证实法)复次大慧有外无间今当演说汝及余菩萨摩诃萨闻是义已于未来世不堕愚痴(流支云不生疑心实叉云不生疑惑○谓汝及余菩萨闻此义已于未来世令诸众生不堕愚痴之惑谓行内无间即证圣智法门行外无间即入无间地狱也)何云五无间谓先所说无间(实叉云谓余教中所说无间)若行此者于三解说一一不得无间等法(余教中所说无间者谓弑父害母坏阿罗汉破和合僧出佛身血若行此五无间者不唯于三解脱一一不能得证无间等法亦入无间地狱受无量苦也)除此已(注云除此愚夫实行外无间事)余化神力现无间等谓声闻化神力菩萨化神力如来化神力为余作无间罪者除疑悔过为劝发故神力变化现无间等(实义云以神通力示同其事○谓此三种圣人方便现行外无间时为余作无间罪者除疑悔过如阇王弑父害母身生恶疾求佛忏悔佛令作实相观观已疾除此是劝发非实造也)无有一向作无间事不得无间等(新说云无有实造无间业者不得无间等苦也)除觉自心现量离身财妄想离我我所摄受(实叉云离我我所分别执见)或时遇善知识解脱余趣相续妄想(余趣即恶道相续即轮回故流支云遇善知识于异道身离于自心虚妄见过)尔时世尊欲重宣此义而说偈言。

　　贪爱名为母无明则为父觉境识为佛诸使为罗汉阴集名为僧无间次第断(注云以空无漏无间智次第断此无明贪爱等)谓是五无间不入无择狱(注云言行是五种内无间不入无间狱○前文为显行内五无间证真实法故因兼说外五无间所以此偈唯颂内五无间也)。

　　尔时大慧菩萨复白佛言世尊惟愿为说佛之知觉(实叉作诸佛体性)世尊何等是佛之知觉佛告大慧觉人法无我了知二障(注云烦恼障智障亦断)离二种死(注云分段死变易死)断二烦恼(一者见惑名分别烦恼在初地人心少分中断二者修惑名俱生烦恼在十地满心方能断尽然此二烦恼断尽尚有无明余习断此余习方证佛之知觉故注本以二烦恼为四住烦恼无明烦恼也○新说云诸障中烦恼尤甚又别示其相欲学者痛治之)是名佛之知觉声闻缘觉得此法者亦名为佛以是因缘故我说一乘(以声闻缘觉亦能证上二无我等法故说一乘)尔时世尊欲重宣此义而说偈言。

　　善知二无我二障烦恼断(实叉云除二障二恼)永离二种死是名佛知觉。

　　尔时大慧菩萨白佛言世尊何故世尊于大众中唱如是言我是过去一切佛及种种受生我尔时作曼陀转轮圣王(流支实叉并作顶生王)六牙大象及鹦鹉鸟释提桓因善眼仙人如是等百千生经说(流支云如是等百千经皆说本生实叉云说百千本生之事○因上佛说觉二无我等法名之为佛大慧以谓过去诸佛由觉此法故名之为佛今世尊觉此法亦名为佛觉道虽一过现不同云何言我是过去一切诸佛又本生经说如来过去曾种种受生如作转轮王及作释提善眼大象鹦鹉等百千生故举相违之义以问事见本生等经)佛告大慧以四等故(实叉依四平等秘密意故)如来应供等正觉于大众中唱如是言我尔时作拘留孙拘那含牟尼迦叶佛云何四等谓字等语等法等身等是名四等以四种等故如来应供等正觉于大众中唱如是言云何字等若字称我为佛彼字亦称一切诸佛彼字自性无有差别是名字等(实叉云谓我名佛一切如来亦名为佛佛名无别是谓字等)云何语等谓我六十四种梵音言语相生彼诸如来应供等正觉亦如是六十四种梵音言语相生无增无减无有差别迦陵频伽梵音声性(实叉云谓我作六十四种梵音声语一切如来亦作此语迦陵频伽梵音声性不增不减无有差别是名语等○新说云密迹力士经说佛声有八转谓体业具为从属於呼是八转声各具八德所谓调和声柔软声谛了声易解声无错谬声无难小声广大声深远声八八即成六十四种非唯释迦佛一切诸佛皆如是○频伽此云妙声鸟正法念经云迦陵频伽出妙音声若天若人紧那罗等无能及者唯除如来音声故诸经称佛音声必引为喻)云何身等谓我与诸佛法身及色身相好无有差别除为调伏彼彼诸趣差别众生故示现种种差别色身是名身等(注云答上种种受生佛谓除为化异趣众生方便示现种种之身若不如是则无差别)云何法等谓我及彼佛得三十七菩提分法(新说云菩提是觉分是因义此三十七为诸乘觉因亦为道品故净名云道品是道场是法身因然三十七品总有七类一对治颠倒道即四念处二断诸懈怠道谓四正勤三引发神通道谓四神足四现观方便道所谓五根五亲近现观道即是五力六现观自体道谓七觉分七现观后起道谓八正道义如别说此七类次第者谓闻法已先当念持次即勤修勤故摄心调柔柔故信等成根根增为力七觉分别八正正行总以喻显法性如地念处如种子正勤为种植神足如抽芽五根如生根五力如茎叶增长开七觉华结八正果一切诸佛所证无异是名法等)略说佛法无障碍智是名四等是故如来应供等正觉于大众中唱如是言尔时世尊欲重宣此义而说偈言。

　　迦叶拘留孙拘那含是我以此四种等我为佛子说。

　　大慧复白佛言如世尊所说我从某夜得最正觉乃至某夜入般涅槃于其中间乃至不说一字亦不已说当说不说是佛说(流支云佛言非言)世尊如来应供等正觉何因说言不说是佛说(流支云世尊依何等义说如是语佛语非语○大慧因上佛言以此四种等我为佛子说故引离言说相问之)佛告大慧我因二法故作如是说云何二法谓缘自得法及本住法是名二法(不从他得曰自得了无所迁曰本住)因此二法故我如是说云何缘自得法若彼如来所得我亦得之无增无减缘自得法究竟境界离言说妄想离字二趣(佛佛所证世出世自得之法无丝毫增减此法究竟境界离言说文字二种趣也)云何本住法谓古先圣道如金银等性法界常住(古先圣道法界常住如金银等性在矿不增出矿不减)若如来出世若不出世法界常住如趣彼城道(流支云如城本道○之法界非因如来出世方得常住故如趣彼城道也)譬如士夫行旷野中见向古城平坦正道即随入城受如意乐(实叉云止息游戏)大慧于意云何彼作是道及城中种种乐耶(流支云彼人始作是道随入城耶始作种种诸庄严耶)答言不也佛告大慧我及过去一切诸佛法界常住亦复如是是故说言我从某夜得最正觉乃至某夜入般涅槃于其中间不说一字亦不已说当说(此古城道本来如是平坦非因彼士夫入时始有古先圣道亦复如是非因如来出世说法利生始有之也谓离文字言说之相唯在契证而已故曰不说一字)尔时世尊欲重宣此义而说偈言。

　　我某夜成道至某夜涅槃于此二中间我都无所说缘自得法住(注云缘自得者颂上缘自得法不是言说也法住者颂上法界常住亦不是言说以明不说)故我作是说彼佛及与我悉无有差别(言我与诸佛同证此无言说法故)。

　　尔时大慧菩萨复请世尊惟愿为说一切法有无有相令我及余菩萨摩诃萨离有无有相疾得阿耨多罗三藐三菩提佛告大慧谛听谛听善思念之当为汝说大慧白佛言善哉世尊唯然受教佛告大慧此世间依二种谓依有及无(实叉云世间众生多堕二见谓有见无见)堕性非性欲见不离离相(流支云以见有诸法见无诸法故○注云不离是有离相是无○依有者计诸法是有依无者计诸法是无堕性非性者计诸法有名为性破有为无名非性世间众生堕性非性者唯欲见有诸法见无诸法故曰欲见不离离相)大慧云何世间依有谓有世间因缘生非不有从有生非无有生(实叉云谓实有因缘而生诸法非不实有实有诸法从因缘生非无法生)大慧彼如是说者是说世间无因(注云外道计世间从四大微尘自在天等生又说四大等不从因生即是无因而有故言是说世间无因)大慧云何世间依无谓受贪恚痴性已然后妄想计着贪恚痴性非性(始受贪恚痴性后起妄想计着此性为非性故依无也)大慧若不取有性者性相寂静故(注云若不妄取贪痴为有性者贪痴性相本来寂静则不须破有依无也)谓诸如来声闻缘觉不取贪恚痴性为有为无(注云明三乘人知贪痴体离有无故不取为有即不须除有为无)大慧此中何等为坏者(实叉云此中谁为坏者○坏堕义谓此中谁为堕空见者)大慧白佛言世尊若彼取贪恚痴性后不复取(谓彼愚夫以取贪恚痴性为有不取为无者是也以坏有立无为义)佛告大慧善哉善哉汝如是解(实叉云汝解我问)大慧非但贪恚痴性非性为坏者于声闻缘觉及佛亦是坏者(此人非止不取贪恚痴谓三乘人亦因不取贪恚痴故而得成圣果者)所以者何谓内外不可得故烦恼性异不异故(佛与声闻缘觉非以不取为无是坏者将欲明告其意故曰所以者何以内身外尘不可得故烦恼之性非一非异)大慧贪恚痴若内若外不可得贪恚痴性无身故无取故(实叉作无体性故无可取故)非佛声闻缘觉是坏者佛声闻缘觉自性解脱故缚与缚因非性故(贪恚痴性内外既不可得则无身无取本来虚寂非有非无故佛与声闻缘觉非是坏者以佛声闻等自性解脱谓有无及能缚与缚因非有性故故注本云缚者烦恼也缚因者众生也非性者无实也言佛知烦恼与众生无实故未尝有人断烦恼得解脱也)大慧若有缚者应有缚是缚因故(注云缚者众生也言若有众生是缚因应有烦恼为能缚今观众生空故无缚因亦无烦恼为能缚也此重释自性解脱)大慧如是说坏者(实叉云作如是说名为坏者)是名无有相(若作如上说取贪嗔痴为有坏之为无者是名不立有相则堕空见)大慧因是故我说宁取人见如须弥山不起无所有增上慢空见(实义云不起空见怀增上慢)大慧无所有增上慢者是名为坏堕自共相见希望(起无所有空见为增上慢人是名不取贪嗔痴为坏者则堕自共相见希望妄想)不知自心现量见外性无常刹那展转坏阴界入相续流注变灭离文字相妄想是名为坏者(不知自心现量见外法无常刹那之间展转变坏及阴界入相续流注变灭悉归于无谓已离文字相妄想分别亦堕无所有空见是名坏诸法之相者)尔时世尊欲重宣此义而说偈言。

　　有无是二边乃至心境界净除彼境界平等心寂灭(注云净除有无及妄心境界平等心自然寂灭)无取境界性灭非无所有有事悉如如如贤圣境界(注云知贪爱境界性虚妄无可取即是体性寂灭非是无他所有始寂灭也观诸有事悉平等无二即是贤圣境界)无种而有生生已而复灭因缘有非有不住我教法(实叉云彼非住我法○注云世间从因缘有后除灭之名非有言外道作此有无解者不住如来实相教法)非外道非佛非我亦非余因缘所集起云何而得无(实叉以亦非余为非余众因缘所集起为能以缘成有○注云言生法非外道作又非佛作非神我作亦非余者微尘四大等作但从妄想生故也既从因缘集会始得起者即无自体无自体即明无此生法也生法本无何须更无之)谁集因缘有而复说言无邪见论生法妄想计有无(新说云四大五蕴中各无主谁集会之仍说因缘有生有既不有宁得复说破有为无明外道邪见故说有生法妄想故计为有无)若知无所生亦复无所灭观此悉空寂有无二俱离(流支实叉并以观此为观世)。

　　尔时大慧菩萨复白佛言世尊惟愿为我及诸菩萨说宗通相若善分别宗通相者我及诸菩萨通达是相通达是相已速成阿耨多罗三藐三菩提不随觉想及众魔外道(流支云不随一切虚妄觉观魔事故)佛告大慧谛听谛听善思念之当为汝说大慧白佛言唯然受教佛告大慧一切声闻缘觉菩萨有二种通相谓宗通及说通(宗镜云内证自心第一义理住自觉地入圣智门以此相应名宗通相此是行时非是解时因解成行行成解绝则言说道断心行处灭又曰宗通为菩萨说通为童蒙)大慧宗通者谓缘自得胜进相远离言说文字妄想趣无漏界自觉地自相远离一切虚妄觉想降伏一切外道众魔缘自觉趣光明辉发是名宗通相(以自得胜进故能离文字言说趣无漏界入自觉地证真实相又能远离虚妄觉想降伏众魔外道者缘自觉趣智光所证也)云何说通相谓说九部种种教法离异不异有无等相以巧方便随顺众生如应说法令得度脱是名说通相(杨云如响之应曰如应)大慧汝及余菩萨应当修学(新说云经通大小乘有十二部今说九部者如涅槃第三云护大乘者受持九部法华第一云我此九部法随顺众生说瑜伽等论说声闻藏无有方广然诸经论且约一相故作是说如实说者大小皆具如深密中菩萨依十二分教修奢摩他瑜伽二十一云佛为声闻一一具演十二分教而涅槃说大但有九者依三部之小相故谓因缘中取因事制戒于譬喻中依为诱引于论义中约非了义法华九部小者三相大故于记莂中取记作佛自说之内依不请友方广之中依广大利乐其正法广陈通大通小今此既云一切二乘及诸菩萨有二种通相则会权趣实亦该法华涅槃之二义也故谓说九部种种教法离于一异有无四句见相等是名说通相结劝菩萨应勤修学)尔时世尊欲重宣此义而说偈言。

　　宗及说通相缘自与教法(实叉云宗趣与言说自证及教法)善见善分别不随诸觉想(此略举宗说二义若善分别则不随妄觉凡夫)非有真实性如愚夫妄想(流支云实无外诸法如凡夫分别)云何起妄想非性为解脱(新说云若知诸法非有实性无可得故即是解脱如来宗趣)观察诸有为生灭等相续增长于二见颠倒无所知(新说云明于生灭中妄计有实增长有无二见者是愚夫颠倒无正知见)一是为真谛无罪为涅槃(注云平等一如为真谛○行法经云一切业障海皆从妄想生故注本云罪者妄想也言无妄想即是涅槃)观察世妄想如幻梦芭蕉(净名云是身如芭蕉中无有坚是身如幻从颠倒起是身如梦为虚妄见○新说云已上明如来宗趣也言如来有自宗通故知世法虚妄悉如幻梦)虽有贪恚痴而实无有人(杨云皆自起故)从爱生诸阴有皆如幻梦(新说云此颂上言说相也佛言虽有贪恚痴是虚妄所见故实无有人也从渴爱所逼妄生五阴计此五阴为有者如梦所见也)。

　　尔时大慧菩萨白佛言世尊惟愿为说不实妄想相(注云问妄想相)不实妄想云何而生(问妄想云何生)说何等法名不实妄想(问妄想体)于何等法中不实妄想(问妄想起处)佛告大慧善哉善哉能问如来如是之义多所饶益多所安乐哀悯世间一切天人谛听谛听善思念之当为汝说大慧白佛言善哉世尊唯然受教佛告大慧种种义种种不实妄想(注云言种种色声香味触人天诸法义是妄想相答上问妄想相)计着妄想生(注云言计着人天等诸法义故生妄想答上问妄想云何生)大慧摄所摄计着不知自心现量及堕有无见增长外道见(注云不知我所是自心现量妄生计着堕有无见增长外道四句是妄想体答上问妄想体)妄想习气计着外种种义心心数妄想计着我我所生(上心字是八识心王下心数字是心法之名数此数有五十一种谓遍行五别境五善十一烦恼六随烦恼二十不定四心数或云心所此五十一种是心所有法皆属能缘计着色等相应起时造善恶业)大慧白佛言世尊若种种义种种不实妄想计着妄想生摄所摄计着不知自心现量及堕有无见增长外道见妄想习气计着外种种义心心数妄想我我所计着生(大慧牒上语以难之)世尊若如是外种种义相堕有无相离性非性离见相(新说云谓若如是者世谛所见外种种义堕有无相即是性离有无超四句见相)世尊第一义亦如是离量根分譬因相(实叉以量为根量○新说云谓第一义离妄想诸根及三种量五分论譬喻因相)世尊何故一处妄想不实义种种性计着妄想生非计着第一义处相妄想生(新说云明世尊何故偏于世谛离有无处言起妄想第一义谛离有无处不言起妄想耶)将无世尊说邪因论耶(流支云堕世间论实叉云所言乖理○疑世尊所说为不正之论)说一生一不生(注云言世谛与第一义谛既同离有无何故一处生妄想一处不生妄想成上佛说邪因论)佛告大慧非妄想一生一不生(注云佛言我非计世谛处生妄想第一义谛处不生妄想)所以者何谓有无妄想不生故外现性非性觉自心现量妄想不生(注云觉有无是自心现量外现性无实故不计着世谛处生妄想)大慧我说余愚夫自心种种妄想相故事业在前种种妄想性相计着生(注云佛言我前说种种不实义计着生妄想者为余愚夫计着事业为实故我说种种义不实妄想计着生)云何愚夫得离我我所计着见离作所作因缘过(注云愚夫既妄计不实义生妄想云何能离我我所作所作妄想因缘过也)觉自妄想心量身心转变究竟明解一切地如来自觉境界离五法自性事见妄想(杨云至此又拂五法自性之迹)以是因缘故我说妄想从种种不实义计着生知如实义得解脱自心种种妄想(以是因缘故我说愚夫执着种种不实而生妄想若能知如实义即得解脱灭诸妄想○注本作得解脱息种种妄想)尔时世尊欲重宣此义而说偈言。

　　诸因及与缘从此生世间妄想着四句不知我所通(注云妄计因缘中有生故起有无四句见不知如来所通从缘生者是无生)世间非有生亦复非无生不从有无生亦非非有无(注云此是有无四句言世间不从此四句生)诸因及与缘云何愚妄想(注云云何愚夫妄想计因缘中有生)非有亦非无亦复非有无如是观世间心转得无我(新说云能如是观者妄心转灭得法无我)一切性不生以从缘生故一切缘所作所作非自有(注云从缘生者无自体故则知一切法无生○杨云所作皆缘于心)事不自生事有二事过故无二事过故非有性可得(实叉云果不自生果有二果失故无有二果故非有性可得○此言果者以事法为果也故注本云如粟还自生粟即有能所过故既无能生所生过则无生性可得)观诸有为法离攀缘所缘无心之心量我说为心量(妄想念虑名攀缘六尘境界为所缘离此二缘是无心之心量故为心量也)量者自性处缘性二俱离性究竟妙净我说名心量(言量之自性处由所缘之法能缘之性二俱离故此自性究竟妙净尚属表示故说为心量也)施设世谛我彼则无实事诸阴阴施设无事亦复然(实叉云施设假名我而实不可得诸蕴蕴假名亦皆无实事)有四种平等相及因性生第三无我等第四修修者(注云相者五阴相也言相非相平等也因性生者因果平等也修是所修法修者是人也言人与所修法平等也)妄想习气转有种种心生境界于外现是世俗心量(以不了平等故妄想习气随转妄想习气随转故种种心生种种心生故境界外现是为世俗心量)外现而非有心见彼种种建立于身财我说为心量(注云言妄心妄见彼种种生死妄想建立有五识身财亦是心量)离一切诸见及离想所想无得亦无生我说为心量非性非非性性非性悉离谓彼心解脱我说为心量如如与空际(流支实叉皆云真如空实际)涅槃及法界种种意生身我说为心量(注云对变异故说如如对有故说空对妄故说实际对生死故说涅槃对六道故说法界对五阴故说意生身○宗镜云量者是能缘心但有对俗说真因虎立实斥差别论平等遣异相建如如尽是对待得名破执说教)。

　　尔时大慧菩萨白佛言世尊如世尊所说菩萨摩诃萨当善语义云何为菩萨善语义云何为语云何为义(注云因上愚夫知如实义得解脱自心种种妄想故举上菩萨当依于义莫着言说故问云何菩萨善语义)佛告大慧谛听谛听善思念之当为汝说大慧白佛言善哉世尊唯然受教佛告大慧云何为语谓言字妄想和合依咽喉唇舌齿龂颊辅因彼我言说妄想习气计着生是名为语(此明言说文字等和合所依之处然后因彼我言说等计着分别诸法出诸音声是名为语)大慧云何为义谓离一切妄想相言说相是名为义大慧菩萨摩诃萨于如是义独一静处闻思修慧缘自觉了向涅槃城习气身转变已自觉境界观地地中间胜进义相是名菩萨摩诃萨善义(流支云菩萨摩诃萨依闻思修圣智慧力于空闲处独坐思惟云何涅槃趣涅槃道观察内身修行境界地地处处修行胜相转彼无始熏习之因大慧是名菩萨善解义相○闻思修慧名曰三慧)复次大慧善语义菩萨摩诃萨观语与义非异非不异观义与语亦复如是若语异义者则不因语辨义而以语入义如灯照色(实叉云譬如有人持灯照物知此物如是在如是处○注云因灯见色而色非灯也因灯见色不得言异而色非灯故不得言一以譬因语入义不得言异而义非语故不得言一故言离异不异)复次大慧不生不灭自性涅槃三乘一乘心自性等如缘言说义计着堕建立及诽谤见异建立异妄想如幻种种妄想现譬如种种幻凡愚众生作异妄想非圣贤也(实叉云大慧若有于不生不灭自性涅槃三乘一乘五法诸心自性等中如言取义则堕建立及诽谤见以异于彼起分别故如见幻事计以为实是愚夫见非贤圣也○新说云此明若有于不生不灭等染净诸法中如言取义计言说与义一者名建立计言说与义异者名诽谤)。

　　尔时世尊欲重宣此义而说偈言。

　　彼言说妄想建立于诸法以彼建立故死堕泥犁中(新说云言诸愚夫随言取义建立诸法以计有法不免恶道诽谤亦尔)阴中无有我阴非即是我不如彼妄想亦复非无我(谓五阴中初无有我又谓非五阴是我然亦非如彼愚夫妄想计为实无有我)一切悉有性如凡愚妄想若如彼所见一切应见谛(如凡愚妄想见一切诸法悉皆有性若实有性于一切法应亦见实谛此明非有性也)一切法无性净秽悉无有不实如彼见亦非无所有(一切法性既无安有染净然圣人于一切法与彼愚夫所见无异但知其为不实非无所有此明非无性也)。

　　复次大慧智识相今当说(注云如来因上菩萨当善语义相欲明知语者是识知义者是智故次明智识相也)若善分别知识相者汝及诸菩萨则能通达智识之相疾成阿耨多罗三藐三菩提大慧彼智有三种谓世间出世间出世间上上云何世间智谓一切外道凡夫计著有无云何出世间智谓一切声闻缘觉堕自共相希望计着云何出世间上上智谓诸佛菩萨观无所有法见不生不灭离有无品如来地人法无我缘自得生(谓此智从自得圣境界所生)大慧彼生灭者是识不生不灭者是智复次堕相无相及堕有无种种相因是识超有无相是智(谓不堕有相无相及有无相等因也)复次长养相是识(谓熏集种子长养诸法起现行相也)非长养相是智(自缘自得生下辨识明智成上世出世等三种智也)复次有三种智谓知生灭知自共相知不生不灭(新说云明如来一智应物有殊也谓应凡夫知生灭导二乘知自共相类菩萨知不生不灭故复言三种也)复次无碍相是智境界种种碍相是识(注云知妄故无碍计有即有碍)复次三事和合生方便相是识无事方便自性相是智(实叉云三和合相应生是识无碍相应自性相是智○新说云我及根尘三事和合相应生是识不藉缘生不因境起无碍相应性自神解名智)复次得相是识不得相是智(自知不生不灭下辨识明智成上复次有三种智也)自得圣智境界不出不入故如水中月(杨云自得境界实相如如不见去来如水中月是谓圣智)尔时世尊欲重宣此义而说偈言。

　　采集业为识(即前偈心名采集业此以妄心为识也)不采集为智观察一切法通达无所有逮得自在力是则名为慧(杨云不采为智至此发慧)缚境界为心觉想生为智无所有及胜慧则从是生(注云为烦恼境界所缚者为妄想心觉烦恼境界从妄想生者为智无所有八地也胜佛地也○谓八地及佛地之慧从觉妄想智所生也)心意及与识(义见首卷离心意意识下注)远离思惟想得无思想法佛子非声闻(八地及佛地之慧发生知心意诸识虚妄远离思惟妄想得无思惟妄想法登菩萨地为佛真子非声闻可比故曰非声闻也)寂静胜进忍如来清净智生于善胜义所行悉远离(仁王经中说有五忍谓伏信顺无生寂灭各有下中上品地前但得伏忍三品九地如次配次三忍十地等觉及佛得寂灭忍故云寂静胜进忍是如来清净智也明佛忍净智从胜义谛生妄想心识所行境界皆悉远离)我有三种智圣开发真实(注云如来随机说法故有三种智言此三种智正欲开悟众生令得真实离言说法)于彼想思惟悉摄受诸性二乘不相应智离诸所有计著于自性从诸声闻生超度诸心量如来智清净(于彼妄想起思惟摄受诸生灭性者此世间智也二乘智能离诸所有不与诸生灭相应然计着自共相性谓从声闻生者此出世间智也越彼凡愚二乘世间出世间种种心量得如来清净智者此乃出世间上上智也盖总颂上二种三智)。

　　复次大慧外道有九种转变论外道转变见生所谓形处转变相转变因转变成转变见转变性转变缘分明转变所作分明转变事转变大慧是名九种转变见一切外道因是起有无生转变论(注云人天六道形状不同名形处转变五阴相生住异灭一念不住名相转变因灭果起名因转变因所成法坏名成转变于一法上始见为是后见为非名见转变万物体性转变名性转变十二因缘生灭不住名缘分明转变缘所作果坏名所作分明转变有为法灭名事转变诸外道因是九种转变起有无见生转变论)云何形处转变谓形处异见譬如金变作诸器物则有种种形处显现非金性变一切性变亦复如是(新说云明此形转变譬如以金作诸器服则有种种形状不同言有转变非金性变也一切诸法转变亦尔妙明真体常住不易凡夫外道无有知者)或有外道作如是妄想乃至事变妄想彼非如非异妄想故(实叉云诸余外道种种计着皆非如是亦非别异但分别故)如是一切性转变当知如乳酪酒果等熟外道转变妄想彼亦无有转变若有若无自心现外性非性(新说云外道妄计一切性转变非一非异譬如乳酪酒果等熟也因乳得酪不得言异气昧不同不得言一彼实无有无法可转变也言有无法是自心妄现外性无实故○非一即非如也)大慧如是凡愚众生自妄想修习生大慧无有法若生若灭如见幻梦色生(实叉云皆是愚迷凡夫从自分别习气而起实无一法若生若灭如因幻梦所见诸色如石女儿说有生死)。

　　尔时世尊欲重宣此义而说偈言。

　　形处时转变四大种诸根中阴渐次生妄想非明智(实叉以中阴作中有○新说云外道言形处时节四大作种诸根转变二乘之人计有中阴渐续生阴悉是妄想○中阴即中有也俱舍云死生二有中五蕴名中有)最胜于缘起非如彼妄想然世间缘起如揵闼婆城(新说云佛知因缘所起法无生非如彼妄想分别计因缘中有世间诸法转变也但世间从缘起者如揵闼婆城本不实故)。

　　尔时大慧菩萨复白佛言世尊惟愿为说一切法相续义解脱义若善分别一切法相续不相续相(此问一切法相续不相续义及相续不相续相言解脱者即不相续义也)我及诸菩萨善解一切相续巧方便不堕如所说义计著相续善于一切诸法相续不相续相及离言说文字妄想觉游行一切诸佛刹土无量大众力自在通总持之印种种变化光明照耀觉慧善入十无尽句无方便行犹如日月摩尼四大(日月之照临摩尼之随色地水火风之周遍皆无作也菩萨无方便行如之)于一切地离自妄想相见(实叉云住于诸地断分别见)见一切法如幻梦等入佛地身于一切众生界随其所应而为说法而引导之悉令安住一切诸法如幻梦等离有无品及生灭妄想异言说义其身转胜(实叉云断生灭执不着言说令转所依○注云法身转胜也)佛告大慧善哉善哉谛听谛听善思念之当为汝说大慧白佛言唯然受教佛告大慧无量一切诸法如所说义计著相续(实叉云于一切法如言取义执着深密其数无量)所谓相计著相续(计五阴相)缘计著相续(计十二因缘)性非性计著相续(计有非有)生不生妄想计著相续灭不灭妄想计著相续乘非乘妄想计著相续有为无为妄想计著相续地地自相妄想计著相续(于地地计自起如无阶级中立阶级)自妄想无间妄想计著相续(计自妄想无间)有无品外道依妄想计著相续(外道计有无品为宗)三乘一乘无间妄想计著相续(计三乘与一乘无间)复次大慧此及余凡愚众生自妄想相续(注云此外道也言外道及凡愚众生自妄想故说有相续)以此相续故凡愚妄想如蚕作茧以妄想丝自缠缠他有无有相续相计着(注云计有无起相续相)复次大慧彼中亦无相续及不相续相见一切法寂静妄想不生故菩萨摩诃萨见一切法寂静复次大慧觉外性非性自心现相无所有(杨云菩萨当觉外性非本有性惟自心现亦本无有)随顺观察自心现量有无一切性无相见相续寂静故于一切法无相续不相续相(杨云以见分别有无故名相续以见诸法寂静故名不相续菩萨于此悉无是相)复次大慧彼中无有若缚若解余堕不如实觉知有缚有解(注云明至理无缚无解余愚夫堕不如实妄想觉知故有缚有解)所以者何谓于一切法有无有无众生可得故(实叉云一切诸法若有若无求其体性不可得故)复次大慧愚夫有三相续谓贪恚痴及爱未来有喜爱俱(注云愚夫现在三毒与未来喜爱俱故有相续)以此相续故有趣相续彼相续者续五趣(实义云令诸众生续生五趣)大慧相续断者无有相续不相续相复次大慧三和合缘作方便计着识相续无间生(注云外道妄计三缘发识造作诸业故生死诸阴相续不绝)方便计着则有相续三和合缘识断见三解脱一切相续不生(注云计着三缘方便则有相续三缘识断一切相续不生则见三解脱门)尔时世尊欲重宣此义而说偈言。

　　不真实妄想是说相续相若知彼真实相续网则断(注云谓不实妄想故说有相续相若了真实解脱尚无相续纲岂有)于诸性无知随言说摄受譬如彼蚕虫结网而自缠(实叉云譬如蚕处茧妄想自缠缚)愚夫妄想缚相续不观察(注云愚夫不知诸性无实随方便言说摄受计着不观察相续是虚妄为妄想所缠)。

　　大慧复白佛言如世尊所说以彼彼妄想妄想彼彼性非有彼自性但妄想自性耳(实义云如世尊说由种种心分别诸法非诸法有自性但妄计耳○以彼彼妄想分别诸法则知妄想彼彼性彼非有性但妄想计有自性耳)世尊若但妄想自性非性自性相待者非为世尊如是说烦恼清净无性过耶一切法妄想自性非性故(流支云世尊若唯自心分别非彼法相者如世尊说一切诸法应无染净何以故如来说言一切诸法妄分别见无实体故○大慧谓若但妄想自性非与性自性相为对待者是无诸法之性岂非是世尊所说众生染习烦恼如来清净涅槃一切无性为过以一切法妄想自性非有性故成上如来说无性过也)佛告大慧如是如是如汝所说大慧非如愚夫性自性妄想真实(愚夫于性自性计妄想以为真实故言非如)此妄想自性非有性自性相然(实叉云此但妄执无有性相)大慧如圣智有性自性圣知圣见圣慧眼如是性自性知(已上答大慧所问烦恼清净无性之过即以圣智圣知圣见圣慧眼明如实性自性非同凡愚妄想自性也)大慧白佛言若使如圣以圣知圣见圣慧眼非天眼非肉眼性自性如是知非如愚夫妄想(流支云如诸圣人等依圣智依圣见依圣慧眼非肉眼天眼觉知一切诸法体相无如是相非如凡夫虚妄分别○自此下至而说圣智自性事文起五难依新说一凡圣各别难)世尊云何愚夫离是妄想不觉圣性事故(问云何愚夫离是妄想分别境界竟不能觉知圣性智事○二非倒不倒难)世尊彼亦非颠倒非不颠倒所以者何谓不觉圣事性自性故不见离有无相故(谓其非颠倒者不觉圣事性自性故谓其非不颠倒者不见离有无相故○三明圣同凡倒难)世尊圣亦不如是见如事妄想不以自相境界为境界故(圣于诸法亦不作颠倒不颠倒见如凡愚计著有无事相妄想圣人若以妄想为妄想以自觉相境界为境界则成认着所以言不以也)世尊彼亦性自性相妄想自性如是现不说因无因故谓堕性相见故(流支云彼诸圣人见有法体分别法相以世尊不说有因不说无因何以故以堕有法相故○注云圣人亦有真实性自性相如凡愚妄想自性现○新说云此正立难也)异境界非如彼等如是无穷过世尊不觉性自性相故(新说云此重释成也○异境界者具言三界凡夫异趣境界也若异境界凡夫非如彼等圣人是凡乖于圣若圣人非如彼等异境界凡夫是圣违于凡如是则有无穷之过由不能觉知性自性相故○四明凡境非妄难)世尊亦非妄想自性因性自性相彼云何妄想非妄想如实知妄想(实叉云诸法性相不因分别云何而言以分别故而有诸法○此妄想自性非因性自性相而有彼圣人云何以妄想为非妄者为如实知妄想为不实也)世尊妄想异(流支实叉于异上并有相字)自性相异世尊不相似因妄想自性相彼云何各各不妄想而愚夫不如实知(幻梦妄想诸法自性二相之因各异故曰不相似因此不相似因妄想自性相彼圣人云何各各不妄想以如实知妄想故而愚夫不如实知故不离妄想)然为众生离妄想故说如妄想相不如实有(注云然为令愚夫离不如实妄想故说诸法如幻梦妄想相不如实有○五明圣堕有见难)世尊何故遮众生有无有见事自性计着圣智所行境界计着堕有见(言世尊何故令彼凡夫离有无见及计着事自性而自计着圣智所行境界随于有见即是如来说有也)说空法非性而说圣智自性事(实叉云何以故不说寂静空无之法而说圣智自性事故○注云说一切法空无实即是如来说无也说圣智知有真实自性事即是如来说事也如来自说有说无说事何故遮众生说有说无说事乎○新说云佛上又言分别法性非如是有是堕无见此难圣人亦堕有无也)佛告大慧非我说空法非性亦不堕有见说圣智自性事然为令众生离恐怖句故(自此下至离有无事见相总答前五难也○注云众生计著于有无若闻说诸法如幻则生断灭恐怖是故如来方便为说有圣智自性事)众生无始以来计着性自性相圣智事自性计著相见说空法(注云众生无始以来计著有无自性相故于圣智事离有无处计著相见为此众生故说诸法空除其执着故不堕无过)大慧我不说性自性相(缴上所说圣智空法皆为众生故我不自说性自性相也)大慧但我住自得如实空法离惑乱相见离自心现性非性见得三解脱如实印所印于性自性得缘自觉观察住离有无事见相(谓我不说性自性相但住自得如实空法离惑乱相见及自心现有无性见故得三空智获如实印于性自性自觉观察离有无事见相故)。

　　复次大慧(自此下至一切法无自性不应立宗文有六节以破立不生宗情执○依新说一法本不生破)一切法不生者菩萨摩诃萨不应立是宗所以者何谓宗一切性非性故及彼因生相故(杨云谓法不生则是于一切性有非性之见因有生对方立不生之宗○二因待生法破)说一切法不生宗彼宗则坏彼宗一切法不生彼宗坏者以宗有待而生故(注云若立不生宗即自坏不生义又征自坏不生义者以所立不生宗要因待生法故说不生宗不生若因他生法说即是自坏不生义故中论云若法为待成是法还成待○三责同诸法破)又彼宗不生入一切法故(注云又彼不生宗即入一切法数中一切法者生不生一异常无常等法也言若立不生宗即入此一切法数故不得立不生宗也)不坏相不生故立一切法不生宗者彼说则坏(杨云不坏真相本自不生今乃建立是宗而入一切法则彼建立何为不坏○四假五分成堕有无破)大慧有无不生宗彼宗入一切性有无相不可得(实叉云又彼宗诸分而成故又彼宗有无法皆不生此宗即入一切法中有无相亦不生故○就有无上立不生宗则入一切有无之性有无性相既不可得却于何处立有无不生宗也○五立宗多过破)大慧若使彼宗不生一切性不生而立宗如是彼宗坏以有无性相不生故不应立宗(若使彼宗不生以一切性不生而立宗者彼宗则坏谓有无性相本自不生故不应更立不生为宗)五分论多过故(五分论义见前注指宗因喻三过也一宗有九过二因有十四过三同喻有五过别喻有五过共三十三过宗九者曰现量相违圣教相违世间相违比量相违自语相违相符极成能别不极成所别不极成俱别不极成因十四者一遍是宗法性于此初相有四不成曰随一不成所依不成两俱不成犹豫不成后二相共十过有六不定曰同分异全不定异分同全不定俱品一分转不定共不定不共不定决定相违不定有四相违曰法自相相违法差别相违有法自相相违有法差别相违三同喻五者曰所立不成能立不成俱不成无合倒合别喻五者能立不遣所立不遣俱不遣不离倒离注本谓于五分论上更立论宗为多过者非义)展转因异相故及为作故不应立宗分(言五分论多过展转因于相违不成不定不遣等异相及有为有作法故不应立其宗分○六相望准例破)谓一切法不生如是一切法空如是一切法无自性不应立宗(谓法不生法空法无自性皆不应立宗)大慧然菩萨摩诃萨说一切法如幻梦现不现相故(上破不应立宗此语菩萨应说一切诸法性同幻梦如幻梦现故生不成生也幻梦不现故不生不成不生也)及见觉过故(流支云以诸法相迷惑见智故○智既迷惑而于见闻觉知不无过咎)当说一切法如幻梦性除为愚夫离恐怖句故(菩萨当说一切法如幻梦性不当立一切法不生宗除为愚夫不得已而说一切法不生也)大慧愚夫堕有无见莫令彼恐怖远离摩诃衍(流支云以凡夫闻如幻如梦生惊怖故远离大乘○此重嘱菩萨当随机开导之意)。

　　尔时世尊欲重宣此义而说偈言。

　　无自性无说无事无相续彼愚夫妄想如死尸恶觉(言一切法初无自性离言说相亦无事法而为相续愚夫妄起恶觉知见其计执如同死尸故实叉云恶觉如死尸)一切法不生非彼外道宗至竟无所生性缘所成就(佛说一切法本自不生非彼外道妄计为宗诸法至竟无所生以一切性从缘所成就故)一切法不生慧者不作想彼宗因生故觉者悉除灭(注云慧者知诸法体不生故不作不生想彼不生宗因生相而立故觉者悉除灭之)譬如翳目视妄见垂发相计着性亦然愚夫邪妄想(谓妄想计有诸法者譬如翳目见毛轮垂发也)施设于三有无有事自性施说事自性思惟起妄想相事设言教意乱极震掉佛子能超出远离诸妄想(实叉云三有唯假名无有实法体由此假施设分别妄计度假名诸事相动乱于心识佛子悉超过游行无分别○新说云言三界有无生死诸法但有假名而无实义愚夫不达圣人方便言教是假施设由此分别妄想计度名言事相以为实有惑乱心识佛子菩萨能知如来方便言说无可计度超过情量所行境界无有分别)非水水想受(流支实叉并云无水取水相)斯从渴爱生愚夫如是惑圣见则不然(新说云由渴爱故无水处妄作水想以譬愚夫由痴爱故无［水］灭有无处妄作生灭有无想)圣人见清净三脱三昧生远离于生灭游行无所有修行无所有亦无性非性性非性平等从是生圣果(实叉云常行无相境修行无相境亦复无有无有无悉平等是故生圣果○新说云言三解脱从圣人清净知见生也远离生灭常行无相境者亦无有无一异等法也由此有无平等悟诸法实相是故能生圣人果也○无所有处即无相境也)云何性非性云何为平等谓彼心不知内外极漂动若能坏彼者心则平等见(佛自征问何者性非性何者为平等谓彼愚夫不达诸法虚妄计著有无故内外漂动若能了知有无妄想灭彼内外漂动之相则心见自然平等矣)。

　　尔时大慧菩萨复白佛言世尊如世尊说如攀缘事智慧不得(流支云如世尊说智慧观察不能见前境界诸法○谓观察前境智不得于所缘之事也)是施设量建立施设(注云言前境界是妄想量施设建立)所摄受非性摄受亦非性以无摄故智则不生唯施设名耳(流支云无法可取亦无能取是故智亦不能分别而取○注云言一切法唯妄想施设名字无有实体)云何世尊为不觉性自相共相异不异故智不得耶(流支云智不能知下类此)为自相共相种种性自性相隐蔽故智不得耶为山严石壁地水火风障故智不得耶为极远极近故智不得耶为老小盲冥诸根不具故智不得耶(上五节文是大慧疑辞下皆蹑前语而质之)世尊若不觉自共相异不异智不得者不应说智应说无智以有事不得故(实叉云此不名智应是无智以有境界而不知故)若复种种自共相性自性相隐蔽故智不得者彼亦无智非是智世尊有尔𦦨故智生非无性会尔焰故名为智(实叉云此亦非智以知于境说名为智非不知故○谓有所知故则智生非无能知之性会合所知之境故名为智)若山岩石壁地水火风极远极近老小盲冥诸根不具智不得者此亦非智应是无智以有事不可得故(实叉云彼亦非智以有境界智不具足而不知故)佛告大慧不如是无智应是智非非智(佛意云岂可谓不得前境便为无智应知此实是智非无智也此破大慧说无智及非智之疑)我不如是隐覆说攀缘事智慧不得是施设量建立(注云佛言我不如是说有前境迭相隐覆故智慧不得若计有前境迭相隐覆故智慧不得者是妄想施设量建立也)觉自心现量有无有外性非性知而事不得不得故智于尔𦦨不生顺三解脱智亦不得(实叉云以了但是自心所见外法有无智慧于中毕竟无得以无得故尔焰不起入三脱门智体亦忘○事即攀缘事也智既不得于事则所知不生)非妄想者无始性非性虚伪习智作如是知是知彼不知(智体亦忘处非妄想愚夫作如是知作如是知处彼愚不知)故于外事处所相性无性妄想不断(彼愚夫不知智体之忘故于外境界形相有无妄想分别相续不断○流支以外事处所作外境界○实叉作外法)自心现量建立说我我所相摄受计着不觉自心现量于智尔𦦨而起妄想妄想故外性非性观察不得依于断见(愚夫于自心现量建立计着不觉我我所摄受是自心现量于智尔焰而起妄想由妄想有无观察不可得故则依于断见)尔时世尊欲重宣此义而说偈言。

　　有诸攀缘事智慧不观察此无智非智是妄想者说(计有境界诸攀缘事不能观察为无智非智是妄想愚夫作是说也)于不异相性智慧不观察(颂上不觉性自相共相异不异故等文)障碍及远近(颂上山岩石壁极远极近等文)是名为邪智(结颂上大慧无智非智之问为邪智也)老小诸根冥而智慧不生而实有尔𦦨是亦说邪智(此四句颂上老小盲冥等文及通结大慧所问为邪智故言亦说)。

　　复次大慧愚痴凡夫无始虚伪恶邪妄想之所回转回转时自宗通及说通不善了知(谓被恶邪妄想所转故自宗说二通不善了知)着自心现外性相故着方便说于自宗四句清净通相不善分别(谓其执文遗旨未能得意忘言以计着性相执方便言说于离四句自宗通法事善分别)大慧白佛言诚如尊教惟愿世尊为我分别说通及宗通我及余菩萨摩诃萨善于二通来世凡夫声闻缘觉不得其短(宗说既通行解相应无复过失故凡夫二乘求其短隙不可得也)佛告大慧善哉善哉谛听谛听善思念之当为汝说大慧白佛言唯然受教佛告大慧三世如来有二种法通谓说通及自宗通说通者谓随众生心之所应为说种种众具契经是名说通(梵语修多罗此云契经谓契理契机也众具者摭华云契理则合于二谛契机则符彼三根)自宗通者谓修行者离自心现种种妄想谓不堕一异俱不俱品超度一切心意意识(实叉于此有于字)自觉圣境界离因成见相(流支实叉并云离诸因缘相应见相)一切外道声闻缘觉堕二边者所不能知(谓堕有堕无及断常一异等下文如之)我说是名自宗通法大慧是名自宗通及说通相汝及余菩萨摩诃萨应当修学(宗说二通前文已明今再说者盖有以也前约三乘则先宗后说此约一乘则先说后宗机感有殊故非重也)尔时世尊欲重宣此义而说偈言。

　　我谓二种通宗通及言说说者授童蒙(新说云凡愚无知如童蒙)宗为修行者(即修行如实行者)。

　　尔时大慧菩萨白佛言世尊如世尊一时说言世间诸论种种辩说慎勿习近(流支实义以世间诸论作卢伽耶陀此翻左世亦云恶论即外道论也)若习近者摄受贪欲不摄受法(流支云彼人但摄受欲食不摄法食)世尊何故作如是说佛告大慧世间言论种种句味因缘譬喻采集庄严诱引诳惑愚痴凡夫不入真实自通不觉一切法妄想颠倒堕于二边凡愚痴惑而自破坏诸趣相续不得解脱(实义云卢伽耶陀所有词论但饰文句诳惑凡愚随顺世间虚妄言说不如于义不称于理不能证入真实境界不能觉了一切诸法恒堕二边自失正道亦令他失轮回诸趣永不出离)不能觉知自心现量不离外性自性妄想计着是故世间言论种种辩说不脱生老病死忧悲苦恼诳惑迷乱大慧释提桓因广解众论自造声论(释提桓因具云释迦提婆因陀罗略云帝释盖华梵双举也)彼世论者有一弟子持龙形像诣释天宫建立论宗要坏帝释千幅之轮随我不如断一一头以谢所屈作是要已即以释法摧伏帝释(流支实叉并以释法作论法)释堕负处即坏其车还来人间如是大慧世间言论因譬庄严(即上因缘譬喻采集庄严也下皆如之)乃至畜生(流支云乃至现畜生身)亦能以种种句味惑彼诸天及阿修罗着生灭见而况于人是故大慧世间言论应当远离以能招致苦生因故慎勿习近大慧世论者唯说身觉境界而已(新说云明世论言说唯说此生见闻觉知虚妄境界)大慧彼世论者乃有百千(实叉于此有字句二字)但于后时后五十年当破坏结集(此识佛法于季世中夷灭之时)恶觉因见盛故恶弟子受(外道虽有多种然不离二因五见二因者谓无因邪因五见者谓十使烦恼中五利使也以所见颠倒故曰恶觉有是师则有是资也)如是大慧世论破坏结集种种句味因譬庄严说外道事着自因缘无有自通(智不外得曰自理无疑碍曰通实叉云非如实法者有执着故也)大慧彼诸外道无自通论于余世论广说无量百千事门无有自通亦不自知愚痴世论(不自知是愚痴世俗之论)。

　　尔时大慧白佛言世尊若外道世论种种句味因譬庄严无有自通自事计著者(牒上外道事着自因缘为问)世尊亦说世论为种种异方诸来会众天人阿修罗广说无量种种句味亦非自通耶(疑佛所说法同于世论亦非如实法也)亦入一切外道智慧言说数耶(又疑佛所说法亦入外道聪慧辩说妄想数中也)。

　　佛告大慧我不说世论亦无来去唯说不来不去大慧来者趣聚会生去者散坏(缘会而生缘散而灭)不来不去者是不生不灭我所说义不堕世论妄想数中所以者何谓不计着外性非性自心现处二边妄想所不能转相境非性觉自心现则自心现妄想不生妄想不生者空无相无作入三脱门名为解脱大慧我念一时于一处住有世论婆罗门(具云婆罗贺磨拏此云净裔自称祖自梵天口生因从梵姓诸经中梵志即同此名唯五天竺有余国无之又云外意其种别有经书世承为业或在家或出家恃智倨傲亦云净行)来诣我所不请空闲(注云以无我为空闲○外道宗我为神我故不请佛言无我也)便问我言瞿昙一切所作耶我时报言婆罗门一切所作是初世论彼复问言一切非所作耶我复报言一切非所作是第二世论彼复问言一切常耶一切无常耶一切生耶一切不生耶我时报言是六世论大慧彼复问我言一切一耶一切异耶一切俱耶一切不俱耶一切因种种受生现耶(谓一切法因种种受生而显现耶)我时报言是十一世论(新说云如来举其昔事广明世论言一切法梵天等作也以先问故答言初世论再问故答言二世后四合明为六又以前六后五为十一也)大慧彼复问言一如无记耶一切记耶有我耶无我耶有此世耶无此世耶有他世耶无他世耶有解脱耶无解脱耶一切刹那耶一切不刹那耶虚空耶非数灭耶(实叉以数为择)涅槃耶瞿昙作耶非作耶有中阴耶无中阴耶大慧我时报言婆罗门如是说者悉是世论非我所说是汝世论我唯说无始虚伪妄想习气种种诸恶三有之因不能觉知自心现量而生妄想攀缘外性如外道法我诸根义三合知生(实叉云我及根境三和合知生○外道谓根境我三义和合故则知生知即识也)我不如是婆罗门我不说因不说无因唯说妄想摄所摄性施设缘起非汝及余堕受我相续者所能觉知(实叉云非汝及余取着我者之所能测○相续即妄想义)大慧涅槃虚空灭非有三种但数有三耳(实叉云虚空涅槃及非择灭但有三数本无体性何况而说作与非作)复次大慧尔时世论婆罗门复问我言痴受业因故有三有耶为无因耶我时报言此二者亦是世论耳彼复问言一切性皆入自共相耶我复报言此亦世论婆罗门乃至意流妄计外尘(实叉云乃至少有心识流动分别外境)此是世论复次大慧尔时世论婆罗门复问我言颇有非世论者不我是一切外道之宗说种种句味因缘譬喻庄严我复报言婆罗门有非汝有者非为非宗非说非不说种种句味非不因譬庄严(世尊曰有非汝有者恐世论与非世论漫而不分故也曰非为非宗非说者谓虽非作为非所宗非言说然亦不堕空见故曰亦非不说种种章句譬喻等也)婆罗门言何等为非世论非非宗非非说(婆罗门蹑前如来所答而问)我时报言婆罗门有非世论汝诸外道所不能知以于外性不实妄想虚伪计着故(以彼计着不实妄想故不能知有非世之论此一节答文有二义谓先以不知定其是非次以非论显其真妄故下文云云)谓妄想不生觉了有无自心现量妄想不生不受外尘妄想永息是名非世论此是我法非汝有也婆罗门略说彼识(指世论者之妄识也)若来若去若死若生若乐若苦若溺若见若触若着种种相若和合相续若爱若因计着(实叉于因下有而生二字)婆罗门如是比者是汝等世论非是我有(自略说下比类诸法皆世论也)大慧世论婆罗门作如是问我如是答彼即默然不辞而退(婆罗门曰我是一切外道所宗读其言知其自负不浅既所论不胜则有𧹞色故默然不辞而退)思自通处作是念言沙门释子出于通外(思执己解为自通处谓佛所说之法出其所见之外此一节文意流支实叉所叙不同)说无生无相无因觉自妄想现相妄想不生(婆罗门叙佛所胜之法)大慧此即是汝向所问我何故说习近世论种种辨说摄受贪欲不摄受法(此举昔答婆罗门义结酬大慧所请)大慧白佛言世尊摄受贪欲及法有何句义佛告大慧善哉善哉汝乃能为未来众生思惟咨问如是句义谛听谛听善思念之当为汝说大慧白佛言唯然受教佛告大慧所谓贪者若取若舍若触若味系着外尘堕二边见复生若阴生老病死忧悲苦恼如是诸患皆从爱起斯由习近世论及世论者(谓婆罗门)我及诸佛说名为贪是名摄受贪欲不摄受法大慧云何摄受法谓善觉知自心现量见人无我及法无我相妄想不生善知上上地离心意意识一切诸佛智慧灌顶具足摄受十无尽句于一切法无开发自在(即首卷中无开发行自心自在也)是名为法所谓不堕一切见一切虚伪一切妄想一切性一切二边大慧多有外道痴人堕于二边若常若断非黠慧者受无因论则起常见外因坏因缘非性则起断见(言无黠慧者受此无因论计四大不从因生则起常见或计造色外因坏灭不复更生因缘之性亦无则起断见)大慧我不见生住灭故说名为法大慧是名贪欲及法汝及余菩萨摩诃萨应当修学尔时世尊欲重宣此义而说偈言。

　　一切世间论外道虚妄说妄见作所作彼则无自宗(实叉云不能目成立○新说云言梵天等为能作一切诸法为所作妄计能所如来法身真实自宗彼不能成)唯我一自宗离于作所作为诸弟子说远离诸世论(彼以作所作故无自宗此以一心为自宗故离作所作也为弟子说令离世论)心量不可见不观察二心摄所摄非性断常二俱离乃至心流转是则为世论妄想不转者是人见自心(心量无有实故不可见外道由此不能观察有无二心与摄所摄法本无有性俱离断常乃至心识流转妄计外尘是为世论能不为妄想所转者则见自本心矣)来者谓事生去者事不现明了知去来妄想不复生有常及无常所作无所作此世他世等斯皆世论通(新说云上四偈略颂长行世论计执如文可知)。

　　尔时大慧菩萨复白佛言世尊所言涅槃者说何等法名为涅槃而诸外道各起妄想(因上佛谓大慧曰涅槃虚空灭非有三种但数有三耳故举如来说何法以为涅槃而诸外道各妄分别起涅槃见)佛告大慧谛听谛听善思念之当为汝说如诸外道妄想涅槃非彼妄想随顺涅槃(实叉云如诸外道分别涅槃皆不随顺涅槃之相)大慧白佛言唯然受教佛告大慧或有外道阴界入灭境界离欲(注云外道言五阴身寂灭离五欲境界)见法无常(注云作无常观)心心法品不生不念去来现在境界(执心心数法不生为定故不系念于三世境界)诸受阴尽如灯火灭如种子坏妄想不生斯等于此作涅槃想(实叉云如灯尽如种败如火灭诸取不起分别不生作涅槃想)大慧非以见坏名为涅槃(外道见者法坏灭为涅槃如来破彼所计故曰非也)大慧或以从方至方名为解脱(实叉作涅槃下二解脱同)境界想灭犹如风止(杨云从方至方谓无有异趣境界之想虽灭而想性不灭如风暂止)或复以觉所觉见坏名为解脱或见常无常作解脱想(外道或计能觉所觉之见坏灭名为解脱或见常无常不起分别作解脱想)或见种种相想招致苦生因思惟是己不善觉知自心现量(流支云复有外道作如是言分别见诸种种异相能生诸苦以自心见虚妄分别一切诸相)怖畏于相而见无相深生爱乐作涅槃想(外道作如此计不知相从心现也)或有觉知内外诸法自相共相去来现在有性不坏作涅槃想(注云知五阴法三世有性不坏)或谓我人众生寿命一切法坏作涅槃想(以四相诸法坏灭作涅槃想)或以外道恶烧智慧见自性及士夫彼二有间士夫所出名为自性如冥初比求那转变求那是作者作涅槃想(从初生觉为一有从尘生大为一有是为二有冥初冥谛也谓外道恶毒如火能烧智慧见二有为因之间出士夫神我为果名为自性如冥初比妄计求那能依诸缘转变作一切物即以作者为涅槃也○僧佉论明因中有果计一为宗一者从初生觉过八万劫前冥然不知但见最初中阴初起以宿命力恒忆想之名为冥谛亦云世性谓世间众生由冥初而有即世间本性次从觉生我心者此是我慢之我非神我也僧佉此云数术○注本指冥初为自性)或谓福非福尽(流支云外道说如是罪尽故福德亦尽名为涅槃)或谓诸烦恼尽或谓智慧(流支云言烦恼尽依智慧故○实义云或计不由智慧诸烦恼尽)或见自在是真实作生死者作涅槃想(流支云见自在天造作众生虚妄分别名为涅槃○计彼天是真实能司人生死者以此作涅槃想)或谓展转相生生死更无余因(流支实叉于展上有众生二字)如是即是计着因而彼愚痴不能觉知以不知故作涅槃想(新说云计劫初生一男一女彼二和合展转相生不知是无明爱业而为根本谓一切物灭归于彼而为涅槃)或有外道言得真谛道作涅槃想(实叉云或计证于谛道虚妄分别以为涅槃○注云以冥谛为真谛)或见功德功德所起和合一异俱不俱作涅槃想(注云以功德所起五阴与神我和合起四句见作涅槃想)或见自性所起孔雀文彩种种杂宝及利刺等性见已作涅槃想(实叉云或计诸物从自然生孔雀文彩棘针铦利生宝之处出种种宝如此等事是谁能作即执自然以为涅槃○首楞严经云是人见末无因何以故是人于生既见其根知人生人悟鸟生鸟乌从来黑鹄从来白人天本竖畜生本横白非洗成黑非染造从八万劫无复改移今尽此形亦复如是而我本来不见菩提云何更有成菩提事当知今日一切物象皆本无因即此类也)大慧或有觉二十五真实或王守护国受六德论作涅槃想(实叉云或谓能解二十五谛即得涅槃或有说言能受六分守护众生斯得涅槃)或见时是作者时节世间如是觉者作涅槃想(注云以时节为因能生世间法者以此作涅槃想)或谓性或谓非性或谓知性非性(注云或以有性为涅槃或以无性为涅槃或以有无二性为涅槃)或见有觉与涅槃差别作涅槃想(观有觉起自于冥初谓涅槃全归于寂灭故见有觉与涅槃差别也由是反计有觉作涅槃想)有如是比种种妄想(此结外道计有如是种种妄想比度涅槃也)外道所说不成所成智者所弃(注云外道所说涅槃不成真实所成涅槃也○已上皆是妄想涅槃不如实法故智者所弃)大慧如是一切悉堕二边作涅槃想如是等外道涅槃妄想彼中都无若生若灭(彼涅槃妄想中本无生灭之相是妄想自生灭耳)大慧彼一一外道涅槃彼等自论(注云彼等一一涅槃自妄想而论)智慧观察都无所立如彼妄想心意来去漂驰流动一切无有得涅槃者大慧如我所说涅槃者谓善觉知自心现量(前文云我所说妄想识灭名为涅槃此云我所说涅槃者善觉知自心现量以善觉知自心现量故妄想识灭大经云涅言不生槃言不灭不生不灭名大涅槃乃知二经之旨语异而体同也)不着外性离于四句见如实处不堕自心现妄想二边摄所摄不可得一切度量不见所成(实叉云不入诸量)愚于真实不应摄受(实义云不着真实)弃舍彼已得自觉圣法知二无我离二烦恼净除二障永离二死(四种二义已见前注)上上地如来地如影幻等诸深三昧离心意意识说名涅槃大慧汝及余菩萨摩诃萨应当修学当疾远离一切外道诸涅槃见尔时世尊欲重宣此义而说偈言。

　　外道涅槃见各各起妄想斯从心想生无解脱方便愚于缚缚者远离善方便外道解脱想解脱终不生众智各异趣外道所见通彼悉无解脱愚痴妄想故(外道于有无种种起涅槃见是缚于涅槃也又于涅槃各各起妄想分别是缚于妄想也不知此缚从心想生故无解脱方便而世间愚夫依于外道起种种妄计味着不舍转失方便妄生解脱想而实无解脱由外道执此邪智异趣自谓所见通达不知正堕愚痴妄想无有解脱)一切痴外道妄见作所作有无有品论彼悉无解脱凡愚乐妄想不闻真实慧言语三苦本真实灭苦因(法界次第云苦有三种曰苦苦坏苦行苦［若］以逼恼为义妄想言说是三苦之本离妄想言说证真实慧则灭其苦因)譬如镜中像虽现而非有于妄想心镜愚夫见有二(妄想心镜中现于境界无实故不得说二愚夫不知故于镜像起二见也)不识心及缘则起二妄想了心及境界妄想则不生(不识妄心及所缘境界起名相事相二种妄想若了唯心能取所取妄想不生)心者即种种远离相所相事现而无现如彼愚妄想三有唯妄想外义悉无有妄想种种现凡愚不能了(流支实叉以外义为外境○言从妄心生种种境界既从妄想心生故无能相所相事虽现而无现如愚所见妄分别者三有亦尔愚不能了)经经说妄想终不出于名若离于言说亦无有所说(注云言妄想不出于名字语言○若亡［注］会旨而言说所说妄想悉不可得)。

　　楞伽阿䟦多罗宝经卷第三

　　曼陀

　　(上谟官)。

　　颊

　　(吉协)。

　　掉

　　(徒吊)。

　　辐

　　(音福)。

　　刺

　　(七赐)。

　　(已上经文)。

　　紬绎

　　(音抽亦)。

　　矿

　　(古猛)。

　　蹑

　　(音聂)。

　　隙

　　(乞逆)。

　　摭

　　(音只)。

　　𧹞

　　(乃版)。

　　铦

　　(思廉)。

　　鹄

　　(胡沃)。

　　(已上注文音切竟)。
卍新纂续藏经第 17 册 No. 0324 楞伽经集注


　　楞伽阿䟦多罗宝经卷第四

　　一切佛语心品第四

　　尔时大慧菩萨白佛言世尊惟愿为说三藐三佛陁(亦云三耶三菩此言正遍知○注云大慧因上明真实涅槃上上地故举能证涅槃如来法身以请问)我及余菩萨摩诃萨善于如来自性自觉觉他(如来自性法身自性也)佛告大慧恣所欲问我当为汝随所问说大慧白佛言世尊如来应供等正觉为作耶为不作耶为事耶为因耶为相耶为所相耶为说耶为所说耶为觉耶为所觉耶如是等辞句为异不异(流支实叉以事为果○新说云为异此等辞句有如来法身耶为不异此等辞句是如来法身耶)佛告大慧如来应供等正觉于如是等辞句非事非因所以者何俱有过故(若言如来法身是作是不作是果是因俱有过咎故佛遮彼过总言非也)大慧若如来是事者或作或无常无常故一切事应是如来我及诸佛皆所不欲(注云若言如来法身是果事者即同作法无常过若同无常者一切世间果事悉应是如来故流支云不许此法)若非所作者无所得故方便则空同于兔角槃大之子以无所有故(实叉云若非作法则无体性所修方便悉空无益同于兔角石女之子非作因成故)大慧若无事无因者则非有非无若非有非无则出于四句四句者是世间言说若出四句者则不堕四句不堕四句故智者所取一切如来句义亦如是慧者当知(谓如来法身句义也)如我所说一切法无我当知此义无我性是无我一切法有自性无他性如牛马(实叉云大慧如我所说诸法无我以诸法中无有我性故说无我非是无有诸法自性如来句义应知亦然○新说云此引昔权以明今实也我常方便说一切法无有我性故说无我非是无有阴界入法之自性也欲比法身与阴界入合无有阴界入生死自性非无法身常住自性故云如来句义应知亦然)大慧譬如非牛马性非马牛性其实非有非无彼非无自性如是大慧一切诸法非无自相有自相但非无我愚夫之所能知以妄想故如是一切法空无生无自性当如是知(实叉云譬如牛无马性马无牛性非无自性一切诸法亦复如是无有自相而非有即有非诸愚夫之所能知何故不知以分别故一切法空一切法无生一切法无自性悉亦如是○新说云马体上不得说牛性是有是无然非无马体自性也以况法身与阴界入诸法合法身上不得说阴界入性是有是无然非无法身自性云云○有自相明有法身常住自相无我谓声闻愚夫谓外道真实法身自相非声闻外道能知者为有妄想分别故也惟如来法身有一切法空一切法无生一切法无自性应当如是知)如来如是与阴非异非不异(苏杨二本以如来如是作如是如来○注云言法身与阴离一异也)若不异阴者应是无常若异者方便则空若二者应有异如牛角相似故不异长短差别故有异一切法亦如是(注云若言法身与阴一者应是无常若言法身与阴异者则同于虚空无有益物方便若言法身与阴二者应有异相如牛二角相似不得言异二角长短不同黑白差别不得言不异故流支云如是一切诸法应无异相而有异相)大慧如牛右角异左角左角异右角如是长短种种色各各异大慧如来于阴界入非异非不异(流支云如来法身之相于五阴中不可说一不可说异)如是如来解脱非异非不异(流支云于解脱中不可说一不可说异○新说云上明如来法身与阴界入系缚诸法离异不异此又明与出世解脱法离异不异也)如是如来以解脱名说(流支云如是依解脱故说名如来法身之相)若如来异解脱者应色相成色相成故应无常若不异者修行者得相应无分别而修行者见分别是故非异非不异如是智及尔焰非异非不异(流支云大慧若如来法身异解脱者则同色相则是无常若如来法身不异解脱者则无能证所证差别大慧而修行者则见能证及于所证是故非一大慧如是智于所知境界非一非异)大慧智及尔𦦨非异非不异者(自此下明如来真实法身也智者法身也所知者阴界入也)非常非无常非作非所作非有为非无为非觉非所觉非相非所相非阴非异阴非说非所说非一非异非俱非不俱非一非异非俱非不俱故悉离一切量(注云见闻觉识名为量)离一切量则无言说无言说则无生无生则无灭无灭则寂灭寂灭则自性涅槃自性涅槃则无事无因无事无因则无攀缘无攀缘则出过一切虚伪出过一切虚伪则是如来如来则是三藐三佛陀大慧是名三藐三佛陀佛陀(三藐三佛陀见上注佛陀者大论云秦言知者知过去未来现在众生非众生数有常无常等一切诸法故名佛陀后汉郊祀志云汉言觉也佛地论云具一切智一切种智离烦恼障及所知障于一切法一切种相能自开觉亦能开觉一切有情故名为佛今云是名三藐三佛陀佛陀者下佛陀二字乃彰其能觉之义具正遍知觉也)大慧三藐三佛陀佛陀者离一切根量(蹑前重释结酬所问明如来法身正遍知觉者永离一切诸根境界不可以识情虚妄测度)尔时世尊欲重宣此义而说偈言。

　　悉离诸根量无事亦无因已离觉所觉亦离相所相(自此七偈颂法身离念超过二见此总明悉离也)阴缘等正觉一异莫能见若无有见者云何而分别(若五阴诸缘与正觉既无一异可见云何更有妄想分别)非作非不作非事亦非因非阴非在阴亦非有余杂(言法身离如是等法过咎也)亦非有诸性如彼妄想见当知亦非无此法法亦尔以有故有无以无故有有若无不应受若有不应想(实叉云无既不可取有亦不应说○有无因相待而生有无既离受想则空)或于我非我言说量留连沉溺于二边自坏坏世间(言愚夫不知如来法身体离有无计著于我非我等言说量溺于一切二边过患则自坏坏他流转生死)解脱一切过正观察我通是名为正观不毁大导师(言离有无一切过患则能正见如来法身自通不毁导师所说法要)。

　　尔时大慧菩萨复白佛言世尊如世尊说修多罗摄受不生不灭又世尊说不生不灭是如来异名云何世尊为无性故说不生不灭为是如来异名(大慧因上言如来法身无有生灭又如佛昔修多罗中分别摄取不生不灭说此即是如来异名然不生不灭此则无性云何说为如来异名故大慧举此二教相违以请如来会通为是无性为是如来异名)佛告大慧我说一切法不生不灭有无品不现(一切法生则堕有灭则堕无不生不灭则超有无品类故曰不现)大慧白佛言世尊若一切法不生者则摄受法不可得一切法不生故若名字中有法者惟愿为说(大慧于此起有无之疑且曰若一切法不生摄受法不可得者是一切法不生故若于不生名字中有不生法者冀佛为说)佛告大慧善哉善哉谛听谛听善思念之吾当为汝分别解说大慧白佛言唯然受教佛告大慧我说如来非无性亦非不生不灭摄一切法亦不待缘故不生不灭亦非无义(如来非无性者谓非无性亦非不生不灭故摄生灭一切法亦不待生灭因缘故不生不灭然亦非无于义)大慧我说意生法身如来名号彼不生者一切外道声闻缘觉七住菩萨非其境界大慧彼不生即如来异名(佛说不生不灭即是如来意生法身别异之名也凡愚外道昧劣二乘七地菩萨心量未灭非其境界是皆不能了耳)大慧譬如因陀罗释迦不兰陀罗(或云释迦提婆因陀罗又云富兰陀及憍尸迦皆帝释异名)如是等诸物一一各有多名亦非多名而有多性亦非无自性(实叉云譬如帝释地及虚空乃至手足随一一物各有多名非以名多而有多体亦非无体○如来虽有众多名字然无异体故举帝释虽有多名其体是一然非因多名而有多体非因多体而有多性况亦非无自性)如是大慧我于此娑呵世界有三阿僧祇百千名号(娑呵旧曰娑婆亦曰索诃此云能忍阿僧祇此云无数)愚夫悉闻各说我名而不解我如来异名(实叉云诸凡愚人虽闻虽说而不知是如来异名)大慧或有众生知我如来者有知一切智者有知佛者有知救世者有知自觉者有知导师者有知广导者有知一切导者有知仙人者有知梵者有知毗纽者有知自在者有知胜者有知迦毗罗者有知真实边者有知月者有知日者有知主者有知无生者有知无灭者有知空者有知如如者有知谛者有知实际者有知法性者有知涅槃者有知常者有知平等者有知不二者有知无相者有知解脱者有知道者有知意生者大慧如是等三阿僧祇百千名号不增不减此及余世界皆悉知我如水中月不出不入(如上略举或有知者三十三种名以例多数也毗纽此云大力迦毗罗城名以佛生彼城因名迦毗罗仙如是等满三无数百千名号称谓不同然其体唯一无有增减此方余界有利根者能知如来法身随众生心现实无去来譬如皎月影现众水何有出入哉)彼诸愚夫不能知我堕二边故然悉恭敬供养于我而不善解知辞句义趣不分别名不解自通计着种种言说章句于不生不灭作无性想不知如来名号差别(言彼愚夫不知如来真实法身无有出入堕二边见虽亦恭敬供养然不了名字句义不能分别百千名号不出一法身不解法身自通但执着言教而谓不生不灭是无体性不明是佛随众生心现种种名字)如因陀罗释迦不兰陀罗不解自通会归终极于一切法随说计着(终极之旨不善会归故于一切诸法随言说而计着)大慧彼诸痴人作如是言义如言说义说无异所以者何谓义无身故言说之外更无余义唯止言说(彼诸愚痴谓义如言说即言说是义而体性亦无义止言说而已)大慧彼恶烧智不知言说自性不知言说生灭义不生灭大慧一切言说堕于文字义则不堕离性非性故无受生亦无身(实叉云离有离无故无生无体故○新说云明一切语言堕于名字而真实义不堕名字以离有无无受生无身相是故不堕)大慧如来不说堕文字法文字有无不可得故除不堕文字(实叉云唯除不堕于文字者○新说云如来应机所说诸法虽盈龙宫遍法界其实不堕文字言说文字言说本性离故唯除方便正显实义不堕名教者是达如来说法之微旨也)大慧若有说言如来说堕文字法者此则妄说法离文字故是故大慧我等诸佛及诸菩萨不说一字不答一字所以者何法离文字故非不饶益义说言说者众生妄想故(法虽离文字相非不有饶益之义而所说言说为破众生妄想故也)大慧若不说一切法者教法则坏教法坏者则无诸佛菩萨缘觉声闻若无者谁说为谁(言无诸佛菩萨声闻缘觉谁为说法者复为谁说法)是故大慧菩萨摩诃萨莫着言说随宜方便广说经法以众生希望烦恼不一故我及诸佛为彼种种异解众生而说诸法令离心意意识故不为得自觉圣智处(虽今说一切法然不可著于言说为法离言说相也但以众生贪求烦恼不一故为随宜说法明方便言教是诸如来随众生心欲解不同而为开演令离妄识生灭不为得自觉圣智处者说也)大慧于一切法无所有觉自心现量离二妄想诸菩萨摩诃萨依于义不依文字若善男子善女人依文字者自坏第一义亦不能觉他堕恶见相续而为众说不善了知一切法一切地一切相亦不知章句(此示菩萨应依实义莫随言说若依文字者损坏自他不得明悟)若善一切法一切地一切相通达章句具足性义彼则能以正无相乐而自娱乐平等大乘建立众生(实叉云亦能令他安住大乘○此言善了如实法性义者有如上益)大慧摄受大乘者则摄受诸佛菩萨缘觉声闻摄受诸佛菩萨缘觉声闻者则摄受一切众生摄受一切众生者则摄受正法摄受正法者则佛种不断佛种不断者则能了知得殊胜入处(即自觉圣智所证处也)知得殊胜入处菩萨摩诃萨常得化生建立大乘十自在力现众色像通达众生形类希望烦恼诸相如实说法如实者不异(实叉云无异无别)如实者不来不去相一切虚伪息是名如实大慧善男子善女人不应摄受随说计着真实者离文字故(此明菩萨知得殊胜入处已欲令众生安住大乘以十自在力现众色像随其所宣说如实法如实法者无异无别不来不去一切戏论虚伪悉皆息灭劝令不应如言执著于义以真实法离文字故○十自在力一是处非处力二业力三定力四根力五欲力六性力七至处道力八宿命力九天眼力十漏尽力)大慧如为愚夫以指指物愚夫观指不得实义如是愚夫随言说指摄受计着至竟不舍终不能得离言说指第一实义(愚夫计着言说至竟不舍如人以指指物示人彼人但观于指不观于物如来亦复如是以言说方便之指指第一真实之义示于愚夫彼愚但观言说之指不观真实之义故曰终不能得离言说指第一实义也下正举喻明之)大慧譬如婴儿应食熟食不应食生若食生者则令发狂不知次第方便熟故大慧如是不生不灭不方便修则为不善(实叉云譬如婴儿应食熟食有人不解成熟方便而食生者则发狂乱不生不灭亦复如是不方便修则为不善)是故应当善修方便莫随言说如视指端是故大慧于真实义当方便修真实义者微妙寂静是涅槃因言说者妄想合妄想者集生死大慧真实义者从多闻者得大慧多闻者谓善于义非善言说善义者不随一切外道经论身自不随亦不令他随是则名曰大德多闻是故欲求义者当亲近多闻所谓善义与此相违计着言说应当远离(新说云此明由悟真实义故离诸妄想散乱而得涅槃也真实义者从多闻者得多闻者谓善思修随顺于义非独善言说也不令自他堕外道恶见名曰多闻是故欲求实义者当亲近与义相违者慎勿近之)。

　　尔时大慧菩萨复承佛威神而白佛言世尊世尊显示不生不灭无有奇特所以者何一切外道因亦不生不灭世尊亦说虚空非数缘灭及涅槃界不生不灭(因上佛说不生不灭之义大慧谓外道亦说诸因不生不灭故曰无有奇特与世尊说三无为法不生不灭无有异也)世尊外道说因生诸世间世尊亦说无明爱业妄想为缘生诸世间彼因此缘名差别耳外物因缘亦如是世尊与外道论无有差别(自白佛言下大慧意谓一切外道说诸因为不生不灭世尊亦说三无为法为不生不灭又诸外道说依诸因故生诸世间而世尊亦说无明等为缘生诸世间又外道说依外物因缘而生诸法世尊亦尔故疑世尊所说与外道言论无有差别也)微尘胜妙自在众生主等如是九物不生不灭世尊亦说一切性不生不灭有无不可得(新说云此出外道不生灭义九物体也一时二方三虚空四微尘五四大种六大梵天七胜妙天八大自在天九众生主谓诸外道计此九物不生不灭能与生死诸法作因通名作者与佛大乘说一切性本非生灭若有若无悉不可得亦无异○自在即大自在天众生主即世界主也)外道亦说四大不坏自性不生不灭四大常是四大乃至周流诸趣不舍自性世尊所说亦复如是是故我言无有奇特惟愿世尊为说差别所以奇特胜诸外道若无差别者一切外道皆亦是佛以不生不灭故而世尊说一世界中多佛出世者无有是处如向所说一世界中应有多佛无差别故(大慧意谓世尊所说之法与外道所说无有差别故指外道亦皆是佛又谓世尊当说一世界中无有多佛出世若向所说法果与外道无别则一世界中应有多佛出世无有差别)佛告大慧我说不生不灭不同外道不生不灭所以者何彼诸外道有性自性得不生不变相(谓计诸法性实有自性得不生不灭之相变即灭也)我不如是堕有无品大慧我者离有无品离生灭非性非无性如种种幻梦现故非无性云何无性谓色无自性相摄受现不现故摄不摄故(杨云色本无自性但人摄受与不摄受现与不现乃有或有或无之见)以是故一切性无性非无性但觉自心现量妄想不生安隐快乐世事永息愚痴凡夫妄想作事非诸圣贤(计有无生灭是愚夫妄想所作之事也)不实妄想如揵闼婆城及幻化人(上举喻明不实妄想下释喻合法)大慧如揵闼婆城及幻化人种种众生商贾出入愚夫妄想谓真出入而实无有出者入者但彼妄想故如是大慧愚痴凡夫起不生不灭惑彼亦无有有为无为如幻人生其实无有若生若灭性无性无所有故一切法亦如是离于生灭愚痴凡夫堕不如实起生灭妄想非诸圣贤(谓愚痴凡夫不解不生不灭如实之理妄起生灭不生灭之惑当知有为无为若生若灭性有性无无所有故一切诸法离生灭凡夫妄想起诸异见非圣贤也)不如实者不尔如性自性妄想亦不异若异妄想者计着一切性自性不见寂静不见寂静者终不离妄想(不如实者不尔谓凡夫堕不如实非实有所堕如性自性有实性相与生灭妄想虚伪不实亦无有异若以一切性自性有实性相异于生灭妄想虚伪者反执一切性自性有实性相不见本来寂静义故不见本来寂静义者则成有相终不离妄想分别故下文云云)是故大慧无相见胜非相见相见者受生因故不胜(计有性相得不生不灭者是受生因)大慧无相者妄想不生不起不灭我说涅槃大慧涅槃者如真实义见离先妄想心心数法(义见第三卷)逮得如来自觉圣智我说是涅槃尔时世尊欲重宣此义而说偈言。

　　灭除彼生论(实义云为除有生执)建立不生义我说如是法愚夫不能知一切法不生无性无所有(颂上性无性无所有故)揵闼婆幻梦有性者无因不生无自性何因空当说(言诸法之性虽有而无因所以不生者为无自性何因无自性以诸法空故当如是说)以离于和合觉知性不现是故空不生我说无自性(觉知之性随诸法因缘和合而现若离和合缘此觉知性自然不现故法空不生说无自性也)谓一一和合性现而非有分析无和合非如外道见梦幻及垂发野马揵闼婆世间种种事无因而相现(缘生之法谓从众缘和合而有故无自性虽现而非实既无和合即无生非如外道计有和合生也梦幻垂发等喻世间诸事妄现其相初无有因野马即阳焰游气)折伏有因论申畅无生义申畅无生者法流永不断炽然无因论恐怖诸外道(邪论既破正法流行则此无因世出世论炽然如大火聚于是诸外道辈望风而震［摄］如来说法多以火聚为喻)。

　　尔时大慧以偈问曰(自此下四节问答流支实叉通为一偈)。

　　云何何所因(注云佛问外道言汝生法云何生为从有因生为从无因生答言从有因生既从有因生即问何所因答言从微尘世性四大等因生)彼以何故生(注云又问彼四大等复以何故生答言四大等无因生)于何处和合而作无因论(注云佛言若四大等无因无因则无法无法则无处无处则无和合无和合则无生何得立四大等无因生诸世间论○大慧举世尊与外道问答成偈为反质问也)。

　　尔时世尊复以偈答。

　　观察有为法非无因有因彼生灭论者所见从是灭(佛言应观有为一切诸法非无因生非有因生故说无生则外道生灭所见之论自此毁灭矣已上破外道计从因生)。

　　尔时大慧说偈问曰。

　　云何为无生为是无性耶为顾视诸缘有法名无生名不应无义惟为分别说(大慧问无生为诸法无性名无生耶为顾待诸缘名无生耶为诸法有性名无生耶既有无生名不应无此无生义惟愿如来为分别说)。

　　尔时世尊复以偈答。

　　非无性无生亦非顾诸缘非有性而名名亦非无义一切诸外道声闻及缘觉七住非境界是名无生相(如来答大慧所问非诸法无性得名无生非别有生性顾待诸缘得名无生非诸法有性得名无生既有无生名非无无生义此是意生法身名作无生外道二乘七地菩萨非其境界)远离诸因缘亦离一切事唯有微心住想所想俱离其身随转变我说是无生(唯有微心住言唯有离有无微妙寂静心湛然常住离想所想则意生身随机示现无有障碍故说是无生也)无外性无性亦无心摄受断除一切见我说是无生如是无自性空等应分别非空故说空无生故说空(如是无生无自性空与因缘等法应当分别然非如太虚断灭空等故说空谓法身无生故说空○注云已上说如来意生法身以为无生)因缘数和合则有生有灭离诸因缘数无别有生灭(注云但有十二因缘数转变故说名生灭离此数外更无有生法也)舍离因缘数更无有异性若言一异者是外道妄想有无性不生非有亦非无除其数转变是悉不可得(若离妄缘更无异生性除十二数转变则生性有无等四句悉不可得)但有诸俗数展转为钩锁离彼因缘锁生义不可得(诸俗数谓因缘十二支○新说云凡夫不能了诸妄缘是故长劫为之钩锁连环不断故目因缘为钩锁若离妄缘无别生法)生无性不起离诸外道过但说缘钩锁凡愚不能了(缘生无自性故生而不生起即生义故实叉云生无故不生不生故离外道生法之过我但说因缘为钩锁而愚夫不能了知缘中无生也)若离缘钩锁别有生性者是则无因论破坏钩锁义(谓因缘之外别更有生性是则无因成外道论破坏佛所说因缘义也余义下文明之)如灯显众像钩锁现若然是则离钩锁别更有诸性(实叉作诸法○注云此一行偈是外道立生性是先有要待因缘生譬如众像是先有要待灯照始得见故言钩锁现若然钩锁者因缘也言因缘现生法亦如灯光现众像佛言若如此论者是则离因缘外别更有生性也)无性无有生如虚空自性(实叉云无生则无性体性如虚空)若离于钩锁慧无所分别(离因缘则无生法慧何所施)复有余无生贤圣所得法彼生无生者是则无生忍(余无生指二乘等彼生谓四相生言二乘等于彼生住异灭当体即空此无生即是无生法忍也)若使诸世间观察钩锁者一切离钩锁从是得三昧(若使诸世间人观察钩锁义者了知一切诸法本离钩锁从此得解脱三昧)痴爱诸业等是则内钩锁(注云成内身因缘○新说云此言无明与爱业者于十二有支因缘中略举其三也若具言之即无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼此明三世妄因果法谓过去有二支因一无明二行现在有五支果一识二名色三六入四触五受现在有三支因一爱二取三有未来有二支果一生二老死言一切众生无始以来皆为无明十二因缘长劫钩锁往来三界牢狱之中无有出离智者了悟修道断除即得解脱故云无明灭则行灭乃至生灭即老死灭当知灭妄因缘故须修道问云何修道答推求十二因缘根本乃是无明因无明故起烦恼业因业故起果报而有诸苦皆因无明为根本如人伐树须先断其根问无明何者是答不觉心是以不觉故妄起分别心外见法谓有谓无谓是谓非谓得谓失受诸果报身心等苦皆由无明我今欲断无明先须自觉心源随心所起一切妄想皆从不觉心生须知自心之性本无生灭亦无来去何以得知一切妄念忽然而起觉即不生云何名觉如贪嗔痴起时还以自心观察推求此贪嗔痴有何形状为青黄为赤白为未来为过去为现在为在内外中间推求贪嗔痴都无形状若本来是有今日觉时亦应可见今觉既无故知由不觉故忽然妄起觉即不生故觉是无明对治此现在无明不可得以无无明故一切妄想烦恼不生烦恼不生故业不生业不生故无过去二因无二因故现在五果不生五果不生故爱取有三因不生现在三因无故未来二果报不生名断十二因缘钩锁此十二因缘无处名为涅槃此自觉圣智名为菩提依此十二因缘观察修行者通有三类上智观者得佛菩提中智观者得缘觉菩提下智观者得声闻菩提故肇论云三乘观法无异但心有大小为差耳○痴即无明)钻燧泥团轮种子等名外(钻燧得火泥团成瓶种子生芽此三者成外物因缘也)若使有他性而从因缘生彼非钩锁义是则不成就(若使先有他性从因缘生者彼非因缘义则此义不成此明无有他性以待因缘而生也)若生无自性彼为谁钩锁展转相生故当知因缘义(若一切生法无自性者则彼因缘与谁为因缘此明因缘非无有性也以其展转相生故当知有因缘义无别有生性也)坚湿暖动法凡愚生妄想离数无异法是则说无性(坚湿暖动四大种性凡愚于此而生妄想种种计着故佛谓离彼因缘数外别无异法是以说四大无有自性)如医疗众病无有若干论以病差别故为设种种治我为彼众生破坏诸烦恼(实叉云灭除烦恼病)知其根优劣为彼说度门非烦恼根异而有种种法唯说一乘法是则为大乘(注云以人异故说异非法性有二以病别治殊非真如有别故言唯说一乘法是则为大乘)。

　　尔时大慧菩萨摩诃萨复白佛言世尊一切外道皆起无常妄想世尊亦说一切行无常是生灭法此义云何为邪为正为有几种无常(新说云因上愚痴凡夫堕不如实起生灭妄想非诸圣贤谓外道凡夫不得如实而起无常生灭妄见故说无常圣贤得如实理应不起无常生灭妄见世尊何故亦言诸行无常是生灭法未知此说孰为邪正所言无常复有几种耶)佛告大慧一切外道有七种无常非我法也何等为七彼有说言作已而舍是名无常(新说云有外道说四大种性无始造作色等诸法作已而舍即计所作法是其无常)有说形处坏是名无常(注云谓六道形相变坏无常四大是常)有说即色是无常(注云计色坏故无常)有说色转变中间是名无常无间自之散坏如乳酪等转变中间不可见无常毁坏一切性转(计两色中间有无常法变一切性相续不断能令变异自然归灭如乳酪等两色中间有无常法不可见此之无常能转一切性)有说性无常(实叉以性作物下二性字同○注云言此性无常如杖瓦等能破诸物)有说性无性无常(注云性者造色性也无性者色坏也名此为无常)有说一切法不生无常入一切法(杨云以不生而复生一切法是以不生而入生也以不生而入生故云不生无常入一切法)大慧性无性无常者谓四大及所造自相坏四大自性不可得不生(此破第六性无性无常○新说云谓能造大种所造诸法虚妄不实其相灭坏大种自性不可得故本来无起无起故无灭何□能造所造实法言无常耶)彼不生无常者非常无常一切法有无不生分析乃至微尘不可见是不生义非生是名不生无常相若不觉此者堕一切外道生无常义(此破第七不生无常○注云佛言不生非是生法则无一切有无性不可说言常无常○谓法若是生可分析生法作微尘求生法不可得乃名作不生故不生非是生不得灭生名无常若灭生名无常者是名不生无常相若不觉此不生无常相者则堕外道生无常义)大慧性无常者是自心妄想非常无常性所以者何谓无常自性不坏大慧此是一切性无性无常事除无常无有能令一切法性无性者如杖瓦石破坏诸物(此破第五性无常○彼外道立无常自性无有坏灭能令一切诸法之性无性成无常事若除此无常自不坏性无有能坏灭诸法之性为无性者仍举喻如槌杖瓦石能坏于物而自不坏)现见各各不异是性无常事非作所作有差别此是无常此是事作所作无异者一切性常无因性(注云自此以下是佛破外道性无常也言现见性无常与所破事无有异体故云非作所作有差别作者性无常也所作者所破事也若有异体何不指订此是性无常此是所破事若性无常与所破事无异体者一切性常则无因性)大慧一切性无性有因非凡愚所知(新说云以外道计除性无常无有能令人天变化有无者是故佛言人天依正一切诸法生起灭坏实亦有因但非凡愚之所能了)非因不相似事生若生者一切性悉皆无常是不相似事作所作无有别异而悉见有异(上已破性无常能坏诸法此复破转计性无常能生诸法也佛谓一切生法如种粟得粟种豆得豆非因不相似事而生若因不相似事而生者如种粟得豆种豆得粟则诸法之性悉归无常矣是不相似事能作性无常所作一切事应无别异而世之所见诸法云何各各有异)若性无常者堕作因性相若堕者一切性不究竟(若计性无常为能坏诸法者堕作因性相既堕作因性相则一切法悉归无常故曰不究竟)一切性作因相堕者自无常应无常无常无常故一切性不无常应是常(实叉云若无常性是有法者应同所作自是无常自无常故所无常法皆应是常○新说云若计性无常性为能生因是有法者应同所作性不究竟自是无常也自无常故何能灭坏生起诸法所无常法皆应是常何以故既同所作而计常住自不灭坏故所作法皆是常也)若无常入一切性者应堕三世彼过去色与坏俱未来不生色不生故现在色与坏相俱色者四大积集差别四大及造色自性不坏离异不异故一切外道一切四大不坏(实叉云若无常性住诸法中应同诸法堕于三世与过去色同时已灭未来不生现在俱坏一切外道计四大种体性不坏色者即是大种差别大种造色离异不异故其自性亦不坏灭)一切三有四大及造色在所知有生灭(注云一切三界四大及造色在所有处皆知是无常也)离四大造色一切外道于何所思惟性无常(佛言离四大造色外更有何法名性无常)四大不生自性相不坏故(流支云外道说言诸大不生不灭以自体相常不灭故○已上破性无常竟)离始造无常者非四大复有异四大各各异相自相故非差别可得彼无差别斯等不更造三方便不作当知是无常(此破第一作已而舍无常○外道计非四大无常复有异四大而能始造即舍名为无常彼所计不出互自共三为能造如来即叠其所计大种异相自相共相破之谓自相则非差别可得无差别故不能独自造色异相则递有所违无自性故不能更互造色共相则本自乖离不能方便和合共造于色故曰斯等不更造二方便不作也既就破彼计所谓始造即舍无常者其相安在故复结破云当知是无常)彼形处坏无常者谓四大及造色不坏至竟不坏大慧竟者分析乃至微尘观察坏四大及造色形处异见长短不可得非四大四大不坏形处坏现堕在数论(此破第二形处坏无常○外道计能造所造色至竟不坏谓分析色乃至微尘但灭形状长短等见不灭能造所造色体非四大坏四大实不坏但形处变坏随现此见正堕僧佉论中)色即无常者谓色即是无常彼则形处无常非四大若四大无常者非俗数言说世俗言说非性者则堕世论见一切性但有言说不见自相生(此破第三即色无常○外道计造色即是无常如来谓彼所计如前形处无常非四大无常若四大无常者非俗数言说可到而世俗言说造色非性则堕世论世论由彼妄见一切诸法之性但有言说不见自相所生故)转变无常者谓色异性现非四大如金作庄严具转变现非金性坏但庄严具处所坏如是余性转变等亦如是(实叉云转变无常者谓色体变非诸大种譬如以金作庄严具严具有变而金无改此亦如是○此破第四色转变中间无常○新说云计色质变异名无常非大种体名无常也故举金作严具喻之严具有变异名无当而金无改非无常也)如是等种种外道无常见妄想(注云总结上外道七种无常)火烧四大时自相不烧各各自相相坏者四大造色应断(新说云外道谓火烧四大时而不能烧诸大自相言若能烧者能造所造后应断灭以见不断故计大种性常)大慧我法起非常非无常所以者何谓外性不决定故(佛言我说诸法所起以外性虚妄有无不决定故非常无常)唯说三有微心(实叉云三界唯心故○三界内外无有一法不从微妙真实心生)不说种种相有生有灭四大合会差别四大及造色故妄想二种事摄所摄知二种妄想离外性无性二种见(实叉云不说诸相故大种性处种种差别不生不灭故非能造所造故能取所取二种体性一切皆从分别起故如实而知二取性故)觉自心现量妄想者思想作行生非不作行离心性无性妄想世间出世间出世间上上一切法非常非无常(觉自心现量者谓妄想从思想作行而生非不思想作行既知妄想生处离心分别性有性无妄想善解世间出世间出世间上上一切法非常无常)不觉自心现量堕二边恶见相续一切外道不觉自妄想此凡夫无有根本谓世间出世间出世间上上从说妄想生非凡愚所觉(以不觉自心现量堕二边恶见相续不断依自妄想而计言说此凡夫外道无有根本智慧唯执言说妄想不知如来所说世出世法从彼言说妄想而生故此三法非凡愚所能觉了)尔时世尊欲重宣此义而说偈言。

　　远离于始造及与形处异性与色无常外道愚妄想(新说云言七种无常是诸外道妄想分别)诸性无有坏大大自性住外道无常想没在种种见(是法住法位世间相常住故诸法之性无生亦无有坏而四大之大常住外道不了计大种是常造色是无常故言外道无常想没在种种见)彼诸外道等无若生若灭大大性自常何谓无常想一切唯心量二种心流转摄受及所摄无有我我所(牒外道计四大常是生造色无常是灭佛谓无如是若生若灭之法既云四大性常不坏灭何于造色作无常想故知一切唯是心量妄想二种事及心见流转而能摄所摄二种体性亦无有我我所也)梵天为树根技条普周遍如是我所说唯是彼心量(外道言梵天造作众生分布周遍六道佛言我所说外道如是计着皆是彼妄想心量)。

　　尔时大慧菩萨复白佛言世尊惟愿为说一切菩萨声闻缘觉灭正受次第相续若善于灭正受次第相续相者我及余菩萨终不妄舍灭正受乐门不堕一切声闻缘觉外道愚痴(流支以灭正受为入灭尽定○新说云因上言世间出世间及出世间上上诸法即有菩萨声闻缘觉断世间生死入出世间灭尽正受及得诸地次第相续相故大慧举灭尽正受乐门及地次第相续相请问如来欲显三乘圣凡优劣令修圣行证佛果海不堕权乘及诸邪见)。

　　佛告大慧谛听谛听善思念之当为汝说大慧白佛言世尊惟愿为说佛告大慧六地菩萨摩诃萨及声闻缘觉入灭正受(注云言从初地至六地菩萨及声闻缘觉同断三界烦恼患心劳虑永灭心入正受也)第七地菩萨摩诃萨念念正受离一切性自性相正受非声闻缘觉诸声闻缘觉堕有行觉摄所摄相灭正受(流支云大慧诸菩萨摩诃萨于七地中念念入灭尽定以诸菩萨悉能远离一切诸法有无相故大慧声闻辟支佛不能念念入灭尽定以声闻辟支佛缘有为行入灭尽定堕在可取能取境界○注云言七地离妄想三界生死性相正受不同二乘断三界生死入正受)是故七地非念正受(流支云是故声闻辟支佛不能入七地中念念灭尽定)得一切法无差别相非分得种种相性(杨云未得一切法无差别故曰非分以见诸法种种异相故)觉一切法善不善性相正受是故七地无善念正受(流支云以觉诸法种种异相有法无法善不善法同相异相而入灭尽定是故声闻辟支佛不能入七地中念念灭尽定以无善巧方便智故)大慧八地菩萨及声闻缘觉心意意识妄想相灭(新说云八地菩萨无功用道常在三昧无出入相而同声闻缘觉涅槃灭妄想心识也)初地乃至七地菩萨摩诃萨观三界心意意识量离我我所自妄想修堕外性种种相(杨云七地菩萨观三界心意意识其本离我我所唯是自心妄想不善修习乃堕外性种种诸相此谓自七地堕外道邪径者)愚夫二种自心摄所摄向无知不觉无始过恶虚伪习气所熏(二种自心谓外道于有无二边摄所摄计着一向无知不觉无始过恶虚伪习气所熏如铁孕垢而自毁伤)大慧八地菩萨摩诃萨声闻缘觉涅槃菩萨者三昧觉所持是故三昧乐不般涅槃若不持者如来地不满足弃舍一切有为众生事故佛种则应断(涅槃虽同证入有异菩萨以无生三昧自觉力所持故于三昧门乐不般涅槃若不以无生三昧觉力所持即同二乘入般涅槃不能满足如来之地亦舍度一切众生之事如来种性亦应断绝)诸佛世尊为示如来不可思议无量功德声闻缘觉三昧门得乐所牵故作涅槃想(实叉云是故诸佛为说如来不可思议诸大功德令其究竟不入涅槃声闻缘觉着三昧乐是故于中生涅槃想○新说云谓声闻缘觉是昔菩萨退菩提愿者彼定性趣寂二乘尚不能知初地之法况能分同八地菩萨得无生法忍耶)大慧我分部七地善修心意意识相善修我我所摄受人法无我生灭自共相善四无碍决定力三昧门地次第相续入道品法(如来分部七地行相为令众生善修心意意识我我所摄受得人法二空无生灭自共相善解四无碍辩决定力三昧门以至渐升诸地入菩提分法言四无碍辩者即法义辞及乐说)不令菩萨摩诃萨不觉自共相不善七地堕外道邪径故立地次第(谓不令者如来唯恐诸菩萨等不能觉五阴自共相虚假非实不善七地行相堕前自妄想修外道邪径故立地相之阶级也)大慧彼实无有若生若灭除自心现量(杨云诸地次第皆是自心所现其实无有若生若灭如来于此但指唯心而一切生灭顿了)所谓地次第相续及三界种种行愚夫所不觉愚夫所不觉者谓我及诸佛说地次第相续及说三界种种行(杨云世尊及诸佛以对治众生病故说有诸地次第及三界种种行相愚夫不觉而有执着殊不知佛所说法未尝说也)。

　　复次大慧声闻缘觉第八菩萨地灭三昧门乐醉所醉不善自心现量自共相习气所障堕人法无我法摄受见妄想涅槃想非寂灭智慧觉(谓声闻缘觉于第八地中味着入灭三昧为彼所醉不达自共相是自心所现以习气障蔽堕二无我法摄受见故起妄想涅槃之想非究竟寂灭智慧觉也)大慧菩萨者见灭三昧门乐本愿哀愍大悲成就知分别十无尽句不妄想涅槃想彼已涅槃妄想不生故离摄所摄妄想觉了自心现量一切诸法妄想不生不堕心意意识外性自性相计着妄想非佛法因不生随智慧生得如来自觉地(八地菩萨虽见灭三昧门乐为本愿哀愍大悲成就满十大愿度脱众生不起妄想涅槃之想彼已于涅槃妄想不生故离摄所摄妄想则能觉了自心现量等非佛法正因不生唯随智慧而生如果故得入如来自觉地也)如人梦中方便度水未度而觉觉已思惟为正为邪非正非邪余无始见闻觉识因想种种习气种种形处随有无想心意意识梦现(流支云如人睡梦渡大海水起大方便欲渡自身未渡中间忽然便寤作是思惟此为是实为是虚妄彼复思惟如是之相非实非虚唯是我本虚妄分别不实境界熏习因故见种种色形相颠倒不离有无意识熏习于梦中见○注云觉竟无水船筏非正梦时见水船筏非邪以譬得八地觉己本无生死故道品功德非正七地未觉妄见生死故道品功德非邪但是无始见闻觉知熏习因故心意识妄想梦现)大慧如是菩萨摩诃萨于第八菩萨地见妄想生从初地转进至第七地见一切法如幻等方便度摄所摄心妄想行已作佛法方便未得者令得(谓第八地菩萨见一切法如幻等方便超能所取心妄想行已离诸功用于佛法善巧方便无作而作令未得者亦得此如幻三昧)大慧此是菩萨涅槃方便不坏离心意意识得无生法忍(见法如幻等已即证无功用行是名菩萨所得涅槃不坏方便之相故能离心意意识得无生忍)大慧于第一义无次第相续说无所有妄想寂灭法(新说云第一义中言思路绝唯自觉智所证相应不得说有十地对治次第相续相此则强名寂灭法也)尔时世尊欲重宣此义而说偈言。

　　心量无所有此住及佛地去来及现在三世诸佛说心量地第七无所有第八二地名为住佛地名最胜(新说云住亦地也言七地以还总名心量未灭八地已上名无所有十地已去方言佛也)自觉智及净此则是我地自在最胜处清净妙庄严照曜如盛火光明悉遍至炽𦦨不坏目(注云如毒龙放光即损人目如来光明不损人目)周轮化三有化现在三有或有先时化(佛之权实所化先后不同)于彼演说乘(流支云彼处说诸乘○如法华云为诸众生类分别说三乘)皆是如来地十地则为初初则为八地第九则为七七亦复为八第二为第三第四为第五第三为第六无所有何次(新说云如来方便随情说法即有诸乘第一义中何有次第故思益经云得诸法正性者不从一地至于一地是知以实映权方便相尽皆无所有)。

　　尔时大慧菩萨复白佛言世尊如来应供等正觉为常为无常(因上言去来及现在三世诸佛说若如来堕三世者则是无常故问如来应正等觉为常为无常耶)佛告大慧如来应供等正觉非常非无常谓二俱有过若常者有作主过常者一切外道说作者无所作是故如来常非常非作常有过故(杨云如来之常非无因而常亦非作主而常常与作常皆不免有过故)若如来无常者有作无常过阴所相相无性阴坏则应断而如来不断(言无常者则同世间有为有作无常等过五阴能相所相无性若阴实坏如来法身亦应断灭不断故不同作者无常)大慧一切所作皆无常如瓶衣等一切皆无常过一切智众具方便应无义以所作故一切所作皆应是如来无差别因性故是故大慧如来非常非无常(新说云若言如来是无常即同瓶衣一切作法无常过也所修正因福慧庄严皆空无益然佛如来功流万世而常存道通亿劫而弥固又一切世间有所作法皆应是如来以同是作因生故而言如来是常无常者有如上过)复次大慧如来非如虚空常如虚空常者自觉圣智众具无义过(流支云如来非常何以故虚空之性无修行诸功德故○谓所修功德悉空无义成断灭道)大慧譬如虚空非常非无常离常无常一异俱不俱常无常过故不可说是故如来非常(前云非如虚空常者谓具圣智故此云如虚空者谓如虚空之性无所变动非常非无常离常无常不堕一异俱不俱等一切诸过故不可说常无常也)复次大慧若如来无生常者如兔马等角以无生常故方便无义以无生常过故如来非常(若言如来是无生常者则如兔马等角本来不生若同兔马等角言常则无方便广大益物义以无生常有过故是故如来不同无生常也)复次大慧更有余事知如来常所以者何谓无间所得智常故如来常(注云言无间智所证常理是如来常○杨云此述如来实有常住之法而非世之所谓常无常者)大慧若如来出世若不出世法毕定住声闻缘觉诸佛如来无间住不住虚空亦非愚夫之所觉知(实叉云诸佛如来所证法性法住法位如来出世若不出世常［位］不易在于一切二乘外道所得法中非是空无然非凡愚之所能知○无间住谓二乘与如来所得智皆悉无间)大慧如来所得智是般若所熏非心意意识彼诸阴界入处所熏大慧一切三有皆是不实妄想所生如来不从不实虚妄想生大慧以二法故有常无常非不二不二者寂静一切法无二生相故(妄取生死故有常无常生死寂静即自性涅槃故非常非无常)是故如来应供等正觉非常非无常大慧乃至言说分别生则有常无常过分别觉灭者则离愚夫常无常见不寂静(分别觉觉想也觉想灭则离常无常不寂静见)慧者永离常无常非常无常熏(谓离常无常见非常无常见所能熏变故本来寂静)尔时世尊欲重宣此义而说偈言。

　　众具无义者生常无常过若无分别觉永离常无常(无众具方便益物义者则生起常无常一切诸过若灭觉想则永离常无常见)从其所立宗则有众杂义等观自心量言说不可得(外道立常无常为宗则有四句等众杂不正之义等观生死涅槃常无常皆是不实心置徒有言说悉不可得)。

　　尔时大慧菩萨复白佛言世尊惟愿世尊更为我说阴界入生灭彼无有我谁生谁灭愚夫者依于生灭不觉苦尽不识涅槃(因上如来非以心意意识彼诸阴界入处所熏又佛常说诸法无我故问惟愿为我说阴界入生灭之相彼阴界入中既无有我谁生谁灭而诸凡愚依于生灭不觉苦尽不证涅槃无生灭法若无有我谁知苦尽谁证涅槃耶)佛言善哉谛听当为汝说大慧白佛言唯然受教佛告大慧如来之藏是善不善因能遍兴造一切趣生譬如伎儿变现诸趣离我我所(新说云如来藏者自性清净心在缠之名也佛言阴界入中虽无我而有如来藏能受善不善因故能遍兴造六道生死法譬如伎儿依咒术故变起六道形色法无我我所凡夫依如来藏起六道生死无我我所亦如是)不觉彼故三缘和合方便而生外道不觉计著作者为无始虚伪恶习所熏名为识藏生无明住地与七识俱(谓二乘不觉如来藏无我故计根尘识三缘和合以为生因外道不觉如来藏无我故计神我等以为作者为无始恶习所熏名如来藏为识藏由此妄生无明住地与七识俱也)如海浪身常生不断离无常过离于我论自性无垢毕竟清净(如彼大海因风起浪水相波相相续不断以况如来藏海因无明风起七识浪生死相续不断亦尔然如来藏本来离无常过离神我论自性无垢毕竟清净)其余诸识有生有灭意意识等念念有七因不实妄想取诸境界种种形处计著名相不觉自心所现色相不觉苦乐不至解脱名相诸缠贪生生贪若因若攀缘(其余七识意意识等念念生灭因虚伪妄想摄取诸境种种形处执著名相不觉色等诸法是自心所现及不觉苦乐非涅槃因故不至解脱以缚于名相既从贪生复生于贪若因若缘妄想流转已上明如来藏与三界有漏善恶为因)彼诸受根灭次第不生余自心妄想不知苦乐入灭受想正受第四禅善真谛解脱修行者作解脱想(彼诸受根灭而识次第不生尚余自心妄想然忘苦乐入灭受想定得四禅四谛解脱行者至此多作究竟解脱之想法华云但尽生死名为解脱其实未得一切解脱也此明如来藏与出世间声闻缘觉无漏善法为因)不离不转名如来藏识藏七识流转不灭所以者何彼因攀缘诸识生故非声闻缘觉修行境界不觉无我自共相摄受生阴界入(实叉云而实未舍未转如来藏中藏识之名若无藏识七识则灭何以故因彼及所缘而得生故然非一切外道二乘诸修行者所知境界以彼唯了人无我性于蕴界处取于自相及共相故○识藏为识所依故名不觉无我不觉如来藏无我也)见如来藏五法自性人法无我则灭地次第相续转进余外道见不能倾动(注云若见如来藏五法三自性人法无我等对治法门则灭以见如来藏故复得入地转进至八地外道恶见不能倾动)是名住菩萨不动地得十三昧道门乐三昧觉所持观察不思议佛法自愿不受三昧门乐及实际(杨云以观察佛法自愿则能顾愍众生不滞空寂故于三昧门乐及实际皆不受)向自觉圣趣不共一切声闻缘觉及诸外道所修行道得十贤圣种性道及身智意生离三昧行是故大慧菩萨摩诃萨欲求胜进者当净如来藏及识藏名(向自觉圣趣则不共余乘而证十地圣人之道及身智俱如意生离于功用诸三昧行是故菩萨欲求胜妙进趣者当净妄习谢藏之名无如二乘但断分段生死便谓真解脱也)大慧若无识藏名如来藏者则无生灭大慧然诸凡圣悉有生灭修行者自觉圣趣现法乐住不舍方便(若无妄习识藏之名则清净如来藏有何生灭然诸圣无生灭性非同木石之无性也是故修行者虽得自觉圣智法乐现前而不舍方便胜进于佛地故亦有生灭)大慧此如来藏识藏一切声闻缘觉心想所见虽自性清净客尘所覆故犹见不净非诸如来大慧如来者现前境界犹如掌中视阿摩勒果(外道妄觉二乘偏觉故所见不净菩萨分觉虽胜亦未究竟唯如来现前境界视如来藏如观掌中之果皎然明白)大慧我于此义以神力建立令胜鬘夫人及利智满足诸菩萨等宣扬演说如来藏及识藏名七识俱生声闻计着见人法无我(流支云为诸声闻辟支佛等示法无我○实叉云令诸声闻见法无我○此经谓二乘于人无我处计着不舍故令离计着得法无我也)故胜鬘夫人承佛威神说如来境界非声闻缘觉及外道境界如来藏识藏唯佛及余利智依义菩萨智慧境界是故汝及余菩萨摩诃萨于如来藏识藏当勤修学莫但闻觉作知足想(新说云言如来藏识藏是佛境界非诸二乘外道所行之处当勤观察三慧备修勿得守闻便生足想)尔时世尊欲重宣此义而说偈言。

　　甚深如来藏而与七识俱二种摄受生智者则远离(谓七识以若因若攀缘二种摄受而生)如镜像现心无始习所熏如实观察者诸事悉无事(实义云境相悉无有○注云如镜因前境故有像现以譬如来藏心镜因七转识无始妄习熏故有三界依正妄法现如实观者一切悉无耳)如愚见指月观指不观月计著名字者不见我真实(新说云智者见指必知有月愚夫反是故但观文字之指不得真实法也)心为工伎儿意如和伎者五识为伴侣妄想观伎众(新说云言如来藏识藏受熏持种变起根身器界如工伎儿染污末那执我法故如和伎者前五转识取尘相资譬之伴侣第六意识虚妄了别类彼观人)。

　　尔时大慧菩萨白佛言世尊惟愿为说五法自性识二种无我究竟分别相我及余菩萨摩诃萨于一切地次第相续分别此法入一切佛法入一切佛法者乃至如来自觉地(流支云乃至能入如来自身内证智地○注云因上见如来藏五法自性人法无我对治法门则灭故举五法自性识二种无我以请问)佛告大慧谛听谛听善思念之大慧白佛言唯然受教佛告大慧五法自性识二种无我分别趣相者谓名相妄想正智如如若修行者修行入如来自觉圣趣离于断常有无等见现法乐正受住现在前(杨云谓修行者若观察此法入于如来自觉境界则得现法乐正受常现在前未尝间昧所谓犹如如掌中视阿摩勒果)大慧不觉彼五法自性识二无我自心现外性凡夫妄想非诸圣贤(实叉云大慧凡愚不了五法自性诸识无我于心所现见有外物而起分别非诸圣人)大慧白佛言世尊云何愚夫妄想生非诸圣贤佛告大慧愚夫计着俗数名相随心流散流散已种种相像貌堕我我所见希望计着妙色计着已无知覆障故生染着染着已贪恚痴所生业积集积集已妄想自缠如蚕作茧堕生死海诸趣旷野如汲井轮以愚痴故不能知如幻野马水月自性离我我所(流支云佛告大慧一切凡夫执著名相随顺生法随顺生法已见种种相堕我我所邪见心中执着具足一切法相执着已入于无明黑暗障处入障处已起于贪心起贪心已而能造作贪嗔痴业造作行已不能自止如蚕作茧以分别心而自缠身堕在六道大海险难如辘轳回转不自觉知以无智故不知一切诸法如幻不知无我我所)起于一切不实妄想离相所相及生住灭从自心妄想生非自在时节微尘胜妙生愚痴凡夫随名相流(妄想既如幻等不实安有能相所相及生住灭故知一切诸法名相从妄想而生非从自在天等生也愚夫不觉名相自心现故妄心缘于外境随尘流动)大慧彼相者眼识所照名为色耳鼻舌身意意识所照名为声香味触法是名为相(新说云五根六境通名为相亦云眼识所见名有见有对色耳鼻舌身识所得者名无见有对色意识所得者名无见无对色此三种色相总为名相也)大慧彼妄想者施设众名显示诸相如此不异(实叉云此事如是决定不异)象马车步男女等名是名妄想(新说云施设众多名字显示差别种种诸相谓有象马车步等名生即有象马车步等相起也如此者显示自相也不异者显示共相也计有此等名相是故名为妄想分别)大慧正智者彼名相不可得犹如过客诸识不生不断不常不堕一切外道声闻缘觉之地(正智者观彼名相不实如过客客非住义故不可得以不可得故诸识不生盖以智为主人以名相为客也此智既不断不常则无复堕凡夫声闻之地)复次大慧菩萨摩诃萨以此正智不立名相非不立名相舍离二见建立及诽谤(流支云依正智不取名相法以为有不取不见相以为无何以故以离有无邪见故)知名相不生(知名相当体不生)是名如如(流支云依正智不取名相法以为有不取不名相以为无何以故以离有无邪见故以不见名相是正智义是故我说名为真如)大慧菩萨摩诃萨住如如者得无所有境界故得菩萨欢喜地得菩萨欢喜地已永离一切外道恶趣正住出世间趣法相成熟分别幻等一切法自觉法趣相离诸妄想见性异相(证如幻境界得自觉法趣方能离妄想见性异相偏执入诸地之次第)次第乃至法云地于其中间三昧力自在神通开敷(流支云入法云地已次以三昧力自在神通诸华庄严如来之地)得如来地已种种变化圆照示现成熟众生如水中月善究竟满足十无尽句为种种意解众生分别说法法身离意所作是名菩萨入如如所得(杨云法身无为悉离意之所作至此乃入如如)尔时大慧菩萨白佛言世尊云何世尊为三种自性入于五法为各有自相宗佛告大慧三种自性及八识二种无我悉入五法大慧彼名及相是妄想自性(新说云大慧前举四门而问如来但约五法一门而答故此再问为三自性入于五法中为三自性别有自相宗耶佛答言余三法门悉入五法中者以但修一门则诸门备摄余三亦尔谓其中名相生妄想自性此妄想自性入五法中名相也)大慧若依彼妄想生心心法名俱时生如日光俱种种相各别分别持是名缘起自性(若依彼妄想生心心所法则挽动名相俱时而起日与光喻相与名俱光与日喻名与相俱心虽本无所持然分别种种名是相持于名分别种种相是名持于相故曰各别分别持二法因缘相持而生是名缘起自性此缘起自性入五法中妄想也)大慧正智如如者不可坏故名成自性(正智如如非有作法故不可坏是名成自性此成自性入五法中正智如如也已上明三自性入五法竟)。

　　复次大慧自心现妄想八种分别谓识藏意意识及五识身相者不实相妄想故我我所二摄受灭二无我生是故大慧此五法者声闻缘觉菩萨如来自觉圣智诸地相续次第一切佛法悉入其中(新说云于自心妄所现法生执着时有心意意识八种分别起此差别相此八名相即入五法中名相妄想了此名相皆是不实唯妄相性即入五法中正智如如此明八识入五法也既皆不实唯妄想性若计实有二种我名及二我相即入五法中名相妄想若能觉彼二我不实即得人法二无我智即入五法中正智如如此明二种无我入五法也非但五法摄余三门声闻缘觉菩萨如来若因若果一切诸法悉入其中也)复次大慧五法者相名妄想如如正智大慧相者若处所形相色像等现是名为相(实叉云此中相者谓所见色等形状各别是名为相)若彼有如是相名为瓶等即此非余是说为名(实叉云依彼诸相立瓶等名此如是此不异是名为名)施设众名显示诸相瓶等心心法是名妄想(起心心所法缘念瓶等名相是名妄想)彼名彼相毕竟不可得始终无觉于诸法无展转离不实妄想是名如如(注云了名相无实故无妄想觉知了诸法无实故无展转生灭乃至悉离不实妄想则名如如也)真实决定究竟自性不可得彼是如相我及诸佛随顺入处普为众生如实演说施设显示于彼随入正觉不断不常妄想不起随顺自觉圣趣一切外道声闻缘觉所不得相是名正智(自复次大慧五法者下重明五法义也)大慧是名五法三种自性八识二种无我一切佛法悉入其中是故大慧当自方便学亦教他人勿随于他(实叉云于此法中汝应以自智善巧通达亦劝他令其通达通达此已心则决定不随他转)尔时世尊欲重宣此义而说偈言。

　　五法三自性及与八种识二种无有我悉摄摩诃衍(颂上五法三自性八识二无我普摄大乘一切法义也)名相虚妄想自性二种相(颂上妄想缘起二种自性摄入名相妄想三法也)正智及如如是则为成相(颂上成自性摄入正智如如二法也)。

　　尔时大慧菩萨复白佛言世尊如世尊所说句过去诸佛如恒河沙未来现在亦复如是云何世尊为如说而受为更有余义惟愿如来哀愍解说佛告大慧莫如说受三世诸佛量非如恒河沙所以者何过世间望非譬所譬(三世诸佛之量不可以数计故非如恒河沙而微妙最胜超诸世间无与等者故过世间望华严经云三界有无一切法不能与佛为譬喻)以凡愚计常外道妄想长养恶见生死无穷欲令厌离生死趣轮精勤胜进故为彼说言诸佛易见非如优昙钵华难得见故息方便求(注云为诱进凡愚外道令厌生死故说化佛易见如恒河沙皆已得道汝今不应受此生死若说诸佛如优昙钵华难得见故此诸人等便生退怯更不进求○优昙钵又云乌昙钵罗此云瑞应)有时复观诸受化者作是说言佛难值遇如优昙钵华(注云又见受化弟子不勤精进故作是言佛难值遇如优昙钵华汝今得值何不精勤胜进远离生死)优昙钵华无已见今见当见如来者世间悉见不以建立自通故说言如来出世如优昙钵华大慧自建立自通者过世间望(优昙钵华三世之中无有见者今如来世间悉见何得说佛如优昙钵华然如来不以建立法身自通比如优昙为诱诸众生故而说化佛难见易见能自建立自通处者则过世间望)彼诸凡愚所不能信自觉圣智境界无以为譬真实如来过心意意识所见之相不可为譬(凡愚既不信自觉圣智境界岂知真实如来超过心意意识所见之相不可为譬为喻)大慧然我说譬佛如恒河沙无有过咎(法身无相非言说譬喻可及今谓佛如恒河沙无过咎者将示七种深义故也)大慧譬如恒沙一切鱼鳖输收摩罗(或云失兽摩罗此云杀子鱼)师子象马人兽践踏沙不念言彼恼乱我而生妄想自性清净无诸垢污如来应供等正觉自觉圣智恒河大力神通自在等沙一切外道诸人兽等一切恼乱如来不念而生妄想如来寂然无有念想如来本愿以三昧乐安众生故无有恼乱犹如恒沙等无有异又断贪恚故(实叉云无有爱憎○如来自觉圣智如恒河力通自在等如恒河中沙诸外道等来相恼乱如来未尝起一念恚彼而生憎爱分别)譬如恒沙是地自性劫尽烧时烧一切地而彼地大不舍自性与火大俱生故其余愚夫作地烧想而地不烧以火因故如是大慧如来法身如恒沙不坏(地因火与水合而成又火能生土故言地不烧沙不可坏故比法身)大慧譬如恒沙无有限量如来光明亦复如是无有限量为成熟众生故普照一切诸佛大众(言照一切诸佛大众如恒河沙无有限量得比如来)大慧譬如恒沙别求异沙永不可得如是大慧如来应供等正觉无生死生灭有因缘断故(新说云纯是金沙无有瓦石以比如来法身无有生死生灭瓦石谓如来三有生因悉断)大慧譬如恒沙增减不可得知如是大慧如来智慧成熟众生不增不减非身法故身法者有坏如来法身非是身法(注云非色身法故无增减)如压恒沙油不可得如是一切极苦众生逼迫如来乃至众生未得涅槃不舍法界自三昧愿乐以大悲故(实叉云譬如恒沙虽苦压治欲求苏油终不可得如来亦尔虽为众生众苦所压乃至蠢动未尽涅槃欲令舍离于法界中深心愿乐亦不可得何以故具足成就大悲心故○众生在极苦中无由出离如来愍之以百千方便令其解脱如被众生之所逼迫余义可见)大慧譬如恒沙随水而流非无水也如是大慧如来所说一切诸法随涅槃流是故说言如恒河沙如来不随诸去流转去是坏义故(流支云大慧如恒河河沙随水而流终不逆流大慧诸佛如来为诸众生说法亦尔随顺涅槃而非逆流大慧是故我说顺佛如来如恒河河沙大慧言恒河河沙随顺流者非是去义若佛如来有去义者诸佛如来应无常灭○沙喻诸法水喻涅槃沙虽随水而流不离于水法虽随涅槃而流不离于涅槃故曰非无水也)大慧生死本际不可知不知故云何说去大慧去者断义而愚夫不知(流支云生死本际尚不可知不可知者我云何依而说去义是故如来非为去义大慧去义者名断义愚痴凡夫不觉不知)大慧白佛言世尊若众生生死本际不可知者云何解脱可知(注云若众生生死本际始时不可知者云何后时得解脱终时可知耶)佛告大慧无始虚伪过恶妄想习气因灭自心现知外义妄想身转解脱不灭是故无边非都无所有为彼妄想作无边等异名(无边者是妄想异名故实叉云不得言无边际非都无所有者谓但转妄想所依即得解脱非是坏灭妄想都无所有等者有边也谓有边无边皆是妄想异名)观察内外离于妄想无异众生智及尔𦦨一切诸法悉皆寂静不识自心现妄想故妄想生若识则灭(实叉云离分别○无别众生以智观察内外诸法知与所知悉皆寂灭大慧一切诸法唯是自心分别所见不了知故分别心起了心则灭○不识妄想从自心现则妄想生若识则灭)尔时世尊欲重宣此义而说偈言。

　　观察诸导师犹如恒河沙不坏亦不去亦复不究竟(注云言法身亦不究竟空断)是则为平等观察诸如来犹如恒沙等悉离一切过随流而性常是则佛正觉(新说云此偈颂上恒河沙七种譬喻如文可知)。

　　尔时大慧菩萨复白佛言世尊惟愿为说一切诸法刹那坏相世尊云何一切法刹那(流支云为我说一切法生灭之相云何如来说一切法念念不住○因上佛言身法者有坏即是说阴界入无常故举一切诸法刹那坏相以请问)。

　　佛告大慧谛听谛听善思念之当为汝说佛告大慧一切法者谓善不善无记有为无为世间出世间有罪无罪有漏无漏受不受(实叉云一切法者所谓善法不善法有为法无为法世间法出世间法有漏法无漏法有受法无受法)大慧略说心意意识及习气是五受阴因是心意意识习气长养凡愚善不善妄想(新说云以心意意识妄习为因阴界入等色心诸法得增长者愚夫分别谓善不善是刹那也)大慧修三昧乐三昧正受现法乐住名为贤圣善无漏(新说云修三昧为因证现法乐住名为圣贤善无漏法非刹那也)大慧善不善者谓八识何等为八谓如来藏名识藏心意意识及五识身非外道所说(新说云再欲释前善不善法是非刹那故举八识如来藏是刹那非刹那因然此第八阿赖耶识唯是无覆无记性摄第七末那唯是有覆无记性摄前六转识通善不善无记三性未转依位此八种识俱名刹那故如来藏名刹那因若得转依八识皆是善无漏法如来藏名非刹那因○如来藏为无明熏变故名识藏由是而有心意意识及五识身名为八种○注云外道不说此八识)大慧五识身者心意意识俱善不善相展转变坏相续流注不坏身生亦生亦灭(实叉云无异体生生已即灭○五识取尘与六七八识共俱六识造善恶业相展转变坏然六识虽生灭变坏而善恶业相相续流注不断故五识身生此五识身亦念念生灭)不觉自心现次第灭余识生形相差别摄受(注云此明五识不觉诸法自心现故取种种尘随取即灭故言次第灭随次第灭处即六识生故言余识生余识生记五识所取形相差别法)意识五识俱相应生(注云七识因五识六识而起故言意识五识俱相应生)刹那时不住名为刹那(此叙诸识生灭如首楞严云刹那刹那念念之间不得停住)大慧刹那者名识藏如来藏意俱生识习气刹那(注云七识习气依如来藏名识藏处刹那非如来藏刹那)无漏习气非刹那非凡愚所觉计着刹那论故(新说云言无漏习气熏如来藏识藏离念相应证得圣果即非刹那故起信论云得无念者则知心相生住异灭以无念等故此岂凡愚未曾离念生灭戏论所能觉耶)不觉一切法刹那非刹那以断见坏无为法(实叉云彼不能知一切诸法有是刹那非刹那故彼计无为同诸法坏堕于断见)大慧七识不流转不受苦乐非涅槃因(注云言七识念念生灭无自性故不能流转六道以念念灭故亦不知苦乐非涅槃因○宗镜云七识从缘本无自性尚不能为生死苦乐之本岂复与涅槃作因)大慧如来藏者受苦乐与因俱若生若灭(宗镜云如来藏与七识生死苦乐因俱念念若生若灭)四住地无明住地所醉凡愚不觉刹那见妄想熏心(依四住烦恼及无明所醉凡愚不觉起刹那见故如来藏心为妄想所熏)复次大慧如金金刚佛舍利得奇特性终不损坏(注云明如来藏不生灭犹如金刚与佛骨也)大慧若得无间有刹那者圣应非圣而圣未曾不圣(谓得如来所证无间之法非刹那不住若有刹那不住者则圣应非圣以非刹那不住故而圣未尝不圣也)如金金刚虽经劫数称量不减云何凡愚不善于我隐覆之说于内外一切法作刹那想(新说云凡愚不违诸法虚妄故我方便随顺为说一切诸法刹那不住无漏习气非刹那也)大慧菩萨复白佛言世尊如世尊说六波罗蜜满足得成正觉何等为六(实义云若得满足便成正觉何者为六云何满足○新说云因上修三昧正受现法乐住名为贤圣善无漏法故举余经世尊常说六波罗蜜若得满足便成正觉故问何者为六云何满足)佛告大慧波罗蜜有三种分别谓世间出世间出世间上上(波罗蜜又云阿罗蜜此云到彼岸生死为此岸涅槃为彼岸烦恼为中流菩萨以无相智慧乘禅定舟航从生死此岸到涅槃彼岸又大论别翻事究竟三瑞应经翻度无极)大慧世间波罗蜜者我我所摄受计着摄受二边为种种受生处乐色声香味触故满足檀波罗蜜戒忍精进禅定智慧亦如是凡夫神通及生梵天(檀具云檀那此言布施○注云世间波罗蜜者计着我我所摄受有无二边恶见为求未来受生处具足欲乐行于布施有漏诸波罗蜜得生梵天获五神通不离生死故言凡夫神通)大慧出世间波罗蜜者声闻缘觉堕摄受涅槃故行六波罗蜜乐自己涅槃乐(新说云出世间波罗蜜者是二乘人厌舍生死欣趣涅槃求于自度修习六种劣无漏行故不得作佛)出世间上上波罗蜜者觉自心现妄想量摄受及自心二故不生妄想于诸趣摄受非分自心色相不计着为安乐一切众生故生檀波罗蜜起上上方便(新说云言出世间上上波罗蜜者谓大菩萨而于自心内外二法觉知唯是妄分别现不起施者妄想不生受者执着不取中间施物色相为令众生得无畏安乐而恒行施故大论云以知法性体无悭贪故随顺修行檀波罗蜜○起上上方便者通该六度所修之意也)即于彼缘妄想不生戒是尸波罗蜜(尸具云尸罗此云清凉又云止得正翻戒○于彼施受一切染净境缘妄想不生则戒性如虚空有何持犯○论云以知法性无梁离五欲过故随顺修行尸罗波罗蜜)即彼妄想不生忍知摄所摄是羼提波罗蜜(羼提此云安忍又忍辱内心能安忍外所辱境故名忍辱○于彼持犯妄想不生则非忍而忍知摄所摄性非实○论云以知法性无苦离嗔恼故随顺修行羼提波罗蜜)初中后夜精勤方便随顺修行方便妄想不生是毗梨耶波罗蜜(毗梨耶此云精进○杨云随顺如实修行于修行方便亦不起方便之想○论云以知法性无身心相离懈怠故随顺修行毗梨耶波罗蜜)妄想灭不堕声闻涅槃摄受是禅波蜜(禅具云禅那此云思惟修正翻静虑○注云三界心意意识妄想悉灭大悲本愿故不以无生为证○杨云声闻有涅槃想故有摄受○论云以知法性常定体无乱故随顺修行禅波罗蜜)自心妄想非性智慧观察不堕二边先身转胜而不可坏得自觉圣趣是般若波罗蜜(般若此云智慧○知三界从自心妄想现而非实以智慧观察不堕有无等见法身转胜不可坏灭得自觉圣智趣故○论云以知法性体明离无明故随顺修行般若波罗蜜○宗镜云六度万行互相融摄成菩提分皆由般若成立故五度如盲般若如导若布施无般若唯得一世荣后受余殃债若持戒无般若暂生上欲界还堕泥犁中若忍辱无般若报得端正形不证寂灭忍若精进无般若徒兴生灭功不趣真常海若禅定无般若但行色界禅不入金刚定若万善无般若空成有漏因不契无为果若般若不明万行虚设故般若经云欲得世出世间一切善法悉成就者一一当学般若是故非真流之行无以契真未有证真之行不从真起又云如是六度如实修行若得满足即得阿耨多罗三藐三菩提若不满足则无能入菩提之道)尔时世尊欲重宣此义而说偈言。

　　空无常刹那愚夫妄想作如河灯种子而作刹那想(世尊尝以如河流如种子如灯等喻破彼妄想有为作法皆是空无常刹那凡愚不善此隐蜜之说计作刹那想也)刹那息烦乱寂静离所作(说刹那者息愚夫妄想计着烦乱然烦乱性本寂静离作所作法)一切法不生我说刹那义(新说云以一切法刹那流转必无自性无自性故即是无生若非无生则不流转契无生者方是刹那)物生则有灭不为愚者说无间相续性妄想之所熏(言物生则有灭物灭则有生此语不可为愚者说之恐计着生灭而诸法无间相续之性皆从妄想习气所熏)无明为其因心则从彼生乃至色未生中间有何分(明妄心虽因彼无明而生若色未生时中间有何法可以分别)相续次第灭余心随彼生不住于色时何所缘而生(诸法相续次第灭已妄心随彼生焉若此妄心分别色时念念不住则此妄心复从何所缘而生)以从彼生故不如实因生云何无所成而知刹那坏(实叉云若缘彼心起其因则虚妄因妄体不成云何刹那灭○新说云后念以从前念灭处起故不是如实因生因既虚妄体不成立则名无生故不得言刹那灭坏)修行者正受金刚佛舍利光音天宫殿世间不坏事(注云对凡夫妄计一切法刹那故说此正受等法为非刹那)住于正法得如来智具足比丘得平等云何见刹那(如来正智满足比丘得八地平等云何有刹那之见)揵闼婆幻等色无有刹那于不实色等视之若真实(色等诸法如揵城幻梦无有刹那生住异灭之相于不实色相计着刹那者视揵城等若实有也此偈当在六度章前是必传译者失其次序)。

　　尔时大慧菩萨复白佛言世尊世尊记阿罗汉得成阿耨多罗三藐三菩提(如六度章言声闻缘觉乐自己涅槃行六波罗蜜不能成佛何故不定种性中云三昧乐住声闻当得如来最胜之身○大慧自尔时下至而不离诸过共有十问流支于一一问端各有加来复说四字○下起第二问)与诸菩萨等无差别(新说云五种性中既有三乘所乘不一灭正受中何故复言六地菩萨及声闻缘觉同入灭正受○下起第三问)一切众生法不涅槃谁至佛道(注云刹那章中言七识不流转不受苦乐非涅槃因七识者一切众生识也故问一切众生法不涅槃因谁至佛道○下起第四问)从初得佛至般涅槃于其中间不说一字亦无所答(注云既言不说一字不答一字何故佛四平等中有语平等○下起第五问)如来常定故亦无虑亦无察(实叉云言如来常在于定无觉无观○注云恒沙章中言如来寂然无有念想何得为众生说法○下起第六问)化佛化作佛事(注云上四项中言法依佛说一切法即是化佛化作佛事何故余经言应化非真佛亦非说法者○下起第七问)何故说识刹那展转坏相(刹那章中尝说诸识刹那不住何故上言以声性说摄受生死○下起第八问)金刚力士常随侍卫(注云恒沙章中言如来法身过世间望即是不可见相何须金刚力士守护○下起第九问)何不施设本际(恒沙章中言生死本际不可知既不知本际何故复言有众生得解脱众生既得解脱是有本际可知故问何不施设本际○下起第十问)现魔魔业恶业果报旃遮摩纳孙陀利女空钵而出恶业障现云何如来得一切种智而不离诸过(恒沙偈中言佛悉离一切过如佛初成道时而第六天魔兴四兵持苦具诣树下娆佛旃遮婆罗门女以木盂系腹及外道孙陀利杀女共相谤佛又佛曾入婆梨那村巡门乞食无施之者持空钵而出至于恶业障现不能备举者如食于马麦头背俱痛刺伤足设火坑毒饭等事既言悉离何得有此诸过恶耶)佛告大慧谛听谛听善思念之当为汝说大慧白佛言善哉世尊唯然受教佛告大慧为无余涅槃故说诱进行菩萨行者故此及余世界修菩萨行者乐声闻乘涅槃为令离声闻乘进向大乘化佛授声闻记非是法佛(新说云为声闻证无余涅槃自谓是佛故佛方便与授记莂言三昧乐住声闻当得如来最胜之身自令觉非是佛进向大乘无余涅槃初心菩萨乐声闻法者亦令舍是心进修大行及应化佛与应化声闻授记法性如来无有是事○此答第一问)大慧因是故记诸声闻与菩萨不异(注云因化佛授声闻记故)大慧不异者声闻缘觉诸佛如来烦恼障断解脱一味非智障断(注云二乘与佛同断四住烦恼解脱一味处不异也○杨云声闻缘觉烦恼障断与如来同智障不断与如来异)大慧智障者见法无我殊胜清净烦恼障者先习见人无我断(注云言智障断者见法无我得如来地非声闻○杨云谓先所习人无我见至此而断然后意识舍离是烦恼障断也○此答第二问)七识灭法障解脱识藏习灭究竟清净(新说云明七转识诸法障碍识藏习气等是一切众生妄体虚假无常非涅槃因不至佛道若七识灭于一切法障中得解脱识藏习灭究竟清净即是妄想灭名为涅槃名至佛道○此答第三问)因本住法故前后非性(佛谓我因证本住法古先圣道如金银等性法界常住是故我言不说一字亦无所答虽于四平等中有语平等然初后中间所有言说皆无自性○此答第四问)无尽本愿故如来无虑无察而演说法正智所化故念不妄故无虑无察(如来以本愿力故不待思虑观察为诸众生而演说法又以正智所化念不妄故无虑无察○此答第五问)四住地无明住地习气断故二烦恼断离二种死觉人法无我及二障断(新说云佛言四住烦恼无明习气断故名真佛化佛者方便现形以化众生非真佛也○此答第六问)大慧心意意识眼识等七刹那习气因善无漏品离不复轮转大慧如来藏者轮转涅槃苦乐因空乱意慧愚痴凡夫所不能觉(言七种识妄想习气为因是刹那无常性离善无漏非流转法不能往来六道如来藏能持生死流转为涅槃苦乐之因空乱指声闻意慧指外道谓声闻外道著于空有不能知觉以偏执无异故总呼为愚痴凡夫也○此答第七问)大慧金刚力士所随护者是化佛耳非真如来大慧真如来者离一切根量一切凡夫声闻缘觉及外道根量悉灭得现法乐住无间法智忍故非金刚力士所护一切化佛不从业生化佛者非佛不离佛因陶家轮等众生所作相而说法非自通处说自觉境界(化佛方便随众生相现同人法故假于守护真实如来离一切根量即是不可见相不假守护谓一切化佛随人善根生不从实业生非是真佛然依真起化亦不离真佛如陶家轮造出百千器类皆因众生所作之相还说自共相法不说法佛自通处自觉境界○此答第八问)复次大慧愚夫依七识身灭起断见不觉识藏故起常见自妄想故不知本际自妄想慧灭故解脱(言凡夫见此身灭不见未来生故起断见不觉识藏念念流注故起常见自心现妄想说名生死故无有本际妄想分别慧灭故名解脱○此答第九问)四住地无明住地习气断故一切过断(新说云化佛随众生所宜方便示现种种过恶真实如来四住烦恼及无明习气悉断无如是过○此答第十问)尔时世尊欲重宣此义而说偈言。

　　三乘亦非乘(为立一乘故也)如来不磨灭一切佛所记(实义云无有佛涅槃悉授如来记)说离诸过恶(注云佛记二乘作佛令离无余涅槃过恶)为诸无间智及无余涅槃诱进诸下劣是故隐覆说(欲彼成就究竟种智断所知障证佛无余大般涅槃以诱诸下劣故作如是隐覆秘密之说)诸佛所起智即分别说道诸乘非为乘彼则非涅槃(如来所起悲智虽为众生分别演说如是种种之道其实在一乘故曰诸乘非为乘而彼声闻计所得涅槃自谓是佛非真涅槃)欲色有及见说是四住地(注云四住地者见一切处住地欲爱住地色爱住地有爱住地)意识之所起识宅意所住(新说云三界生死见思无明悉是众生心意意识展转为因熏习发现○八识为第七意识之宅)意及眼识等断灭说无常或作涅槃见而为说常住。

　　尔时大慧菩萨以偈问曰。

　　彼诸菩萨等志求佛道者酒肉及与葱饮食为云何惟愿无上尊哀愍为演说愚夫所贪着臭秽无名称虎狼所甘嗜云何而可食食者生诸过不食为福善惟愿为我说食不食罪福(注云如来在鬼王宫中说法诸夜叉等念食时欲至非肉不食大慧欲令诸鬼生慈心故因请如来说食肉不食肉功德过恶)。

　　大慧菩萨说偈问已复白佛言惟愿世尊为我等说食不食肉功德过恶我及诸菩萨于现在未来当为种种希望食肉众生分别说法令彼众生慈心相向得慈心已各于住地(实叉云住菩萨地)清净明了疾得究竟无上菩提声闻缘觉自地止息已(实叉云或二乘地暂时止息)亦得速成无上菩提(新说云世间众生生死轮转怨结相连堕诸恶趣受大苦恼皆由食肉更相杀害增长烦恼不得出离能舍肉味求于法味慈心相向清净明了如实修行即得阿耨多罗三藐三菩提)恶邪论法诸外道辈邪见断常颠倒计着尚有遮法不听食肉况复如来世间救护正法成就而食肉耶(实叉云路伽耶等诸外道辈起有无见执着断常尚有遮禁不听食肉何况如来应正等觉大悲含育世所依怙而许自他俱食肉耶○路伽耶此云顺世又云善论)佛告大慧善哉善哉谛听谛听善思念之当为汝说大慧白佛言唯然受教佛告大慧有无量因缘不应食肉然我今当为汝略说谓一切众生从本以来展转因缘常为六亲以亲想故不应食肉(实叉云一切众生从无始来在生死中［转］回不息靡不曾作父母兄弟男女眷属乃至朋友亲爱侍使易生而受鸟兽等身云何于中取而食之)驴骡骆驼狐狗牛马人兽等肉屠者杂卖故不应食肉不净气分所生长故不应食肉众生闻气悉生恐怖如旃陀罗及谭婆等狗见憎恶惊怖群吠故不应食肉(旃陀罗亦云旃茶罗此云屠者谭婆此云食狗肉人又猎师也)又令修行者慈心不生故不应食肉凡愚所嗜臭秽不净无善名称故不应食肉令诸咒术不成就故不应食肉以杀生者见形起识深味着故不应食肉彼食肉者诸天所弃故不应食肉令口气臭故不应食肉多恶梦故不应食肉空闲林中虎狼闻香故不应食肉令饮食无节故不应食肉令修行者不生厌离故不应食肉我尝说言凡所饮食作食子肉想作服药想故不应食肉听食肉者无有是处复次大慧过去有王名师子苏陀婆食种种肉遂至食人臣民不堪即便谋反断其奉禄以食肉者有如是过故不应食肉复次大慧凡诸杀者为财利故杀生屠贩彼诸愚痴食肉众生以钱为网而捕诸肉(谓利即网也流支云是故买者与杀无异)彼杀生者若以财物若以钩网取彼空行水陆众生种种杀害屠贩求利大慧亦无不教不求不想而有鱼肉以是义故不应食肉(世间之肉未有不杀而得之者纵使不教不求不想而得之是必从于杀也故不应食)大慧我有时说遮五种肉或制十种今于此经一切种一切时开除方便一切悉断(诸经遮制五种十种以不能顿断众生食肉故尚有开除方便今此经中一切悉断为最后清净明诲十种者谓人蛇象马龙狐猪狗师子猕猴五种者谓不见不闻不疑鸟残自死是也)大慧如来应供等正觉尚无所食况食鱼肉亦不教人(如来但以法喜禅悦为味故无所食况于净不净肉岂教他人食之耶)以大悲前行故视一切众生犹如一子是故不听令食子肉(五戒以不杀为先五常以仁为首其远庖厨钓而不网弋不射宿不杀胎不夭夭皆仁之端然不禁于食肉我佛世尊直以啖食众生为第一戒视昆虫肖翘无异赤子谓此而不戒无复慈悲种智去佛远矣)尔时世尊欲重宣此义而说偈言。

　　曾悉为亲属鄙秽不净杂不净所生长闻气悉恐怖(颂上不净气分等文)一切肉与葱及诸韭蒜等种种放逸酒修行常远离亦常离麻油及诸穿孔床以彼诸细虫于中极恐怖(新说云自下诸偈多示其过悉令远离少颂长行言离麻油者外国风俗捣麻使生虫合压之规多汁益肥如何可食及孔隙诸床多有虫聚皆不可坐卧以诸虫于坐卧之时生惊怖故)饮食生放逸放逸生诸觉(实叉作邪觉)从觉生贪欲是故不应食由食生贪欲贪令心迷醉迷醉长爱欲生死不解脱(新说云饮酒贪肉等心多放逸诸恶觉观悉随生长是故生死轮转不得舍离)为利杀众生以财网诸肉二俱是恶业死堕叫呼狱若无教想求则无三净肉彼非无因有是故不应食(新说云既无教想求则三净肉非有凡诸肉者皆杀命而得如何可食)彼诸修行者由是悉远离十方佛世尊一切咸诃责展转更相食死堕虎狼类臭秽可厌恶所生常愚痴多生旃陀罗猎师谭婆种或生陀夷尼(流支作罗刹女实叉作罗刹婆)及诸食肉性罗刹猫狸等遍于是中生(谓性无腥膻而不食者多堕此类)缚象与大云央掘利魔罗(缚象流支作象腋实义作象胁央掘利魔罗实义作央掘摩皆经名也)及此楞伽经我悉制断肉诸佛及菩萨声闻所诃责食已无惭愧生生常痴冥先说见闻疑已断一切肉妄想不觉知故生食肉处(佛先所说见闻疑杀等肉不应食之而彼愚夫不明如来所制净不净肉悉已令断于开遮方便处起诸妄想谓听食其净肉)如彼贪欲过障碍圣解脱酒肉葱韭蒜悉为圣道障未来世众生于肉愚痴说言此净无罪佛听我等食食如服药想(实叉云净食尚如药)亦如食子肉知足生厌离修行行乞食(言食如服药想如食子肉想者因彼愚夫妄称食五净肉无罪故举前文以破之如来意谓受净饮食尚作服药等想况听食五净肉耶即戒诸比丘知足厌离而行乞食以断贪着)安住慈心者我说常厌离虎狼诸恶兽恒可同游止若食诸血肉众生悉恐怖是故修行者慈心不食肉食肉无慈慧永背正解脱及违圣表相是故不应食(新说云背正解脱者由无慈慧亏利自他及违圣人护生仪表)得生梵志种及诸修行处智慧富贵家斯由不食肉(前结食肉者报在垢秽之处即旃陀罗谭婆猫狸是也此结不食肉者报在贤圣之家即净种三乘如来是也富则法财无尽贵则圣位难加此其如来以法界为家也盖由不食肉故能净身口意业资发自觉圣智渐升诸地以至佛果首楞严曰汝等当知是食肉人纵得心开似三摩地皆大罗刹报终必沉生死苦海有知者得不痛以为戒)。

　　楞伽阿䟦多罗宝经卷第四

　　钻

　　(祖官)。

　　燧

　　(音遂)。

　　疗

　　(力照)。

　　鬘

　　(谟官)。

　　羼

　　(音刬)。

　　骡

　　(卢戈)。

　　骆驼

　　(音落陀)。

　　谭

　　(徒绀)。

　　奉

　　(俸)。

　　(已上同经文)。

　　慑

　　(质涉)。

　　筏

　　(与筏同音伐)。

　　辘轳

　　(音鹿卢)。

　　娆

　　(音扰)。

　　刺

　　(七赐)。

　　怙

　　(音户)。

　　荼

　　(音途)。

　　弋

　　(逸织)。

　　夭夭

　　(并于兆)。

　　肖

　　(音消)。

　　翘

　　(祈尧)。

　　捣

　　(音祷)。

　　腋

　　(音亦)。

　　胁

　　(迄业)。

　　(已上注文音切竟)。

　　No. 324-C 阁笔记

　　此经乃如来显示诸佛现前境界众生顿悟法门断妄想丝离言说指故其以楞伽为名也非人非法以实相为体也非空非有以佛语心为宗也非真非妄以自觉圣智为用也非修非证以生酥为教相也非乳非酪其文简其旨深巍巍乎超越众经之右夫岂识情所可到心量所能及哉正受自早岁祝发振锡方外每于痴坐之余敬读是经句义漠然不能终卷后质于宿师高座无问禅讲率亦暧昧隆兴甲申冬会法亲布衲于蕲之四祖山复以所未至请问衲熟视曰此圣智境界非粗心者可入而子欲入之当有方便正受进曰愿示其说衲曰是经盖有三译宋元嘉中中印度三藏求那䟦陀罗(此云功德贤)于金陵草堂寺译成四卷在身字函后魏延昌中北印度三藏菩提流支(此云觉希)于洛阳汝南王宅及邺都金华寺译成十卷在发字函大唐久视中于阗三藏实叉难陀(此云觉喜)于嵩岳天中寺译成七卷在四字函子试取魏唐二译者十七卷置于宋译四卷之左右澄其神观参考研味则不惟可以读是经且可以入是经矣正受即如其言取前二译合今四卷读之弥月乃于句义疑碍冰释深自感幸将遂流通而力不逮暨庆元改元春由吴兴永寿兰若至都下谒黄候于北圃之道院饭余瀹茗匆谓正受曰楞伽一经祖师指示之后中间虽洪儒硕德尚且病于句读况余人乎和尚傥能为法施无穷之利吾为刊行何如正受曰在流通固无辞然禅者必曰子禅者也何为义学之事乎讲者必曰子禅者也何预吾义学之事乎人既弗之许纵区区尽管见安能取信于后世哉候曰不然且禅是佛祖所传之心教是佛祖所说之法非禅无以通教非教无以传心讵有蠢蠢不达若此者正受曰斯言固矣古之人莫不禅教并行宗说俱畅奈何叔世学者各立臆见相为矛盾今候言独及此正受敢不以古人自勉候唯唯因别归永寿故居与友人智灯复取先后三经又以唐遗名尊宿注文　皇朝东都沙门宝臣新说闽中太姥居士杨彦国所篡复于智觉禅师宗镜中有议及是经者并诸经论于九旬之内焚香对席钩索深隐采摭精要入于䟦陀所译经下至秋八月偕灯徙居西湖北山之寿星院主人石庵庆寿馆于方丈南轩俾终其事然膏继晷会稡仅成目曰楞伽集注凡注字无某经某论某人云者即正受之私谓也所言注云者汝南谢如晦云周寿元翁得于庐山古经藏中盖唐中叶后经生所书不著撰人名氏新说谓唐敬爱寺译经沙门智严所注者非也按僧史智严乃宋文帝时人尝于杨都翻译在䟦陀之前既未有经安得有注近谓圆悟禅师作益其误矣楞伽一云䮚(力邓切)迦西人多称之其字之舛脱或正或补皆以魏唐二经订证非妄加削自洗研于乙卯之季春阁笔于丙辰之孟夏注成观梦居士黄复之又为之音释侯闻之遂捐己俸命工书刻以广其传然达磨有言是经五百年后翻为有相之学今正受悉意于此得不堕祖师之先见重为宗教之赘说乎黄候名汝霖字师说自号敬庵居士云。

　　是岁浴佛日雷庵无作叟正受谨记
