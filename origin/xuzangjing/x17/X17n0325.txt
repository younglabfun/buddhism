卍新纂续藏经第 17 册 No. 0325 楞伽经纂


　　No. 325-A 楞伽经纂序

　　洪惟。此道不容以声。灵山破颜而法已传。少林面壁而意默示。惟授心要不立言文。俾之眉宇相得而大道无余。针艾不施而沉痾顿释。奈何学者。胶于曩昔之业习。摇于知见之风波。庵摩渐熟者不无。日轮顿照者或寡。月氛俱现。金矿混肴。遂使妙明每多尘翳。而况世久而传必谬。师多而习必讹。不载之书。何以示证。于是。我祖爰自西来。指出秘文。并以传授。将使世替而法愈固。人讹而文尚存。但有志于披砂。亦何艰于得宝。我祖达磨尝曰。吾有楞伽四卷。是诸佛之心印。付之二祖。祝俾护持。传之老师。历代称赞。盖取大乘之器。授之上味之珍。咸涤细微愆。置彼真净地。只为竺广异壤。文语殊音。览者弥旬。困于句读。安能披文见义。了然得于心胸哉。深叹觉皇妙旨。因循与蠹俱捐。想惟诸圣之寒心。岂有仁人而坐视。愚尝于此精诚向慕。意义潜通。继晷披寻。大理昭晢。深叹前文僻古。遂令后学辍观。于是纂叙玄枢。为之诠注。方启琅函秘典。蠲日施功。果然金饰妇人。中宵见梦。强鞭不敏。鄙颂兼成。愿阶学徒。目观心了。期年之久。四轴已周。不敢与正经并行。但号曰楞伽经纂。遂以百八句义。列为七十余门。撮彼玄机。随为标目。使学者披文得义。以义证心。非特佛印可传。抑使雄文不坠。噫。众生昏昧。习业缠绵。不知自掷家财。终日为他运粪。性识飘忽。老死奔驰。乃至埋没四生。轮回六趣。间有上乘之士。难逃边见之尘。泯心相于断空者。不知其反溺于无。认灵识之幻尘者。不知其反堕于有。无为大道。宁落识尘。拟议迷源。澄神愈动。灵光相续。影里藏身。默坐观空。窟中活计。况乃见闻觉识。认作真如。那将文字语言。师为密旨。但得灵源返本。何虞诸法不真。故我能仁大垂方便。阐一心之妙。杜诸见之邪。必欲醇酌醍醐。待将普灌穷子。以出世慧。入凡夫心。指擿瑕玭。洗除垢染。七性七义。锻炼真心。三相四禅。简除情识。立四小果。以排空想。述五无间。以袪妄缘。念所证之未圆。遂分十地。究诸法之无相。乃示七空。三智三身。而俾之同归法身。二法五法。而俾之共底如法。只为情存见量。谁知失在锱铢。因示离想之混槃。乃显无我之识藏。断妄丝而不令相续。俾宝印而使佩真空。灭有非有情。超性非性觉。将欲为后来。绝情见之宝。开自觉之场。冀矿石都捐。即真金遍体。而乃关防位前之岐径。点检地上之瘢痕。刮削透金尘。发明隔罗膜。咸使二障顿尽。无乘可登。永脱世世垢衣。坐进如如妙地。是故。宝藏垂标。而独谓之心品。江西称赞。而尝叹其无门。谓之心品。则心外无宗。谓之无门。则有门离法。仰斯妙旨。实有真归。宝货森陈。只求大价。医方纷委。曲为微痾。大价得而诸货可捐。微痾除而群方何用。先佛授受唯是一心。秘典密严只除心病。真识空寂。缘妄情生。空寂还源。情尘自泯。即此真识廓尔无依。心境俱忘。缘续永离。是谓正智。岂有他求。探得元珠。不出家中旧物。抉除翳眼。自然空里无花。水非别体。而一任成波。鉴无自心。而何妨照物。上佛密意。千圣同归。楮毫可殚。称赞莫尽。此愚所以不辞爝火以助日光。普愿有情同居无漏。

　　太姥居人杨彦国序

　　楞伽经纂目次序卷第一一切佛语心品第一指明真相分第一了妄明真分第二澄识明心分第三超乘证幻分第四有无俱遣分第五渐净即顿分第六离二种声闻分第七常不思议差别分第八生死涅槃差别分第九一切法不生差别分第十五无间种性差别分第十一一阐提差别分第十二三自性差别分第十三观二无我分第十四离建立诽谤分第十五随类普现分第十六空离自性分第十七离言即义分第十八卷第二一切佛语心品第二无我如来藏分第十九修行大方便分第二十离缘因俱渐分第二十一离言说妄想分第二十二净离四句分第二十三禅差别分第二十四涅槃差别分第二十五离言事自性分第二十六如来神力建立分第二十七因缘言说差别分第二十八离惑乱见分第二十九如幻差别分第三十离名句形身分第三十一离相止惑分第三十二离四果差别分第三十三二种觉分第三十四离四大造色分第三十五诸阴自性相分第三十六离四种涅槃差别分第三十七离妄想自性差别分第三十八自觉一乘相分第三十九卷第三一切佛语心品第三意生身分第四十离五无间分第四十一佛知觉分第四十二佛等一切分第四十三自得本住分第四十四离有无有相分第四十五宗说俱通相分第四十六离不实妄相分第四十七离语义妄想分第四十八祛别智识相分第四十九离外道转变见分第五十解脱相续相分第五十一了妄即空分第五十二坏诸法不生宗分第五十三离智即心分第五十四如来说宗俱通相分第五十五离世论分第五十六离涅槃相分第五十七卷第四一切佛语心品第四离一切根量分第五十八不生不灭离言说分第五十九祛外道不生不灭分第六十祛外道七无常见分第六十一超诸地相分第六十二灭诸地而证圆觉分第六十三离常无常分第六十四灭识即藏分第六十五五法三自性二无我分别相分第六十六优昙恒沙譬喻分第六十七刹那坏相差别分第六十八三种波罗蜜差别分第六十九如来说法离诸过差别分第七十戒饮食分第七十一䟦

　　楞伽经纂目次(终)

　　No. 325

　　楞伽经纂卷第一

　　一切佛语心品第一

　　五法自性识二种无我。究竟通达。

　　名相妄想正智如如。曰五法。妄想缘起成自性。曰三自性。识。即八识是也。二种无我。即人法是也。楞伽。以佛语心为宗。无门为法门。所以成之者。在此。

　　诸佛心第一。

　　此心。如树木坚实心。非念虑心也。

　　常句非常句。

　　凡有三常。此常。梵音与上常音异也。

　　数句非数句。

　　此物之数也。

　　数句非数句。

　　此数。霜缕切。

　　大慧是百八句。先佛所说。汝及诸菩萨。应当修学。

　　指明真相分第一

　　尔时大慧菩萨。复白佛言。世尊。诸识有几种生住灭。佛告大慧。诸识有二种生住灭。非思量所知。

　　唯般若智。乃能照观。

　　诸识有二种生。谓流注生。

　　谓心念缘生。如水流注。

　　及相生。

　　谓睹一切色相而生。

　　有二种住。谓流注住及相住。有二种灭。谓流注灭及相灭。大慧。诸识有三种相。谓转相业相真相。

　　真相。即常住真心也。下文自真相实不灭者。是也。业相。谓真相为无明所覆。业所由生。故曰业相。转相。谓无明覆故。本来不动者。今转而受染。故曰转相。

　　大慧。略说有三种识。广说有八相。

　　八相。即八识也。

　　何等为三。谓真识现识及分别事识。

　　如如实相。迥离尘妄。故曰真识。能受所现之色。故曰现识。即诸经之第八识。亦谓之藏识也。色为所现。识为能现。以其如镜现像。故曰现识。分别事识。即诸经第六意识是也。

　　譬如明镜持诸色像。现识处现亦复如是。现识及分别事识。此二坏不坏相。展转因。

　　坏者。分别识也。所谓分别已则坏。不坏者。现识也。谓所现虽灭。而能现者常存。二者互相因。故曰展转因。

　　不思议薰及不思议变。是现识因。取种种尘及无始妄想薰。是分别事识因。

　　本来无诸识相。从无始冥薰。及种种变异。故有现识。揽取诸尘。及为妄想所薰。故有分别事识。

　　大慧。若覆彼真识。种种不实诸虚妄灭。则一切根识灭。是名相灭。

　　覆有反复之义。谓回光返照。还于真识。则一切根尘泯为法界。所有性相。复何睹哉。

　　大慧。相续灭者。相续所因灭。则相续灭。所从灭及所缘灭。则相续灭。所以者何。是其所依故。依者。谓无始妄想薰。缘者。谓自心见等识境妄想。

　　所从所缘所依。皆虚妄相续之因。惟灭其因。则相续灭矣。一心真相。本自廓然。迥脱根尘。复何所依。心不自心。复何所缘。盖为胶于薰习。未免依他。虽悟本心已获明了。缘立心相续妄不休。唯是续病并除。方即如如妙地。如来续灭。诚为此尔。强立自心。与识境同。故曰等识境妄想。

　　大慧。譬如泥团微尘(乃至)而自真相实不灭。

　　因真想而有藏识。因藏识而有转识。有所因则非异矣。真相不灭。则藏识亦不灭。若夫转识。有所摄受。所谓业相也。此则未尝不灭。一灭一不灭。则非不异矣。盖不异者。其体也。异者其用也。譬泥团金具虽不同一。本于微尘与金言此。以明业相转识虽灭。皆本于不灭之真相尔。

　　是故大慧。非自真相识灭。(乃至)无始流注应断。

　　无始流注断。乃断见也。以不了唯心故。

　　大慧。外道说流注生因。(乃至)若时若微尘。

　　谓外道异因。非必眼界识界色界无明界所生也。又有因于胜妙等说。论曰不灭真相。即达磨所传之一心也。明灵虚彻。亘古亘今。究其本源。无有间杂。妄想和合。乃有诸识。诸识所现。乃有诸相。诸相不常。乃有生住灭。觉此则涅槃乐。迷此则生死河。达道之人。觉彼所现幻尘不实。皆由无始妄想所薰。回光返照。还于真识。如水归坎。流浪自停。如火归空。光芒顿灭。便可逍遥自在。心境俱忘。永谢诸尘。端然实相。盖为薰习尚在。未免攀缘。终日依他。不自知觉。则有强生知见。立自本心。不知阴界藏身。徒然以佛觅佛。一则依他境界。一则以心缘心。二病未除。妄相相续。故如来必欲所缘俱息。依因并捐。转业兼离。真相永净。是道也。非从他得。只是家珍。目前历历孤明。认着依前埋没。不须取舍。本自圆成。但离妄缘。即是实际。佛语心品明此而已。

　　颂曰。

　如何历劫沉生死　　只为从前有识因
　当觉二生无别体　　要知八相亦非尘
　有情须信唯心起　　分别都缘妄想薰
　若覆根尘皆不实　　就中不灭相还真

　　了妄明真分第二

　　复次大慧。有七种性自性。(乃至)性自性第一义心。

　　此是。梵音肝栗大。谓如树木心。非念虑心。念虑心。梵音女质多。

　　以性自性第一义心(乃至)不与外道论恶见共。

　　采诸境而集于心曰集。心生则性生曰性。性生而相现曰相。四大从之曰大种。依他而生曰因。缘因而作曰缘。觉性圆照曰成。如如真相中。不容他缘。妄情生幻出诸性。唯是大觉照观真源。达彼性生无非妄现。彼诸体寂本空。皆是觉心自为现量。知自现已。乃灭幻尘。幻灭觉圆。即如如尔。楞伽自性。盖皆如此。道光返照一心。故曰心。明心必本于烛邪之慧。故曰慧。用慧必贵于决断之智。故曰智。有智而后正见明。故曰见。有正见者。然后超有无。故曰超二见。超二见。然后超佛子地。故曰子地。超子地已。然后舍法云之灌顶。登正觉之道场。故曰如来。自到如来。以出世心。造此境界。超诸尘妄。过越邪宗。外道不能踵其门。二乘不能造其奥。故曰第一义。夫一心本寂。乌有性相。万法皆空。孰名境界。然如来言自性不同。皆以识破外尘。故言第一义不同。皆以超然全真故。惟其外尘不染。独尔全真。如来成就心法者。实出于此。故曰第一义心。

　　云何外道论恶见共。所谓自境界妄想见。

　　外道恶见。于自境界。但起妄想之见。

　　不觉识自心所现。(乃至)自心所现幻境随见。今当说。

　　以三有苦灭故。能觉见自心所现。于所现境。忽如幻化。

　　大慧。若有沙门婆罗门。

　　自沙门已下。至妄称一切智说。皆外道见。

　　欲令无种有种(乃至)破坏断灭论。

　　外道断见。于若相续等句。一切破坏。而断灭之。

　　所以者何(乃至)及见始非分故。

　　以不见根本故。曰见始非分。

　　譬如破瓶(乃至)不作牙事。

　　外道断见。于法。悉如破瓶焦种者。

　　如是大慧(乃至)彼无次第生。

　　彼欲一切断灭。使妄想无因。则无生也。

　　大慧。若复说有种无种识三缘合生者(乃至)自见过习气作如是说。

　　外道以三相承。彼觉想之地转。而不自知。非自觉。而随境有觉。曰觉想过。在己见。曰自见过。

　　如是愚痴凡夫恶见所害(乃至)健闼婆城无生幻焰水月及梦。

　　数者虚幻。而谓有自性。以喻妄念。汝门若正见。当离此也。自诸余沙门已下。皆论正见与外道异。

　　内外心现妄想。无始虚伪不离自心。

　　所以能离彼自性者。以觉知所现妄伪。悉不离自心故。

　　妄想因缘灭尽(乃至)摄受及摄受者不相应。

　　谓之不相应。则其情灭矣。

　　无所有境界离生住灭。

　　识境不相应。则无所有矣。至无所有。则一切生灭离。

　　自心起随入分别。

　　所谓真心任遍知也。

　　大慧。彼菩萨不久。(乃至)无开发方便。

　　谓心地如如。无所开发。

　　大慧。彼于一切众生界。皆悉如幻。不勒因缘。

　　不勒云者。不劳心于因缘者也。

　　远离内外境界(乃至)住般若波罗蜜。

　　始也觉惟心现。至于度自心现。则廓然无朕无智无得。乃依般若而住。

　　舍离彼生所作方便。

　　心无依他。则能离彼生之所作。

　　金刚喻三摩提(乃至)随入如如化。

　　化物而未尝化。故曰如如。

　　神通自在(乃至)心因缘所作方便生住灭妄想虚伪。

　　固缘生灭。皆心所造。故曰心也。言此悉当远离。

　　唯心直进(乃至)思惟无所有。

　　于三界思惟。悉无一法可当情者。故曰无所有。

　　佛地无生。

　　至于佛地。万法无生。

　　到自觉圣趣自心自在(乃至)诸地渐次相续建立。

　　谓以十地。渐次观众生心量。随根而度之。故如众色摩尼。

　　是故大慧。自悉檀善应当修学。

　　悉檀宗也。非宗人而自宗为善。

　　颂曰。

　七般性义最精微　　成就如来上上机
　阴似破瓶皆断见　　性同幻焰亦须离
　真心直进非他物　　佛地无生更无疑
　从此始随心量度　　宛如随众色摩尼

　　澄识明心分第三

　　尔时大慧菩萨。复白佛言世尊。所说心意意识。(乃至)自心见等所缘境界不和合。

　　大慧言。一切诸佛菩萨所行。与彼妄心见所缘境界者不同。故曰不和合。

　　显示一切说成真实相。

　　惟与妄心不同故。显示以真实相。

　　一切佛语心为楞伽国摩罗耶山(乃至)境界法身。

　　心之与识。犹海之与浪。本无同异。真源还复。即是心宗。妄缘无明。乃名为识。马祖语楞伽经。谓以佛语心为宗。以无门为法门。以佛语心为宗者。谓即心为宗。除外更无别法。以无门为法门者。谓即心是法。有门即是妄缘。心外无宗。有门离法。楞伽大旨。其在斯乎。故此一篇。特以心识为喻。

　　尔时世尊告大慧菩萨言。四因缘故眼识转。(乃至)随次境界生亦复如是。

　　藏识譬则水流处。转识譬则浪生。如眼之有识则六根。毛孔如尘而生。诸境界之生。亦然。

　　譬如明镜现众色像(乃至)合业生相。

　　谓外揽所作之事。而内之业相乃生。故曰合也。卅二相。若异若不异。

　　深入计着不能了知色等自性故。五识身转。

　　色等如幻。还彼自性了知者如此。

　　大慧。即彼五识身。俱因差别分段相知。(乃至)摄受不具故灭。

　　彼五识转时。不自觉知。亦如入禅三昧者。不知其识实不灭也。入禅定者。非必习气灭也。但摄受诸相。不具于心尔。

　　如是微细藏识究竟边际(乃至)余地相智慧巧便分别。

　　余地相。谓地前菩萨见解也。当巧便分别。以祛其病尔。

　　决断句义。最胜无边。(乃至)能见自心妄想流注。

　　妄想永净。故曰离。有必见之。故又曰能见自心妄想。

　心名采集业

　　因心采集。乃有诸法。

　意名广采集　　诸识识所识　　现等境说五
　受用建立身　　是众生现识

　　因彼现识。建立其身。

　　复次大慧。若菩萨摩诃萨欲知自心现量。(乃至)当通达自心现妄想之相。

　　颂曰。

　因缘四种惑痴盲　　心海从兹浪不平
　有似猛风吹巨浸　　又如明镜现诸形
　本来廓彻休言性　　才有纤毫堕识情
　堪叹细微难测了　　悉离觉想始无生

　　超乘证幻分第四

　　复次大慧。菩萨摩诃萨。建立智慧相住已。

　　能了识明心。即住于智慧。故曰建立智慧相住已。

　　能舍跛驴心慧智相。

　　谓第七地观三界生死不定心。名跛驴。以不能行故。

　　是故大慧。圣智三相当勤修学。

　　颂曰。

　智慧已除诸识浪　　宜观三相善勤行
　先离断见云非有　　次证如来自愿生
　性相顿忘无所著　　世间如幻不留情
　从兹始到空王殿　　圣智于今决定成

　　有无俱遣分第五

　　尔时大慧菩萨知大菩萨众心之所念(乃至)百八句分别所依。

　　谓此经。乃百八句分别之所依归。

　　入自相共相妄想自性。

　　谓之自性。凡以法性自尔。非若二乘外道之断绝也。经凡言自性。皆如此。

　　佛告大慧。有一种外道。作无所有妄想计着。觉知因尽。

　　因尽。则无复自觉知矣。

　　兔无角想。如兔无角。一切法亦复如是。

　　此外道计无。而生断见也。

　　复有余外道。见种求那极微陀罗骠形处横法各各差别。

　　说云。求那依也。陀罗骠主也。谓外道。见四大种依于极微所主形处。遂横计其差别。作牛有角想。

　　见已。计着无兔角横法。作牛有角想。

　　此外道。计有而生常见也。以惩兔角之无。乃堕牛角之有。横法。谓非法之正耳。

　　大慧。一切法性亦复如是。

　　一切法性。亦受用而建立。

　　离有无不应作想(乃至)乃至微尘分别事性悉不可得。

　　以惩彼有无二见。乃谓如兔无角。故曰待观。以至微尘分别性。皆不可得。是皆邪想尔。

　　大慧。圣境界离。不应作牛有角想。

　　兔无角想。是堕断见。圣之所离。恐其反此复堕常见。而兴牛有角想。故又言不应作牛有角想。

　　尔时大慧菩萨白佛言世尊(乃至)随此思量观察不生妄想言无耶。

　　大慧谓随比而思之。见妄不生。而遂言无耶。此疑辞也。

　　佛告大慧。非观察不生妄想言无。所以者何。妄想者因彼生故。

　　谓妄想。皆因揽彼而生。故曰因彼生故。

　　依彼角生妄想(乃至)离异不异故。

　　谓兔无角而生妄想。是有所依。角与妄想。非异非不异。

　　大慧。虚空是色。随入色种。色是虚空。持所持处。

　　以色为所。则空为能矣。谓所持者虽实。而能持者常空。

　　所建立性。色空事分别当知。(乃至)若言观余物者。彼法亦然。

　　人见其廓然大空。以是为空。而不知色之所聚。人见其具诸名相。以是为色。而不知为空所持。是皆于无性之中。而妄有建立者然也。此以明外道因牛角之有。而遂言兔角之无。不知析彼牛角为微尘。又复归于无矣。谓牛角既析而归空。又何所观故。而言兔角之无也。四大种。虽不住空。而非无空。亦如牛角之有。而复归于无。

　　尔时世尊欲重宣此义而说偈言。

　色等及心无

　　言色与虑心皆寂。

　不起色妄想

　　已上广说所说。

　心量安立处　　恶见所不乐

　　不乐恶见。

　救世之所说　　自觉之境界

　　颂曰。

　昧者不知真境界　　却将妄想污情田
　离空论色徒偏见　　弃有归无堕一边
　万法但从心镜现　　群愚只向识根缘
　圆光本是无私照　　才有纤毫总不玄

　　渐净即顿分第六

　　尔时大慧菩萨。为净除自心现流故。(乃至)为顿为渐耶。

　　自心现习气流。曰现流。现流不已。轮转生死。如来于诸众生。蠲彼幻尘。悉还实相故。以渐除为始。顿照为成。

　　彼诸依佛亦复如是(乃至)以修行者安处于彼色究竟天。

　　依佛者。胡本云津腻。谓化佛。是真佛气分也。依佛所化。亦为分别自心所现。及身受用境界。故以藏识依佛。譬能顿示众生不思议智。

　　譬如法佛所作依佛光明照耀(乃至)有性无性恶见妄想。照令除灭。

　　法佛无作。光明照耀者。化佛也。然化佛之照耀。非离法佛。故曰依佛。法佛者。自觉圣智境界。于法相有无恶见。皆令除灭。亦如化佛之照耀也。自庵罗果已下。言渐净。自譬明镜已下。言顿熟。

　　大慧。报佛说一切法。(乃至)种种计着不可得。

　　种种计着。亦如幻化。求其所有。皆不可得。

　　复次大慧。计着缘起自性。(乃至)彼诸妄想亦无真实。

　　工幻师譬心。草木瓦石譬缘起。一切若干形色。譬妄想自性相。

　　如是大慧。依缘起自性起妄想自性。(乃至)是名报佛说法。

　　法佛。不以说法为事。所谓说法者。报佛也。起信论云。因诸波罗等无行薰。及不思议薰之所成就。具足无量乐相。故说为报佛。以是知报佛说法者。以观照种种不实。成就圆满报身故。

　　大慧。法佛者离心自性相。

　　说自心所现。尚有心之性相。至于法佛。不以说法为事。故曰离心自性相。

　　自觉圣所缘境界建立施作(乃至)超外道见无色见。

　　自施戒忍。至无色见等。皆以一法身。而示现众多法门。故曰化佛说法也。

　　又法佛者。离攀缘。攀缘离。(乃至)自心现见应当除灭。

　　佛身一也。论其本来清净。迥脱诸尘。曰法佛。论其具足乐相。法界圆满。曰报佛。论其即彼一真。建立万法。曰化佛。法佛离心自性相故。自觉圣当勤修学。报佛化佛。分别自心境界故。自心现见。应当除灭。

　　颂曰。

　本来离相亦离名　　即一分三示众盲
　始净诸尘须积渐　　终能顿照甚分明
　报身真净蠲诸想　　化佛随缘应有情
　惟是法身根量灭　　无心无证亦无成

　　离二种声闻分第七

　　复次大慧。有二种声闻乘通分别相。(乃至)真谛离欲寂灭。

　　谓于无常苦空等境界。计着寂灭。已得人无我。未得法无我。

　　息阴界入自共相。外不坏相如实知。

　　于阴界外。存不坏相。是以无明与佛性为两也。皆自慧分别。

　　心得寂止(乃至)三昧道果正受解脱。

　　自觉圣差别相。其所乐住者。此也。

　　不离习气不思议变易死。

　　以习气未离故。未度不思议变易死。

　　得自觉圣乐住声闻(乃至)非灭门乐。

　　于自觉差别相乐住。此乃决定寂灭声闻。非菩萨所行寂灭门乐。故曰非灭门乐。

　　正受乐。

　　谓得三昧正受乐。

　　頋悯众生及本愿不作证(乃至)坚湿暖动非作生自相共相。

　　一切自生。而吾无作生。故曰非作生。

　　先胜善说见已。

　　如来所说善事。曰先胜善说。

　　于彼起自性妄想。

　　大种青黄。本非作生。于彼起非作生之自性。先胜善说。本来无性。于彼起善说之自性。故曰性妄想自性。是皆未入法无我相。而有所计着。故住声闻。

　　菩萨摩诃萨于彼应知应舍(乃至)是名诸声闻性妄想自性计著相。

　　颂曰。

　号为自觉已无遗　　反堕声闻不自知
　已达苦空能寂止　　彼于习气未能离
　优游正受虽其乐　　顾悯众生不带悲
　更有一般闻胜善　　妄生自性却狐疑

　　常不思议差别分第八

　　尔时大慧菩萨白佛言世尊。世尊所说常不思议。(乃至)非诸外道所说常不思议因缘耶。

　　常住真心。如金刚舍利。故曰常。不可以心思言议。故曰不思议。

　　佛告大慧。(乃至)若常不思议不因自相成者。何因显现常不思议。

　　自相。所谓真相。

　　复次大慧(乃至)常不思议不成。

　　以有作为因相。故不成。一切取舍。莫非有作。

　　大惠。我第一义常不思议。(乃至)得自觉相故有相。

　　自觉相者。廓然无朕之相也。光境俱忘。相复何有。

　　第一义智因故有因。离性非性故。

　　虽曰有相有因。常离性非性见。

　　复次大慧。外道常不思议无常。性异相因故。

　　外道常不思议。以性及非性。互相为因。所以无常。

　　非自作。因相力故常。(乃至)见已思量计常。

　　一切所作性与非性。皆无常。外道观彼无常。即自卜度妄计我常。

　　大慧。我亦以如是因缘所作者。(乃至)说彼常无因故。

　　但惟自觉无因。而说彼常也。

　　若复诸外道(乃至)自因相性非性同于兔角。

　　谓外道虽因相成。而非因于自相。故曰性非性同兔角。

　　此常不思议但言说妄想。(乃至)得自觉圣智境界相远。彼不应说。

　　外道计常。则离去自因之相。远于自觉境界。故曰不应说。

　　颂曰。

　无知外道太茫茫　　于彼无常妄计常
　却向识根生作想　　又如兔角绝形彰
　堪嗟幻焰应难久　　须信真金链转刚
　惟有如来因自相　　岂同电露暂时亡

　　生死涅槃差别分第九

　　复次大慧。诸声闻畏生死妄想苦而求涅槃。(乃至)一切性妄想非性。

　　于一切性妄想。以为非性。

　　未来诸根境界休息。作涅槃想。

　　谓之休息。非根量灭。

　　非自觉圣智趣。藏识转。

　　但藏识转尔。

　　是故凡愚说有三乘。说心量趣无所有。

　　凡愚说心量。曰无所有。故堕断见。

　　彼不知过去未来现在(乃至)生死轮常转。

　　自心现则觉知。所现者。唯自心。外心现。则计着客尘。不自觉。而计客尘。兹所以生死轮常转也。

　　颂曰。

　声闻不委惟心境　　却向无中作涅槃
　纵待根尘休息尽　　谁知生死出还难

　　一切法不生差别分第十

　　复次大慧。一切法不生。(乃至)离有非有生故。

　　谓本来空寂。而自心于无生中。现出性及非性之见。现性。即有见生。现非生。即非有见生。如来一切法不生。则离于是矣。

　　大慧。一切性不生。(乃至)身财建立趣自性相。

　　有妄想自性。而有妄想身财建立。趣彼自性相计着。故曰趣自性相。

　　大慧。藏识摄所摄相转。(乃至)于彼应当修学。

　　颂曰。

　远离性相绝廉纤　　诸法无生不用占
　空认兔头成断见　　妄从自性起诸炎
　难于眼里藏金屑　　休向空中作白粘
　若问如来心现说　　无生有性却成添

　　五无间种性差别分第十一

　　复次大慧。有五无间种性。(乃至)及乐修相智。

　　修诸有相之智。故曰相智。

　　不修缘起发悟之相。

　　所缘万境必有所起。原其所起。一心是也。于此当求发悟。不于起处而求发悟。虽欲灭相。适增妄想。

　　起烦恼断。习烦恼不断。

　　如波之起。曰起烦恼。习烦恼。谓习气也。

　　不度不思议变易死(乃至)乃至得般涅槃觉。

　　有涅槃想。故曰得涅槃觉。

　　大慧。各别无间者。我人众生(乃至)作如是觉。

　　谓作离四相见解者。

　　求般涅槃。复有异外道。说悉由作者。

　　言一切性。皆是有作。

　　见一切性已(乃至)不出出觉。

　　于未出中。作出离想。故曰不出出觉。

　　彼如来乘无间种性有四种。谓自性法无间种性。

　　自性法。谓一切性。彼自有性。离性非性见。

　　得自觉圣无间种性。外刹殊胜无间种性。

　　自觉。即无相三昧。外刹。则尘尘三昧。

　　大慧。不定种性者。谓说彼三种时。

　　未到如来乘无间。故言三种而已。

　　随说而入。随彼而成。此是初治地者。谓种性建立。为超入无所有地故作是建立。

　　谓虽随种性建立。要之不着声闻缘觉之乘。故能超入无所有地。无所有地。初地菩萨也。故云此是初治地者。

　　彼自觉藏者(乃至)当得如来最胜之身。

　　自觉藏。谓不定种性中。能自觉者也。虽得三昧乐而住声闻。至此当证佛地。故曰当得。

　　诸圣远离寂。

　　圣亦不滞于寂。故曰远离。

　　第一义法门　　远离于二教(乃至)亦无有心量。

　　颂曰。

　五般无间有差殊　　见性还归各别涂
　缘觉妄随神化胜　　声闻空断阴云粗
　满怀了了他无性　　外刹尘尘用不殊
　方显如来真种性　　更无心量可名模

　　一阐提差别分第十二

　　大慧。彼一阐提。非一阐提。世间解脱谁转。

　　谓世间皆有解脱之性。若非一阐提。则世间解脱谁复背转。以一阐提者。于善法中。不生信心故。

　　二者菩萨本自愿方便故。

　　谓本意自愿涅槃乐。

　　非不般涅槃(乃至)是名不般涅槃法相。

　　涅槃法相。乃真解脱。解脱者。空无相无愿。今也本自愿方便。非不欲涅槃。一切众生已。而后般涅槃。毕竟自著于寂灭之相。非无相无愿也。故曰不涅槃法相。若夫如来。灭度一切众生已。而无有一众生实灭度者。以无相无愿故。

　　此亦到一阐提趣。

　　此非为舍善根者说。故曰亦到一阐提趣。

　　佛告大慧。菩萨一阐提者。(乃至)而非舍一切善根一阐提也。

　　谓知一切本来涅槃已。而自著于寂灭之相。是堕断见。故曰毕竟不般涅槃。

　　大慧。舍一切善根一阐提者。(乃至)以是故菩萨一阐提不般涅槃。

　　颂曰。

　惟有慈悲一阐提　　度他迷者自还迷
　若论舍善犹能转　　菩萨都无趣寂期

　　三自性差别分第十三

　　复次大慧。菩萨摩诃萨当善三自性。

　　本来空寂。所有性相。如幻如梦。彼皆自尔。如来无摄取之情。亦无灭之之想。经言性自性。皆如此。

　　佛告大慧。缘起自性事相相。行显现事相相。

　　缘起。谓心从缘起。显现。谓所作已。著于彼事相之相。而计着之。故曰事相相。

　　计著有二种种妄想自性(乃至)谓即彼如是内外自共相计着。

　　名虚而事实。故有二种相之异。

　　是名成自性如来藏心。

　　惟自觉圣。乃可言成自性。惟成自性。乃可言如来藏心。

　　大慧。是名观察五法自性相经。

　　此楞伽之异名。

　　自觉圣智趣所行境界。汝等菩萨应当修学。

　　颂曰。

　二般妄想性无穷　　缘起依他妄亦同
　惟有离名成自性　　吹毛宝剑但挥空

　　观二无我分第十四

　　复次大慧。菩萨摩诃萨善观二种无我相。(乃至)谓离我我所。

　　人无我者。则能离我我所。其所离者。谓如下文所述。

　　阴界入聚(乃至)谓一切诸根自心现器身藏。

　　由阴界入聚。即生无知业爱。由摄受眼色等。而计着之。即生一切业识。以此知一切诸根。皆由自心。现出形器身财也。

　　自妄想相施设显示。如河流如种子。

　　生出不已。

　　如灯如风(乃至)生死趣有轮。

　　以有虚伪习气之因。乃有生死轮转之趣。

　　种种身色如幻术神咒。

　　幻。则现出不实。咒。则无而忽有。

　　发起像起。

　　如机括之发不可御。如镜之像因彼而现。

　　善彼相知。

　　善彼相知。谓善知彼相皆当远离。以前一离字该之。若能善知。即能远离。非假于灭之之断见。故但曰善彼相知而已。

　　是名人无我智。云何法无我智。(乃至)如阴界入离我我所。

　　阴界妄想自性人也。能觉而离之。使离我我所。则人无我矣。觉而离之者法也。于其觉性又当离之。亦如阴界入之离我我所。然后法无我矣。

　　阴界入积聚。(乃至)生无动摇。诸法亦尔。

　　阴界积聚。本皆无性。因于业爱。其缚如绳。展转相缘。生于无动摇之境。此人无我者之善观也。一切法性。本亦寂然。因于爱取揽摄而生。所生之境。本亦不动。法无我者所观亦然。故曰诸法亦尔。

　　离自共相不实妄想(乃至)非贤圣也。

　　一切虚伪。故曰不实妄想相。如河流种子。是也。为彼驱使。故曰妄想力。如机发绳缚。是也。但能离此。则知人无我而已。此凡夫所能离尔。故曰非圣贤也。

　　心意识五法自性离故(乃至)一切法无我。

　　心意识五法自性离。即至法无我矣。故继之。以菩萨当分别一切法无我也。言菩萨当分别法无我。凡以别其善人无我者。二乘与凡夫尔。

　　善法无我菩萨(乃至)大宝宫殿幻自性境界修习生。

　　一切法如幻。彼幻惟自性。觉彼如幻自性。则一切法如幻矣。至法云地。方知法如幻。乃不住虚寂。而建立一切慈悲法行。即大宝莲华王像等。是也。

　　于彼而坐。同一像类。(乃至)是名法无我相。

　　声闻地前。皆未能了法无我故。未能证如来自在法身。于此始言当得如来法身。

　　汝等诸菩萨应当修学。

　　颂曰。

　如来实相等无差　　学者纷然乱似麻
　将谓已除人阴界　　谁知又被法云遮
　慧灯自是无狂𦦨　　定水从何觅觉花
　万法了知如幻化　　庄严端坐法王家

　　离建立诽谤分第十五

　　尔时大慧菩萨复白佛言世尊。建立诽谤相唯愿说之。

　　本来空寂。妄有所立。曰建立。或观建立。自无所得。而生诽谤。故曰诽谤。皆不明心量故。

　　尔时世尊于此偈义(乃至)有四种非有有建立。

　　本来非有。以妄想而有建立。故曰非有建立。

　　云何为四(乃至)观察非分而起诽谤。

　　于前所建立。不善观察。即生断见。而起诽谤。

　　是名建立诽谤相。复次大慧。云何非有相建立相。(乃至)人众生寿命长养士夫见建立。

　　四相之见。亦如阴界入之妄想虚伪。是无见中。而妄立有见。

　　是名非有见建立相。非有因建立相者。(乃至)生已实已还坏。

　　诸识本无所因。以眼界色界无明界在念前而生。则是于无因中。有建立也。

　　是名非有因建立相。非有性建立相者。(乃至)是名非有性建立相。

　　虚空涅槃。假名以显道。其本离性及非性。兔角垂发。执妄以迷真。本亦离有及非有。是皆情计。妄立性相故。

　　建立及诽谤愚夫妄想。(乃至)是故离建立诽谤恶见。应当修学。

　　颂曰。

　佛地难登理谓何　　只因沉溺断常河
　建言谓有应为病　　谤法称无即是魔
　湛寂性中离取舍　　圆明境界绝偏颇
　须知自觉惟心境　　镜本无尘不用磨

　　随类普现分第十六

　　复次大慧。菩萨摩诃萨善知心意意识五法自性二无我相趣。(乃至)所谓一切法如幻如梦光影水月。

　　为安众生。建立万法。犹如色现摩尼。以至普现佛刹。听受经法。亦如幻梦水月。未尝一法有计着性者。故龙宫满字之浩烦。而如来云。未曾说一字也。

　　于一法离生灭断常(乃至)尔时世尊欲重宣此义而说偈言。

　心量世间　　佛子观察　　种类之身　　离所作行
　得力神通　　自在成就

　　颂曰。

　已圆大智为怀悲　　却效众生性相迷
　显示法王诸像类　　宛如随众色摩尼
　龙宫万卷声喧谷　　行海千门月在池
　到此遍游诸佛刹　　宣扬三宝作天师

　　空离自性分第十七

　　尔时大慧菩萨。复请佛言。惟愿世尊。(乃至)疾得阿耨多罗三藐三菩提。

　　说空者。多堕断见。堕断见。则有生有二。而有自性相。大慧于此。愿闻说空。而继之以无生无二离自性相。故如来亦言。为妄想自生性计著者。说空。

　　大慧彼略说七种空。谓相空。性自性空。

　　前言惟自性。至此性自性亦空矣。

　　行空。一切法离言说空。(乃至)自他俱性无性故相不住。

　　自他俱见亦皆无性。则不住于相矣。恐人于无性。又生断见。不住相云者。非无相也。但不住尔。

　　是故说一切性相空。是名相空。云何性自性空。谓自己性自性不生。

　　性自性云者。为欲识破外尘。还一切性于其自。而自己无有性自性想。则一切性自性空矣。

　　是名一切法性自性空(乃至)云何行空(乃至)因所成所住业方便生。

　　阴之所蕴。本离我我所。皆因所作方便而生。以此知行空。

　　是名行空。即此如是行空。(乃至)是名无行空。

　　彼行空者。亦无自性。故曰无行空。

　　云何一切法离言说空(乃至)是名一切法离言说空。

　　妄想自性。本无言说。既无言说。复何所离。故曰离言说空。

　　云何一切法第一义圣智大空(乃至)一切见过习气空。

　　能见一切过患。曰见过。自觉圣智。虽已离过患。而见过之心未忘。虽止见行。而习气未除。至此则一切皆空矣。

　　是名一切法第一义圣智大空。

　　此空为大。故曰大空。祖师曰。廓然无圣。是之谓欤。

　　云何彼彼空。谓于彼无彼空。是名彼彼空。

　　谓彼中无彼物。故言空。不知其虽无彼。而又有此也。盖法自有相。何用分别。其分别性亦空。曰故彼彼空。

　　譬如鹿子母舍(乃至)亦非比丘比丘。性空。

　　舍本不空。故曰非舍空。说舍则有舍。故非舍性空。

　　非余处无象马(乃至)是名彼彼空。

　　有鹿子母舍。则舍性非空。有比丘众。则比丘性非空。虽无象马。余处有之。亦非空。然皆一切法之自性相。又何必言彼无彼。当知无彼性亦空矣。故曰彼彼空。世间法相。本来常住。谓之无彼。未免堕断。故曰是空最粗。

　　是名七种空。(乃至)大慧。不自生。非不生。

　　即真而动。了无生灭之性。故曰不自生。非执无生之性。若木石然。故曰非不生。

　　除住三昧。是名无生离自性。

　　唯住三昧正受。更不立无生之想。

　　即是无生离自性(乃至)是故一切性离自性。

　　刹那之顷。流及他性。以是而现一切性。皆离自性。一切性者境也。言境则知。所谓无生者法也。

　　云何无二(乃至)是名无二。

　　万法体空。本无性相。涅槃生死。岂有二耶。苟于涅槃生死。有彼此二性。则有二相。故曰异相因有性故。

　　如涅槃生死(乃至)应当修学。

　　为有妄想计着故。言空以治之。然谓之空。则无生矣。无生有性。则反堕断见。谓之空则无二矣。无二有性。则反堕常见。故如来说空。而继之以无生无二。又曰离自性相者。盖于空之无生无二。又当离自性相故也。

　　尔时世尊欲重宣此义而说偈言。

　我常说空法　　远离于断常　　生死如幻梦
　而彼业不坏　　虚空及涅槃　　灭二亦如是
　愚夫作妄想　　诸圣离有无

　　颂曰。

　众生妄想未消除　　诸佛谈空为敛粗
　须到不生仍不二　　更无自性即无虞
　有心未解袪常断　　离性方能度有无
　若是大空何所证　　冰霜一点在红炉

　　离言即义分第十八

　　尔时世尊复告大慧菩萨言。空无生无二离自性相。普入诸佛一切修多罗。(乃至)是故当依于义莫着言说。

　　颂曰。

　觉皇不舍大慈悲　　言说纷纭为止啼
　若到岸头何用筏　　休如渴鹿妄生疑

　　楞伽经纂卷第一
卍新纂续藏经第 17 册 No. 0325 楞伽经纂


　　楞伽经纂卷第二

　　一切佛语心品第二

　　无我如来藏分第十九

　　尔时大慧菩萨白佛言世尊(乃至)转三十二相入于一切众生身中。

　　三十二相者。如来之色相也。如来藏者。如来无相之真心也。如来回转三十二相。而以无相之相。入于一切众生身中。

　　离于求那周遍不灭。彼说有我。

　　求那依也。外道。亦谓有常作者。离于所依。与如来同。

　　未来现在菩萨不应作我见计着。

　　谓如来尝说空无相等句。虽不说如来藏。而如来藏之说。已在是矣。若夫心见未捐。妄立藏性。则是空中捏怪。𩕳上安头。认而有之我所立矣。故如来贵乎无我。愚夫无知。见彼无我。反生怖畏。是故佛说如来藏。欲不堕空故。目无所有境界。令不堕有故。

　　譬如陶家。于一泥聚。(乃至)入三解脱门境界希望。

　　华严谓菩萨观缘起。而知自性空。得空解脱。观十二有支自性灭。得无相解脱。入空无愿求。唯为教化众生故。得无愿解脱。故曰三解脱。

　　尔时世尊欲重宣此义而说偈言。

　人相续阴　　缘与微尘　　胜自在作　　心量妄想

　　外道缘阴。作微尘胜自在说。皆是心量妄想。

　　颂曰。

　宝藏圆明绝我情　　堪𠷣外道自营营
　不因大觉垂慈旨　　谁识纯真没现成
　途路弗曾为旅泊　　家山何用指归程
　无依无住如来住　　休向如来住处行

　　修行大方便分第二十

　　尔时大慧菩萨观未来众生。(乃至)三界种种色行系缚身财建立。妄想随入现。

　　谓以色行。建立身财。随入自心。而现妄想。

　　是名菩萨摩诃萨善分别自心现。云何善观外性非性。(乃至)作如是善观外性非性。

　　以无始虚伪。本来寂静。法皆自尔。故曰自性。

　　谓如幻梦一切性。自他俱性不生。

　　真源虚廓。仗境而生。境灭心亡。一如幻梦。何有生灭之可云。

　　随入自心分齐故。

　　觉惟心现。故曰随入自心分齐。

　　见外性非性见识不生。及缘不积聚。

　　非特见外性。以为非性。而此所见之识亦不生。而缘亦不聚。

　　见妄想缘生于三界(乃至)见离自性生见悉灭。

　　所见无自性生。而见亦无见。故云。

　　知如幻等诸法自性(乃至)得离心意意识五法自性二无我相。

　　已上八地。一切悉离。若其余地。未足语此。

　　圣种类身一时俱生。

　　圣种类身。谓后文一切佛法缘自得乐相。是也。

　　犹如意生无有障碍。(乃至)成就四法。得修行者大方便。当如是学。

　　为离心意意识五法自性二无我相已。于寂灭中。现出妙相。无有障碍。犹如意生。此皆通达。如幻三昧。不滞于空。乃能如此。

　　颂曰。

　如来为愍众沉沦　　指出修行四种因
　令见妄心惟自现　　了明外性悉非真
　境缘出没皆如幻　　圣智纵横不是尘
　从此廓然无障碍　　神通乃得意生身

　　离缘因俱渐分第二十一

　　尔时大慧菩萨复请世尊。惟愿为说一切诸法缘因之相。

　　万法本空。缘因而有。

　　是名外缘前后转生。

　　缘外所作一切名相。缘者虽在内。所缘者实在外。故曰外缘。

　　云何内缘。(乃至)相现作现作。如灯照色等。

　　作则有相。无有间断。故曰无间。相现。谓妄想生已。则一切相从心而现。昭然可见。

　　待因者。灭时作相续断。不妄想性生。

　　灭时。谓妄想灭时。凡断妄亦妄想也。待断乃无。故曰待因。

　　大慧。彼自妄想相(乃至)不然但妄想耳。

　　真理廓然。本无生灭及与相续。盖因设为相续方便。灭已复生。乃有是说。此皆妄想。

　　因攀缘次第增上缘等生所生故。渐次生不生。

　　渐次生。非能生。乃妄心之所生也。

　　妄想自性计著相故。渐次俱不生。

　　渐次及俱。皆本不生。因妄自性。而计着之。

　　自心现受用故。自相共相外性非性。

　　妄想自性计着。皆自心现身财。而自共相。皆是外性。非本有性。

　一切无所有　　斯皆是言说

　　颂曰。

　真相圆明绝芥尘　　休从妄想起缘因
　悉离渐次俱生见　　始作逍遥自在人

　　离言说妄想分第二十二

　　尔时大慧菩萨复白佛言世尊。惟愿为说言说妄想相心经。

　　此经。上佛语心也。

　　则能通达言说所说二种义。

　　言说妄想。皆心所现。心本无名。以现得名。故曰言说妄想相心。

　　疾得阿耨(乃至)净一切众生。

　　见于声音曰言说。言说之事曰所说。菩萨以此能净众生。不着言说。

　　先所经境界随忆念生。从觉己境界无性生。

　　忆先所经与夫觉已。而知无性。以是而有言说。彼悉如梦。故曰梦言说。

　　过妄想计着(乃至)随忆念生。

　　谓怨先所作业。而忆持之。以生过念。为是而说。

　　无始妄想言说者(乃至)自种习气生。

　　习气积缘。如自下种。故曰自种。

　　佛告大慧。言说妄想。(乃至)谓彼因生相故。

　　谓有生相。乃有言说。若无生相。言说亦亡。兹所以不可言同异也。

　　大慧。若言说妄想异者。妄想不应是因。

　　因有妄想。乃声为言说。云何有异。

　　若不异者。语不显义而有显示。

　　不显之义。说能显之。云何无异。

　　谓第一义圣乐言说所入是第一义。

　　圣乐言说所入。虽由言说而入。而过于言说远矣。

　　言说相不显示第一义。

　　自相他相。本来无性。言说相者。不过分别自他。故不显示第一义。

　　复次大慧。随入自心现量故。(乃至)言说妄想不显示第一义。

　　一切言说。皆自心所现。本无性。故不示第一义。

　自觉圣智子　　实际我所说

　　颂曰。

　言说皆因妄想情　　齿龂喉舌众缘成
　若从圣智求言说　　打破钟来觅响声

　　净离四句分第二十三(谓一异。俱不俱。有无非有非无。常无常。曰四句)

　　尔时大慧菩萨复白佛言世尊。惟愿为说离一异俱不俱。(乃至)趣部分之相。

　　相行所现一切。皆有部秩分数。相行虽现。各趣部分。以如众色现摩尼故。

　　随建立诽谤以是恶见当随地狱。

　　言远离者。当如是见。

　　而彼水泡。非摩尼非非摩尼。取不取故。

　　心所执取。乃有是相。

　　如是外道恶见(乃至)缘有者言灭。

　　缘有着空。又堕断见。

　　复次大慧。有三种量五分论。(乃至)而作性妄想计着。

　　诸外道。建立三种量五分论。而自谓实得圣智。离二自性事。乃起有性妄想。而计着之。

　　大慧。心意意识身心转变。(乃至)不于彼作性非性想。

　　谓正修行者。不于彼境界而作生及非性生。

　　若复修行者(乃至)得圣智自觉三昧乐住者分别显示。

　　谓化佛说法。为随顺凡夫所见。令其修行。非为建立如实修行。及显示圣智三昧乐境界。

　　复次大慧。如来说法离如是四句。(乃至)离于有无建立诽谤。

　　离是四者。

　　分别结集真谛(乃至)非自性相续而为说法。

　　如来说法。以结集真谛为首。非若外道性与自在。及无因等。而相续说。

　　复次大慧。为净烦恼尔炎障故。(乃至)善分别诸乘及诸地相。

　　为净众生故。建立百八句。凡以善分别诸乘。及地相尔。其本实无有也。

　　颂曰。

　众生计着似狂酲　　四句依他妄想情
　一异俱缘随处暗　　有无常见竞头争
　摩尼垂发元非性　　树影风声假彼成
　一切须知心镜里　　妍𡟎状貌本无形

　　禅差别分第二十四

　　复次大慧。有四种禅。(乃至)前后转进想不除灭。

　　谓于无常苦空不净等。相坚着不舍。渐次增进。至非想灭定。

　　云何观察义禅(乃至)外道自他俱无性已。

　　于人无我相。及于外道自他俱见彼皆观察知无性已。

　　云何攀缘如禅。谓妄想二无我妄想。

　　妄想分别也。谓若分别无我有二。即是尚有分别也。

　　如实处不生妄想。

　　若如实知。则彼分别不复生矣。

　如虚空火烬　　修行者观察

　　言显幽明暗之不同。

　　如是种种相。

　　已下四句。言三种禅。

　一时摩其顶　　随顺入如相

　　颂曰。

　堪笑堪嗟不免疑　　禅那因此又支离
　愚夫作意袪除我　　观察留心相义推
　如实攀缘惩妄想　　如来圣智绝思惟
　慈悲苦为众生辨　　问着元来总不知

　　涅槃差别分第二十五

　　尔时大慧菩萨复白佛言世尊。般涅槃者。说何等法谓为涅槃。佛告大慧。(乃至)见习转变。名为涅槃。

　　已上七者。有所转变而即寂。名为涅槃。

　　诸佛及我涅槃。自性空事境界。

　　谓如来涅槃。无所计着。亦无所转变。无依无作。一切成现所作境界。悉空无事。故曰空事境界。言诸佛涅槃。以明前者非也。

　　复次大慧。涅槃者。(乃至)不颠倒见妄想不生。彼等于彼作涅槃觉。

　　颂曰。

　诸佛慈悲为指踪　　涅槃自性要通融
　断常死坏皆无染　　藏意因缘已绝同
　堪笑二乘生觉想　　及袪颠倒堕尘笼
　如来路上无消息　　扰扰匆匆一鉴中

　　离言事自性分第二十六

　　复次大慧。二种自性相。(乃至)从不觉自心现分齐生。

　　颂曰。

　胸喉唇舌发音声　　万事纵横尽日营
　皆是妄缘空计着　　自心觉了即无生

　　如来神力建立分第二十七

　　复次大慧。如来以二种神力。(乃至)及手灌顶神力。

　　谓令入三昧。然后为现神力。

　　大慧。菩萨摩诃萨。初菩萨地住佛神力。

　　谓初入菩萨地。必依神力。方入照明三昧。如下云。

　　大慧复白佛言世尊。以何因缘如来(乃至)佛告大慧。为离魔业烦恼故。

　　谓令其离魔业烦恼等。

　　及不堕声闻地禅故(乃至)则堕外道恶见妄想。

　　如来所加神力。非由外至。亦因无依无作法性而已。故不堕外道见。

　神力人中尊　　大愿悉清净　　三摩提灌顶
　初地及十地

　　颂曰。

　如来普照遍河沙　　魔业皆离绝等差
　菩萨尽承神力摄　　遂令端坐宝莲华

　　因缘言说差别分第二十八

　　尔时大慧菩萨复白佛言世尊。佛说缘起即是说因缘。(乃至)然世尊所谓因缘生诸性言说。

　　因缘生诸性言说。佛与外道。其异否。故云有间悉檀。

　　有间悉檀无间悉檀。

　　悉檀者。译义。或言宗。或言成就或言理也。

　　建立作如是说。此有故彼有。

　　谓有无明乃有缘行。故曰此有故彼有。

　　佛告大慧。我非无因说。(乃至)不觉自心现量。外境界性非性。

　　谓于外境。有性非性见。

　　彼有如是过。(乃至)佛告大慧。无性而作言说。谓兔角龟毛等。世间现言说。

　　无而现有。乃世间言说。

　　大慧。非性非非性。但言说耳。

　　佛告以言说非有性。亦非有非性。

　如汝所说言　　不能如实知　　轮回三有宅

　　颂曰。

　因缘勿为从他起　　言说休论性有无
　若觉唯心或现境　　镜明钟响自如如

　　离惑乱见分第二十九(妄想为惑。谁其不然。凡夫迷悟。昏不自知。二乘悟迷认为颠倒。昏不自知。病不服药。认为颠倒。饮药增痾。遂使真常无由旋复。故如来。为惑乱而说常。祖师云。迷生寂乱。悟无好恶)

　　尔时大慧菩萨复白佛言世尊。常声者何事说。

　　谓声言为常者。以何事而说。

　　佛告大慧。为惑乱。

　　执惑乱。以为颠倒。而生灭之心生。兹所以役于取舍而不得常。祖师曰。良由取舍。所以不如。故大慧问常。而佛答以为惑乱。

　　以彼惑乱。诸圣亦现而非颠倒。

　　诸圣亦现惑乱。与人同。无倒与不倒。觉想与人异。

　　非明智也。然非不现。

　　谓之明智。非如木石。安得不现。彼但如幻。虽现不现。

　　所以者何。谓离性非性故。

　　本来离性。因妄而生。一翳在目。空华乱坠。彼安能作无常哉。

　　云何离性非性惑乱。谓一切愚夫种种境界故。

　　种种境界。谓如不文恒河。

　　如彼恒河。饿鬼见不见故。无惑乱性。

　　饿鬼。于河不见有水。是无恒河之性。如彼愚夫。溺于惑乱。不自知也。

　　于余现故。非无性。

　　余具觉知。见为恒河。是有恒河之性。如彼声闻。执为实有。于惑乱性欲坏灭之。

　　如是惑乱。诸圣离颠倒不颠倒。是故惑乱常。谓相相不坏故。

　　诸圣于惑乱。非愚夫之无惑乱性。而不自知。亦非如二乘之有惑乱性。而务欲坏灭。故离倒与不倒之觉。斯不期于常。而自常矣。所以常者。以未尝相相而务欲灭之故也。故下文云云。

　　大慧。云何惑乱真实。(乃至)于此惑乱有少分想。非圣智事相。

　　圣于惑乱。已得如幻。倒不倒见。皆悉无有。除此之外。有少分觉。即觉想也。故曰非圣智事相。

　　大慧。凡有者愚夫妄说。非圣言说。

　　有者。谓执惑乱性而有之。此愚妄尔。

　　彼惑乱者倒不倒妄想。起二种种性。

　　已下虽圣种性。亦是不倒妄想也。

　　大慧。即彼惑乱妄想起缘觉乘种性。谓即彼惑乱自共相不亲计着。

　　有缘而觉。非不计着。但有所觉。而不亲之尔。

　　云何智者即彼惑乱起佛乘种性。谓觉自心现量。外性非性不妄想相。

　　谓不于外性而起非性之想。

　　起佛乘种性。是名即彼惑乱起佛乘种性。

　　虽曰佛乘。以有心量故。不免妄想。若知如幻。则佛乘亦妄尔。

　　又种种事性凡夫惑想。起愚夫种性。

　　愚夫分别种种事性。决定如是。决定不异。故曰惑想。

　　彼非有事非无事。是名种性义。

　　声缘圣凡。皆即惑乱。而起种性。彼种性中。种种事物。非即是物。亦非非物。皆随心而现。故曰是名种性义。

　　大慧。即彼惑乱不妄想。(乃至)是故说如离心。

　　即惑乱之性。而不妄想故。诸圣能转舍心意意识等习气。而为真如也。说如离心者。谓离心意意识等。

　　大慧白佛言世尊。若惑乱如幻者。复当与余惑作因。

　　谓一切如幻。前后转生。诸余惑乱。因此而起。又大慧之疑也。

　　佛告大慧。非幻惑因。不起过故。幻不起过。无有妄想。

　　一切如幻。诸过潜消。过之能消。以无诸妄。

　　大慧。幻者从他明处生。非妄想过习气处生。

　　惟彼觉明。乃能如幻。

　　是故不起过。大慧。此是愚夫心惑计着。非圣贤也。

　　余惑作因。以是生疑。是愚夫计。非圣贤也。

　　尔时世尊欲重宣此义而说偈言。

　圣不见惑乱　　中间亦无实　　中间若真实
　惑乱即真实　　舍离一切惑　　若有相生者
　是亦为惑乱　　不净犹如翳

　　若有离相。亦惑乱也。故曰不净。

　　颂曰。

　寂寂空凝绝较量　　妄疑惑乱败真常
　却将觉想袪颠倒　　挠破无心佛道场
　影像不辞潭底现　　妍媸终岂鉴中藏
　但知一切皆如幻　　万法纷纭掣电光

　　如幻差别分第三十

　　复次大慧。非幻无有相似。见一切法如幻。大慧白佛言。(乃至)言一切法如幻。为异相计着。

　　种种谓一切相。异相谓颠倒相。变异不同。犹如幻化。此大慧之疑也。

　　若种种幻相计着。(乃至)世尊。有性不如幻者。

　　大慧谓既有性相。即不遽灭。安可计着如幻。

　　所以者何(乃至)种种相现如幻。

　　一切色相非因。而然既无所因。则种种相现。自如幻尔。

　　大慧。然不实一切法速灭如电。是则如幻。

　　以法不实。速灭如电。故言如幻。

　　譬如电光(乃至)非愚夫现。

　　愚夫执着。不能速灭。故云。

　　如是一切性(乃至)非现色相计着。

　　谓于一切性相。若能观察无性乃如幻。非于色相有所计着。

　　佛告大慧。非我说无生如幻。(乃至)谓生无生。

　　性体空寂。凡有所生。悉如幻梦。故虽有生。实未尝生。

　　觉自心现量。有非有外性非性无生现。

　　但觉自心有及非有外性非性。皆无生现。

　　大慧。非我前后说相违过。(乃至)非自妄想种种计着缘。

　　外道。从有无生一切法。不说自心妄想执着因缘而生。

　　大慧。我非有无有生。(乃至)为摄受生死故。

　　说言人之有性。为欲众生知死生有去来。非如断灭之见。

　　坏无见断见故(乃至)种种业受生处故。

　　谓有是业。有是受生。

　　以性声说摄受生死(乃至)为离性自性相故。

　　佛说如幻。非有所立。欲有所离故也。

　　随愚夫恶见相希望(乃至)说幻梦自性相一切法。

　　愚夫恶见。不知自心。如来。欲令破坏因缘计着之见。故说幻梦。为之对治。

　　不令愚夫恶见希望(乃至)如实处见作不正论。

　　法法如幻。即无缘想。亦无灭见。遂令法相一切如实。愚夫执着。而以此说为不正论。

　　大慧。如实处见一切法者。谓超自心现量。

　　知心有现。则心为现转。未能无心。心如实处。则心无自心。法惟自法。如镜现像。不将不迎。心量之见。亦将除灭。

　　尔时世尊欲重宣此义而说偈言。

　无生作非性　　有性摄生死　　观察如幻等
　于相不妄想

　　颂曰。

　世间万法自形彰　　昧者依他尽日忙
　故说幻因明遽灭　　要同掣电暂时光
　无生为破愚夫执　　有性须知应病方
　傥若无心如实处　　曾无一物可思量

　　离名句形身分第三十一

　　复次大慧。当说名句形身相。(乃至)随入义句形身。

　　假名显道。故觉名句。即入义句。

　　疾得阿耨多罗(乃至)自性决定究竟。是名句身。

　　事以名立。名以句定。句以显义。义有自性。因自性故。决定究竟。

　　形身者(乃至)是名形身。

　　形身者。即字也。

　　又形身者。谓长短高下。(乃至)自相现故说形。

　　制字者。长短高下。像其本形。故曰自相现。

　　是名名句形身(乃至)应当修学。

　　知名句形身。即知所以言者在于言外。而言者特筌蹄尔。

　名身与句身　　及形身差别　　凡夫愚计着
　如象溺深泥

　　颂曰。

　形名章句乱纷然　　不免鸡窗坐究研
　万里江湖如到岸　　行人何用守空舡

　　离相止惑分第三十二

　　复次大慧。未来世智者(乃至)而言说无记止论。

　　无记。犹无所记录。谓不立说也。止论。谓置而不答也。如来。为彼众生怖其著有故。说言无记。所以通之。外道计着摄所摄性。不知自心现量故。止而不为说。昧者。不知佛之通义不在此。而直以此称佛。盖失之矣。

　　非彼痴人之所能知(乃至)于因作无记论。

　　若因于身命者是也。故曰于因。

　　不知自心现量故止彼。

　　佛之止论。为此而已。

　　如来应供等正觉。以四种记论。(乃至)不为熟者。

　　四种记论。谓直答。反质答。分别答。置答。置答即止论也。

　　复次大慧。一切法离所作。(乃至)一切法不生。

　　以外道于因作无记论故。佛说因缘不生。及性相不可得。

　　大慧。何故一切性离自性。(乃至)说一切法不生。

　　自觉。则一切性相。皆无所得。故一切法不生。

　　何故一切法不可持来(乃至)欲持去无所去。

　　无所摄受。故无所来。既无所来。复何所去。

　　是故一切法离持来去(乃至)一切法不灭。

　　性自性相。悉无所有。法不可得。又何所灭。

　　何故一切法无常(乃至)是故说一切法无常。

　　本来寂灭。何有无常。无常性者。因于世间诸相起故。

　　何故一切法常(乃至)说一切法常。

　　谓一切相起。本无生性。既本无生。无常常矣。

　正觉所分别　　自性不可得　　以离于言说
　故说离自性

　　颂曰。

　外道愚痴义不通　　妄为止记混真空
　若论圣智无踪迹　　性相皆离绝异同

　　离四果差别分第三十三

　　尔时大慧菩萨复白佛言世尊(乃至)以一切法境界无尽身财摄养一切。

　　一切法无尽身财。即华严之行海。是也。

　　佛告大慧。有三种须陀洹(乃至)以彼非有非无非有无。无实妄想相故。

　　须陀洹。无愚夫想。有无非有无。及一切法皆无实想。此之妄想。亦如愚夫。缘起自性。种种计着。而生妄想也。

　　愚夫妄想(乃至)是须陀洹妄想身见。

　　谓欲去愚夫妄想。如此而不知反随无实妄想。妄想身见者。以有人无我见。

　　大慧俱生者须陀身见(乃至)大种及色不集故。

　　谓须陀洹。见自身它身。色相本空。虽曰遣色。适长生相。是乃俱生身见。俱生身见者。以有色不集等见。

　　须陀洹观有无品不现(乃至)是名身见相。

　　观有无。一切不现。方断身见。而不生贪。

　　大慧疑相者(乃至)是名疑相须陀洹断。

　　谓疑法不生。故曰疑相断。

　　大慧戒取者云何(乃至)求受生彼则不取。

　　谓诸愚夫。持戒精勤。种种苦行。求受生处。飨未来乐。彼须陀洹。不取是相。故曰不取戒。

　　除回向自觉胜(乃至)受持戒支。

　　唯于回向等。受持戒支。则虽取而不取也。

　　是名须陀洹戒相断(乃至)堕身见及诸结不断。

　　须陀洹。若作是念。此是三结。我离三结者。是名见二法。反堕身见。而所谓结断者。复不断矣。

　　佛告大慧爱乐女人(乃至)非趣涅槃贪断。

　　须陀洹果。得正受乐故。能断世间贪。非能断趣涅槃贪。

　　大慧云何斯陀含相(乃至)见相不生。

　　照破色相。及妄想生想。于彼见相。又皆不生。

　　善见禅趣相故(乃至)使妄想不生故。

　　于色相性以及非性。而自生过患之见。盖彼于妄想。使不生故。

　　为菩萨摩诃萨方便示现阿罗汉为佛化化。

　　以佛之化。化导众生。曰化化。一乘道果。菩萨方便示现。为佛化化。此三种也。

　　佛告大慧得寂静一乘道声闻非余者。

　　谓今所说阿罗汉。乃一乘道。非彼二种。故于下文述二种行。以明一乘其行不然。

　　大慧于妄想处种种说法(乃至)得果相说名得果。

　　禅者。入禅一切远离。是谓得禅。以见心现量。是谓得果。说名得果。非实得果。已上二种。未超心量故非一乘。

　　复次大慧。欲超禅无量无色界者。(乃至)有心量故。

　　以前二种未离。受想正受。唯超自心现量者。乃不复尔。故曰不然。凡以别二种有心量故。自欲超禅无量无色界。已下皆述寂静一乘道也。

　此则妄想量　　若觉得解脱

　　颂曰。

　诸佛真机不易传　　过诸色量实难肩
　断除三结高持戒　　顿照无生果已圆
　唯有那含能见过　　堪任罗汉得诸禅
　一乘除是超心量　　体合虚空不立玄

　　二种觉分第三十四

　　复次大慧有二种觉(乃至)是名观察觉。

　　觉性自性。亦无性见。即无四句之可离。故曰选择离四句不可得。

　　大慧此四句离(乃至)观察一切法应当修学。

　　觉性自性。即离四句。法自法尔。于此始名为一切法。离此四句。观察诸法。始超四句而即自在。故当修学。

　　大慧云何妄想相摄受计着建立觉(乃至)是名妄想相摄受计着建立觉。

　　计着四大种之所宗。即自因相。而生譬喻。且曰彼皆不实之所建立。计著于此。是有建立。本无所有。有立皆妄。又当觉此。

　　是名二种觉相(乃至)成就此二觉相。

　　善觉二种。故曰成就。

　　人法无我相(乃至)得初地入百三昧。

　　无所有觉。即能观察行地。方得初地。入百三昧。不旋踵间。而超法云。言其速也。

　　善系心十无尽句。

　　华严教中。十无尽句。

　　成熟众生(乃至)得自觉乐三昧正受。

　　颂曰。

　观察觉中离四句　　计他不实亦非真
　到头无觉方为觉　　始作如来阃域人

　　离四大造色分第三十五

　　复次大慧菩萨摩诃萨。当善四大造色。云何菩萨善四大造色。

　　以有四大之性。造出四大之色相。

　　彼真谛者四大不生。

　　真谛寂静。故云不生。盖无生想乃不生矣。

　　彼四大不生。作如是观察。(乃至)是名心现妄想分齐。

　　于彼四大。作不生观。乃能觉知妄想分齐。悉由自心所现分齐。而知外性率皆非性。

　　谓三界观(乃至)离四句通净。

　　菩萨于三界中。观四大造色之性。本无所有。离于四句。通净而无所染。

　　离我我所。如实相自相分段。

　　造色已离四句。即于实相自相。一切如之初。无生灭之想。即相而言。故说分段。

　　住无生自相成。

　　若住实相。即住无生。如此自相乃成。

　　大慧识者因乐种种迹境界故。余趣相续。

　　四大生色。以诸根识。乐于一切形迹境界。其余诸趣。以是续生。

　　大慧地等四大及造色等(乃至)大种不生。

　　若觉无性。四大种子。亦无有生。故云非彼四大缘。

　　性形相处(乃至)外道妄想非我。

　　颂曰。

　地水火风名四大　　谁知和合众缘成
　若知四大元无性　　自相如如总不生

　　诸阴自性相分第三十六

　　复次大慧当说诸阴自性相(乃至)而妄想言一虚空。

　　四大种性。周遍法界。然其色相。犹可指陈。若夫非色诸阴。迥离数相。如人妄言为一虚空也。

　　大慧如是阴(乃至)非圣贤也。

　　诸阴。离相离性及离四句。因迷而有。觉后皆空。愚夫妄执。以为实有。故曰非圣贤也。

　　大慧圣者(乃至)离异不异故。

　　圣者之于五阴。倏有忽无。如幻出种种色像。又如幻梦影像。未尝计其同异。故永嘉云。五阴浮云空去来。

　　大慧圣智趣(乃至)汝当除灭。

　　诸阴性相。本来空寂。皆因妄想而现。圣智旨趣。不堕有无。同其妄想所现。而无所著。故云是名诸阴自性相。汝当除灭。

　　灭已说寂静法(乃至)法无我见净。

　　法虽无我。其见犹存。见性兼忘。乃真寂静。

　　及入不动地(乃至)普济众生亦复如是。

　　颂曰。

　五阴浮云性本离　　还如梦影勿生疑
　法无我见仍虚净　　空手廛中一幻师

　　离四种涅槃差别分第三十七

　　复次大慧。诸外道有四种涅槃。云何为四。谓性自性非性涅槃。

　　谓不觉性自性。而以为非性。即涅槃者。

　　种种相性非性涅槃。

　　谓以一切性相。皆为非性。即涅槃者。

　　自相自性非性觉涅槃。

　　谓初以性相为非性。今乃觉焉。而实觉想于此。即涅槃者。

　　诸阴自共相相续流注断涅槃。

　　谓断诸阴流注。而即涅槃者。

　　是名诸外道四种涅槃(乃至)妄想识灭名为涅槃。

　　外道涅槃。不离妄想识阴种子。如来所言一切识灭。名为涅槃。非实有性。

　　大慧白佛言世尊(乃至)云何离意识非七识。

　　大慧谓。既立八识。何故。于此但说意识灭。而非七识灭也。

　　佛告大慧彼因及彼攀缘故七识不生。

　　因及攀缘。初由意识。若意识灭。则七识无由而生。

　　意识者境界分段计着生(乃至)是故意识灭七识亦灭。

　　自境界分段计着。至因缘生。意识之所生也。自不坏身相。至亦如是。七识之所生也。习气滋生。长养藏识。意与之俱。计着我所。而有思惟。相续因缘乃生。意识若夫不坏身相。藏识则如来藏也。藏识。为之因攀缘所现。而聚于心。乃生七识。七识。即前所谓现识。意识即前所谓分别事识。不坏身相。藏识。即前所谓真识。心之所现。意识分别。七识随之。意识灭尽。无所攀缘。七识空名。故当自灭。

　如是意识灭　　种种识不生

　　颂曰。

　妄想纷拏不自知　　却于心镜现形仪
　遂令七识攀缘起　　留得诸尘意里推
　境上根茎如不着　　灵源澄湛更何疑
　超然宝藏无形像　　对面知他是阿谁

　　离妄想自性差别分第三十八

　　复次大慧。今当说妄想自性分别通相。(乃至)谓有所说事自性圣智所知依彼而生言说妄想。是名所说事妄想。

　　圣智所知了义妄说。若依彼而生言说。故名所说事妄想。

　　是名自性妄想。

　　本无所有。妄立自性。以为此法如是。如是不异。此意见也。

　　谓缚不缚因缘计着如士夫方便若缚若解。

　　谓执因能缚。而有所缚。如人以绳方便力故。缚已复解。

　　大慧计着缘起而计著者(乃至)如幻示现种种之身。

　　计着缘起。于妄自性。而生计着。如依于幻见种种物。

　　凡夫妄想见种种异幻。

　　凡夫以此。转执幻相。

　心缚于境界　　觉想智随转

　　随境而觉。谓之觉想。

　无所有及胜　　平等智慧生　　妄想自性有

　　已下。皆妄立缘起之性。

　世谛第一义

　　以世谛及第一义为二。

　第三无因生

　　又立无生之说为三。

　妄想说世谛　　断于圣境界

　　已上诸妄。惟圣则断。

　譬如修行者　　于一种种现

　　于一理而现种种。

　究竟不成就　　则度诸妄想

　　究竟而诸相不就。则度矣。

　自觉知尔炎　　彼无有差别

　　唯自觉。则知差别者皆尔炎也。

　成已无有性

　　谓成自性。

　云何妄想觉

　　至成自性。则一切无性。云何用觉。

　妄想种种现　　清净圣境界

　　唯圣。乃知虽现而非实。

　离二妄想者　　如是则为成

　　颂曰。

　妄想皆因缘即起　　更论无有异兼同
　还如无里重占梦　　觉后方知一切空

　　自觉一乘相分第三十九

　　大慧菩萨复白佛言世尊(乃至)离见妄想。

　　觉其不由于他因心。而见于此心见。又当远离。

　　上上升进入如来地(乃至)及觉法无我。

　　烦恼习气已断。又当觉法无我。若不觉法无我。则未能忘法。如味着三昧乐。及非性无漏界。是也。

　　彼一切起烦恼(乃至)非性无漏界觉。

　　烦恼习气虽断。而未能觉法无我。方且味着三昧乐。及非性无漏境界。智者于此。又当觉也。观察一切。皆本非性。而证无漏。性相未忘。故当觉也。

　　诸乘非究竟。

　　有心即堕三乘。

　　颂曰。

　圣智无乘名自觉　　盖言自照不由人
　味贪三昧皆为障　　无漏为心未免尘
　终被相风时鼓转　　犹如浮木泛江津
　廓然觉性空中泯　　始得如来自在身

　　楞伽经纂卷第二
卍新纂续藏经第 17 册 No. 0325 楞伽经纂


　　楞伽经纂卷第三

　　一切佛语心品第三

　　意生身分第四十

　　尔时世尊告大慧菩萨言。意生身分别通相我今当说。(乃至)修行者了知初地上增进相得三种身。

　　心本无相。孰名以身。自其所得之受用而生。犹如意生无有障碍。故曰意生身。得三种身者。进于初地。故曰了知初地增进相。

　　知自心现境界性非性。

　　知所现之性。皆非其性。

　　身心转变。

　　谓转舍心意意识五法自性二无我相身。

　　得如幻三昧(乃至)迅疾如意。

　　本一法界。成现百千三昧清净蠲洁。明如妙华。随心化现。故曰迅疾如意。前言实相所现。此言照诸幻相。

　　犹如幻梦水月镜像(乃至)通达自性法故。

　　以能通达一切法。皆彼自性。而吾无性。故曰自性法。若是则虽现一切法。而法常无染。

　　云何种类俱生无行作意生身(乃至)无行作意生意生身。

　　即一心而普造。则万法齐彰。如海印像。故曰种类俱生。即一心而随缘。则无作而作。如风过空。故曰无行作。

　种种意生身　　自在华庄严

　　颂曰。

　豁达已除诸识浪　　遂于三种现身财
　安然初觉元非性　　如幻徐知法障开
　功德海中腾雨露　　庄严门里结楼台
　须知无作而俱作　　一切皆从自得来

　　离五无间分第四十一

　　尔时大慧菩萨白佛言世尊。如世尊说。若男子女人行五无间业。(乃至)名五无间事亦名无间等。

　　华严经云。菩萨。观诸缘起自性空。得空解脱。观诸有支性灭。无有少法相生。得无相解脱。无相无愿。唯除慈悲。得无愿解脱。此名三解脱。谓行五无间者。其意欲以三解脱。及无漏想。断彼七识佛。其实未能解脱。故曰恶想。

　　复次大慧有外无间(乃至)于三解脱一一不得无间等法。

　　断此五种。名无间等。断之者。是有心于善业者也。若于三解脱中。不见有无间等法。

　　除此已余化神力现无间等。

　　化现无间。则非究竟断彼。故曰外无间。唯化现无间是。则以智慧方便。而行无间。非有心于善业。故能为作五无间罪者。除疑悔也。

　　谓声闻化神力(乃至)无有一向作无间事。

　　神力化现。现已还灭。非究竟断彼。故曰无有一向作无间事。

　　不得无间等除觉自心现量。

　　化现无间。即于无间等法。实无所有。唯觉自心现量。而自心现量之性。本亦非性。故下文(云云)。

　　离身财妄想(乃至)解脱余趣相续妄想。

　　化现无间。本以智慧方便。而为众生。若有余趣相续之想。则亦未超心量。故云。

　是谓五无间　　不入无择狱

　　颂曰。

　五般无间最为精　　正眼观来是业生
　争似无心三解脱　　不须防检自圆成

　　佛知觉分第四十二

　　佛告大慧觉人法无我。

　　觉人法无我。则无复有无我之相矣。

　善知二无我　　二障烦恼断　　永离二种死
　是名佛知觉

　　颂曰。

　皆言人法兼无我　　子细寻思了得么
　只这二边无取舍　　如来知觉没肴讹

　　佛等一切分第四十三

　　佛告大慧以四等故。

　　等。谓与之齐等无有分别。

　　于大众中唱如是言。

　　字语身法。既与诸佛。无有差别。则与诸受生一切种类。皆悉平等。无有同异。达此然后知天地同根。万物一体。

　迦叶拘留孙　　拘那含是我　　以此四种等
　我为佛子说

　　颂曰。

　众生诸佛亦均齐　　大觉皆言我昔为
　若论四般无异等　　即同于彼更何疑

　　自得本住分第四十四

　　何因说言不说是佛说。

　　大慧言。正觉即佛也。而云不说是佛说。故疑。

　　云何二法谓缘自得法及本住法。

　　自觉而不从外得。曰自得。万变而法界如然。曰本住。

　　离言说妄想离字二趣。

　　离言及字。故曰二趣。

　　于其中间不说一字亦不已说当说。

　　佛以自得及本住法故。离言字二趣。一切所说。对病设药。如镜现像。悉无所得。亦无增减。

　缘自得法住　　故我作是说　　彼佛及与我
　悉无有差别

　　颂曰。

　圆明妙体绝思惟　　若堕三乘岂易知
　自得乐中离所说　　真常法界弗曾移
　众生有病根根别　　我佛施方种种医
　若信古今无异体　　不谈一字更何疑

　　离有无有相分第四十五

　　佛告大慧此世间依二种(乃至)欲见不离离相。

　　依于有无。即堕性及非性。而欲见可离及不可离相。以不知心量故。

　　云何世间依有谓有世间因缘生。

　　本来寂灭。凡说有者。皆因缘故。

　　非不有从有生非无有生。

　　此世间说有者。

　　彼如是说者是说世间无因。

　　有无常相因故。说有者。为无之因。

　　大慧白佛言(乃至)后不复取。

　　此皆论愚夫依无也。彼诸愚夫。受贪恚已。又计非性。其意不取有性者。谓彼自寂静故。又谓诸佛声缘。亦不取彼有无之性。一切断灭。殊不知其不了自心现量。反堕坏灭之想。此所以言怀也。

　　佛告大慧善哉善哉(乃至)于声闻缘觉及佛亦是坏者。

　　此难辞也。如来谓若以贪恚痴为坏灭。前言声缘及佛。亦可谓坏。盖贪恚痴。与佛声缘。同归于内外不可得故。

　　佛声闻缘觉自性解脱故缚与缚因非性故。

　　佛及声缘。既见本性。而得解脱于缚与因。皆本无性。

　　大慧若有缚者(乃至)是名无有相。

　　若以贪恚痴为我之缚。而欲坏去。即是有缚者。反为缚因。念念坏去。以为非性。是堕断见。故曰是名无有相。

　谁集因缘有

　　非因于他。自心缘起。

　观世悉空寂　　有无二俱离

　　颂曰。

　休说有无皆已离　　因缘生灭又沉沦
　若能悟了惟心境　　一似醒来看醉人

　　宗说俱通相分第四十六

　　大慧宗通者谓缘自得胜进相。

　　反照自心。曰自得。超离缘妄。曰胜进。

　　远离言说文字妄想(乃至)远离一切虚妄觉想。

　　非见自心曰觉想。

　　如应说法。

　　如响之应。曰如应。

　云何起妄想　　非性为解脱

　　何起非性以为解脱。

　从爱生诸阴　　有皆如梦幻

　　颂曰。

　光明自觉证宗风　　方便随机说亦通
　此是如来真净境　　有无觉想悉皆空

　　离不实妄想分第四十七

　　世尊第一义亦如是离量限分譬因相。

　　第一义相。无数。无形。无际。无可喻。无可因。故曰离量限分譬因相。

　　将无世尊说邪因论耶说一生一不生。

　　大慧假问。谓外义亦离性相。与第一义同。为计着或言妄想生。或言妄想不生。何为而异耶。

　　佛告大慧非妄想一生一不生(乃至)妄想不生。

　　谓有无之想。本自不生。外现之性。本自非性。觉自心现。则一切唯心。妄不期灭。

　　颂曰。

　圆明法界绝虚凝　　万种皆因外假成
　若觉惟心无别物　　不袪妄想自无生

　　大慧我说余愚夫自心种种妄想相故(乃至)如来自觉境界离五法自性事见妄想。

　　至此。又拂五法自性之迹。

　一切缘所作　　所作非自有

　　所作皆缘于心。

　事不自生事　　有二事过故

　　谓有缘及所缘。

　种种意生身　　我说为心量

　　颂曰。

　若到如来自觉境　　迥然无古亦无今
　真常玄旨犹无见　　妄想情尘何处寻

　　离语义妄想分第四十八

　　如缘言说义计着堕建立及诽谤见。

　　彼不生不灭等。当无所缘而自证。

　　异建立异妄想如幻种种妄想现。

　　见一切法各别异相。而起妄想。谓如种种幻相。故曰异建立异妄想。

　　譬如种种幻(乃至)非圣贤也。

　　佛言如幻。但言其速灭。尔非为其别异而起如幻之想也。

　以彼建立故

　　缘彼言说而建立。

　不实如彼见　　亦非无所有

　　谓一切无性无有者。亦不实之断见。

　　颂曰。

　缘他言义立宗风　　异此同归妄想中
　情识茫茫无实见　　不知何处觅真空

　　袪别智识相分第四十九

　　无事方便自性相是智。

　　本无所事。一切方便。还他自性。

　　复次得相是识不得相是智。

　　诸识寂灭。心境俱忘。了无所得。故曰不得。

　　自得圣智境界不出不入故如水中月。

　　自得境界。实相如如。不见去来。如水中月。是谓圣智。

　逮得自在力　　是则名为慧

　　不采为智至此乃慧。

　缚境界为心

　　心未离缘。不免于缚。

　觉想生为智　　无所有及胜　　慧则从是生

　　觉想为智。至此乃慧。

　远离思惟想

　　言慧如此。

　二乘不相应

　　以思惟摄受故。不相应。

　超度诸心量　　如来智清净

　　颂曰。

　开标智识示群生　　只为凡愚眼未明
　三智立名皆是妄　　二乘非性亦非精
　如来地上超心量　　佛子须知绝想情
　自得界中无出入　　还如月湛水中形

　　离外道转变见分第五十

　　复次大慧外道有九种转变论外道转变见生。

　　谓之转变即有见相。

　　所谓形处转变(乃至)是名九种转变见。

　　今而非昔。故曰转变。

　　乃至事变妄想彼非如非异妄想故。

　　非有如是。非不如是。皆心现妄想。

　　自心现外性非性。

　　彼不知自心所现外性本非性。

　　大慧如是凡愚众生(乃至)如见幻梦色生。

　　如实真心。本无生灭。有无转变。外道妄习。如彼幻梦。遽生色相。一切非实。

　然世间缘起　　如乾闼婆城

　　颂曰。

　法身常住不迁移　　转变皆因性相迷
　万法纵横如幻梦　　觉来无物可思惟

　　解脱相续相分第五十一

　　尔时大慧菩萨复白佛言世尊(乃至)不堕如所说义计著相续。

　　一切诸法。本来空寂。盖因言说文字。计着其义。故云。

　　四大于一切地(乃至)见一切法如幻梦等。

　　内观四大。悉离妄想。外观诸法。一切如幻。

　　复次大慧觉外性非性自心现相无所有。

　　菩萨当觉外性非本有性。惟自心现。本亦无有。

　　随顺观察自心现量(乃至)于一切法无相续不相续相。

　　以见分别有无故。名相续。以见诸法寂静故。名不相续。菩萨于此悉无是相。

　　复次大慧彼中无有若缚若解(乃至)无众生可得故。

　　有缚有解。是众生计著有无。然有无。毕竟无众生可得。

　　复次大慧愚夫有三相续谓贪恚痴及爱未来有喜爱俱。

　　未来爱俱。所以相续。

　愚夫妄想缚　　相续不观察

　　颂曰。

　真空无相没鬖髿　　相续还能缀得么
　堪笑凡愚依妄想　　如蚕缠了复缠他

　　了妄即空分第五十二

　　大慧复白佛言如世尊所说(乃至)妄想彼彼性。

　　妄性非。故曰彼彼。

　　非有彼自性但妄想自性耳。

　　谓非本来有性。但自己妄想所成。故曰妄想自性尔。

　　世尊若但妄想自性(乃至)一切法妄想自性非性故。

　　大慧谓。以一切性。为妄想自性。则必以性自性为非矣。故曰非性自性相待。若是则是以烦恼清净一切无性为过。而世尊所说不然。盖谓一切妄想。皆自心现。非本有性。

　　佛告大慧如是如是(乃至)性自性妄想真实。

　　惟觉自心现性。则一切如幻非如。愚夫。执以为真实。

　　此妄想自性非有性自性然。

　　圣所以不执为真实。以其本非有性。但自心现性相而然尔。

　　大慧如圣智有性自性(乃至)如是性自性知。

　　言妄想之性自性而不执着。亦如圣。知圣见之性自性所知。

　　大慧白佛言若使如圣(乃至)非如愚夫妄想。

　　此假问也。圣亦不有天眼肉眼之分别。但知性自性而已。不同愚夫分别妄想。

　　云何愚夫离是妄想不觉圣性事故。

　　大慧谓。愚夫以不觉圣性事。亦同诸圣之离妄想也。

　　世尊彼示非颠倒非不颠(乃至)不见离有无相故。

　　大慧谓。圣以不见愚妄想为得。而愚亦不见圣知。见何为而不得。

　　世尊圣亦不如是(乃至)不以自相境界为境界故。

　　圣亦不如愚夫之见于外妄想。一切如之自己境界。未尝自认。

　　世尊彼亦性自性相(乃至)谓堕性相见故。

　　彼谓愚夫。

　　毕境界非如彼等如是无穷过不觉性自性相故。

　　自大慧白佛已下。其意谓。圣虽非如愚夫妄想。然亦有圣知等性自性。愚夫。虽不离妄想。然亦又离圣性妄想。圣离有无相。愚夫又不见离有无相。圣。亦不见事妄想。不执自境界。愚。任妄想自性。而不说因无因。谓愚堕性相见。而圣之异境界。非如彼愚妄想无穷。然亦不觉性自性相。皆大慧反覆诘问之辞。

　　世尊亦非妄想自性相(乃至)如实知妄想。

　　圣亦非妄想。而因性自性。云何愚夫。妄想自见非为妄想。亦如佛之实知妄想。

　　世尊妄想异(乃至)而愚夫不如实知。

　　圣凡。若妄想异则自性异。今也凡圣异者。以圣能因妄想自性相故。然圣因性。凡亦非妄想。则是各不妄想。云何愚夫。不如圣之实知也。

　　然为众生(乃至)妄想相不如实有。

　　以愚夫不如实知故。为众生离妄想而说。如谓彼妄想相不如圣之实有。即是堕有见。述在下文。

　　世尊何故遮众生(乃至)而说圣智自性事。

　　盖云。佛遮众生有无自性计着。而圣智境界计者。反堕有见。佛。既说空法及非性。而又说有见圣智自性事耶。

　　佛告大慧非我说空非性(乃至)大慧我不说性自性。

　　佛。为圣智事计着自性相见。方说空法。若有性自性见。即堕有相。故曰我不说性自性。所说皆为众生故。此又拂前性自性之迹。

　　大慧但我住自得(乃至)离自心现性非性见。

　　若以自心现性。皆本有性。是著有也。以为非性。又着无也。惟佛离此故。得如实空法。及如实印所印也。

　　得三解脱如实印所印(乃至)离有无事见相。

　　佛言性自性。盖欲众生。观察妄念不离本心。若执此相。即堕有无。当于自觉离诸有无。

　　颂曰。

　如实真空佛所安　　还如用印一般般
　须知无住方为住　　要识如来住也难

　　坏诸法不生宗分第五十三

　　复次大慧一切法不生者(乃至)谓宗一切性非性故。

　　谓法不生。则是于一切性。有非性之见。

　　及彼因生相故。

　　因有生对方立不生之宗。

　　立一切法不生宗者彼说则坏。

　　不坏真相。本自不生。今乃建立是宗。而入一切法。则彼建立。何为不坏。

　　大慧有无不生宗(乃至)展转因异相故。

　　立一切不生宗。外道五分论也。谓之不生。是对异相而立名。若自相。即无生与不生之见。

　　及为作故不应立宗分。

　　本来寂灭。今又言一切不生。则有作病。故不应立宗。

　　谓一切法不生(乃至)现不现故及见觉过故。

　　谓一切法。如幻梦之不实。以明其现而未尝现。则是现出不现之相。故曰现不现相故。一切不实。觉而后灭。则不免觉想之过故。但云幻梦。则是倏有还无。不待觉而自灭。故曰见觉过故。盖言菩萨当说如幻梦。不当说一切法不生。

　　当说一切法如幻梦性除为愚夫离恐怖句故。

　　愚夫怖其著有堕空。而离大乘之智。故佛说无生。以袪其惑。

　无自性无说　　无事无相续

　　此皆愚夫不生之见。

　彼愚夫妄想　　如死尸恶觉

　　如死尸之不能变动。此为恶觉。

　一切法不生　　非彼外道宗

　　外道。不达其本。

　至竟无所生　　性缘所成就

　　不生之说。缘想所成。

　施设于三有　　无有事自性

　　虽有施设。其体本空。

　施设事自性　　思惟起妄想

　　若有自性。是思惟想。

　若能坏彼者　　心则平等见

　　颂曰。

　万法如空自不生　　有无实理复何曾
　若于此说留宗旨　　饮药谁知病转增

　　离智即心分第五十四

　　尔时大慧菩萨复白佛言世尊如世尊说如攀缘事智慧不得是施设建立。

　　于攀缘事。无所用智如之而已。故曰如攀缘事。若不因施设。亦不说攀缘也。

　　施设所摄受非性(乃至)唯施设名耳。

　　用智照以息攀缘。则智生。如攀缘而不与之分别。则智灭。故曰智慧不得。以是故。凡施设建立。皆无摄受性。而一切如幻。故于施设惟名存耳。

　　会尔炎故名为智。

　　尔炎识会。故名为智。

　　佛告大慧不如是无智应是智非非智。

　　万法如如。不开智眼。乃为大智。此破大慧无智。及非智之疑。

　　我不如是隐覆说(乃至)有无有外性非性知而事不得。

　　但觉自心现量。则一切有无及性非性之所知。皆非所知也。故曰事不得。

　　不得故(乃至)智亦不得。

　　虽顺三解脱。而智亦不自知其所顺。经凡言智。不得皆然。

　　非妄想者(乃至)作如是知。

　　此智不得。非如妄想者。习无始虚伪。立为知见。如此。

　　是知彼不知故。

　　是知。乃智者所不知故云。

　　于外事处所相性无性妄想不断。

　　妄想计其有性无性。

　　自心现量建立(乃至)依于断见。

　　昧者。以有智而起妄故。于外性非性。莫之有得。乃谓一切皆空。此断见也。

　而实有尔炎　　是亦说邪智

　　颂曰。

　如所攀缘随建立　　勿开智眼见纷纭
　但知一切惟心现　　万里秋空绝点云

　　如来说宗俱通相分第五十五

　　复次大慧愚痴凡夫无始虚伪(乃至)来世凡夫声闻缘觉不得其短。

　　一有所蔽。则得以短之。

　　佛告大慧三世如来(乃至)为说种种众具契经。

　　秦曰契。今曰经。

　说者授童蒙　　宗为修行者

　　颂曰。

　为对众生有说言　　谁知说里绝蹄筌
　宗通更了诸心识　　迥若虚空不立玄

　　离世论分第五十六

　　要坏帝释千辐之轮随我不如断一一头以谢所屈。

　　彼。谓欲使随于我。我或不如。即断头以谢。

　　当破坏结集。

　　结集。谓藏教。

　　自事计著者。

　　但于自事而有计着。

　　自心现处二边妄想所不能转。

　　于自心所现。不堕有无二边。

　　相境非性觉自心现则自心现妄想不生。

　　觉一切法自心所现。则能知他妄想来处。故妄想无从而生。

　　一切刹那耶。

　　刹那。梵语一念。

　　我诸根义三合智生。

　　谓知三缘和合而生者。此外道见。

　　复次大慧。尔时(乃至)有三有耶。

　　三有即三界也。

　　乃至意流妄计外尘皆是世论。

　　谓意之流注。计着外尘。

　　以于外性不实妄想虚伪计着故谓妄想不生。

　　外道。于外性有所计着。而不知。自谓妄想不生。

　　受无因论则起常见外因坏因缘非性则起断见。

　　以一切无因曰常。缘于非性而堕空曰断。皆不免有生灭相。

　不观察二心

　　能现所现。曰二心。

　去者事不现

　　如镜现像。

　此世他世等　　斯皆世论通

　　颂曰。

　外道不明心量说　　妄将幻识诘真宗
　谁知眼里元无病　　自起空花乱太空

　　离涅槃想分第五十七

　　如诸外道妄想涅槃非彼妄想随顺涅槃。

　　一切妄想随顺涅槃。即真涅槃。

　　如种子坏妄想不生斯等于此作涅槃想。

　　此云妄想不生。谓以不生为想者。

　　大慧非以见坏名为涅槃。

　　彼。盖坏灭诸见。而即涅槃。

　　大慧或以从方至方(乃至)犹如风止。

　　从方至方。谓无有异趣。境界之想虽灭。而想性不灭。如风暂止。

　　或复以觉所觉见坏(乃至)作解脱想。

　　谓不起分别常无常见。作解脱想。以有想故。不得解脱。

　　去来现在有性不坏(乃至)一切法坏作涅槃想。

　　不坏堕常。坏即堕断。

　　或见时是作者时节世间如是觉者作涅槃想。

　　凡有见时。自谓有作时节。凡夫觉此。即堕断见。

　　大慧如我所说涅槃者谓善觉知自心现量。

　　量有四种。一现见。二比知。三譬喻。四先胜相传。彼外道。于四度量。悉皆不成。

　　一切度量不见所成愚于真实不应摄受。

　　于真实相。不自立。知同于愚者。亦无摄受。

　　弃舍彼己。

　　弃舍。谓不着外性。以至不应摄受等。

　不识心及缘　　则起二妄想

　　愚昧本心。与缘为二。

　事现而无现

　　心无计着故。

　如彼愚妄想

　　万法如如。无所分别。故如愚者。

　三有惟妄想　　外义悉无有

　　外义外境也。

　妄想种种现

　　外义。皆以妄想而现。

　凡愚不能了　　经经说妄想　　终不出于名
　若离于言语　　亦无有所说

　　颂曰。

　纯真法界自圆成　　外道如何堕想情
　展转只因生灭相　　漂沉还落断常坑
　自心觉了非他物　　四句袪除更不萌
　清净境中无所得　　涅槃惟有一虚名

　　楞伽经纂卷第三
卍新纂续藏经第 17 册 No. 0325 楞伽经纂


　　楞伽经纂卷第四

　　一切佛语心品第四

　　离一切根量分第五十八

　　如我所说一切法无我当知此义无我性是无我。

　　佛说诸法无我。以诸法中无有我性。故说无我。非是无有诸法自性。故下文云云。

　　一切法有自性无他性(乃至)马牛性。

　　譬如牛无马性。马无牛性。非无自性。

　　一切诸法非无自相(乃至)以妄想故。

　　声缘外道。弃有堕空。不离妄想故。于诸法自性。未能了知。

　　如是一切法空无生无自性当如是知。

　　谓若知此。乃证空义。

　　如是如来与阴非异非不异。

　　如来清净法身。与诸阴界。无异不异之性相。

　　若不异阴者应是无常若异者方便则空。

　　若离阴。即是断见。

　　若二者应有异(乃至)一切法亦如是。

　　非离阴而别有法身故。如牛角之相似。然以方便而成实相。兹所以有差别。

　　如是智及尔炎。

　　谓之尔炎。则因物而起矣。

　悉离一切量

　　见闻觉识。是名为量。

　正观察我通

　　我通即无我是也。

　是名为正观　　不毁大导师

　　颂曰。

　佛陀实际绝行踪　　非事非因蔑异同
　根量两头俱截断　　迥然忘照若虚空

　　不生不灭离言说分第五十九

　　如世尊说修多罗摄受不生不灭。

　　梵语修多罗。此间契经。谓经中。摄受不生不灭之说。

　　不生不灭亦非无义。

　　不生不灭。若无实义。即断见也。

　　大慧我说意生法身如来名号彼不生者。

　　谓之意生。虽生而未尝生。乃是不生者。

　　我于此娑诃世界。

　　娑诃。译言能忍。

　　大慧彼诸痴人作如是言义如言说义说无异。

　　谓彼义说。不知自通。亦如言说。

　　大慧彼恶烧智。

　　恶能灭慧。如烧物然。

　　令离心意意识故不为得自觉圣智处。

　　于圣智。言处以别。圣智不在言说。

　　一切虚伪息是名如实。

　　谓之如实。以明其非有是相。

　　与此相违计着言说应当远离。

　　颂曰。

　如来境界岂容声　　苦口纷纷为众情
　离说离言方合道　　不生不灭只空名
　真心出入波中月　　法相纵横鉴里形
　实际义中无一字　　涅槃生死坦然平

　　袪外道不生不灭分第六十

　　外物因缘亦如是。

　　言外物则以别。无明爱业者内也。

　　外道示说四大不坏(乃至)世尊所说亦复如是。

　　外道分别诸大。佛亦分别诸大。

　　如向所说一世界中应有多佛无差别故。

　　大慧谓。佛不可多得故。言无有是处。若言多佛。岂外道亦是佛。而佛与外道。更无差别耶。

　　佛告大慧我说不生不灭(乃至)得不生不变相。

　　此性自性。谓自立不变之性相。

　　我不如是堕有无品(乃至)如种种幻梦现故非无性。

　　佛说无性。但如幻梦而已。既不著有。亦不堕空。故下文(云云)。

　　云何无性(乃至)摄不摄故。

　　色本无自性。但人摄受与不摄受。现与不现。乃有或有或无之见。

　　以是故一切性无性非无性(乃至)妄想不生。

　　谓之无性。非同断见。但觉自心现量。而妄想不生。则自无性矣。

　　非诸圣贤不如实者。

　　圣贤不除妄想。亦不如实。然不起生灭想。与凡夫异。

　　不尔如性自性(乃至)不见寂静。

　　不尔者。异前之辞也。如来。于一切性自性如之而已。于妄想。未尝有异之之念。

　　不见寂静者(乃至)非相见相者受生因故不胜。

　　见无相者。各为胜相。若非相而见有相。则不断有生之因。故为不胜。

　　无相者妄想不生(乃至)离先妄想心心数法。

　　如真实义见。则虽见而无所见。心心数法。悉皆离之。盖如来涅槃。如实印所印。无起灭之性相故也。

　一切法不生　　无性无所有

　　亦非无性。

　无因而相现

　　谓本无因。惟心所现。

　炽然无因论　　恐怖诸外道故

　　或说无因。以恐怖外道故。

　其身随转变

　　谓转所依。

　无外性无性

　　亦无无性。

　慧无所分别

　　离钩锁而求法。愚夫所分别尔。

　是则不成就

　　谓非圣智。

　离数无异法

　　谓离锁更无别法。

　唯说一乘法　　是则为大乘

　　颂曰。

　不生不灭义如如　　外道如何辨等殊
　只为立名兼立相　　遂令归有或归无
　一灵妙觉波还水　　万种尘缘雪在炉
　如实界中亡取舍　　更无真妄可名模

　　袪外道七无常见分第六十一

　　佛告大慧一切外道有七种无常(乃至)无常毁一切性转。

　　即色言色之相。色转变言色之性。故别立此句。一切色相。转变无穷。而其中间转变之性。不住散坏。莫见其迹。若乳变为酪。是谓色转变无常也。

　　有说性无常(乃至)有说一切法不生无常入一切法。

　　以本不生。而复生一切法。是以不生而入生也。以不生而入生故。云不生无常。入一切法。

　　大慧性无性无常者(乃至)四大自性不可得不生。

　　外道。谓四大相坏。而四大自性不生不可得。故言性无性无常。

　　彼不生无常者(乃至)堕一切外道生无常义。

　　外道。分析一切法。皆不生故。自立不生之相。乃有不生无常之句。若不觉此。则是于不生中。而反有生。

　　大慧性无常者是自心妄想(乃至)谓无常自性不坏。

　　立无常性者谓。无常自不坏灭。而能坏灭诸法。故下文云云。

　　大慧此是一切性无性无常事(乃至)作所作无异者一切性常无因性。

　　立无常性者。将以坏灭一切法性。令皆无性。如以杖瓦石等。破坏诸物。令各归坏灭。所谓无常事也。彼盖不知作者在乎心也。所作者。事物之有相也。作与所作不同。而外道谓。非有差别。皆欲归于无常。故曰性无常者。是自心妄想。

　　大慧一切性无性有因(乃至)作所作无有别异而悉见有异。

　　性无性。因自心现。非因不相似事而生。若不深探其因心所现。而云因不相似事。是着一切色相。而见一切性。皆无常矣。若是则向之外道所谓作所作。无有别异。而今于一切色相。悉见有异。

　　若性无常者(乃至)一切性不究竟。

　　真空无作无因。立无常性。以破坏一切色相。是有作也。因一切不相似色相。而坏灭之。是有因也。以其溺于性相故。曰不究竟。

　　一切性作因相堕者(乃至)一切性不无常应是常。

　　堕作因相。则无常自性。与物俱转。亦无常矣。自无常故。一切性相。皆应是常。

　　若无常入一切性者(乃至)一切三有四大及造色在所知有生灭。

　　大种造色。非异非不异。其自性亦不坏。彼外道不灭诸大。以三界依四大及微尘等。是故随彼所知。说生住灭。

　　离四大造色(乃至)四大不生自性相不坏故。

　　外道虚妄分别。谓离四大诸尘等法。更有无常。是故说言诸大不生。以自性相常不坏故。

　　离始造无常者。

　　谓作已而舍也。

　　非四大复有异(乃至)四大不坏形处坏现堕在数论。

　　外道以四大造色不坏。分析乃至微尘。但灭形状长短异见。不灭四大造色。故堕世论。

　　色即无常者(乃至)若四大无常者非俗数言说。

　　外道谓。色无常。即是形处无常。非大种性。若大种性。亦无常者。则无世事。无世事者。则堕世论。故下文云云。

　　世俗言说非性者(乃至)火烧四大时自相不烧各各自相相坏者四大造色应断。

　　外道言。如火烧诸大。而自相尚在。彼盖谓必待自相皆坏。然后四大造色之相断。已上皆外道见。

　　大慧我法起(乃至)谓外性不决定故。

　　如来于外性如幻。未尝决定有无之想。

　　唯说三有微心(乃至)二种妄想离外性无性二种见。

　　四大及造色二种事。本来空寂。皆以有摄及所摄性乃知尔。如来如实。而知二种妄想。以不取有无二种相故。

　　觉自心现量妄想者(乃至)离心性无性妄想。

　　觉自心现量者。唯见自心妄想。名为作行生。而实不生。以离心性及无性妄想故。

　如是我所说　　唯是彼心量

　　颂曰。

　外道虽聦智弗长　　溺于性相说无常
　谁知心外无余法　　不摄纤尘是道场

　　超诸地相分第六十二

　　尔时大慧菩萨复白佛言世尊唯愿为说(乃至)不堕一切声闻缘觉外道愚痴。

　　自初地至十地。皆由灭正受。而入佛地。故云灭正受次第相续。或有声闻缘觉。于此起涅槃想。而于如来地不满足。此大慧所以云不妄舍灭正受乐门。不堕声闻外道愚痴。不妄舍者。谓于三昧乐有所持也。

　　佛告大慧六地起菩萨及声闻缘觉入灭正受。

　　此声闻。乃第六地声闻。

　　第七地菩萨念念正受离一切性自性相正受。

　　灭诸念而正受者。六地也。随念不离正受。七地为然。以能离一切法自性相故。

　　非声闻缘觉。

　　此是七地菩萨。非是七地声闻。

　　诸声闻缘觉堕有行觉(乃至)非念正受。

　　声闻缘觉。缘有为行。而入正受。及先堕摄所摄境界。是七地声闻。未能随念正受故。曰非念正受。所以别七地菩萨。

　　得一切法无差别相非分得种种相性。

　　未得一切法无差别。故曰非分。以见诸法种种异相故。

　　觉一切法善不善性相正受是故七地无善正念。

　　分别善不善性相。而入正受。是七地声闻也。于随念正受。则无善巧方便。故曰无善念正受。亦以别七地菩萨。

　　大慧八地菩萨(乃至)心意意识妄想相灭。

　　此声闻乃八地声闻也。八地菩萨声闻。于意识妄想。非有断灭之想。故曰相灭。相灭者。如圆觉云。于一切处。不起妄想。于妄想境。不加了知。是也。

　　初地乃至七地菩萨(乃至)外性种种相。

　　七地菩萨。观三界心意意识。其本离我我所。唯是自心妄想。乃堕外性种种诸相。此谓自七地堕外道邪径者。

　　愚夫二种自心摄所摄(乃至)虚伪习气所薰。

　　二种自心。谓外道于我我所。及有无二边。而生摄所摄计着。不知由无始来过恶薰习。

　　大慧八地菩萨声闻缘觉涅槃。

　　此文。亦以别八地菩萨与八地声闻。虽皆曰涅槃。而实不同。

　　菩萨者三昧觉所持(乃至)不般涅槃。

　　八地菩萨。于三昧正受。觉而有所持故。虽有三昧乐。而不作涅槃想。

　　若不持者(乃至)佛种则应断。

　　三昧觉所持故。不忘大悲本愿。而为众生。若一切灭尽。而证涅槃。即堕断空。何众生之能顾愍。

　　诸佛世尊(乃至)无量功德。

　　诸佛。所以示现如来功德者。为欲菩萨顾愍众生故。

　　声闻缘觉三昧门得乐所牵故作涅槃想。

　　此八地声闻也。菩萨非不涅槃。无心于涅槃。故不般涅槃。声闻牵于三昧门乐。则是有心于涅槃。故曰想。

　　大慧。我分部七地。

　　分别部分其所得法。

　　善修心意意识相(乃至)人法无我生灭自共相。

　　人法无我生灭自共相。皆善修也。

　　善四无碍(乃至)次第相续入道品法。

　　佛之分部七地菩萨所得。如此。

　　不令菩萨(乃至)立地次第。

　　佛所以立地次第。而分部七地者。为此。

　　大慧。彼实无有。(乃至)除自心现量。

　　诸地次第。皆是自心所现。其实无有若生若灭。如来于此但指惟心。而一切生灭顿了。

　　所谓地次第相续及(乃至)及说三界种种行。

　　世尊及诸佛。以对治众生病故。有诸地次第。及三界种种行之说。愚夫不觉而有执着。殊不知佛说而未尝说也。

　　颂曰。

　十地皆因邪径设　　那堪地上有声闻
　初根断灭方归正　　七地惟心妄始分
　八地常持三昧觉　　每于群品布慈云
　自心若了无余事　　阶渐纷纶只谩云

　　灭诸地而证圆觉分第六十三

　　复次大慧。声闻缘觉第八菩萨地。

　　谓声闻在第八地者。

　　灭三昧门乐(乃至)妄想涅槃想。

　　谓有人法无我之相。及摄受法之见。盖以妄想心。为涅槃故。

　　非寂灭智慧觉(乃至)本愿哀愍大悲成就。

　　第八菩萨。见寂灭三昧乐门。便能忆持本愿。依大慈悲。成就众生。

　　知分别十无尽句(乃至)非佛法因不生随智慧生。

　　八地菩萨。已离诸法妄想。于是复修一切佛法。非因于此。则余无所生。然所以生。非妄想生。随智慧生。

　　得如来自觉地(乃至)为正为邪非正非邪。

　　八地菩萨。于如来自觉之地。如人梦。临大水欲渡。其身未渡中间。忽然便寤。寤已思惟。此为是实。为复是虚。

　　余无始见闻觉识(乃至)心意意识梦现。

　　向之所见。非虚非实。唯是无始见闻觉识习气所薰。不离有无二相。至此则心意意识。一切顿觉。悉如幻梦。随缘而现。无去之之想。觉已则灭。无留之之情。故曰梦现。谓之梦现。则现已还灭。非有断灭之想也。

　　大慧。如是菩萨摩诃萨。于第八菩萨地。(乃至)行已作佛法方便。未得者令得。

　　第八地。已无妄想生之见。所可见者。乃初地转进。至七地。所修行者。皆第八地所见之妄想也。唯见一切如幻。而善离摄所摄心。至此疑堕于空。而乃勤修佛法。未得令得。故曰方便。

　　大慧。此是菩萨涅槃。(乃至)得无生法忍。

　　见如幻已。而又复作佛事。此乃涅槃方便。非坏灭诸法。名为涅槃。故曰不坏。盖由善离心意意识。是以得证无生法忍。

　　大慧于第一义(乃至)无所有妄想寂灭法。

　　次第说。为喻菩萨之入外道邪径者。妄想寂灭。皆是对治法。若第一义谛。一切根量灭。则妄想寂灭。皆无所有矣。

　心量地第七

　　第七地。未离心量。

　无所有第八

　　至第八。方无所有。

　第三为第六　　无所有何次

　　颂曰。

　才登八地绝疑情　　心量因缘更不萌
　自得涅槃方便巧　　已离意识顿无生
　自心觉了谁求寂　　佛法何妨度众盲
　若到如来无所证　　梦中度水觉何曾

　　离常无常分第六十四

　　佛告大慧。如来应供(乃至)常者有作主过。

　　谓常者。是于虚寂中。强立真常之性。故云作主。

　　常者一切外道(乃至)非常非作常。有过故。

　　如来之常。非无因而常。亦非作主而常。常与作常。皆不免有过故。

　　若如来无常者(乃至)阴坏则应断而如来不断。

　　五阴相相。本来无性。若必欲阴坏。而诸相断灭。然佛如来。实非断灭。

　　大慧一切所作(乃至)一切皆无常过。

　　若谓无常如瓶衣之无定相。则一切法。皆堕无常。

　　一切智众具方便应无义。以所作故。

　　若一切所作皆无常。则一切智众皆具有。所修福慧。悉空无义。以无常有所作故。

　　一切所作皆应是如来(乃至)自觉圣智众具无义过。

　　前言如来非无常。此言如来非常。若如虚空之常空无所有。则自觉圣智众皆具有。一切皆无义矣。

　　大慧譬如虚空(乃至)是故如来非常。

　　此言虽非如虚空常。然亦如虚空之性无所变动。离常无常等过。一有所说。即有情量名相。几何而不堕于常无常耶。

　　复次大慧。若如来无生常者。(乃至)以无生常过故如来非常。

　　执无生而有常。如兔马等角。悉无所有。则一切方便皆无义。若是又堕断见。此如来所以非常。

　　复次大慧。更有余事(乃至)谓无间所得智常故如来常。

　　此述如来实有常住之法。而非世之所谓常无常者。

　　大慧若如来出世(乃至)诸佛如来无间住。

　　声闻缘觉。与如来所得智。皆无间断。故曰住。

　　不住虚空。亦非愚夫之所觉知。(乃至)如来不从不实虚妄想生。

　　谓如来无间之智。毕定常住。非住虚空。非堕阴识。但离妄缘。即如如矣。

　　大慧以二法故(乃至)无二生相故。

　　语常无常则有二法。唯不二法。乃能寂静。诸法以不二法者。无生无二。无性相故。

　众具无义者　　生常无常过　　若无分别觉
　永离常无常　　从其所立宗　　则有众杂义
　等观自心量　　言说不可得

　　颂曰。

　楞伽顶上绝纤尘　　常与无常属作因
　兔角无生归断见　　虚空笼统亦非真
　若能自觉方为道　　才有言辞便不亲
　须到如来无间智　　超然常住迈群伦

　　灭识即藏分第六十五

　　佛告大慧。如来之藏是善不善因。(乃至)生无明住地。与七识俱。

　　无明本无住地。以有识藏乃生。

　　如海浪身(乃至)毕竟清净。

　　言如来藏。离作无常。及有我论。

　　其余诸识有生有灭。

　　若堕于识。即有生灭。

　　意意识等念念有七。

　　言因意识而有七识。

　　自心所现色相不觉苦乐。

　　起苦乐受。故云不觉。

　　不至解脱名相诸缠贪生生贪。

　　因贪生故。乃生贪着。

　　名如来藏识藏。七识流转不灭。(乃至)自共相摄受生阴界入。

　　谓如来藏识藏。止是其名不同。因彼识藏。而有攀缘。故生诸识。然非声闻外道所知境界。以彼不觉二无我。及于蕴界处。而取自相共相故。

　　见如来藏五法自性(乃至)相续转进。

　　谓修行者。若见如来藏。及五法三自性。于人法悉皆无我。乃能灭诸地次第。而住不动地。

　　得十三昧道门乐(乃至)不受三昧门乐及实际。

　　以观察佛法自愿。则能顾愍众生。不滞空寂。故于三昧门乐及实际。皆不受。

　　及身智意生。

　　所立之智。如意之生。

　　离三昧行。

　　着三昧行。即有三昧相。故当离之。

　　当净如来及识藏名(乃至)名如来藏者则无生灭。

　　有如来藏及识藏二种名。则有是性相。而生灭起矣。故当净之。净之则无所有也。

　　大慧然诸凡圣悉有生灭(乃至)不舍方便。

　　虽曰如来藏。无名亦无生灭。而诸圣亦未尝与木石同性。故悉有生灭。以是故。修行者。虽自觉圣智法乐现前。而不舍于勇猛精进。故曰不舍方便。

　　大慧此如来藏识藏(乃至)非诸如来。

　　如来无我之藏。如如绝想。本来清净。一切声缘而以想见。盖由客尘所覆而见不净。

　　如来者现前境界。犹如掌中视阿摩勒果。

　　自觉境界。常现在前。则不复有心想之见。盖以无客尘覆故。

　　大慧我于此义(乃至)令胜鬘夫人。

　　藏中胜鬘经。是也。

　　唯佛及余利智依义菩萨智慧境界。

　　知声闻计着寂灭。则如来藏不可离。知心想有生灭见。则如来藏不可即。以是唯佛菩萨智慧境界。

　　莫但闻声作知足想。

　　未能自觉。故曰闻觉。

　甚深如来藏　　而与七识俱　　二种摄受生

　　二种。谓藏与识。

　智者则远离　　如镜像现心

　　心之所现。如镜现像。

　心为工伎儿　　意如和伎者　　五识为伴侣
　妄想观伎众

　　颂曰。

　如来宝藏只虚名　　善恶皆由彼造成
　诸识尽时方合道　　灵机不染始无生
　有心作想应难净　　真谛攀缘亦未精
　争似现前无覆盖　　还如摩勒掌中擎

　　五法三自性二无我分别相分第六十六

　　佛告大慧五法自性识(乃至)现法乐正受住现在前。

　　谓修行者。若观察此法。入于如来自觉境界。则得现法乐三昧。常现在前。未尝闇昧。所谓犹如掌中视阿摩勒果。

　　佛告大慧愚夫计着俗数名相(乃至)离相所相及生住灭从自心妄想生。

　　无实如幻。奔驰如野马。随现如水月。彼皆自现。其自现之性。本来离我离相。皆从自心妄想而生。

　　如此不异象马车步男女等名。

　　谓以象马等名。而显其相。

　　大慧正智者(乃至)犹如过客。

　　非有断灭之相故。

　　舍离二见建立及诽谤知。

　　离有无二见。及建立诽谤之所知。

　　名相不生。

　　非必不立名相。名相自不生矣。

　　分别幻等一切法自觉法趣相。

　　分别如幻等法。而证自得圣智。所行法相。

　　为种种意解众生分别说法。

　　随意生解。曰意解。

　　法身离意所作。

　　法身无为。悉离意识之所作。至此乃名如如。

　　是名菩萨入如如所得。

　　尔时大慧菩萨白佛言(乃至)为各有自相宗。

　　三自性。谓妄想自性。缘起自性。成自性。而皆不离于五法之内。故曰入于五法。

　　佛告大慧三种自性(乃至)是妄想自性。

　　本无名相。皆妄想生。

　　若依彼妄想生(乃至)各别分别持。

　　心本无所持。以分别诸相。而有所持。故曰分别持。以是故有缘起。

　　谓识藏意意识及五识身相者。

　　识有身财。故曰身相。

　　若如是相名为瓶等。

　　谓有瓶相。即有瓶名。

　　瓶等心心法是名妄想。

　　若依瓶相。而生瓶名。心及心法。皆然。

　　始终无觉。

　　凡有觉。皆觉想。

　　施设显示于彼。

　　示彼众生。

　　一切外道声闻缘觉所不得相。

　　无复有声闻外道之相。故曰不得相。

　正智及如如　　是则为成相

　　颂曰。

　三般自性示真诠　　悉入楞伽五法玄
　须了相名皆是妄　　迥离妄想即忘缘
　如如正智何须觉　　人法忘情始得圆
　高步便超三界外　　从兹亲摘火中莲

　　优昙恒沙譬喻分第六十七

　　佛告大慧莫如说受。(乃至)诸佛易见。非如优昙钵华难得见故。息方便求。

　　若言难遇如优昙钵华。即生退怯。故说易见如恒河沙。所以诱之欲其进也。

　　有时复观诸受化者(乃至)优昙钵华无已见今见当见。

　　说诸佛出世。如优昙钵华者。依可化众生故。故云观诸受化者。

　　如来者世间悉见(乃至)如优昙钵华。

　　谓世间虽悉见如来。而不得自觉圣智境界。故说言如优昙钵华。

　　大慧自建立自通者过世间望。

　　谓自觉圣智所得。世间无等。过诸譬喻。故云过世间望。

　　大慧然我说譬佛如恒沙无有过咎。

　　譬佛如沙。非为多故。所譬具在下文。非一义也。

　　犹如恒河等无有异又断贪恚故。

　　其待鱼鳖输收等物。等无有异。故曰又断贪恚。

　　譬如恒沙是地自性(乃至)如是如来法身如恒沙不坏。

　　地以火生。而愚夫作地烧想。地实不烧。一切有身俱坏。凡夫作法身坏想。而如来法身实不坏。

　　如来法身非是身法。

　　身法。即有坏之身相。

　　如压恒沙油不可得(乃至)不舍法界自三昧愿乐以大悲故。

　　众生极苦。遂感如来发大悲本愿。故曰逼迫犹压沙也。压沙而油不可得。欲令如来。舍离法界中深心愿乐。亦不可得。

　　大慧譬如恒沙(乃至)是故说言如恒河沙。

　　沙譬则一切诸法。水譬则涅槃流法。虽千变皆随涅槃。未有一法而不涅槃者。故曰非无水也。虽所说一切法。皆随涅槃流。而未尝随诸去流转。故曰随流而性常。

　　如来不随诸去流转。去是坏义故。

　　以涅槃非坏故。不随诸去流转。

　　大慧生死本际不可知(乃至)为彼妄想作无边等异名。

　　无始因灭。然后觉知自心所现。觉心自现。则能了知外境。不为妄想所转。故名解脱。解脱者。非是坏灭。虽说无边。非都无所有。曰无边者。亦为众生妄想。而立异名耳。

　　观察内外离于妄想(乃至)一切诸法悉皆寂静。

　　谓以解脱知见。观察内外诸法。则离于妄想。无别有众生。盖以即此妄想。名为众生故。如是观者。智及尔炎。悉皆寂静。以解脱者。识破众生妄想心故。故下文(云云)。

　　不识自心现妄想故妄想生若识则灭。

　　一切妄想。不患不灭。惟患其不能识了。若能识了。则妄想无自而生。所谓解脱者此也。

　随流而性常　　是则佛正觉

　　颂曰。

　譬彼优昙亦未亲　　恒沙设喻义兼陈
　不流不去如常寂　　无灭无增类法身
　迥绝因缘何所异　　任他恼乱不曾嗔
　为君更说无穷量　　还似光明照刹尘

　　刹那坏相差别分第六十八

　　尔时大慧菩萨复白佛言惟愿为说一切诸法刹那坏相。

　　刹那念也。一念之顷。心意俱生。展转变坏故。曰刹那坏相。盖愚夫计着识相而然。

　　是心意意识习气长养凡愚善不善妄想。

　　识习气。有善不善分别。此刹那见也。

　　大慧修三昧乐(乃至)为贤圣善无漏。

　　法乐现前而住。则无复妄想矣。此谓非刹那者。

　　大慧善不善者谓八识何等为八谓如来藏名识藏。

　　如来藏。识藏。其实一也。以其未堕名相。则曰如来藏。以其堕于名相。则号为识藏。故曰名识藏。

　　不坏身生亦生亦灭(乃至)形相差别摄受。

　　不坏身犹真识也。随顺意识而生。生已还灭。若不觉自心所现。则次第灭时。别识生起。取于种种形相差别。

　　意识五识(乃至)刹那时不住名为刹那。

　　谓念念不住。故名刹那。

　　大慧刹那者(乃至)识习气刹那。

　　刹那坏者。识习气也。如来藏与意俱生。乃有刹那坏相。

　　无漏习气非刹那(乃至)以断见坏无为法。

　　凡愚。计着一切诸法刹那变坏。而不能知一切诸法。有是刹那非刹那故。乃计无为。同诸法坏。是堕断见。故曰以断见坏无为法。

　　大慧七识不流转不受苦乐非涅槃因。

　　七识刹那变坏。不与生死俱转。故云不流转不受苦乐。唯如来藏生死流转。故受苦乐。为涅槃因。

　　大慧如来藏者受苦乐与因俱(乃至)妄想薰心。

　　凡愚。不能了知如来之藏。起刹那见。故为妄想所薰。

　　复次大慧如金金刚佛舍利(乃至)而圣未曾不圣。

　　无间有刹那谓刹那非刹那者。若得无间有刹那。则虽圣之名。亦不免于名相。故亦坏圣。亦坏而湛然者。不期于存而独存。是乃所以圣。故曰未曾不圣。

　　如金刚虽经劫数称量不灭。

　　以刹那。本无所成。亦无所坏。若得无间有刹那。则无复刹那不刹那见。故如金刚等。何成坏之足云。

　　云何愚夫不善于我隐覆之说于内外一切法作刹那想。

　　佛说刹那。所以息烦乱。而凡愚无知。作刹那想。

　　颂曰。

　堪叹谁知坏刹那　　若还计着又成魔
　刹那一切皆云坏　　借问真空坏得么

　　三种波罗蜜差别分第六十九

　　佛告大慧波罗蜜有三种分别(乃至)为种种受生处。

　　欲邀福于来世。故行波罗蜜。

　　凡夫神通及生梵天。

　　贪于色等境界。而欲成就神通。生于梵天。非善于六度者也。

　　出世间波罗蜜者(乃至)乐自己涅槃乐。

　　不觉自心所现。作涅槃想。而摄受之。故以行六波罗为乐。

　　出世间上上波罗蜜者(乃至)不生妄想。

　　觉自心现妄想。则知摄与所摄。及自心与妄想。皆是二法以觉此。故不生妄想。

　　于诸趣摄受非分。

　　悉无诸趣摄受。故曰非分。

　　自心色相不计着。

　　声闻缘觉。虽能灭外色相。而计着自心之色相。若前之自己涅槃乐是也。至此则不然矣。

　　安乐一切众生故生檀波罗蜜起上上方便。

　　为安乐众生。而起最上方便。此善于布施也。

　　即于彼缘妄想不生戒是尸波罗蜜。

　　即诸境界。不起妄想。则无去取离着之见。此善于持戒也。

　　即彼妄不生(乃至)是羼提波罗蜜。

　　即于不起妄想。忍知能摄所摄自性。此善于忍辱也。

　　初中后夜精勤方便(乃至)是毗梨耶波罗蜜。

　　随顺如实修行。于修行方便。亦不起方便之想。此善于精进也。

　　妄想悉灭(乃至)是禅波罗蜜。

　　声闻有涅槃想。故有摄受。非此。始名禅定。

　　自心妄想非性。

　　觉自心妄想。皆非有性。故曰非性。

　　智慧观蜜(乃至)先身转胜而不可坏。

　　转先身而即胜。如金刚之不可坏。

　物生则有灭　　不为愚者说

　　愚者不晓刹那义。而作想。

　以从彼生故　　不如实因生

　　谓非因实降而生。

　于不实色等　　视之苦真实

　　一切色相。无非实际。

　　颂曰。

　世俗波罗乐色声　　声缘摄受涅槃城
　自心觉了方为上　　六度从兹绝想情

　　如来说法离诸过差别分第七十

　　尔时大慧菩萨复白佛言世尊世尊记阿罗汉。

　　记。谓受记。

　　为令离声闻乘进向大乘。

　　授声闻。言无上正觉。凡以诱进也。

　　化佛授声闻记(乃至)声闻缘觉诸佛如来烦恼障断解脱一味。

　　只解脱烦恼一味尔。

　　非智障断。

　　声缘。烦恼障断。与如来同。智障不断。与如来异。

　　大慧智障者见法无我殊胜清净。

　　智障要见法无我性。乃得清净。是智障断也。

　　烦恼障者先习见人无我断七识灭。

　　谓先所习人无我见。至此而断。然后意识舍离。是烦恼障断也。

　　法障解脱识藏习灭究竟清净。

　　烦恼障断。止于七识灭尔。至于法障解脱。然后识藏习灭。故曰究竟清净。此已下说诸佛如来。

　　因本住法故前后非性。

　　本住法。即常住真心。前云如树木心是也。一切圆融。前后皆非有性。

　　无尽本愿故如来无虑无察而演说法。

　　以本愿无尽故。不忘演说。然所以演说。实出于无虑无察。

　　正智所化故念不妄故无虑无察。

　　所以化人。出自正智。实无妄念故。凡所演说。无虑无察。

　　四住地无明住地(乃至)觉人法无我及二障断。

　　以无明习气断故。方断二烦恼。乃至二障断。

　　化佛者非佛不离佛因陶家轮等众生所作相而说法。

　　如陶家轮。造出百千器类。皆因众生所作之相。此化佛说法也。

　　非自通处说自觉境界。

　　既曰化佛。故云非自通处。

　　复次大慧愚夫依七识身灭起断见不觉识藏故起常见。

　　愚夫以七识身灭。而谓一切断灭。故起断见。不觉识藏本无所有。执以为真常之法。故起常见。

　　自妄想故(乃至)四住地无明住地。

　　自妄想之慧灭。乃能解脱无明。

　　习气断故一切过断尔时世尊欲重宣此义而说偈言。

　诸乘非为乘　　彼则非涅槃

　　智者乘无乘及涅槃。

　欲色有及见

　　欲界。色界。三有。及见。

　或作涅槃见　　而为说常住

　　此皆因众生。而说一切法。

　　颂曰。

　大慈金口何曾失　　诱进声缘故佛同
　已了妄缘冥虑察　　不忘本愿演宗风
　藏心轮转非无漏　　化佛因他岂自通
　若识如来真境界　　迥离根量等虚空

　　戒饮食分第七十一

　　尔时大慧菩萨以偈问言。

　智慧富贵家　　斯由不食肉

　　颂曰。

　如来不食度群伦　　况嗜腥膻染秽人
　秘典一时都禁断　　修行从此得通津

　　总颂曰。

　如来只为闵痴盲　　岂惮相将入草行
　纸笔迹中传了义　　胸喉响里演无生
　也知明月元非指　　要觅真金不免烹
　若问楞伽端的意　　举头拟议八千程

　　楞伽经纂卷第四(大尾)

　　No. 325-B 楞伽后序

　　世疑。达磨西来。不立文字。以楞伽秘典。为非达磨所传。乃魏流支文妄。呜呼。是未尝知祖意。面壁九年。杜绝言句。门人得髓。不容以声。此西来之旨也。柰何后学智劣。世远师讹。无所折正。学者必待扬眉拭眦而尽得之。则达磨之教。得其传者几希矣。是故。我祖不免取上乘一心之典。并以传授。且曰。吾有楞伽四卷。是佛之心印。使法亡而典存。上根利器者。可由此而证道。传讹习异者。亦可由此而折正。虽历百千世。而宗风不坠者其有赖于斯乎。马祖尝曰。达磨自天竺来。传上乘一心之法。引楞伽经。以佛语心为宗。以无门为法门。其言着在方𠕋。以达磨授经之言为非。则马祖亦诬人矣。夫马祖师让。让师六祖。其言必有师承。使楞伽果出于流支之伪滥。胡不折正于马祖。独于数百岁而下。折正于人乎。流支之说果何经据而云。以传灯为出于景德之后。今为此说者。果出于景德之前乎。若以二祖非人勿传之说为非。是未尝知先圣有醍醐上味。翻为毒药之语也。今楞伽无传则已。其文具存。试取而读之。有一言违先圣之旨乎。但恐其句读之难。非粗心者所能分别也。去圣时遥。邪说增炽。斯典备存。尚不知取而读之。以为之折正。况欲尽毁弃。以为非达磨所传。复如何哉。以为吾宗不立文字。一切断灭之。则三祖之信心铭。四祖之禅宗论。六祖之坛经。皆数千言。尽可焚置。而灵山所付特可委之迦叶。又何用阿难区区为之结集。殊不知面壁得髓之说。乃达磨之拈花也。楞伽四卷。乃达磨之一大藏教也。圣人立法。自有权实。安可执一而论。夫以八识二无我五法三自性。语楞伽之一二则可矣。究楞伽之意故。有尽竹帛所不能载者。此达磨所谓可惜后人以为名相去在。正今日之弊也。吾将纂述斯典。为之诠释。使文顺而义明。冀学者易于观览。以大阐扬达磨之宗。使有见闻者。概可成佛。遽得此说。诚可骇叹。因以为之辨云。

　　太姥野人杨(彦国)序

　　No. 325-C 杨居士楞伽经纂后序

　　昔马祖谓。楞伽以佛语心为宗。以无门为法门。居士杨公谓。以心为宗。则心外无宗。以无门为法门。则有门非法。此楞伽之指要也。其所发明事相。专论五法三自性八识二无我故。又名圣智事分别自性经。又名观察五法自性相经。又名言说妄想相心经。居士谓。心本无名。以现得名。故云言说妄想相心。此佛语心之大意也。云佛语心者。以其始终所论。不离妄想。以至论倒不倒妄想。起圣凡种性。虽圣种性。亦由不颠倒妄想而起。名为妄想。其实自心现量。大哉心量。虽十方虚空山河大地。不出其中。修行者。乃欲灭除妄想。而求真谛。殊不知心之有想。犹海之有浪。欲舍浪而观海。亦犹舍烦恼而求菩提。舍惑乱而求戒定。其可得乎。由此观之。唯能知妄想之可以凡可以圣。然后可与论楞伽大旨。呜呼。身心世界。居妄想中。不自知觉。乃欲灭想求真。去道愈远。此佛所以特假海浪。以谕大慧。至于大慧。问不实妄想。云何而生。则曰种种义。种种不实妄想。论妄想生灭则曰。圣贤如性。自性妄想亦不异。以至反覆诘难。则告之曰。前圣所知转相传授。妄想无性。独一静处。自觉观察。离见妄想。其告之深切着明如此。故居士叹言。迷此则生死河。悟此则涅槃乐。其有得于斯欤。后之学者。假此微言。求自觉悟。当如此经所指。独依于义。不依于文。要在默契幽深。回光返照。则楞伽印心之说。当自得于言说思惟之表。若或执此经文。以求心要。是犹刻舟求剑。其蹉过远矣。昔慧满尝云。诸佛说心。令知心相是虚妄。今乃重加心相。又增议论。深违佛旨。斯可谓善观楞伽者也。此经。虽以五法等事相为主论。然皆随而排遣。未尝泥于一法。自非深明义趣。已舍筌蹄。其能不滞于言说文字间乎。居士。福州长溪人。家于潋浦。余建炎间。作邑长溪时。居士已去世。三十余年矣。闻有是经纂。特趋潋浦。谒其弟(惇礼)察院。得其所藏之本。察院公。其言居士。自少为学。有隽声。一举不第。便有遁世之意。去参诸方。深造禅理。既而结茅太姥之下。遍阅内典。独于楞伽。自有所得。若夙缘所契。研穷咀味。凡数十年。乃作此论。临终戒其子。以亲书副本藏诸柩。仍建小塔于大姥左峰之巅。以净本置其中。岁久。塔顶夜有光。村人疑有物。遂穷之。唯有文字四秩。由是散失民间。察院公。宦游既归。乃复求访得之。观其分章作偈。顾虽诸禅老宿。皆瞪视而不敢眦睨。非大手笔。其谁能之。名经纂者。以明其非注释云耳。

　　绍兴二十八年。十一月初九日。左太中大夫。充敷文阁待制。知福州军州事。提举学事。兼管内劝农使。充福建路安抚使。马步军都总管。归安县开国男。食邑三百户。赐紫金鱼袋。沈(调)记。
