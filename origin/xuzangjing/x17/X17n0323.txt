卍新纂续藏经第 17 册 No. 0323 楞伽经通义


　　No. 323-A 楞伽经序

　　朝议大夫直龙图阁权江淮荆淅等路制

　　置盐矾兼发运副使上护军赐紫金鱼袋

　　蒋之奇撰

　　之奇尝苦楞伽经难读又难得善本会南都太子太保致政张公施此经而眉山苏子瞻为书而刻之板以为金山常住金山长老佛印大师子元持以见寄之奇为之言曰佛之所说经总十二部而其多至于五千卷方其正法流行之时人有闻半偈得一句而悟入者盖不可为量数至于像法末法之后去圣既远人始溺于文字有入海算沙之困而于一真之体乃漫不省解于是有祖师出焉直指人心见性成佛以为教外别传于动容发语之顷而上根利器之人已目击而得之矣故云门至于骂佛而药山至戒人不得续经皆此意也由是去佛而谓之禅离义而谓之玄故学佛者必诋禅而讳义者亦必宗玄二家之徒更相非而不知其相为用也且禅者六度之一也顾岂异于佛哉之奇以为禅出于佛而玄出于义不以佛废禅不以玄废义则其近之矣冉求问闻斯行诸孔子曰闻斯行之子路问闻斯行诸曰有父兄在如之何其闻斯行之求也退故进之由也兼人故退之说岂有常哉救其偏而已学佛之敝至于溺经文惑句义而人不体玄则言禅以救之学禅之敝至于驰空言玩琦辩而人不了义则言佛以救之二者更相救而佛法完矣昔达磨西来既已传心印于二祖且云吾有楞伽经四卷亦用付汝即是如来心地要门令诸众生开示悟入此亦佛与禅并传而玄与义俱付也至五祖始易以金刚经传授故六祖闻客读金刚经而问其所从来客云我从蕲州黄梅县东五祖山来五祖大师常劝僧俗但持金刚经即自见性成佛矣则是持金刚经者始于五祖故金刚以是盛行于世而楞伽遂无传焉今之传者实自张公倡之之奇过南都谒张公亲闻公说楞伽因缘始张公自三司使翰林学士出守滁一日入琅邪僧舍见一经函发而视之乃楞伽经也恍然觉其前生之所书笔画宛然其始神先受之甚明也之奇闻羊叔子五岁时令乳母取所弄金环乳母谓之汝初无是物祜即自诣邻人李氏东垣桑木中探得之主人惊曰此吾亡儿所失物也云何持去乳母具言之知祜之前身为李氏子也白乐天始生七月姆指之无两字虽试百数不差九岁谙识声律史氏以为笃于互章盖天禀然而乐天固自以为宿习之缘矣人之以是一真不灭之性而死生去来于天地之间其为世数虽折天下之草木以为筹箸不能算之矣然以沦于死生神识疲耗不能复记惟圆明不昧之人知焉有如张公以高文大册再中制举登侍从秉钧轴出入朝廷逾四十年风烈事业播人耳目则其前身尝为大善知识无足疑者其能记忆前世之事岂不谓信然哉故因读楞伽新经而记其因缘于经之端云。

　　No. 323-B 书楞伽经后

　　楞伽阿䟦多罗宝经先佛所说微妙第一真实了义故谓之佛语心品祖师达磨以付二祖曰吾观震旦所有经教惟楞伽四卷可以印心祖祖相授以为心法如医之难经句句皆理字字皆法后世达者神而明之如槃走珠如珠走槃无不可者若出新意而弃旧学以为无用非愚无知则狂而已近岁学者各宗其师务从简便得一句一偈自谓了证至使妇人孺子抵掌嬉笑争谈禅悦高者为名下者为利余波末流无所不至而佛法微矣譬如俚俗医师不由经论直授方药以之疗病非不或中至于遇病辄应悬断死生则与知经学古者不可同日语矣世人徒见其有一至之功或捷于古人因谓难经不学而可岂不误哉楞伽义趣幽眇文字简古读者或不能句而况遗文以得义忘义以了心者乎此其所以寂寥于世几废而仅存也太子太保乐全先生张公安道以广大心得清净觉庆历中尝为滁州至一僧舍偶见此经入手恍然如获旧物开卷未终夙障冰解细视笔画手迹宛然悲喜太息从是悟入常以经首四偈发明心要轼游于公之门三十年矣今年二月过南都见公于私第公时年七十九幻灭都尽惠光浑圆而轼亦老于忧患百念灰冷公以为可教者乃授此经且以钱三十万使印施于江淮间而金山长老佛印大师子元曰印施有尽若书而刻之则无尽轼乃为书之而元使其侍者晓机走钱塘求善工刻之板遂以为金山常住。

　　元丰八年九月九日朝奉郎新差知登州军州兼管内劝农事骑都尉借绯苏轼书

　　No. 323-C 楞伽通义序

　　如来藏心未始有物所谓五法三自性八识二无我由之而出此楞伽佛语心之大旨也故以离相言之虽正智如如亦悉须离以即性言之虽名相妄想无不皆即是则破相无不尽显性无不周往复折征析理精微此经该而存焉其穷理尽性之诠乎故达磨传之马祖示之张文定公夙契之苏文忠公发挥之而世始盛传人知景慕独其文简古译者盖将使上根达识深于自得传之后世未遽以文字晓则不至于玩且敞而中下根器几不能句而望崖焉注释之家非无发明往往昧于教意暗于文旨正邪莫辨其说混淆无上至教几息于时余窃患之试摭一二徐思而得欲罢不能于是究一经始末节句义起尽按吾台宗规矩大体申述其旨目曰通义载藁载书期年乃成尝出以示人则曰佛旨渊深凡情浅陋几何而不贻诮于大方之家曰有是哉以凡望圣则余岂敢以人望人余亦未之多逊或又曰使译者意不在简古则已观今之说则晦者明窒者通迂者直难者易无乃得罪于昔人耶曰知我罪我其惟春秋余固不敢辞。

　　嘉定己巳中冬三日　柏庭善月序

　　No. 323

　　楞伽阿䟦多罗宝经通义卷第一

　　四明沙门柏庭　善月　述

　　一切佛语心品第一之一

　　此经大本具在天竺译人以卷帙既多此品最要有足以印心者故别传此土凡四译三存(求那跋陀罗译于宋菩提流志译于魏实叉难陀译于唐)一亡(昙谟谶译于北凉)盛行宋译得无谓乎楞伽阿䟦多罗宝经大本总目也楞伽谓其山高绝非神通莫往故以不可往翻之表心路绝也即说是经处阿䟦多罗梵本正云阿靺多罗此翻游入故二译并以入楞伽称之约理则游入自觉圣智境界而说是经亦犹金光明云游于无量甚深法性是也或翻无上则合云阿耨多罗恐讹转尔宝之为言贵重也以出世法宝无以尚故借世宝譬之以凡立题人法譬言之即以处从法亦法譬之例也经如常释一切佛语心品一品别题也一切则何所不该三世诸佛同证此心共说此法今从别指且自释迦文虽通法亦只是心从要总目故曰佛语心品者类义谓类聚以成品也今从别题按台宗以五重玄义申之其一曰人法离相为名即一切佛人也语心者法也率皆离相方称题旨盖佛是究竟果人则究竟离相以离相人说离相法是法即心心亦离相离相无相无相亦离即此为名法可知矣其二曰第一义心为体即名所诠体夫心义多种今之所名即如来藏自性清净第一义心故曰此是三世诸佛性自性第一义心此心至中至极如君如父性一切心妙一切法建立一切义为一切法所归趣处皆体之谓也其三曰了妄无性为宗宗所以显体苟有诸妄体不自显要由自觉圣智了妄无性即妄显真莫要乎此故曰妄想无性又曰外性无性等皆此经之宗致也其四曰破外辨邪为用以宗显则智明智明然后有用故以之破外则内外斯别以之辨邪则邪正毕见犹鉴明则不欺于妍丑绳设则不谬于曲直故无不得其当矣其五曰方等通乘为教相此经旧皆以为顿大之说殊不知多谈幻相义涉衍门所被之机犹通三乘所谈之位兼该十地故今判之以时则方等除四时部类统收诸大乘故也以教则通乘通于前后兼摄三乘四教故也如此宗判金光明有判教属通就圆释体之例虽若特异从所宗也五义不出三法三法本乎一心用释兹题其旨弥显又此品目据下别文一名圣智事分别自性经又名观察五法自性经亦名言说妄想相心经益其所说大约有四谓五法三自性八识二无我即此品之纲目建义之关键各从其义以彰异号然不若佛语心兼该总摄事理俱得故特以名焉。

　　如是我闻一时佛住南海滨楞伽山顶种种宝华以为庄严与大比丘僧及大菩萨众俱从彼种种异佛刹来是诸菩萨摩诃萨无量三昧自在之力神通游戏大慧菩萨摩诃萨而为上首一切诸佛手灌其顶自心现境界善解其义种种众生种种心色无量度门随类普现于五法自性识二种无我究竟通达。

　　佛未始有说经未始有言阿难何从得闻乎经固言之矣其说法者无说无示其听法者无闻无得是则如来以无说说阿难以不闻闻向言离相其谓是欤言如是则指所闻法亦信顺之辞我闻则阿难从佛闻持是法台宗章疏约大经生生等四句作我我闻闻等释符四教也一时则闻持和合机应际会之时佛则觉道既成乘机说法导利群品也余义他文详之住南海濵楞伽山顶者说处也按唐译曰摩罗耶山楞伽城中下文亦云楞伽国摩罗耶山此言楞伽者以国城名山或从略尔种种宝华以为庄严示其处胜也或约表法义释之与大比丘众等列同闻众仍叹德行文先叹众菩萨德而言从彼种种异佛刹来者举远知近且语他方非谓不兼此土机缘无量三昧等正叹德也初句言定次句言慧第三句言化他而不叹声闻者褒贬之意在焉所以先列者则又以形服进之也次别叹上首大慧德一切诸佛手灌其顶明位高也言是菩萨有亚圣之德故以授职灌顶称之事见后文自心现境界者一经之旨首见于此言大慧善解则智德超胜也以种种众生而有种种心色则善恶等五阴种别大慧以无量度门而普应之则法门深广也于五法等究竟通达则亦遍达一切佛法矣是宜首众启法对扬道妙有非时众所能及者所谓具二庄严故能问能答者大慧其有焉。

　　○右第一章。

　　尔时大慧菩萨与摩帝菩萨俱游一切诸佛刹土承佛神力从座而起偏袒右肩右膝着地合掌恭敬以偈赞佛。

　　世间离生灭犹如虚空华智不得有无而兴大悲心一切法如幻远离于心识智不得有无而兴大悲心远离于断常世间恒如梦智不得有无而兴大悲心知人法无我烦恼及尔𦦨常清净无相而兴大悲心一切无涅槃无有涅槃佛无有佛涅槃远离觉所觉若有若无有是二悉俱离牟尼寂静观是则远离生是名为不取今世后世净。

　　凡诸赞佛下不测上岂能尽其法门乎必曰承佛神力则是述佛所证以赞一经大旨亦概见此偈凡有二初赞远离成自他之功次叹寂静结名实之德远离有五曰世间曰心识曰断常曰二障曰觉所觉文义不无次第夫世间则所缘之境所缘虽离心识未亡则犹存能见故次之离心识心识者妄见之本有妄见则有断常故又次之断常生于我见能障二种无我成烦恼尔炎故二障复次之障离即觉觉即涅槃若犹存能所非本来寂灭故卒离觉所觉此五圆离方名为佛则无次第之异也然世间本生灭法唯佛能了如空华梦幻以不离而离离彼世间心识等见故曰犹如虚空华既曰空华则非有非无此智所以不得有无由是而言虽佛不在三界可也但众生未悟如来哀之为是兴大悲心垂世设教如幻梦等理一义异具如大乘十喻(云云)离断常者文义本出阿含有离断常中今文言之所离虽近能离实远凡偏小二见无不离也人法无我及二障义至后当明一切无涅槃者以诸法平等性本寂灭故无涅槃及以得者净名所谓一切众生即涅槃相不可复灭惟其即涅槃相故无涅槃佛以不可复灭故无佛涅槃远离觉所觉者或直以无佛无涅槃释之是为无有未为无无究竟而言二皆寂灭故曰若有若无有是二悉俱离牟尼寂静观等总结叹也谓牟尼以寂默为名故如是而观即寂静观也是观与德率由上远离而生若曰远离生灭则与上文重矣惟其远离寂静二者交显故无一法可取不取之义有三谓不取之取取而不取不取亦不取具如大论般若如火聚偈方尽其旨(云云)此如来所以究竟寂灭而至尽极净者也。

　　○右第二章。

　　尔时大慧菩萨偈赞佛已自说姓名。

　　我名为大慧通达于大乘今以百八义仰咨尊中上世间解之士闻彼所说偈观察一切众告诸佛子言汝等诸佛子今皆恣所问我当为汝说自觉之境界。

　　尔时大慧菩萨摩诃萨承佛所听顶礼佛足合掌恭敬以偈问曰。

　　云何净其念云何念增长云何见痴惑云何惑增长何故刹土化相及诸外道云何无受次何故名无受何故名佛子解脱至何所谁缚谁解脱何等禅境界云何有三乘惟愿为解说缘起何所生云何作所作云何俱异说云何为增长云何无色定及与灭正受云何为想灭何因从定觉云何所作生进去及持身云何现分别云何生诸地破三有者谁何处身云何往生何所至云何最胜子何因得神通及自在三昧云何三昧心最胜为我说云何名为藏云何意及识云何生与灭云何见已还云何为种性非种及心量云何建立相及与非我义云何无众生云何世俗说云何为断见及常见不生云何佛外道其相不相违云何当来世种种诸异部云何空何因云何刹那坏云何胎藏生云何世不动何因如幻梦及揵闼婆城世间热时𦦨及与水月光何因说觉支及与菩提分云何国土乱云何作有见云何不生灭世如虚空华云何觉世间云何说离字离妄想者谁云何虚空譬如实有几种几波罗密心何因度诸地谁至无所受何等二无我云何尔𦦨净诸智有几种几戒众生性谁生诸宝性摩尼真珠等谁生诸语言众生种种性明处及伎术谁之所显示伽陀有几种长颂及短句成为有几种云何名为论云何生饮食及生诸爱欲云何名为王转轮及小王云何守护国诸天有几种云何名为地星宿及日月解脱修行者是各有几种弟子有几种云何阿阇梨佛复有几种复有几种生魔及诸异学彼各有几种自性及与心彼复各几种云何施设量惟愿最胜说云何空风云云何念听明云何为林树云何为蔓草云何象马鹿云何而捕取云何为卑陋何因而卑陋云何六节摄云何一阐提男女及不男斯皆云何生云何修行退云何修行生禅师以何法建立何等人众生生诸趣何相何像类云何为财富何因致财富云何为释种何因有释种云何甘蔗种无上尊愿说云何长苦仙彼云何教授如来云何于一切时刹现种种名色类最胜子围绕云何不食肉云何制断肉食肉诸种类何因故食肉云何日月形须弥及莲华师子胜相刹侧住覆世界如因陀罗网或悉诸珍宝箜篌细腰鼓状种种诸华或离日月光如是等无量云何为化佛云何报生佛云何如如佛云何智慧佛云何于欲界不成等正觉何故色究竟离欲得菩提善逝般涅槃谁当持正法天师住久如正法几时住悉檀及与见各复有几种毗尼比丘分云何何因缘彼诸最胜子缘觉及声闻何因百变易云何百无受云何世俗通云何出世间云何为七地惟愿为演说僧伽有几种云何为坏僧云何医方论是复何因缘何故大牟尼唱说如是言迦叶拘留孙拘那含是我何故说断常及与我无我何不一切时演说真实义而复为众生分别说心量何因男女林诃梨阿摩勒鸡罗及铁围金刚等诸山无量宝庄严仙闼婆充满。

　　无上世间解闻彼所说偈大乘诸度门诸佛心第一善哉善哉问大慧善谛听我今当次第如汝所问说生及与不生涅槃空刹那趣至无自性佛诸波罗密佛子与声闻缘觉诸外道及与无色行如是种种事须弥巨海山洲渚刹土地星宿及日月外道天修罗解脱自在通力禅三摩提灭及如意足觉支及道品诸禅定无量诸阴身往来正受灭尽定三昧起心说心意及与识无我法有五自性想所想及与现二见乘及诸种性金银摩尼等一阐提大种荒乱及一佛智尔𦦨得向众生有无有象马诸禽兽云何而捕取譬因成悉檀及与作所作丛林迷惑通心量不现有诸地不相至百变百无受医方工巧论伎术诸明处诸山须弥地巨海日月量下中上众生身各几微尘一一刹几尘弓弓数有几肘步拘楼舍半由延由延兔毫窗尘虮羊毛𪍿麦尘钵他几𪍿麦阿罗𪍿麦几独笼那佉梨勒义及举利乃至频婆罗是各有几数为有几阿菟名舍梨沙婆几舍梨沙婆名为一赖提几赖提摩沙几摩沙陀那复几陀那罗为迦梨沙那几迦梨沙那为成一波罗此等积聚相几波罗弥楼是等所应请何须问余事声闻辟支佛佛及最胜子身各有几数何故不问此火𦦨几阿菟风阿菟复几根根几阿菟毛孔眉毛几护财自在王转轮圣帝王云何王守护云何为解脱广说及句说如汝之所问众生种种欲种种诸饮食云何男女林金刚坚固山云何如幻梦野鹿渴爱譬云何山天仙揵闼婆庄严解脱至何所谁缚谁解脱云何禅境界变化及外道云何无因作云何有因作有因无因作及非有无因云何现已灭云何净诸觉云何诸觉转及转诸所作云何断诸想云何三昧起破三有者谁何处为何身云何无众生而说有吾我云何世俗说惟愿广分别所问相云何及所问非我云何为胎藏及种种异身云何断常见云何心得定言说及诸智戒种性佛子云何成及论云何师弟子种种诸众生斯等复云何云何为饮食聪明魔施设云何树葛藤最胜子所问云何种种刹仙人长苦行云何为族姓从何师受学云何为丑陋云何人修行欲界何不觉阿迦腻吒成云何俗神通云何为比丘云何为化佛云何为报佛云何如如佛平等智慧佛云何为众僧佛子如是问箜篌腰鼓华刹土离光明心地者有七所问皆如实此及余众多佛子所应问一一相相应远离诸见过悉檀离言说我今当显示次弟建立句佛子善谛听此上百八句如诸佛所说。

　　不生句生句常句无常句相句无相句住异句非住异句刹那句非刹那句自性句离自性句空句不空句断句不断句边句不边句中句非中句常句非常句缘句非缘句因句非因句烦恼句非烦恼句爱句非爱句方便句非方便句巧句非巧句净句非净句成句非成句譬句非譬句弟子句非弟子句师句非师句种性句非种性句三乘句非三乘句所有句非所有句愿句非愿句三轮句非三轮句相句非相句有品句非有品句俱句非俱句缘自圣智现法乐句非现法乐句刹土句非刹土句阿㝹句非阿㝹句水句非水句弓句非弓句实句非实句数句非数句数句非数句明句非明句虚空句非虚空句云句非云句工巧伎术明处句非工巧伎术明处句风句非风句地句非地句心句非心句施设句非施设句自性句非自性句阴句非阴句众生句非众生句慧句非慧句涅槃句非涅槃句尔𦦨句非尔𦦨句外道句非外道句荒乱句非荒乱句幻句非幻句梦句非梦句𦦨句非𦦨句像句非像句轮句非轮句犍闼婆句非犍闼婆句天句非天句饮食句非饮食句淫欲句非淫欲句见句非见句波罗密句非波罗密句戒句非戒句日月星宿句非日月星宿句谛句非谛句果句非果句灭起句非灭起句治句非治句相句非相句支句非支句巧明处句非巧明处句禅句非禅句迷句非迷句现句非现句护句非护句族句非族句仙句非仙句王句非王句摄受句非摄受句宝句非宝句记句非记句一阐提句非一阐提句女男不男句非女男不男句味句非味句事句非事句身句非身句觉句非觉句动句非动句根句非根句有为句非有为句无为句非无为句因果句非因果句色究竟句非色究竟句节句非节句丛树葛藤句非丛树葛藤句杂句非杂句说句非说句毗尼句非毗尼句比丘句非比丘句处句非处句字句非字句大慧是百八句先佛所说汝及诸菩萨摩诃萨应当修学。

　　此下正宗有请许说三即文曰今以百八义仰咨尊中上请也我当为汝说自觉之境界许也说文又二初以偈颂总问领结文曰云何净其念等问也生及与不生等领也亦释也不生句生句等结指显示也总唯百八句义与夫五法三自性八识二无我数虽广略义实相符一经大旨举在是矣今且略以示之夫既曰自觉之境界又曰先佛之所说大乘诸度门诸佛心第一则无上觉心所证境界三世达道无量度门何以加此然其为法则有理有事有性有修有真有妄有迷有悟(染净缚脱逆顺等义同上迷悟云云)有教有行有因有果有体有用有即有离有亡有照一品始终义摄可知(云云)问既散问领亦趣领本无伦次故不可责以定数开合至后结指方曰我今当显示次第建立句即总上问领作百八句显示建立也(按今宋本正文止得百单四句于中加实叉四句句数方足如有品句非有品句下实叉作有句非有句无句非无句又缘自圣智现法乐句非现法乐句实叉开作两句又起灭句非起灭句亦分作两句又说句非说句下实叉更有决定句非决定句总加四句)而数至尔许者亦可表对百八烦恼即百八法门数义足故(云云)既提网领于前续当随释于后云何净其念者约解为问也云何见痴惑者约迷为问也从是二心建立一切染净诸法故复有二增长之句即一百八问从而可识其领释则曰生及与不生谓生则有迷中一切法本于刹那妄念谓不生则有悟中一切法归于涅槃空理故曰涅槃空刹那趣至无自性趣犹往也至犹极也两者趣至于极本乎一理一理者无自性之理也无自性故生即不生不生亦不生故结指曰不生句生句等是知问领结指文旨一贯凡后一切事句皆得以生句摄之一切非句皆不生句摄之但了诸法不生而生生而不生皆唯自心及出诸理则一百八句一言蔽之矣而特与次句反者互显之意首示于此故至后问领结而已虽不别释理在其中旧谓答在后文者后复别问别答因再请生非关前意然有名相难晓及解者误指具诸别释况是问文未烦委悉斯皆机应无方之说译者随宜存没非同世典文义楷定如必一一对会只增名相略之可也二长行别问别答如次文。

　　○右第三章。

　　尔时大慧菩萨摩诃萨复白佛言世尊诸识有几种生住灭佛告大慧诸识有二种生住灭非思量所知诸识有二种生谓流注生及相生有二种住谓流注住及相住有二种灭谓流注灭及相灭大慧诸识有三种相谓转相业相真相大慧略说有三种识广说有八相何等为三谓真识现识及分别事识。

　　万法唯心识由心变将明心摄一切故说识本于心识有种种心无二焉此明诸识生住灭相其旨有三一为通示诸识相故二别明现前根境次第转生本于无始藏识故三的显真识不灭为立经宗佛语心故初问大慧意以识相者起灭念也故问云云答中先略示相次广明义略中言诸识有二种生住灭非思量所知者谓二种则流注及相以其粗细难知非一异合散所可明故抑由识相微细是佛境界唯智乃穷非余分别情想所及然于不可知中略而言之则曰诸识有二种生等文虽别列总唯二相谓流注相及相生流注则识蕴于内念念相续未始暂停楞严所谓如急流水望如恬静以识则第八阿黎耶识相谓相显于外寓诸根境起灭迁变以识则第六意识兼于五识亦傍收七识分别虽尔体固不异各言生住灭者凡有为之法始终具三迭为起灭或加异相而有大小则又谓之八相迁物者也又曰诸识有三相及说三识有八相是识与相相为广略谓转相则六识于诸根境有次第转现之义亦谓分别事识业相则无明业相起信所谓以依不觉故心动说名为业是也亦曰现识即八识也此经不别立第九识故真相藏识同在第八而有事理体用等异粗细次第互为前后者益本末相显尔注家现业以对七识则八识唯真义反常途亦显违宗镜等文如今所对而不及七诸者义如后见具明识相委在他文(一)。

　　大慧譬如明镜持诸色像现识处现亦复如是大慧现识及分别事识此二坏不坏相展转因大慧不思议熏及不思议变是现识因大慧取种种尘及无始妄想熏是分别事识因大慧若覆彼真识种种不实诸虚妄灭则一切根识灭是名相灭大慧相续灭者相续所因灭则相续灭所从灭及所缘灭则相续灭大慧所以者何是其所依故依者谓无始妄想熏缘者谓自心见等识境妄想。

　　次广明义别释生灭生灭名同义与上异前通明识相有生有灭灭已还生故生灭为妄此以一真相显言灭故灭妄为真不灭而灭即寂灭矣于中先明现识所以彰能生之本则曰譬如明镜等正言能现镜明持诸色象而无差失故当八识若所现色相则六识依正等事故知能所不可一混次言现及事识相因之义则曰此二坏不坏相展转因谓事识可坏识随境灭或有坏义故现识不可坏任持不失一向无灭故虽坏不坏异而展转相因非异非不异六七八识次第迭论亦应可见如后明三明二识各有因则曰不思议熏等言不思议即前所谓非一异合散也故无熏而熏熏于真如不变而变变为无明是为现识因又以五根取尘分别好丑及远推无始妄想并是分别事识因言因则生相可知望前生住灭则彼皆生相次言灭相者即前相及流注皆灭则曰若覆彼真识等覆谓覆蔽即能覆彼真识诸虚妄灭故真识性显根尘识相当不复生此以不生言灭旧约反覆义释者其说颇迂然则何以灭妄亦照妄识本空而已相续灭者即向流注识相由所因等生故灭亦续灭故曰所因灭等所因则无始妄想是已即文所谓依者无始妄想熏所缘即自心见闻等识境是已兼言妄想者即能缘所缘合故故有其次所从妄想识相于是三者求实叵得则前后际断相续识相当不复续此以不续为灭非性灭也征释之文显矣(二)。

　　大慧譬如泥团微尘非异非不异金庄严具亦复如是大慧若泥团微尘异者非彼所成而实彼成是故不异若不异者则泥团微尘应无分别如是大慧转识藏识真相若异者藏识非因若不异者转识灭藏识亦应灭而自真相实不灭是故大慧非自真相识灭但业相灭若自真相识灭者藏识则灭大慧藏识灭者不异外道断见论议大慧彼诸外道作如是论谓摄受境界灭识流注亦灭若识流注灭者无始流注应断大慧外道说流注生因非眼识色明集会而生更有异因大慧彼因者说言若胜妙若士夫若自在若时若微尘。

　　三明诸识非异非不异正显藏识真相不灭以为一经之宗所谓佛语心者其在是欤文先立譬则曰譬如泥团微尘亦如金庄严具皆所以明非异非不异若异则泥团非微尘所成而实因微尘成若不异则相应不别以相别明其非同以体一明其不异故曰云云此譬之大旨也次帖释显法则曰如是大慧等意显转识与藏识真相非异非不异异则藏识非因非因者非转识因一往核非尔不异则灭即俱灭不应藏识亦灭以藏识真相不可灭故明其非同以因于藏识得有转识故明其非异既非异非不异则非灭非不灭非灭故非断非不灭故非常非断非常则一真之性有在于是实不可灭然则言灭者但灭其无明业相尔故曰非自真相识灭但业相灭所以灭者以相转为灭非性灭也若性相俱灭则堕外道断灭见非所谓佛法也彼诸外道者正出外计不过谓所构受境界灭故识流注灭是则由尘灭故识灭故成断见岂知流注识性出于无始藏识哉彼又说流注生因非眼等四缘别有异因者岂有异因能无断灭若胜妙等即彼所计异因也名相别出(云三云)。

　　○右第四章。

　　复次大慧有七种性自性所谓集性自性性自性相性自性大种性自性因性自性缘性自性成性自性复次大慧有七种第一义所谓心境界慧境界智境界见境界超二见境界超子地境界如来自到境界大慧此是过去未来现在诸如来应供等正觉性自性第一义心以性自性第一义心成就如来世间出世间出世间上上法圣慧眼入自共相建立如所建立不与外道论恶见共大慧云何外道论恶见共所谓自境界妄想见不觉识自心所现分齐不通大慧愚痴凡夫性无性自性第一义作二见论。

　　向言一性不灭异于外道未尽所以异之实于是正明如来性自性第一义心不与外道凡夫共如第一义超子地境界尚出过等觉已还况外道凡夫乎七种名义或约妄释者非结示既曰此是三世如来性自性第一义心又曰凡夫无性自性岂非兼结性义在圣非凡是并约圣释可也于中前六不出因果谓集性自性即万善聚集因也由集因故有性有相性内而相外也大种性自性者果也大种本通今约圣报所谓常色等即法性五阴果故有因有缘因亲而缘助也因果所成者成性自性也即成后第一义心故次明七种第一义准上亦应唯约悟释而有通别前六通于下地自到境界极唯在佛而又曰境界者谓第一义之境界也此是过去下总前结示亦转释上义云此是如来第一义心者自到境界也亦兼超子地境界心即心境界也成就慧眼者慧也入自共相者智也如所建立者见也不与外道恶见论共者超二见也名义于是可知以是心故成就如来圣慧眼者推果由因因显于果亦指修即性性成于修也故慧眼开发时全由性显非是眼智亦不足以称性成德故曰入自共相建立而兼言世出世间者一者深必摄浅二者境通一切入自即别相入共即总相如一心三谛亦其理也一即总相三即别相依是三谛建立种种名言所谓唯心法界大总相门等是岂与外道共乎然若但明不共而不言共则凡圣境绝又岂其理哉故云何下复征释其所以共者意显不共而共共而不共故曰所谓自境界妄想见言自境界即同一自心境界本未始异而彼外道自于毕竟同中生妄想异见故不能觉知一切境界唯自心现况能即其所见了无非心性乎分齐不通者正言外道于此自心分齐有所不通亦是于无分齐起分齐见故不能通凡夫无性自性者非曰无性迷而不觉贬言无尔二见论者应通二义谓有无之二亦待对之二待对之二至佛方尽有无之二亦通初心今多约前义则所离犹近然极言中道亦须绝待可也。

　　○右第五章。

　　复次大慧妄想三有苦灭无知爱业缘灭自心所现幻境随见今当说大慧若有沙门婆罗门欲令无种有种因果现及事时住缘阴界入生住或言生已灭大慧彼若相续若事若生若有若涅槃若道若业若果若谛破坏断灭论所以者何以此现前不可得及见始非分故大慧譬如破瓶不作瓶事亦如焦种不作牙事如是大慧若阴界入性已灭今灭当灭自心妄想见无因故彼无次第生大慧若复说无种有种识三缘合生者龟应生毛沙应出油汝宗则坏违决定义有种无种说有如是过所作事业悉空无义大慧彼诸外道说有三缘合生者所作方便因果自相过去未来现在有种无种相从本已来成事相承觉想地转自见过习气作如是说如是大慧愚痴凡夫恶见所噬邪曲迷醉无智妄称一切智说。

　　自心所现幻境一尔而有见不见觉不觉者以妄想为障故不觉当体转灭故随见夫亦何远之有此由上文言妄想见故不觉自心所现则谓必灭妄然后乃见盖妄想三道者障也障灭故智现此自心幻境所以随见楞严所谓却来观世间犹如梦中事是也反显妄未灭时一切境界无非实有文先略标示言妄想三有苦灭者苦道也无知爱业即惑业二道历于三世成十二缘推而破之故曰缘灭随见者随彼缘灭处见也三道本即三德何待灭已乃见此对外道故以灭妄言之虽即云灭除病而不除法也次正明义中先出外计以辨邪正则曰若有沙门等此对后文即外道见故知内外通有此名欲令有种无种因果现者无种即自然计有种即微尘世性等计以为因欲令生果则因果续现也及计依事物时节而住或缘五阴等生住此并常见或言生已灭者断见也文叠破常计则曰彼若相续等谓如前若因果相续若事物若生住若皆是有者则于今所谓若涅槃等四谛法反应是无则成破坏断灭论故复征释其义云所以者何等以彼于此现前四谛法皆无有故及见始非分者谓于最初求我起处而不得则计无种或得则计有种是皆邪计非今解脱因分故譬如破瓶下次破断见凡立二譬初譬非果非果则无因次譬非因非因则无果亦约已今当灭相望破之故曰若阴界入性等谓上计言生已灭者为已灭则无因今灭则无果当灭复无因由是推之彼皆自心妄想见以其无因则无次第相续生尚何灭之可计乎若复说有种等复追破彼计有无种识从我及根尘三缘合生者犹言龟之生毛沙之出油决无是理以三者各不可得合云何有故曰违决定义苟无其本则所作事业亦无实义又曰彼诸外道等重叠彼计有是多端谓说有三缘合生者如上计是也或说过现等三世有无种相则近言之或说从本已来成事相则远言之然皆依承觉想地转所谓八万劫前冥初生觉次第转生二十五谛即其义也是皆自彼见过习气则邪见妄计而已故曰恶见所害或本曰噬噬亦害也(一)。

　　大慧若复诸余沙门婆罗门见离自性浮云火轮犍闼婆城无生幻焰水月及梦内外心现妄想无始虚伪不离自心妄想因缘灭尽离妄想说所说观所观受用建立身之藏识于识境界摄受及摄受者不相应无所有境界离生住灭自心起随入分别大慧彼菩萨不久当得生死涅槃平等大慧巧方便无开发方便大慧彼于一切众生界皆悉如幻不勤因缘远离内外境界心外无所见次第随入无相处次第随入从地至地三昧境界。

　　次明佛法正说则曰若复诸余沙门等即广上自心所现幻境也见离自性者谓见一切法悉离自性亦离他性共性无因性今总略云自性以离性故无生法法如幻譬之如浮云火轮水月及梦等皆所以喻所见幻境一也苟达幻境本无内外心现妄想见有内外然皆无始虚伪所成而不离自心自心性离如幻益显则妄想因缘灭尽所谓妄想三有苦灭也于是不离而离离妄想说及所说观及所观至于受用建立身之藏识一切皆离然藏识实不可离正言离所现身受用之藏识尔又曰于识境界等谓境界即六尘摄受即六根摄受者即六识亦由前见离了识境不可得故不相应则境界无所有无所有中岂有起灭故复离生住灭念而后藏识自心得起随入一切境界以正智分别无非幻境则所谓自心所现幻境随见也以位犹是地前行相故复明趣果起用证入自觉境界则曰彼菩萨不久当得等谓是菩萨始以灭妄显智而后趣入生死涅槃平等之理由是得二种方便所谓大悲巧方便即化物之用也无开发方便即证理之智也然证理本由开发而曰无者正言无开发而开发以性泯修也自己及彼亦了一切众生界如幻故不劳作意任运因缘远离内外境界然犹见有境界可离在进此则唯是一心更无所见是为入无相处即圆初住所谓入阿字门一切法皆无生自是进入后位故有从地至地三昧境界则次第增胜以至于极也(二)。

　　解三界如幻分别观察当得如幻三昧度自心现无所有得住般若波罗蜜舍离彼生所作方便金刚喻三摩提随入如来身随入如如化神通自在慈悲方便具足庄严等入一切佛刹外道入处离心意意识是菩萨渐次转身得如来身大慧是故欲得如来随入身者当远离阴界入心因缘所作方便生住灭妄想虚伪唯心直进观察无始虚伪过妄想习气因三有思惟无所有佛地无生到自觉圣趣自心自在到无开发行如随众色摩尼随入众生微细之心而以化身随心量度诸地渐次相续建立是故大慧自悉檀善应当修学。

　　因行既极将入果证覆示上三昧境界唯自心所现而已到此亦不可得故曰度自心现等度谓超过之义无所有则非复有种种相也但从因而言曰如幻三昧至果则曰得住般若唯一无相智契无相境亦不见有生法无生之异如是而离也而言舍离彼生所作方便者凡彼于生法而作方便则有作此则无生无修之方便也金刚喻显定之力用亦金刚后心所得定故曰三摩地由是定故转入佛地得一身一切身三身圆证故曰随入如来身等如来即法身如如即报身化即应身神通自在等法门则应化兼之等入一切佛刹外道入处者但有机缘可化度处则无问魔界佛界外道界莫不皆入故曰等入唯究竟离心意意识得无分别智证普现色身者能之不然安能魔佛一如等入无碍乎是菩萨渐次等结也又曰欲得如来随入身者还依果法示起因修文略有五谓远离观察契证起用结劝言远离则曰当远离阴界入心等总不出前所离法唯心直进等观察也谓唯心则法无外观直进则不涉余途如是直观三道本无所有即无始虚伪过者烦恼也妄想习气因者业道也三有者苦道也于是思惟观察了无所有远契佛地无生到自觉圣趣境界者契证也惟得自心则无入而不自得故一切自在契证而后趣用则曰到无开发行谓菩萨得是证智如随众色摩尼以微细智入众生微细心随彼心量说无量度门亦令受者由诸地渐次相续建立也结劝文言自悉檀善者悉之言遍檀翻为施即如来以第一义等四法遍施众生令得四益是谓悉檀通于自他此既劝修即自悉檀义亦莫非唯心所修故诸家以宗印等义释之误矣(三)。

　　○右第六章。

　　尔时大慧菩萨复白佛言世尊所说心意意识五法自性相一切诸佛菩萨所行自心见等所缘境界不和合显示一切说成真实相一切佛语心为楞伽国摩罗耶山海中住处诸大菩萨说如来所叹海浪藏识境界法身尔时世尊告大慧菩萨言四因缘故眼识转何等为四谓自心现摄受不觉无始虚伪过色习气计着识性自性欲见种种色相大慧是名四种因缘水流处藏识转识浪生大慧如眼识一切诸根微尘毛孔俱生随次境界生亦复如是。

　　大慧既闻八识等法是佛菩萨所行不离众生自心见等所缘境界一一离相故不和合则迷悟共由真妄同出而有和合不和合之异异和合者妄识也不和合者真智也依此显示则一切所说皆真实相即一切佛语心之大要也于是述之以生后请为楞伽国下大慧正为未闻者请说前诸法中愿闻所以称叹海浪藏识境界法身者谓海浪则不离八识之六识谓藏识则极八识之边际究竟不灭如是而为境界法身此其所以叹说而致请也答中先寄眼等四缘示转识依藏识生则曰四因缘故眼识转等所谓自心现摄受不觉者根缘也本自心现以不觉故则为根缘摄受而已无始虚伪过习气者正应云习气所生者色缘也计着识性自性者识缘也欲见种种色相者欲见缘也合皆云自心现及不觉等但文略尔由是四缘眼识转生推其根本因于藏识故曰水流处藏识转识浪生据后譬文则心体如海八识如水流注七识如暴流六识如波浪今依八识流动得有眼等转识浪生如眼识等以眼例余根至一微尘一毛孔皆与识俱生故能觉知如眼识也随次境界生亦如是者则外尘境界亦与识俱而能缘知是尘亦识也万法唯识见于是矣(一)。

　　譬如明镜现众色像犹如猛风吹大海水外境界风飘荡心海识浪不断因所作相异不异合业生相深入计着不能了知色等自性故五识身转大慧即彼五识身俱因差别分段相知当知是意识因彼身转彼不作是念我展转相因自心现妄想计着转而彼各各坏相俱转分别境界分段差别谓彼转如修行者入禅三昧微细习气转而不觉知而作是念识灭然后入禅正受实不识灭而入正受以习气种子不灭故不灭以境界转摄受不具故灭大慧如是微细藏识究竟边际除诸如来及住地菩萨诸声闻缘觉外道修行所得三昧智慧之力一切不能测量决了。

　　喻凡有二一喻藏识具众识故如镜现象亦如上现识譬二喻诸藏依藏识转故如风吹海谓由六尘外境界风飘荡八识心海故转识等波浪相续不断因所作相异不异者谓因则藏识由诸识转生故有所作相是因与作相本非一异非一异故非合而合合彼作业及因生相所以深入计着不知色等自性体空故眼等五识次第转生身者聚义谓聚诸见尘为一眼识等既生五识则有意识与之俱缘故曰即彼五识身俱因五尘差别分段相分别了知为五意识是则因于五识转入六识分别故曰因彼身转彼不作是念者识方其诸识展转生时若非前尘而识亦不自谓展转相因皆由自心现妄想计着前境境有生灭故转亦随之故曰而彼各各坏相俱转等谓或以彼境各各坏相故识俱转又以分别境界差别识生为转是皆随境生灭得有转变若离前尘自心妄计亦不可得如修行者下次寄灭定以示藏识边际不灭之义谓如修禅者极至灭想以定力故不见识相而微细习气随禅而转以不觉故谓是识灭故入禅而识实不灭故曰以习气种子不灭故不灭等然以种子犹在则未尝灭以住定故诸想不行五尘境界转入法尘以根境摄受不具为灭尔例知微细藏识究竟边际有灭不灭亦复如是以自心流注不续而识转为智既已不续安得不灭乎既以为智安得而灭乎是灭与不灭微细难知故曰如是微细藏识究竟边际除诸如来等此能知者也诸声闻缘觉等此不能知者也若知所以边际则境界法身于是乎在是正酬所请而不正言之其有旨哉(二)。

　　余地相智慧巧便分别决断句义最胜无边善根成熟离自心现妄想虚伪宴坐山林下中上修能见自心妄想流注无量刹土诸佛灌顶得自在力神通三昧诸善知识佛子眷属彼心意意识自心所现自性境界虚妄之想生死有海业爱无知如是等因悉已超度是故大慧诸修行者应当亲近最胜知识尔时世尊欲重宣此义而说偈言。

　　譬如巨海浪斯由猛风起洪波鼓冥壑无有断绝时藏识海常住境界风所动种种诸识浪腾跃而转生青赤种种色珂乳及石蜜淡味众华果日月与光明非异非不异海水起波浪七识亦如是心俱和合生譬如海水变种种波浪转七识亦如是心俱和合生谓彼藏识处种种诸识转谓以彼意识思惟诸相义不坏相有八无相亦无相譬如海波浪是则无差别诸识心如是异亦不可得心名采集业意名广采集诸识识所识现等境说五。

　　余地相者谓地相之余即解行位也凡以圆解如实修者以四事故则亦能见自心妄想流注即所谓边际也谓智慧巧便善达真实句义一也善根成熟二也离自心虚妄三也宴坐山林随根修习四也其所获功德已不思识故曰无量刹土诸佛灌顶者得授记分也自在神力者所得法门也诸善知识佛子眷属者预圣种性也彼心意意识乃至悉已超度者谓自性妄想三道苦因皆离也故诫修者令其亲近苟依是人道业可辨矣偈初八句颂上次喻可知青赤种种色等此该六尘追颂上境界风句亦是因六识转生外缘六尘之相即初句色也珂谓珂佩声也檀乳等香也木罗石蜜触也甘淡味也华果等法也以是六尘能起六识故也(此据摩诃衍论释云云)日月与光明及海水波浪凡二喻正譬八识心与六识俱生非异非不异而云七识者约本兼末言之非谓第七识也又曰譬如海水变等依上海浪譬复开二义初以譬异合法则曰谓彼藏识处等言以意识思惟六尘等相故成异义次譬不异标法则曰不坏相有八等谓不坏相本唯八识会末归本故曰有八以诸识相同依藏识藏识无相故诸识亦无故曰无相亦无相如海浪虽异均一湿性故无差别以譬诸识唯心亦无异相是亦以八识从六识则异六识从八识则不异以法显譬亦应可知心名采集业者据唯识谓八识心能集诸法种起诸法故业亦法也意则七识缘藏识等恒审思量计以为我故复名广诸识识所识者谓六意识识其所识分别五识所得尘故现等境说五谓五识也(三)。

　　尔时大慧菩萨以偈问曰。

　　青赤诸色像众生发诸识如浪种种法云何惟愿说。

　　尔时世尊以偈答曰。

　　青赤诸杂色波浪悉无有采集业说心开悟诸凡夫彼业悉无有自心所摄离所摄无所摄与彼波浪同受用建立身是众生现识于彼现诸业譬如水波浪。

　　尔时大慧菩萨复说偈言。

　　大海波浪性鼓跃可分别藏与业如是何故不觉知。

　　尔时世尊以偈答曰。

　　凡夫无智慧藏识如巨海业相犹波浪依彼譬类通。

　　尔时大慧菩萨复说偈言。

　　日出光等照下中上众生如来照世间为愚说真实已分部诸法何故不说实。

　　尔时世尊以偈答曰。

　　若说真实者彼心无真实譬如海波浪镜中像及梦一切俱时现心境界亦然境界不具故次第业转生识者识所识意者意谓然五则以显现无有定次第。

　　此下复起三重问答覆释前义初问者上以色等发识取譬波浪其意云何答中言悉无有者意显法譬皆不可得所以波浪不可得全依大海故识尘不可得本于八识故故曰采集业说心等谓六识虽有采集之用而功归八识八识性离故所摄亦无相如来以是开悟凡夫使知现前根境识相及所现业皆不可得则空而已如彼波浪亦本不有若无相风唯一性海即前不异义也至于受用建立身等亦唯现识所现自其所现言之虽若差别如彼波浪即前异义也而现识本空亦复何有所以言之意在空其妄识而已大慧复起第二问谓喻可见而法不可知世尊答以凡夫无智但知近事而不知远理故以譬合法令依譬类通则可知也如文云云大慧再起第三重问问意正由请说境界法身当为说实如来曾不言之而曰藏识如巨海等则但分部诸法识相而已未闻所以说实者故复宗再请先举譬等照以喻如来须说真实此何不说邪答中谓非不说说之难尔凡多义故一者心无实故故曰彼心无真实等若曰如来虽欲说实而彼闻者心无真实故不说者此犹通意今文正明起浪藏识故说彼心无实譬之如海波浪镜象梦事虽一时俱现而皆无实故曰心境界亦然即八识自心境界亦若是尔惟其境界不具无实法故但次第随彼事业转生故六识之识分别其所识而已意谓七识亦随意识分别谓然而已五识则随尘显现故无定次第皆言其无实如此(四)。

　　譬如工画师及与画弟子布彩图众形我说亦如是彩色本无文非笔亦非素为悦众生故绮错绘众像言说别施行真实离名字分别应初业修行示真实真实自悟处觉想所觉离此为佛子说愚者广分别种种皆如幻虽现无真实如是种种说随事别施设所说非所应于彼为非说彼彼诸病人良医随处方如来为众生随心应量说妄想非境界声闻亦非分哀愍者所说自觉之境界。

　　复次大慧若菩萨摩诃萨欲知自心现量摄受及摄受者妄想境界当离群聚习俗睡眠初中后夜常自觉悟修行方便当离恶见经论言说及诸声闻缘觉乘相当通达自心现妄想之相。

　　二者说非真实则曰譬如工画师等正显言说文字无实之义彩色本无文者文谓文章由彩色而成而彩色乃非文章譬真实由言说而显而言说乃非真实笔素例然虽象由笔素而出而实则非笔素但为悦众生假笔素以绘象尔若以象亦非实则言说所说皆非实义此又见于后文也言说别施行等合非实也谓于实外施设言教非实在于言说以真实者离名字故然则如来藏真相识等可非实邪故复遣之如缘言说生着及堕相续心量则亦非实矣所以分别为应初业而已初业犹初心也如曰三乘初业是也纵为修行者示于真实及其自觉悟处乃知真实离觉所觉想况言说乎为佛子说者如是而已究言真实实不可说要由契悟到自觉境界乃名真实方称经旨余虽极理未为实故愚者广分别者再覆释上初业句虽广以言教种种分别其实非真亦犹如幻虽现而无实如是种种说等合显可知三者说非所应故然则既广分别何妨说实故曰所说非所应于彼为非说是亦释疑云尔如曰说法不逗机翻成大妄语是也故譬之如良医处方应病与药如来言教随心量说于彼凡小则非其分故曰妄想非境界等由是言之所谓真实者直如来说自觉境界终不可为未到者说然则凡愚众生何由知真实耶故结劝言欲知自心现妄想等妄想尽处则知所以实矣虽然方其在妄不知其妄也惟离昏散出妄想外觉悟所谓修行者大方便然后知此其妄也方其以外道恶见经论及二乘空相以自蔽也则亦不自知惟觉而后离当能通达尔(五)。

　　○右第七章。

　　复次大慧菩萨摩诃萨建立智慧相住已于上圣智三相当勤修学何等为圣智三相当勤修学所谓无所有相一切诸佛自愿处相自觉圣智究竟之相修行得此已能舍跛驴心智慧相得最胜子第八之地则于彼上三相修生大慧无所有相者谓声闻缘觉及外道相彼修习生大慧自愿处相者谓诸先佛自愿处修生大慧自觉圣智究竟相者一切法相无所计着得如幻三昧身诸佛地处进趣行生大慧是名圣智三相若成就此圣智三相者能到自觉圣智究竟境界是故大慧圣智三相当勤修学。

　　向言自觉之境界非智莫能契为是建立智慧相不出有三以为修行者所住法苟住而不修何由能到故曰住已于上圣智三相当勤修学正言有能修学此三相者则于上自觉圣智境界当得之矣列释中言修行得此已能舍跛驴心智慧者举益彰劝也或作慧智恐彰倒妄尔二乘于此不能进步喻如跛驴言最胜子即第八菩萨地不共二乘故曰能舍若别圆十地始终皆圣不应于此始舍二乘故知尔前犹与彼共仍知此经虽是顿大亦兼通乘此其一也无所有相谓毕竟空而言二乘及外道相者指所无言之谓菩萨所修无彼二乘之空及外道之邪相故曰无所有相虽不同彼而亦因邪而有空因空而得毕究无所有相故曰彼修习生先佛自愿处者不思议俗谛相也凡诸佛因中无不智愿契乎谛境是为愿处从是起行故曰修生自觉圣智究竟相者第一义中道相也一切法相无所计着则是以无著为中道义云云其言虽简其理实深但于一切境界法相无所取着便是到自觉圣智步骤岂不至要乎由是得如幻三昧身则遍能起化亦得诸佛地进趣行自此而生以是三相无法不备故破一切妄莫尚乎空立一切德莫盛乎假究竟一切理莫大乎中是为智相根本故其成就如此结劝可知。

　　○右第八章。

　　尔时大慧菩萨摩诃萨知大菩萨众心之所念名圣智事分别自性经承一切佛威神之力而白佛言世尊惟愿为说圣智事分别自性经百八句分别所依如来应供等正觉依此分别说菩萨摩诃萨入自相共相妄想自性以分别说妄想自性故则能善知周遍观察人法无我净除妄想照明诸地超越一切声闻缘觉及诸外道诸禅定乐观察如来不可思议所行境界毕定舍离五法自性诸佛如来法身智慧善自庄严起幻境界升一切佛刹兜率天宫乃至色究竟天宫逮得如来常住法身。

　　分别自性者圣智事也以是名经知其为一经大旨大慧以是更端而请问中初述众所念言分别自性者正言妄想自性然妄不自起起必由缘抑无妄想者成自性也故举一则二兼之次承加致请言百八句分别所依者谓百八句以分别自性为所依故请分别说自共相妄想自性是即通说一经之所依也此自共相法皆有之而迷解之所从出注家以五阴不同为自相共成一身为共相此知计著名相而已未识所以分别破妄也是应知相不两立而义有相夺故可即之以破妄相谓以自相夺其相则共相不成还以共相夺自相则自相不立如是分别妄想何有故善用者贼可以为将不善用者药反以为病冰水之喻果远乎哉此虽请文已兼破意得其旨者余可例之以分别说下言益相有四谓由善分别故则能善知人法无我净除妄想一也照明诸地三昧起越诸禅定乐二也观察如来所行境界舍离五法自性三也以法身智慧善自庄严成就果上法身四也益相若此其可不明所自乎而言离五法自性者凡诸对治门所破既尽能破自亡以如来境界言之悉究竟离离何所离平等一性而已矣如圆觉所谓如来究竟随顺圆觉是也又曰起幻境界者凡果上不思议化用莫不依如幻境界建立如华严所明是也(一)。

　　佛告大慧有一种外道作无所有妄想计着觉知因尽兔无角想如兔无角一切法亦复如是大慧复有余外道见种求那极微陀罗骠形处横法各各差别见已计着无兔角横法作牛有角想大慧彼堕二见不解心量自心境界妄想增长身受用建立妄想根量大慧一切法性亦复如是离有无不应作想大慧若复离有无而作兔无角想是名邪想彼因待观故兔无角不应作想乃至微尘分别性事悉不可得大慧圣境界离不应作牛有角想。

　　答中首破外计所以极其妄想自性不极其性无以知妄想之本本于无性故卒曰当思惟自心现妄想则其本可知于中一作无所有妄想计着则曰觉知因尽等谓觉想之外更无有因作兔无角想例一切法亦尔二作有妄想计着则曰见种求那等种谓大种求那翻依陀罗骠言尘或云主言尘者是也横计谓非法计法彼见大种所依极于微尘凡有形处横计差别却以前兔无角想为非故曰无兔角横法而计牛有角想为是次如来斥非又三一约不解自心斥则曰彼堕二见等谓彼计有无则断常而已但于心外堕有所见不问有无皆妄想也故曰不解心量自心境界然以自心境界言之无有一法在心外者以妄想增长言之则身受用等皆是外物故为妄想根量所以有无皆非若知法法无非自心则自不堕有无等见纵说有无无非是者何则以心生则种种法生岂非有亦是心心灭则种种法灭岂非无亦是心非生非灭体即中道故虽有无而不堕二见二例一切法性斥则曰一切法性亦复如是以心性不异法性法性体妙即是中道故不应作有无想三约性离就彼计斥则曰若复离有无等既性离有无而颠倒作想故皆名邪想彼计兔无角者是因待牛有角故使无彼因更何所待而言无角耶故曰彼因待观故大论所谓今则无因待亦无所成法若异兔无角故计牛有角者是亦因待至于柝角无角皆不应作想故曰乃至微尘等分别犹分柝也事性悉不可得则亦无而已又曰圣境界离不应作牛有角想然前以性离破无此以圣境界破有文互见尔(二)。

　　尔时大慧菩萨摩诃萨白佛言世尊得无妄想者见不生想已随比思量观察不生妄想言无耶佛告大慧非观察不生妄想言无所以者何妄想者因彼生故依彼角生妄想以依角生妄想是故言依因故离异不异故非观察不生妄想言无角大慧若复妄想异角者则不因角生若不异者则因彼故乃至微尘分柝推求悉不可得不异角故彼亦非性二俱无性者何法何故而言无耶大慧若无故无角观有故言兔无角者不应作想大慧不正因故而说有无二俱不成。

　　既斥外计有无皆非因问今正教云得无妄想者为见不生想已即是为须如彼外道随以兔角等比类观察不生妄想言无意在简异无妄想计故作是问佛答中先正拣非直于妄想处了无自性可得是即不生何待如彼观察不生然后言无故曰妄想者因彼生故谓妄想不自有必因彼而生虽不如彼观察还即彼角为喻是角为妄想所依因言依因则妄想不离角而角非妄想故离异不异由是明之凡妄想时已无自性可得岂必观察不生言无角若复妄想异角下覆释上离异不异义则因彼故者谓因彼而已非角即妄想则彼计无角之说非也若分析推求至于微尘不可得者则有角无角亦无辨故曰不异角故彼亦非性何直兔角邪非性者无实性也故重覆曰若二俱无性者则有无俱非复以何法何故而言无邪法言实故言有无之故若亦如向计谓无角之无观有角之无故不应作想已如前斥况妄想分别复非正因则二俱不成故知彼无邪计而已矣除向斥非三义及一无自性是正因外余皆妄计但拣彼无有当自失结斥之义彰矣(三)。

　　大慧复有余外道见计着色空事形处横法不能善知虚空分齐言色离虚空起分齐见妄想大慧虚空是色随入色种大慧色是虚空持所持处所建立性色空事分别当知大慧四大种生时自相各别亦不住虚空非彼无虚空如是大慧观牛有角故兔无角大慧又牛角者析为微尘又分别微尘刹那不住彼何所观故而言无耶若言观余物者彼法亦然尔时世尊告大慧菩萨摩诃萨言当离兔角牛角虚空形色异见妄想汝等诸菩萨摩诃萨当思惟自心现妄想随入为一切刹土最胜子以自心现方便而教授之。

　　重举外计色空义以辨其非因例斥前失云色空事者彼以色空为异于形相处横计有无而不知色空本无分齐故以不善分齐破之言虚空是色者谓空是显色之一随入四大色种莫不以空而能有用则色外无空又曰色是虚空持所持处所建立者谓色无虚空所持于所持处建立诸色则空外无色云何而言色离虚空起分齐见邪因正示之曰性色空事分别当知性谓真性即色空之本空又四大所依四大生时坚湿暖动各有其相虽色空相异而性不相外故曰亦不住虚空色空相异也非彼无虚空性不相外也如是分别当知亦委如棱严(云云)以例向观待有无亦应无别故曰如是大慧观牛有角等是待牛角之有言兔无角使牛角者析为微尘微尘又分分析之至于邻虚则角自无角求刹那住相不可得则亦何待之有故曰彼何所观等若观待之观是犹与余物相望异今色空者而实有无义类相似故曰彼法亦然是知为妄计一也故结劝离二种见又曰当思惟自心现妄想夫欲知妄想有无之实但当反自心宗而思之是果有果无耶若有若无若非有无审自得之矣亦当以此教导于他故曰随入为一切刹土等最胜之子犹佛子也(四)。

　　尔时世尊欲重宣此义而说偈言。

　　色等及心无色等长养心身受用安立识藏现众生心意及与识自性法有五无我二种净广说者所说长短有无等展转互相生以无故成有以有故成无微尘分别事不起色妄想心量安立处要见所不乐觉想非境界声闻亦复然救世之所说自觉之境界。

　　偈言色等及心无者颂上妄想自性不出色等外尘及内识心以理言之本无所有是一无字断妄利刃莫过乎此承当得去何想不除但凡夫不了以妄想故反取以长养自心故自受用等由之安立自本而言藏识所现则八识等次第建立也自性法有五者约三自性立名相等五法及二无我是如来广说者所说长短有无等再立事譬颂上有无妄想及观待等皆不得其正凡世间有无长短莫不展转互相因待而名相生焉今法亦尔故曰以无故成有等若定有无则不成有无既相由而成即本无自性而外道定计有无所以非也然则有有者不有无无者不无不有不无是为中道故一切法必本于中中不自中是谓至妙此正教所以异外道者远矣微尘分别事不起色妄想者分别亦分析也颂上析角无角不令起于计色妄想析法本外道计此经宗旨直下无性何待析而不起但析有邪正今借彼析义还片彼非亦复何咎抑为凡夫助破妄想故也心量安立处者即上思惟自心了无有无唯自心量是即第一义安立之处宜非凡小恶见觉想心外有法者所乐境界余文可知(五)。

　　○右第九章。

　　尔时大慧菩萨为净除自心现流故复请如来白佛言世尊云何净除一切众生自心现流为顿为渐耶佛告大慧渐净非顿如庵罗果渐熟非顿如来净除一切众生自心现流亦复如是渐净非顿譬如陶家造作诸器渐成非顿如来净除一切众生自心现流亦复如是渐净非顿譬如大地渐生万物非顿生也如来净除一切众生自心现流亦复如是渐净非顿譬如人学音乐书画种种伎术渐成非顿如来净除一切众生自心现流亦复如是渐净非顿譬如明镜顿现一切无相色像如来净除一切众生自心现流亦复如是顿现无相无有所有清净境界如日月轮顿照显示一切色像如来为离自心现习气过患众生亦复如是顿为显示不思议智最胜境界譬如藏识顿分别知自心现及身安立受用境界彼诸依佛亦复如是顿熟众生所处境界以修行者安处于彼色究竟天譬如法佛所作依佛光明照曜自觉圣趣亦复如是彼于法相有性无性恶见妄想照令除灭。

　　自心现流者谓八识自心现行流注烦恼亦曰自心现过患习气四流所谓无明流是也大慧为是请净除之法为顿无渐说文为二先示渐顿相即佛告大慧下渐净也譬如明镜下顿显也是渐顿义亦难定论今谓除惑必由智力故渐而非顿惑净而后有所显故顿而非渐所以二文似反而符抑以譬言之虽各偏从而实相有如庵罗果渐熟非顿既熟之后色香味具岂非顿乎又如明镜顿现非渐磨治之时明有显晦岂非渐乎类推余譬法义可知若棱严所谓理则顿悟乘悟并销事须渐除因次第尽台宗有圆断次断之说各有其致不可既论渐净文凡四喻有法譬合文并可见顿显譬中初云无相色象者谓即明之象象体本空以譬法中无相境界本无所有故曰无有所有藏识喻云顿分别知者非藏识分别分别藏识所现一切境界如镜现象尔以譬依佛顿为成熟大根众生故现所处境界依正庄严以修住地行者于彼天处示成正觉而为说法如华严座席不离色究竟天亦无非实报庄严土是也而言依佛者以相揆之正当报佛以法身佛为亲依故复名依佛譬如法佛所作依佛者前以依佛为所譬此转为能譬光明照耀即卢舍那翻光明遍照义当报佛以譬自觉圣智趣有能照妄灭惑之用而曰彼于法相者谓凡彼众生于诸法相起性非性有无恶见妄想则照令除灭故当所譬智用也(一)。

　　大慧法依佛说一切法入自相共相自心现习气因相续妄想自性计着因种种不实如幻种种计着不可得复次大慧计着缘起自性生妄想自性相大慧如工幻师依草木瓦石作种种幻起一切众生若干形色起种种妄想彼诸妄想亦无真实如是大慧依缘起自性起妄想自性种种妄想心种种相行事妄想相计着习气妄想是为妄想自性相生大慧是名依佛说法。

　　二依譬示说法相不由说法何以净除现流烦恼所以成上义也言法依佛说一切法者谓依体起用即法身所作依佛或本作报佛一也其所说法凡诸大教皆是今姑言一端谓入自相共相者于是有事理观门之异如上约三谛示者理门也又约相夺诸者观门也今别约事门即一切法本非今散以情迷理见自共相此自共相即是自心习气因以惑为因也又言相续妄想自性计着因则业为因也故有种种不实如幻即报法为果也又曰种种计着则总结幻妄故皆不可得言不可得则观义也由观故达理即三义宛足若直三道未足以异余乘今云种种则兼界内外三道若约圆论亦即三德是为大教说法之相盖文略尔又亦不出二种自性则曰计着缘起自性等譬之如工幻师则无始惑心之譬也依草木瓦石作种种幻则缘起自性之譬也起一切众生若干形色则妄想自性之譬也又曰起种种妄想者依譬则还合见者起诸妄想照后文则又依妄想自性起种种心行等故曰彼诸妄想亦无真实是不唯能起如幻而所起亦幻如是大慧下合也如前帖释亦应可见而言种种妄想心种种相行事妄想相者正言有心则有相有想则有行有行则有事各有种种莫非妄想即前三道等相开合异尔还复结上事行等依习气妄想生故曰是为妄想自性相生(二)。

　　大慧法佛者离心自性相自觉圣所缘境界建立施作大慧化佛者说施戒忍精进禅定及心智慧离阴界入解脱识相分别观察建立超外道见无色见大慧又法佛者离攀缘攀缘离一切所作根量相灭非诸凡夫声闻缘觉外道计着我相所著境界自觉圣究竟差别相建立是故大慧自觉圣究竟差别相当勤修学自心现见应当除灭。

　　法佛虽不言说然言离心自性相即其说法可知究竟法身何所不离而特言心者以心为诸法之本心若不亡则一切法生今言离相则心相亦无诸法寂灭寂灭相者法身之谓也又心为能缘能心有所待对不忘思议岂绝若离心相则唯一真智更无彼此迭相见者即真法身在焉故经以离心自性相为法佛而佛亦离相然则名相何自而立故曰自觉圣所缘境界建立施作所谓强指法性为身是也斯乃无名之名非相之相不佛之佛无说之说也抑若法身冥资一切则见闻觉知触对背向无非说者非不说法非所闻尔而介于报化两间者文便也又为关前报身之源起后应化之本故也化佛说法即应佛也凡诸共乘小教皆是今从胜说则通乘也说六度则菩萨法说离阴界入解脱识相分别则二乘法观察建立即后文二种觉义则菩萨自他法也超外道见无色见者谓离断常及灭受想定也又法佛者重示所离前言离心约自体离也今复示离约所离离也则曰离攀缘者异凡夫以一离字贯下亦离攀缘离者异二乘于前尘远离故也一切所作根量相灭则异外道所计作者根量故曰非诸凡夫乃至我相所著境界所离既极则唯自觉圣所证境界而已矣而言究竟差别相者谓迷悟之极极于佛果证自觉圣故曰究竟亦即般若以无为法而有差别则无差之差故曰究竟抑若异则究竟异异外无同同则究竟同同外无异唯同唯异无同无异是为究竟如是之法契证乃知于是结劝而有两番初番结当文次句结上自心现流义故曰应当除灭也(三)。

　　○右第十章。

　　复次大慧有二种声闻乘通分别相谓得自觉圣差别相及性妄想自性计著相云何得自觉圣差别相声闻谓无常苦空无我境界真谛离欲寂灭息阴界入自共相外不坏相如实知心得寂止心寂止已禅定解脱三昧道果正受解脱不离习气不思议变易死得自觉圣乐住声闻是名得自觉圣差别相声闻大慧得自觉圣差别乐住菩萨摩诃萨非灭门乐正受乐顾悯众生及本愿不作证大慧是名声闻得自觉圣差别相乐菩萨摩诃萨于彼得自觉圣差别相乐不应修学大慧云何性妄想自性计著相声闻所谓大种青黄赤白坚湿暖动非作生自相共相先胜善说见已于彼起自性妄想菩萨摩诃萨于彼应知应舍随入法无我相灭人无我相见渐次诸地相续建立是名诸声闻性妄想自性计著相。

　　凡内有所证无问大小因果之别皆可以为觉为圣为乐住一也向勉菩萨修学是相既有大小故别出声闻所得意令菩萨知所择焉标文言二种声闻者谓得自觉圣差别相则依理证入也及性妄想自性计著相则执教起见也虽同声闻得失永异释中言无常苦空等即所修生灭观门所趣谛理也义如常释息阴界入自共相者息谓息灭亦可作析自共相即所观阴等有揔别相皆得以推析则归于空而已外不坏相如实知者外谓彼外亦异也以彼不知大教不坏于身而随一相是如实知故外之也必得寂灭而后能止止于寂静解脱故曰禅定解脱三昧言所得定即解脱之三昧所得道果即正受之解脱二者同出异名意显相有故互言之然于烦恼生死则有所未尽故曰不离习气等此本别惑覆相云习而犹有界外法性界报故未离不思议变易死得自觉圣乐住声闻等者惟得是证故斯结是名则不为烦重也此下兼言菩萨亦得是证而不住着故曰非灭门乐(去声)正受乐则不同于声闻住灭门乐正受乐也顾悯众生者顾犹顾复之顾谓以悲愿度生兼彼本愿不取灭证也大慧是名下重结指声闻所得乐相非菩萨所修向言知所择者是矣云何性妄想等谓彼声闻以妄想自性计着见四大种色性自然非造作生故以性言之仍见阴界入自共相是佛先胜善说不能了无自性而依言起见故曰于彼起自性妄想此固菩萨所当知而舍之则又异乎证而不住随入法无我相约自分言也灭彼声闻人无我相见则以见言之渐次诸地相续建立者即菩萨以不堕彼见随位证入也余结名可知。

　　○右第十一章。

　　尔时大慧菩萨摩诃萨白佛言世尊世尊所说常不思议自觉圣趣境界及第一义境界世尊非诸外道所说常不思议因缘耶佛告大慧非诸外道因缘得常不思议所以者何诸外道常不思议不因自相成若常不思议不因自相成者何因显现常不思议复次大慧不思议若因自相成者彼则应常由作者因相故常不思议不成大慧我第一义常不思议第一义因相成离性非性得自觉相故有相第一义智因故有因离性非性故譬如无作虚空涅槃灭尽故常如是大慧不同外道常不得议论如是大慧此常不思议诸如来自觉圣智所得如是故常不思议自觉圣智所得应当修学。

　　此经率多简异邪宗外计惟恐学者滥真堕妄故假大慧请决所疑有以见圣人忧世之心至矣问又先述常不思议是二种境界一则所趣从果言之一则能照从因言之虽能所不同皆境界也亦由境智冥契此常不思议所以成就德相具足众妙非彼外道有名无实先述此者为下因相张本而言非诸外道常不思议因缘邪者以彼例此为疑也答中先拂所问次征释斥其无因则曰不因自相成谓彼果虽计常而非因自觉相所成则因果皆非于是对果进退斥之若退言无自相因则无常果故曰何因显现常不思议即知彼计果常非也若进言有自相因彼则应常固不得而夺也而彼邪计以作者为因相作则不常岂成常德即彼因相非也安得以彼之常同今之常我第一义常下显正结异言第一义因相成离性非性者谓第一义则中道一实相理以是为因则第一义智之因以是为相则自觉圣趣之相以离性则非有离非性则非无非有非无即是中道中故常常故妙妙故不可思议此所以为常不思议因相为对异彼外道无自相因故复言有因有相其实此有非有无之有则又曰离性非性故是亦结成上文也譬如无作虚空者正言虚空以无作故常涅槃以灭尽故常如曰因灭是色获得常色故以虚空譬之由是结劝则曰如是大慧等此虽性常若不修学何由契证余皆例此故知台宗修性之说其有旨哉岂同上慢未尝发足便以为至邪闻此言者足为明诫(一)。

　　复次大慧外道常不思议无常性异相因故非自作因相力故常复次大慧诸外道常不思议于所作性非性无常见已思量计常大慧我亦以如是因缘所作者性非性无常见已自觉圣境界说彼常无因大慧若复诸外道因相成常不思议因自相性非性同于兔角此常不思议但言说妄想诸外道辈有如是过所以者何谓但言说妄想同于兔角自因相非分大慧我常不思议因自觉得相故离所作性非性故常非外性非性无常思量计常大慧若复外性非性无常思量计常不思议常而彼不知常不思议自因之相去得自觉圣智境界相远彼不应说。

　　次斥无常性所以难其无果以其非因故故复对因反覆斥之言异相因者非上自因之相则非自作因相力所成之常故不能显常性之果抑若非自作因则必于所作性非性处见为无常而反思量计常所谓计作者为常是也又曰我亦以如是因缘者谓如来亦见彼性无常而修于常显自觉圣境界而后乃知彼无常性故说彼常无因非同妄计之常也又若以外道因相成常不思议者而彼因自相性非实性则同于兔角但有言说而已诸外道辈下𤙹结过显德其略有四谓但言说妄想一也自因相非分二也非自觉得相三也思量计常四也故曰有如是过反过成德其义可知但文相从略故二则结过二则显德如文云云若复外性非性无常下复𤙹结斥亦具四义初斥思量计常一也继言不思议常亦从彼所计云尔(或疑脱非字)而彼不知常不思议自因之相二也及去得自觉圣智境界相远言其去佛所得远矣三也彼不应说斥其但有言说四也随便不次详之可知(二)。

　　○右第十二章。

　　复次大慧诸声闻畏生死妄想苦而求涅槃不知生死涅槃差别一切性妄想非性未来诸根境界休息作涅槃想非自觉圣智趣藏识转是故凡愚说有三乘说心量趣无所有是故大慧彼不知过去未来现在诸如来自心现境界计着外心现境界生死轮常转。

　　涅槃生死本无定法故无异不异相而声闻惑以为异则曰诸声闻畏生死等以畏生死故亟欲出离而求涅槃故趣寂灭乐而不知生死涅槃凡差别一切性悉是妄想曾无实性故曰非性抑不知所谓憎与爱者正是生死根本而以爱求涅槃以憎恶生死故终非解脱圆觉所谓伏我爱根为涅槃故是也未来诸根等即彼以小乘智眼见未来根境息灭认为涅槃则妄想而已岂真所谓自觉圣知所趣境界及藏识构所构相转之涅槃哉此以后章知之殆不容异释也是故凡愚说有三乘者谓一乘涅槃非彼所知故为凡愚施于三乘说心量趣无所有即小教真空涅槃也然则彼言非邪曰否不可非但为接引小机方便说尔皆由不知唯自心现而见心外有法故非一乘夫惟自心现者则生死涅槃本来平等从胜言之即三世诸佛涅槃妙心也心外有法者见生死涅槃有异以偏言之即一切众生生死尘劳也故于自心现境界则以如来言心外现境界则以生死轮言其实二者不离当处乃知生佛不二迷悟悬殊究竟到头本来平等。

　　○右第十三章。

　　复次大慧一切法不生是过去未来现在诸如来所说所以者何谓自心现性非性离有非有生故大慧一切性不生一切法如兔马等角是愚痴凡夫不觉妄想自性妄想故大慧一切法不生自觉圣知趣境界者一切性自性相不生非彼愚夫妄想二境界自性身财建立趣自性相大慧藏识摄所摄相转愚夫堕生住灭二见希望一切性生有非有妄想生非圣贤也大慧于彼应当修学。

　　一切法不生三世诸佛为破迷遣相说也诸佛分上觅无生尚不可得况言一切法乎然则言一切法不生是生即无生无生即生惟其众生无始但着诸法破昔计故约对治说故言不生若达一切法不生复何事哉所以下征释其义谓自心现性非性者以一切法唯自心现心性无性则一切法亦非性既非实性其法不生岂直离有生亦离非有生性即中道当体离故故曰离有非有生大经所谓不生不生是也于是大慧下约迷悟以示得失谓若直言一切性不生计一切法如兔马之无角非即生以言不生则是愚夫不觉妄想自性之妄想故堕断灭有无等见非今所谓不生若言一切法不生是自觉圣智所趣境界了一切法性相俱不生不生而生建立诸法以悟例凡未始增减日用不知故说不生以示之非彼愚夫等者则又覆拣前妄境本无二惟其以妄想故取著有无故二于境界亦是于生外别说无生则二境界自性至于身财建立近从我所以随情故亦趣妄想自性相盖无适而非妄者此迷悟得失所以异也要之生不生异者本于藏识摄所摄相转言摄所摄则六识若转藏识为六识则不生即生转摄所摄相为藏识则生即不生愚夫不了于摄所摄境堕生灭二见由是希望取着一切性生要亦不出有无而已宜非贤圣所得无生故结劝于彼所当修学也。

　　○右第十四章。

　　楞伽阿䟦多罗宝经通义卷第一
卍新纂续藏经第 17 册 No. 0323 楞伽经通义


　　楞伽阿䟦多罗宝经通义卷第二

　　一切佛语心品第一之一(余)

　　复次大慧有五无间种性云何为五谓声闻乘无间种性缘觉乘无间种性如来乘无间种性不定种性各别种性云何知声闻乘无间种性若闻说得阴界入自共相断知时举身毛孔熙怡欣悦及乐修相智不修缘起发悟之相是名声闻乘无间种性声闻无间见第八地起烦恼断习烦恼不断不度不思议变易死度分段死正师子吼我生已尽梵行已立不受后有如实知修习人无我乃至得般涅槃觉大慧各别无间者我人众生寿命长养士夫彼诸众生作如是觉求般涅槃复有异外道说悉由作者见一切性已言此是般涅槃作如是觉法无我见非分彼无解脱大慧此诸声闻乘无间外道种性不出出觉为转彼恶见故应当修学。

　　凡言种性差别者其初本一由种习异而有内外大小定及不定此经所以明种性有五通标无间而三名之谓其种性纯一无间杂故余则不定也云何知声闻下征释也若闻说得阴界入自共相断知时者谓声闻以厌苦心闻于苦谛推果由因断集知苦正尔之时适彼愿故举身怡悦及乐修相智即乐灭修道也对彼缘觉观因缘观发悟无生则四谛者特相智尔文已通结声闻而次分二种曰无间种性等见第八地从后言也或可约通三乘说以性地无间三昧入八人地亦曰第八地如般若所指(八人地名相如别释)乃断见之始言起烦恼断者谓现起见思烦恼断也习烦恼不断者约大判也正师子吼者当分说也谓至八地时自见如是以无畏说言我生已尽义该苦集二谛梵行已立不受后有即道灭二谛皆实不虚故曰如实知修习人无我乃至得涅槃觉言其始终也各别无间者此以不异外道而言无间故列在其后今擢于此以类同言也我人众生等具该十六略唯我人知见实生死根本而彼外道反执是觉以求涅槃复有计一切法悉由作者亦我见之一故见作者是见一切性以是为涅槃然以求涅槃之心与之亦同声闻以于法无我解脱非分夺之实则外道故曰无间外道种性所谓附佛法外道也虽欲出离实不能动出三界故曰不出出觉与夫度分段死者异矣此本声闻外道而亦劝学者为转彼恶见故先同后异化道则然如佛因地亦学二仙是也以劣况胜于余劝学则略之也(一)。

　　大慧缘觉乘无间种性者若闻说各别缘无间举身毛竖悲泣流泪不相近缘所有不着种种自身种种神通若离若合种种变化闻说是时其心随入若知彼缘觉乘无间种性已随顺为说缘觉之乘是名缘觉乘无间种性相大慧彼如来乘无间种性有四种谓自性法无间种性离自性法无间种性得自觉圣无间种性外刹殊胜无间种性大慧若闻此四事一一说时及说自心现身财建立不思议境界时心不惊怖者是名如来乘无间种性相大慧不定种性者谓说彼三种时随说而入随彼而成。

　　缘觉种性言各别缘无间者即彼闻观十二因缘三道等别而悟无生亦适愿故悲感交集与前悲喜异者凡感之极悲深于喜故于缘觉言之而乐独善寂修远离行故曰不相近缘言其根性则有麟喻部行说法神通等别今从得通者说故曰种种自身等若离若合即彼身通变现不一故也其心随入者此以投机为入亦兼于证也知而为说则又据说法者言之文见此中实通余四彼如来乘无间种性有四种者不出修性境智依正之别以此四法能成机缘佛乘种性故也谓自性法则如来藏自性清净心此性德也离自性法或作自相法谓其性相俱离今两存之性虽本离离实约修即修德也合前性德皆所契境得自觉圣则契境之智也境智冥契能感依正刹尘皆不思议是为外刹殊胜若闻下正结成也谓若闻是四法则知佛法妙及说自心现身财建立皆不思议即心及众生法妙如是解了则圆机斯立故心不惊怖也苟非其人便须退屈岂能闻深不怖闻广不疑闻非深非广意而有勇哉不言菩萨者即佛之种性因果异尔无别有也不定种性虽不定三而卒归于三故曰说彼三种时随说而入等是亦以投机为入而终得成就也言三种者或言除佛种性今谓不定对定则合各别以属声闻对彼成三若必除佛岂成不定乎但不同元自有性成不定尔(二)。

　　大慧此是初治地者谓种性建立为超入无所有地故作是建立彼自觉藏者自烦恼习净见法无我得三昧乐住声闻当得如来最胜之身尔时世尊欲重宣此义而说偈言。

　　须陀槃那果往来及不还逮得阿罗汉是等心惑乱三乘与一乘非乘我所说愚夫少智慧诸圣远离寂第一义法门远离于二教住于无所有何建立三乘诸禅无量等无色三摩提受想悉寂灭亦无有心量。

　　此双结上定不定性为二种根性而立初治地者谓若发起初心修治地业则为说上定种性建立俾随根修入为超入无所有地者则作是不定种性建立此虽不定高下意则从极故言无所有地大品所谓初阿后茶过茶无字可说之义即如来地也彼自觉藏者通谓诸种性各有自证法虽随证浅深其为自证觉藏之言一也故曰自烦恼习净等自谓始自声闻种性以烦恼习净见法无我得三昧乐住声闻乃至佛乘种性则曰当得如来最胜之身皆所谓自觉圣所证境界也或据此文以为声闻当得如来最胜身谓之授声闻记者多少误哉偈言须陀槃那果等颂上声闻种性即预流等四果华梵互出其名惑乱者谓声闻小果惑于生死而以空乱意盖大教贬斥之言三乘等者兼非乘各别种性则五性义足也凡夫少智慧下别颂遣立惟其凡愚少智故设三乘以引接之于是有上种性建立而诸圣以远离寂灭故说第一义门以究极之于是有非建立之说故曰何建立三乘不立三乘则五性亦遣远离二教者谓三乘一乘皆离则第一义空而已唐译曰二取亦谓是也诸禅无量等况释也意以世间至灭想定尚心量都尽况第一义尚何建立三乘之有然则长行本立五性颂何顿亡邪是亦凡圣因果自渐至极法尔然也(三)。

　　○右第十五章。

　　大慧彼一阐提非一阐提世间解脱谁转大慧一阐提有二种一者舍一切善根及于无始众生发愿云何舍一切善根谓谤菩萨藏及作恶言此非随顺修多罗毗尼解脱之说舍一切善根故不般涅槃二者菩萨本自愿方便故非不般涅槃一切众生而般涅槃大慧彼般涅槃是名不般涅槃法相此亦到一阐提趣大慧白佛言世尊此中云何毕竟不般涅槃佛告大慧菩萨一阐提者知一切法本来般涅槃已毕竟不般涅槃而非舍一切善根一阐提也大慧舍一切善根一阐提者复以如来神力故或时善根生所以者何谓如来不舍一切众生故以是故菩萨一阐提不般涅槃。

　　夫一阐提言信不具极恶人也现虽极恶性不断善虽曰阐提而未始阐提也此因上建立种性彼既出五者之外合自为一性如五性宗列无性种此何不然邪故特发之曰彼一阐提非一阐提谓非定一阐提若其定者永无转脱之理故曰世间解脱谁转谓世必无阐提转恶为善从解脱之道者则又告之曰一阐提有二种等谓一是阐提行极恶者一非阐提而趣同阐提即本是菩萨为众生故不取涅槃其趣同也非彼实行故其事不同故知不可同日而语然彼实行于今五性亦属不定种性可也若亦示同类摄引彼实行者复自一途非今所列征释中言谤菩萨藏及作恶言等则人法俱谤安有善根而不断乎故曰舍一切善根教门所谓断修善尽是也二者本自愿方便即向于无始众生发愿者是标列互略尔非不般涅槃等正言菩萨阐提愿待一切众生皆灭度已而后涅槃是终亦涅槃也但彼般涅槃而未尝涅槃与毕竟不般涅槃其理一也故曰是名不般涅槃法相即真所谓涅槃此亦到一阐提趣者言其不涅槃之趣同也于是复征释其所以不涅槃者则曰知一切法等义见上解然以菩萨非终不般涅槃则有时而涅槃矣又以阐提不终断善亦有时而善生矣故曰或时善根生等使晋世得此文则生公独见不为摈斥是殆与涅槃大本文异而理同也乃知菩萨设化理无一向阐提根性时有变通而彼以阐提无有佛性台宗以为不断性善权实于是别矣其于今文得失又可知也。

　　○右第十六章。

　　复次大慧菩萨摩诃萨当善三自性云何三自性谓妄想自性缘起自性成自性大慧妄想自性从相生大慧白佛言世尊云何妄想自性从相生佛告大慧缘起自性事相相行显现事相相计著有二种妄想自性如来应供等正觉之所建立谓名相计著相及事相计著相名相计著相者谓内外法计着事相计著相者谓即彼如是内外自共相计着是名二种妄想自性相若依若缘生是名缘起云何成自性谓离名相事相妄想圣智所得及自觉圣智趣所行境界是名成自性如来藏心尔时世尊欲重宣此义而说偈言。

　　名相觉想自性二相正智如如是则成相。

　　大慧是名观察五法自性相经自觉圣智趣所行境界汝等诸菩萨摩诃萨应当修学。

　　分别自性固此经要领前章既略明之而未尽也故复于此委出而会释之标列文先妄想自性从正为次也通言自性者就法三种各有自性若约事对论则前二迷为自性后一悟为自性又约性相即则互相为性若唯从理则三皆无性为性显迷而非迷悟而非悟也(云云)释中妄想自性从相生者正言从缘起相生也相复为二谓缘起自性事相相行显现事相相如前依草木瓦石作种种幻即其义也通言事相之相故云相相而有能所即前相为能起后相为所起若望后计着并名缘起计著有二种者正言妄想自性谓名相及事相还不异前二相于是各起计着则妄想尔而曰如来所建立者自佛言之何妄之有但依众生建立于妄令其了妄无妄斯立妄之意也名相谓内外法者即根尘等诸内外法皆名相也即彼法上不了性空起自共相者则事相也若依若缘生者正释缘起义谓依缘而生得名缘起相义如上亦可二义有能有所例前分别(云云)凡世出世一切法无有不从因缘生者故此一法摄无不尽大论所谓因缘所生法是也成自性者成谓圆成亦成就义即诸佛圣人于一切法离诸妄想唯显自性故无不圆无不成无不圆如如也无不成正智也故曰圣智所得者谓正智也及自觉圣智趣所行境界者谓如如也合上二法成一自性是为如来藏心然向明五法皆离使正智如如而可离者则如来藏亦须离邪曰惟离得名如来藏尔抑离不离但是假名究言其实初无定法离则皆离虽如来藏心何尝不离即则皆即而名相妄想何尝不即究竟离不离在此不在彼偈以五法会三自性觉想则妄想也异其名尔结劝者一经所说虽通五法劝修从极乃唯自觉圣智并如文云云。

　　○右第十七章。

　　复次大慧菩萨摩诃萨善观二种无我相云何二种无我相谓人无我及法无我云何人无我谓离我我所阴界入聚无知业爱生眼色等摄受计着生识一切诸根自心现器身藏自妄想相施设显示如河流如种子如灯如风如云刹那展转坏躁动如猿猴乐不净处如飞蝇无厌足如风火无始虚伪习气因如汲水轮生死趣有轮种种身色如幻术神咒机发像起善彼相知是名人无我智。

　　前五法等犹通迷悟二无我智一向从悟此人法无我所以后三法而明也在余文则曰生法空亦曰人法空此曰无我无我亦空也但凡夫于假实我见偏甚故并以无我称之若达无我则一切无著初释人无我相谓离我我所者我即假名我所则甚实也亦一我之外余皆我所夫假不自假揽实而有假故推人必于其实实苟无有假亡矣故曰阴界入聚无知爱业生是一身之实不自有也又曰眼色等摄受计着生识是识心之实不自有也然则孰有之则曰一切诸根自心现谓以本言之皆自八识心现所谓八识心者果有实邪则又曰器身藏等器身即前阴入之身有如于器藏即自心八识之藏皆自妄想相施设显示何实之有故有如河流等五喻刹那坏相譬诸虚妄相躁动等三亦虚妄识相故以猿猴等譬之然皆无始虚伪习气因则有生死诸趣三有轮轮转故以汲井轮譬之种种身色者前譬妄识此譬幻身则如幻术能使机发神咒能使象起亦犹咒能起尸之类如是知者故曰善彼相知谓如彼诸譬相而知则阴界入法一出虚妄其本既空假从谁立即达人无我矣(一)。

　　云何法无我智谓觉阴界入妄想相自性如阴界入离我我所阴界入积聚因业爱绳缚展转相缘生无动摇诸法亦尔离自共相不实妄想相妄想力是凡夫生非圣贤也心意识五法自性离故大慧菩萨摩诃萨当善分别一切法无我善法无我菩萨摩诃萨不久当得初地菩萨无所有观地相观察开觉欢喜次第渐进超九地相得法云地于彼建立无量宝庄严大宝莲华王像大宝宫殿幻自性境界修习生于彼而坐同一像类诸最胜子眷属围绕从一切佛刹来佛手灌顶如转轮圣王太子灌顶超佛子地到自觉圣智法趣当得如来自在法身见法无我故是名法无我相汝等诸菩萨摩诃萨应当修学(一本地相下有明字)。

　　法无我相直从实示故曰觉阴界入妄想相自性谓若于阴界入觉知妄想无实自性非有从实计我亦不可得是则法无我矣如阴界入下例上人无我观离我我所由阴界入次第展转相缘生故推其自性生即无生无生故无动摇则不见有造作云为之相以况法无我观亦本无实故曰诸法亦尔即前所觉之法离自共相所以不实以法之无实知我之无我由是观之二者观相未始不相由也然则言妄想相妄想力如前爱业绳缚者皆凡夫所生非圣贤也圣贤则一切皆离尚何妄想相力之有哉故曰心意识五法自性离故所谓离者非必远离之离达其性亡尔结劝益相中言无所有观地相者谓以无所有而观地相即初地无生相也以观察故开觉开觉故欢喜次第增进超九地相明者明谓力明等诸所证法然于二无我特结法无我益者在菩萨一时而得故从后结尔既曰渐进而又曰超者则升进之义非躐越也幻自性境界修习生者凡是果用不思议事悉由之建立同一类象谓法身菩萨余出灌顶事如文(二)。

　　○右第十八章。

　　尔时大慧菩萨摩诃萨复白佛言世尊建立诽谤相惟愿说之令我及诸菩萨摩诃萨离建立诽谤二边恶见疾得阿耨多罗三藐三菩提觉已离常建立断诽谤见不谤正法尔时世尊受大慧菩萨请已而说偈言。

　　建立及诽谤无有彼心量身受用建立及心不能知愚痴无智慧建立及诽谤。

　　真净界中尚不当无况得言有则本非有无也然则法尔有无者二谛也谓有谓无者二见也以二谛则理不相倾性乎一而应乎二也以二见则事有相夺执其偏而不得其全也此大慧所以咨建立诽谤相于世尊意令菩萨离彼二见而达乎正道也故曰云云言离常建立断诽谤见者谓常即建立断即诽谤因是则又有亦有亦无非有非无单复具足无言等见率以二见为本皆非正法谓实则谤几何所见而得不谤正法哉宜审思之偈言建立及诽谤无有彼心量者正言建谤皆心量也真寂性中本无彼心量之实如来从本直截指示意令凡迷了本无有一切邪见如是而离身受用建立及心此言诸法正是二见所起处彼亦不自谓其有无故不能知然于无定法中而起定见教门所谓诸法何曾自谓同异一切由心分别乃知其为愚无知者然则本无一法者真谛也诸法宛然者俗谛也智者得一真俗两行愚者不达堕二见论谛之与见反覆一间耳(一)。

　　尔时世尊于此偈义复重显示告大慧言有四种非有有建立云何为四谓非有相建立非有见建立非有因建立非有性建立是名四种建立又诽谤者谓于彼所立无所得观察非分而起诽谤是名建立诽谤相复次大慧云何非有相建立相谓阴界入非有自共相而起计着此如是此不异是名非有相建立相此非有相建立妄想无始虚伪过种种习气计着生大慧非有见建立相者若彼如是阴界入我人众生寿命长养士夫见建立是名非有见建立相大慧非有因建立相者谓初识无因生后不实如幻本不生眼色明界念前生生已实已还坏是名非有因建立相大慧非有性建立相者谓虚空灭般涅槃非作计着性建立此离性非性一切法如兔马等角如垂发现离有非有是名非有性建立相建立及诽谤愚夫妄想不善观察自心现量非圣贤也是故离建立诽谤恶见应当修学。

　　通言建立乃有多种反是而言未免诽谤因复示其相略唯相见因性通言非有有建立者谓本非有强作有见则已明其非矣又诽谤下示谤相者谓于彼建立以有观之而不得则无所有是为观察非分故起诽谤见也释中言相建立者谓阴界入本非自共相而起计着曰此如是此不异如是则自相不异则共相是即于彼非有起有相见且曰从无始虚伪过习气生者以是知其为妄见也后三例然见谓我人众生等见还于实法上起故曰若彼如是阴界入等亦是例上实法言之因建立相言初识无因生者谓或计有因或计无因皆其相也故直据彼计非之曰若言最初识念无因而生后则不实如幻如幻岂有生乎若眼等四缘之前有一念因生者后则生已实实已还坏此为生灭故皆非也性建立者谓虚空灭等即彼外道以今三无为法为非作计着性建立者因以理正之曰此离性非性谓无为之法虽是于空非同一切法如兔马角之无亦非如垂发现之有故曰离有非有安得以为非作而计为性邪又曰建立及诽谤等总结斥也由不善观自心现量本非有无而计著有无非贤圣也故劝离二见如是而修学也(二)。

　　○右第十九章。

　　复次大慧菩萨摩诃萨善知心意意识五法自性二无我相趣究竟为安众生故作种种类像如妄想自性处依于缘起譬如众色如意宝珠普现一切诸佛刹土一切如来大众集会悉于其中听受佛法所谓一切法如幻如梦光影水月于一切法离生灭断常及离声闻缘觉之法得百千三昧乃至百千亿那由他三昧得三昧已游诸佛刹供养诸佛生诸天宫宣扬三宝示现佛身声闻菩萨大众围绕以自心现量度脱众生分别演说外性无性悉令远离有无等见。

　　尔时世尊欲重宣此义而说偈言。

　　心量世间佛子观察种类之身离所作行得力神通自在成就。

　　以先觉觉后觉者仁人之心也自度而后度众生者菩萨之谓也此既印述菩萨善知八识等趣可至究竟安乐之地故复诫诸菩萨还以此道而用化他究竟为安众生故现种种类像则自行化他其道备矣而曰如妄想自性处依于缘起者以况菩萨遇有机缘处必起应化亦犹凡夫妄想之于缘起也又曰譬如众色如意宝珠者譬菩萨以一身一切身普现一切诸佛刹土亦犹宝珠光影遍摄一切各当其义故两譬之随色而现本如摩尼今或通用岂有如意而不能随现耶而必于佛刹听受经法者盖菩萨自他犹居因地非承事诸佛闻法悟心未足以得诸三昧故前云作种种类象后云示现佛身即菩萨因化既成终以果化法应尔也以自心现量度众生等者明复宗设化也夫以唯心而度生则无生不度以离性而说法则是见皆离故知菩萨自他始终皆本于是偈言心量世间者谓菩萨以自心现量观诸世间有可化者现种类身而普应之然皆出于无缘慈力故离所作行亦由得如幻三昧力等建立成就也。

　　○右第二十章。

　　尔时大慧菩萨摩诃萨复请佛言惟愿世尊为我等说一切法空无生无二离自性相我等及余诸菩萨众觉悟是空无生无二离自性相已离有无妄想疾得阿耨多罗三藐三菩提尔时世尊告大慧菩萨摩诃萨言谛听谛听善思念之今当为汝广分别说大慧白佛言善哉世尊唯然受教佛告大慧空空者即是妄想自性处大慧妄想自性计著者说空无生无二离自性相。

　　一言于空不得不尽空之理苟不尽诸理往往堕断见滞偏空者有之起二见着空相而不能自出者有之故有所谓空无生无二离自性相之请所以尽其理极其病也如来告之以空空者即是妄想自性处又曰为妄想计著者说空是两者相与交际故不达于空即妄想斯起妄想之极乃会于空空与妄想出入而已矣此则如来答大慧之旨也而言空空者领上空无生等即空之又空无生无二离自性相一言尽之矣夫既妄想容自空而起此空所以当尽其理不尽其理则空复为病苟惟妄想尽处而会于空则又不得不极其病不极其病则所会之空必偏故二者常相须而明斯得矣抑若妄想起自于空则妄想本虚若知如来为治妄故说空则法复何有夫如是则空之说过半矣(一)。

　　大慧彼略说七种空谓相空性自性空行空无行空一切法离言说空第一义圣智大空彼彼空云何相空谓一切性自共相空观展转积聚故分别无性自共相不生自他俱性无性故相不住是故说一切性相空是名相空云何性自性空谓自己性自性不生是名一切法性自性空是故说性自性空云何行空谓阴离我我所因所成所作业方便生是名行空大慧即此如是行空展转缘起自性无性是名无行空云何一切法离言说空谓妄想自性无言说故一切法离言说是名一切法离言说空云何一切法第一义圣智大空谓得自觉圣智一切见过习气空是名一切法第一义圣智大空云何彼彼空谓于彼无彼空是名彼彼空大慧譬如庶子母舍无象马牛羊等非无比丘众而说彼空非舍舍性空亦非比丘比丘性空非余处无象马是名一切法自相彼于彼无彼是名彼彼空是名七种空彼彼空者是空最粗汝当远离。

　　空有广略故诸经教说空义不一于是复略陈七种空谓相性等相谓一切性自共相以不可得故空故曰观展转积聚故即阴界入法互论开合展转观之了无积聚仍一一分别求之无性故自共相不生不生即空此性空也又以自他俱性推之不可得故不住自他俱相即相空也自性空者谓自己性不生是以不生为空又曰一切法性自性空则自别及通故一切法皆不生也前已空性此复言自性空者前则推捡入空故性相俱相此则本自二空故性相俱性真此拣之区以别矣行空言阴离我我所者阴本我所而性本离故从阴成我从我起行无不皆空故曰因所成所作业方便生谓所成即我所作业即行从阴本离是即行空无行空者谓不离前所作行了展转缘起无自性可得则行而无行故无行亦空离言说空者凡言说出于妄想妄想自性无性故亦无言说若观一切法无性则言说自离是即离言说空也第一义圣智大空者夫自觉圣智本不当空而能空彼见过习气从所空得名所既空矣岂能空者不空即毕竟空也彼彼空者正谓外道所计之空对自言之但空于彼而不自空故曰于彼无彼空所以堕断无者正为不自空故若彼己皆空则堕者复谁乎故以庶子母舍事非之意言虽无象马而有比丘众无象马则犹无彼物之空而非无比丘则犹不能自空又曰非舍舍性空等则又纵斥之谓纵以一舍为空而余舍未必尽空若以此虽有比丘而比丘性空者而未必一一比丘皆空若以此无象马为空而余处非无是皆以彼彼折之则能所彼此诸相宛然故曰是名一切法自相非谓空也故结斥之曰彼于彼无彼等初彼字谓外人但于彼无彼而不能无此又曰彼彼空者是空最粗即其斥外计可知矣(二)。

　　大慧不自生非不生除住三昧是名无生离自性即是无生离自性刹那相续流注及异性现一切性离自性是故一切性离自性云何无二谓一切法如阴热如长短如黑白大慧一切法无二非于涅槃彼生死非于生死彼涅槃异相因有性故是名无二如涅槃生死一切法亦如是是故空无生无二离自性相应当修学尔时世尊欲重宣此义而说偈言。

　　我常说空法远离于断常生死如幻梦而彼业不坏虚空及涅槃灭二亦如是愚夫作妄想诸圣离有无。

　　尔时世尊复告大慧菩萨摩诃萨言大慧空无生无二离自性相普入诸佛一切修多罗凡所有经悉说此义诸修多罗悉随众生希望心故为分别说显示其义而非真实在于言说如鹿渴想诳惑群鹿鹿于彼相计着水性而彼无水如是一切修多罗所说诸法为令愚夫发欢喜故非实圣智在于言说是故当依于义莫着言说。

　　已明一切法空此复别酬无生等义皆所以申明空理亦可四义互相发明亦文之旨也不自生等究言应如大论偈诸法不自生亦不从它生不生不无因是故说无生今通总云不自生非不生者谓非一向不生也以理言之无生而无所不生永嘉云若实无生无不生然则云无生者约住三昧云尔故曰除住三昧次释离自性义还约无生言之故曰离自性即是无生离自性言刹那相续流注者心也及异性现等法也谓心变异故则有异性所现一切法亦皆离性云何无二者追释不二义文先约事示二相故曰一切法如阴(平呼)热等则事之不得不异也又曰一切法无二则理之不得不一也以其理一融彼事异则一切法无二无二即空非于涅槃彼生死等彼亦外义非同凡外以生死涅槃互相彼异而谓有外相因则各有性也故言无二以一之结例劝修云云偈初总颂空离断常所谓无生离自性等亦无不皆离次明生死涅槃各离断常则生死以如幻故不常彼业不坏故不断涅槃亦以如幻故不常非同灰灭故不断文言涅槃而及虚空者即三无为法也以生死不断不常故即是涅槃以涅槃不断不常故不外生死而愚者以妄想故作断常见诸圣以离有无故则无二法之异尔时世尊下总言空无生等为一切大教之诠旨故曰普入一切修多罗但以此义印定其说则邪正不谬非此则外道说矣又曰随众生希望心故者谓虽随宜以言说显示空等而非真实在于言说若苟执之不唯亡理亦失言教故此诫之令离言说离何所离无著而已文字性离其谓是欤如摽月指斯得之矣。

　　○(三)右第二十一章。

　　楞伽阿䟦多罗宝经卷第一竟

　　楞伽阿䟦多罗宝经卷第二

　　一切佛语心品第一之二

　　尔时大慧菩萨摩诃萨白佛言世尊世尊修多罗说如来藏自性清净转三十二相入于一切众生身中如大价宝垢衣所缠如来之藏常住不变亦复如是而阴界入垢衣所缠贪欲恚痴不实妄想尘劳所污一切诸佛之所演说云何世尊同外道说我言有如来藏耶世尊外道亦说有常作者离于求那周遍不灭世尊彼说有我佛告大慧我说如来藏不同外道所说之我大慧有时空无相无愿如实际法性法身涅槃离自性不生不灭本来寂静自性涅槃如是等句说如来藏已如来应供等正觉为断愚夫畏无我句故说离妄想无所有境界如来藏门大慧未来现在菩萨摩诃萨不应作我见计着譬如陶家于一泥聚以人工水木轮绳方便作种种器如来亦复如是于法无我离一切妄想相以种种智慧善巧方便或说如来藏或说无我以是因缘故说如来藏不同外道所说之我是名说如来藏开引计我诸外道故说如来藏令离不实我见妄想入三解脱门境界希望疾得阿耨多罗三藐三菩提是故如来应供等正觉作如是说如来之藏若不如是则同外道是故大慧为离外道见故当依无我如来之藏尔时世尊欲重宣此义而说偈言。

　　人相续阴缘与微尘胜自在作心量妄想。

　　言有似而实非说有异而本同是不可不辨也苟不甄明邪将滥正故大慧以佛说如来藏在缠不变有同外道所计神我为问文先述佛说云如来藏自性清净者夫藏体本空未始染污名曰清净盖生佛所同如来显之则三十二相全体发现众生性之则阴界入缠常住不变此示因果不二则曰转入其实当体全是非谓实有转入之相亦犹经曰佛法界身入一切众生心想中是也如大价宝等譬合可知云何世尊下正结问也言外道亦说有常作者即彼计神我有常是为作者离于所依阴入等缘而有我性周遍故曰离于求那周遍不灭将以此同如来藏者答中先约法判异言我说如来藏本无我相但为显德破妄说我与无我不同外道定计之我故曰有时空无相无愿等谓或有时以如是句义于法无我中说如来藏是我具显众德即真我义同出异名亦相为名实又为愚夫着我畏无我句断彼见故说离妄想无所有境界即说如来藏是无我义然皆能通名言则门义而已故曰如来藏门非谓如来偏在于我故不应作我见计着是知邪正在实不在名次引譬结显则曰譬如陶家于一泥聚等夫泥聚一也本无定器以作工方便故种种之器形喻法无我亦一也本无定名以智慧巧便故种种之名立如前空无相无愿以至自性涅槃是也故结显云或说如来藏或说无我等夫对如来藏以言无我则如来藏为我矣既曰或说无我是亦即我为无我矣然则说以为我者为开引计我诸外道令因妄我达真我故说以为无我者令离不实我见妄想入三脱门故本未始有定说也亦可作四句分别谓无我破我等(云云)又曰希望疾得等者复宗结示也谓其说虽通若离外见当依无我如来之藏故知藏名实通二义不同外道所计之我偈言人相续阴者正谓外道计我之本不出五阴而人亦我也缘与微尘皆外道计能造者然不离心量妄想所以非也。

　　○右第一章。

　　尔时大慧菩萨摩诃萨观未来众生复请世尊惟愿为说修行无间如诸菩萨摩诃萨修行者大方便佛告大慧菩萨摩诃萨成就四法得修行者大方便云何为四谓善分别自心现观外性非性离生灭住见得自觉圣智善乐是名菩萨摩诃萨成就四法得修行者大方便云何菩萨摩诃萨善分别自心现谓如是观三界唯心分齐离我我所无动摇离去来无始虚伪习气所熏三界种种色行系缚身财建立妄想随入现是名菩萨摩诃萨善分别自心现。

　　志大道者宜有大修行期大果者要有大方便苟修行而不得方便虽欲成道果难矣大慧既闻疾得菩提又观后世有入道之机故请修行无间之法言无间者谓无间断间杂也无间杂则精无间断则进既精且进何行而不得哉答中言成就四法得修行者大方便谓方便则善巧异称或对实慧或前正观皆方便也抑方便多门今此四法是方便之大者故与余异而特明此四者不出修性因果故善性乃所以善修善因乃所以善果至果善矣则无不皆善此四所以为次也初善分别自心现谓如是观三界唯心分齐者即三界为所观以唯心为分齐夫三界本无唯一妄想妄想无相不出自心故唯心分齐即自心之分齐也了心外无法故离我我所唯一如相故求动摇去来者不可得尚何妄现之有但由无始妄习熏故三界色行等妄想随入自心发现言色行则略举二阴由阴故系缚身财则兼语受用由身故建立苟知诸法一出妄熏还依自心而现自心本寂复何事哉如是分别斯为善矣(一)。

　　云何菩萨摩诃萨善观外性非性谓𦦨梦等一切性无始虚伪妄想习因观一切性自性菩萨摩诃萨作如是善观外性非性是名菩萨摩诃萨善观外性非性云何菩萨摩诃萨善离生住灭见谓如幻梦一切性自他俱性不生随入自心分齐故见外性非性见识不生及缘不积聚见妄想缘生于三界内外一切法不可得见离自性生见悉灭知如幻等诸法自性得无生法忍得无生法忍已离生住灭见是名菩萨摩诃萨善分别离生住灭见云何菩萨摩诃萨得自觉圣智善乐谓得无生法忍住第八菩萨地得离心意意识五法自性二无我相得意生身世尊意生身者何因缘佛告大慧意生身者譬如意去迅疾无碍故名意生譬如意去石譬无碍于彼异方无量由延因先所见忆念不忘自心流注不绝于身无障碍生大慧如是意生身得一时俱菩萨摩诃萨意生身如幻三昧力自在神通妙相庄严圣种类身一时俱生犹如意生无有障碍随所忆念本愿境界为成就众生得自觉圣智善乐如是菩萨摩诃萨得无生法忍住第八菩萨地转舍心意意识五法自性二无我相身及得意生身得自觉圣智善乐是名菩萨摩诃萨成就四法得修行者大方便当如是学。

　　既了自心复何外性而曰观外性非性者了无内外趣外观尔谓炎梦等一切性本于无始妄习为因故不实如幻梦等今称性而观故观一切性自性即是非性则不自生等无生观也离生住灭见中谓如幻梦等叠上也见识不生下正示离见谓由前观故内见识不生外缘尘不积聚一一求实性不可得故曰不生不生而生以妄想缘生于三界内外诸法均地一理故皆不可得则离性而已见性离者见亦自离缘生与见皆悉寂灭故曰生见悉灭如是证知诸法自性即无生忍无生则无灭故生住灭见无不离也得自觉圣智善乐者即住第八地所得法乐按台宗明位至八地始得无生多是通乘或别圆教道之说又此四法悉明幻化故知通乘兼于别圆此其二也不言所乐而言离心意意识等者是以离为乐非别有所乐也谓一念转舍如是等法凡对治门能所悉离则自觉圣智于是而得故知证处只在离处离斯得矣若夫圆照法界不见有一法可得者其为圣智善乐当何所云而独言得意生身者起化之本也亦舍意而后得意之用譬凡三义谓迅疾义无碍义忆先所见义如文云云自心流注不绝者意也于身无障碍生者生也谓意去时身必得生唯圣及得通者能之若约凡论意到未必身到言得一时俱者结上意生无有前后也菩萨意生下再提法合谓如幻三昧自在神通犹能生之意也妙相庄严圣种类身犹所生之身也亦一时俱故无前后犹如意生等正合可知兼言成就众生亦得是乐相也同异之相后当更明若台宗明义则真似不同佛意随宜初无定在此为释经非专判教得以置之(二)。

　　○右第二章。

　　尔时大慧菩萨摩诃萨复请世尊惟愿为说一切诸法缘因之相以觉缘因相故我及诸菩萨离一切性有无妄见无妄想见渐次俱生佛告大慧一切法二种缘相谓外及内外缘者谓泥团柱轮绳水木人工诸方便缘有瓶生如泥瓶缕叠草席种牙酪酥等方便缘生亦复如是是名外缘前后转生云何内缘谓无明爱业等法得缘名从彼生阴界入法得缘所起名彼无差别而愚夫妄想是名内缘法大慧彼因者有六种谓当有因相续因相因作因显示因待因当有因者作因已内外法生相续因者作攀缘已内外法生阴种子等相因者作无间相相续生作因者作增上事如转轮王显示因者妄想事生已相现作所作如灯照色等待因者灭时作相续断不妄想性生。

　　夫因缘之说盖佛教生法之正本亦摄一切世出世间法以义则有亲疏以法则必相济未有有因而无缘未有有缘而无因离是而能成事者无之即是而求实法者亦不可得此因缘所以成事而成理也如前四法方便莫非因缘者亦曰缘因义有前后尔故大慧复请说缘因相但了诸法因缘所成则有无妄想一切皆离亦离渐次俱见故曰无妄想见渐次俱生义如后明释中言二种缘相者外缘谓借事明义如泥团等内缘则的指无明爱业此直以缘为能成以缘所起法为所成如以诸方便缘而有瓶生即瓶是所成例阴界入等是所成法亦尔余缕氎等例之可见言前后转生者一往约事云尔据后则曰彼无差别谓无俱生渐次差别亦为下俱遣张本次明彼因有六种者谓彼缘之因对前应论亲疏之义言当有因即以一念为因而有根境内外法生从果名因故曰当有相续因者谓于前根境作攀缘已随善恶业续生后阴种子等果复为因相因者惟作之无间则有善恶相相续生作因者于因上作因如轮王已胜而更作增上事显示因者凡妄想事生必有相现于作所作中如灯照色显然可见待因者即妄不妄相待生谓妄想灭时不妄想性作妄想相续时不妄想则断故曰灭时作相续断以妄待不妄义当不妄想性生也(一)。

　　大慧彼自妄想相愚夫不渐次生不俱生所以者何若复俱生者作所作无分别不得因相故若渐次生者不得相我故渐次生不生如不生子无父名大慧渐次生相续方便不然但妄想耳因攀缘次第增上缘等生所生故大慧渐次生不生妄想自性计著相故渐次俱不生自心现受用故自相共相外性非性大慧渐次俱不生除自心现不觉妄想故相生是故因缘作事方便相当离渐次俱见尔时世尊欲重宣此义而说偈言。

　　一切都无生亦无因缘灭于彼生灭中而起因缘想非遮灭复生相续因缘起唯为断凡愚痴惑妄想缘有无缘起法是悉无有生习气所迷转从是三有现真实无生缘亦复无有灭观一切有为犹如虚空华摄受及所摄舍离惑乱见非已生当生亦复无因缘一切无所有斯皆是言说。

　　次破因缘非二种生相言彼自妄想相愚夫者谓于彼因缘见渐次俱生相者皆自妄想之所分别亦为愚夫作妄想相文特倒言尔其实俱不当二种生故征核曰若俱生者作所作无分别则因与果混不得因相别故若渐次生者应有先后是得相于愚夫而不得相于我谓于如来不见有前后念相待可得若作平呼则是不得相彼我义故起后父子譬云如不生子无父名是犹后念未生不名前念反显前念若灭亦无后念可续以例父子其义如之故曰渐次相续方便不然不然者非义也但妄想谓生耳亦以妄想依四缘故见有渐次生相(四缘名义如别)由是核之则不见有生相可得故正结示曰渐次生不生等然则有二生相者一依妄想自性计著相故渐次生一依自心现受用故俱生谓以自心所现诸法言之虽若一时俱生然以自共相推外性非性不可得则二俱不生又曰除自心现不觉妄想故相生者还结归上二义而已理而言之性本不生则法无自相法无自相则于事无著自然不坏世谛而契第一义谛也于是总观离见云云偈言一切都无生者谓渐次及俱俱不生也生尚不可得况得有因缘灭乎况于彼生灭中而得起因缘想乎作是遗者非谓遮彼生灭因缘以世谛言之不少一法并遣则断灭矣唯为断彼凡愚妄缘故作是说然则缘何所断寄缘以断想故曰有无缘起法是悉无有生但以习惑迷转见有三界而真寂性中本无生灭故以无生而观有为悉如空华于摄所摄境不见有无惑乱等相则已生当生等一切无有凡是皆假名言说耳(二)。

　　○右第三章。

　　尔时大慧菩萨摩诃萨复白佛言世尊惟愿为说言说妄想相心经世尊我及余菩萨摩诃萨若善知言说妄想相心经则能通达言说所说二种义疾得阿耨多罗三藐三菩提以言说所说二种趣净一切众生佛告大慧谛听谛听善思念之当为汝说大慧白佛言善哉世尊唯然受教佛告大慧有四种言说妄想相谓相言说梦言说过妄想计着言说无始妄想言说相言说者从自妄想色相计着生梦言说者先所经境界随忆念生从觉已境界无性生过妄想计着言说者先怨所作业随忆念生无始妄想言说者无始虚伪计着过自种习气生是名四种言说妄想相。

　　法本自然者道以之全言说诠示者理以之亏夫然则圣人岂有意于言说哉为众生迷不知道不得已而有言说是故言说者可因之而显义不应滞教而忘理不幸凡愚执着因成戏论反蔽于道此圣人所以尤谨言焉大慧因向有斯但言说之语则言说为妄想相即此经所说名相妄想显示第一义心故曰妄想相心经大慧请意既以言说相说第一义则言说所说有义有趣若善通达可以得佛道而净一切众生垢染是则言说妄想非复妄想也若唯妄想则不足以示第一义而以之名经非邪此其进退可疑者答中先区别其相谓言说妄想者非道也而说第一义心者是道也苟善义趣去道不远亦净众生妄念可也如执能说而失所说虽说第一义心亦非真实于是先明言说妄想相凡四种相言说者从自妄想色相计着生如后依七处和合出声而生计着故有言说相次梦言说者谓忆念先所经境界后形于梦寐因有言说觉已无实境界可得故曰从觉已境界无性生亦与未梦时一也使知相如梦梦如觉则皆无性矣后二言说一从先怨所作业者即先有怨之人或被毁害藏之于心后时忽发愤恨之言是也一从无始自种习气生犹今泛泛口业是也而特出此四者盖摄三性义足故即初二无记性后二属恶性兼前诠示善法则三性具矣(一)。

　　尔时大慧菩萨摩诃萨复以此义劝请世尊惟愿更说言说妄想所现境界世尊何处何故云何何因众生妄想言说生佛告大慧头胸喉鼻唇舌龂齿和合出音声大慧白佛言世尊言说妄想为异为不异佛告大慧言说妄想非异非不异所以者何谓彼因生相故大慧若言说妄想异者妄想不应是因若不异者语不显义而有显示是故非异非不异大慧复白佛言世尊为言说即是第一义为所说者是第一义佛告大慧非言说是第一义亦非所说是第一义所以者何谓第一义圣乐言说所入是第一义非言说是第一义第一义者圣智自觉所得非言说妄想觉境界是故言说妄想不显示第一义言说者生灭动摇展转因缘起若展转因缘起者彼不显示第一义大慧自佗相无性故言说相不显示第一义复次大慧随入自心现量故种种相外性非性言说妄想不显示第一义是故大慧当离言说诸妄想相尔时世尊欲重宣此义而说偈言。

　　诸性无自性亦复无言说甚深空空义愚夫不能了一切性自性言说法如影自觉圣智子实际我所说。

　　次请言说所现境界即所说有善恶事理等境界也如上明四种言说事中善恶则既闻之矣复依此义请说妄想及第一义之境界凡叠四问谓何处等初答何处者谓由息风依头等七处和合有声既依众缘生则声为妄矣因有第二为异不异何故之问其答则曰谓彼因生相故即以彼妄想因生言说相故非异非不异若异则妄想非因若不异则言说非相直妄想语业尔不能显义既亦得有显示相则不同妄想苟不可以同异求实即非异非不异则几于真故复起第三问佛答言说所说皆非第一义纵或言理非自得之妙则似是而非唯以自觉圣乐言说所入是第一义言第一义圣乐则圣智所觉境界由言说入而入则非言说故非妄想觉境界是故言说不显示第一义者即直释何因之问其说有三谓一者言说出于生灭动摇展转缘起而第一义则非也二者自他相无性故谓唯语言问答则自他相而已皆非实性三者随入自心现量故谓凡所说不离自心现量分别自性非性则外性亦非皆不足以显示第一义也然以自心现量言之则一切法皆自性安有所谓外性非性耶亦一往对妄示尔其实一自心之外凡所有性皆为非性正言无外性可得故曰外性非性后皆例此大论所谓除实相外余皆魔事台宗谓之以理拣情其旨颇类焉然则言说若唯妄想应全不说第一义心邪曰以所说心非无其理唯以自觉圣乐夺言非尔抑以所说从言说相则非若了言说性离即第一义复何非之有故曰当离言说诸妄想相故知但离妄想言说自亡当体性离无别有也偈初四句正言诸法无自性则言说非言说即性亡处是第一义毕竟空理故曰甚深空空义盖反上长行亦成显后义后四句者谓若一切法有自性则言说亦非如影之非形不显示第一义唯圣智所得是第一义故曰自觉圣智子等则符上文也(二)。

　　○右第四章。

　　尔时大慧菩萨摩诃萨复白佛言世尊惟愿为说离一异俱不俱有无非有非无常无常一切外道所不行自觉圣智所行离妄想自相共相入于第一真实之义诸地相续渐次上上增进清净之相随入如来地相无开发本愿譬如众色魔尼境界无边相行自心现趣部分之相一切诸法我及余菩萨摩诃萨离如是等妄想自性自共相见疾得阿耨多罗三藐三菩提令一切众生一切安乐具足充满。

　　言语道断心行处灭是圣人自到境界亦学者契悟田地如向所明岂言语道断而不心行处灭哉特是大慧欲究其说故复请说离四句法先列离四句相言有无者立本也或本无之余离一异等解者作三番四句释谓一异俱不俱(一异四句)有无非有非无(有无四句)常无常(常等四句)次第渐略不烦文也此诸四句见各有宗计略不复引(云云)次正请中初请因地自行离句法则曰一切外道所不行等盖外道者正坐见中极至无言亦不出见故离见则非彼所行唯自觉圣智所行则离四句绝百非以无所行而行极圣境界此虽自因亦至于果言离妄想自相共相者惟其离四句故不见有自共相可得则一切皆离而后入第一义真实之地则初住也历于诸地乃至上上增进清净之相金光明所谓过诸菩萨所行清净是也次请果地化他四说法则曰随入如来地相等夫自行既以一门随入自证妙离复以本愿无说而说开发众生而言无者意如向说所谓自行既离四执化他无妨四说然则四句一也但执之为四见入则为四门法无向背人自悟迷故譬之如众色摩尼所现境界无不具显无边相行等即所譬法也相谓地相行即所修之行虽则无边皆自心现趣彼部分之相谓一切法有乃至非有非无各有部类分限凡如此法皆愿说之三结请中亦双结自他法如文云云(一)。

　　佛告大慧善哉善哉汝能问我如是之义多所安乐多所饶益哀愍一切诸天世人佛告大慧谛听谛听善思念之吾当为汝分别解说大慧白佛言善哉世尊唯然受教佛告大慧不知心量愚痴凡夫取内外性依于一异俱不俱有无非有非无常无常自性习因计着妄想譬如群鹿为渴所逼见春时𦦨而作水想迷乱驰趣不知非水如是愚夫无始虚伪妄想所熏习三毒烧心乐色境界见生住灭取内外性堕于一异俱不俱有无非有非无常无常想妄见摄受如揵闼婆城凡愚无智而起城想无始习气计著相现彼非有城非无城如是外道无始虚伪习气计着依于一异俱不俱有无非有非无常无常见不能了知自心现量譬如有人梦见男女象马车步城邑园林山河浴池种种庄严自身入中觉已忆念大慧于意云何如是士夫于前所梦忆念不舍为黠慧不大慧白佛言不也世尊佛告大慧如是凡夫恶见所噬外道智慧不知如梦自心现性依于一异俱不俱有无非有非无常无常见譬如𦘕像不高不下而彼凡愚作高下想如是未来外道恶见习气充满依于一异俱不俱有无非有非无常无常见自坏坏他余离有无无生之论亦说言无谤因果见拔善根本坏清净因胜求者当远离去作如是说彼堕自他俱见有无妄想已堕建立诽谤以是恶见当堕地狱譬如翳目见有垂发谓众人言汝等观此而是垂发毕竟非性非无性见不见故如是外道妄见希望依于一异俱不俱有无非有非无常无常见诽谤正法自陷陷他譬如火轮非轮愚夫轮想非有智者如是外道恶见希望依于一异俱不俱有无非有非无常无常想一切性生譬如水泡似摩尼珠愚小无智作摩尼想计着追逐而彼水泡非摩尼非非摩尼取不取故如是外道恶见妄想习气所熏于无所有说有生缘有者言灭。

　　答中初总法说言不知心量愚痴凡夫者即彼凡夫以二事故计四句见一者不知自心现量等虚空同法界遍一切法无非心性而局自心于阴身内故见有外法于是取内外性依于同相起一见依于别相起异见依于两间而起俱见离是三外起不俱见有无常无常例然(云云)由是因见成执因执成论因论而有是非因是非而有爱恶成爱见烦恼则生死无穷率由于此可不原其所自乎二者自性习因若唯初义其不知心量一也何有于异执哉皆由过去习因故有则始终计有无则始终计无双亦双非莫非夙习所薰不然则悠悠凡夫未必起见始外道也次别譬说凡十二喻文各有法譬合所以取譬之义不无同异法有合不合等随文可知譬如群鹿下譬也如是愚夫下法也言妄想所熏习者即自性习因义也三毒烧心者合上譬也取内外性等正合起见也略不合初义后文准知揵城譬中言彼非有城非无城者愚见谓有其实本无兼而言之则俱非义不能了知自心境界者兼合初义也梦喻中加忆念不舍则非慧也又曰不知如梦自心现性则知梦性本非有无画象譬中言余离有无无生之论者指正教也反将同己见故亦说言无胜求谓求胜法者当离此恶见言堕自他俱见等而文曰堕建立诽谤者谓有见者从而建立之无见者从而诽谤之仍说因见堕恶使彼惧焉垂发譬中言非性非无性见不见故者谓以见故非无性以不见故非有性余文例知水泡譬中言于无所有说有生者文见此中实通余譬以莫非无有说有及于因缘有处则反言断灭皆外道倒见如此(二)。

　　复次大慧有三种量五分论各建立已得圣智自觉离二自性事而作有性妄想计着大慧心意意识身心转变自心现摄所摄诸妄想断如来地自觉圣智修行者不于彼作性非性想若复修行者如是境界性非性摄取相生者彼即取长养及取我人大慧若说彼性自性自共相一切皆是化佛所说非法佛说又诸言说悉由愚夫希望见生不为别建立趣自性法得圣智自觉三昧乐住者分别显示譬如水中有树影现彼非影非非影非树形非非树形如是外道见习所熏妄想计着依于一异俱不俱有无非有非无常无常想而不能知自心现量譬如明镜随缘显现一切色像而无妄想彼非像非非像而见像非像妄想愚夫而作像想如是外道恶见自心像现妄想计着依于一异俱不俱有无非有非无常无常见譬如风水和合出声彼非性非非性如是外道恶见妄想依于一异俱不俱有无非有非无常无常见譬如大地无草木处热𦦨川流洪浪云涌彼非性非非性贪无贪故如是愚夫无始虚伪习气所熏妄想计着依生住灭一异俱不俱有无非有非无常无常缘自住事门亦复如彼热𦦨波浪譬如有人咒术机发以非众生数毗舍阇鬼方便合成动摇云为凡愚妄想计着往来如是外道恶见希望依于一异俱不俱有无非有非无常无常见戏论计着不实建立大慧是故欲得自觉圣智事当离生住灭一异俱不俱有无非有非无常无常等恶见妄想。

　　于此譬下通斥凡外起见所非者三一乖入道二堕我见三同权说故曰有三种量五分论(三量五分名相如别)即悬叙论宗虽各建立而修道契证得自觉圣智离二种自性妄想而彼外道作有性妄想计着则乖于入道一也是亦义当释彼伏疑(云云)又曰心意意识身心转变者谓转变则自迷之悟了一切法皆自心现则摄所摄根境诸妄想断是为依如来地修行者终不于彼境界起性非性想若复异是于如是境界摄取性非性有无相生者则为取着长养我人虽曰修行我人不除皆成见爱此则堕于我见二也又曰若说彼性自性自共相者谓若但说彼诸法自性有自共相凡如此说皆化佛说而已又诸言说悉由愚夫等者则因取着而有言说不同此经建立唯明一切法皆趣自心非为得圣智自觉三昧乐住者真实分别显示则同于权说三也凡辟邪妄但以是三说考之彼无所逃其非热𦦨譬中言依生住灭起见又曰缘自住事门者以今言之总不出于自他内外生住灭境依之起见有如彼热𦦨者但文相影略故于初文唯言生住灭而不言是他境次文唯言自住事门而不言生灭互显言之只是自他生灭事门也据唐译云于圣智自证法性门中见生住灭者此虽出译家容有未然彼徒见梵本有自住等语失于考究故也曾不智圣智自证法尚不可说岂容凡外缘之起见乎此其甚不可者故略出之是故欲得下结劝夫人孰不欲得自觉圣智而去恶见妄想哉患不自明尔故外尘情习得以覆蔽此既告其所以覆者蔽者之如是又患不自离若苟知而离之所谓自觉圣智何患乎不得结劝之要莫大乎此据文合更酬上四说之请而不言者凡三意故盖四说者果上化他之事而非因地所知之要一也抑若自行离句忘情则化他四说任运而得二也又以法相言之四说不出四句但执则四见确尔入则四门豁如即逆而顺返迷而悟说在其中三也(三)。

　　尔时世尊欲重宣此义而说偈言。

　　幻梦水树影垂发热时𦦨如是观三有究竟得解脱譬如鹿渴想动转迷乱心鹿想谓为水而实无水事如是识种子动转见境界愚夫妄想生如为翳所翳于无始生死计着摄受性如逆楔出楔舍离贪摄受如幻咒机发浮云梦电光观是得解脱永断三相续于彼无有作犹如𦦨虚空如是知诸法则为无所知言教唯假名彼亦无有相于彼起妄想阴行如垂发如画垂发幻梦犍闼婆城火轮热时𦦨无而现众生常无常一异俱不俱亦然无始过相续愚夫痴妄想明镜水净眼摩尼妙寚珠于中现众色而实无所有一切性显现如昼热时𦦨种种众色现如梦无所有。

　　偈言幻梦水树影等通颂上文但譬有重复文相交互颇不易明今先疏之即颂上有重复者三如翳目垂发及梦喻凡四出之热𦦨幻喻凡三出之阳炎画象凡再出之单颂上者四如犍城等缺颂者二如声及水泡别出者六如楔如浮云如电如水如净眼如摩尼皆长行所无次随释者偈初梦等四譬无非幼故以一幻字冠之然长行本明凡外起见今以譬幻观三有者亦相成显尔惟其不达幻理所以起四句计四见若亡即无生幻理其本一致自余法譬文有错杂及别出者政由所譬取与不一互相助显详之可知如是识种子等合释上自性习因二义惟其不知心量故见心外境界如为翳所翳于无始生死等即次义也楔本喻贪贪故有生死今以幻法令其舍离是逆楔出楔也断三相续者据后文则三毒是也于彼无有作犹如炎虚空者谓以炎相而知诸法则知无所知非曰无知知自无知也言教唯假名者谓有无等四句言教本唯假名无有实相惟其不了故起妄想想行等阴如垂发也又如昼垂发幻等凡叠七喻以明本无所有而现众生例常无常等亦尔并颂上可知明镜水净眼等总喻虽现众色而无所有一切性显现等即如昼等别喻色现如梦则无所有二者互显结一文之旨也(四)。

　　复次大慧如来说法离如是四句谓一异俱不俱有无非有非无常无常离于有无建立谤谤分别结集真谛缘起道灭解脱如来说法以是为首非性非自在非无因非微尘非时非自性相续而为说法复次大慧为净烦恼尔𦦨障故譬如商主次第建立百八句无所有善分别诸乘及诸地相。

　　此下通示正教离四句相夫既因地如是修道场如是证其设教被机亦必称是故始则曰我坐道场时不得一法实空拳诳小儿诱度于一切以此法也终则曰生生不可说乃至不生不生不可说此经则曰于是两中间未尝说一字亦以此法也然能如是而不能如彼是犹离句而未离非句则又曰有因缘故亦可得说然亦不妨作种种说既俱可俱不可则无在无不在始曰不思议无方之说已离四句而又曰离于有无建立谤谤者总上诸见不出断常验前立本之说信矣惟其离四句相故如是分别结集即真谛之缘起缘起之言该于苦集通言四谛皆真谛也如是分别道灭即解脱之道灭亦兼显四谛皆解脱相然不以真谛而言缘起则邪不以道灭而言解脱则妄以是四谛为说法之首则无生离性之说以是拣异邪宗则非外道性计之宗故曰非性非自在等(性等名义如别)复次为净烦恼尔炎障故者则又别显此经为净除二障故亦以离句无生建立诸句达无所有譬如商主能示能导能示故次第建立百八句义能导故卒令至无所有无生之地至于分别诸乘及诸地相无不皆善者一以此理也(五)。

　　○右第五章。

　　复次大慧有四种禅云何为四谓愚夫所行禅观察义禅攀缘如禅如来禅云何愚夫所行禅谓声闻缘觉外道修行者观人无我性自相共相骨璅无常苦不净相计着为首如是相不异观前后转进相不除灭是名愚夫所行禅云何观察义禅谓人无我自相共相外道自他俱无性已观法无我彼地相义渐次增进是名观察义禅云何攀缘如禅谓妄想二无我妄想如实处不生妄想是名攀缘如禅云何如来禅谓入如来地得自觉圣智相三种乐住成辨众生不思议事是名如来禅尔时世尊欲重宣此义而说偈言。

　　愚夫所行禅观察相义禅攀缘如实禅如来清净禅譬如日月形钵头摩深险如虚空火尽修行者观察如是种种相外道道通禅亦复堕声闻及缘觉境界舍离彼一切则是无所有一切刹诸佛以不思议手一时摩其顶随顺入如相。

　　理非禅不契化无定不成向言离四句则心行处灭所至之理也非如来禅曷能至之哉抑成辨众生则不思议事如来之化也非首楞严曷能建之哉故次此复明四种禅盖非浅无以明深故兼三种言之言愚夫所行禅者即二乘外道所观人无我性谓其不能了自心量知外性非性如实而修故皆得以愚夫斥之自共相义如前说骨璅即小乘系心无常观白骨连琐之相对治计着是观在初为方便兼修为助行今从初说故曰为首如是相不异观者谓定中见相与观不异则观成之相也虽次第增进而想心不除故非上定观察义禅谓人无我等叠上所离也外道自他者谓彼即他以己为自俱了人无我性已即偏教菩萨观法无我历诸地相义一一观察次第增深不退即其相也攀缘如禅对上则圆顿所修言妄想即前凡夫人法二执二无我妄想者即上二无我观随有所缘未忘待对及有取舍皆为妄想而是菩萨造境即中无不真实心外无所观故曰如实处不生妄想亦于彼攀缘处了无非一如故曰攀缘如禅如来禅者则境观妄想及以如者一切都绝但曰入如来地等信知心行处灭唯一真如是如来禅所谓念想观已除清净心常一如是尊妙人则能见般若者庶几如来禅乎三种乐住者还只是向圣智三相在如来言之即大寂定究竟三智契三谛理故曰三种乐住前文所谓若成就此三相能到自觉圣智境界即其义也偈初通列四种禅次别出禅相以示得失譬如日月形者谓于定心中或见如日月形钵头摩或云海有深险之状或如虚空如火尽尽或作烬凡修行者观察如是种种相现不应取着着则堕于外道是邪道所通之禅及堕二乘境界皆由不善安心实际或想心未忘故悉须舍离不见有一法可得则境界无所有是为随顺入于如相即后二种禅相佛所印可故以摩顶示之故知但有一法现前皆非禅定之正楞严所谓不作圣解名善境界若作圣解即受群邪斯言可谓法矣。

　　○右第六章。

　　尔时大慧菩萨摩诃萨复白佛言世尊般涅槃者说何等法谓为涅槃佛告大慧一切自性习气藏意意识见习转变名为涅槃诸佛及我涅槃自性空事境界复次大慧涅槃者圣智自觉境界离断常妄想性非性云何非常谓自相共相妄想断故非常云何非断谓一切圣去来现在得自觉故非断大慧涅槃不坏不死若涅槃死者复应受生相续若坏者应堕有为相是故涅槃离坏离死是故修行者之所归依复次大慧涅槃非舍非得非断非常非一义非种种义是名涅槃复次大慧声闻缘觉涅槃者觉自相共相不习近境界不颠倒见妄想不生彼等于彼作涅槃觉复次大慧二种自性相云何为二谓言说自性相计着事自性相计着言说自性相计著者从无始言说虚伪习气计着生事自性相计著者从不觉自心现分齐生。

　　涅槃有三谓外道妄计涅槃二乘取证涅槃如来究竟安住涅槃三者其名虽同而实大异苟不以法而正其名则如来秘藏将与凡小空妄混其可不辨哉故大慧问之所以考其实也答中先示究竟涅槃自性谓一切自性习气转即九界色法也藏意意识见习转即八识等心法也一切之言何所不该然皆无始妄想所熏起故通曰习气此二转变至于无转是即如来所得涅槃未始有一法而一切法咸趣其中虽具足众妙而同归无相故曰空事境界谓空所有事则一切法寂灭之谓也夫既曰寂灭则本无生起一切众生即涅槃相尚何转变之有邪惟其转变之极会本寂灭此二不二方名圆极可以意得也复次大慧下次示涅槃离非谓圣智自觉境界离断常等经自释其义如文言得自觉故非断者谓所得觉性三际不迁故非断舍或作断或为坏者今谓反得而言正应云舍而又曰非断非常非一义非种种义者即通结上义云非断常及一异等愈彰涅槃究极玄秘但遮所非则涅槃之理得矣二乘涅槃言觉自相共相者惟其觉自共相空无自性故不颠倒见者声闻也不习近境界故妄想不生者缘觉也文间言尔以其于不生处作想故与究竟涅槃异但简二乘外计可知亦如后简此略不言继此言二自性者承上一切自性言之观其所从生则一切色法有名有实名则从言说虚伪习气生实则从不觉自心现分齐生既皆妄习知其为九界法转即涅槃从而可知。

　　○若第七章。

　　楞伽阿䟦多罗宝经通义卷第二
卍新纂续藏经第 17 册 No. 0323 楞伽经通义


　　楞伽阿䟦多罗宝经通义卷第三

　　一切佛语心品第一之二(余)

　　复次大慧如来以二种神力建立菩萨摩诃萨顶礼诸佛听受问义云何二种神力建立谓三昧正受为现一切身面言说神力及手灌顶神力大慧菩萨摩诃萨初菩萨地住佛神力所谓入菩萨大乘照明三昧入是三昧已十方世界一切诸佛以神通力为现一切身面言说如金刚藏菩萨摩诃萨及余如是相功德成就菩萨摩诃萨大慧是名初菩萨地菩萨摩诃萨得菩萨三昧正受神力于百千劫积集善根之所成就次第诸地对治所治相通达究竟至法云地住大莲华微妙宫殿坐大莲华宝师子座同类菩萨摩诃萨眷属围绕众宝璎珞庄严其身如黄金薝卜日月光明诸最胜手从十方来就大莲华宫殿座上而灌其顶譬如自在转轮圣王及天帝释太子灌顶是名菩萨手灌顶神力大慧是名菩萨摩诃萨二种神力若菩萨摩诃萨住二种神力面见诸佛如来若不如是则不能见复次大慧菩萨摩诃萨凡所分别三昧神足诸法之行是等一切悉住如来二种神力大慧若菩萨摩诃萨离佛神力能辩说者一切凡夫亦应能说所以者何谓不住神力故大慧山石树木及诸乐器城郭宫殿以如来入城威神力故皆自然出音乐之声何况有心者聋盲喑哑无量众苦皆得解脱如来有如是等无量神力利安众生大慧菩萨复白佛言世尊以何因缘如来应供等正觉菩萨摩诃萨住三昧正受时及胜进地灌顶时加其神力佛告大慧为离魔业烦恼故及不堕声闻地禅故为得如来自觉地故及增进所得法故是故如来应供等正觉咸以神力建立诸菩萨摩诃萨若不以神力建立者则堕外道恶见妄想及诸声闻众魔希望不得阿耨多罗三藐三菩提以是故诸佛如来咸以神力摄受诸菩萨摩诃萨尔时世尊欲重宣此义而说偈言。

　　神力人中尊大愿悉清净三摩提灌顶初地及十地。

　　佛有大神力能建立机缘菩萨以善根成就加被力然则佛不以神力建立则不足以神其化菩萨不由加被则不足以成其事而速进菩提是以佛得机故如鱼之念子菩萨以应故如蜂之念玉其相济相摄之道有如此者前章明如来禅能成辨众生不思议事未显所以成辨者果何事耶故此告之以如来二种神力谓三昧正受及手灌顶力则二皆在佛又曰菩萨住佛神力者谓必由佛力能成感见之功复由菩萨三昧善根乃能感应一际故曰入菩萨大乘照明三昧照明则取能见为义由是三昧故能感诸佛身面言说如金刚藏即华严中加被之一以一例诸故曰及余又曰于百千劫积集善根及通达诸地对治相如华严十住等品所明此又能感灌顶善根力也所谓圣虽有力加于可加非由善根亦不能感同类菩萨皆法身大士也譬如自在等重出灌顶事也若不如是则不能见者总反结示谓若不内由三昧善根力外假佛神力则不能感应一际成就见相也凡所分别下覆释上加被相仍起后反覆况释之意谓菩萨凡所辨说三昧等法皆由住佛神力即以凡况圣而反释之正言菩萨若离神力则不能有所说况凡夫乎苟得神力虽无情之物亦皆有用况有心者而不得以脱苦邪所谓佛若与知昆虫亦知佛不与知等觉不知即其义也而言一切凡夫不住神力者亦且一往以圣夺凡理而言之众生不少佛亦不舍则又曰如来有如是神力等盖神力者出于三昧正受即如来禅大寂定也寂而常照住运称性施设万端无不可者亦岂有意于其间哉大慧复白佛下复问其所以加被者答不出以此四义故列释可知不然反是则损益见矣偈颂可解。

　　○右第八章。

　　尔时大慧菩萨摩诃萨复白佛言世尊佛说缘起即是说因缘不自说道世尊外道亦说因缘谓胜自在时微尘生如是诸性生然世尊所谓因缘生诸性言说有问悉檀无间悉檀世尊外道亦说有无有生世尊亦说无有生生已灭如世尊所说无明缘行乃至老死此是世尊无因说非有因说世尊建立作如是说此有故彼有非建立渐生观外道说胜非如来也所以者何世尊外道说因不从缘生而有所生世尊说观因有事观事有因如是因缘杂乱如是展转无穷佛告大慧我非无因说及因缘杂乱说此有故彼有者摄所摄非性觉自心现量大慧若摄所摄计着不觉自心现量外境界性非性彼有如是过非我说缘起我常说言因缘和合而生诸法非无因生。

　　正眼不明异端为惑邪说既作疑似必辨是不可不知也大慧于是以佛说与外道之说并难文先以因缘并则曰佛说缘起等谓缘起即因缘义而不别言建立所以故曰不自说道如外道说胜自在等故诸性生岂非亦说因缘义然与如来所谓因缘生诸性悉檀之说有间异耶无间异耶次以无因并则曰外道亦说有无有生谓有从无有而生则无因而已而佛亦说无有生生已灭如无明缘行等岂非佛说亦无因耶三以杂乱难则曰世尊建立等意言佛尝说此有故彼有则是一时非建立渐次生是不唯并齐而已亦以见外道之说胜盖其说异因不从缘生而有所生则因果条然可见佛说异是如说观因有事等既互相有则成杂乱有展转无穷之过答中先总遮彼难而次释通佛言此有故彼有者谓此有六根故彼有六尘楞严所谓由尘发知因根有相则是根尘相由而起使不相因起则摄所摄非性如是觉知出于自心现量则空而已不尔适彰外道不见此理有如是过何关今说缘起邪故曰非我说缘起所谓观因有事者即由观过去因而有现在事事犹果也复由现果而有未来因正是三世缘起之相何杂乱之有经虽不释余文有之此故略也(云云)又曰我常说因缘和合者正酬无因之问是安得而同邪既辨二异则因缘之并自然可知不别示也(一)。

　　大慧复白佛言世尊非言说有性有一切性耶世尊若无性者言说不生是故言说有性有一切性佛告大慧无性而作言说谓兔角龟毛等世间现言说大慧非性非非性但言说耳如汝所说言说有性有一切性者汝论则坏大慧非一切刹土有言说言说者是作耳或有佛刹瞻视显法或有作相或有扬眉或有动睛或笑或欠或謦欬或念刹土或动摇大慧如瞻视及香积世界普贤如来国土但以瞻视令诸菩萨得无生法忍及诸胜三昧是故非言说有性有一切性大慧见此世界蚊蚋虫蚁是等众生无有言说而各辨事尔时世尊欲重宣此义而偈言。

　　如虚空兔角及与槃大子无而有言说如是性妄想因缘和合法凡愚起妄想不能如实知轮回三有宅。

　　上言因缘和合而生诸法因疑言说有性而亦有一切性邪反而言之若无性者言说不生使俱有性则成性实岂今因缘之谓乎此难义含进退有妨佛答以无性而有言说谓因缘本无性不妨以言说示之岂必言说之为性耶如世间现言龟毛兔角亦本无性而有言说则非性非非性言非性则非实言非非性则亦得有其言故曰但言说耳结斥云汝论则坏者谓俱有性之说坏也是不唯因缘无性而言说亦不常有则又曰非一切刹土有言说正言未必皆言说也既不恒其说但是随缘施作作则不常岂有性邪或有佛土瞻视显法等斯皆随彼化事不同不专言说而六尘体备故皆可以显法入道如禅家有拈槌竖拂扬眉瞬目以接人者盖亦出此谓无是理则不可而不知是亦教也彼直以言说为教局哉又曰如瞻视者即不瞬世界前但通标此方别出其土及香积世界以众香为佛事等例余尘设化可知但以瞻视者还复明上土相化事尔何直圣人设化为照至于有情微细物类亦有不假言说而辨事者故曰见此世界蚊蚋虫蚁等故知刹刹尘尘下至极微各有至化在焉由是言之所谓言说者直世谛一端耳何足以定性实乎偈言槃大子者按唐译即石女儿与兔角等皆喻本无而有言说亦犹法本无性而妄想云性故曰如是性妄想等以例因缘和合法尔凡愚妄想不能称性如实而知故有轮回三有之事(二)。

　　○右第九章。

　　尔时大慧菩萨摩诃萨复白佛言世尊常声者何事说佛告大慧为惑乱以彼惑乱诸圣亦现而非颠倒大慧如春时𦦨火轮垂发揵闼婆城幻梦镜像世间颠倒非明智也然非不现大慧彼惑乱者有种种现非惑乱作无常所以者何谓离性非性故大慧云何离性非性惑乱谓一切愚夫种种境界故。

　　常声对于无常惑乱生于幻境然不以无常而说常则常为无辨不以幻境而言惑乱则惑乱为无因此常声所以为惑乱惑乱所以因于幻境也观今此文遽问常声者何事说意其前闻言说不常然则但事而有常声之说邪佛答以为惑乱则正为惑乱故说常声非谓常声常于言说也夫惑乱者因幻境而致倒见惑为无常故即境以示常令达幻境无非常性离无常倒故乃其意也先通明常无常义则曰以彼惑乱等谓幻境本一而圣凡见异有常无常所谓彼惑乱者即下文如春时炎等然于诸圣分上非不现此幻境故曰诸圣亦现但不执以为倒故而非颠倒非倒即常也言如春时炎等正出幻境凡有此诸譬相世间凡愚惑为颠倒是即无常虽非明智者所达然非不现则性常而已故双结示曰彼惑乱者有种种现即凡夫惑以为倒也非惑乱作无常即圣人见以为常也见以为常知其境本非倒惑以为倒知其幻本是常然于幻境而犹名惑乱者盖示倒不离境令知境本无倒所以者何下征释其义而曰离性非性故者谓幻不可以有无定其实故离性非性之有无是则常性也然既曰离性非性矣而又见为惑乱者愚夫境界尔故曰云何离性非性惑乱等(一)。

　　如彼恒河饿鬼见不见故无惑乱性于余现故非无性如是惑乱诸圣离颠倒不颠倒是故惑乱常谓相相不坏故大慧非惑乱种种相妄想相坏是故惑乱常大慧云何惑乱真实若复因缘诸圣于此惑乱不起颠倒觉非不颠倒觉大慧除诸圣于此惑乱有少分想非圣智事相大慧凡有者愚夫妄说非圣言说。

　　仍上愚夫所见因举恒河饿鬼为喻虽近恒河而不见水有见不见异而彼性河体常自若故无惑乱性谓不以见故而有不以不见而无自其见者言之非无恒河故曰于余现故非无性如是惑乱等正释惑乱常义谓诸圣以离倒不倒见故即彼惑乱体是常住以其相相不坏故非惑乱种种妄想相坏而为常是则常性在境不在人就圣能称于境故亦在人反显倒见在人不在境以在人故彼惑乱者有种种现以不在境故非惑乱作无常理而言之无在无不在总彰法无自性人岂得有定见乎人而定见则倒而已矣然则圣离倒见可也那复亦离不颠倒见曰凡以得事之实为不倒否则为倒见圣以得理为不倒否则为倒见若使圣实有见见即成倒为彰得理见而非见故须双遣如前以圣为非倒盖对惑乱约事言之今克就圣论唯从理说是故并非二例明真实义则曰云何惑乱真实等谓常即真实故例常云尔夫惑乱境本真实而凡夫莫知因托诸圣为见实因缘以示之若亦如彼于惑乱处不起倒不倒觉则惑乱真实不特在圣也例此而言前明惑乱常不独对说而已亦即寄圣显凡若专在圣下凡绝分矣故知因缘之言深有旨哉而又曰除诸圣者此复拣其谬滥谓虽因缘诸圣以示其端言实则未也使除诸圣直就凡论非尽情想亦莫能契故曰除诸圣于此惑乱有少分想非圣智事相岂遂便为真实乎又言凡有者正谓有少分想者而欲同圣智事真实相者则愚夫妄说非圣言说也(二)。

　　彼惑乱者倒不倒妄想起二种种性谓圣种性及愚夫种性圣种性者三种分别谓声闻乘缘觉乘佛乘云何愚夫妄想起声闻乘种性谓自共相计着起声闻乘种性是名妄想起声闻乘种性大慧即彼惑乱妄想起缘觉乘种性谓即彼惑乱自共相不亲计着起缘觉乘种性云何智者即彼惑乱起佛乘种性谓觉自心现量外性非性不妄想相起佛乘种性是名即彼惑乱起佛乘种性又种种事性凡夫惑想起愚夫种性彼非有事非无事是名种性义大慧即彼惑乱不妄想诸圣心意意识过习气自性法转变性是名为如是故说如离心我说此句显示离想即说离一切想。

　　三出种性义谓倒即愚夫不倒即圣贤亦可除如来种性余皆名倒而二皆言妄想者从所因说正如大论云佛及众生二法皆从妄法生是也起声闻等种性亦言愚夫妄想者本于愚夫而非愚夫种性亦对佛种性而言故知二乘义有形夺也言自共相计著者即声闻于五阴等法着自共相不能了本性空而生厌离是为声闻种性缘觉亦云自共相者所离义同但乐修远离加不亲之言异尔佛种性中特云智者别二乘故觉自心现量等义见前解又种种事性者即愚夫种性由惑想心随事计着以成其性彼非有事等者通结示前诸种性义虽复种别而彼惑乱本非有无实事可得但迷悟向背此所以不同故曰是名种性义又曰即彼惑乱不妄想诸圣等者覆示佛乘种性不特于惑乱不妄想而已亦于心意意识过患习气等法皆悉转变转变之极而至于性故无非一如前文所谓一切自性习气乃至见习转变名为涅槃异其文尔但是九界心想无不皆离故说如离于心亦离于想而言此句者即离心绝想之句也大论所谓真如离念向则心绝是也既曰真如矣则一切法皆真皆如故无遣无立今何而言转变及离心想安在其皆真如乎曰转变乃所以入真如也不由转变安契如如契如如已如亦自亡况言离乎亦约当体无离而离尔(三)。

　　大慧白佛言世尊惑乱为有为无佛告大慧如幻无计著相若惑乱有计著相计著者性不可灭缘起应如外道说因缘生法大慧白佛言世尊若惑乱如幻者复当与余惑作因佛告大慧非幻惑因不起过故大慧幻不起过无有妄想大慧幻者从他明处生非自妄想过习气处生是故不起过大慧此是愚夫心惑计着非圣贤也尔时世尊欲重宣此义而说偈言。

　　圣不见惑乱中间亦无实中间若真实惑乱即真实舍离一切惑若有相生者是亦为惑乱不净犹如翳复次大慧非幻无有相似见一切法如幻大慧白佛言世尊为种种幻相计着言一切法如幻为异相计着若种种幻相计着言一切性如幻者世尊有性不如幻者所以者何谓色种种相非因世尊无有因色种种相现如幻世尊是故无种种幻相计著相似性如幻佛告大慧非种种幻相计著相似一切法如幻大慧然不实一切法速灭如电是则如幻大慧譬如电光刹那顷现现已即灭非愚夫现如是一切性自妄想自共相观察无性非现色相计着尔时世尊欲重宣此义而说偈言。

　　非幻无有譬说法性如幻不实速如电是故说如幻。

　　次征难又四初难惑乱有无向以惑乱为常为实又以为妄想然则果有无邪故问云云佛答以如幻无计著相意谓若定言有无则有计着计着则性不可灭故以如幻言之虽有惑乱而性不可得故无计著相使有著相则缘起同于外道矣二难惑乱如幻者复蹑当文若以惑乱为如幻惑乱起过则如幻亦当与余惑作因邪答中言非幻惑因者正言幻非惑因文特倒尔盖一言幻者有三谓幻事幻法幻观虽三不同皆不起过故知其幻而无有妄想者观也又曰幻者从他明处生者法也此通二解按彼二译并作幻法从咒术明生即五明之一若幻观之幻则从智明生不同自妄想习生故皆非惑因言此是愚夫心惑计著者正谓惑乱幻事亦不起过但心惑计着为过尔圣贤则非也偈初四句颂幻无计著相谓圣于惑乱能了如幻故于其中不见有实法可得若真实者反言若有计者则惑乱性不可灭遂成实法矣此固不同上惑乱真实也次四句颂幻不起过谓若了如幻则舍离一切惑乱相不见有一法可得若犹有相生者是亦惑乱未尽其犹目有翳故见为不净复次大慧下重示幻非无有由上文言如幻无有计着等恐惑者谓幻即无有故取譬如幻因复遮之曰非幻无有相似云见一切法如幻谓幻不与无有同也所以生下不实如电之譬大慧因起第三问为该诸法同一幻相而言为亦有异相计着邪若计同相如现见诸法未必尽如阳炎等不实故曰有性不如幻者若概言之则凡诸色相应无别因然世间未有有因之色悉如幻者此既以异难同亦应以同难异文略尔答中正遮同相而亦不取异义直以一切法不实速灭如电斯如幻尔故曰譬如电光等然幻已是喻而复以譬显譬刹那起灭之速唯圣智能了非愚夫所觉现相如是一切性下合显也谓一切法自妄想体上以自共相观察无有实性故如幻非取现见色相同异计着言也偈言非幻无有譬者譬亦似义正谓非以幻为无有无譬也(四)。

　　大慧复白佛言如世尊所说一切性无生及如幻将无世尊前后所说自相违耶说无生性如幻佛告大慧非我说无生性如幻前后相违过所以者何谓生无生觉自心现量有非有外性非性无生现大慧非我前后说相违过然坏外道因生故我说一切性无生大慧外道痴聚欲令有无有生非自妄想种种计着缘大慧我非有无有生是故我以无生说而说大慧说性者为摄受生死故坏无见断见故为我弟子摄受种种业受生处故以性声说摄受生死大慧说幻性自性相为离性自性相故堕愚夫恶见相希望不知自心现量坏因所作生缘自性相计着说幻梦自性相一切法不令愚夫恶见希望计着自及他一切法如实处见作不正论大慧如实处见一切法者谓超自心现量尔时世尊欲重宣此义而说偈言。

　　无生作非性有性摄生死观察如幻等于相不妄想。

　　四难所说相违亦因前说一切性及无生如幻是三言者殆于有无相违邪答中先总次别总中言生无生者夫理一而已随义有三谓生即性义觉自心现量有而非有即如幻义外性无性则无生理现即无生义既三者互即则理一无违此总意也次别中初释无生有二义故一为坏外道因生故如彼计种种异因生故说一切性无生破之又欲令有自无有生则直计无因而已非自妄想计着缘生今则不尔凡言生不生者有事有理理则生即无生故曰我以无生说而说无生非彼无因生事则从妄想生非彼异因生斯不亦与外道异乎次释性义者谓说一切法有善恶性凡三义故一为摄受众生生死有归故二为对破外道断无见故三为内教弟子知随业受生故如文云云性声犹前常声云释幻中凡二义一为知性离故故曰说幻性自性等夫知幻自性即离自性故说幻所以为离也圆觉云知幻即离不作方便是也二为破愚夫取著相故此复有三故曰堕愚夫恶见等谓彼不知自心现量一也坏正因缘所作生法二也缘自性相作实有计着三也故说一切法幻梦相破之不令愚夫下结过显德谓不令取着自他一切法则反上第二三失不令于如实处作有无不正论则反上不知自心现量失是皆令其不堕也又曰如实处见一切法者谓称实而见则一切法非复一切法故超自心现量不然则犹存自他有无之间非所以破异见彰实理也然前复文并云觉自心现量此特云超者亦不相违盖知而未超犹有心在超而复离始为至极超何所超亦一如而已矣抑为对迷著于外境故以自心示之及知自心自然内外俱泯始知二义其理一也偈言无生作非性者颂无生义谓无生而生则法法非性作亦生也余颂二义可知(五)。

　　○右第十章。

　　复次大慧当说名句形身相善观名句形身菩萨摩诃萨随入义句形身疾得阿耨多罗三藐三菩提如是觉已觉一切众生大慧名身者谓若依事立名是名名身句身者谓句有义身自性决定究竟是名句身形身者谓显示名句是名形身又形身者谓长短高下又句身者谓径迹如象马人兽等所行径迹得句身名大慧名及形者谓以名说无色四阴故说名自相现故说形是名名句形身说名句形身相分齐应当修学尔时世尊欲重宣此义而说偈言。

　　名身与句身及形身差别凡夫愚计着如象溺深泥。

　　名句形身对声色之实是为一实三假假非实而不立实非假而不彰两者相为因依为一切言教之通体具诠显性离之德而有得有失得则由义趣而至菩提失则执语言而成戏论得失形而损盍见其可不深明所自乎言随入义句形身者谓随入义趣之句非无义之句于是悟入菩提不远以之觉他无非此理名身谓依事立名即名诠自性也句身谓句有义身即句诠差别也言自性决定究竟者凡句以诠义差别为自性故决定究竟不相混滥则句身之功也形身谓显示名句者形或曰文谓文字也即由文字以显名句亦积名句以成文所谓文即是字为二所依而皆言身者以类积聚为义又形身者以譬显也谓如人之形有长短高下犹依文以知句也又句身谓径迹者如因迹而知象马等所行犹寻句以得义也此特以形句对言之若名及形身相对言者即如五阴谓四阴无色故唯名而已色自相现故说有形亦犹有文则义显也抑又有说焉盖将览诸名相归乎自己不离五阴无非教体依而思修是亦台宗约法相观之意也故劝修学莫宜于此不然如象溺泥之责深可思之。

　　○右第十一章。

　　复次大慧未来世智者以离一异俱不俱见相我所通义问无智者彼即答言此非正问谓色等常无常为异不异如是涅槃诸行相所相求那所求那造所造见所见尘及微尘修与修者如是比展转相如是等问而言佛说无记止论非彼痴人之所能知谓闻慧不具故如来应供等正觉令彼离恐怖句故说言无记不为记说又止外道见论故而不为说大慧外道作如是说谓命即是身如是等无记论大慧彼诸外道愚痴于因作无记论非我所说大慧我所说者离摄所摄妄想不生云何止彼大慧若摄所摄计著者不知自心现量故止彼。

　　佛说离四句意在所通而不在能通但遮所非不言所是故智者因能通而得所通愚者反是则迷悟于是别矣言当以离四句相问彼世人意示所通若直下识得则离句绝非超情越想从是而入如良马见鞭影即着正路不亦快乎其无智者不达答曰此非正问又曰是佛无记止论呜呼真药现前而不能服其亦可悲也已良由闻慧不具故谓虽闻而无慧不能推测句下之义也然四句犹通故别约五阴等言之谓色等常无常为异不异亦应云为俱不俱行谓能显涅槃之行按魏译则有为之行相有能所正谓所相见有能所正谓能见求那谓依亦作也造谓四大造色尘及微尘即泥团微尘也修与修者即人法也是等二法皆应作四句问故曰如是比展转相苟能因是反求其实四句不可得即所通可知而言是佛说无记止论者即不达者谓异不异等无定一说则无记也且问而不答则止论而已岂其理哉抑不知所以无记止论者有正有邪正则曰令彼离恐怖句故盖彼所计邪执是可怖句如来为是设无记论以矫其情不为记说以益其执令其离着而已此又设无记论之余意也又曰止外道见论者使随一一义如实为说彼必随语生解执为见论故皆止而不说俾思之自得如世尊尝因外道请问而默然良久即其意也邪者如外道说命即是身本非一异彼既一之而无所辨又言因则有无不定是皆反堕无记而不自知而独谓佛说可乎曾不知我所说四句意在离摄所摄不堕根境四句则妄想不生故与外道异然则何不直如是说而复止彼何邪因自释曰为彼于摄所摄计着不知自心现量了一念本空虽说之何益所以止之令其反而自得是又说不如止之之深也(一)。

　　大慧如来应供等正觉以四种记论为众生说法大慧止记论者我时时说为根未熟不为熟者复次大慧一切法离所作因缘不生无作者故一切法不生大慧何故一切性离自性以自觉观时自共性相不可得故说一切法不生何故一切法不可持来不可持去以自共相欲持来无所来欲持去无所去是故一切法离持来去大慧何故一切诸法不灭谓性自性相无故一切法不可得故一切法不灭大慧何故一切法无常谓相起无常性是故说一切法无常大慧何故一切法常谓相起无生性无常常故说一切法常尔时世尊欲重宣此义而说偈言。

　　记论有四种一向反诘问分别及止论以制诸外道有及非有生僧佉毗舍师一切悉无记彼如是显示正觉所分别自性不可得以离于言说故说离自性。

　　因上复明四种说法以见如来随宜答问之大体也四种如后列止论即其一也不唯止彼外道为根未熟者亦时用之故曰我时时说等如上言止彼者亦根未熟故也通言记者谓皆可以记录而无记不与者非答之例也复次大慧下重以诸直实名义结显所通之旨盖发问在上结显在此文旨相映率由离句故也谓一切法离所作等凡七句具存应各有标征释结参对可知互有缺略者文特删简尔一切法离所作句有标有释也一切法不生句有释有结也何故一切性离自性征第三句也以自觉观时者释也谓以自觉智观察时了自共相不可得故合结云离自性而言一切法不生者惟离自性所以不生亦互显尔言何故一切法不可持来持去者征第四句也自共相等释也以事言之非无来去但以四句求自共相不可得故不见有来去之迹净名所谓来者无所从来去者亦无所至等皆此理也是故一切法下结也后征释等例然一切法不灭句言性自性相无故等者谓一切法性相本无故不可得但有可得则有灭无得则无灭也言一切法常无常句其言虽偏而理则圆谓若性有常性相则不起不起而起是无常性故曰相起无常性又相起无常本无生性无生性故无常亦常故曰相起无生性等偈言记论有四种者一向谓直答反诘亦曰反质答分别即随问分别止论即置答以制诸外道多用止论有及非有生者即彼所计有无等皆今无记论摄故曰一切悉无记僧佉毗舍师出彼计者作如是有无等显示尔按唐译谓数论及胜论未计正觉所分别者谓佛所说则无自性故离四句言说亦兼颂上离自性句所以格彼外论也(二)。

　　○右第十二章。

　　尔时大慧菩萨摩诃萨复白佛言世尊惟愿为说诸须陀洹须陀洹趣差别通相若菩萨摩诃萨善解须陀洹趣差别通相及斯陀含阿那含阿罗汉方便相分别知已如是如是为众生说法谓二无我相及二障净度诸地相究竟通达得诸如来不思议究竟境界如众色摩尼善能饶益一切众生以一切法境界无尽身财摄养一切佛告大慧谛听谛听善思念之今为汝说大慧白佛言善哉世尊唯然听受佛告大慧有三种须陀洹须陀洹果差别云何为三谓下中上下者极七有生中者三五有生而般涅槃上者即彼生而般涅槃此三种有三结下中上云何三结谓身见疑戒取是三结差别上上升进得阿罗汉大慧身见有二种谓俱生及妄想如缘起妄想自性妄想譬如依缘起自性种种妄想自性计着生以彼非有非无非有无无实妄想相故愚夫妄想种种妄想自性相计着如热时𦦨鹿渴水想是须陀洹妄想身见彼以人无我摄受无性断除久远无知计着。

　　法必遍知虽人天小善有所不舍况声闻法乎行须造极虽偏渐权乘有所不取况声闻法乎然则行须造极者为自行言也法必遍知者为化他言也故大慧为菩萨请说四果法曰须陀洹须陀洹趣者谓果及向也例后亦尔至阿罗汉以方便言他经或曰道则因而已而不以果与之为未至究竟无学故也差别通相者谓四果等各有同异相也分别知已如是如是者谓如是分别如是而知而后为众生说此法故曰谓二无我相及二障净则四果之所证得至于度诸地相究竟通达不思议境界则自此胜进也故对果上如□□摩尼一切法门无不具显以其因中遍知遍学故以一切法境界为无尽身财摄养一切众生此其请说之竟也佛答中先委明初果相言极七有生者(名义如别)本初果以上所断思惑故有受生多少之说今于此言之以后显前辨三根性尔三结正当初果所断惑与八十八使广略之异(云云)亦言有上中下者以结从人也上上升进得阿罗汉者于此断证具有三断四超义(云云)今约大超根性言也身见者谓于五阴身作主宰见此分二种俱生则与身俱生如前身见妄想复依见而起如后边见故曰如缘起等谓依缘起故起妄想自性以彼非有下正释上妄想身见以本非四见而有四见则是无实妄想相如彼缘起而愚夫以妄想故起种种妄想自性计着故譬之如热时𦦨非水谓水即其相也彼以人无我摄受无性者即初果向人以人无我观了本无性故其惑即断言无知者谓染污无知也(一)。

　　大慧俱生者须陀洹身见自他身等四阴无色相故色生造及所造故展转相因相故大种及色不集故须陀洹观有无品不现身见则断如是身见断贪则不生是名身见相大慧疑相者谓得法善见相故及先二种身见妄想断故疑法不生不于余处起大师见为净不净是名疑相须陀洹断大慧戒取者云何须陀洹不取戒谓善见受生处苦相故是故不取大慧取者谓愚夫决定受习苦行为众具乐故求受生彼则不取除回向自觉胜离妄想无漏法相行方便受持戒支是名须陀洹取戒相断须陀洹断三结贪痴不生若须陀洹作是念此诸结我不成就者应有二过堕身见及诸结不断。

　　俱生身见者本依自他身生身有五阴而四阴无色故俱从色推凡三义故求身相不可得谓色生造及所造故若离能造即无所造一也展转相因相故是造与所造展转相因则本无自性二也大种及色不集故则性无和合三也由是观之五阴有无皆不可得孰为身见故曰有无品不现身见既断贪亦不生是因身见所生贪等亦断也疑相者文以不疑反释于疑谓得法善见相故者即初果人于四谛法谛了无惑即善见相及先二种身见妄想断故则无所蔽自然明别邪正不复于余外道处起师想为净不净则不于佛处疑善不善也是为疑相不生不生则断然三结本见惑断必俱时此云先断者为示惑相次第言尔戒取者非戒谓戒也而初果人不取彼戒谓善见彼受生处苦相故即见其果报徒劳苦行故不复取重释取者明外道受习之非如持鸡狗等戒是也为众具乐故求受生者谓假五欲等众具为乐非同三昧之乐也虽求乐果其实何有哉彼则不取是戒为其无实也而非无自戒以其亦修实行也故曰除回向自觉胜等即彼所修回因向果无漏相行故亦受持戒支支谓支分如七觉支五支戒等是也虽不取乎彼而有取乎此以大教言是亦取也又言三结者见也因断见故贪痴等不生即见中思亦不复生若作是念此诸结我不成就者此斥须陀洹人有不得意者谓我不成就犹言我无是也即堕我见有我即身见犹在一过也本之不除末何由去则诸结亦不断二过也凡有是见而曰不堕与能断者无有也(二)。

　　大慧白佛言世尊世尊说众多贪欲彼何者贪断佛告大慧爱乐女人缠绵贪着种种方便身口恶业受现在乐种未来苦彼则不生所以者何得三昧正受乐故是故彼断非趣涅槃贪断大慧云何斯陀含相谓顿照色相妄想生相见相不生善见禅趣相故顿来此世尽苦际得涅槃是故名斯陀含大慧云何阿那含谓过去未来现在色相性非性生见过患使妄想不生故及结断故名阿那含大慧阿罗汉者谓诸禅三昧解脱力明烦恼苦妄想非性故名阿罗汉。

　　佛说贪欲义亦多种故复问其断何等贪佛举其大者言之则余当可除亦意存乎教诫也故曰云云所以得初果已常离女身及四趣生者盖能绝其本故所谓受现在乐种未来苦率由于此然现在之乐未必乐未来之苦斯为苦是乐亦苦苦亦苦可不审哉然则果何以易此唯三昧乐则可以易之故曰得三昧正受乐故所以不生虽夺彼与此犹未能尽贪爱根本则又曰非趣涅槃贪断圆觉所谓伏我爱根为涅槃故必也枝本兼除方究竟断楞严所谓必使淫机先断断性亦无于是见如来之善诱矣次明二果相即初果后重虑缘真唯一空观顿照五阴色相妄想不同初果修四行观故得顿名生相见相不生者谓诸结即生相妄想即见相彼不生故唯无漏智加修禅定则善见禅趣相进断欲思至尽六品唯余一生故曰顿来此界尽苦际等阿那含者谓观色相性非性非性即空但加三世异尔生见过患即前二相知其为过则断不复生故曰使妄想不生及结断故即后三品断也阿罗汉谓诸禅三昧等者即所修智定及所证法以是照了烦恼苦等三道非性断上二界思尽证无学道也(三)。

　　大慧白佛言世尊世尊说三种阿罗汉此说何等阿罗汉世尊为得寂静一乘道为菩萨摩诃萨方便示现阿罗汉为佛化化佛告大慧得寂静一乘道声闻非余余者行菩萨行及佛化化巧方便本愿故于大众中示现受生为庄严佛眷属故大慧于妄想处种种说法谓得果得禅禅者入禅悉远离故示现得自心现量得果相说名得果复次大慧欲超禅无量无色界者当离自心现量相大慧受想正受超自心现量者不然何以故有心量故尔时世尊欲重宣此义而说偈言。

　　诸禅四无量无色三摩提一切受想灭心量彼无有须陀槃那果往来及不还及与阿罗汉斯等心惑乱禅者禅及缘断知见真谛此则妄想量若觉得解脱。

　　三简四果名相通别所以辨权实也言四果则前三可知故但从极示所谓三种者标列如经今言三中之一故曰得寂静一乘道声闻非余谓非余二种权行也言一乘者谓三乘之一非开显之一若密对菩萨亦得言之巧方便本愿者即余二种以本愿故示现罗汉庄严佛眷属者所谓影响嘉会是也于妄想处说得果得禅者谓于众生界俾其修证故说示之虽说得禅而不住于禅虽亦随心量示现得果而不住于果故曰禅者入禅悉远离故谓禅者即能入之人入即所入之禅不生味着故悉远离以例得果亦应须离则不同于实行既二俱不住是即超禅故次示超禅相令其舍彼得此故曰欲超禅等禅谓四禅四无量四无色定当离自心现量相心量既极则如来禅尔然则灭受想定岂不亦超心量乎故复拣曰不然为其犹有取灭受想者是亦心量故须一切悉离反求超者离者灭者皆不可得圆觉所谓照与照者同时寂灭庶几得之矣偈言诸禅四无量等颂上起禅相也言心量彼无有者彼之一字深可思之须陀槃那果等颂上所离四果以大斥之未免惑乱是故须离禅者禅及缘即上能入所入及禅所缘境与夫断苦知集而见真谛皆寂灭性中妄想心量若觉无所有则究竟解脱亦无得而得也(四)。

　　○右第十三章。

　　复次大慧有二种觉谓观察觉及妄想相摄受计着建立觉大慧观察觉者谓若觉性自性相选择离四句不可得是名观察觉大慧彼四句者谓离一异俱不俱有无非有非无常无常是名四句大慧此四句离是名一切法大慧此四句观察一切法应当修学。

　　向言若觉得解脱是觉道亦大矣使其相不明明之不尽其理虽欲至解脱得乎故复明二种觉义一往列名虽若真妄之异然以结文曰菩萨成就则皆大士所观而真俗不同故初觉真谛之觉也次觉俗谛之觉也良以菩萨观真不舍俗照俗不遗真据其一以行其二修其二以显其中真俗虽异而实相符焉始可曰正观矣释相中言若觉性自性相者觉犹观也谓以实观照性自性相则从本言之又曰此四句观察一切法则从末言之合而为语即观一切法之自性此性本来离相不可以一异等四句分别拣择故曰选择离四句不可得若曰此性一耶异邪俱不俱邪乃至常无常邪是堕四句中非所以觉性自性今皆求而叵得则离彼四句故曰彼四句者谓所离一异等四句也此四句者即能离彼之四句也又曰此四句离名一切法者谓能离亦离复本称性见一切法之自性尽理言之何所不离何所不即但如是观则离离者任运泯合楞严所谓离四句已此句方名无戏论法故知只一切法凡情缘之堕四句见二乘观之但离有等今从极说称性俱离要之但有一豪情念未尽皆非今觉故结劝云云是则此四句者乃去境上见尘之具见尘苟去复本妙明一切诸法唯一觉性觉性无性亦假名尔(一)。

　　大慧云何妄想相摄受计着建立觉谓妄想相摄受计着坚湿暖动不实妄想相四大种宗因相譬喻计着不实建立而建立是名妄想相摄受计着建立觉是名二种觉相若菩萨摩诃萨成就此二觉相人法无我相究竟善知方便无所有觉观察行地得初地入百三昧得差别三昧见百佛及百菩萨知前后际各百劫事光照百刹土知上上地相大愿殊胜神力自在法云灌顶当得如来自觉地善系心十无尽句成熟众生种种变化光明庄严得自觉圣乐三昧正受复次大慧菩萨摩诃萨当善四大造色云何菩萨善四大造色大慧菩萨摩诃萨作是觉彼真谛者四大不生于彼四大不生作如是观察观察已觉名相妄想分齐自心现分齐外性非性是名心现妄想分齐谓三界观彼四大造色性离四句通净离我我所如实相自相分段住无生自相成。

　　二建立觉者谓以妄想相摄受依是建立四大如是而觉也(觉义如后明)夫如前所觉则一切离相亦无世间四大可得故菩萨为是依四大性坚湿暖动立四大种宗因譬等五分论议虽是不实建立以世谛故而建立之则真俗两行不相妨碍真化之门于是立矣此其大旨也而妄想不实等言皆自彼得非菩萨也若菩萨下结二觉成相以初觉成故于人法知无我相以次觉成故了无我相不离人法故曰究竟善知方便无所有觉者还即二种觉观历于行地而后得入初地凡三昧见佛等皆百言之二地以千三地以万并教道增胜之说十无尽句者如华严十地品住初欢喜地有十不可尽句云云亦如普贤十行愿皆言无尽以此善系其心成熟众生亦令得是益相则菩萨行愿至矣复次大慧下追释四大造色相向虽略立言之未详故覆示之为二初明能觉观则曰菩萨作是觉等言彼真谛四大不生者理也亦承上观察觉言之然理非无四大直彰无相故曰不生即菩萨作如是不生观察不生而生是生四大之本故有四大名相妄想分齐谓四大各有名相即妄想之分齐究四大所自起亦自心现之分齐谓三界唯心是也惟其觉四大无非心现了外性非性是即观彼四大造色性离观性离者无生四句也以是四句通净四大亦即四大圆离四性由是离我我所则一切皆离离故复本复本故法法不失自体故曰如实相自相分段住谓如实相则同相也自相分段住则异相也性其同异不相妨碍即无生自相如是而成此能觉之智也(二)。

　　大慧彼四大种云何生造色谓津润妄想大种生内外水界堪能妄想大种生内外火界飘动妄想大种生内外风界断截色妄想大种生内外地界色及虚空俱计着邪谛五阴集聚四大造色生大慧识者因乐种种迹境界故余趣相续大慧地等四大及造色等有四大缘非彼四大缘所以者何谓性形相处所作方便无性大种不生大慧性形相处所作方便和合生非无形是故四大造色相外道妄想非我。

　　次明所觉法者复蹑上文征释其相彼四大者对真谛而言则四大为彼四大亦以真谛为彼言四大种生于造色者即大种为能造如前坚湿暖动是也四大为所造如后内外水大等通名为色是也若楞严则交互而起如觉明空昧相待成摇故有风轮等(云云)今各从类造故以津润大种生于水大等盖一往文别理则皆通夫言造法莫不因性而有相由征而至著相因想成末由种起所以发生万类本乎一心所谓津润堪能飘动断截者各随四大性分说也又津润等亦可约四分烦恼言之颇似有理故一一皆曰妄想想也大种种也此皆发于征者也及其既着则为内外四大即众生正报为内依报为外俱遍一切而与空俱故曰色及虚空俱等则又兼言空识二大空者如前虚空是色随入色种外道于此计着邪谛或计有无或起分齐已如前斥继言五阴聚集四大造色生者即由上四大造色故有五阴因阴而有六根识生其间亦次第然也故曰识者因乐种种迹境界谓六识乐识尘境出入履历故复名迹惟其识着妄境因成幻业六趣所以相续余者谓六趣中以一为本他皆名余又曰地等四大及造色有四大缘者示四大不独造必兼于缘而不专在缘故曰非彼四大缘所以者何下征释其义谓性(津润等性)形相(四大色相)因也处及所作方便缘也若因无生性虽缘亦不生故曰大种不生则不在缘也如必由众缘和合成形非无形者则亦在缘也既无在无不在则本无实性无性而生即因缘之义彰矣而云外道妄想非我者此与前计着邪谛之语皆因而斥非谓此四大造色相不同外道妄想分别故曰非我或谓是外道之说非我法者因此一句咸失所宗今谓当审理之所在何必惑文虽然如魏译何彼云外道虚妄分别四大及四尘非我法中如此分别曰直如上释亦不相违况二译文义不无同异故知此文未必尽然颇关教意更试详之(三)。

　　复次大慧当说诸阴自性相云何诸阴自性相谓五阴云何五谓色受想行识彼四阴非色谓受想行识大慧色者四大及造色各各异相大慧非无色有四数如虚空譬如虚空过数相离于数而妄想言一虚空大慧如是阴过数相离于数离性非性离四句数相者愚夫言说所说非圣贤也大慧圣者如幻种种色像离异不异施设又如梦影士夫身离异不异故大慧圣智趣同阴妄想现是名诸阴自性相汝当除灭灭已说寂静法断一切佛刹诸外道见大慧说寂静时法无我见净及入不动地入不动地已无量三昧自在及得意生身得如幻三昧通达究竟力明自在救摄饶益一切众生犹如大地载育众生菩萨摩诃萨普济众生亦复如是。

　　次明五阴自性相阴本数法理则非数故以阴体本如言之则圣凡理一不待舍阴以求实也文先言数谓色非色各有四数故曰彼四阴非色又曰色者四大及造色各各异相谓四大不同通名为色则色亦有四也次言非数者即色无色皆非数也且约无色示之为便故曰非无色有四数如虚空正言无色四阴本非有四譬如虚空亦本非一过数相离于数者谓一十百千等数也过则多少相待数与无数犹未离数离则体自非数如曰佛身无为不堕诸数又曰无有量已过量则无不过无不离也而妄想言一虚空者岂虚空之谓哉如是阴等合也自阴言之正当数相而言过且离者约阴体如实则孰为一孰为四所谓阴入本如来藏故无苦可舍尚何数非数之有哉故曰离性非性等则不堕有无及四句亦犹虚空之非数也数相者下约圣对凡以示离相谓佛菩萨了阴如幻虽现种种色象而离异不异施设故不起一异等见亦如梦影中现士夫身其理皆然由是明之则圣以智趣故离异不异想凡以妄现故堕数相而不觉非数虽迷悟之异其阴理同故曰圣智趣同阴妄想现言其理一也故结劝云云是知但除妄想即阴体本来寂静故说是寂静法亦以断一切外道见而言佛刹者盖示佛魔外道未始不俱又曰说寂静时者即证理之时无说之说不见有法可得故见法无我净入不动地无得而得得无量三昧等一切法门普济群品亦如大地之载育矣(四)。

　　○右第十四章。

　　复次大慧诸外道有四种涅槃云何为四谓性自性非性涅槃种种相性非性涅槃自相自性非性觉涅槃诸阴自共相相续流注断涅槃是名诸外道四种涅槃非我所说法大慧我所说者妄想识灭名为涅槃大慧白佛言世尊不建立八识耶佛言建立大慧白佛言若建立者云何离意识非七识佛告大慧彼因及彼攀缘故七识不生意识者境界分段计着生习气长养藏识意俱我我所计着思惟因缘生不坏身相藏识因攀缘自心现境界计着心聚生展转相因譬如海浪自心现境界风吹若生若灭亦如是是故意识灭七识亦灭尔时世尊欲重宣此义而说偈言。

　　我不涅槃性所作及与相妄想尔𦦨识此灭我涅槃彼因彼攀缘意趣等成身与因者是心为识之所依如水大流尽波浪则不起如是意识灭种种识不生。

　　常乐我净谓之涅槃无所不极岂以一道一端而能尽乎哉然此以妄想识灭为涅槃直为对破外道故也彼计涅槃有四谓性自性非性等准后偈文云性所作正计作者为涅槃相谓五阴等相亦以非性为涅槃或可反前性等指所无言也第三则兼对前二唯计一能觉想第四计诸阴相及流注断处者是皆固执我人不离妄识故佛直以妄想识灭言之所以破外显正也非谓如来涅槃止于如此然言识灭亦何所不至言近旨远有见于此大慧意以识灭之言有进有退进疑八识之不立则曰不建立八识邪退疑七识之不灭则曰云何离意识非七识佛答亦建立八识以诸识之本不可灭故而非不灭七识故曰彼因及彼攀缘故七识不生谓七识者执我而已若彼识所因及所攀缘全在六识故六识灭则七识亦不生亦可彼因在八识缘在六识故亦灭亦不灭意识者下通示诸识展转相因未始不俱则体一而相异也不出有四一者意识从境界分段计着生则六识由六尘而生也二者意识生时习气长养藏识意俱则六识不离七八识也三者我我所计着思惟因缘生即第七执我所识从思惟彼因及彼缘生则又七识不离六识也四者不坏身相藏识谓八识也因攀缘自心现境界则是八识因于六识能缘还缘自心所现境界则六尘也以计着故而生六识心聚谓其能总诸心故曰心聚是则八识与六识宛转相生故知诸识实相因依抑又有本末之义谓从本则自八识转现自末则近依六识而起故曰展转相因譬如海浪等者海以譬八识浪以譬六识以自心所现六尘为境界风边吹八识心海转识浪生故有诸识若生若灭亦独依海而有风因风而鼓浪展转之相其义愈明故复宗结显云云而不言八识灭者理而言之但相因而生必相因而灭虽八识所起亦灭且从近言故意识灭则一切妄想识灭惟无所因生则无所从灭此则如来藏识不生不灭究竟涅槃者也偈言我不涅槃性者正言我不以性等为涅槃唯以妄想尔炎识灭为涅槃尔炎即妄想所知彼因彼攀缘者本言七识由意趣因等成六识身故六识灭七识随灭自本言之与彼为因者还本八识心为诸识所依故是亦以八识为因也水大流尽等重以譬显此意与上反上以六识灭故七识不生此以七识水流尽故六识波浪不起亦法譬相显尔然则水尽故波浪不生识灭则涅槃斯现理之所在宜深思之。

　　○右第十五章。

　　复次大慧今当说妄想自性分别通相若妄想自性分别通相善分别汝及余菩萨摩诃萨离妄想到自觉圣外道通趣善见觉摄所摄妄想断缘起种种相妄想自性行不复妄想大慧云何妄想自性分别通相谓言说妄想所说事妄想相妄想利妄想自性妄想因妄想见妄想成妄想生妄想不生妄想相续妄想缚不缚妄想是名妄想自性分别通相大慧云何言说妄想谓种种妙音歌咏之声美乐计着是名言说妄想大慧云何所说事妄想谓有所说事自性圣智所知依彼而生言说妄想是名所说事妄想大慧云何相妄想谓即彼所说事如鹿渴想种种计着而计着谓坚湿暖动相一切性妄想是名相妄想大慧云何利妄想谓乐种种金银珍宝是名利妄想大慧云何自性妄想谓自性持此如是不异恶见妄想是名自性妄想大慧云何因妄想谓若因若缘有无分别因相生是名因妄想大慧云何见妄想谓有无一异俱不俱恶见外道妄想计着妄想是名见妄想大慧云何成妄想谓我我所想成决定论是名成妄想大慧云何生妄想谓缘有无性生计着是名生妄想大慧云何不生妄想谓一切性本无生无种因缘生无因身是名不生妄想大慧云何相续妄想谓彼俱相续如金缕是名相续妄想大慧云何缚不缚妄想谓缚不缚因缘计着如士夫方便若缚若解是名缚不缚妄想于此妄想自性分别通相一切愚夫计著有无。

　　妄想之机一也随所遇境计则无量略出十二特举大端究而言之无适非妄知而不惑贵乎分别觉而能断分别亦亡此其大旨也文先总明分别益相言妄想自性者即三自性之一一不独一三义具焉是亦广上三自性义若善分别则不为所惑故离妄想能到自觉圣境界亦善见彼外道通趣之极极于妄想而已觉摄所摄妄想断者如后所明虽复种种总不出一根境妄想但觉摄所摄空则妄想断余缘起等亦不复生今以一喻示之缘起如大地妄想如种子自性所起之行犹如枝叶但绝根本余妄自除晓然可见也次别列释文凡十二言所说事自性者凡所说事极其所以自性唯圣智所知凡愚不了但依彼事而生起说妄想相妄想者即彼所说事上有如坚湿暖动等相愚者以渴鹿想取相计着而不知其性本融例一切性妄想计着亦尔此性即法也自性妄想言持此如是者持谓执持即于诸法起自性定见执以为是谓余皆非此则不异恶见以执性实故也因妄想者谓于因缘有无等法妄生分别各有异因相生是亦邪妄见妄想者不出有无等见如外道妄想之所计着不生妄想者言一切性本无生直谓本无生性如龟毛兔角或见有所生则计无种因缘生即无因之身也相续妄想谓彼俱相续者即心与彼法俱相续而起如金缕者按唐译则曰递相系属如金与线若以缕为线是应以金为针以二物不独用故有如彼俱相续也缚不缚妄想言缚不缚因缘计著者虽诸本不同当以今文为正以理言之法本自离何缚之有情着成缚不可云无彼于缚不缚因缘而定见计着故皆成妄想如士夫方便者独人以方便作用若有缚解之异此妄想如之亦可谓虽缚不缚而计著者如今人有胶固声色而自谓无著此又妄想之尤者也余可见者略之通言谓计不出有无故结云也(一)。

　　大慧计着缘起而计著者种种妄想计着自性如幻示现种种之身凡夫妄想见种种异幻大慧幻与种种非异非不异若异者幻非种种因若不异者幻与种种无差别而见差别是故非异非不异是故大慧汝及余菩萨摩诃萨如幻缘起妄想自性异不异有无莫计着尔时世尊欲重宣此义而说偈言。

　　心缚于境界觉想智随转无所有及胜平等智慧生妄想自性有于缘起则无妄想或摄受缘起非妄想种种支分生如幻则不成彼相有种种妄想则不成。

　　前直分别妄想自性未明其所计著者故次明缘起如幻所以示妄想之本虚也故曰计着缘起等即幻以譬缘起种种身以譬妄想凡愚不了但见种种而不知幻故示之曰幻与种种非异非不异核示例前可解总显法无自性于缘起妄想了不可得故不应作异不异有无计着如文云云偈初四句通约迷悟述一颂之旨心缚于境界者正谓以心迷故外境得以缚如前十二妄想皆由外境所缚生而实外境何缚哉亦犹为物所转以心倒故转物亦未尝转也觉想与智本无二法以随境故智转为想若了法无所有而及于最胜处者则想复转为智故曰平等智慧生即向离妄想到自觉圣智是也妄想自性有下十六句颂上二种自性于中初八句言妄想缘起互为有无法不两立故有法有喻初四句法谓妄想自性若有种种而缘起应无法可得亦不待缘起而成妄想若以妄想为能摄受取彼境界成妄想者则缘起自非妄想又何能成于妄想邪后四句喻谓如幻人幻作种种支分若先已生则不待幻而后成犹前初二句也若因彼幻相而有种种则妄想自无种种故妄想亦不成此又反前次二句显皆不可得由是核之若一有一无则不成二法若有二自性自性则应乖云何二法离得成一妄想求之不可得所以无实性(二)。

　　彼相则是过皆从心缚生妄想无所知于缘起妄想此诸妄想性即是彼缘起妄想有种种于缘起妄想世谛第一义第三无因生妄想说世谛断则圣境界譬如修行事于一种种现于彼无种种妄想相如是譬如种种翳妄想众色现翳无色非色缘起不觉然譬如炼真金远离诸垢秽虚空无云翳妄想净亦然无有妄想性及有彼缘起建立及诽谤悉由妄想坏妄想若无性而有缘起性无性而有性有性无性生依因于妄想而得彼缘起相名常相随而生诸妄想究竟不成就则度诸妄想然后智清净是名第一义。

　　此下八句复言二者相因而成又二初四句正示谓彼缘起相则是过者由心缚故所以成过心缚则妄想也妄想若离缘起亦无所知于缘而起妄想尔后四句结即初二句结前次义后二句结前初义由是言之缘不自缘由妄想而成缘想不自想由缘起而生妄想虽相由藉实未始前后反显各离则二皆叵得世谛第一义等即前二既立故邪正之所从出盖有因有缘而有因果者世谛也了因缘不可得不生不生者第一义也直计无因生者外道论也对前二故则外道为第三若是其与外道类邪曰不然正言佛法唯明二谛舍此则外计尔而后结成三种自性则曰妄想说世谛等谓妄想世谛即前二自性也此二断故则圣境界成自性也亦可谓妄想说世谛异乎佛说之二谛则若真若俗无非实谛依教委明具七二谛(云云)譬如修行事下凡四喻以次譬三自性初譬言修行事者如禅有十种一切处谓青黄赤白等皆遍一切其境本一以心想故有种种现喻妄想如之但彼以定力此以妄成为异尔种种翳喻缘起者翳本无色妄见色现故无色非色之实缘起不觉相如之譬如炼真金等二喻并譬成自性也无彼二自性故如金之无垢空之无翳故曰妄想净亦然无有妄想性等覆释上二性不唯不当定有亦乃不当定无言定有者堕建立言定无者堕诽谤悉由妄想所以坏也故次互明各不成就谓妄想若无性而有缘起性则无性而有性无性义不成有性无性生有性义不成亦应反云缘起若无性而有妄想性例如此核又曰依因于妄想而得彼缘起缘起义不成相名常相随而生诸妄想妄想亦不成宛转穷核皆无实义故曰究竟不成就一念断时度诸妄想则智净理明矣(三)。

　　妄想有十二缘起有六种自觉知尔𦦨彼无有差别五法为真实自性有三种修行分别此不越于如如众相及缘起彼名起妄想彼诸妄想相从彼缘起生觉慧善观察无缘无妄想成已无有性云何妄想觉彼妄想自性建立二自性妄想种种现清净圣境界妄想如画色缘起计妄想若异妄想者则依外道论妄想说所想因见和合生离二妄想者如是则为成。

　　初二句结颂二数总归一如十二如上列既即妄想而言缘起则六数不出六尘如言说妄想声也相即四大则色等四尘余通诸尘例之可见或作六因释者非自觉知尔𦦨者还指向智为自觉知知彼所知名为尔𦦨所知虽复种种而自觉之智则无差别推此而言所谓五法三自性亦皆真实如大修行者以无分别智照了诸法无非一如故曰不越于如如虽不出如而名相妄想不少一法则又曰众相及缘起等相即缘起而言及者其文犹略正言众相及名俱为缘起彼名及相皆起妄想其次二句即妄想缘起还互相生以觉慧观察了无缘想即上自觉知及修行者所分别唯一圆成实性迥然独脱不与诸妄想合到此性自无性觉亦自亡故曰成已无有性云何妄想觉是觉与妄想俱遣亦可谓结前生后即后诸句无非依觉说妄则曰彼妄想自性建立二自性谓名相事相二种自性也而种种妄想亦不别有全现圣境界中故如画色起于本无色象本无色象者圣境界也而有色象者妄想也妄想本于缘起缘起本无分别计缘起而生妄想其为妄想如是若异是而言妄想则外道论计故曰妄想说所想因见和合生即三缘合生非正教也离二妄想者总结二自性并名妄想离则成自性矣(四)。

　　○右第十六章。

　　大慧菩萨摩诃萨复白佛言世尊惟愿为说自觉圣智相及一乘若说自觉圣智相及一乘我及余菩萨善自觉圣智相及一乘不由于他通达佛法佛告大慧谛听谛听善思念之当为汝说大慧白佛言唯然受教佛告大慧前圣所知转相传授妄想无性菩萨摩诃萨独一静处自觉观察不由于他离见妄想上上升进入如来地是名自觉圣智相大慧云何一乘相谓得一乘道觉我说一乘云何得一乘道觉谓摄所摄妄想如实处不生妄想是名一乘觉大慧一乘觉者非余外道声闻缘觉梵天王等之所能得唯除如来以是故说名一乘。

　　夫三世诸佛得阿耨菩提自其名言论之曰法身曰菩提曰涅槃曰般若曰解脱曰智断二德等异名别说则若法门深广难及以理言之一而已矣如此经说自觉圣智及一乘道觉的论其要不过妄想无性又曰如实处不生妄想苟能依而体会直下承当则如来地无上觉道不远而复也且曰不由于他通达佛法者正谓是二法本诸性德故也言前圣所知转相传授者观此二句良未易明及言所知所授则曰妄想无性而已往往今人闻之必谓无甚远理殊不知佛祖授受之道有在于此虽然此特示其入处尔须知妄想无性外别有事在要须自得非语言所到故有独一静处下修进契悟一着诚知此事不可诬也不然谈何容易哉所谓一乘相者非智外别有即彼根境摄所摄处当体如实不生妄想究竟寂灭无一丝毫待对相是为一乘道觉如是而已大慧一乘觉者下对余凡小等以简得否唯除如来一乘独悟余皆不得然有圆顿初心与佛同趣者亦得解悟但文略尔(一)。

　　大慧白佛言世尊何故说三乘而不说一乘佛告大慧不自般涅槃法故不说一切声闻缘觉一乘以一切声闻缘觉如来调伏授寂静方便而得解脱非自己力是故不说一乘复次大慧烦恼障业习气不断故不说一切声闻缘觉一乘不觉法无我不离分段死故说三乘大慧彼诸一切起烦恼过习气断及觉法无我彼一切起烦恼过习气断三昧乐味着非性无漏界觉觉已复入出世间上上无漏界满足众具当得如来不思议自在法身尔时世尊欲重宣此义而说偈言。

　　诸天及梵乘声闻缘觉乘诸佛如来乘我说此诸乘乃至有心转诸乘非究竟若彼心灭尽无乘及乘者无有乘建立我说为一乘引导众生故分别说诸乘解脱有三种及与法无我烦恼智慧等解脱则远离譬如海浮木常随波浪转声闻愚亦然相风所漂荡彼起烦恼灭余习烦恼愚味着三昧乐安住无漏界无有究竟趣亦复不退还得诸三昧身乃至劫不觉譬如昏醉人酒消然后觉彼觉法亦然得佛无上身。

　　次问如来说三不说一乘之意佛答以三义故不说二乘人一乘谓不自般涅槃法故则不能体本来寂灭一也言如来调伏授寂静方便者谓其不了生死本空必待授调伏法而得解脱则非出乎自力二也又曰烦恼障业习气不断故者即前文所谓起烦恼及习烦恼不断三也惟其不断习等烦恼则无明犹在不觉菩萨法无我相则不离分段生死故说三乘以导之彼诸一切下反以得显失正示得一乘者其所断惑等义皆反上以烦恼习断故不为无明所醉了三昧乐味着非性故得无漏界觉以位言之凡自分证至究竟如来地皆是也言无漏界即入法性土受法性身乃至上上无漏界即究竟寂光满足众具则二严具备也当得如来法身即究竟一乘矣偈初六句颂上一乘非余故曰乃至有心转意谓若使如来有心可转亦非究竟况余乘乎惟其转变之极一切心量灭尽无能乘所乘亦无有乘可建立者是为一乘若望法华则彼通此局彼通三乘开显此唯究竟佛界分别虽尔一乘无异引导众生故者颂上说三之文以三种解脱对一法无我则大小一三于是别矣而言烦恼智慧等则惑智平等缚脱不二其远离之解脱乎譬如海浮木下喻声闻人依八识心海虽不为五尘所动而溺三无为坑以空相乱意则犹未离法尘影事故曰相风所漂荡又未能断根本无明故为习烦恼所愚为是着三昧乐而无进趣住无漏界而不退还至以三昧身穷劫不觉故复譬云如昏醉人为无明酒困必待经劫根转而得发心所以酒消然后觉如大经五佛子发心即其事也此亦教道斥夺之说未必尽然彼觉法亦然者颂上觉法无我究竟当得如来法身故曰得佛无上身(二)。

　　○右第十七章。

　　楞伽阿䟦多罗宝经卷第二竟

　　楞伽阿䟦多罗宝经通义卷第三
卍新纂续藏经第 17 册 No. 0323 楞伽经通义


　　楞伽阿䟦多罗宝经通义卷第四

　　楞伽阿䟦多罗宝经卷第三

　　一切佛语心品第一之三

　　尔时世尊告大慧菩萨摩诃萨言意生身分别通相我今当说谛听谛听善思念之大慧白佛言善哉世尊唯然受教佛告大慧有三种意生身云何为三所谓三昧乐正受意生身觉法自性性意生身种类俱生无行作意生身修行者了知初地上上增进相得三种身大慧云何三昧乐正受意生身谓第三第四第五地三昧乐正受故种种自心寂静安住心海起浪识相不生知自心现境界性非性是名三昧乐正受意生身大慧云何觉法自性性意生身谓第八地观察觉了如幻等法悉无所有身心转变得如幻三昧及余三昧门无量相力自在明如妙华庄严迅疾如意犹如幻梦水月镜像非造非所造如造所造一切色种种支分具足庄严随入一切佛刹大众通达自性法故是名觉法自性性意生身大慧云何种类俱生无行作意生身所谓觉一切佛法缘自得乐相是名种类俱生无行作意生身大慧于彼三种身相观察觉了应当修学尔时世尊欲重宣此义而说偈言。

　　非我乘大乘非说亦非字非谛非解脱非无有境界然乘摩诃衍三摩提自在种种意生身自在华庄严。

　　向以八地无生为得意生之终今以种类极于佛地而兼明其始又与前文喻数互有广略名相通别之异盖上下相显也列文言修行者了知初地上上增进相即今三种具约十地始终明矣以觉法当八地则种类一种任运增胜然则十地分分齐者多是通位亦教道说释中言三昧乐正受者三昧以定性为乐异乎苦乐等受故曰正受以位则三地以上真空三昧不言余地者略尔此在菩萨故不同三乘为相风所动种种自心寂静者心无种种种种自彼若识自心种种寂静故曰安住心海以不同凡夫则六识波浪不起了一切境界唯自心现则知外性非性即初意生相也觉法自性文释显矣言如幻等法者谓了一切法如幻故无所有而身心亦幻故能转变无碍是为如幻三昧及无量相力自在明者即三昧所得法门如妙华之庄严也其身迅疾如意如幻梦等之无碍也不同四大实造故曰非造非所造而非无幻假之相故如造所造一切色等通达自性法故者即以如幻为法自性菩萨通达以建化本是名觉法自性义种类俱生言觉一切佛法者前二空幻犹是二边今觉中道故一切法皆名佛法佛法非他故云自得自得之乐乐之至者故言乐相义当八地以上得一身无量身三昧普现如镜现象故名种类俱生不由作意名无行作或以作字缀下则犹未免作意亦从譬为言尔劝文可知偈初四句约如来自证离相故皆以非言之谓如前分别虽是大乘而非我所乘我所乘者离诸名相无证无得而亦非无境界可示故曰非说亦非字等亦可以说字等句用配三轨(云云)三轨和合为一大乘即初句也非舍而弗乘之谓直如向说一乘性本亡泯讵容三种名相乎然以机缘故非乘而乘即后四句约果后化用亦一时中乘摩诃衍三种大乘故曰三摩提自在等文不次第彰一时尔如上对位约机证入复自一途言各有当也。

　　○右第一章。

　　尔时大慧菩萨摩诃萨白佛言世尊如世尊说若男子女人行五无间业不入无择地狱佛告大慧谛听谛听善思念之当为汝说大慧白佛言善哉世尊唯然受教佛告大慧云何五无间业所谓杀父母及害罗汉破坏众僧恶心出佛身血大慧云何众生母谓爱更受生贪喜俱如缘母立无明为父生入处聚落断二根本名害父母彼诸使不现如鼠毒发诸法究竟断彼名害罗汉云何破僧谓异相诸阴和合积聚究竟断彼名为破僧大慧不觉外自共相自心现量七识身以三解脱无漏恶想究竟断彼七种识佛名为恶心出佛身血若男子女人行此无间事者名五无间亦名无间等(世尊云何男子女人行五无间业不入无择地狱)。

　　五无间业逆恶之极也以报名业曰五无间亦作恶时以增上心无间故也如来一时尝纵言之曰亦有行五无间业不入无择狱者无择犹无间也大慧未达于是乎问佛答中先据事列名次约法征释名虽从逆法实惟顺所以言之者盖彰法无定名理无定说逆顺在心而不在事善恶惟实而不惟名亦是以恶假名而诠至理其五无间业皆解脱相之谓乎如来说法雅有深致大慧请问理不徒然谓爱更受生者即十二因缘中现在之爱更从受生而与未来贪喜俱皆有生义故如缘之母立立亦生义或恐生字之误也爱必先于无明故以无明为父由是贪爱生六入十二处等聚落若断贪等根本即害父母义彼诸使不现如罗汉已断正使鼠毒发诸法(鼠毒义如别出)如习气犹在诸法之言谓不染污无知凡有种种诸法故也若究竟断彼习使即害罗汉义僧者和合为名故以断阴相和合为破僧不觉外诸法自共相是自心现量是犹迷八识而唯存七识指七识妄觉为七佛义非无漏行莫之能断故以三解脱智断彼七识既皆曰究竟须从极说则不止于小乘无漏既尽识相根本亦不止于出血义而已无漏本善而云恶想者亦顺事中恶心为言五无间事事亦业也又曰无间等谓如是之业与证实法时无间智等据后则报亦名等谓其与业等而无异也(一)。

　　复次大慧有外无间今当演说汝及余菩萨摩诃萨闻是义已于未来世不堕愚痴云何五无间谓先所说无间若行此者于三解脱一一不得无间等法除此已余化神力现无间等谓声闻化神力菩萨化神力如来化神力为余作无间罪者除疑悔过为劝发故神力变化现无间等无有一向作无间事不得无间等除觉自心现量离身财妄想离我我所摄受或时遇善知识解脱余趣相续妄想尔时世尊欲重宣此义而说偈言。

　　贪爱名为母无明则为父觉境识为佛诸使为罗汉阴集名为僧无间次第断谓是五无间不入无择狱。

　　此下兼明外无间事有权实灭不灭进否之异夫外以对内即指前为内内心也以实作为外外事也若闻外无间事业报不差则不堕邪见亦不惑于向说故曰不堕愚痴先所说者谓余时所说事中无间也行于外者不得于内得于内者能除于外故曰若行此者等谓若实行是外无间业则不得三解脱中无间道等法亦犹行于内者不得外报特逆顺反覆尔除此已者起后权行也谓佛菩萨示现无间权必引实盖权行者易转实作者难除故示为易转之迹令其除疑悔过而发心也然则彼实行者如蒙引发其无间业果得灭否曰但恐疑不实除过不实悔苟能之也孰曰不然然未有实作是业而幸免其报者故曰无有一向作无间事等则又以因果不失正其邪见也一向之言则业之定者除后不定则非一向所以不定者三故曰除觉自心现量则了起灭唯心者一也离身财妄想等则内不见身外不见财等妄想离我我所摄受达造逆缘空者二也或时遇善知识则劝发开导之力使其不续余趣妄想报三也舍是三者未见其有能灭则业之定矣抑从业有轻重则逆恶定也余业不定也若纳心说无论轻重但得其理则定可使不定不得其理虽不定犹定余业准之恶之业理不可概论亦大约如是尔偈言觉境识为佛者谓能觉境者识也以识为佛断以无漏即害佛义无间次第断者谓贪爱等必由无间道故能断亦以断故而得无间断必一时而言次第者亦从事云尔(二)。

　　○右第二草。

　　尔时大慧菩萨复白佛言世尊惟愿为说佛之知觉世尊何等是佛之知觉佛告大慧觉人法无我了知二障离二种死断二烦恼是名佛之知觉声闻缘觉得此法者亦名为佛以是因缘故我说一乘尔时世尊欲重宣此义而说偈言。

　　善知二无我二障烦恼断永离二种死是名佛知觉。

　　向言一乘觉道其说犹略而未尝言所觉知者何法所断离者何妄所证得者何理故于是请说佛之知觉佛答以觉二无我是为觉了知二障是为知惟其觉人法无我故离分段变易二种死知二障本空故二烦恼断是则二障即二烦恼别则烦恼及智名二障见思无明等名二烦恼名虽通别体实不异若作三法相释即觉人法无我者是无业道以有我必有业故知二障断二烦恼是无烦恼道离二种死是无苦道既三道究竟离则三德究竟显而不言三德者但言所离则所证可知亦彰无证而证得而无得此则一乘觉道唯在于佛如前章所云而曰声闻缘觉得此法者亦名为佛此复与进纵之之言也意谓彼二乘者若得此法亦可名佛推此而言至于六道凡外使得此法亦本不异惟其小志狭劣于人法无我等有不能尽故曰以是因缘故我说一乘唯佛独得此文与大论云诸法实相三乘皆得言同而旨别也(云云)抑所以与之恐二乘之自鄙也所以夺之恐上慢之将滥也一往虽尔有得不得究竟而言无得不得。

　　○右第三章。

　　尔时大慧菩萨白佛言世尊何故世尊于大众中唱如是言我是过去一切佛及种种受生我尔时作曼陀转轮圣王六牙大象及鹦鹉鸟释提桓因善眼仙人如是等百千生经说佛告大慧以四等故如来应供等正觉于大众中唱如是言我尔时作拘留孙拘那含牟尼迦叶佛云何四等谓字等语等法等身等是名四等以四种等故如来应供等正觉于大众中唱如是言云何字等若字称我为佛彼字亦称一切诸佛彼字自性无有差别是名字等云何语等谓我六十四种梵音言语相生彼诸如来应供等正觉亦如是六十四种梵音言语相生无增无减无有差别迦陵频伽梵音声性云何身等谓我与诸佛法身及色身相好无有差别除为调伏彼彼诸趣差别众生故示现种种差别色身是名身等云何法等谓我及彼佛得三十七菩提分法略说佛法无障碍智是名四等是故如来应供等正觉于大众中唱如是言尔时世尊欲重宣此义而说偈言。

　　迦叶拘留孙拘那含是我以此四种等我为佛子说。

　　三世如来无不皆同以其理极也其理极故事无不等故曰我是一切过去佛又曰受种种异生者夫既曰佛矣则合名言身说一切皆同而又异其形生何也大慧所以持两端为问佛直告以四等之说谓字等语等法等身等等犹同也是以其事同示夫理同所以酬上我是过去诸佛之问又曰除为调伏彼彼诸趣差别众生故如前百千生经所说者所以酬上异生之问然犹有等之等非所以尽等惟其不等之等则无往而不等虽为机缘设迹或殊会其归趣亦一而已所谓以世谛故说有三世非谓菩提有去来今故余本以四等为密意以其在彼而不在此也而古师立四种意趣平等意趣此其一也由是明之不至极果则已至极则无不皆等言六十四种梵音者如密迹力士经说(云云)法身色身无有差别者谓佛佛皆有生法二身所以等也抑法报常同应身则随缘不定虽复不定三身体一故亦无别余文可知而言佛法无障碍智者谓得是四等则于一切佛法无所障碍亦不迷于如来化迹同异也(一)。

　　大慧复白佛言如世尊所说我从某夜得最正觉乃至某夜入般涅槃于其中间乃至不说一字亦不已说当说不说是佛说世尊如来应供等正觉何因说言不说是佛说佛告大慧我因二法故作如是说云何二法谓缘自得法及本住法是名二法因此二法故我如是说云何缘自得法若彼如来所得我亦得之无增无减缘自得法究竟境界离言说妄想离字二趣云何本住法谓古先圣道如金银等性法界常住若如来出世若不出世法界常住如趣彼城道譬如士夫行旷野中见向古城平坦正道即随入城受如意乐大慧于意云何彼作是道及城中种种乐耶答言不也佛告大慧我及过去一切诸佛法界常住亦复如是是故说言我从某夜得最正觉乃至某夜入般涅槃于其中间不说一字亦不已说当说尔时世尊欲重宣此义而说偈言。

　　我某夜成道至某夜涅槃于此二中间我都无所说缘自得法住故我作是说彼佛及与我悉无有差别。

　　夫如向示犹涉言迹非所以亡言泯迹之为等也故大慧复问始终不说一字之义以谓不说之说是如来说意发如来不言之妙显今究竟至等之谈如文云云佛答则曰我因二法故作如是说谓缘自得法则证极之名及本住法则性德之称证极则性德也性德则证极也理一而已矣夫惟证极则无彼无此体无增减故曰彼如来所得我亦得之以究极故其性亡离故离言说文字能说所说之二趣不唯自证之妙言所不及纵种种言之亦所不解如人食蜜虽甜可说而所以甜则不可说如鱼在水虽冷暖可知而所以冷暖唯自知可也惟彼彼各证如两镜相照直示之而已者为得之矣夫惟性德则天然本有非造作所成故曰谓古先圣道即先佛本所住法法也如金银等性譬也本自坚刚非销炼所得故法界常住若如来出世等合也所谓有佛无佛性相常然尚不得而加损况得而说示乎法界常住凡两言之一则从事一则从理此譬合所以异也又曰如趣彼城道等则又兼譬二法归乎一致所谓古城平坦正道则本住法也士夫行之而至者缘自得法也惟其本有正道故得随之而入入已安之皆非外物故曰彼作是道等耶答言不也谓其皆固有故非造作成以譬二法本有之性非言说所及所以五十年中一大藏教不说一字者非曰不说说所不到也是亦遣言非言则无言无迹三世诸佛理归一揆亦无等无不等所以为至等也偈颂可知(二)。

　　○右第四章。

　　尔时大慧菩萨复请世尊惟愿为说一切法有无有相令我及余菩萨摩诃萨离有无有相疾得阿耨多罗三藐三菩提佛告大慧谛听谛听善思念之当为汝说大慧白佛言善哉世尊唯然受教佛告大慧此世间依有二种谓依有及无堕性非性欲见不离离相大慧云何世间依有谓有世间因缘生非不有从有生非无有生大慧彼如是说者是说世间无因大慧云何世间依无谓受贪恚痴性已然后妄想计着贪恚痴性非性大慧若不取有性者性相寂静故谓诸如来声闻缘觉不取贪恚痴性为有为无。

　　有无有见者凡外偏计也离有无相者佛法正宗也苟不辨其偏何以知其正故大慧请说有无有相意则离彼偏见而达乎正道也于中先示二种依义则曰世间依有二种等凡凡夫情见未尝独立不依于有则著于无所指有无是所依境不唯依之而已而又堕性非性欲见欲谓乐欲其见必偏本不能离而作离想是谓不离离相亦犹前文不出出觉是也云何世间下征释也谓依有者计有世间因缘生是生与所生皆有仍遮其非曰非不有从有生正言所生世间是有也非无有生言能生因缘是有也故佛折之曰无因论盖世间有无必相因故如彼计有从有生则有为无所因无因之有则邪见已其计无者谓先受贪恚痴性已而后妄计其性非性非性则无也佛折之曰若不取有性等意谓先有所受后有所非是犹有取非不取也若不取者则其性相本来寂静如诸如来等不取贪恚痴性为有为无则不取有无于其间始可谓不取然则二乘本求断破而此同如来不取者所以蜜喻彼意亦令其勿取尔(一)。

　　大慧此中何等为坏者大慧白佛言世尊若彼取贪恚痴性后不复取佛告大慧善哉善哉汝如是解大慧非但贪恚痴性非性为坏者于声闻缘觉及佛亦是坏者所以者何谓内外不可得故烦恼性异不异故大慧贪恚痴若内若外不可得贪恚痴性无身故无取故非佛声闻缘觉是坏者佛声闻缘觉自性解脱故缚与缚因非性故大慧若有缚者应有缚是缚因故大慧如是说坏者是名无有相。

　　如来将复计其非说因问此有无取不取之间何等为坏灭者大慧答以如彼次说以不取为非性是即坏义佛印其说而有与夺抑纵之论所以印者与其言次说之当也所以夺者以其不取之说滥故若直以不取为坏者虽佛亦不取抑何以异焉故曰非但贪恚痴性非性为坏等所以者何下正拣异相一往不取之言同而其所以异故曰内外不可得故等谓佛能了知贪恚痴等诸烦恼性于内外法非异不异则其性本虚故无实身可得如是不取则不同彼定有坏者故覆结示曰非佛声闻缘觉是坏者以其本来自性解脱故无脱则无缚故缚与缚因非性则皆不可得若彼于贪恚痴性先受而后不取则已有所缚故曰若有缚者等谓缚是其果果必有因是应指贪等为因有缚必有坏则曰如是说坏者是名无有相是必断灭堕于空见而为坏尔斥失如后(二)。

　　大慧因是故我说宁取人见如须弥山不起无所有增上慢空见大慧无所有增上慢者是名为坏堕自共相见希望不知自心现量见外性无常刹那展转坏阴界入相续流注变灭离文字相妄相是名为坏者尔时世尊欲重宣此义而说偈言。

　　有无是二边乃至心境界净除彼境界平等心寂灭无取境界性灭非无所有有事悉如如如贤圣境界无种而有生生已而复灭因缘有非有不住我教法非外道非佛非我亦非余因缘所集起云何而得无谁集因缘有而复说言无邪见论生法妄想计有无若知无所生亦复无所灭观此悉空寂有无二俱离。

　　既正其失于是极言以贬之曰宁取人见如须弥山等是以其至大况其至小则空见之失甚于人见盖人见者其恶有止若增上慢空见则无法不弃是所谓坏灭者也言增上慢者凡执有一法以为增上成见慢者皆是所谓未得谓得未证谓证即其人也堕自共相见希望者此本著有而以斥空见者盖唯一机故惟其不能忘有则必灭有以为无故不知自心现量见外性无常以为坏灭反显若觉自心究竟不著者则空有两亡矣又曰离文字妄想者是亦著文字相故必求离相所以为失若达文字性离即是解脱则亦何离之有是文字相亦本无定性也偈言有无是二边者颂上所依有无则二边而已极其至处本唯一心所谓自心现量境界也夫二边之与一心本不相远但净除彼二见妄想则心境平等不见一法可得则寂灭矣无取境界性者颂上不取之义惟其不取彼境界性故虽灭而非无虽有而非异故曰有事悉如如所谓如贤圣境界者如是而已无种而有生等追颂上二种依义不出依世间因缘计有计无仍以正教非之故曰不住我教法凡我所谓生法者非佛非外道所作亦非神我及余异因所造乃由正因缘和合生故曰因缘所集起等然自其所起言之不得谓之无求其集之者不可得则既本无矣岂更破有言无邪故知邪计有无皆为妄想若达生无所生灭无所灭自然妙契空寂不堕有无即正酬所请也(三)。

　　○右第五章。

　　尔时大慧菩萨复白佛言世尊惟愿为我及诸菩萨说宗通相若善分别宗通相者我及诸菩萨通达是相通达是相已速成阿耨多罗三藐三菩提不随觉想及众魔外道佛告大慧谛听谛听善思念之当为汝说大慧白佛言唯然受教佛告大慧一切声闻缘觉菩萨有二种通相谓宗通及说通大慧宗通者谓缘自得胜进相远离言说文字妄想趣无漏界自觉地自相远离一切虚妄觉想降伏一切外道众魔缘自觉趣光明辉发是名宗通相云何说通相谓说九部种种教法离异不异有无等相以巧方便随顺众生如应说法令得度脱是名说通相大慧汝及余菩萨应当修学尔时世尊欲重宣此义而说偈言。

　　宗及说通相缘自与教法善见善分别不随诸觉想非有真实性如愚夫妄想云何起妄想非性为解脱观察诸有为生灭等相续增长于二见颠倒无所知一是为真谛无罪为涅槃观察世妄想如幻梦芭蕉虽有贪恚痴而实无有人从爱生诸阴有皆如幻梦。

　　欲善化道必宗说兼通方能诱物而至于道盖宗者道之本说者教之表宗所以明趣趣不明则失其所归教所以言理理或昧则瞢其所入故宗通说不通理虽精而必壅说通宗不通言虽辩而非要抑说苟不通则宗为未至宗苟不通则说为未明是二者实相济为道其为定慧之形容解行之标准矣大慧请说宗通相而不及说者举其要也宗通则说在其中矣答中兼言者必二而后备也宗通有三曰极曰次曰又其次文言缘自得胜进相远离言说文字妄想者对后趣无漏界觉而又曰胜进相即如是如来所证法如文殊普贤诸大士深入如来境界者则宗通之至极者也言趣无漏界自觉地自相等即悟住地菩萨所证法门如华严善财于诸知识得种种法门助其次也又曰缘自觉趣光明辉发者谓除上八极果法凡能发悟自己光明辉辉古今如从上诸祖传宗明道者则又其次也三者虽异率皆自得自觉而远离有深浅降伏有能否及须不须此皆宗通之相乃知此事诚未易言今人于此未少有所得自谓宗通者误矣抑欺也说通者此既依教不必分异然亦非无浅深谓说九部即十二分教除因缘譬喻论议之三犹兼小故则大唯九部亦有通别进否(云云)以是教法导利机缘仍须离异不异等谓于自行离四执已方可随宜为他四说所谓善别法相于第一义而不动者始曰可矣不然亦难哉偈初三句兹约宗说通相对说间言之不随诸觉想等谓得二通相者则不随外道之觉想及愚夫实性之妄想也云何起妄想者因上征释所起觉想谓或以非性为解脱或于有为起二见或以一是为真谛或以无罪为涅槃如后涅槃见中出其相然皆颠倒无知之见故以今宗趣观彼妄想如幻梦芭蕉则不随可知虽有贪恚痴等覆释如幻之义谓虽有三毒而无其人明无能起则无所起又能生爱等既幻则所生阴有亦然二者交明如幻益显。

　　○右第六章。

　　尔时大慧菩萨白佛言世尊惟愿为说不实妄想相不实妄想云何而生说何等法名不实妄想于何等法中不实妄想佛告大慧善哉善哉能问如来如是之义多所饶益多所安乐哀悯世间一切天人谛听谛听善思念之当为汝说大慧白佛言善哉世尊唯然受教佛告大慧种种义种种不实妄想计着妄想生大慧摄所摄计着不知自心现量及堕有无见增长外道见妄想习气计着外种种义心心数妄想计着我我所生大慧白佛言世尊若种种义种种不实妄想计着妄想生摄所摄计着不知自心现量及堕有无见增长外道见妄想习气计着外种种义心心数妄想我我所计着生世尊若如是外种种义相堕有无相离性非性离见相世尊第一义亦如是离量根分譬因相世尊何故一处妄想不实义种种性计着妄想生非计着第一义处相妄想生将无世尊说邪因论耶说一生一不生佛告大慧非妄想一生一不生所以者何谓有无妄想不生故外现性非性觉自心现量妄想不生大慧我说余愚夫自心种种妄想相故事业在前种种妄想性相计着生。

　　穷妄想者必极其致示真性者必尽其源盖尽其源则真性自明极其致则妄想何有故大慧请说不实妄想相凡致三问一问妄想云何生二问何法名妄想三问于何而妄想佛以次答释初答言种种义者凡外法有种种相义皆妄想因之而生故有种种不实妄想计着生知其生则知所以灭也次答言摄所摄计著者谓于根境计着而不知是自心现量及于心外堕有无见依是增长诸外道见皆妄想法知其法则知所以妄也后答言妄想习气等者即上所因是其处也又曰心心数妄想计着我我所生者即我我所是其处也知其处则知所以起妄之本处既不实妄即灭矣大慧曰佛言下复叠领上义以生后问意谓若于外种种义堕有无相者及而言之有堕则有离亦应离性非性有无相及离诸见相是亦知其堕则知所以离也因复例第一义既离根量等一切相亦应有离则有堕故结问云何故一处妄想等言一处妄想则不容有二生使无二生何以于二义有生有不生耶答中先遮所难次征释所以生不生者谓处本无二但觉则不生愚者谓生故曰有无妄想不生故等文对下愚夫则此为觉者以了有无妄想不生故于外现性非性有无之境觉自心现量自然妄想不生即不生处是第一义非别有第一义故不生自余愚夫不觉此理以自心种种妄想相故见事业在前即有外种种义妄想计着生是为不实义非别有不实义故生故曰我说余愚夫等亦是以不生故即不实处是第一义以生故即第一义是不实处究言二义初无定法但迷觉异有生不生。

　　云何愚夫得离我我所计着见离作所作因缘过觉自妄想心量身心转变究竟明解一切地如来自觉境界离五法自性事见妄想以是因缘故我说妄想从种种不实义计着生知如实义得解脱自心种种妄想尔时世尊欲重宣此义而说偈言。

　　诸因及与缘从此生世间妄想着四句不知我所通世间非有生亦复非无生不从有无生亦非非有无诸因及与缘云何愚妄想非有亦非无亦复非有无如是观世间心转得无我一切性不生以从缘生故一切缘所作所作非自有事不自生事有二事过故无二事过故非有性可得。

　　据向所答则愚夫一向在迷何由得离诸见过不离我我所则作所作因缘等皆过相故复示之曰觉自妄想心量等谓但觉妄想皆自心量则有无迷悟一切唯心不为外物所转而能转于外物由是身心转变自迷之悟究竟明解一切地义到如来自觉境界离五法自性上事见妄想事即名相见即妄想所治既离能治亦亡五法尚离岂我我所等计着见过而不离邪此特从本通示离过而已若别推破因缘及作所作离过相如后偈故结示曰以是因缘故等谓以妄想从不实义则妄想生以如实智契第一义则得解脱自心妄想可知矣然则实不实义亦约情智假立异名尔自偈初至非有性可得颂上离作所作因缘过于中先推因缘则曰诸因及与缘等谓凡诸世间法莫不从因缘生而妄想者于因缘法著有无等四句见不知如来所通无生之理故曰世间非有生等即离性执四句也又曰诸因及与缘等仍责前非有等四句亦是妄想即非非有等离相执四句也具如大论性相二空(云云)如是观世间心转得无我者谓转彼性相二执心而得人法二无我智一切性不生者谓性实不生从缘故有亦结前起后义次推作所作者则曰一切缘所作等谓若由缘所作则非本自有若非本有而自生者则是事自生事有二事过故事亦果也如必无二事过则须于事亦无性可得所谓世缘起法亦本无生则作所作因缘过任运离也(二)。

　　观诸有为法离攀缘所缘无心之心量我说为心量量者自性处缘性二俱离性究竟妙净我说名心量施设世谛我彼则无实事诸阴阴施设无事亦复然有四种平等相及因性生第三无我等第四修修者妄想习气转有种种心生境界于外现是世俗心量外现而非有心见彼种种建立于身财我说为心量离一切诸见及离想所想无得亦无生我说为心量非性非非性性非性悉离谓彼心解脱我说为心量如如与空际涅槃及法界种种意生身我说为心量。

　　此下至尽偈颂上觉自妄想心量显如来自觉境界于中又二初八句略颂始终心量始离攀缘所缘虽无能缘之心而存能无之心是无心之心量则自生而已故曰量者自性处若犹有处性则未亡必须缘性俱离始谓究竟妙净然有能离者在是亦心量施设世谛我下二十八句广示心量亦是颂上离五法自性凡五重初约世谛施设而有假名我约五阴施设而有实法我以自共相求之无实事可得则法皆平等因有四种平等见相谓五阴则相与非相平等相必有因则因性与果性平等因果具故有我则我与无我平等推无我者是修则修与修者平等文标三四而不言一二者略尔然皆妄想习气次第转生有种种心相因有种种外境界现内外待对即世俗心量亦五法之名相一也外现而非有者谓外境本无由心取之见种种相即五尘等是谓五识身财身之财故故曰建立于身财即妄想心量二也离一切诸见者谓纵离一切见想无得无生则性而已矣既曰无生即正智之心量三也然遣性者非性也非性亦非此二俱离谓是解脱犹有谓者心量四也遣至于此则如如矣空际涅槃法界等同出异名皆意谓所生种种义身非向所谓意生但未离名相待对是皆心量不亡即如如之心量五也五法俱离于是见矣然则孰为非心量者置之(三)。

　　○右第七章。

　　尔时大慧菩萨白佛言世尊如世尊所说菩萨摩诃萨当善语义云何为菩萨善语义云何为语云何为义佛告大慧谛听谛听善思念之当为汝说大慧白佛言善哉世尊唯然受教佛告大慧云何为语谓言字妄想和合依咽喉唇舌齿龂颊辅因彼我言说妄想习气计着生是名为语大慧云何为义谓离一切妄想相言说相是名为义大慧菩萨摩诃萨于如是义独一静处闻思修慧缘自觉了向涅槃城习气身转变已自觉境界观地地中间胜进义相是名菩萨摩诃萨善义复次大慧善语义菩萨摩诃萨观语与义非异非不异观义与语亦复如是若语异义者则不因语辨义而以语入义如灯照色。

　　向言如如空际等于理可谓极矣而犹堕心量况余言说乎因有善语义之问答中先别明语义谓言字妄想和合依咽喉唇舌等处及彼我言说妄想生者名之为语离是二者别有一法显示名之为义故曰离一切妄想相言说相要由契证方名善义不然犹语而已矣故次明修契之道则曰于如是义独一静处等言独一则无待对以静处则言想双绝于如是处随其所闻以向所谓如如实际等名义思修观察一一缘自觉了智随顺涅槃悉令契合转前言说妄想习气身归自觉境界至于观地地中间胜进义相如是趣入乃名善义然善义者固当善语徒善语者未必善义故复兼明善语与义则曰观语与义观义与语非异非不异谓若语异于义则不应因语以辨义苟以语入义如灯之照色是因而不异也然亦应云灯能照色色实非灯因语入义义实非语是亦不一也由是核之非异非不异则本无自性离诸分别孰得以语义定之乎果不可以语义定即文字性离言说尚是况第一义谛乎但如是会未名为善(一)。

　　复次大慧不生不灭自性涅槃三乘一乘心自性等如缘言说义计着随建立及诽谤见异建立异妄想如幻种种妄相现譬如种种幻凡愚众生作异妄想非圣贤也尔时世尊欲重宣此义而说偈言。

　　彼言说妄想建立于诸法以彼建立故死堕泥犁中阴中无有我阴非即是我不如彼妄想亦复非无我一切悉有性如凡愚妄想若如彼所见一切应见谛一切法无性净秽悉无有不实如彼见亦非无所有。

　　如缘言说计著者虽圣言说未免堕谤故曰不生不灭自性涅槃等此皆理性名言若谓实有则堕常见若谓定无则堕断见况其余乎言异建立异妄想者谓因名言差别建立而作异妄想计若如幻有种种现便作异相分别曾不知虽幻种种而无有实譬如来差别言教但以假名字引导于众生而凡愚不了执以为实非圣贤也反是则为诽谤妄想文略不言尔偈言彼言说妄想者然以言说建立诸法未必失也惟其以彼邪计建立诽谤则为过矣故曰死堕泥犁中夫罪莫大于毁方等谤般若今结是报不为过也阴中无有我等三偈因上斥外计复寄此以示堕相言阴中无有我又曰阴非即是我者其文总略具应该有无非即四计总不出断常而皆堕我见故正斥之曰不如复妄想谓不如彼我见而亦非无我盖我无我俱离也又曰一切悉有性等常见也若实有性应须见谛彼不见谛而言有性则妄计而已又曰一切法无性等断见也断则一切无有故非之曰不实如彼见等正言不如彼见之不实也是断与常皆非正见惟无所见法亦何常(二)。

　　○右第八章。

　　复次大慧知识相今当说若善分别知识相者汝及诸菩萨则能通达知识之相疾成阿耨多罗三藐三菩提大慧彼智有三种谓世间出世间出世间上上云何世间智谓一切外道凡夫计著有无云何出世间智谓一切声闻缘觉堕自共相希望计着云何出世间上上智谓诸佛菩萨观无所有法见不生不灭离有无品如来地人法无我缘自得生大慧彼生灭者是识不生不灭者是智复次堕相无相及堕有无种种相因是识超有无相是智复次长养相是识非长养相是智。

　　辨诸法之真妄明语义之是非莫若乎知识故如来于此不待请问而语之曰知识相今当说夫知识之名有通有别通言如世出世间皆可名智如八识等皆可名识别则识之极尽凡智之极唯圣故以智言之无法不是以识言之无法不非欲知诸法之是非审其智识而已初明智有三种约十界能知言也言智则识兼之于世智言有无者二见也出世智言自共相者即二乘人观阴界入有总别相如前分别(云云)上上智言无所有法者夫理智之极无以名言强示之曰无所有法既曰无所有矣则观何所观照了诸法是毕竟空即是见不生不灭离有无品一切异名别说皆趣此理而特出此等名相者亦为下对格张本以智为内证故皆缘自得生非别有所谓不生不灭等则自觉圣智境界也然其义犹通故别约三对以的拣之则生灭等凡属九界者是识不生灭等凡属佛界者是智虽兼通别今意在别以教言之亦是偏圆对明则前三属识唯圆名智相无相中兼言相因者据理三双各通因果特发此中以见前多从因后多从果但文略尔长养相是识者正约对人法无我言之前文所谓色等长养心者即其义也凡假外尘资养于内皆识也唯无所资待而自得于内者则智而已矣(一)。

　　复次有三种智谓知生灭知自共相知不生不灭复次无碍相是智境界种种碍相是识复次三事和合生方便相是识无事方便自性相是智复次得相是识不得相是智自得圣智境界不出不入故如水中月尔时世尊欲重宣此义而说偈言。

　　采集业为识不采集为智观察一切法通达无所有逮得自在力是则名为慧缚境界为心觉想生为智无所有及胜慧则从是生心意及与识远离思惟想得无思想法佛子非声闻寂静胜进忍如来清净智生于善胜义所行悉远离我有三种智圣开发真实于彼想思惟悉摄受诸性二乘不相应智离诸所有计著于自性从诸声闻生超度诸心量如来智清净。

　　次明三智者约一人所知有三照后偈文即如来所知之三犹其有五眼而实能知则一也故与前异以其相犹通浅深则又约三义的显极智故曰无碍相是智等谓于前三智一心融泯故无染碍之相反是为识也言三事和合生方便相者如前由根尘等三缘合生是方便识相非自性相若自性相则一念灵知不假缘生故曰无事方便自性相是智也得相是识不得相是智者相一而已而见有离着故得不得所以异也金刚般若云凡所有相皆是虚妄等即其义也所谓如来自得圣智境界则如来所开发都非碍等三相而亦不离碍等境界无以名状故曰不出不入如水中月则不即不离也此可智知难以言示偈言采集业为识者略颂上智识二义采集义如上解此以八识为识则识之极也反上不采集为智即如来藏是也观察无所有等颂上上智也而智亦名慧识亦名心等皆异名也故曰缚境界为心等四句义见前解此言觉想生为智者谓觉想转而为智心想及与识者识也远离思想法者智也得无思想法则反识为智是菩萨而非声闻言智之始也寂静胜进忍者即如来所得寂灭忍智言智之终也从善胜第一义生故所行处悉远离也我有三种智等颂上所知之三是如来所开发故虽所知生灭等亦皆真实法华所谓开佛知见大论所谓三智一心是也于彼想思惟等重出前二以显极智谓彼凡夫以妄想思惟摄受诸生灭性二乘反是故不相应离诸所有而犹计着自性则声闻智而已若如来极智清净则超度一切心量何直异二乘世智而已哉(二)。

　　○右第九章。

　　复次大慧外道有九种转变论外道转变见生所谓形处转变相转变因转变成转变见转变性转变缘分明转变所作分明转变事转变大慧是名九种转变见一切外道因是起有无生转变论云何形处转变谓形处异见譬如金变作诸器物则有种种形处显现非金性变一切性变亦复如是或有外道作如是妄想乃至事变妄想彼非如非异妄想故。

　　法有变不变异者非实有不同见之者异也如外道计九种转变论谓形相因成等不出四大五阴等法彼见其生灭异相故计有转变而正教则曰缘生曰如幻曰自心现外性非性及不变等则未尝定谓邪正得失于是见矣形谓形处异见文释显然相谓生住灭相因谓因渐成熟成谓成必有坏见谓随物迁改性谓生生不息缘谓因缘变灭作谓造作不常事谓有为之法显而易见复曰分明因见生论理之当然因是起有无者谓自有之无或自无之有皆转变相亦终归于有无而已征释言形处转变者按后偈文即四大诸根形质处也彼见其形随时异谓有转变而神我不变如金变诸器器有种种故异相显现性则不变又曰一切性变亦如是者例余相等诸法变转亦如此譬然非谓其性变也叠破彼计中先片引譬之非如金变诸器即前经所谓金庄严具是也本譬非如非异而彼计以为异又以其性不变为如故知彼言如异出于妄想故由是言之定计如异者义必不两立非如非异者其理固常融今以理融破彼定计此内外得失所以异也(一)。

　　如是一切性转变当知如乳酪酒果等熟外道转变妄想彼亦无有转变若有若无自心现外性非性大慧如是凡愚众生自妄想修习生大慧无有法若生若灭如见幻梦色生尔时世尊欲重宣此义而说偈言。

　　形处时转变四大种诸根中阴渐次生妄想非明智最胜于缘起非如彼妄想然世间缘起如楗闼婆城。

　　次例破一切性变等亦先以譬示则曰当知如乳酪等次第渐熟者此亦不然但转变妄想尔以理夺之本无有实故曰彼亦无有转变等其实有无等法皆自心现故外性非性则如幻而已安有乳酪等实转变哉故结片曰如是凡愚等谓凡见有生灭转变者皆自妄想自性又宿习所生非实法体然也又曰无有法若生若灭如见幻梦色生者正谓本由不实故见如幻梦未有实法生灭见如幻梦者例乳酪等本无转变其理亦尔推而言之亦可凡愚见如幻作生灭不见生灭为如幻若见如幻则无生灭岂有转变乎然则于生灭而不生邪见者世谛也见生灭而起计著者外道也见如幻梦者观行之通者也见法法皆自心现了外性非性者此经之正者也是则佛法异于外道明矣偈言形处时转变者略颂上形变义亦可以时字兼于余计莫非时故中阴谓转变之始最胜于缘起等谓佛于缘起则见如幻化故曰如楗闼婆城(二)。

　　○右第十章。

　　尔时大慧菩萨复白佛言世尊惟愿为说一切法相续义解脱义若善分别一切法相续不相续相我及诸菩萨善解一切相续巧方便不堕如所说义计著相续善于一切诸法相续不相续相及离言说文字妄想觉游行一切诸佛刹土无量大众力自在通总持之印种种变化光明照耀觉慧善入十无尽句无方便行犹如日月摩尼四大于一切地离自妄想相见见一切法如幻梦等入佛地身于一切众生界随其所应而为说法而引导之悉令安住一切诸法如幻梦等离有无品及生灭妄想异言说义其身转胜。

　　法无自性未始有相续不相续相分别由人故说有相续不相续者因是言说其义生焉然则相续者凡夫妄想也不相续者解脱异号也于相续而了无相续者方便善者也于本无相续而因起相续者情着深者也其有一念能断则解脱矣至哉斯言其解脱生死之本乎所以大慧请说一切法相续及解脱义解脱盖反相续者也于中先祈愿致请文有自行有化他自行中言若善分别等即因说致益谓由说故而得分别由分别故善解不堕如所说义计著者义见后文惟其善诸法相及离言说文字妄想觉故则能随方增道故曰游行一切诸佛刹土等力自在通总持之印则所获功德法门也种种变化等则起诸化用也名义如别出(云云)言无方便行者即向无开发方便行犹如日月行空而无所依着如摩尼随现而无自性如四大周遍而不相妨碍皆菩萨化道之相至于历位证入则曰离自妄想相见等按后文即地地各有自妄想相皆悉须离极至入佛地身则自行祈愿满也化他文中诱物致益亦略如向所得益相故曰于一切众生界等异言说义者即向不堕如所说义计着而后化功归已则自他法身转更增胜也(一)。

　　佛告大慧善哉善哉谛听谛听善思念之当为汝说大慧白佛言唯然受教佛告大慧无量一切诸法如所说义计著相续所谓相计著相续缘计著相续性非性计著相续生不生妄想计著相续灭不灭妄想计著相续乘非乘妄想计著相续有为无为妄想计著相续地地自相妄想计著相续自妄想无间妄想计著相续有无品外道依妄想计著相续三乘一乘无间妄想计著相续复次大慧此及余凡愚众生自妄想相续以此相续故凡愚妄想如蚕作茧以妄想丝自缠缠他有无有相续相计着复次大慧彼中亦无相续及不相续相见一切法寂静妄想不生故菩萨摩诃萨见一切法寂静复次大慧觉外性非性自心现相无所有随顺观察自心现量有无一切性无相见相续寂静故于一切法无相续不相续相。

　　答中先示诸相续相言无量者谓内则一身外则万法大而虚空小而一尘粗而言说极于无言推其着心盖无适而非相续故曰随所说义计着即所谓随语生解是也于中为三初约世间法谓相即五阴缘即所缘尘境性非性生不生等皆相反为义而相续成著者也意谓凡愚妄想纵不于性等计着而又于非性计着其著相不断如此余义例然次言出世法者乘谓三乘非乘则遣于乘者亦谓人天等道有为无为则二种解脱地地自相妄想者谓于自地各有著相所谓法爱是也三约凡圣相对言自妄想即前世间法无间即出世法有无品即外道所依断常三乘一乘除自证得若作待对是亦妄想相续非相续断此及余凡愚等结前别斥即一此字结前内教弟子也往往其着犹轻次别斥凡愚正谓外道其着尤重故曰如蚕作茧莫能自出卒归于有无相续而已然亦一往使彼宿种一念能断未必不反是也彼中亦无下次明不相续智夫将明智断必先示境无使境而不无虽智亦不断是智虽有能断之功要由境无而称于智故曰彼中亦无相续不相续相境也谓如上明诸相续相但是妄想谓为相续而本无相续之实故见一切法寂静时妄想不生者则境称于智也又曰觉外性非性等智也谓虽觉是相若不随顺观察是境亦不能断故见相续寂静时了无相续不相续相则智称于境也文虽前后理实一时一念断处诸见悉灭即解脱矣而亦言无不相续相者谓若存其一则犹相续故须双遣方为寂静论至于此未曰亡言(二)。

　　复次大慧彼中无有若缚若解余堕不如实觉知有缚有解所以者何谓于一切法有无有无众生可得故复次大慧愚夫有三相续谓贪恚痴及爱未来有喜爱俱以此相续故有趣相续彼相续者续五趣大慧相续断者无有相续不相续相复次大慧三和合缘作方便计着识相续无间生方便计着则有相续三和合缘识断见三解脱一切相续不生尔时世尊欲重宣此义而说偈言。

　　○不真实妄想是说相续相若知彼真实相续网则断于诸性无知随言说摄受譬如彼蚕虫结网而自缠愚夫妄想缚相续不观察。

　　此下再约缚解义覆疏也然以不续为脱则相续为缚本同一理彼既双遣此亦俱亡方彰一揆之意故曰云云夫本自无缚何解之有唯实智能契自余堕不如实觉知者如偏小凡外则有缚有解皆非究竟所以者何下征释双出有无之意惟其于一切法有则有众生可缚有缚则有解无则反是今从后说故无缚无解然则向言解脱何也曰为断相续故对言之既得解脱自会一如宁存缚解之异又曰愚夫有三相续者是亦成显上义前诸相续特约法言之而不知所以相续者在此不在彼故复出三相续义一约三道谓贪恚痴等即三世烦恼也以此相续故有趣相续有即业也续五趣者报也而断亦双遣故曰云云二约三和合缘义见上解谓以作方便缘则有计着识相续无间生于其间由是二者续续不断故曰方便计着则有相续有亦业也若三合缘离则相续识断即三合处见三解脱无别解脱故续则不生亦是以缘故生识识断则缘离然皆以识为主也偈言不真实妄想者颂上续不续义不出真妄而已妄故有于相续真则其断可知所以真实即诸法一如岂容续断于其间然则曰断者亦对妄云尔理而言之本自无续何断之有言于诸性无知则诸法本无自谓分别之知但由凡愚随言取着触境生迷计以相续由不观察故也反而观之续复何有不续则断也有如观之而不断者则观道未力也(三)。

　　○右第十一章。

　　大慧复白佛言如世尊所说以彼彼妄想妄想彼彼性非有彼自性但妄想自性耳世尊若但妄想自性非性自性相待者非为世尊如是说烦恼清净无性过耶一切法妄想自性非性故佛告大慧如是如是如汝所说大慧非如愚夫性自性妄想真实此妄想自性非有性自性相然。

　　一言而尽幻妄之本者其妄想自性之说乎若达妄想性而非性其本既亡末将自去譬如空华其翳既消华亦自殒况得有彼彼自性邪故曰以彼彼妄想妄想彼彼性非有彼自性但妄想自性耳此由前文有诸妄想相续之说故大慧以意领文为复设难张本彼彼之言正谓诸相续相而妄想缘之故曰以彼彼妄想妄想彼彼性而彼诸法本无自性但归之妄想尔然犹有疑者谓若但妄想自性非彼诸法有性自性与妄想相待者将非世尊所说烦恼涅槃染净等法亦有无性之过邪以一切法唯妄想自性本非性故此结难意正以一切法无自性妄想有自性为难佛答中先印其说成上非有彼自性之义以例烦恼等法亦应无性是则谓诸法无自性是也谓妄想有自性非也故如来直告之以妄想亦无自性故曰非如愚夫性自性妄想真实盖今所谓妄想正为智者点迷即悟说离谓实之妄想故不当同彼愚夫计性自性谓实之妄想则又曰此妄想自性非有性自性相然言其非有实性直皆无性尔如知其无性则妄想何有然则有两妄想邪曰妄想本一愚智之异愚人谓实其妄难除智者知虚其妄易转今为智说所以异也(一)。

　　大慧如圣智有性自性圣知圣见圣慧眼如是性自性知大慧白佛言若使如圣以圣知圣见圣慧眼非天眼非肉眼性自性如是知非如愚夫妄想世尊云何愚夫离是妄想不觉圣性事故世尊彼亦非颠倒非不颠倒所以者何谓不觉圣事性故不见离有无相故世尊圣亦不如是见如事妄想不以自相境界为境界故世尊彼亦性自性相妄想自性如是现不说因无因故谓堕性相见故异境界非如彼等如是无穷过世尊不觉性自性相故世尊亦非妄想自性因性自性相彼云何妄想非妄想如实知妄想。

　　如来恐其未悟故复以圣性自性反而喻之曰如圣智有圣性自性圣知汝当如是知例圣见则有圣慧眼夫圣性自性知者圣人实知实见也知一切法性非性故以例妄想亦当如是而知故曰如是性自性知此则如来全以自证境界示之可谓明矣大慧于是晓然领悟曰若果如圣知非凡知圣见非凡见则非如愚夫之妄想矣既深领悟因复对世尊难疑释结文凡五重述示愚夫所以离妄想者而佛皆默印一无所诘乃知其说颇当圣心初谓愚夫既不觉向圣性事何由得离妄想难也此下并伏一疑一释凡三疑释意其不觉是颠倒邪故释曰彼亦非颠倒非不颠倒所以者何下复自征释谓不觉圣性事故非不颠倒不见离有无相则如事而见故非颠倒又曰圣亦不如是见如事妄想者意其方以如事而见为非倒而圣亦不如事妄想见应反倒邪则又释曰不以自相境界为境界故谓圣虽不如事见而不随境界自相所转故非颠倒又曰彼亦性自性等意其不为境所转而非倒者是圣人未尝无性自性也使圣而有性自性则愚夫固亦有之故曰妄想自性如是现则又释曰不说因无因故谓如来固亦有性自性而不说因与无因故不堕性实彼既说因说无因则堕自性相见故如来所见异境界者谓异于凡见之境界不如彼等差别之境界也故结斥曰如是无穷过是则翻前所疑皆为过相故曰无穷唯一不觉性自性尽之矣而是相不觉妄想自性亦非因彼性自性相直自妄想而已故复宗结难曰彼云何得妄想非妄想如实知妄想邪还是结前云何愚夫是妄想之难尔(二)。

　　世尊妄想异自性相异世尊不相似因妄想自性相彼云何各各不妄想而愚夫不如实知然为众生离妄想故说如妄想相不如实有世尊何故遮众生有无有见事自性计着圣智所行境界计着堕有见说空法非性而说圣智自性事佛告大慧非我说空法非性亦不堕有见说圣智自性事然为令众生离恐怖句故众生无始以来计着性自性相圣智事自性计著相见说空法大慧我不说性自性相大慧但我住自得如实空法离惑乱相见离自心现性非性见得三解脱如实印所印于性自性得缘自觉观察住离有无事见相。

　　将申答释先结示二异谓妄想异虚实不同故自性相异觉不觉殊故此所以为不相似因妄想自性相然则虚而能觉者智者之不妄想也实而不觉者愚夫不如实知也故复征曰彼云何各各不妄想等各各云者谓于前二异各非妄想也还约愚智对难以起复释则曰然为众生离妄想故等意谓愚智虽异不可以人异异于妄想但愚者不知自谓为实故说妄想不如实有以觉愚夫令其离妄故曰云云是则说妄不实正为凡愚离谓实妄想故知虚实虽异理实相符苟达妄想不实而不以情蔽者何患乎不离此本如来为物深旨但前既夺愚夫实有故此不应复与其说理不容自释特托大慧以发之然亦承佛力而言也世尊何故下复难其偏堕谓若果妄想不实何故又遮有无偏见是事自性计着则成以实难虚也谓圣智所行境界者如前明圣智自性之境界也于是计着则堕有见又说空法非性而与所说圣智事乖则有无相反也佛答中先双拂彼难言离恐怖句故者谓众生无始怖空著有以怖空故为说圣智事自性以导之夫圣智事因非有无也而以著有故起著相见说空法以治之是则凡说空有率为众生未尝说有实法也故曰我不说性自性相即示自住之法曰但我住自得如实空法即本住毕竟妙空也不堕邪例故离惑乱相见而常居中道故离自心现性非性见又曰得三解脱等者即以其所证成显上三义而已(三)。

　　○右第十二草。

　　复次大慧一切法不生者菩萨摩诃萨不应立是宗所以者何谓宗一切性非性故及彼因生相故说一切法不生宗彼宗则坏彼宗一切法不生彼宗坏者以宗有待而生故又彼宗不生入一切法故不坏相不生故立一切法不生宗者彼说则坏大慧有无不生宗彼宗入一切性有无相不可得大慧若使彼宗不生一切性不生而立宗如是彼宗坏以有无性相不生故不应立宗五分论多过故展转因异相故乃为作故不应立宗分谓一切法不生如是一切法空如是一切法无自性不应立宗大慧然菩萨摩诃萨说一切法如幻梦现不现相故及见觉过故当说一切法如幻梦性除为愚夫离恐怖句故大慧愚夫堕有无见莫令彼恐怖远离摩诃衍。

　　一切法不生则言想都绝言之已非况妄立宗乎如彼外道立不生宗则是于一不生反生枝叶其不可者此也如来所以诫菩萨者不应立是宗凡有多违过故所以者何下征释其义谓宗一切性非性故者意言宗必有主若宗一切性性自非性其宗义安在凡言不生必因生立既有待对则不生成生自坏不生义其不应立宗一也又彼宗不生必入一切法若同诸法应有坏相若不坏相不生不应言一切法进退皆非故不应者二也又曰有无不生者前直以无为不生此纵转计入一切性有无皆不生是亦不然纵加有无性相皆不可得是亦不生义自不容立宗如前难三也言五分论多过故者正为彼立宗分展转因异相故则有多过(义如别出)及堕有作为故政同此责其不应四也又曰谓一切法不生亦曰空曰无自性等若皆立宗则乖于名实岂有空无自性而立宗邪既不定一应有多宗宗可多乎则又不应五也然菩萨下复自释疑且示说有可否之义如说一切法如幻梦岂非不生其相不常亦应有过何独责彼立不生宗邪故曰现不现相及见觉过故谓幻现则有不现则无言梦迷则见觉则无见是皆不常之过为断此疑故曰当说如幻梦性性离有无则为无失然又当审其可否则曰除为愚夫离恐怖句故方可说之盖愚夫者堕有无见若闻说如幻梦性不有不无彼则应怖有远离不受大乘之失故亦不应说推此而言凡所说法尚须鉴达物机知其损益况因说立宗而可易邪(一)。

　　尔时世尊欲重宣此义而说偈言。

　　无自性无说无事无相续彼愚夫妄想如死尸恶觉一切法不生非彼外道宗至竟无所生性缘所成就一切法不生慧者不作想彼宗因生故觉者悉除灭譬如翳目视妄见垂发相计着性亦然愚夫邪妄想施设于三有无有事自性施设事自性思惟起妄想相事设言教意乱极震掉佛子能超出远离诸妄想非水水想受斯从渴爱生愚夫如是惑圣见则不然圣人见清净三脱三昧生远离于生灭游行无所有修行无所有亦无性非性性非性平等从是生圣果云何性非性云何为平等谓彼心不知内外极漂动若能坏彼者心则平等见。

　　偈言无自性无说者颂上一切法不生言无自性则无说无说则无事无事则无相续施设是本末皆不生而彼愚夫妄想立宗有如死尸而复起恶觉人其信诸不生若此岂外道所得宗乎此不生论且欲折诸外道固不可与常途同日语也究竟而言性本不生缘所成就而缘亦不可得故觉慧者尚不作不生想况作生想是生与不生皆不生岂得对生而立宗邪譬如翳目视下以明邪正之别翳目垂发并譬非有而有夫三有本无性妄想现愚夫邪妄见有三有于无所有施设种种相事自性复由思惟而起妄想以相事而设言教言教谓假名也使意地纷然极于震掉则散动之甚者佛子能超出者谓菩萨能离是性而曰非水水想爱重举渴鹿譬以彰所离圣人见清净等则又言妄想不生而智慧生之义三脱慧也三昧定也定慧生灭相反为道故定慧生则生灭离圣人以是游焉修焉皆如虚空故无所有求有无不可得则性非性平等复乎实际此佛果所从生又曰云何性非性等复究其所以有无平等要不出迷解二心迷故不知内外一如遂至于有无漂动故有性非性见解故能坏彼见则复本心见平等矣(二)。

　　○右第十三章。

　　尔时大慧菩萨复白佛言世尊如世尊说如攀缘事智慧不得是施设量建立施设所摄受非性摄受亦非性以无摄故智则不生唯施设名耳云何世尊为不觉性自相共相异不异故智不得耶为自相共相种种性自性相隐蔽故智不得耶为山岩石壁地水火风障故智不得耶为极远极近故智不得耶为老小盲冥诸根不具故智不得耶世尊若不觉自共相异不异智不得者不应说智应说无智以有事不得故若复种种自共相性自性相隐蔽故智不得者彼亦无智非是智世尊有尔𦦨故智生非无性会尔𦦨故名为智若山岩石壁地水火风极远极近老小盲冥诸根不具智不得者此亦非智应是无智以有事不可得故。

　　有知而知知彼所知者凡夫妄识之知也无知而知知而无知者般若之真知也夫无知而知则无不知知而无知其相亡也大慧因前有云不得相是智故以义度其言即是智不得所缘境相故曰如世尊说等谓攀缘事则所缘之境智即能知之智不得犹不见也果所不见而云智者但是施设量中假名建立本无其实也故曰所摄受非性等谓摄所摄则根境是已言非性则皆不可得岂有智于其间故智则不生是如施设假名耳凡致数端为问意在破妄知显真知故一一挟妄为疑初云为不觉性自共相异不异故智不得者谓于所摄受性都不觉知有自共相异不异故云智不得邪若尔则是应无智以于所缘事境不得彼相故结问云云又曰为自共相相隐蔽故者即彼种种自其相性更相隐蔽如上相夺义故智不得邪信如所疑正当了法无性此不名智更指何乎故知此中已露消息而且结问者亦假设云尔又曰有尔炎故智生者正谓有尔炎所知之事故有智生非全无彼性会于尔炎之知而名为智是必合能所故有知则犹以障为智非般若独照之智据下正释乃成反显其意假设之义彰矣极近而不见者目睫是也小而不见婴儿是也余文可知(一)。

　　佛告大慧不如是无智应是智非非智我不如是隐覆说攀缘事智慧不得是施设量建立觉自心现量有无有外性非性知而事不得不得故智于尔𦦨不生顺三解脱智亦不得非妄想者无始性非性虚伪习智作如是知是知彼不知故于外事处所相性无性妄想不断自心现量建立说我我所相摄受计着不觉自心现量于智尔𦦨而起妄想妄想故外性非性观察不得依于断见尔时世尊欲重宣此义而说偈言。

　　有诸攀缘事智慧不观察此无智非智是妄想者说于不异相性智慧不观察障痴及远近是名为邪智老小诸根冥而智慧不生而实有尔𦦨是亦说邪智。

　　答中先拂彼难曰不如是直据问端只知有智之智曾不知无智之智是智之至者故曰无智应是智即非智之智而智体复不可得则又曰非非智此犹通说若约台宗依准大论以明智者谓无智者空也应是智者假也非非智者非前二智直彰中道第一义智如是三智一心中得得而无得则不得空不得假不得中道三智融泯是为智慧不得又曰不得相是智皆其理也言我不如是隐覆说者重拂彼难辞夫如来之说直说也显露说者也岂有本无其实徒为隐覆施设建立邪然亦固尝隐覆说矣如后文云云但宜隐则隐宜显则显今非隐覆故也觉自心现量有无有下正显真智也谓达境有无唯自心量也外性非性者知法本虚也如是而知知而无知为事不得非曰不得了性本虚心外无法故不可得也夫不得也者智于尔炎既不生而尔炎于智亦不生是两皆无生则其体本空顺三解脱而智亦不自得然则真知若此其可以知不知得不得而云乎言非妄想者拣妄知也谓非同妄想以无始有无妄习之智而唯事物之知是虽能知彼而不自知则丧智于物故于外境有无妄想不断则常见也自心现量建立说者谓以向所谓觉自心现量建立言之则有无有等皆自心量而妄想者以我我所相摄受计着不觉是自心现量故于前外境妄想不断计为常见于后智体见有能所转为尔炎而起分别妄想于外性非性有所知则有所不知即不知处计为断见故曰于智尔炎等殊不知观察不得处正是智宜善思之偈言智慧不观察者正颂上智慧不得之义非不觉察妄其所以知也而谓此无智非智者妄想说尔又曰而实有尔炎者正谓诸根冥等言彼虽不见而实有所智者是亦邪智非正智也(二)。

　　○右第十四章。

　　楞伽阿䟦多罗宝经通义卷第四
卍新纂续藏经第 17 册 No. 0323 楞伽经通义


　　楞伽阿䟦多罗宝经通义卷第五

　　一切佛语心品第一之三(余)

　　复次大慧愚痴凡夫无始虚伪恶邪妄想之所回转回转时自宗通及说通不善了知着自心现外性相故着方便说于自宗四句清净通相不善分别大慧白佛言诚如尊教惟愿世尊为我分别说通及宗通我及余菩萨摩诃萨善于二通来世凡夫声闻缘觉不得其短佛告大慧善哉善哉谛听谛听善思念之当为汝说大慧白佛言唯然受教佛告大慧三世如来有二种法通谓说通及自宗通说通者谓随众生心之所应为说种种众具契经是名说通自宗通者谓修行者离自心现种种妄想谓不堕一异俱不俱品起度一切心意意识自觉圣境界离因成见相一切外道声闻缘觉堕二边者所不能知我说是名自宗通法大慧是名自宗通及说通相汝及余菩萨摩诃萨应当修学尔时世尊欲重宣此义而说偈言。

　　我谓二种通宗通及言说说者授童蒙宗为修行者。

　　宗说通相前文言之详矣而再言者但前通三乘此唯在佛机应不同故前说后宗次则反上又前为众请此佛自述故有妄想回转等言以启其说则知此法在凡未尝无之但为迷转故全体不知夫回转者谓迷自己故回内向外唯着自心现外性相等境界亦着方便言说故于自心宗本离四句所通相而不能了大慧所以因而致请言不得其短若谓宗通说不通其短在化导说通宗不通其短在自行俱通则不得其短也答中言二种法通者谓宗通不过自证法说通则说一心所显法而以被物者故佛佛所以道同此经所谓法等言众具契经即前九部摄一切法故曰众具而䘚归于契理契机是谓契经自证之法本不可说故寄修者以示其相则曰离自心现种种妄想等谓不堕四句则妄想不行妄想不行则超度一切心识到自觉圣境界然则何以示之亦唯曰离因成见相而已凡有为之法可说众因缘成得有见相今自觉境界则是无为出因缘外非相之相岂有见乎故云离是宜非凡外小圣堕二边者所知故曰云云偈言童蒙犹初机也其说通所被未必一向初机为对宗通言尔宗通虽为修行若不假说其何以示是宗亦须说皆一往尔所谓信行乐多闻法行宗深观者是矣。

　　○右第十五章。

　　尔时大慧菩萨白佛言世尊如世尊一时说言世间诸论种种辩说慎勿习近若习近者摄受贪欲不摄受法世尊何故作如是说佛告大慧世间言论种种句味因缘譬喻采集庄严诱引诳惑愚痴凡夫不入真实自通不觉一切法妄想颠倒堕于二边凡愚痴惑而自破坏诸趣相续不得解脱不能觉知自心现量不离外性自性妄想计着是故世间言论种种辩说不脱生老病死忧悲苦恼诳惑迷乱大慧释提桓因广解众论自造声论彼世论者有一弟子持龙形像诣释天宫建立论宗要坏帝释千辐之轮随我不如断一一头以谢所屈作是要已即以释法摧伏帝释释堕负处即坏其车还来人间如是大慧世间言论因譬庄严乃至畜生亦能以种种句味惑彼诸天及阿修罗着生灭见而况于人是故大慧世间言论应当远离以能招致苦生因故慎勿习近大慧世论者唯说身觉境界而已大慧彼世论者乃有百千但于后时后五十年当破坏结集恶觉因见盛故恶弟子受如是大慧世论破坏结集种种句味因譬庄严说外道事着自因缘无有自通大慧彼诸外道无自通论于余世论广说无量百千事相无有自通亦不自知愚痴世论。

　　夫道有正道有邪道而论有世论有非世论虽不两立如水火然而亦未尝不并行于世若薰莸之同器也故如来诫其慎勿智近大慧因是而问焉答中先斥世论非则曰世间言论不入真实自通谓彼无理可诠故不可与入真实自通之地又言堕于二边者凡彼宗归于此而已凡愚痴惑下次明受习之非谓因受习其说以自破坏故有诸趣下诸过失相而后结斥其非云云释提桓因等引事证失也持龙形象者盖非龙则不能升天故以龙身往求议论建立论宗者凡彼议论必先立宗作是要已要当平呼谓约也即以释法者还即彼论为难堕负犹言不胜大慧世论下重出彼论建立唯说身觉境界谓阴身觉想境界也虽彼世论乃有百千极其宗旨不离情识岂知有他道哉后五十年破坏结集者按金刚功德施论谓人寿百龄开为二分初分五十教力增强后五十岁教力渐征言正法欲灭时也或十当为百字之误也破坏如来结集正教所以为魔外也恶觉因见盛故者谓颠倒恶觉苦因邪见识盛世间故诸恶党类受习其说自取沦坠也如是大慧下总结过类斥言着自因缘即向说身觉是已而不能以现自通故曰无有自通大率如是而已(一)。

　　尔时大慧白佛言世尊若外道世论种种句味因譬庄严无有自通自事计著者世尊亦说世论为种种异方诸来会众天人阿修罗广说无量种种句味亦非自通耶亦入一切外道智慧言说数耶佛告大慧我不说世论亦无来去唯说不来不去大慧来者趣聚会生去者散坏不来不去者是不生不灭我所说义不堕世论妄想数中所以者何谓不计着外性非性自心现处二边妄想所不能转相境非性觉自心现则自心现妄想不生妄想不生者空无相无作入三脱门名为解脱大慧我念一时于一处住有世论婆罗门来诣我所不请空闲便问我言瞿昙一切所作耶我时报言婆罗门一切所作是初世论彼复问言一切非所作耶我复报言一切非所作是第二世论彼复问言一切常耶一切无常耶一切生耶一切不生耶我时报言是六世论大慧彼复问我言一切一耶一切异耶一切俱耶一切不俱耶一切因种种受生现耶我时报言是十一世论大慧彼复问言一切无记耶一切记耶有我耶无我耶有此世耶无此世耶有他世耶无他世邪有解脱耶无解脱耶一切刹那耶一切不刹那耶虚空耶非数灭耶涅槃耶瞿昙作耶非作耶有中阴耶无中阴耶大慧我时报言婆罗门如是说者悉是世论非我所说是汝世论我唯说无始虚伪妄想习气种种诸恶三有之因不能觉知自心现量而生妄想攀缘外性如外道法我诸根义三合知生我不如是婆罗门我不说因不说无因唯说妄想摄所摄性施设缘起非汝及余堕受我相续者所能觉知大慧涅槃虚空灭非有三种但数有三耳。

　　次显正教于中初大慧反问如来亦同世说凡二难如为异方诸天人众广说诸法则随他意语岂亦非自通义又何以异于外道智慧言说数邪如文云云答中先拂初难云我不说世论盖世论者说来去佛唯说不来不去故曰来者趣聚会生等谓来者趣聚义则缘会而生去者散坏义则缘散而灭佛说异是故不来不去即不生不灭乃我所通酬次难云不堕世论妄想数者即二边是妄想数故征释云谓不计着外性非性自心现处则不着二边以不着故二边妄想所不能转相境非性非性即空何转之有觉自心现故则自心现妄想不生者既了自心复何所生是则心不自生心心不自转心心不自着心岂复自心堕于自心邪故妄想不生者则顺于空相入三解脱门是岂与外道同哉次正引论广辨邪正则曰我念一时等不请空闲者空闲犹间隙也当是请问之仪如礼有请问之语是也而彼不请卒然有问所以责之也彼问虽多概以一世论报之所以拒之也如是说者悉是世论则率由情见所以抑之也又曰非我所说是汝世论所以外之也我唯说下即佛自示正教不出三道因果谓无始虚伪等烦恼也种种诸恶之因业也三有苦也及迷心起妄攀缘外性等斯皆内教正因缘之说非外道所知又曰如外道法者重举彼计以格其说言我诸根义三合知生者按唐译则我及根境合故有于知生知即识也或说以为因或说无因等佛皆异其说曰我不说因不说无因唯说妄想摄所摄性等夫言施设缘起则未尝无因言妄想则未尝有因但不如彼说有即常说无即断故曰非汝及余堕受我见相续者所能觉知则邪正于是别矣受我见者或本无见字谓由受有我由我故受展转相续皆外道见言涅槃虚空灭等文似孤然因上外道亦问此故何为亦世论邪故释云尔无为之法本实非三彼以数问亦世论也(二)。

　　复次大慧尔时世论婆罗门复问我言痴受业因故有三有耶为无因耶我时报言此二者亦是世论耳彼复问言一切性皆入自共相耶我复报言此亦世论婆罗门乃至意流妄计外尘皆是世论复次大慧尔时世论婆罗门复问我言颇有非世论者不我是一切外道之宗说种种句味因缘譬喻庄严我复报言婆罗门有非汝有者非为非宗非说非不说种种句味非不因譬庄严婆罗门言何等为非世论非非宗非非说我时报言婆罗门有非世论汝诸外道所不能知以于外性不实妄想虚伪计着故谓妄想不生觉了有无自心现量妄想不生不受外尘妄想永息是名非世论此是我法非汝有也婆罗门略说彼识若来若去若死若生若乐若苦若溺若见若触若着种种相若和合相续若爱若因计着婆罗门如是比者是汝等世论非是我有大慧世论婆罗门作如是问我如是答彼即点然不辞而退思自通处作是念言沙门释子出于通外说无生无相无因觉自妄想现相妄想不生。

　　彼复挟佛二三义为问使佛以实告则堕彼问矣故亦以世论杜其辞乃至曰意流妄计外尘皆是世论此则齐彼所知凡意识流动随尘计着无问邪正皆为世论使彼不得问所以杜之也彼论既穷于是始有非世论之请如来言有而非汝有直为异之之论所以启之也一一皆言非等所以对外言也是终未与说实及其再请而曰非非宗者谓何等为非非宗非非说者意指今宗说言也乃复抑之非汝所知以其于外法妄想计着不唯不能信入亦复随语生解起请见过所以难之也不得已而后为说亦不过谓妄想不生等凡以二义故谓觉了有无无非自心现量则妄想不生不受外尘故则妄想永息永息犹不生也是即非世论始知三世诸佛初无一法与人但令妄想不生则天真妙性不远而复皆自己有且曰此是我法非汝有者亦所以夺之也因说彼所有者则曰略说彼识若来若去等谓有如是种种异相溺谓陷溺不能自出之谓余皆可知然则识相无性而计有去来等故知其妄也然以各不相有则彼此一尔而有真妄虚实所以异也彼论既屈负惭而退亦不暇辞耳且言思自通处又曰出于通外者此皆外道退而有言以佛所说求诸己而不得始知佛说出于自通之外而曰说无生无相等观其所领亦足见其晓悟矣(三)。

　　大慧此即是汝向所问我何故说习近世论种种辩说摄受贪欲不摄受法大慧白佛言世尊摄受贪欲及法有何句义佛告大慧善哉善哉汝乃能为未来众生思惟咨问如是句义谛听谛听善思念之当为汝说大慧白佛言唯然受教佛告大慧所谓贪者若取若舍若触若味系着外尘堕二边见复生苦阴生老病死忧悲苦恼如是诸愚皆从爱起斯由习近世论及世论者我及诸佛说名为贪是名摄受贪欲不摄受法大慧云何摄受法谓善觉知自心现量见人无我及法无我相妄想不生善知上上地离心意意识一切诸佛智慧灌顶具足摄受十无尽句于一切法无开发自在是名为法所谓不堕一切见一切虚伪一切妄想一切性一切二边大慧多有外道痴人堕于二边若常若断非黠慧者受无因论则起常见外因坏因缘非性则起断见大慧我不见生住灭故说名为法大慧是名贪欲及法汝及余菩萨摩诃萨应当修学尔时世尊欲重宣此义而说偈言。

　　一切世间论外道虚妄说妄见作所作彼则无自宗唯我一自宗离于作所作为诸弟子说远离诸世论心量不可见不观察二心摄所摄非性断常二俱离乃至心流转是则为世论妄想不转者是人见自心来者谓事生去者事不现明了知去来妄想不复生有常及无常所作无所作此世他世等斯皆世论通。

　　三结指所答云云大慧因问摄受贪欲等义答中以取舍等为贪贪即惑也以贪故系着外尘等业也复生苦阴等报也皆以爱为本爱复由习近世论及世论者者则人也皆能摄令生贪故云摄受贪欲不摄受法左右异言尔而请中有及法之言故复告其所以摄受法者即善觉知自心现量等此以知诸法门为法又曰不堕一切见等则以离妄为法并义如前释然则觉法由于离妄离妄必由觉法文虽并出旨实互显多有外道痴人者因斥凡堕边见者皆愚人法非黠慧者意令闻而自化受无因论则起常见者谓四大性常不假因成故成常见或见外因坏灭计因缘非性则成断见又曰我不见生住灭故则生而无生灭而无灭反上断常是亦名法偈初四句通颂世论计作所作而不知唯自心量故无有自宗佛法异彼则曰唯我一自宗谓唯以自心为宗则一切皆法自心量故离作所作等诸世论计心量不可见者惟其自心性离故不可以有无见不可以能所摄则不观察有无二心了摄所摄非性出于断常故得以流转者皆为世论唯不随妄想转者名见自心若见自心心实非见以此为宗宗亦非宗所谓唯一真如智独存者斯得之矣故曰来者谓事生等谓事之来去自彼来去而此心不动如镜之现象象有生灭而明未尝动惟其出于来去者然后乃知来来者不来去去者不去虽或来去而不为来去所转则妄想不复生矣凡自心外有常无常等诸差别见者皆世论通非佛法也(四)。

　　○右第十六章。

　　尔时大慧菩萨复白佛言世尊所言涅槃者说何等法名为涅槃而诸外道各起妄想佛告大慧谛听谛听善思念之当为汝说如诸外道妄想涅槃非彼妄想随顺涅槃大慧白佛言唯然受教佛告大慧或有外道阴界入灭境界离欲见法无常心心法品不生不念去来现在境界诸受阴尽如灯火灭如种子坏妄想不生斯等于此作涅槃想大慧非以见坏名为涅槃。

　　有以色心转变至于无变名为涅槃辨二乘之所得又以妄想识灭为涅槃斥外道之所计则既明矣大慧复有所请者惟恐理未尽明见未尽破一为所惑堕于邪见则究竟解脱之道无上涅槃之城反致侵毁法身慧命不得而立此圣人之所忧而不可不辨者文曰或有外道阴界入灭等作涅槃想者按提婆论释凡二十种计此当第一小乘外道论论曰诸受阴尽如灯灭种坏风止名涅槃今文则又曰境界离欲等谓于六尘无染故曰离欲见诸法无常故不起心心数法以不念过现等境故诸受阴尽如灯灭种坏受灭则想灭故曰妄想不生且约灭想云尔其实见想不除故斥曰非以见坏为涅槃是犹在见中亦可以此总破诸见所以为非一也(一)。

　　大慧或以从方至方名为解脱境界想灭犹如风止或复以觉所觉见坏名为解脱或见常无常作解脱想或见种种相想招致苦生因思惟是已不善觉知自心现量怖畏于相而见无相深生爱乐作涅槃想或有觉知内外诸法自相共相去来现在有性不坏作涅槃相或谓我人众生寿命一切法坏作涅槃想或以外道恶烧智慧见自性及士夫彼二有间士夫所出名为自性如冥初比求那转变求那是作者作涅槃想或谓福非福尽或谓诸烦恼尽或谓智慧或见自在是真实作生死者作涅槃想或谓展转相生生死更无余因如是即是计着因而彼愚痴不能觉知以不知故作涅槃想或有外道言得真谛道作涅槃想或见功德功德所起和合一异俱不俱作涅槃想或见自性所起孔雀文彩种种杂宝及利刺等性见已作涅槃想大慧或有觉二十五真实或王守护国受六德论作涅槃想或见时是作者时节世间如是觉者作涅槃想或谓性或谓非性或谓知性非性或见有觉与涅槃差别作涅槃想。

　　此下凡二十一计或云涅槃或云解脱并同出异名或义有同异(云云)言从方至方者论云第二外道说最初有方从方生世间及人从人生天地次第灭没还入彼处说方是常名为涅槃因今谓方犹方所亦彼此也而趣方者不失自性云尔又曰境界想灭犹如风止则无迹而已据论合在上种灭文下文差互耳旧或以此句当风仙外道计风能生杀万物说风为常是涅槃者意全不类岂必然乎凡后有名相与论绝不类者例是不必对会也或复以觉所觉见坏为解脱者凡外道曰觉多谓觉想彼复不存能所之异故曰见坏而犹有坏者未离想故或见常无常者按论谓是外道说其师云伊赊那形相不可见遍一切处而能生一切物即赊那是常名为涅槃所生之物即名无常或见种种相想招致苦生因等是以相想而为苦因不知相即自心现量舍相而着无相见者或见内外等法有自共相三世之异别计性不坏作涅槃者或谓于我人众生等一切假实法坏而作想者此虽计坏而非无我人众生寿者见既不破亦邪计尔或以外道恶烧智慧者先出彼非相义通文别则是以恶见火烧灭正智也见自性及士夫彼二有间者间当去呼犹间异也谓自性即士夫所从出言其有能所之间故曰士夫所出名为自性如冥初生觉之比一往引同非即彼计彼计如后又曰求那转变等谓求那有自性有所依所依诸缘则有转变而求那自性即是作者计此不变作涅槃想惑谓福非福尽者皆指尽处作涅槃见或谓诸烦恼尽等者按论本一计谓是外道说烦恼尽依智名涅槃或见自在等论云自在天能造作众生及一切物又言我造一切物于一切法中胜是我能作生名常是涅槃因即此计也或谓展转相生故有生死无别有因者曾不知如是计着是即生死之因而彼愚不觉以不知故计无因作涅槃想或言得真谛道者僧佉论师说二十五谛自性因生诸众生自性是常名涅槃因论又云于中随何等性修行如实证知自性生还入自性能离一切生死等按论是僧佉释亦未可凭据后经文自有觉二十五谛真实之言真实岂非谛义安得于此互出之邪况论却无后段经文验是二十五谛即其计也而言得真谛道者此亦外道常语尔如冥谛等亦名谛故又曰瞿昙虽神不如我道真但以佛教望之非真谛尔或见功德者论亦曰作所作和合等凡外道所谓功德多指苦行仍于所起和合处作四句见计着或见自性所起如孔雀文采者论谓无因论师作如是说等谓皆出于自然不由造作计自然性为是者此下间大慧字未详或恐是外道之宗故更端言之不然则多尔二十五真实者真实即谛义如前冥初生觉次第转生二十五谛即其相也(名义别出)或王守护国土受六德论者(六德义如别出)此或以能安世谛为涅槃或见时是作者时谓时节以世间作必依时时有变迁而作者不异如是而觉者论亦曰时论师说时是常能生一切物等是也或谓性等性即是有谓如地水火风等物各有其性能生万物或物即是性非性则无物谓反上性等如虚空如万物之因性非性则兼有无言之谓是外道说本无物而有水生从水生一切物等即其计也或见有觉与涅槃差别而作想者若见有异何从作想是应以前诸计多计觉等为涅槃此复见其异相故翻前计于所异处作涅槃想大略如此余有同异须者检之虽是外计亦须文理粗通可也(二)。

　　有如是比种种妄想外道所说不成所成智者所弃大慧如是一切悉堕二边作涅槃想如是等外道涅槃妄想彼中都无若生若灭大慧彼一一外道涅槃彼等自论智慧观察都无所立如彼妄想心意来去漂驰流动一切无有得涅槃者大慧如我所说涅槃者谓善觉知自心现量不着外性离于四句见如实处不堕自心现妄想二边摄所摄不可得一切度量不见所成愚于真实不应摄受弃舍彼已得自觉圣法知二无我离二烦恼净除二障永离二死上上地如来地如影幻等诸深三昧离心意意识说名涅槃大慧汝及余菩萨摩诃萨应当修学当疾远离一切外道诸涅槃见。

　　结斥文凡五非言不成所成者惟其皆妄想故虽计涅槃而不成所成之涅槃前文所谓非彼妄想随顺涅槃故为智者所弃一也又曰如是一切悉堕二边者二也又彼虽妄计生灭而实彼法何曾生灭三也然彼皆邪论正智观之本无成立四也抑又以彼心想流动乖涅槃性是故无有得涅槃者五也并如文云云以是辨之足显其妄如我所得下对邪显正其文亦五谓善觉知自心现量不着外性一也离于四句见如实处二也不堕自心现妄想二边则摄所摄不可得三也一切度量不见所成显今涅槃出众邪外四也愚于真实不应摄受者谓凡迷实理随有所见不应摄受而亦不自摄受则一切无著五也亦可反上五义对之可见(云云)由是言之凡彼蔽涅槃者皆当弃去故曰弃舍彼已彼得自觉圣法则无上妙心理当自显所谓常乐我净以至恒沙性净功德亦是对妄强名究竟言之本无一法若有所得即非涅槃又由自他俱离方证无得之得知二无我等即所证觉法也义见上解得如幻影等诸深三昧离心意意识皆所以显涅槃者若夫克论所渭涅槃则非证非非证非得非非得非离非非离妙绝百非咸亡四性如是安住是为究竟秘密理藏也(三)。

　　尔时世尊欲重宣此义而说偈言。

　　外道涅槃见各各起妄想斯从心想生无解脱方便愚于缚缚者远离善方便外道解脱想解脱终不生众智各异趣外道所见通彼悉无解脱愚痴妄想故一切痴外道妄见作所作有无有品论彼悉无解脱凡愚乐妄想不闻真实慧言语三苦本真实灭苦因譬如镜中像虽现而非有于妄想心镜愚夫见有二不识心及缘则起二妄想了心及境界妄想则不生心者即种种远离相所相事现而无现如彼愚妄想三有唯妄想外义悉无有妄想种种现凡愚不能了经经说妄想终不出于名若离于言说亦无有所说。

　　偈颂为二初凡四偈并言外计无有解脱而其义有四一者不出想心二者不善方便三者一依痴想四者妄见有无由是言之所谓解脱本无有法但离痴想等斯为解脱尔次言凡愚唯着妄想与上互显其意初四句法不出妄想真实谓妄想出于言语故为三苦本真实反于妄想故为灭苦因然则言语真实复何与焉但由凡迷自生向背故今示之意令众生反迷归悟也譬如镜中象下别举譬显即镜以喻心象以喻境现而非有其妄可知了境即心镜象不二而言愚夫见有二者谓心境之二也不识心及缘者缘亦境也以不识故谓心与境异是心与境皆起妄则二妄想也了则不二故妄想不生心即种种故无别所相事现而无现等合上镜象四句也三有唯妄想者一妄想外更无有法经经说妄想终不出于名一假名外亦无有说无说则无法然则妄想一出于心解脱亦从心得解不自解由缚而有解缚不自缚因心而成缚若达心性本空则缚与缚者当处解脱惟其不了但增妄想究而言之唯一心法翻覆而已矣斯皆如来示人令从省要处悟入也(四)。

　　○右第十七章。

　　楞伽阿䟦多罗宝经卷第三竟

　　楞伽阿䟦多罗宝经卷第四

　　一切佛语心品第一之四

　　尔时大慧菩萨白佛言世尊惟愿为说三藐三佛陀我及余菩萨摩诃萨善于如来自性自觉觉他佛告大慧恣所欲问我当为汝随所问说大慧白佛言世尊如来应供等正觉为作耶为不作耶为事耶为因耶为相耶为所相耶为说耶为所说耶为觉耶为所觉耶如是等辞句为异为不异佛告大慧如来应供等正觉于如是等辞句非事非因所以者何俱有过故大慧若如来是事者或作或无常无常故一切事应是如来我及诸佛皆所不欲若非所作者无所得故方便则空同于兔角槃大之子以无所有故大慧若无事无因者则非有非无若非有非无则出于四句四句者是世间言说若出四句者则不堕四句不堕四句故智者所取一切如来句义亦如是慧者当知。

　　佛固不易闻见而知佛益难大慧于是清说三藐三佛陀此言正遍知又曰善于如来自性自觉觉他自性谓法身也知觉理一故得互显文因明涅槃而来亦为后世欲善知佛者请凡约六义谓作不作等作谓修治造作义该因果故继之事因事即果也不作则非事非因故略不言亦与下答文互出相谓身相言说觉知也并以理性为所相等如是辞句为异为不异者谓如来自性于作不作等辞句为异不邪答中先酬所问直言非事非因即非因非果也准后征释应云非作非不作亦可言非则不作义因果则作义故得兼之言俱有过者不直遮事因而已正言如来若唯事因则堕作过若非事因堕无所有过方尽文旨先以非事核事则曰若如来是事等谓若如来定须因果等事则同作法作则无常同一切事故曰一切事应是如来佛亦不欲是佛不许同彼事也理而言之方复求同一切法不可得况不欲乎亦且一往核非云尔举果知因故略不言因次以事核非事则曰若非所作等即核上非事非因句异其言尔故以方便对言之谓非所作则无所得无所得则福智方便皆为徒施故方便则空同于兔角槃大之子谓石女儿也由是言之自性法身克体则不当因果修显则非无事因是谓非有事因非无事因则非有非无文偏言者亦略如向说言四句是世间言说者谓有无等四句若出四句则不堕有无等戏论是智者所取即是如来法身句义也(一)。

　　如我所说一切法无我当知此义无我性是无我一切法有自性无他性如牛马大慧譬如非牛马性非马牛性其实非有非无彼非无自性如是大慧一切诸法非无自相有自相但非无我愚夫之所能知以妄想故如是一切法空无生无自性当如是知如来如是与阴非异非不异若不异阴者应是无常若异者方便则空若二者应有异如牛角相似故不异长短差别故有异一切法亦如是大慧如牛右角异左角左角异右角如是长短种种色各各异大慧如来于阴界入非异非不异如是如来解脱非异非不异如是如来以解脱名说若如来异解脱者应色相成色相成故应无常若不异者修行者得相应无分别而修行者见分别是故非异非不异如是智及尔𦦨非异非不异。

　　前约法身自性相非异非不异则通而且总故次具明三德仍对阴等言之方极其致初法身文先举一切法无我句以立法身义本因自释云无我性是无我谓无我之我即真我也故自真我言之则曰自性以无妄我言之则曰无我性故曰一切法有自性无他性知一切法是法身自性则无妄矣然复应知自性有二谓独一绝待之自性此生佛所同有自他形对之自性则生佛所异今当初义故非对他而曰无他性者此方对自之他言他则其自可知故知两句各有所属如牛马者譬显也盖牛性柔马性刚而不相有故曰譬如非牛马性非马牛性正言非牛则马性非马则牛性而一有一无故曰其实非有非无彼虽互无而一知之性不异则又曰彼非无自性类法可知因复例相亦曰一切法非无自相有自相谓非无诸法之自相亦有法身之自相如是二相不相倾夺未始隐覆但非凡小愚夫所知此言无我者谓无真我之愚夫也如是一切法空等例上无我示诸异名皆如来自性亦当如是知之次对五阴正明非异非不异夫阴即苦道与夫法身的相翻对若知不即不离不合不散则阴体本融即是法身不得转除也于中先立次核三结言方便则空者谓法身本无相方便则有相若异阴者则无方便应应之相是则非异非不异又曰若二者应有异覆示上二义不应复异异则不成非异非不异也故就牛角开二喻示之初异牛角似喻喻一切法异而法身性同故曰一切法亦如是次一牛异角喻喻法身本一而诸法宛然如是长短种种色异者亦犹左右角之不同也结文可知解脱中亦先立如来以解脱名说者即解脱是如来异名亦佛之大用故对色相明之若如来异解脱者应色相是如来非解脱也若色相所成则应无常若不异者如修行者得解脱相应无人法之异若亦见有分别异者则不可云一而特以修行对核者以因显果亦一往尔般若与尔𦦨约智障相翻言之文但标例而已准义应云若异则离障无智如离水无水若不异则障岂即智而理须融冰亦非异非不异可以意得(二)。

　　大慧智及尔炎非异非不异者非常非无常非作非所作非有为非无为非觉非所觉非相非所相非阴非异阴非说非所说非一非异非俱非不俱非一非异非俱非不俱故悉离一切量离一切量则无言说无言说则无生无生则无灭无灭则寂灭寂灭则自性涅槃自性涅槃则无事无因无事无因则无攀缘无攀缘则出过一切虚伪出过一切虚伪则是如来如来则是三藐三佛陀大慧是名三藐三佛陀佛陀大慧三藐三佛陀佛陀者离一切根量尔时世尊欲重宣此义而说偈言。

　　悉离诸根量无事亦无因已离觉所觉亦离相所相阴缘等正觉一异莫能见若无有见者云何而分别非作非不作非事亦非因非阴非在阴亦非有余杂亦非有诸性如彼妄想见当知亦非无此法法亦尔以有故有无以无故有有若无不应受若有不应想或于我非我言说量留连沉溺于二边自坏坏世间解脱一切过正观察我通是名为正观不毁大导师。

　　所以三皆非异非不异者以其性融而理一也一故中中故妙妙故离四句言说故复例通而结成之则曰非常非无常等总不出非二边显中道非能所显一相非四句显亡言仍间杂不次所以彰法门混融无决定也至于结成理性则曰离一切量等夫离诸言量则无生寂灭自性涅槃而已矣既彰理性乃复宗结示曰无事无因等唯一法身迥然独立不见诸法为所攀缘故出过一切虚伪名为如来三藐三佛陀重言佛陀者翻知觉之异双结上二名也言至于此可谓极矣而复叠云离一切根量者总酬所问旨归法身自性也偈言悉离诸根量等叠颂上诸文总显一离相阴缘等正觉者阴即五阴缘谓界入等攀缘之缘并对法身正觉言非一异而莫能见因起后难释故曰若无有见者难也意谓既一切悉离则都无所有于何分别非作非不作等言有余杂则不一义也亦非有诸法自性如彼妄想见者是以其所离还难自所分别宜莫能解者当知亦非无等释也谓虽离谓相而亦非无所分别以其法法自尔故故曰以有故有无等是则有不别有有其所无无不别无无其所有是应云以无故无有文言有有者或别有意故虽有分别而不妨离相仍遮其非曰若无不应受受则有矣若有不应想想则着矣若受若想皆于法尔上加之情见所以非也或于我非我等总反斥彼着以我非我有无言量留连沉溺著于二边增损世谛是为自坏坏世间也解脱一切过者颂上佛陀离一切根量之过亦反上沉溺之失得正观察乃我所通反显有无不名正观不毁大导师者毁犹谤也否则谤矣(三)。

　　○右第一章。

　　尔时大慧菩萨复白佛言世尊如世尊说修多罗摄受不生不灭又世尊说不生不灭是如来异名云何世尊为无性故说不生不灭为是如来异名佛告大慧我说一切法不生不灭有无品不现大慧白佛言世尊若一切法不生者则摄受法不可得一切法不生故若名字中有法者惟愿为说佛告大慧善哉善哉谛听谛听善思念之吾当为汝分别解说大慧白佛言唯然受教佛告大慧我说如来非无性亦非不生不灭摄一切法亦不待缘故不生不灭亦非无义大慧我说意生法身如来名号彼不生者一切外道声闻缘觉七住菩萨非其境界大慧彼不生即如来异名。

　　经教言不生不灭者多矣而所以用义诠旨则有同异不可不审也大慧于是以彼两端申一疑请为皆无性义邪抑为异名别有义乎佛答以不生不灭则不有不无故曰有无品不现所以拂彼之见而教旨异名两得之矣而大慧以谓不现者不生也即摄受一切法不可得则无而已矣故曰一切法不生故是直以不生无性义领之故复请异名中别有法义答中亦先拂彼见言我说如来非无性者正言异名非谓无性又曰亦非摄一切法者拂上次领义也亦不待缘者谓非待生灭而言不生不灭则逆其意以遮之也亦非无义起后正答也则曰我说意生法身如来名号者其文犹略具应云我说不生不灭即不生义不生而生则一切法身异名皆从此出故曰意生法身如来名号始得叠云彼不生者等不然则此一句全无生起但此不生异乎大慧所领之不生将显一切法皆趣不生是如来境界故曰一切外道乃至七住菩萨非其境界七住即七地未得无生故非其境界即其为八地无生也可知矣故结答中以不生为如来异名即不生不灭名偏义圆其理一也(一)。

　　大慧譬如因陀罗释迦不兰陀罗如是等诸物一一各有多名亦非多名而有多性亦非无自性如是大慧我于此娑呵世界有三阿僧祗百千名号愚夫悉闻各说我名而不解我如来异名大慧或有众生知我如来者有知一切智者有知佛者有知救世者有知自觉者有知导师者有知广导者有知一切导者有知仙人者有知梵者有知毗细者有知自在者有知胜者有知迦毗罗者有知真实边者有知月者有知日者有知主者有知无生者有知无灭者有知空者有知如如者有知谛者有智实际者有知法性者有知涅槃者有知常者有知平等者有知不二者有知无相者有知解脱者有知道者有知意生者大慧如是等三阿僧祗百千名号不增不减此及余世界皆悉知我如水中月不出不入彼诸愚夫不能知我堕二边故然悉恭敬供养于我而不善解知辞句义趣不分别名不解自通计着种种言说章句于不生不灭作无性想不知如来名号差别如因陀罗释迦不兰陀罗不解自通会归终极于一切法随说计着。

　　此下引譬示异名义如是等诸物者谓帝释所住地及虚空乃至手足各随其物以彰异号是以帝释有多种名人只是一故无多性而随物显义故非无自性譬佛亦尔故曰我于是娑呵世界等凡列三十三名(恐烦不释)始言愚者悉闻各说我名谓名各有义也而不解我如来异名则不知其体一本于不生不灭也又曰皆悉知我等即智者能知如水中月不出不入谓虚空之月如法身应于众生心水而现如应身而影不离水故不出亦不外来故不入不入故不生不出故不灭以喻显法其理如之此犹分喻不可守喻而害法也可以意知彼诸愚夫等覆释彼不知者由堕二边故昧于不生不灭中道应本亦如世人或以著相见佛或谓佛无形相是皆堕于二边虽亦供养岂识所以真佛者哉而不善解下凡列三失谓不善解知辞句义趣一也不分别名二也不解自通三也计着种种言说等释三失也于不生不灭作无性想者正释不善解知不生义趣但成无法而已亦结斥前所领也释不解自通言会归终极者即自性法身一也是亦不能反诸自己之谓(二)。

　　大慧彼诸痴人作如是言义如言说义说无异所以者何谓义无身故言说之外更无余义唯止言说大慧彼恶烧智不知言说自性不知言说生灭义不生灭大慧一切言说堕于文字义则不堕离性非性故无受生亦无身大慧如来不说堕文字法文字有无不可得故除不堕文字。

　　因上言义示有得失初言一向失则曰义如言说等夫义有二种谓言下之义有体上之义此知言下之义而已言外无余义故谓义如其说无别义身身犹体也则无身为失而不知体上之义出于言外则是恶见烧灭正智不知言说自性妄想言有生灭而义无生灭讵得一之邪直如言下之义苟得其趣亦不专言说如净名说苦空无常义云诸法毕竟不生不灭是无常义等又如庵提遮女经说生死义云生以不生生为义等是皆言下义趣亦何尝局于言说哉次明有堕不堕谓依言说则堕得义则不堕初文者凡诸言说未有不出文字法者纵谓无文字可说苟如言生着是亦堕也惟义则不堕即体上之义其理常融出于有无之外故曰离性非性故反显言说由文字出则有所从生有生则有身义则不然故无受生亦无身则无身为得故与前异如来不说堕文字法者谓佛未尝著文字相而有所说以其于文字有无了不可得故下文所谓法离文字是也然则如来果无说邪则曰除不堕文字但不著文字有无二边而为众生故亦说一切法则又曰非不饶益义说是也抑以所说言之则说有说无者堕也说中道义者不堕也使随言取着虽中亦堕如以对治说有无而知通变者则未始堕也(三)。

　　大慧若有说言如来说堕文字法者此则妄说法离文字故是故大慧我等诸佛及诸菩萨不说一字不答一字所以者何法离文字故非不饶益义说言说者众生妄想故大慧若不说一切法者教法则坏教法坏者则无诸佛菩萨缘觉声闻若无者谁说为谁是故大慧菩萨摩诃萨莫着言说随宜方便广说经法以众生希望烦恼不一故我及诸佛为彼种种异解众生而说诸法令离心意意识故不为得自觉圣智处。

　　此下反释证成也言法离文字者谓如来所证之法本来离相故不著文字说亦不着无文字说所以言不说不答一字者良在于此然以不离而离离彼著相之文字离而不离即文字非文字非文非不文非字非不字则文字当体性离而已净名所谓文字性离即是解脱无离文字说解脱也是即与离理一义殊故知法理常融人自固执离尚不可况取着乎非不饶益义说者即上除不堕文字但有饶益皆可说也所以必由言说者以众生妄想希望言说故如来依之以治妄病妄病若尽言说自亡然不可以妄想而废言说故曰教法则坏谁说为谁者谁即彼我求实之谓若都无有则谁为能度谁为所度而建立机教哉是说与不说各有其致但随语生解则为不善故诫其莫着言说言令离心意意识故不为得自觉圣智处者盖妄想心识可使之离而自觉圣智处不可使之得要须自证非言为所及所谓但尽凡情无别圣解又曰凡情尽处圣解卓然斯言近之矣(四)。

　　大慧于一切法无所有觉自心现量离二妄想诸菩萨摩诃萨依于义不依文字若善男子善女人依文字者自坏第一义亦不能觉他堕恶见相续而为众说不善了知一切法一切地一切相亦不知章句若善一切法一切地一切相通达章句具足性义彼则能以正无相乐而自娱乐平等大乘建立众生大慧摄受大乘者则摄受诸佛菩萨缘觉声闻摄受诸佛菩萨缘觉声闻者则摄受一切众生摄受一切众生者则摄受正法摄受正法者则佛种不断佛种不断者则能了知得殊胜入处知得殊胜入处菩萨摩诃萨常得化生建立大乘十自在力现众色像通达众生形类希望烦恼诸相如实说法如实者不异如实者不来不去相一切虚伪息是名如实大慧善男子善女人不应摄受随说计着真实者离文字故大慧如为愚夫以指指物愚夫观指不得实义如是愚夫随言说指摄受计着至竟不舍终不能得离言说指第一实义大慧譬如婴儿应食熟食不应食生若食生者则令发狂不知次第方便熟故大慧如是不生不灭不方便修则为不善是故应当善修方便莫随言说如视指端是故大慧于真实义当方便修真实义者微妙寂静是涅槃因言说者妄想合妄想者集生死大慧真实义者从多闻者得大慧多闻者谓善于义非善言说善义者不随一切外道经论身自不随亦不令他随是则名曰大德多闻是故欲求义者当亲近多闻所谓善义与此相违计着言说应当远离。

　　承上文旨将示诫劝于中先言依不依义及善不善损益之相言于一切法无所有此对前着言说者尚不有一切法况有文字可着乎尚能觉了自心现量离摄所摄二种妄想岂不能依第一义乎故曰依于义不依于文也若善男子下斥依文字者自坏第一义然第一义谛实不可坏但著文字乖离其说以为坏尔堕恶见相续者如前依言说相续计着是也善不善者即于一切法相章句有善其意不善其意者善则依义可知言一切法即教理等法也地即行位之地相谓因果之相而于一一皆通达章句亦了性离及实义也正无相乐等谓自行化他皆成就也建立众生本果上事而因地亦分得此用故摄受大乘摄受大乘则一切凡圣无不摄者如是而为正法为佛种为殊胜入处则自觉圣知乐处是也常得化生下示一期事足良由菩萨始于善义离文字相其卒成就化用如此故复示其所以如实者三谓不异义也不来不去体也一切虚伪息用也分别虽尔不应随说计着以真实者离文字故因起二喻以示得失一以指指物喻喻言说实义二婴儿食熟喻喻方便修法然皆有得有失其理晓然愚夫不了观指而不观物食生而不食熟凡今之人执着言说高谈理性而不善知真实进修者皆是几何而不失实发狂也哉如来所以谆复诲斥不能自己言于真实义当方便修者应如净名实慧方便缚解四句(云云)亦可谓修无不方便义无不真实法如是尔余文结示过德可知又曰真实义者从多闻得此以善义为多闻非谓博闻也如曰若知如来常不说法是名多闻是也(五)。

　　○右第二章。

　　尔时大慧菩萨复承佛威神而白佛言世尊世尊显示不生不灭无有奇特所以者何一切外道因亦不生不灭世尊亦说虚空非数缘灭及涅槃界不生不灭世尊外道说因生诸世间世尊亦说无明爱业妄想为缘生诸世间彼因此缘名差别耳外物因缘亦如是世尊与外道论无有差别微尘胜妙自在众生主等如是九物不生不灭世尊亦说一切性不生不灭有无不可得外道亦说四大不坏自性不生不灭四大常是四大乃至周流诸趣不舍自性世尊所说亦复如是是故我言无有奇特惟愿世尊为说差别所以奇特胜诸外道若无差别者一切外道皆亦是佛以不生不灭故而世尊说一世界中多佛出世者无有是处如向所说一世界中应有多佛无差别故佛告大慧我说不生不灭不同外道不生不灭所以者何彼诸外道有性自性得不生不变相我不如是堕有无品大慧我者离有无品离生灭非性非无性如种种幻梦现故非无性云何无性谓色无自性相摄受现不现故摄不摄故以是故一切性无性非无性但觉自心现量妄想不生安隐快乐世事永息。

　　向言不生不灭直据正教言之未辨所以异外道者故大慧复承佛力而有异同之问凡设四并一以外道说因不生灭与三无为法并二以彼因此缘并三以微尘等生与一切性不生灭并四以说四大不坏并皆以外道之说比同佛说如文云云故言佛说无有奇特夫如来之说常道也岂有意于尚奇乎而大慧云尔者非自为言也直为对胜外道引物希向然自其不知不达者亦谓之奇可也答中先总斥外道非言诸外道有性自性等者谓说一切性不生灭是有性自性又四大常是四大如地只是地等自性各不相混兼前言之为得不生不变相则是以有着心计彼性实有实即有坏虽曰不生不变实则生灭堕于有无故曰我不如是堕有无品于是对异其说亦略有三一离有无品如上说二离生灭如次明之三非性非无性则曰如种种幻梦等谓今所说如幻梦种种以有所现故非无性而无实故非性尚非无性况得如彼堕性实邪言色无自性相摄受者谓幻梦之色无自性相可得摄受但以着心摄取前境则现不摄则不现故曰现不现摄不摄故以是例一切性亦非性非无性则其性本虚唯一自心现量但如是觉妄想不生安隐快乐世事永息者姑以近事言之若夫远理则无生法忍自此而得岂直若是而已(一)。

　　愚痴凡夫妄想修事非诸圣贤不实妄想如犍闼婆城及幻化人大慧如犍闼婆城及幻化人种种众生商贾出入愚夫妄想谓真出入而实无有出者入者但彼妄想故如是大慧愚痴凡夫起不生不灭惑彼亦无有有为无为如幻人生实其无有若生若灭性无性无所有故一切法亦如是离于生灭愚痴凡夫堕不如实起生灭妄想非诸圣贤不如实者不尔如性自性妄想亦不异若异妄想者计着一切性自性不见寂静不见寂静者终不离妄想是故大慧无相见胜非相见相见者受生因故不胜大慧无相者妄想不生不起不灭我说涅槃大慧涅槃者如真实义见离先妄想心心数法逮得如来自觉圣智我说是涅槃。

　　三追示离生灭义于中先约虚实对明即凡夫以妄想作事谓事为实非诸圣贤不实妄想以妄想为虚然妄想本一而凡愚谓实圣贤体虚体虚则实性在焉谓实则终无有实如犍城等次以譬显譬文可知法中言愚夫起不生不灭惑者谓彼妄想本是生灭而计谓不生灭则惑也却成以生灭而惑于不生不灭也彼亦无有有为无为者言彼不弃有为是不知生灭之实既无无为是不知无生灭之实如见幻人出入而实不知本无出入也故复合云如幻人生等以其幻性无性无所有故以是体了一切法离于生灭显不生不灭亦复如是然则法本如幻而愚夫堕生灭见彼外道者本是生灭而又反起不生灭计故知凡外始终颠倒又安得而同邪又曰愚痴凡夫等者重叠前凡圣妄想虚实异者此亦不然故曰不尔谓凡夫性自性妄想亦不一异也若实异者则凡夫固着性自性不达自性本虚故不见寂静是终不得离妄想也因复以相无相见矫上之义则虚实不必异圣凡不必殊但相无相之间则其理易转其妄易融故曰无相见胜等谓无相见者见寂静故其见胜非相见相见者谓本非相而作相见则不见寂静是受生因故其见劣反显无相见者为涅槃如真实义见又可知矣离先妄想心心数法者谓未见无相涅槃已前所有妄想心数皆离设并之辞虽不别酬寻文可知(二)。

　　尔时世尊欲重宣此义而说偈言。

　　灭除彼生论建立不生义我说如是法愚夫不能知一切法不生无性无所有犍闼婆幻梦有性者无因不生无自性何因空当说以离于和合觉知性不现是故空不生我说无自性谓一一和合性现而非有分折无和合非如外道见梦幻及垂发野马犍闼婆世间种种事无因而相现折伏有因论申畅无生义申畅无生者法流永不断炽然无因论恐怖诸外道。

　　偈言灭除彼生论者外道虽有不生灭之言而实则生灭故但成生论佛言不生不灭对彼则不生义故曰建立不生义言一切法不生等兼出余义并显不生亦可互相成显也谓无性义无所有即空义犍城等即幻义文以次申之不生无自性等领上再征也以离于和合等释也先申空义谓于根尘离和合相故虽有觉知而性不现不现即空空即不生故曰是故空不生又曰我说无自性者申无性义也谓虽一一和合觉知性现而自性不可得故非有各随其义文虽似反理实相符非若外道必待析无和合然后乃空教门所谓四性无生幻化即空是也梦幻及垂发等申如幻义也上言有性者无因又曰无因而相现皆所以明幻非有无故幻若有性不应无因无因而然则性非有也幻若无因不应相现无因而现则相本虚也并显不生义故其所破立则折伏外道有因之论故曰申畅无生义无生所以无因也炽然言正法之盛然则因无因论亦且一往如彼外道亦有计无因者则成断见通言佛法本未尝偏但对外明内故有无偏言尔(三)。

　　尔时大慧以偈问曰。

　　云何何所因彼以何故生于何处和合而作无因论。

　　尔时世尊复以偈答。

　　观察有为法非无因有因彼生灭论者所见从是灭。

　　尔时大慧说偈问曰。

　　云何为无生为是无性耶为顾视诸缘有法名无生名不应无义惟为分别说。

　　尔时世尊复以偈答。

　　非无性无生亦非顾诸缘非有性而名名亦非无义一切诸外道声闻及缘觉七住非境界是名无生相远离诸因缘亦离一切事唯有微心住想所想俱离其身随转变我说是无生无外性无性亦无心摄受断除一切见我说是无生如是无自性空等应分别非空故说空无生故说空因缘数和合则有生有灭离诸因缘数无别有生灭舍离因缘数更无有异性若言一异者是外道妄想有无性不生非有亦非无除其数转变是悉不可得但有诸俗数展转为钩锁离彼因缘锁生义不可得生无性不起离诸外道过。

　　次复申二重问答初研无因义凡蕴四问意谓云何何因何故何处而作是无因论邪答亦含四意即初句答处也次句答云何无因谓佛法本非有无等三句答何所因因彼生灭论者第四句答何故为灭彼见故次究无生义凡设三端为问谓为无性为顾视顾犹待义即顾彼诸缘而有所待者为别有法除是三外不应无义答中先遮所问盖无生者不堕有无性本自尔故皆非之名不应无义起后正答也亦凡三意一以证位显正当八地所得无生故曰七住非境界谓中实谛理非有无凡小等境界也二以离诸缘故则非顾待等缘然因缘法本未尝离但言无生则自离尔唯微妙道心所得相应亦无想心可得故能所俱离其心既然身亦随转故法身转胜也三以内外性不可得故则外无性非性可得内无心摄受可得断一异等一切见即诸法寂灭矣如是无生则无自性无自性故空故曰非空故说空等简非断无等空直以无生故言空尔然向言离缘则克体言之而亦不离缘故因缘数和合下复即缘生示无生义准后文即十二因缘数法和合而有生灭亦即无生同出因缘故无异性若定一异者则外道说有无性不生等正示无生离四句故舍是无别无生故曰除其数转变等但有诸俗数者对无生之真则俗数而已意谓无俗数则已必也凡夫以之溺生死海外道以之堕断常坑连环不断是谓钩锁离是无别生与无生故曰生义不可得而如来示世以一无生破之俾即生无生达钩锁无钩锁则钩锁顿断入于不生不灭之地故曰生无性不起谓生无生性虽生而不起是生即无生非一非异故离外道定计之过也(四)。

　　但说缘钩锁凡愚不能了若离缘钩锁别有生性者是则无因论破坏钩锁义如灯显众像钩锁现若然是则离钩锁别更有诸性无性无有生如虚空自性若离于钩锁慧无所分别复有余无生贤圣所得法彼生无生者是则无生忍若使诸世间观察钩锁者一切离钩锁从是得三昧痴爱诸业等是则内钩锁锁燧泥团轮种子等名外若使有他性而从因缘生彼非钩锁义是则不成就若生无自性彼为谁钩锁展转相生故当知因缘义坚湿暖动法凡愚生妄想离数无异法是则说无性如医疗众病无有若干论以病差别故为设种种治我为彼众生破坏诸烦恼知其根优劣为彼说度门非烦恼根异而有种种法唯说一乘法是则为大乘。

　　此下破外显正也若但说钩锁而不言无生凡愚固所不了或离钩锁别计生性者则显诸法一出于有有为无所因反成邪无因论破坏正教钩锁无生之义如灯显众色非即物是明彼钩锁现若如是者则离因缘外别有诸性外道见如之若当体无性故无有生如虚空自性者则正教如之故知若舍缘生别求无生慧者无所发明故曰慧无所分别复有余无生等指向贤圣所得亦即生无生约证显也又曰若使诸世间等谓有能如是观者则当处无生名之为离亦得三昧约修显也因示其法又二初立内外以言因缘则曰痴爱诸业等即十二支为内钻燧等名外外以譬内故言之尔次核自他以推无性则曰若使有他性等谓若唯他性从缘生者缘非钩锁自不成就若无自性则彼外缘为谁钩锁亦应反云若唯自性应不待缘若无他性因不自生文相互略且据一边此椎自他不生也展转相生故者谓若自他展转相生成因缘共生义此亦不然如四大坚湿暖动各有其性本无和合而凡愚作生法妄想其实生性不可得是推共不生也离数无异法则无因而已无因岂有生邪既皆求而叵得故曰无性即无四性也如医疗众病等总譬上法由根异如上说不生空幻等法皆以众生病根故异非谓法殊根若无殊法亦何别则唯说一乘故无种种之异苟无众生亦无法也(五)。

　　○右第三章。

　　尔时大慧菩萨摩诃萨复白佛言世尊一切外道皆起无常妄想世尊亦说一切行无常是生灭法此义云何为邪为正为有几种无常佛告大慧一切外道有七种无常非我法也何等为七彼有说言作已而舍是名无常有说形处坏是名无常有说即色是无常有说色转变中间是名无常无间自之散坏如乳酪等转变中间不可见无常毁坏一切性转有说性无常有说性无性无常有说一切法不生无常入一切法大慧性无性无常者谓四大及所造自相坏四大自性不可得不生彼不生无常者非常无常一切法有无不生分析乃至微尘不可见是不生义非生是名不生无常相若不觉此者堕一切外道生无常义。

　　彼外道皆邪唯佛道独正理固然也然则果何以异外道邪以为常乎外道亦尝言之矣以为无常乎佛亦尝言之矣是果何以异外道邪夫常有邪正向已明之无常之邪正大慧所以再请决也问文可知答中先列外道有七无常义唯色转变无常少带释相余但列名而已后释中或兼破计或不破计仍不次第不出色性互有前后由相显尔言色转变中间者谓于色变之间无间常趣散坏之犹趣也如乳酪等转变而中间微不可见惟其于无常坏时方知一切法转即其相也初释性无性无常者谓性即四大及所造自相也坏则无性无常义也四大自性下破计也意以自性不可得则何性之有不生则尚无有生何坏无常之有彼不生无常者据前列名又曰入一切法则是计一切法本不生既入一切法谓无常可也何谓不生既已不生矣复何无常云邪因以理直之曰非常非无常盖极言不生必一切法有无皆不生凡有不生可云无常既无亦不生岂当无常邪若曰分析乃至微尘不可见是不生义非生者此则有尘可灭正同生义何谓不生若不觉此有无皆不生而谓析尘为不生者正堕生无常见也(一)。

　　大慧性无常者是自心妄想非常无常性所以者何谓无常自性不坏大慧此是一切性无性无常事除无常无有能令一切法性无性者如杖瓦石破坏诸物现见各各不异是性无常事非作所作有差别此是无常此是事作所作无异者一切性常无因性大慧一切性无性有因非凡愚所知非因不相似事生若生者一切性悉皆无常是不相似事作所作无有别异而悉见有异若性无常者堕作因性相若堕者一切性不究竟一切性作因相堕者自无常应无常无常无常故一切性不无常应是常若无常入一切性者应堕三世彼过去色与坏俱未来不生色不生故现在色与坏相俱色者四大积集差别四大及造色自性不坏离异不异故一切外道一切四大不坏一切三有四大及造色在所知有生灭离四大造色一切外道于何所思惟性无常四大不生自性相不坏故。

　　性无常者如后出彼计但是性无性无常事非性无常也故直以自心妄想非之非所谓常无常性何者以事可坏而性不可坏故曰无常自性不坏岂得言性无常若夫能坏之性则不可坏故曰除无常等良以无常自性常与物俱不即不离能令物无常而不自无常如杖瓦石能坏诸物而自体不坏亦如物之八相是也(云云)但此理不易明故复反覆析其说曰现见各各不异等谓若性与事异者如现见诸法直性无常事而已不见所异相则非作所作有差别而可指示曰此是无常此是事安有无常自性不坏邪此皆拟彼执难之意又曰作所作无异者覆领上义若无异者如一切性常亦应无因性此以常例无常显皆有性则一切性无性有因亦明矣但其性微隐非凡愚所知故复以事验其必异则曰非因不相似事生正言若非有因则无不相似事生如一切性悉无常岂非不相似事若其生者以验无常有因必矣反显前所谓无异者而悉见有异但前一往直彰性事如形之有影凡愚不了见形而不见影此以常例无常兼以事验如五谷种别则愚智共知此特知无常有性而已未明所以失也故复追破之曰若性无常等夫言性必究竟无作无作则常若言无常则堕于作法非究竟义以是为因则堕作因性相失所以性义故曰自无常应无常等谓自无常者性也性不应无常性若无常对事相夺事应反常为成反难故纵云尔又曰若无常入一切性者恐其执难谓必入一切性应堕三世随彼色坏何谓自性不坏故复释出所以自性则曰色者四大积集差别等夫以积集和合言之则未始异以差别言之则未始不异既离异不异即四大造色自性有在于此岂复随造色而坏乎彼外道者计性无常徒能于四大不坏处及三有造色所在知有生灭而已使离四大造色复于何所思惟见性无常是终不得而见也曾不知所谓自性不坏者不即造色不离造色在乎四大性本不生处故曰四大不生自性相不坏故谓于四大离异不异则无定性无定性故生而不生惟其不生故不得而坏如楞严所谓云者则性无常之说堕矣以其说害理为甚故辟之特委焉(二)。

　　离始造无常者非四大复有异四大各各异相自相故非差别可得彼无差别斯等不更造二方便不作当知是无常彼形处坏无常者谓四大及造色不坏至竟不坏大慧竟者分析乃至微尘观察坏四大及造色形处异见长短不可得非四大四大不坏形处坏现堕在数论色即无常者谓色即是无常彼则形处无常非四大若四大无常者非俗数言说世俗言说非性者则堕世论见一切性但有言说不见自相生转变无常者谓色异性现非四大如金作庄严具转变现非金性坏但庄严具处所坏如是余性转变等亦如是如是等种种外道无常见妄想火烧四大时自相不烧各各自相相坏者四大造色应断。

　　离始造无常亦曰作已而舍名异义一也以其始终次第造舍义当无常故曰离始造等始谓四大和合而造因见其有四大异相如坚湿暖动各各不同故非之以计异方谓四大各有自相而造义复非差别可得遂舍异而计同方谓彼无差别而此复无同异更造之理故虽同异二方便亦不作况得有所成乎莫不以始造为是卒而非之既所计不常任运成非不待别斥也彼形处坏无常者谓四大造色实不可坏但坏其形处异见是无常义故曰至竟不坏竟犹极也尽也谓分析造色至于极尽犹不可坏但观察坏其形处长短异见以不可得云坏尔非坏四大也四大不坏下破也谓不坏其实但坏形处现相者谓长短异见则俗数言说而已故曰堕数论中亦并如复斥色即无常者义反前计故对格其说曰彼则形处无常等言各有所偏其于世谛言说有违有堕违则非俗堕则乖真违俗乖真皆非正论其失一也又曰世俗言说非性者仍结前过谓非实故但有言说虽各计不同其不见自相生处一也如前云云若见生处尚不当不坏况言坏乎转变无常言色异性现者谓造色变异故无常性现以现处为坏非四大坏喻意可知同前形处无常不别破也如是等种种下总破也凡彼诸见皆约四大为言非真智分别则是妄想加彼四大之上故曰妄想火烧四大而所谓离异不异自性相不可坏坏则造色应断即堕断见或见其不可坏则又起常见是邪见火烧四大终无已也(三)。

　　大慧我法起非常非无常所以者何谓外性不决定故唯说三有微心不说种种相有生有灭四大合会差别四大及造色故妄想二种事摄所摄知二种妄想离外性无性二种见觉自心现量妄想者思想作行生非不作行离心性无性妄想世间出世间出世间上上一切法非常非无常不觉自心现量堕二边恶见相续一切外道不觉自妄想此凡夫无有根本谓世间出世间出世间上上从说妄想生非凡愚所觉尔时世尊欲重宣此义而说偈言。

　　远离于始造及与形处异性与色无常外道愚妄想诸性无有坏大大自性住外道无常想没在种种见彼诸外道等无若生若灭大大性自常何谓无常想一切唯心量二种心流转摄受及所摄无有我我所梵天为树根枝条普周遍如是我所说唯是彼心量。

　　此下的示正教对外拣异也谓我法起于非常非无常则常与无常同出一理盖一理者体也常无常者举体之用也惟其体用互即故常即无常无常即常此诸法外性所以未始决定故说非常非无常以显中道中道之理非妙心莫能契故唯说三有微心以体之言三有则遍摄之量言微心则莫测之名此法即心本无内外而言外性者一往顺妄尔又言微心者谓三有虽大本于微心一念之萌无法不具此则正教之大体亦即此经所语之心也不说种种相有生有灭者正对外拣直彰理性故不说彼诸妄想相也所以不说者二意一以自性相不坏故故曰四大合会差别四大及造色故此即密示上自性不坏之意故无生灭相可得二以生灭是妄想相所摄故故曰妄想二种事摄所摄谓诸法生灭不出名相二种妄想事所摄今对外辨不说妄想事故也苟知二种之为妄想则离外性无性有无二种见唯一自心现量如是而觉者亦知凡妄想者从思想作行生想行复从摄所摄受心生然则妄想一出于心心性无性故亦离内心之妄想然亦未尝以妄想而废作行故曰非不作行但离心性妄想则世出世间一切诸法复本一如同一中道故曰非常非无常此能觉者也其不觉者则曰堕二边恶见相续此外道所以常在妄想而不觉自妄想凡夫所以不离根本而无有根本此本凡外兼之亦互见尔不知根本出此但随言想种种横计故谓世出世间诸法生于言说妄想也宜矣偈言远离于始造者颂总离诸见也诸性无有坏等颂上总破文也谓彼虽妄想无常而四大自性不坏故曰大大自性住乃知外道于本非无常作无常想没于邪见又曰彼诸外道等者则又覆以向意示诸外道谓彼所计本无生灭之实其大大性常固自若也何得定谓作无常想乎故复彼要言之曰一切唯心量等谓见之邪正想之有无皆本诸心量初无定实惟其以生灭二心流转识境所以为无常想若于摄所摄根境了无我我所则亦无邪计可得斯皆示无定说虚其情谓尔梵天为树根等即自在天初造众生为有情本故如树本而生枝条以譬心量出诸妄想亦复如之(四)。

　　○右第四章。

　　楞伽阿䟦多罗宝经通义卷第五
卍新纂续藏经第 17 册 No. 0323 楞伽经通义


　　楞伽阿䟦多罗宝经通义卷第六

　　一切佛语心品第一之四(余)

　　尔时大慧菩萨复白佛言世尊惟愿为说一切菩萨声闻缘觉灭正受次第相续若善于灭正受次第相续相者我及余菩萨终不妄舍灭正受乐门不堕一切声闻缘觉外道愚痴佛告大慧谛听谛听善思念之当为汝说大慧白佛言世尊惟愿为说佛告大慧六地菩萨摩诃萨及声闻缘觉入灭正受第七地菩萨摩诃萨念念正受离一切性自性相正受非声闻缘觉诸声闻缘觉堕有行觉摄所摄相灭正受是故七地非念正受得一切法无差别相非分得种种相性觉一切法善不善性相正受是故七地无善念正受大慧八地菩萨及声闻缘觉心意意识妄想相灭初地乃至七地菩萨摩诃萨观三界心意意识量离我我所自妄想修堕外性种种相愚夫二种自心摄所摄向无知不觉无始过恶虚伪习气所熏。

　　灭定正受其名一也不问以辨之安知入者之浅深十地次第其位一也不言以示之孰知历者之共别故大慧问以三乘同入灭定而有次第浅深历于十地而有相续共别苟善其相则于大灭定而不舍于小正受而不堕问文可知答中位相进否多途凡四义初以六七对明浅深则六地三乘同入灭定此位最浅故菩萨所得定未异二乘七地菩萨念念正受等者念念则出入无间离一切性自性相正受则不取摄所摄一切相故不同二乘堕有行觉必灭诸相然后为定是故七地为非念正受谓非彼住念之正受也又曰得一切法无差别相则觉一切法善不善性相无有差别非彼二乘于其定中分得一两相者故曰非分得种种相性是为无善念正受谓至七地尚不住于善况不善念乎则其为无差别相正受可知矣据此七地已过二乘唯言菩萨而于后地复存二乘者今以意求当是一往欲辨六七异相且约共别存没言之非谓后位不兼二乘亦可望前六地俱名菩萨故所异者异前二乘尔明教眼者更详二约七八以辨异相即心意识妄想相有灭未灭故过德不同谓八地三乘妄想识灭故唯德若初地至七地观而未灭离而能修则犹存过德之间谓离我我所自妄想修者德也堕外性种种相而为愚夫有无二心所摄者过也所以过则由向无知恶习所熏故胜劣于是可知(一)。

　　大慧八地菩萨摩诃萨声闻缘觉涅槃菩萨者三昧觉所持是故三昧门乐不般涅槃若不持者如来地不满足弃舍一切有为众生事故佛种则应断诸佛世尊为示如来不可思议无量功德声闻缘觉三昧门得乐所牵故作涅槃想大慧我分部七地善修心意意识相善修我我所摄受人法无我生灭自共相善四无碍决定力三昧门地次第相续入道品法不令菩萨摩诃萨不觉自共相不善七地堕外道邪经故立地次第大慧彼实无有若生若灭除自心现量所谓地次第相续及三界种种行愚夫所不觉愚夫所不觉者谓我及诸佛说地次第相续及说三界种行。

　　三明八地三乘同一涅槃而有取不取异则曰菩萨者三昧觉所持等谓如幻三昧觉力所持故虽入三昧门乐而不取涅槃若不持者反以不持显持者之德言如来地不满足则自行亏也弃舍一切为众生事则化他失也自他既失则佛种应断故诸佛为示不思议功德所以劝进也二乘反是所以失也我分部七地下总结示意谓即七地兼前望后分别部类有善不善灭不灭等异意令善修心意意识相则达识性本空除其妄想也善修我我所了人法无所著则摄受二无我性不堕生灭自共相善四无碍决定力三昧门则定慧均等无偏过之失由是地次第相续入道品法则进入后位之资也不令菩萨等者则是不令不善者堕于七地为愚夫二边邪径所摄此地相次第所以立也言修有善不善者谓离相则善着则不善故善修者虽心意意识我我所等亦足为入道之所苟为不善虽定慧等法亦不无偏失故知善与不善在人而不在法故曰彼实无有若生若灭除自心现量等谓前所分别地次第相续及三界种种行如四禅八定等虽前后转进若有生灭除自心量建立本无其实而愚者不觉谓是佛所施设岂理也哉故今所不与推是而言凡佛有所说一依众生心量分别其于佛法何有乎(二)。

　　复次大慧声闻缘觉第八菩萨地灭三昧门乐醉所醉不善自心现量自共相习气所障堕人法无我法摄受见妄想涅槃想非寂灭智慧觉大慧菩萨者见灭三昧门乐本愿哀愍大悲成就知分明十无尽句不妄想涅槃想彼已涅槃妄想不生故离摄所摄妄想觉了自心现量一切诸法妄想不生不堕心意意识外性自性相计着妄想非佛法因不生随智慧生得如来自觉地如人梦中方便度水未度而觉觉已思惟为正为邪非正非邪余无始见闻觉识因想种种习气种种形处堕有无想心意意识梦现。

　　四示八地复有共别按台宗明义应分二种一者三乘共行则菩萨有共二乘证得而不免过者四一同为灭定所醉而不能化他益物二不善自心现量为诸法自共相习气所障三堕人法无我起法摄受见正言着法之见也四于涅槃起着想故非究竟寂灭觉并如文云云所谓钝同二乘是也但明共位有进退尔(云云)二者别立忍名则曰菩萨者见三昧门乐等一一翻前过相以彰八地利智独菩萨德文离不次对释可知既一切妄想不生则无复生因故曰非佛法因不生随智慧生谓以成就佛法为因则生非是则不生随智慧则生非是亦不生是则未尝生未尝不生惟道是从有生不生终于究竟得如来自觉地皆以此理也如人梦中下譬上自他法也大意则谓梦时非无觉已无有而实非实非虚以喻八地菩萨始于见法终于度生一以如幻三昧建立故如梦时作用及得无生忍显无功用道如觉己无得而言未度而觉者位未极故未到彼岸也为正为邪者审其虚实也非正非邪者极言其理也故自觉己言之孰得谓之实自梦事言之孰得谓之虚言余无始见闻觉识因想者然真净界中无佛无生尚何修因度生之有但未复真净尚余无始觉识以为因想则到梦之由也因其以种种习气而有种种众生形处于其境界堕有无想故有心意意识梦事随现若无始觉识因想灭则一切法无有如觉己皆不可得也(三)。

　　大慧如是菩萨摩诃萨于第八菩萨地见妄想生从初地转进至第七地见一切法如幻等方便度摄所摄心妄想行已作佛法方便未得者令得大慧此是菩萨涅槃方便不坏离心意意识得无生法忍大慧于第一义无次第相续说无所有妄想寂灭法尔时世尊欲重宣此义而说偈言。

　　心量无所有此住及佛地去来及现在三世诸佛说心量地第七无所有第八二地名为住佛地名最胜自觉智及净此则是我地自在最胜处清净妙庄严照曜如盛火光明悉遍至炽𦦨不坏目周轮化三有化现在三有或有光时化于彼演说乘皆是如来地十地则为初初则为八地第九则为七七亦复为八第二为第三第四为第五第三为第六无所有何次。

　　此下合上譬也谓是菩萨见妄想生即所梦生死大河之譬也从初地转进至第七地见一切法如幻等方便即能度方便义也度摄所摄妄想行已即自行度根境等一切妄想义也作佛法方便未得者令得即以自度而复度他亦犹未度者令度义也此是菩萨涅槃方便不坏者正言菩萨虽得涅槃而不坏方便度生事也离心意意识得无生法忍者即至第八地得无功用道如觉已无得之譬也是亦结示忍名故曰得无生忍此共别相非一宗教门莫识旨归亦见此经兼该通乘此其三也于第一义下结示上所说地次第相续等其文盖略正应言于第一义无次第中说有次第无相续中说有相续无所有妄想中说妄想寂灭法良以第一义谛中一法不可得况次第相续乎然皆依众生心量方便化门于本无中分别说尔心量苟尽则第一义空迥无所有犹如太虚不存鸟迹所谓说无所有妄想寂灭法者亦无名相中假名相说尔能契此理说本无说也偈初八句先总次别别者谓七地犹存心量八地则无所有故约七八对明分齐偏得住名八地虽无所有犹有定住唯以佛地名为最胜则因果历然教道之说不同后文皆如来地证道所说无有定次自觉智及净下别颂佛地功德殊胜如婆伽婆六义此见其五谓自觉智及净者名称也最胜处者吉祥也余三名义显然可知既具其五岂不尊贵乎(云云)不坏目者谓如来光明虽复炽盛而俯同万物等一照烛不同日电等光夺坏人目也周轮化三有者亦曰周流谓如来周流三界化过现世间及被未来演说诸乘故曰于彼皆是如来地者则又颂上于第一义无次第相续故曰十地则为初等即以不次显其圆融究竟而言寂灭真如有何位次不同教道定有次第也(四)。

　　○右第五章。

　　尔时大慧菩萨复白佛言世尊如来应供等正觉为常为无常佛告大慧如来应供等正觉非常非无常谓二俱有过若常者有作主过常者一切外道说作者无所作是故如来常非常非作常有过故若如来无常者有作无常过阴所相相无性阴坏则应断而如来不断大慧一切所作皆无常如瓶衣等一切皆无常过一切智众具方便应无义以所作故一切所作皆应是如来无差别因性故是故大慧如来非常非无常复次大慧如来非如虚空常如虚空常者自觉圣智众具无义过大慧譬如虚空非常非无常离常无常一异俱不俱常无常过故不可说是故如来非常复次大慧若如来无生常者如兔马等角以无生常故方便无义以无生常过故如来非常复次大慧更有余事知如来常所以者何谓无间所得智常故如来常大慧若如来出世若不出世法毕定住声闻缘觉诸佛如来无间住不住虚空亦非愚夫之所觉知。

　　前言常无常者屡矣而独未明如来所证果法为常为无常以理言之前诸所说岂复外此苟不别明惑者昧焉故复为未了者请答中先言果证非常非无常盖其所证理绝百非圆离众过异彼外计故言双非二俱有过若常有作主过者谓如来尚无我相岂容保常有作主宰之过又曰常者一切外道说则邪计作者为常是有所作也而如来说作者无所作故常而非常非彼有作之常为有过故若如来无常者有作无常过正言无常同于有作若同有作则是五阴相所相其相无性故阴坏则断而如来之常不应断又曰一切所作皆无常如瓶衣等者谓若一切皆归无常如世间瓶衣等物则显如来修德无功故曰一切智众具方便皆应无实义若同所作则一切所作皆应是佛以无别因性故故结云云然性德圆离虽曰俱非而果证亦得是常但常义多途故复遮二种非义则曰非如虚空等常谓虚空之常顽虚无义非同如来自觉圣智众德修显纵以空性为言而空离四句不可偏说若同无生常者如兔马等角亦本无生无方便等义岂同常德故二皆有过然则果以何义言如来常邪即以三义故知之故曰谓无间所得智常等即金刚后心无碍道所得智以是显德一证永常一也二法毕定住故谓一切诸法毕定住于常寂之理所谓有佛无佛性相常然而唯如来能显所以常也三间无住故即向如来种性四法无间皆得常住则非住于虚空而兼言二乘者示各有种性以因显果也此三亦可义配三德(云云一)。

　　大慧如来所得智是般若所熏非心意意识彼诸阴界入处所熏大慧一切三有皆是不实妄想所生如来不从不实虚妄想生大慧以二法故有常无常非不二不二者寂静一切法无二生相故是故如来应供等正觉非常非无常大慧乃至言说分别生则有常无常过分别觉灭者则离愚夫常无常见不寂静慧者永离常无常非常无常熏尔时世尊欲重宣此义而说偈言。

　　众具无义者生常无常过若无分别觉永离常无常从其所立宗则有众杂义等观自心德言说不可得。

　　将以无常显常以二法显不二故复陈三义明之则所谓常及双非皆究竟果德名偏义圆其理一也言如来所得智是般若所熏者谓修德之智全性德般若之所熏发不同九界心识为彼阴入等熏又言如来不从不实虚妄想生则唯从真实功德生以因验果理无差忒此以无常显常也又曰以二法故有常无常非不二者谓若以生死涅槃为二法则有常与无常非所谓不二而如来既证诸法一相所谓无相则不二寂静故无二种生相是即非常非无常以二显不二也然言至于此可谓极其理矣而执言者堕分别言想则二与不二待对不忘犹为不寂故复遣之曰乃至言说分别生财有常无常过极言亦应有非常非无常过惟言语断觉想灭无所分别则离愚夫等诸见过永离诸见过熏文从略说互见言之是为究竟寂静慧者但离诸见虽常无常无非妙用况非常非无常乎或本多不字殊乖文旨偈言众具无义者谓凡非如来修德所显故常无常皆悉有过则以圣夺凡也若无分别觉永离常无常则以理泯情也从其所立宗者如外道所计邪常及七种无常见皆所谓众杂义也若夫以等观心了自心量心量无有则生死涅槃本来平等故一切言说悉不可得(二)。

　　○右第六章。

　　尔时大慧菩萨复白佛言世尊惟愿世尊更为我说阴界入生灭彼无有我谁生谁灭愚夫者依于生灭不觉苦尽不识涅槃佛言善哉谛听当为汝说大慧白佛言唯然受教佛告大慧如来之藏是善不善因能遍兴造一切趣生譬如伎儿变现诸趣离我我所不觉彼故三缘和合方便而生外道不觉计著作者为无始虚伪恶习所熏名为识藏生无明住地与七识俱如海浪身常生不断离无常过离于我论自性无垢毕竟清净。

　　阴界入生灭前文固言之矣而大慧复有疑请者意谓阴界入法有迷有解以解则彼无有我谁为生灭以迷则愚夫依于生灭不觉苦尽不识涅槃凡夫何由出生死邪故请云云佛答中先总次别总文有法譬不言阴界入直告以如来之藏是善不善因盖如来藏者本也阴界入者末也以末而不以本是迷与解相循为难终莫能解以本而不以末是迷解同出一理故迷解之外有未尝迷解者为迷为解即如来藏随缘为善不善因能遍兴造一切趣生故有十界迷解之异迷则为生灭解则为无我此惑智所以相翻虽互为有无而理不相悖即酬问之大旨也譬如伎儿下譬也喻上随缘造法犹如伎儿变现诸趣而本离我我所是则生灭无我理在其中亦犹伎者能变诸形而无有我故也次别又二先言如来藏有觉不觉以不觉故则有生灭故曰不觉彼故等谓不觉彼藏识性离于三缘合处计以为我或计为作者从是有生有灭皆由无始习气熏如来藏转名识藏生无明住地言其始起也与意等七识俱则复起余四住地烦恼可知故曰如海浪身常生不断则自本而起末由八识而至六识身亦即六道身也故自末言之唯无常我见而已若由闻教还依藏理了本真常离于我论则但除其末理自复本故曰自性无垢毕竟清净此则八识之起灭也(一)。

　　其余诸识有生有灭意意识等念念有七因不实妄想取诸境界种种形处计著名相不觉自心所现色相不觉苦乐不至解脱名相诸缠贪生生贪若因若攀缘彼诸受根灭次第不生余自心妄想不知苦乐入灭受想正受第四禅善真谛解脱修行者作解脱想不离不转名如来藏识藏七识流转不灭所以者何彼因攀缘诸识生故非声闻缘觉修行境界不觉无我自共相摄受生阴界入见如来藏五法自性人法无我则灭。

　　次言诸识有生灭者谓余意意识等念念有七则起必俱时也因不实妄想等谓六识也以六识取境故有种种形处谓六尘也六尘既形着诸名相而不觉是八识自心所现色相则以末而迷本不觉苦乐等正言七识自相谓不觉苦乐则不同六识不至解脱则不同八识亦曰不受苦乐因及非涅槃因等即其义也但著名相与贪相生至于发起六识则为彼因及彼攀缘皆所谓生相也言灭相则曰彼诸受根灭及想行等次第不生唯余自心微细妄识入灭想正受即四无色定及第四禅唯一心支而亦言不知苦乐者此以灭想云尔善真谛解脱修行者即声闻所修于此灭定作解脱想非究竟灭也不离不转下总判结答也即总判前诸识有离不离转不转之异故曰不离不转者如来藏识也谓不离意意识等而未始有转以具随缘不变二义故也不离而转者识藏也即第八贪藏种子识盖不离藏识而转为诸识所依故也以显七识亦离亦转故曰七识流转不灭亦离者以藏识虽未始离七识而七识自离是亦情离而体不离也而亦转者以七识与六识为因及彼攀缘生于诸缘故言流转不灭等二乘于此但知作解脱想而不知转依八识实不可灭故非其境界不觉无我等者正酬结所问谓若于此不觉无我以自共相摄受生阴界入法则犹生灭非生灭尽若见如来藏则五法自性皆无我相岂阴界入而不灭互故知若明其本末将自除所以本末实相显发由是明之总别相贯本末交映如来酬答文旨若此可不究其始末乎(二)。

　　地次第相续转进余外道见不能倾动是名住菩萨不动地得十三昧道门乐三昧觉所持观察不思议佛法自愿不受三昧门乐及实际向自觉圣趣不共一切声闻缘觉及诸外道所修行道得十贤圣种性道及身智意生离三昧行是故大慧菩萨摩诃萨欲求胜进者当净如来藏及识藏名大慧若无识藏名如来藏者则无生灭大慧然诸凡圣悉有生灭修行者自觉圣趣现法乐住不舍方便大慧此如来藏识藏一切声闻缘觉心想所见虽自性清净客境所覆故犹见不净非诸如来大慧如来者现前境界犹如掌中视阿摩勒果大慧我于此义以神力建立令胜鬘夫人及利智满足诸菩萨等宣扬演说如来藏及识藏名七识俱生声闻计着见人法无我故胜鬘夫人承佛威神说如来境界非声闻缘觉及外道境界如来藏识藏唯佛及余利智依义菩萨智慧境界是故汝及余菩萨摩诃萨于如来藏识藏当勤修学莫但闻觉作知足想尔时世尊欲重宣此义而说偈言。

　　甚深如来藏而与七识俱二种摄受生智者则远离如镜像现心无始习所熏如实观察者诸事悉无事如愚见指月观指不观月计著名字者不见我真实心为工伎儿意如和伎者五识为伴侣妄想观伎众。

　　由前所悟得入初地次第转进依位显德余外道见所不能动即第八不动地也得十三昧道门乐即此地证十种三昧数如别列自愿即本愿也以本愿故不受三昧乐及住实际则起化利物也十贤圣者望极位故圣亦名贤如普贤之例身智意生者分得三身谓一身一智法报也意生则应身也离三昧行者仍上意生言之虽由三昧而无作行也当净如来藏及识藏名者如来之藏本无可净净其覆者尔识藏以名言者谓如来藏变起妄识无别体故特其名而已若无识藏名则转妄识复本藏理故无生灭凡诸真妄名转体不转者见于是矣然则圣无生灭邪故曰然诸凡圣悉有生灭言修行者还约因位言之谓诸因圣虽得自觉圣乐而不舍方便故亦有生灭此言方便有二种谓一者自行增道方便二者化他益物方便皆有生灭义也二乘于此方便既皆无有则见应净邪故复曰此如来藏等谓二乘虽无彼生灭而心想犹在客尘所覆见犹不净非如来究竟清净也故知言自性清净者在法不在人亦有生灭者在人不在法反而言之亦复何定即不定处理在是矣又曰如来者现前境界等谓若如来见如来藏不离现前境界了无所覆亦无见相无见而见其犹掌果虽然毕竟是个甚么我于此义下指经显证也然如来之说本不假证但于彼经已广明竟故此略文得以指之抑文有与夺故托胜鬘以言之尔而言如来藏识等诸识俱生者凡夫也声闻于此计着无我曾不知执无我者正是于我为此所蔽故于如来藏非其境界若如来藏无我相者我亦不可得故劝修觉良在于此偈言甚深如来藏等者颂上如来藏心以无始恶习所熏故与七识俱乃至由自共相二种摄受则有阴界入生若见如来藏人法无我则灭故曰智者则远离也如镜象现心等譬上法也谓八识心体本来无物由无始妄熏故有七识等法生如镜象之现也若如实观察称性远离则象事本虚故曰诸事悉无事次别出指月喻以喻假名实法有得有失苟不能遣言契理政如观指而不观月也心如工伎儿等追颂上喻可以意得(三)。

　　○右第七章。

　　尔时大慧菩萨白佛言世尊惟愿为说五法自性识二种无我究竟分别相我及余菩萨摩诃萨于一切地次第相续分别此法入一切佛法入一切佛法者乃至如来自觉地佛告大慧谛听谛听善思念之大慧白佛言唯然受教佛告大慧五法自性识二种无我分别趣相者谓名相妄想正智如如若修行者修行入如来自觉圣趣离于断常有无等见现法乐正受住现在前大慧不觉彼五法自性识二无我自心现外性凡夫妄想非诸圣贤大慧白佛言世尊云何愚夫妄想生非诸圣贤佛告大慧愚夫计着俗数名相随心流散流散已种种相像貌堕我我所见希望计着妙色计着已无知覆障故生染着染着已贪恚痴所生业积集积集已妄想自缠如蚕作茧堕生死海诸趣旷野如汲井轮以愚痴故不能知如幻野马水月自性离我我所起于一切不实妄想离相所相及生住灭从自心妄想生非自在时节微尘胜妙生愚痴凡夫随名相流大慧彼相者眼识所照名为色耳鼻舌身意意识所照名为声香味触法是名为相大慧彼妄想者施设众名显示诸相如此不异象马车步男女等名是名妄想。

　　五法向虽已明而未尝约诸地分别示其所以入一切佛法至如来地者故复请之答中先通示五法迷悟相谓修行者趣入则五法通是悟相故曰若修行者等若反是不觉则五法通是迷相故曰不觉彼五法等故知法无自性迷悟在人此特发其绪言尔所以趣入等相备见后文次征释中先别约名相等三就凡夫法以示迷相谓依六尘等俗数名相起诸分别其心流散不能自反堕我我所见希望计着妙色色非粗妙着则成粗妙体本融达之即离因妄想生于三道即无知覆障等惑也所生业积集等业也堕生死海等报也如蚕作茧者为自缠缚之譬也如汲井轮者为受轮回之譬也如幻野马等为不知幻性离我我所之譬也起于一切不实妄想者谓于六尘等名相处起诸妄想成于三道夫妄本不实起于幻相幻相本离故离相所相亦无生住灭可得则归诸自心而已然心不自心亦不从外道诸异因生还自愚夫依名相生故曰愚痴凡夫等是名相妄想互为生起抑由不知幻相故妄想生若知幻相妄想即灭此文所以反覆言之也又曰彼相者追释名相二法不出六识取彼六尘名之者名也所取者相也显示施设诸名相者妄想也故曰如此不异等如象马车步四兵及男女等名相既立一一分别此如是此不异于无定法生于定见则妄想而已矣此之谓凡夫法(一)。

　　大慧正智者彼名相不可得犹如过客诸识不生不断不常不堕一切外道声闻缘觉之地复次大慧菩萨摩诃萨以此正智不立名相非不立名相舍离二见建立及诽谤知名相不生是名如如大慧菩萨摩诃萨住如如者得无所有境界故得菩萨欢喜地得菩萨欢喜地已永离一切外道恶趣正住出世间趣法相成熟分别幻等一切法自觉法趣相离诸妄想见性异相次第乃至法云地于其中间三昧力自在神通开敷得如来地已种种变化圆照示现成熟众生如水中月善究竟满足十无尽句为种种意解众生分别说法法身离意所作是名菩萨入如如所得。

　　次约正智如如就圣贤法以明悟相则曰正智者等谓彼名相不可得则各相等义在其间以本无自性通皆属悟不起断常等见是为正智言如过客诸识不生者过客犹路人也以譬名相初无自性而有智者终不于彼生诸分别故曰诸识不生圣贤正智视彼名相亦复如之菩萨以此正智不立名相者谓菩萨以正智破名相妄想而亦不自立其名相自若不亡还为所破然则既曰正智岂非名乎不断不常岂非相乎故曰非不立名相但其为正智既舍离二边不堕二谤则其性不生以不生者即如如义菩萨住如如下示如如所得相夫既曰如如岂有得乎然以无得而得亦得自他因果之法故曰得无所有境界即菩萨欢喜地也不离而离离一切外道恶趣无住而住住出世间之正趣无分别而分别了一切法皆悉如幻无证而证证自觉法趣相亦离诸妄想见性异相即能见及异相也前文所谓相见俱离是也盖菩萨将自浅阶深以至于极故凡能所同异一切俱离而入一如法尔然也至于三昧力等种种功德由之开发自果及他由之建立从始洎终究竟法身任运称性离意所作一□如如而得成办故曰是名菩萨入如如所得(二)。

　　尔时大慧菩萨白佛言世尊云何世尊为三种自性入于五法为各有自相宗佛告大慧三种自性及八识二种无我悉入五法大慧彼名及相是妄想自性大慧若依彼妄想生心心法名俱时生如日光俱种种相各别分别持是名缘起自性大慧正智如如者不可坏故名成自性复次大慧自心现妄想八种分别谓识藏意意识及五识身相者不实相妄想故我我所二摄受灭二无我生是故大慧此五法者声闻缘觉菩萨如来自觉圣智诸地相续次第一切佛法悉入其中复次大慧五法者相名妄想如如正智大慧相者若处所形相色像等现是名为相若彼有如是相名为瓶等即此非余是说为名施设众名显示诸相瓶等心心法是名妄想彼名彼相毕竟不可得始终无觉于诸法无展转离不实妄想是名如如真实决定究竟自性不可得彼是如相我及诸佛随顺入处普为众生如实演说施设显示于彼随入正觉不断不常妄想不起随顺自觉圣趣一切外道声闻缘觉所不得相是名正智大慧是名五法三种自性八识二种无我一切佛法悉入其中是故大慧当自方便学亦教他人勿随于他尔时世尊欲重宣此义而说偈言。

　　五法三自性及与八种识二种无有我悉摄摩诃衍名相虚妄想自性二种相正智及如如是则为成相。

　　既申五法即三自性义在其中如前后会摄故复问其摄入之外亦有自相宗邪答中先答总入可知次别配法相初以名相对妄想者从所因言也以彼妄想反属缘起者从所起说也即依妄想生心心法是其所起故既俱时生则如日光持种种相而分别不谬故曰各各分别持即日光以譬妄想种种相以譬缘起正智如如以配成性其义可知五法摄八识者即自心现妄想一也而通八种分别谓识藏即妄想之本意则执我妄想之主意识及五识妄想之相故八识虽异皆妄想也若亦兼余义则如此分别者八识之名相也了知识性不堕二边而卒于不生者即正智如如是五法亦可通配八识也我我所二摄受灭故二无我生者由妄想等即有我我所以灭即无我则正智如如是则识等虽异同归五法无别自相宗明矣又曰声闻缘觉乃至一切佛法悉入其中者总结示也如前三乘及如来地自他因果一切佛法亦悉入今五中了无剩法然犹约有法言之若乃五法无法余法亦无孰为入者则一切佛法道在其中矣复次五法下重示异义则列名释义复自一途大同小异不无所以相名反上不出名实互有前后余二前后者前约自行故先智后如此兼化他则反其次故曰我及诸佛随顺入处者如如也普为众生如实演说等正智也故知此文兼于化他言瓶等心心法者谓因瓶等名相则有心心数法能缘妄想始终无觉等者示名相不可得处即如如义谓名相妄想各不相到故始终无觉知者而彼诸法各各自住故无展转续待之相以是推之法无自性故离不实妄想则如如也真实决定等者重指如相是诸佛入处依于自证如实演说不断不常非凡小偏邪所得故名正智又曰一切佛法悉入其中者约互摄义通结四种故与上异劝文言勿随于他者随他则失于自己偈言摩诃衍者大乘也谓上四法摄受一切大乘反而言之一切佛法亦遍摄今四法也(三)。

　　○右第八章。

　　尔时大慧菩萨复白佛言世尊如世尊所说句过去诸佛如恒河沙未来现在亦复如是云何世尊为如说而受为更有余义惟愿如来哀愍解说佛告大慧莫如说受三世诸佛量非如恒河沙所以者何过世间望非譬所譬以凡愚计常外道妄想长养恶见生死无穷欲令厌离生死趣轮精勤胜进故为彼说言诸佛易见非如优昙钵华难得见故息方便求有时复观诸受化者作是说言佛难值遇如优昙钵华优昙钵华无已见今见当见如来者世间悉见不以建立自通故说言如来出世如优昙钵华大慧自建立自通者过世间望彼诸凡愚所不能信自觉圣智境界无以为譬真实如来过心意意识所见之相不可为譬大慧然我说譬佛如恒河沙无有过咎。

　　三世诸佛如恒河沙经教言之多矣往往闻者必曰其数云尔大慧意其别有所在故复请云云佛答中先止其非曰莫如说受谓止言数而已盖诸佛数量过于此故亦过世间心量所望故非譬所譬岂特恒沙而已文先寄昙华以开譬端示凡譬喻义不一揆也则曰凡愚计常等谓彼凡外有未受化者生死无穷如来为说诸佛易见非如昙华令其不生退想息方便求而求佛道此则反喻以难显易所以进之也又曰有时复观诸受化者为说佛难值遇犹如昙华令其希慕求道此则顺譬所以䇿之也进之䇿之所以诱物其致一也然皆化用边事非谓建立自通则又结示能喻所喻有难有易故曰优昙钵华无已见今见当见则能喻唯难见如来者世间悉见则所喻有难易文但言易亦法譬互见尔所谓自通等者即如来自觉圣智境界真实法身则非难非易过世间望故非凡愚所信亦非心意识量之所能见无譬为譬此其为自通境界也然则譬佛如恒沙何也抑言之过邪故复宗释疑正酬所请曰无有过各凡略有七义所以言之如次文(一)。

　　大慧譬如恒沙一切鱼𩻪输收摩罗师子象马人兽践踏沙不念言彼恼乱我而生妄想自性清净无诸垢污如来应供等正觉自觉圣智恒河大力神通自在等沙一切外道诸人兽等一切恼乱如来不念而生妄想如来寂然无有念想如来本愿以三昧乐安众生故无有恼乱犹如恒沙等无有异又断贪恚故譬如恒沙是地自性劫尽烧时烧一切地而彼地大不舍自性与火大俱生故其余愚夫作地烧想而地不烧以火因故如是大慧如来法身如恒沙不坏大慧譬如恒沙无有限量如来光明亦复如是无有限量为成熟众生故普照一切诸佛大众大慧譬如恒沙别求异沙永不可得如是大慧如来应供等正觉无生死生灭有因缘断故大慧譬如恒沙增减不可得知如是大慧如来智慧成熟众生不增不减非身法故身法者有坏如来法身非是身法如厌洹沙油不可得如是一切极苦众生逼迫如来乃至众生未得涅槃不舍法界自三昧愿乐以大悲故大慧譬如恒沙随水而流非无水也如是大慧如来所说一切诸法随涅槃流是故说言如恒河沙如来不随诸去流转去是坏义故大慧生死本际不可知不知故云何说去大慧去者断义而愚夫不知。

　　一沙不念彼恼乱故以譬如来圣智无念不生妄想如文可知二沙性不坏以譬如来法身常住言是地自性者有事有理以事则同一坚性故为沙为石是坚之至者以理则与彼坚湿暖动均一真性亦离异不异如前不生之性故劫尽烧时烧一切地而彼地大不舍自性正谓此性也故地之性即火之性地大生时与火俱生火事灭时而性不灭若火大即性亦得云火事如故又曰火因者谓火无所依必因地而有是地与火为相续体故地无火而不烧火无地而不续惟其不自焚故两不相坏此地所以不得而烧而愚者见为烧尔若以坚湿暖动为自性者此则政相凌夺安得俱生而不烧邪三沙无限量譬如来光明无量四无异沙譬如来无分段之生死及变易之生灭以内外诸有因缘断故五沙无增减譬如来以智慧成熟众生而于法身体无增减不同色身之法有坏灭故六如厌沙无油譬如来虽为众生极苦逼迫而不舍本愿如油不可得七如恒沙随流愚人但见沙流而不见水以智观之非无水也譬如来说一切法随顺涅槃有如顺流而非去义故曰如来不随诸去流转谓于法悟性不随相转故不同去流以去是生死坏灭义故若以法显譬而流亦无流以前后流均一水故又曰生死本际不可知者是复以生死对涅槃若以本际言之则皆不可知覆释上不随去流义以其生死本际际于涅槃理极事遍遍一切法故无去来之异此以不知而释不去故曰不知云何说去若以去者是生死后际永断之义固非愚夫所知是亦不知也(二)。

　　大慧白佛言世尊若众生生死本际不可知者云何解脱可知佛告大慧无始虚伪过恶妄想习气因灭自心现知外义妄想身转解脱不灭是故无边非都无所有为彼妄想作无边等异名观察内外离于妄想无异众生智及尔𦦨一切诸法悉皆寂静不识自心现妄想故妄想生若识则灭尔时世尊欲重宣此义而说偈言。

　　观察诸导师犹如恒河沙不坏亦不去亦复不究竟是则为平等观察诸如来犹如恒沙等悉离一切过随流而性常是则佛正觉。

　　大慧因以生死解脱对问知不知义盖二者迷悟前后之际极其理既等云何一可知一不可知答中先示解脱之由由于妄想身转故曰无始虚伪等谓以妄想习气因灭故自心现知外义正言以自心现知于外境则自心现妄想身转故而得解脱故妄想转即是解脱而解脱实不灭惟其妄想解脱本只一体不见有际畔可得故曰无边无边则不可知义虽不可知而以妄想不转而转则解脱亦无得而得故曰非都无所有等谓非无为彼妄想转处作异名者异名即解脱也是亦可知义台宗所谓名转体不转者颇与今文合以彼释此其义善成然以佛出生死是亦可知但了生死无生死故知而不知然而知不知之外复谁知邪观察内外者向以自心现知外义则外无外想还以此理而照内心则内外一如离于妄想矣唯一真如更无别法亦无众生可异智及尔炎了无待对一切诸法平等一切则寂静也不识自心现者重结示释成要哉斯言其妄想生灭唯于自心识与不识而已矣苟识自心妄无不灭然有言识而妄不灭者是未为真识故也偈言观察诸导师等略颂上譬中诸义存没不次帖释可知亦复不究竟者然以佛为究竟则假名得对终乖一如非所以平等故复遣之法应尔耳(三)。

　　○右第九章。

　　尔时大慧菩萨复白佛言世尊惟愿为说一切诸法刹那坏相世尊云何一切法刹那佛告大慧谛听谛听善思念之当为汝说佛告大慧一切法者谓善不善无记有为无为世间出世间有罪无罪有漏无漏受不受大慧略说心意意识及习气是五受阴因是心意意识习气长养凡愚善不善妄想大慧修三昧乐三昧正受现法乐住名为贤圣善无漏大慧善不善者谓八识何等为八谓如来藏名识藏心意意识及五识身非外道所说大慧五识身者心意意识俱善不善相展转变坏相续流注不坏身生亦生亦灭不觉自心现次第灭余识生形相差别摄受意识五识俱相应生刹那时不住名为刹那。

　　夫刹那者时之最促念之极微者也故以心念起灭不停为刹那又物之无常变坏者亦曰刹那是皆众生虚妄识相如来示之意在即刹那无刹那了性真常尔而大慧请说刹那坏相岂能当如来之意手亦责之如后然因请故得详其说于中先示一切法谓善不善等始言三性则法之有为故继言无为以配之余世间等各以类言至于言受则摄上诸法言不受则有无皆非不受亦不受独得其至此法非法之大凡也次明刹那非刹那相先略说者为下广明张本谓心意意识及色等习气为五受阴因以是识习长养善不善妄想故有六凡有漏刹那言修三昧乐等即无漏因果惟空与定则是三乘无漏非刹那也次善不善者下广明二相名虽叠上实则通示能生八识故曰谓如来藏等名识藏□指第八妄识如前识藏名是也而是八识名相出于正教故非外道说言五识身者正明刹那相谓心意意识俱则能生虽通所生则别故正约五识示之即眼等五识俱彼心心意识同时取境有善不善相或次第起或间杂起故曰展转变坏相续流注根境之间未始间断从本言之亦自八识不坏身生而亦生亦灭由不觉自心所现唯依五根有生有灭故曰次第灭余识生摄受五尘形相差别故五识生时意识俱生故曰俱相应生不俱则不能分别也以是识故起灭不停不于此则于彼无时暂息故曰刹那时不住即刹那之想也(一)。

　　大慧刹那者名识藏如来藏意俱生识习气刹那无漏习气非刹那非凡愚所觉计着刹那论故不觉一切法刹那非刹那以断见坏无为法大慧七识不流转不受苦乐非涅槃因大慧如来藏者受苦乐与因俱若生若灭四住地无明住地所醉凡愚不觉刹那见妄想熏心。

　　刹那者下重结前起后是二种相虽通依诸识生起而所从则别故曰名识藏等是则以诸识从识习气者刹那也从无漏习气者非刹那也然善无漏法本唯空空而犹名习气者谓其体是七识执想犹在故虽非刹那未为究竟真常无漏要是三乘圣贤境界故曰非凡愚所觉彼凡愚此唯作刹那论计着不唯不觉非刹那亦不自知其为刹那以全体在刹那故也脱或凡外尘劳念息几至无为则又计为断见故曰以断见坏无为法恶识所以无为者哉又曰七识不流转者承上无漏之义对明七八异相则七识以三义故异余诸识而非刹那谓不流转不受苦乐故异六识非涅槃因故异八识教门一往以对二乘良有以也然向言七识流转今何反之亦以二义故前后不同一者克体则唯妄想执我而已如今文是也二者从缘虽不自有为以从缘故亦与诸识流转不灭如前文是也如来藏者正明八识以不变性本非刹那而以随缘受熏转为识藏变起诸识则反上三义故受苦乐亦与因俱若生若灭一也为五住烦恼所醉凡愚不觉成刹那见故亦流转二也而以妄想熏发本心故或致涅槃因三也然皆如来藏所从出则流转非流转刹那非刹那涅槃非涅槃染净二熏本一而已此所以异于七识也(二)。

　　复次大慧如金金刚佛舍利得奇特性终不损坏大慧若得无间有刹那者圣应非圣而圣未曾不圣如金金刚虽经劫数称量不减云何凡愚不善于我隐覆之说于内外一切法作刹那想。

　　然以刹那则有损坏非则反是理之然也如来本答刹那而直以不可损坏言者亦相显尔于中先喻言如金金刚佛舍利得奇特性终不损坏者夫奇特□有事有理如金金刚以百炼故矿朴俱销唯一精刚物不能坏则得事中奇特性也若佛舍利以万行熏修垢妄都尽唯一精真无能坏者则得理中奇特性也如来所得真常亦复如是故曰终不损坏意言汝问刹那坏相岂不以生灭妄想故也若亦真常终无损坏此则答违上问法中言若得无间有刹那者谓我以无间道所证真常岂有刹那而不正言故寄言反显尔则曰圣应非圣等夫圣未有不圣之理则知一证永常其无刹那明矣故合云云云何凡愚等者结斥不善如来密旨正显诸法性非刹那闻者只合于起灭不停处了悟无生复本寂静亦显如来所得性常此则说刹那之密意也奈何不善于一切法作刹那想所以寄斥凡愚实责所问大慧领悟意必顿消(三)。

　　○右第十章。

　　大慧菩萨复白佛言世尊如世尊说六波罗蜜满足得成正觉何等为六佛告大慧波罗蜜有三种分别谓世间出世间出世间上上大慧世间波罗蜜者我我所摄受计着摄受二边为种种受生处乐色声香味触故满足檀波罗蜜戒忍精进禅定智慧亦如是凡夫神通及生梵天大慧出世间波罗蜜者声闻缘觉堕摄受涅槃故行六波罗蜜乐自己涅槃乐出世间上上波罗蜜者觉自心现妄想量摄受及自心二故不生妄想于诸趣摄受非分自心色想不计着为安乐一切众生故生檀波罗蜜起上上方便即于彼缘妄想不生戒是尸波罗蜜即彼妄想不生忍知摄所摄是羼提波罗蜜初中后夜精勤方便随顺修行方便妄想不生是毗梨耶波罗蜜妄想悉灭不堕声闻涅槃摄受是禅波罗蜜自心妄想非性智慧观察不堕二边先身转胜而不可坏得自觉圣趣是般若波罗蜜。

　　刹那生灭者生死此岸之事也真常不坏者涅槃彼岸之理也然则自此岸而达彼岸由刹那而究竟真常者其六度之功乎抑前章明不坏有四佛舍利其一也又曰住于正法得如来智具足斯由六度所熏大慧所以承是请问也答中言六度有三初世间六度言我我所摄受计着等者谓凡夫所修其过有四即计我我所著于二边为求胜报乐着六尘夫计我我所则无为生之念著于二边则不足以达中道彼岸为求胜报则不免于生死乐着六尘则非所谓无住相施凡夫神通及生梵天亦由修事度而得故因出之出世间六度即二乘所修虽依谛缘亦行是行故曰堕摄受涅槃故则但为自度而求涅槃故异菩萨出世间上上波罗蜜者即圆顿所修谓妄想量摄受者六尘也及自心二者内心与境为二也觉唯自心现则二而不二故妄想不生依是而修檀波罗蜜所修离相则不堕诸趣所摄故曰非分其于色等既皆自心则不复计着虽对六尘而无所有尚何行施之可得乎唯为安乐众生而修是度皆反过为德即初檀度之意也亦兼通意则上上之方便也既了通已历别尔修即以上善修之心于持戒等缘亦妄想不生一一称性而持者戒也又曰是尸波罗蜜者重结究竟也故如是而行檀则无悭无施如是而持戒则非持非犯如是而安忍则不违不顺如是而精进则何进何退如是而修定则无定无乱如是而习般若则非愚非慧自然不即二边不离二边安于中道直济彼岸是谓上上波罗蜜相忍中言知摄所摄者恐脱一空字进度凡两言方便者一则别相谓诵经等一则通相即兼五度皆须精进而行禅度言不堕声闻涅槃摄受者谓声闻定力偏多及为涅槃修禅故也而一一度言妄想不生或言悉灭非性等是则六度虽异率以离妄为本苟能离妄何行不成若不离妄无一而可此不可不知也先身转胜而不可坏者谓六度增进乃至般若所得慧身转胜前五不可破坏得自觉圣趣则又般若之至者于是三品虽通中下意实在上修者择焉。

　　○右第十一章。

　　尔时世尊欲重宣此义而说偈言。

　　空无常刹那愚夫妄想作如河灯种子而作刹那想刹那息烦乱寂静离所作一切法不生我说刹那义物生则有灭不为愚者说无间相续性妄想之所熏无明为其因心则从彼生乃至色未生中间有何分相续次第灭余心随彼生不住于色时何所缘而生以从彼生故不如实因生云何无所成而知刹那坏修行者正受金刚佛舍利光音天宫殿世间不坏事住于正法得如来智具足比丘得平等云何见刹那揵闼婆幻等色无有刹那于不实色等视之若真实。

　　此偈合置前刹那想下文差间尔偈言空无常刹那者谓虚空相常了不可得况言刹那起灭乎首言此者以见诸法体性本来寂静犹如虚空而愚夫妄想或作常计或作刹那想如河流等是岂知空性本无也哉刹那息烦乱等正颂出隐覆义谓能了刹那则可以息烦乱体寂静则自然离所作故一切法无生所以为说刹那之义也物生则有灭固生灭常理若为愚者说适滋名相如是说破生灭法文先示生相为所破谓无间相续性则刹那生灭由妄想所熏无明为固故刹那心相从彼而生次正破中初破生相言乃至色未生中间有何分者即承上心虽生而色未生中间自无所依之分是心无色而不生次第相续灭者谓色虽已生而心续灭是色心不相待纵余心随彼色生苟心不住于色复何所缘而生为其念念不住亦不取故是心虽有色亦无生性抑若从彼生则自无实性可得故曰不如实因生次破灭相者由向推之于中求刹那成不可得况知刹那坏乎坏即灭也既破生灭则复本真常故次颂不坏中初不坏法有四谓修行者正受一也金刚二也佛舍利三也光音天宫殿四也此天三灾不坏复为后劫生成之如即二为世间法不坏二为出世法不坏次示能得人言住于正法得者谓如来以种智具足庄严比丘以平等正受皆以正法而得也余二非此故亦有坏然一往尔云何见刹那者反颂上结斥谓苟不如上作刹那见当以何理见刹那邪故示之曰揵闼婆幻等即幻色固非刹那而于虚假之色当视若真实了本无生庶几乎得矣(右本属第十章之四)。

　　尔时大慧菩萨复白佛言世尊世尊记阿罗汉得成阿耨多罗三藐三菩提与诸菩萨等无差别一切众生法不涅槃谁至佛道从初得佛至般涅槃于其中间不说一字亦无所答如来常定故亦无虑亦无察化佛化作佛事何故说识刹那展转坏相金刚力士常随侍卫何不施设本际现魔魔业恶业果报旃遮摩纳孙陀利女空钵而出恶业障现云何如来得一切种智而不离诸过。

　　旧释此文凡作十问答往往文外穿凿疣赘今以问答始末参照止应有六文先叠问初问记阿罗汉得成佛道与菩萨无异然于何处记邪或据前文三昧乐住声闻当得如来最胜之身者若即其文则显此经唯化佛说此复不可抑文别有谓如向释今谓当是大慧别有所闻故特于此以发授记声闻之意复当更明二问始终无说文先言一切众生即涅槃相故法不涅槃使谁至于佛道而言从初得佛复谁入于涅槃而曰至般涅槃乃至始终不说一字耶因复再征若以如来常在定故无说者则五十年所说皆应化佛施作邪三问说识坏相亦由上文有言无漏非刹那又曰七识不流转则七识无漏不当坏灭何得复说识诸刹那展转坏邪四问佛何假乎护五问何意不施设本际施设犹显示也此因前文有言生死本际不可知果不可知则是不施设本际故复问其所以六问如来九恼(事缘如别出)意谓如来万德普备众善咸会安有至圣复婴过难耶答如次文(一)。

　　佛告大慧谛听谛听善思念之当为汝说大慧白佛言善哉世尊唯然受教佛告大慧为无余涅槃故说诱进行菩萨行者故此及余世界修菩萨行者乐声闻乘涅槃为令离声闻乘进向大乘化佛授声闻记非是法佛大慧因是故记诸声闻与菩萨不异大慧不异者声闻缘觉诸佛如来烦恼障断解脱一味非智障断大慧智障者见法无我殊胜清净烦恼障者先习见人无我断七识灭法障解脱识藏习灭究竟清净。

　　以次答释中初言为无余涅槃故说者即声闻子果二缚尽生无余依界以非究竟故说彼授记已复须行行而意不在彼所以诱进始行者令行菩萨行故则曰此及余世界修菩萨行等谓菩萨中有始修大行复乐小果为其说授记事以䇿进之使其自反进向大乘即此经言记声闻之意故台宗有曰楞伽密对菩萨方等斥夺声闻即其义也唯是法华正记二乘独超一化今以二义区别其说曰一者所记为此不为彼义如上说二者能记是化而非法故曰化佛授声闻记非是法佛言化佛则权言法佛则实故知二意同异明矣又曰与菩萨不异者一往约同断烦恼障故得解脱一味云尔非谓无明智障断也抑此经所说三乘多概言之亦所以密与其进也次出异相则曰智障断见法无我等约二无我以辨浅深而言先习见人无我断者谓声闻人先得人空故先所习见人无我智但断见思烦恼而已而未断无明故未见法无我智此一异也又曰七识灭法障解脱者亦以七八识灭而论二障有脱未脱二乘但灭七识故未尽净此二异也是知同异未易辄论而末学欲以一概尽局哉难矣(二)。

　　因本住法故前后非性无尽本愿故如来无虑无察而演说法正智所化故念不妄故无虑无察四住地无明住地习气断故二烦恼断离二种死觉人法无我及二障断大慧心意意识服识等七刹那习气因善无漏品离不复轮转大慧如来藏者轮转涅槃苦乐因空乱意慧愚痴凡夫所不能觉。

　　次答第二问言因本住法故前后非性者谓本住法则性无增灭故前无佛道可得后无佛可涅槃中间亦无法可说故曰前后非性非性之性法界平等故云无说尔然以无尽本愿为众生故无说而说则曰无虑无察而演说法谓佛以无为智定寂而常照圆鉴法界如镜现象如印印泥故不待虑而说察而知则未尝无说正智所化等复言无虑无察者由于正智所化寂念不妄故也又曰四住地等谓究竟果人所断者二障所离者二死所证者二无我法门深极如是岂化佛之所为乎是亦抑大慧之问也心意意识下答第三问谓心意识三未始不俱而说识刹那有坏不坏者所从言异尔若以诸识从刹那习气因则有坏从善无漏品则不坏以其性离非刹那故不复轮转即不坏义然则刹那习气者六识之分也善无漏品者七识之分也此犹六七对明坏不坏异若约七八相望则七识执我想心未亡故犹可坏唯八识不坏故特言眼识等七意存八识不坏故也次别显藏识者谓如来藏在轮转则与之为轮转在涅槃亦与之为涅槃与之为苦乐而未始不净与之为涅槃因而未始净方其即则未始不离方其离则未始不即既非即非不即亦未始坏不坏故非凡小所觉言空乱意慧即指二乘义兼与夺谓以空乱意夺也而犹名慧与也(三)。

　　大慧金刚力士所随护者是化佛耳非真如来大慧真如来者离一切根量一切凡夫声闻缘觉及外道根量悉灭得现法乐住无间法智忍故非金刚力士所护一切化佛不从业生化佛者非佛不离佛因陶家轮等众生所作相而说法非自通处说自觉境界复次大慧愚夫依七识身灭起断见不觉识藏故起常见自妄想故不知本际自妄想慧灭故解脱四住地无明住地习气断故一切过断。

　　答第四问中文有对有别对论则佛有真化故曰金刚力士所随护者化佛也离一切根量等真佛也言离一切根量则不堕自他阴界入法得现法乐住无间法智忍故则究竟住于智断功德法身常与定俱故不须护别论者虽化亦不护凡二意故盖化谓化现亦应也又无而欢有曰化皆随宜应现不同凡夫随实业生则不待护一也又曰化佛者非佛不离佛则从真起化故非一非异亦不待护二也但由化用必因众生众生有作须众缘具故佛亦以缘具说法故曰因陶家轮等正取缘具义也然则不护而护而金刚力士独得非化乎非自通处者不同真佛唯说自觉境界答第五问者非无本际可示但为众生未能出自妄想外故于本际有所不知极其妄想不出断常故曰愚夫依七识身灭等即限彼所知极于七识之外无所知故因起断见而不觉识藏无尽见其念念相续故起常见由其自妄想内而不及外故不能知必待妄想转灭即解脱等当自知尔故曰自妄想灭而言慧灭者示妄不自灭必由慧而灭夫然则五住二死究竟咸亡金刚法身岂复有魔业等事故自四住地下答第六问然皆为众生故文便示现尔(四)。

　　尔时世尊欲重宣此义而说偈言。

　　三乘亦非乘如来不磨灭一切佛所记说离诸过恶为诸无间智及无余涅槃诱进诸下劣是故隐覆说诸佛所起智即分别说道诸乘非为乘彼则非涅槃欲色有及见说是四住地意识之所起识宅意所住意及眼识等断灭说无常或作涅槃见而为说常住。

　　偈言三乘亦非乘者非实乘也如来不磨灭者谓真佛也惟其非乘故与授一乘记惟其是真佛故说离诸过恶即间颂初后二答亦兼颂第四问答也为诸无间智等覆颂初答意可知诸佛所起智者颂答次问也谓从初起道树所得智后即分别说道此以其说颂无说非曰不说以非性言之故乘而非乘涅槃而非涅槃云不说尔欲色有及见颂四住地也意识之所起者颂第五答文谓意由八识而起而八识意之所住故喻之如宅以是言之自不容以七识身灭而起断见彼又于第六识等断灭处说无常或作涅槃见者此皆凡外自妄想见故不知本际如来为是说常住也(五)。

　　○右第十二章。

　　尔时大慧菩萨以偈问曰。

　　彼诸菩萨等志求佛道者酒肉及与葱饮食为云何惟愿无上尊哀愍为演说愚夫所贪着臭秽无名称虎狼所甘嗜云何而可食食者生诸过不食为福善惟愿为我说食不食罪福。

　　大慧菩萨说偈问已复白佛言惟愿世尊为我等说食不食肉功德过恶我及诸菩萨于现在未来当为种种希望食肉众生分别说法令彼众生慈心相向得慈心已各于住地清净明了疾得究竟无上菩提声闻缘觉自地止息已亦得速成无上菩提恶邪论法诸外道辈邪见断常颠倒计着尚有遮法不听食肉况复如来世间救护正法成就而食肉耶佛告大慧善哉善哉谛听谛听善思念之当为汝说大慧白佛言唯然受教佛告大慧有无量因缘不应食肉然我今当为汝略说谓一切众生从本已来展转因缘尝为六亲以亲想故不应食肉驴骡骆驼狐狗牛马人兽等肉屠者杂卖故不应食肉不净气分所生长故不应食肉众生闻气悉生恐怖如旃陀罗及谭婆等狗见憎恶惊怖群吠故不应食肉又令修行者慈心不生故不应食肉凡愚所嗜臭秽不净无善名称故不应食肉令诸咒术不成就故不应食肉以杀生者见形起识深味着故不应食肉彼食肉者诸天所弃故不应食肉令口气臭故不应食肉多恶梦故不应食肉空闲林中虎狼闻香故不应食肉令饮食无节故不应食肉令修行者不生厌离故不应食肉我尝说言凡所饮食作食子肉想作服药想故不应食肉听食肉者无有是处复次大慧过去有王名师子苏陀婆食种种肉遂至食人臣民不堪即便谋反断其奉禄以食肉者有如是过故不应食肉复次大慧凡诸杀者为财利故杀生屠贩彼诸愚痴食肉众生以钱为网而捕诸肉彼杀生者若以财物若以钩网取彼空行水陆众生种种杀害屠贩求利大慧亦无不教不求不想而有鱼肉以是义故不应食肉大慧我有时说遮五种肉或制十种今于此经一切种一切时开除方便一切悉断大慧如来应供等正觉尚无所食况食鱼肉亦不教人以大悲前行故视一切众生犹如一子是故不听令食子肉尔时世尊欲重宣此义而说偈言。

　　曾昔为亲属鄙秽不净杂不净所生长闻气悉恐怖一切肉与葱及诸韭蒜等种种放逸酒修行常远离亦常离麻油及诸穿孔床以彼诸细虫于中极恐怖饮食生放逸放逸生诸觉从觉生贪欲是故不应食由食生贪欲贪令心迷醉迷醉长爱欲生死不解脱为利杀众生以财网诸肉二俱是恶业死堕叫呼狱若无教想求则无三净肉彼非无因有是故不应食彼诸修行者由是悉远离十方佛世尊一切咸诃责展转更相食死堕虎狠类臭秽可厌恶所生常愚痴多生旃陀罗猎师谭婆种或生陀夷尼及诸食肉性罗刹猫狸等偏于是中生缚象与大云央掘利魔罗及此楞伽经我悉制断肉诸佛及菩萨声闻所诃责食已无惭愧生生常痴冥先说见闻疑已断一切肉妄想不觉知故生食肉处如彼贪欲过障碍圣解脱酒肉葱韭蒜悉为圣道障未来世众生于肉愚痴说言此净无罪佛听我等食食如服药想亦如食子肉知足生厌离修行行乞食安住慈心者我说常厌离虎狼诸恶兽恒可同游止若食诸血肉众生悉恐怖是故修行者慈心不食肉食肉无慈慧永背正解脱及违圣表相是故不应食得生梵志种及诸修行处智慧富贵家斯由不食肉。

　　佛说心品将未大慧复请垂诫酒肉等以终之盖吾佛说化以一性平等为本以慈悲同体为心以为人入道为宗故莫先于清净离过以济物度生为事故莫上于罪福因果是以楞严正宗之后具明四种明诲三种渐次而于此经诫之弥笃亦可以之拟流通焉文先请通诫次请别诫佛答中备列不应食肉者凡十七缘(云云)次示遮制通局中初言小教方便或开五种谓见闻疑杀等自余宜若开食或制十种谓人蛇象等而不及余类似应通许者然尤谨言之但曰遮制而已曾无开许之□纵有一时方便亦不得已尔次言此经开除方便一切悉断其言可谓深切矣而论者犹以听制食肉为一疑难盖记者有言曰此经菩萨不应食肉故知仍存小教中开遂谓此经但制菩萨仍存小教开许者或谓记者之误今谓非也正言楞伽当四阿含之后故存渐教之说异乎梵网顿制以见此经部当方等如是而已所谓存者特其文耳何谓犹存其事且以为误邪不然经云一切悉□□言何谓乎呜呼大为之防严为之制而世犹或□之况不为之诫乎有以见业习之深也至有不复赞叹梵行亦令他人入不律仪者吾知斯人自诒厥咎然此经言一切法唯自心现苟知善恶唯心奈何顺妄想而违圣教哉戒之勉之。

　　○右第十三章。

　　楞伽阿䟦多罗宝经卷第四竟

　　楞伽阿䟦多罗宝经通义卷第六(终)
