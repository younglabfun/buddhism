卍新纂续藏经第 17 册 No. 0331 楞伽经合辙


　　No. 331-A 楞伽楞严合辙序

　　楞伽以达磨重楞严以智者重并为缁门要典而其流通浅深之故亦略相类当楞伽之机者大慧也自觉圣智境界惟证乃知而译者艰晦其词使读者棘口瞠目徐思之又如蚊咬铁牛了无入处故中下之士不甚跃然当楞严之机者庆喜也其落想送难与凡夫颇近又得文士为之润色读者如痒得搔各以思惟分别通之至旁引经论之似者为注脚虽复近之弥益戏论自来讲席于此二经不过守其师说期无大谬而止至雪浪大师出始尽扫依门傍户之病一以自心现量出之觉灵山一会重开生面然师舌而不笔聊为人天留一影而已自是而诸师撰述各露锋颖数年来可谓人握灵蛇至交光之正脉几于前无古人矣然于楞伽犹未遑也二经并有发明惟憨山老人及今一雨法师耳师少参雪浪夙佩传心之印浪不拘细节一时门人皆鲜衣𧿧𧿇师独萧然一衲三十年无改以大辩才具杜都行浪既化去诸衲子竞以瓣香归师师谦让未遑而辉山媚川之誉愈不可掩近者结茅于铁山之麓巢栖茹薇静照益彻因诠释二经成若干卷命曰合辙杀青既竟以示不佞命序之余惟无上大觉岂有辙之可合哉顾守辙非也不能合辙而遽欲舍辙尤非也夫性相二宗非所以适涅槃城之两轮耶至于破相一宗如王良造父然非能废两轮而别挟一长也或者欲以此而遗彼亦过矣就二经言之五法三自性八识二无我三科七大不粲然相乎乃若百八句之问山河大地之问拈是见非见而皆曰是举因缘自然而皆曰非使以宗门家风会之虽通身是口能下一语否然则谓如来禅之外有祖师禅犹第二义也师生平持论在于矫二宗之偏锋驱颟顸之狂慧观其所述盖详哉其言之至于言之所不能诠引而不发跃如也师盖曰吾聊以辙示焉世有绝尘而奔者吾将旦暮遇之耳然则此书之行固浪师之后𦦨亦灵山之耳孙也余家珠坞中去铁山仅一袈裟地三年来侍师于水边林下每相与了无可共语之语是编成余窃快焉因题数语于简末不自知其为门外人也。

　　天启辛酉重九日吴下菩萨阐提王志坚合十书

　　No. 331-B 楞伽合辙自序

　　易曰盈天地之间者唯万物然则万物之在天地者虽多而名相一言可以尽蔽今夫世之人以高明者为天厚载者为地巍然突起者为山汪洋平演者为江海川渎飞者为鸟跃者为鱼走者为兽林林𤙹𤙹蔚蔚葱葱者为草木夫高明者是相而天即名也博厚者是相而地即名也巍然突起者是相而山即名也汪洋滉漾者是相而江海川渎即名也飞跃是相而鱼鸟即名也奔驰是相而兽即名也林林𤙹𤙹者是相而草木即名也故知天地之大万物之多统而论之皆属名相更无别法是以天不自知为高明地不自知为广厚山不自知为突起水不自知为汪洋鱼鸟不自知为飞跃兽不自知为奔驰草木不自知为蓊郁然而必以高明者为天博厚者为地突起者为山汪洋者为江海川渎飞者为鸟跃者为鱼驰者为兽𤙹𤙹林林者为草木一定而不可移易者何居皆是与天地并立而为万物之最灵者名之曰人是人与天地万物安种种名立种种相谓之妄想建立又谓之意言境其实天地万物未始有种种相亦未始有种种名也名相既立于是乎卑高陈焉贵贱位焉有无倾焉妍丑出焉彼此立焉是非兴焉于是乎执此名非彼名此相非彼相而彼彼此此是是非非森然柴立于心目之间矣其中有具正法眼者以法眼观了知天地万物种种名相原从我人妄想建立本非实有本自如如故虽孑然杂处于天地万物之中而天地万物种种名相不能眩惑其耳目而能会天地万物皆归于自己不以彼为彼不以此为此不以是为是不以非为非故天地如万物如而人我亦如于是乎指芥子为须弥亦可殇子为寿亦可呼马为牛亦可指天作地亦可以能真见天地同根万物一体不见有丝毫异名异相为障为碍故能得意生身随心自在旁礴于万物之内而物莫能拘者由此道也是知名相皆生乎妄想而能了名相本非实有者名正智如如此名相所以为凡圣之通衢也此经所诠除五法外虽别开三自性八识二无我然皆不出五法所谓五法者谓名相妄想正智如如也言八识者谓眼识耳识鼻识舌识身识意识末那识含藏识也言三性者谓妄想自性缘起自性成自性也二无我者谓人无我法无我也盖八识是名相是妄想转八识成智即是正智是如如此即八识亦五法也缘起自性即名相妄想自性即妄想成自性即正智如如即三自性亦五法也于名相上执我执法执即妄想我法即名相若以正智了此我法本空即证二空无我之真如是则我与无我亦五法也故举五法而天地万物乃至世间出世间出世间上上法统摄无遗矣故经云三种自性及八种识二种无我悉入五法又云此五法者声闻缘觉菩萨及如来自觉圣智诸地相续次第一切佛法悉入其中是知盈天地之间者唯万物而天地万物不出名相异生之所迷者迷此诸圣之所悟者悟此何以故以执名相为实有而分彼此起是非由彼此是非皆属妄想以从妄想故说为迷为异生若了名相本空妄想非有则为正智为如如以从如如正智故说为悟为诸圣此则不唯名无定名相无定相即凡圣亦无定位亦属名相建立故一举名相而五法立五法立而一心显一心显而一切佛法皆入其中矣初祖达磨云楞伽四卷可以印心是则此经为佛佛授手祖祖相传之心印如来禅祖师禅之所自出故以佛语心为宗也第此经四教并摄性相通收然性相二宗虽堂皇无异而户牖各开从上诸师解此经者或依性以解相而宗相者则执相以难性或依相以解性而宗性者则执性以破相故主马鸣者宾护法宗护法者诋马鸣所谓操戈入室祸越萧墙此皆不达唯心唯识之宗一而二二而一者也故凡值经之性相分途处双引性相并释之皎如星月各有指归务令性相二宗如车两轮并行不悖此余之深意也故命名合辙若由此辙而登路由此路而登不可往之楞伽山顶则一跶可到尚何艰险之有哉时。

　　天启辛酉岁夏五端阳后三日书于天界讲堂
二楞庵释通润谨识

　　No. 331

　　楞伽阿䟦多罗宝经合辙卷第一

　　明　二楞庵释　通润　述

　　凡经题目立名不一有以人彰名有以法彰名有以人法彰名有以法喻彰名以人彰名者如净名月上女等法彰名者如圆觉涅槃等人法彰名者如胜天王般若等法喻彰名者如金刚般若等此经则以处彰名也楞伽城名此翻不可往在南海摩罗那山顶阿䟦多罗此云无上以此山此城皆是无上众宝所成故魏译云住大海畔摩罗那山顶上楞伽城中彼山种种宝性所成诸宝间错光明赫奕如百千日照耀金山内外明彻日月光辉不能复现皆是古昔诸仙圣贤思如实法得道之处世尊于海龙王宫说法从大海出举目观见摩罗那山楞伽大城即便微笑而作是言昔诸如来皆于此城说自所得圣智证法非诸外道邪见乃至二乘所修境界我今亦为摩婆那王开示此法时摩婆那夜叉王以佛神力闻佛音声见海波浪观其众会藏识大海境界风动转识浪起发欢喜心请佛说法然则此经是摩婆罗夜叉王为发起故即其所居之处彰名也有者云楞伽宝名文殊般泥洹经云文殊身如紫金山其冠毗楞伽宝之所严饰有五百种色一一色中日月星辰诸天龙宫世间众生所希见事皆于中现又首楞严三昧经释提桓因云我于须弥山善法堂上着释迦毗楞伽摩尼璎珞以是光明一切天众身皆不现释迦毗楞伽此云能胜宗镜亦云此城是众宝所成以表宝积三昧则楞伽亦是宝名但未必是八楞耳若准二译皆名入楞伽经则古翻不可往其义尤切以无门可入故无路可通故夜叉所据故诸佛所住故菩萨所游故先德云十方无壁落四面亦无门又云但有路可上更高人也行世间种种事业凡涉思门语路皆可拟议若大性自性第一义者不可以有心求不可以无心得不可以言语造不可以寂默通才涉思惟便成剩法才涉唇吻便落窠臼必须离心意识参绝圣凡路学始有少分相应故达磨大师云楞伽以佛语心为宗无门为法门而庞居士亦云楞伽宝山高四面无行路惟有达道人乘空自来去所谓无门可入无路可通也故华严论云世尊于南海山摩罗那山之顶楞伽城中说法其山高五百由旬下瞰大海无路可上其城乃众宝所成光映日月无门可入得神通者堪能升往又此城久为夜叉所据而一旦请佛转法轮者正显众生自性楞伽城中日用时时有夜叉出现亦时时有佛转轮时时菩萨游履但为妄想所缠无明所噬静沉死水动落今时故将诸佛觉场翻成夜叉宫殿若使一念回光则夜叉宫殿全是诸佛道场菩萨实地毫无间隔所以云昨夜夜叉心今朝菩萨面菩萨与夜叉不隔一条线所谓凡圣同居龙蛇混杂故知夜义所据诸佛所住菩萨所游皆在一处也问此山高耸险绝即二乘神通尚不能到何故夜叉得据此山答此表圆顿法门唯圆顿根方能得入若使根性猛利虽极恶如夜叉不动无明顿入法界全身坐在宝山故广额屠儿放下屠刀曰我是千佛一数若根性迟钝悠悠缓缓即使移山动石坐卧虚空秪是止宿草庵处于门外故知欲通此路入此门住此山者秪论根性利钝信力浅深不简善恶也。

　　宋天竺三藏求那䟦陀罗译。

　　宋国名国主姓刘名义隆武帝第三子后受禅即文帝也求那䟦陀罗此云功德贤贤从印土航海而来帝以贤教理精通华梵俱洽诏居扬都瓦官寺翻译众典首出斯经文成四卷按此经大部有十万偈百万句三千六万言一百五十品今所传者唯一品耳。

　　一切佛语心品之一

　　一切佛者总言三世十方诸佛也今依五教略明一心初小乘教实有外境假立一心由心造业所感异故二大乘始教以异熟赖耶为一心遮无外境故下经云此二坏不坏相展转因无始虚伪因三有等三终教以如来藏具诸功德为一心下经云如来藏为善不善因譬如伎儿变现诸趣等四顿教以泯绝无寄为一心下文云三乘与一乘非乘我所说等五圆教总该万有事事无碍为一心下经云十地则为初初则为第八第九则为七七亦复为八第二为第三无所有何次是则此经四教并谈三根普被即知此心不独此经之宗即一大藏经悉入此宗不特一佛所修所证所说所授者唯此一宗即佛佛相授祖祖相传者亦唯此宗故此经以第一义心为宗妄想无自性为趣下经云此是过去未来现在诸如来应供等正觉性自性第一义心又云前圣所知转相传授妄想无性二语虽别其旨则同以由第一义心故妄想无性以妄想无性即是第一义心也问下经云一切法不生不应立是宗何故以一心为宗答古佛皆垂方便门禅宗亦开一线道切不可执方便而迷大旨亦不可废方便而绝后陈然机前无实设有一解一语皆是落后之事属第二头大智度论云以佛眼观一切十方国土中一切物尚不见无何况有法毕竟空法能破颠倒令菩萨成佛是事尚不可得何况凡夫颠倒有法今约迷悟二途故总立一心为宗华严经云譬如工𦘕师不能知自心而由心故𦘕诸法性如是心如工𦘕师能𦘕诸世间五蕴悉从生无法而不造如心佛亦尔如佛众生然应知佛与心体性皆无尽故知万法同会斯宗犹如百华共成一蜜若谛了之一切在我升沉去住任意随缘示圣现凡出生入死语默卷舒常顺一真之道治生产业不违实相之门步步常在其中念念不离法界若不信之人对面千里所以云千山势到岳边止万事消归体处平故立一心为宗也。

　　如是我闻一时佛住南海濵楞伽山顶种种宝华以为庄严与大比丘僧及大菩萨众俱从种种异佛刹来是诸菩萨摩诃萨无量三昧自在之力神通游戏大慧菩萨摩诃萨而为上首一切诸佛手灌其顶自心现境界善解其义种种众生种种心色无量度门随类普现于五法自性识二种无我究竟通达。

　　佛住楞伽山顶者表第一义心是最胜极尊无上无比法攀揽不及唯如来方得住持也种种宝华为庄严者谓此第一义心具足无量功德智慧为庄严也圣众皆从异佛刹来者谓此处久为夜叉所据故诸佛不住圣众不来今由夜叉归心请佛说法故圣众皆从异佛刹来咸集其处也是诸下出菩萨之德谓菩萨具足无量三昧自在力能以神通游戏净佛国土故能往也反显凡外小乘皆不可往标大慧为上首者彰其名也一切诸佛等者显其实也言灌顶者位居十地已受如来智职故自心现境界是诸佛授受之心法谓一心如镜万法如影心之现境犹镜之现影故先德云若能了境便识心万法都如闼婆影下经亦云譬如明镜现诸色像现识现处亦复如是然则自心现境界非大智慧人不能担荷此法亦不能构副此语以外道虽有聪明而无智慧故不解二乘虽有智慧而局守一隅其慧甚小故不解所以大慧为法会之首称其善解唯善解故能随心现心随色现色千应万变而不穷大经云或现童男童女身天人及与阿修罗乃至摩睺罗伽等随其所乐皆令现众生形相各不同行业音声亦无量如是一切皆能现海印三昧威神力此大乘菩萨所以称人龙也五法者谓名相妄想正智如如三自性者谓妄想自性缘起自性成自性八识者谓眼识耳识鼻识舌识身识意识末那识藏识也二无我者即人无我法无我也究竟通达者皆能造其极也自心现境界是三界唯心之旨正显其达性于五法等究竟通达是万法唯识之宗又显其达相若达性而不达相则儱侗真如达相而不达性则颟顸佛性必性相俱彻事理双融方见大慧之实有实如此名曰大慧不亦宜乎。

　　尔时大慧菩萨与摩帝菩萨俱游一切诸佛刹土承佛神力从坐而起偏袒右肩右膝着地合掌恭敬以偈赞曰。

　　摩帝此云慧与大慧俱游者同声相应也袒肩膝地身业合掌恭敬意业偈赞口业此皆天竺觐佛之仪式也。

　　世间离生灭犹如虚空华智不得有无而兴大悲心一切法如幻远离于心识智不得有无而兴大悲心远离于断常世间恒如梦智不得有无而兴大悲心知人法无我烦恼及尔炎常清净无相而兴大悲心一切无涅槃无有涅槃佛亦无佛涅槃远离觉所觉若有若无有是二悉俱离牟尼寂静观是则远离生是名为不取今世后世净。

　　唯圣知圣唯贤知贤大慧洞见如来心髓故呈偈赞佛标显非有非无之宗不唯揭示全经大旨抑且微露自己家风初一偈颂如来以正智达世间法本无生灭也大经云三世五蕴法说名为世间以阴界入处皆入三世迁流故总名世间虽在世间而实无生灭故曰世间离生灭由别教菩萨虽知蕴入界处皆依生灭识变不知即是不生灭性如来以正智观察本非有无尚无有生欲何为灭故以空华喻之圆觉云如众空华灭于空时不可说言有定灭处何以故无生处故应立量云世间是有法非有非无宗因云离生灭故同喻如空华空华离生灭空华非有无则知世间离生灭世间非有无以离生故非有离灭故非无故以空华为喻成立离生离灭非有非无之宗为一经之旨也由菩萨不达生灭即是不生灭故兴大悲以示之第二偈颂如来以正智达依他无性也举一切法则双该相见以万法虽多不出相见故由愚法声闻未亡法执不达万法皆空缘生无性而妄计为实不知依他起性本非实有亦非实无皆由心识不净故认为实有计为实无如来以正智观察知一切法远离心识犹如幻化故曰一切法如幻远离于心识以幻人心识本来自无由幻师咒力幻作男女悉无自性既知为幻岂可计之为有认之为无故经云譬如幻化人非无幻化人幻化人非真人也由二乘不达诸法如幻妄认为实故兴大悲以示之应立量云一切法是有法非有非无宗因云远离心识故同喻如幻以计有计无皆是心识故第三偈颂如来以正智达遍计无性也三界诸法悉由众生循业发现故果生因灭果灭因生本非断常不知执断执常皆是凡夫外道虚妄遍计如来以正智观察等之如梦以梦时非无不可谓断醒时非有不可谓常既离断常则非有非无由凡外迷于梦境妄计断常故以此法醒之而兴起大悲也应立量云世间是有法非有非无宗因云远离断常故同喻如梦知人下一偈颂如来以正智断我法二执也人以主宰言法以轨持言烦恼障事尔𦦨障理唯识论云由我法执二障具生若证二空彼障随断故正智现前知人无我则烦恼清净知法无我则尔炎无相如是则孰为我孰为法孰为烦恼尔炎了无一法当情则知一切凡夫外道及二乘三贤位中菩萨所计我法二执烦恼所知二障皆是处妄岂实有哉由彼不解故兴大悲以示之第五一偈半颂如来以正智空能觉所觉也谓此正智现前不但空业识空相见空遍计而已即如来所证涅槃悉皆荡尽以生死涅槃是对待法若空生死而不空涅槃即此涅槃便是生死所以融大师云若有一法胜过涅槃我说亦如梦幻故曰一切无涅槃无有佛涅槃者以因法显人故离法无人亦无涅槃佛者以因人显法故离人无法是则外不见有能证涅槃之佛内不见有佛所证之涅槃智论云三世诸佛皆以实相为师故知若有能证即为有人若有所证即为有法以唯一真法界心外无法不可以法界更证法界故曰远离觉所觉是则不但执有生死无生死是虚妄即执有涅槃无涅槃亦属虚妄大经云有诤说生死无诤说涅槃生死与涅槃二俱不可得故曰若有若无有是二悉皆离此显忘能所处即如如佛也末后一颂结归佛身言佛之所以为佛不过以自觉圣智观察一切世间出世间出世间上上法悉如幻梦空华但有生处即除名远离生着处即遣名为不取故世世常得清净若能作如是观即与如来把手共行等无差别故净名云观身实相观佛亦然。

　　尔时大慧菩萨偈赞佛已自说姓名我名为大慧通达于大乘今以百八义仰咨尊中上世间解之士闻彼所说偈观察一切众告诸佛子言汝等诸佛子今皆恣所问我当为汝说自觉之境界。

　　先赞佛次通名次请问礼也我当为汝说自觉之境界者言汝既以己之所证问我我亦当以己之所证告汝也虽然世尊三昧迦叶不知迦叶三昧阿难不知既是自觉境界何处下口须是自己觌面亲见始得。

　　尔时大慧菩萨摩诃萨承佛所说顶礼佛足合掌恭敬以偈问曰云何净其念云何念增长云何见痴惑云何惑增长。

　　一百八问大慧虽是遍张十界之网实欲高建一心之宗其中关捩全在云何何故及谁字上挑剔令人惕然有深省处略与庄生所云吹万不同而使其自己也咸其自取怒者其谁耶之谁字相似又与天其运乎地其处乎日月其争于所乎孰主张是孰纲维是孰居无事推而行是之孰字相似但彼主混茫一气此主寂灭一心故二教迥别意谓如来所证寂灭一心本来平等云何现前乃有三界九地四圣六凡种种不同五法三自性八识二无我各各差别此等诸法皆是谁之所使何故而有云何而生如此发问正欲令人悟得傀儡棚中有个抽牵线索者在更无第二人也最初一偈是总问六凡四圣意谓寂灭一心本无净染而忽生净染复令净染二念渐渐增长此由何物之所使耶此下百八句即同华严文殊问觉首言心性是一云何见有种种差别之意。

　　何故刹土化相及诸外道云何无受次何故名无受何故名佛子解脱至何所谁缚谁解脱何等禅境界云何有三乘唯愿为解脱。

　　次问寂灭一心本无异相云何而有种种诸相四八端严如来相也涂灰熏鼻外道相也且外道以不受为宗佛子以解脱为果外道之缚是谁缚佛子之脱是谁脱外道所修为妄想禅三乘所修为寂灭定此皆由谁之力而有差别也。

　　缘起何所生云何作所作云何俱异说云何为增长(唐云云何诸有起谓起三有也)云何无色定及以灭正受云何为想灭何因从定觉云何所作生(魏云云何因生果)进去及持身云何现分别云何生诸地破三有者谁何处身云何往生何所至云何最胜子何因得神通及自在三昧云何三昧心最胜为我说。

　　此问缘起生处及缘起差别相也昔有僧问玄挺禅师云如何是真性中缘起师曰大德正兴一念是此则直指缘起生处也缘起既从寂灭心生云何复有种种差别如外道有计能作所作有无一异俱不俱等者如欲界六天渐修渐进至色界而得四禅者又从色界渐增至无色界而得四空定者有修灭尽定而超出三界者有修无想定生无想天前半劫灭后半劫生者既以无想为因又感无想异熟为果不知中间四百九十九劫中是谁迁流是谁执持是谁见诸物也又三界分为九地始从五趣杂居以至非非想处此即三界内之缘起也又有破三有而出三界者不知此三有由谁而破既破三有不知此身复生何处又有大乘菩萨名最胜子从三昧心现大神通游戏自在者此即三界外之缘起既缘起皆从清净心中流出云何而有种种差别此又何故而使之耶当时大慧幸是问着黄面老子若遇德山临济不知翻转面皮多少时也。

　　云何名为藏云何意及识云何生与灭云何见已还云何为种性非种及心量云何建立相及与非我义云何无众生云何世俗说云何为断见及常见不生云何佛外道其相不相违云何当来世种种诸异部。

　　此问妄想差别相也含藏曰藏思量曰意了别名识无而忽有曰生有而忽无曰灭意谓寂灭一心本无有八亦无生灭云何转而为八识化而为生灭既从生灭识而起诸见云何转诸见而反无生性一而已云何分而为五而心量各异相一而已云何建而为四而相相各别既立四相云何复说无我无众生既无我无众生云何说有俗谛若有俗谛是则堕于常见若无我人未免落乎断灭若曰心无二心相无二相则佛与外道心相恒同何故当来各分部类如佛弟子有十八部外道有九十六种是也。

　　云何空何因云何刹那坏云何胎藏生云何世不动何因如幻梦及犍闼婆城世间热时𦦨及与水月光何因说觉支及与菩提分云何国土乱云何作有见云何不生灭世如虚空华云何觉世间。

　　此问名相差别也世界有成住坏空根身有生住异灭今举空坏而收成住举生而摄住异灭既曰器界有刹那坏云何又说四禅已上三灾不及世界不动既曰不动则是真常云何如来又说如幻梦干城阳𦦨水光既曰根身是胎藏生云何如来复说从七觉支生从三十七品菩提分法生既曰国土是一云何所见杂乱不同或见秽土有变者或见净土不毁者或见如虚空华者或见正觉世间者此皆何因所致也。

　　云何说离字离妄想者谁云何虚空譬如实有几种几波罗蜜心何因度诸地谁至无所受(魏云真如无次第)何等二无我云何尔𦦨净诸智有几种几戒众生性。

　　此问如如正智之差别也既曰名相妄想各各不同云何复说离言说相离心缘相犹如虚空毕竟平等不知离名字妄想者毕竟是谁既离名相妄想证正智如如所证真如复有几种到彼岸心复有几种复有何因超十地而证法界此超证者毕竟是何等机若名相不空执我执法用几种智微细观察方得二种无我众生根性复有几种用几种戒相而调伏之。

　　谁生诸宝性摩尼真珠等谁生诸语言众生种种性明处及伎术谁之所显示伽陀有几种长颂及短句成为有几种云何名为论(唐云道理有几种解释有几种)。

　　此问有情无情种种语言经论从何建立也如世界初成种种金宝及众生初起种种性乃至十类众生种种语言皆从何出也明处伎术即五明也大论云五明者一声明谓释诂训字诠目流别二工巧明谓伎术机关阴阳历数三医方明谓禁咒闲邪药石针艾四因明谓考定正邪研核真伪五内明谓究畅五乘因果妙理前三外艺后二内教伽陀云讽诵即孤起颂成者谓圆成实性论者所以释此性者也大慧岂不知宝性从坚觉而生语言由七处而发内外经论从语言而起意有在也先德云鹁鸠树上啼意在麻里畬唯忘言象者得之。

　　云何生饮食及生诸爱欲云何名为王转轮及小王云何守护国诸天有几种云何名为地星宿及日月解脱修行者是各有几种弟子有几种云何阿阇黎佛复有几种复有几种生魔及诸异学彼各有几种自性及与心彼复各几种云何施设量唯愿最胜说。

　　此广问十界差别名相也饮食爱欲是众生根本故先及之阿含经云劫初众生皆食地肥及田美稻饥则食饱则止复有私多取者因而争竞始立田主以统治之是谓刹利名之为王此特护财小王耳若转轮王具有七宝飞行自在化导众生其轮有金银铜铁之异其王有四三二一天下之别此人王之最尊者也乃至诸国土中粟散小王各各不同皆以何法守护国土诸天则下自四天上极非非想地则上自四洲下至地狱也日月星宿即三种天子解脱是无学修行是有学如小乘以二果三果为修行证四果为解脱大乘以入地为修行证妙觉为解脱弟子几种如智慧神通多闻说法等阿阇黎云轨范师几种佛如法佛报佛应化佛几种生谓本生意生及化生也魔即天魔鬼魔之类异学即九十六种外道法自性与心即佛与外道所说心性如佛有三自性有七种性自性第一义心如凡小外道以有无为自性以肉团为心六识为心冥谛为心乃至施设种种心量各各不同此皆云何而致。

　　云何空风云云何念聪明云何为林树云何为蔓草云何象马鹿云何而捕取云何为卑陋何因而卑陋云何六节摄云何一阐提男女及不男斯皆云何生云何修行退云何修行生禅师以何法建立何等人众生生诸趣何相何像类云何为财富何因至财富云何为释种何因有释种云何甘蔗种无上尊愿说云何长苦仙彼云何教授如来云何于一切时刹现种种名色类最胜子围绕云何不食肉云何制断肉食肉诸种类何因故食肉。

　　此广问根性差别名相也空风云变幻不测者念聪明知仁识义者草树全无知觉者象马鹿是蠢然不知礼义者而人中复有不知仁义竟捕取而食者有卑贱而丑陋者不知何因而致也六节者西域以两月为一节即六节师计时外道也阐提此云信不具极恶之人也不男有五有生而不具男根者有阉割者有妒人行淫而自无者有男女互变者有半阴半阳者即生剧妒变半也不女者螺筋鼓角脉也修行退者谓退为魔外为诸趣修行进者谓进为住行为向地禅师是以向上事接人者财富谓货财富足之人不知何因而致也释种者本行经云大茆草王得成王仙被猎师所射滴血于地生二甘蔗日炙而开一出童男一出童女占相师立男名善生即灌顶甘蔗王女名善贤为第一妃瞿昙释种即其裔也长苦仙即苦行仙人其所教授即忍辱法门也一切时谓三世一切刹谓十方名谓名号色谓形色如来不许食肉制断肉者何故夜叉之好食肉者不知又何故也此段空中风云与林中草树为一对念聪明与象马鹿一对男女与不男不女为一对财富与卑陋为一对修行进与修行退为一对如来与阐提为一对食肉与不食肉为一对。

　　云何日月形须弥及莲华师子胜相刹侧住覆世界如因陀罗网或悉诸珍宝箜篌细腰鼓状种种诸华或离日月光如是等无量。

　　此广问世界差别名相也如娑婆世界在华藏界第十三重住其中形状有如日轮形半月形莲华形师子形箜篌形腰鼓形众华形世界有侧者覆者如帝网珠交相涉入者或悉珍宝所成者或不假日月光明而正报依报自有光明者此等世界有无量差别此皆何因之所致也。

　　云何为化佛云何报生佛云何如如佛云何智慧佛云何于欲界不成等正觉何故色究竟离欲得菩提善逝般涅槃谁当持正法天师住几时正法几时住。

　　此广问如如差别名相也随机赴感曰化佛酬其宿因曰报佛体性无二曰如如本觉显照曰智慧如如即法身也舍那报身不于欲界得菩提必于色究竟天者以是三果圣人所住是净居故善逝者谓已出世而又能入世故曰善般涅槃此云灭度言佛既灭度谁当持此正法眼藏天师即如来别号久如犹几时也正法住世实有定期由此减劫至彼增劫人寿四万岁时佛法乃灭唯迦叶持佛袈裟待弥勒下生授之然后入灭。

　　悉檀及与见各复有几种毗尼比丘分云何何因缘彼诸最胜子缘觉及声闻何因百变易云何百无受云何世俗通云何出世间云何为七地唯愿为解说僧伽有几种云何为坏僧云何医方论是复何因缘何故大牟尼唱说如是言迦叶拘留孙拘那含是我何故说断常及与我无我何不一切时演说真实义而复为众生分别说心量。

　　此广问正智差别相也悉檀此云遍施谓以四法遍施众生一世界悉檀令人得欢喜益二对治悉檀令人得灭恶益三为人悉檀令人得生善益四第一义悉檀令人得悟理益见即所被之机谓见如是人即与说如是法今所见有几种也毗尼此云律比丘分即比丘四分律谓大小二乘既总是毗尼云何又分小乘为四分律也既大小二乘同名出世云何初地菩萨才断分别执即能现百佛界身而二乘已断俱生百无所受者秪能现十八神变云何五地菩萨通达世谛涉俗利生而二乘人不能涉俗云何七地名出世间方得念念正受而二乘已得百无受愿为说其所以既曰僧伽即名和合云何复有坏僧滥厕其间若狮虫者既如来称大医王其所说法皆能治人之病名医方论然不能尽医众生之病此又何因所致也世尊说法既有种种差别云何又言贤劫三佛悉皆是我拘留孙此云所应断拘那含牟尼此云金寂迦叶此云饮光也既今佛古佛是一则佛佛道同何不演说一相一味之法而分邪分正说断常我无我法何不演真实义而复分别种种妄想心量此皆正智之差别故详问之。

　　何因男女林诃梨阿摩勒鸡罗及铁围金刚等诸山无量宝庄严仙闼婆充满。

　　此问器界差别名相之余也男女林亦云尸陀林其果如男女之状熟则颜色艳美未几即堕地状如死尸臭秽不堪佛令弟子多依此林修不净观诃梨具云诃梨怛鸡此翻天上持来阿摩勒实如胡桃鸡罗已下皆山名谓仙闼婆何故不住人间天上而住此等山也已上一百八句皆从寂灭一心流出种种差别之相菩萨了之名差别智先德云涅槃心易晓差别理难明故大慧一一详问而为学菩萨道之程式也。

　　无上世间解闻彼所说偈大乘诸度门诸佛心第一善哉善哉问大慧善谛听我今当次第如汝所问说。

　　五地菩萨始学世间法唯如来尽物之性故能尽知世间法名世间解即十号之一也谓汝所问百八句义一一皆是大乘菩萨度生法门亦是诸佛所证性自性第一义心故赞其善问而允答也。

　　生及与不生涅槃空刹那趣至无自性。

　　唐译云若生若不生涅槃及空相流转无自性生与空刹那是有为法不生与涅槃是无为法举此二种则世出世法无不毕具然究其极至不唯生灭刹那空相诸有为法无有自性即涅槃不生灭性诸无为法亦无自性若生死有自性永不能入涅槃若涅槃有自性永不能入生死唯无自性故可生死可涅槃大经云如来成正觉时普见一切众生成正觉乃至普见一切众生入涅槃皆同一性所谓无性无何等性所谓无相性无尽性无生性无灭性无我性无非我性无众生性无非众生性无菩提性无法界性无虚空性亦复无有成正觉性知一切法皆无性故得一切智大悲相续救度众生故知无性是一切诸佛谈心要诀以一切法缘生无性故不得凡夫法不得圣人法无性缘生故若真若俗不相混滥此寂灭一心所以具有种种差别而种种差别实与寂灭一心无预也是则一答俱销无俟余说但为浅识钝根更添忉怛耳。

　　佛诸波罗蜜佛子与声闻缘觉诸外道及与无色行如是种种事须弥巨海山洲诸刹土地星宿及日月外道天修罗解脱自在通力禅三摩提灭及如意足觉支及道品诸禅定无量诸阴身往来正受灭尽定三昧起心说心意及与识无我法有我自性想所想(能想是心所想是境)及与现二见(即从能想所想而起断常二见)乘及诸种性金银摩尼等一阐提大种荒乱及一佛智尔𦦨得向(得即四果向即四向)众生有无有象马诸禽兽云何而捕取譬因成悉檀及与作所作郁林迷惑通(即林树蔓草聪明等)心量不现有诸地不相至百变百无受医方工巧论伎术诸明处。

　　此皆总领大慧所问之语参差不齐不必硬配。

　　诸山须弥地巨海日月量下中上众生身各几微尘一一刹几尘弓弓数有几肘步拘楼舍半由延由延兔毫窗尘虮羊毛𪍿麦尘钵他几𪍿麦阿罗𪍿麦几独笼那佉梨勒叉及举利乃至频婆罗是各有几数为有几阿㝹名舍梨沙婆几舍梨沙婆名为一赖提几赖提摩沙几摩沙陀那复几陀那罗为迦梨沙那几迦梨沙那为成一波罗此等积聚相几波罗弥楼是等所应问何须问余事声闻辟支佛佛及最胜子身各有几数何故不问此火𦦨几阿㝹风阿㝹复几根根几阿㝹毛孔眉毛几。

　　凡三界有形之物必有数量今大慧自谓通达大乘深穷万法故以一百八句咨请然犹坐在法界量里未能一一穷其数量所谓得其大而遗其细故世尊补出令其更当穷微讨细勿自生满足也且以等觉菩萨智慧校如来智慧如以爪上之土较大地之土此菩萨所以称大慧未是无量慧若如来则证无量慧矣故法华云诸佛智慧甚深无量唯无量而能尽其量也初四句总举器界根身大小长短一一皆是积聚几多微尘所成须弥居大海中入水八万四千由旬出水亦尔诸山即七金之髅海即香水甘水碱水海之类日宫纵广五十一由旬纯以天金及天玻璃所成月宫纵广四十九由旬纯以天银及天青琉璃所成上中下众生即十二类生也一刹即一佛刹以大千为限一一刹广举微尘刹土言一一刹土皆积聚几何微尘所成也五尺为一弓二尺为一肘二尺五为一步合二步为一弓合二弓为一丈合二十丈为一息合八十息为一拘楼舍是一里半由延二十里一由延四十里此即世界之里数也七微尘成一窗隙尘七窗隙尘成一兔毛头尘七兔毛头尘成一羊毛头尘七羊毛头尘成一牛毛头尘七牛毛尘成一虮七虮成一虱七虱成一芥七芥成一大麦𪍿大麦也钵他一升也阿罗一斗也独笼一斛也那佉梨十斛也勒叉十万也举利一亿也频婆罗一兆也谓积几微尘而成𪍿麦积几𪍿麦而成此一升一斗一斛乃至一兆也阿㝹尘也舍利沙婆芥子也赖提草子也摩沙豆也陀那铢也迦梨沙那两也婆罗斤也谓积几尘而成一铢一两一斤也弥楼即须弥山几波罗弥楼者谓积几婆罗而成须弥也此等数量皆是汝所不知固所当问而不问反问汝所已知之余事何哉声闻已下正显四圣身量虽大小不同身量各异皆是积微所成而汝不能穷其数者何也风火即四大之二谓四大六根乃至毛孔眉毛等皆积几尘而有也盖大慧于广大处已知其要于精微处未能究尽故勉其当问而当究也先德云一微空故众微空众微空故一微空一微空中无众微众微空中无一微故善财入普贤一毛孔中见世界重重无尽大经云有一大经卷量等三千界在于一尘中一切尘亦然有一智慧人净眼悉明见破尘出经卷广饶益众生故知欲穷大千经卷当从穷微尘始知微尘下落则知广大寂灭一心矣此世尊所以谆谆也。

　　护财自在王转轮圣帝王云何王守护云何为解脱广说及句说如汝之所问众生种种欲种种诸饮食云何男女林金刚坚固山云何如幻梦野鹿渴爱譬云何山天仙犍闼婆庄严解脱至何所谁缚谁解脱云何禅境界变化及外道云何无因作云何有因作有因无因作及非有无因云何现已灭云何净诸觉云何诸觉转及转诸所作云何断诸想云何三昧起破三有者谁何处为何身云何无众生而说有吾我云何世俗说唯愿广分别所问相云何及所问非我云何为胎藏及种种异身云何断常见云何心得定言说及诸智戒种性佛子云何成及论云何师弟子种种诸众生斯等复云何云何为饮食聪明广施设云何树葛藤最胜子所问云何种种刹仙人长苦行云何为族姓从何师受学云何为丑陋云何人修行欲界何不觉阿迦尼吒成云何俗神通云何为比丘云何为化佛云何为报佛云何为如如平等智慧佛云何为众僧佛子如是问箜篌腰鼓华刹土离光明心地者有七所问皆如实此及余众多佛子所应问。

　　此总牒问辞竟而美其当问也此者即指大慧所问者余众多即如来所补出者言汝所问一心差别之相皆是称理之谈殊非漫然要知不独汝所问者应问应究即我所说其余众多之事亦应问应究也。

　　一一相相应远离诸见过悉檀离言说我今当显示次第建立句佛子善谛听。

　　言汝所问者虽圣凡有异净秽不同然一一差别之相皆与无差无别者相应所谓即此相离此相即此物非他物故触目所见者无非一相一味之法何有差别诸见哉只此二语则知寂灭一心遍一切处所以四生九类皆于自性身中显现以自真心为一切万有之性故随为色空周遍法界循业发现果报不同处异生则业果浮沉生死相续在诸圣则法身圆满妙用无穷隐显虽殊一性不动然则诸法本来寂灭不可言宣今于无言说处假立言说次第建立种种诸句汝当善听而得之言外也。

　　此上百八句如诸佛所说不生句生句常句无常句相句无相句住异句非住异句刹那句非刹那句。

　　言汝上来所问一百八句若诸佛所见触目菩提更无异法所谓合江河淮济为一水镕盘瓶钗钏为一金也华严疏云性非事外曾何乖于种种种种性空曾何乖于一性是以缘起之法总有四义一缘生故有二缘生故空三无性故有四无性故空无性缘生故空则非断见无见之空是名真空缘生无性故有则非常见有见之有是名幻有故得常种种常一性今言不生即生者所谓无生而生业果俨然也常即无常者所谓不生不灭是无常义也相即无相者所谓若见诸相非相即见如来也无而忽有曰生生法暂停曰住住别前后曰异时之最促曰刹那今则观生也若石女之怀胎观住也若阳𦦨之翻波观异也同浮云之万变观灭也类狂华之谢空观刹那也实未曾动着一丝毫所以如来八相成道乃至入灭未曾离刹那际三昧故总云非也。

　　自性句离自性句空句不空句断句不断句边句非边句中句非中句常句非常句。

　　因缘无性论云阿难调达并为世尊之弟罗睺善星同是如来之胤而阿难常亲给侍调达每兴逆害罗睺则护珠莫犯善星则破器难收以此而推谅可知矣若云各有自性不可贸迁者此殊不然至如鹰化为鸠本心顿尽橘变成枳前味永消昔贫今富定性之理难夺先贵后贱赋命之言何在吕望屠牛之士终享大师伊尹负鼎之人卒登相位戴渊四邻所患后着高名周处三害之端晚称令德阇王无间之罪翻然改图育王莫大之愆忽能遵善若依自性之理岂容得有斯义故知有情无情皆无自性尽随心变但逐缘生故曰自性句离自性句由无性故空以有空义故一切法得成故曰空句不空句法性如是即起断常中边等见皆是以尺量空持蠡测海言断者即七断灭论常即四遍常论边即小乘假实二边大乘空有二边中即假施设中道真实中道不假不实中道不有不无中道也须知非离边有中亦非即边是中若离边求中则边见未泯若即边是中则中解犹存故总云非也。

　　缘句非缘句因句非因句烦恼句非烦恼句爱句非爱句方便句非方便句巧句非巧句净句非净句成句非成句譬句非譬句弟子句非弟子句师句非师句种性句非种性句三乘句非三乘句。

　　烦恼及爱染因缘也善巧方便净因缘也若染净实有自性则狂者终狂圣者自圣以无自性故随染缘而成染随净缘而成净而实非染净也圆成实性虽是众生现成具足而以种种譬喻演说开导然无一喻可能喻者故强立能说此法者为之师能听此法者为弟子法建三乘性开五种其中实无说者听者三乘五性之别故总云非也。

　　愿句非愿句三轮句非三轮句相句非相句有品句非有品句俱句非俱句缘自圣智现法乐句非现法乐句。

　　即诸佛菩萨乘大愿力而以身口意三轮现通说法鉴机标相曰此我相此人相此众生相此寿者相而复标曰此有相此无相此是亦有亦无相此是非有非无相等而实四句百非悉皆离绝即其所缘自觉圣智境界现得真实受用法乐亦是此心常分何曾有一毫受用乐相乎故总云非也。

　　刹土句非刹土句阿㝹句非阿㝹句水句非水句弓句非弓句实句非实句数句非数句数句非数句明句非明句虚空句非虚空句云句非云句工巧句术明处句非明处句风句非风句地句非地句。

　　即我所说大而刹土细而微尘大种大种即实句也乃至地水风云等虽是积聚微尘大种所成究而言之悉无自性皆是众生循业发现故迦叶云一切世界水沫所成亦从众生不可思议业因缘出非真实有至于汝之所问五明伎术总不出乎名言之内都无实义所以云一切数句非数句与我灵觉何干涉故总云非也(两数句一是算数之数一是数量之数)。

　　心句非心句施设句非施设句自性句非自性句阴句非阴句众生句非众生句慧句非慧句涅槃句非涅槃句尔𦦨句非尔𦦨句外道句非外道句。

　　不独名言不实即汝所问自性及与心种种施设量皆是随情逐妄立种种名然心之与性本非二物迷则结性而为心悟则转心而为性正如水之成冰冰还成水岂有二哉心性既尔则五阴众生亦复如是故知离五阴无众生离众生无五阴然五阴众生尚属所迷固是虚妄即以智慧观察照破五阴净除尔焰超生死而证涅槃亦是虚妄所谓生死涅槃同于昨梦故总云非也至于不达自心而心游道外者为外道此亦指其迷心逐物而言外亦非真在道外也。

　　荒乱句非荒乱句幻句非幻句梦句非梦句𦦨句非𦦨句像句非像句轮句非轮句犍闼婆句非犍闼婆句。

　　即汝所见国土侧覆横斜或净或秽杂乱不一悉如幻梦即幻梦等岂真实有幻梦等耶亦是随业所现故亦非也。

　　天句非天句饮食句非饮食句淫欲句非淫欲句见句非见句波罗蜜句非波罗蜜句戒句非戒句日月星宿句非日月星宿句谛句非谛句果句非果句灭起句非灭起句治句非治句相句非相句。

　　即汝所问诸天有几种虽三界诸天优劣不等总是浮虚妄想凝结妄想若除天于何有然饮食淫欲虽曰寿命根元而诸天四食不同六天淫欲亦异谁谓食色有性哉至于所问起诸见者虽见刺难拔见坑难出而一见自性应念化成无上知觉亦非实有又汝所问几波罗几戒虽波罗有十戒有七聚三聚等然皆随机设化而非实有彼岸可到戒性可持亦由对此岸可离而云彼岸可到毁禁可止而云诸戒可持故亦非也至乎日月星宿虽各有天子主持皆是八万四千精耀乱想之所凝结岂真实有然而二乘所修四谛所证四果与夫无想定中想灭复起之类虽邪正了然总非实证故曰非也治句者唐曰医方亦是医师对病施设既对病设方则病去药亡岂可执哉相句凡三出初曰相者是名相之相是通指十界圣凡之相也次曰相者是标相之相谓建立有无我人等相也此云相者即形相之相是通指诸趣之形相也前为能治此即所治前之能治既非故所治亦非也。

　　支句非支句巧明处句非巧明处句禅句非禅句迷句非迷句现句非现句。

　　支句唐云支分即七觉支八菩提分也谓此三十七品助道法皆是二乘巧修发悟之处故曰巧明处禅即是所修之定现即是悟虽始迷后悟但是路途之乐未是到家消息故曰非也。

　　护句非护句族句非族句仙句非仙句王句非王句摄受句非摄受句宝句非宝句记句非记句一阐提句非一阐提句女男不男句非女男不男句味句非味句事句非事句身句非身句觉句非觉句动句非动句根句非根句有为句非有为句无为句非无为句因果句非因果句色究竟句非色究竟句节句非节句郁树藤句非郁树藤句杂句非杂句说句非说句毗尼句非毗尼句比丘句非比丘句处句非处句字句非字句。

　　护谓守护族谓种族谓三界之内有同类之族有间散之仙有主治之王有护国之法有摄受之教有贵重之宝有授记之人有不信之夫有男不男女不女之异有嗜好之味有所作之事有分段之身有计度之念有妄起之动有对尘之根有有为之具有无为之法有不爽之因果有不谬之时节有色究竟为圣人居有郁树藤为禽兽窟有种种杂乱身有种种差别语有守毗尼而作净行有住静处而建立文字然总是妄想所摄无性所收悉如幻化故云非也。

　　大慧是百八句先佛所说汝及诸菩萨摩诃萨应当修学。

　　总计上文有一百零四句唐译以有品句分作有句无句而少一数句以起灭分作起句灭句而少一无为句至自证圣智现法乐句唐分为二此合为一又少一决定句若添此一句总有百八句之数是百八句皆云非者以寂灭心中不但一切有为染污法不可得即一切无为白净法亦不可着故法界观云一切皆不可不可亦不可此语不可受以离念境界唯证相应故此即先佛所说诸佛心第一自觉之境界所以般若文殊分云若知无性即知无法若知无法即无境界若无境界即无所依若无所依即无所住如是开示如是信入名真实句名金刚句故修学大乘者应当修学此句也。

　　尔时大慧菩萨摩诃萨复白佛言世尊诸识有几种生住灭。

　　大慧先以百八句仰咨世尊总以非字遣之以直显如如之体而三界唯心之旨朗如星月矣大慧岂不知寂灭一心大总相法门体中纤毫不立乎乃复遽问诸识有几种生住灭者何故良以真如之体不变不坏迥超生灭而真如相用全在生灭识中显示唯佛一人圆证真如不生灭性次自等觉至凡夫地若望圣贤阶级悬如霄壤若约异熟不空生灭尚在即等觉菩萨类皆坐在无明窟中若不请如来详说则儱侗真如无智妄称一切智说故大慧虽领世尊之语而亟请生灭识者正欲显真如相用差别也故马鸣以一心分真如生灭为二门故曰是心真如相即示摩诃衍体故是心生灭因缘相能示摩诃衍自体相用故故世尊先标诸识之用次出诸识之相三显诸识之体然后立真唯识比量以显万法唯识之宗使凡圣邪正丝毫不滥直令观察流注枯渴识情始得证入真如平等法性故详问之。

　　佛告大慧诸识有二种生住灭非思量所知诸识有二种生谓流注生及相生有二种住谓流注住及相住有二种灭谓流注灭及相灭。

　　言流注者谓第八现识三相微隐是细中之细故名流注此流注识全是真如不生灭性因无明不觉忽与生灭和合转而为识名流注生长劫相续名流注住始从正信发心观察若证法身得少分灭直至金刚道后一念相应慧顿断生相无明名流注灭言相者谓前七种识三相粗显以是细中之粗粗中之细又粗中之粗故名曰相然此粗相但就流注住中分为三相七识初生名相生即与前境和合相续不断名相住从信相应地断执取相是灭粗中粗相从初地断相续至七地断智相是灭粗中细相自八地断现相九地断转相是灭细中粗相名相灭也以流注即相中流注相即流注中相故诸识皆有二种生住灭也然粗细虽殊至于交相熏变皆莫知其所以然故非思量所知以诸众生从无始来未曾离念故若得无念则知心相生住异灭矣。

　　诸识有三种相谓转相业相真相。

　　转相者谓前七名分别事识亦名转识而相名转相论云二者名为转识依于动心能见相故转相有二若就无明所动转成能见者在本识中若为境界所动转成能见者在事识中也言业相者谓第八名业识而相名业相论云一者依无明力不觉心动故不生灭者名真识而相名真相问既标诸识有二种生住灭而复标三相者何故是显转相业相有二种生住灭而真如之相未尝有生住灭也古释云此三种相通乎八识谓起心名转八识皆起皆有生灭故心动是业八识皆动故八之真性俱名真相故盖业相已统六粗而转相亦通三细故下文云四因缘故眼识转又云种种诸识浪腾跃而转生皆转相也心名采集业又云业相犹波浪皆业相也又云常清净无相是真相也以真如寂灭心不变随缘不染而染故有业转二相以真如寂灭心随缘不变染而不染故有真相也。

　　大慧略说有三种识广说有八相何等为三谓真识现识及分别事识大慧譬如明镜持诸色像现识处现亦复如是。

　　论云现识者所谓能现一切境界犹如明镜现于色像现识亦尔随其五尘对至即现无有前后以一切法任运而起常在前故分别事识者论中名意识亦名分离识以随事攀缘分别六尘故此中真识即如来藏寂灭一心而此现识即赖耶识也然此现识无别自体即是如来藏心以不觉故与诸妄想有和合不和合义和合者能含染净目为藏识不和合者体常不变目为真如即是如来藏故曰寂灭者名为一心一心即如来藏故偈云佛说如来藏以为阿赖耶恶慧不能知藏即赖耶识此中三识若约马鸣生灭与不生灭和合非一非异名阿梨耶识则是以真识现识分别事识和合为宗若约护法唯以现识与分别事识和合为宗虽各出手眼义归一途古德云若言众生心性同诸佛心性别教也圆教心性是一寂光无彼无此极十方三世佛及众生边际成一大圆镜但是一镜无有同异佛及众生一镜上像耳问今此镜是约法相宗立约法性宗立答若约法相因缘对待门即本识为镜此中所立是也若约法性即如来藏寂灭一心为镜如起信云复次觉相者与虚空等犹如净镜是也问何以此中但言现识及分别事识不言末那答有现识必有末那依彼转缘彼故有意识必有末那意识以末那为根故应知末那细分通现识粗分通意识故举现识事识而末那在其中矣。

　　大慧现识及分别事识此二坏不坏相展转因。

　　前已标诸识以生灭为宗此复出其因也坏即转相业相而不坏者即真相也由此二相展转因故能成立生灭之宗也此展转因若据马鸣即是依真相而转业相即第八识依业相而转转相即第七识依转相而转现相即前五识复转现相而成智相相续执取计名等相即分别事识故起信云复次生灭因缘者所谓众生依心意意识转故此义云何以依阿梨耶识说有无明不觉而起能见能现能取境界起念相续等若据护法即是第八含藏种子能发前七现行现种交熏互为因果故论云诸法于识藏识于法亦尔更互为因性亦常为果性瑜伽论云无常法与他性为因亦与后念自性为因是因缘义自性言显种子自类前为后因他性言显种与现行互为因义摄大乘论云藏识染法互为因缘犹如束芦俱时而有此性相二宗展转因之不同也故大经云眼耳鼻舌身心意诸情根以此常流转而无能转者以眼等八识为能所熏展转为因而常流转无别我人故云而无能转者是以举体性空方成流转即此八识名无体性无实我法而为其主若使有性则不可熏变安能流转故举此展转因者正欲破外道小乘实我实法也。

　　大慧不思议熏及不思议变是现识因大慧取种种尘及无始妄想熏是分别事识因。

　　此别明八识展转相生因也熏有二义一熏习谓熏心体成染净等二资熏谓现行心境及诸惑相资等变亦有二义一变现二转变若依护法独取熏习转变一义谓以前七为能熏第八为所熏第八为能变前七为所变谓前七相见现行熏第八第八转变相见二分种子前五能熏第八相分种第六能熏第八相见二分种第七能熏第八见分种于是第八复变起前七现行以能熏所熏能变所变如是如是而不觉知故曰不思议熏不思议变故唯识颂云由一切种识如是如是变以展转力故彼彼分别生此则前七为现识因也然识有多名以能含藏诸种子故曰藏识为前七业所招感故名业识以能变起诸现行故名现识现字与变字照应言分别事识所以能取种种尘者悉由第八含藏前七种子念念受熏故眼能见色乃至意能取法如外无六尘现行熏内无无明种子熏则眼等六识不能分别六尘矣由内外交熏无间故第七能缘带质境第六能缘三类境前五能缘性境是则第八为前七之因也若约马鸣以依真如法故有于无明为诸染因此即业相以有无明染法因故即熏习真如以熏习故则有妄心此即转相以有妄心即熏习无明不了真如法故不觉起念妄现境界此即现相所谓无明不觉生三细也言不思议熏变者谓真如本不可熏而为无明熏名不思议熏真如之体本自不变而今随无明缘成一切法名不思议变此现识展转相因生也取种种尘者谓现在取六尘境也无始妄想熏者即无始见爱熏习也故起信论云无明熏习义有二种一者根本熏习以能成就业识故即经所云不思议熏二者所起见爱熏习以能成就分别事识故即经所云无始妄想熏此即分别事识展转相因生也。

　　大慧若覆彼真识种种不实诸虚妄灭则一切根识灭是名相灭大慧相续灭者相续所因灭则相续灭所从灭及所缘灭则相续灭大慧所以者何是其所依故依者谓无始妄想熏缘者谓自心见等识境妄想。

　　此别释展转相灭因也若约护法覆是盖覆义正指等觉无间道一分极微细所知愚以能盖覆真识故至解脱道用金刚慧一念顿断则我法二执虚妄习气一时顿灭则一切依根之识应念都尽如前五识依五根六以七为根七以八为根八又以七为根故一分极微细所知愚空而一切依根之识皆空所谓皮既不存毛将安附所谓流注灭而相灭也言相续者即流注变文耳所因者即因缘依所从者即俱有依及等无间缘依所缘者即所缘缘也是其所依者言此三者是心心所之所依也故唯识云诸心心所皆有所依所依有三一因缘依谓自种子诸有为法离自因缘必不生故二俱有依谓内六处离俱有依必不转故三等无间缘依离开导依必不起故唯心心所具三所依名有所依然此三者皆属无始无明熏起若所缘缘者即自心所现眼等五识所取五尘境相也言此相续识原非实有内以无明种子为亲因缘又以俱有依为增上缘又以开导依为等无间缘外以五尘为所缘缘于是内外交熏念念相续无有间断必使内因外缘双销并尽而后相续识灭所谓相灭而流注灭也若约马鸣以有真如法故能熏习无明以熏习因缘力故能令妄心厌生死苦乐求涅槃以此妄心有厌求因缘故即熏习真如自信己性知心妄动无前境界修远离法以如实无前境界故种种方便起随顺行不取不念乃至久远熏习力故无明则灭所谓相灭而流注亦灭也以无明灭故心无有起以无起故境界随灭以因缘俱灭心相皆尽名得涅槃成自然业所谓流注灭而相亦灭也。

　　大慧譬如泥团微尘非异非不异金庄严具亦复如是大慧若泥团微尘异者非彼所成而实彼成是故不异若不异者则泥团微尘应无分别大慧转识藏识真相若异者藏识非因若不异者转识灭藏识亦应灭而自真相实不灭是故大慧非自真相识灭但业相灭若自真相灭者藏识则灭大慧藏识灭者不异外道断见论议。

　　上以真识现识及分则事识和合为宗以坏不坏相展转因此以泥团微尘金庄严具非异不异为同喻成立马鸣生灭与不生灭和合之宗亦能成立现识与事识和合真比量之宗也以微尘与金喻藏识真相以泥团与庄严具喻转识也若泥团与微尘异则泥团应非微尘所成今泥团实是微尘所成则知非异若泥团与微尘不异则泥团坏而微尘亦坏应无分别若转识与藏识真相异则藏识不应以转识真相为因今藏识既以转识真相随缘而成藏识则知不异若转识与藏识真相不异则转识灭时而藏识真相亦应灭然藏识真相实不灭则知非不异故复示之曰前言相灭则相续灭者非是藏识真相可灭以藏识真相即是真如尚无有生欲何为灭但是藏识一分无始无明业相为可灭耳非自真相灭也言自真相者本觉之心不藉妄缘性自神解名自真相此约不一义说随无明风作生灭时神解之性与本不异亦名自真相此约不异义说是则前标三相深为有用若自真相果可灭则藏识亦可灭矣反显藏识由真妄和合而成妄虽灭而真体不无也故论云所言灭者唯心相灭非心体灭若藏识真相实可灭者是与断灭外道议论无异则谁为能证谁为所证哉故密严偈云如来清净藏世间阿赖耶如金与指镮非异非不异唯识论偈云此诸法胜义亦即是真如常如其性故即唯识实性明知天亲亦用如来藏为识体但后释论之人唯立不变不许随缘耳今约马鸣申量云真识藏识及分别事识是有法和合为宗因云坏不坏相展转故同喻如金庄严具复约护法申量云藏识与分别事识是有法和合为宗因云坏不坏相展转故同喻如泥团微尘此二量皆是高建法幢支也若异此唯心唯识量皆堕外道议论矣。

　　大慧彼诸外道作如是论谓摄受境界灭识流注亦灭若识流注灭者无始流注应断大慧外道说流注生因非眼识色明集会而生更有异因大慧彼因者说言若胜妙若士夫若自在若时若微尘。

　　此出外道断灭论也彼谓摄取境界之分别事识灭则第八无始流注之识亦灭不知八识自体即是真识名真常流注自无始至今随缘而生随缘而灭不知本未尝生未尝灭也若谓此流注者可灭则无始时流注应断胡为至今流注而不已乎是则真常流注亘古亘今不断不灭为诸法生因明矣而外道昧此反谓流注生因非如眼识因色光明集会展转生别有异因为作者生言异因者犹异端也所谓异因者何有执六句胜妙义中大有和合为作者因如胜论所计有执二十五谛中冥初三德为作者因神我为知见受用者如数论所计此中士夫即神我也有执大自在天体实遍常为作者因能生诸法如涂灰所计有执时有作用为作者因能生万物如时敬外道所计有执极微实常为作者因能成色心等法如路伽所计以此等皆不根于坏不坏相展转因皆所谓异因也如弥勒所修识心三昧乃至尽空如来国土净秽有无皆是我心变化所现我了如是唯心识故识性流出无量如来然则外道所计总不外此识心流出彼不以此为因而反以识心所流出者为因岂真因哉若果识流注者可灭谁为出生士夫自在等而以为作者耶且彼所言作者是生灭法反计为常而藏识真常流注者反为断灭是以常为无常无常为常均为断灭论议也。

　　复次大慧有七种性自性所谓集性自性性自性相性自性大种性自性因性自性缘性自性成性自性。

　　此因外道计断灭论是以法性为无性也故以七种性自性表之以见诸法各有自性况性一切性者而自无性乎集自性者即眼识色明集会而生之集一切圣贤皆由此集而有差别如声闻见苦而断集缘觉悟集散而观离菩萨知集本无和合诸佛以集为第一义心外道于集上起有无见正如天人之见饭色饿鬼之见恒河饭饭不同水水各异皆随自心现量故见诸集差殊而集性自性未尝异也虽一切法仗因托缘集会而生而所生万物性性不同相相各异如瞽瞍性顽而帝舜性孝帝尧性慈而丹朱性傲是所禀之性各有自性也周公之状如断椔皋陶之状如削瓜传说之状如植鳍仲尼之状如蒙俱是所赋之形各有自性也地性坚水性湿火性燥风性动是大种性各有自性也松本直棘本曲鹄本白乌本黑是因性各有自性也阳燧见日而出火方诸见月而津水琥珀见草而粘慈石见铁而吸是缘性各有自性也矿因销而成金璞因斫而成玉木因削而成器是成性各有自性也故后文云一切法有自性无他性岂断灭之谓乎问前云趣至无自性此云有自性岂非前后自语相违耶答以真如不守自性而能随缘成一切自性故在因而因在缘而缘在天而天在人而人外道昧此以无自性法作断灭论故复以有自性表之如首楞严云一切世间草叶缕结诘其根源咸有体性况性一切心而自无体亦是此意故宗镜云有自性是表诠无自性是遮诠以外道执有自性故以无自性遮之以外道执无自性故以有自性表之。

　　复次大慧有七种第一义所谓心境界慧境界智境界见境界超二见境界超子他境界如来自到境界。

　　上既说七种性自性皆是真如不守自性所成名依他起性若能了此即是第一义谛故示七种自性而复示七种第一义心也言心境界者谓触目全是清净宝觉更无别法下文云无心之心量量者自性处是也慧境界者观察一切法通达无所有逮得自在力是则名为慧是也智境界者采集业说心不采集为智是也见境界者一切色是佛色一切声是佛声所谓佛知佛见是也超二见境界者离有无一异俱不俱是也超子地境界者菩萨等观众生如一子地今亦超之下文云我说此诸乘无乘及乘者无有乘建立我说为一乘是也如来自到境界者即自觉圣智不由于他通达佛法是也。

　　大慧此是过去未来现在诸如来应供等正觉性自性第一义心以性自性第一义心成就如来世间出世间出世间上上法圣慧眼入自共相建立如所建立不与外道论恶见共大慧云何外道论恶见共所谓自境界妄想见不觉识自心所现分齐不通大慧愚痴凡夫性无性自性第一义作二见论。

　　此上七种境界是三世诸佛于七种性自性边通达第一义心即以第一义心应凡夫成就世间法应三乘成就出世间法应最上乘成就出世间上上法大涅槃经云十二因缘法下智观故得声闻菩提中智观故得缘觉菩提上智观故得菩萨菩提上上智观故得佛菩提由得第一义心开圣慧眼故能入真入俗建立施为凡所建立皆是第一义心自觉境界不堕二见故不与外道恶见共自相即真谛境共相即俗谛境然所谓恶见共者岂别有共处哉即于如来七种自证境界以自妄想作此妄见耳由彼愚迷而不觉知是自心所现如镜像水月本非有无而妄立有无分齐自生障隔不能通达自性第一义心自谓流注亦灭诸性无性反计作者是常此皆愚痴凡夫恶见所噬于自性第一义心作此二见不知性自性第一义心乃藏识真相诸佛非此无由成就世间出世间出世间上上法其可断灭论乎。

　　复次大慧妄想三有苦灭无知爱业缘灭自心所现幻境随见今当说。

　　此言外道不觉自心所现于如幻境认以为实计常计断依此而修转沉三界所谓以苦舍苦安可得哉果能断三有苦因灭三界苦果则能随见自心所现种种如幻境界决不复堕断常二见此正修行出苦之要故我为汝说也此错简当在若复诸余沙门之前。

　　大慧若有沙门婆罗门欲令无种有种现及事时住缘阴界入生住或言生已灭大慧彼若相续若事若生若有若涅槃若道若业若果若谛破坏断灭论所以者何以此现前不可得及见始非分故大慧譬如破瓶不作瓶事亦如燋种不作芽事如是大慧若阴界入性已灭今灭当灭自心妄想见无因故彼无次第生。

　　此广破有无二见也外道有内外二种内即沙门外即婆罗门也言外道不以诸识展转为生因而妄计异物为生因生因既异住灭亦然故详破之唯识量中一切诸法从现识现而数论计因中有果一切诸法从有因生胜论计因中无果一切诸法从无因生故曰有种无种因果现故中论破云果先于缘中有无俱不可先无为谁缘先有何用缘时敬外道妄计一切事业依时而住时为作者为常住因中论破云因物故有时离物何有时物尚不可得何况当有时唯识量以阴界入法皆依识生依识住依识灭所谓当处出生随处灭尽而附佛法外道计阴界入从次第缘生缘住或说缘生即灭此与相及流注展转生住灭异矣故中论破云若谓诸法于三世中次第生起若现在诸法与未来作次第缘未来诸法未生与谁作次第缘若未来已有即是生何用次第缘现在诸法无有住时若不住何能为次第缘若有住则非有为法以有为法常有灭相故若灭已则不能与作次第缘若言灭法犹在则是常若常则无罪福等此则唯识量中相及流注可作展转因而彼所计皆成断灭矣故总斥之曰彼之所为相续者既已断灭则凡所作之事生灭之法若三界诸有与夫外道所计涅槃乃至二乘出苦之道出世之业所证之果所修之谛皆悉破坏成断灭论故下文云彼一一外道涅槃彼等自论智慧观察都无所有所以者何由彼不见藏识为诸法始非其分故由其无分故妄生穿凿非因计因非果计果即此现前已成灰断而欲未来得道得果无有是处应出量云外道小乘一切因果是有法破坏断灭宗因云有种无种现故时住故缘阴界入生住故生已灭故同喻如破瓶焦芽破瓶不作瓶事喻果不成果焦芽不作芽事喻因不成因既已断定复详示之曰若阴界入属过去者过去已灭属现在者现在今灭属未来者未来当灭此则三世无因皆悉断灭乃复计为从次第缘能生果者如邀空华而结空果特汝自心作此妄想见耳以汝所计之因是断灭无因焉有无因而能生果者哉故曰无因故彼无次第生问三世次第因缘生一切法是如来所许何故阴界入从缘生缘住缘灭者亦皆破之答中论云不生亦不灭不常亦不断不一亦不异能说是因缘善灭诸戏论故知三世次第因缘是如来假借以入不生不灭因缘耳此经专以坏不坏相展转因成立生灭与不生灭和合之宗故即小乘三世次第因缘亦皆呼为附佛法外道此正弹偏斥小之时故作峻厉之语以激之令其取证不生不灭大事因缘耳此义甚深知者亦希。

　　大慧若复说无种有种识三缘合生者龟应生毛沙应出油汝宗则坏违决定义有种无种识有如是过所作事业悉空无义大慧彼诸外道说有三缘合生者所作方便因果自相过去未来现在有种无种相从本已来相承觉想地转自见过习气作如是说如是大慧愚痴凡夫恶见所噬邪曲迷醉无智妄称一切智说。

　　前计微尘自在等是他生计士夫是自生计有种无种等是无因生此计共生也外道见圣教说三缘和合而生诸法故亦计之如数论计五唯生五大五大生十一根是也然圣教以根尘和合为生识之缘今以有种无种为生识缘不知有种无种皆非识缘既无生因何从而生识果哉若使无因而能生果是则龟应生毛沙应生油有是理乎今既无因决无得果则汝所立三缘和合之宗是自破矣由违背我大乘决定真唯识量眼识色明集会而生之宗故也有种无种生识之说有如此过不但自坏其宗即其所作事业亦托之空言而已岂有实义乎哉故总斥之曰彼等外道说有三缘和合之宗亦复自谓有所作之事业有所传之教法有因果之自相有三世之种子一一皆从有种无种识三缘和合而生此其计非一日说非一人从本已来世世相承能成事业祖祖孙孙递相授受不知悉由自妄想地之所流转自己恶见之所熏习作如是说彼虽愚痴无智慧眼亦由邪师恶见所噬邪教所迷直至于今醉心不觉其实无智而妄称一切智说应申量破云有种无种为有法和合生识为宗因云悉空无义故喻如龟生毛沙出油已上广破邪因邪果此下详示正因正果。

　　大慧若复诸余沙门婆罗门见离自性浮云火轮犍闼婆城无生幻𦦨水月及梦内外心现妄想无始虚伪不离自心妄想因缘灭尽离妄想说所说(唐云作是观已离分别缘亦离妄心所取名义)观所观受用建立身之藏识于识境界摄受及摄受者不相应无所有境界离生住灭自心起随入分别(唐云知身及物并所住处一切皆是藏识所现无能所取及生住灭如是思惟恒住不舍)。

　　诸余沙门婆罗门是除前二种外道别指二种正修行者谓前二种外道不了一切法唯心所现妄立种种异因终无实果若我正因弟子修习唯心观者观一切法本无自性如浮云火轮如寻香城观一切无生如幻如阳𦦨如水中月如梦内身外尘皆从自心变现悉由藏识含藏无始无知业爱三种虚伪因缘所变不离自心作是观已离分别缘亦离妄心所取名义盖说是名而所说即义也若离妄想因缘则分别我执伏若名义空则分别法执伏此当三资粮位时也二执既伏唯心直进观察所受用之器界及能受用之根身皆从藏识建立观即观智所观即根身器界及识也既知根身器界是藏识现本无实体不生取着而能取之心所取之境两不相应故外无所取而所取空内无能取而能取亦空故离生灭虽曰我法俱伏心境两空犹有自心起随入分别之智在然而未至无分别也此当四加行作四寻思观时也唯识论云先依明得定发下寻思观观无所取立为暖位依明增定发上寻思观观无所取名为顶位依印顺定发下如实智于无所取决定印持无能取中亦顺乐忍立为忍位依无间定发上如实智印二取空立世第一然犹未能真住唯识以现前犹有少物故故颂云现前立少物谓是唯识性以有所得故非真住唯识此中自心起随入分别者所谓少物也。

　　大慧彼菩萨不久当得生死涅槃平等大悲巧方便无开发方便大慧彼一切众生界皆悉如幻不勤因缘远离内外境界心外无所见次第随入无相处次第随入从地至地三昧境界解三界如幻分别观察当得如幻三昧度自心现无所有得住般若波罗蜜舍离彼生所作方便金刚喻三摩提随入如来身随入如如化神通自在慈悲方便具足庄严等入一切佛刹外道入处离心意意识是菩萨渐次转身得如来身。

　　若断分别我法二执转六识为妙观察智转七识为平等性智方得生死涅槃平等今言不久当得者以有少物在也若无少物便得真住唯识矣故唯识颂云若时于所缘智都无所得尔时住唯识离二取相故既离二取证平等性观涅槃即生死故不住涅槃而起大悲善巧方便不待开发以无师智自然智繁兴大用度一切如幻众生虽汲汲度生不见有勤劳之相所谓观空而万行腾沸也观生死即涅槃故不住生死而能远离内外境界毫无染着所谓涉有而一道清净也彼虽远难非若小乘畏而避之由其照破法执直见自心故自心外无片事可得由是而创登初地证遍行真如名随分觉故曰次第随入无相处从是而渐断渐证以至八地俱生我执已尽得证无生法忍入寂灭定而为定相所醉不肯度生故设三桥七劝以开导之复从定中以如幻观观察三界如幻得如幻三昧故不起灭定而能超越无生即登善慧现大法云兴大法雨度脱如幻众生得住般若波罗蜜既登此地复从法云而入等觉以金刚智顿断生相无明转第八识成大圆镜智转前五识为成所作智顿入妙庄严域证妙觉身自然而有不思议业用至此则上与诸佛同一慈力下与众生同一悲仰神通自在方便具足故无刹不现无类不入此等胜用始由修习唯心识观故得渐断渐证至最后而得如来身也。

　　是故欲得如来身者当远离阴界入心因缘所作方便生住灭妄想虚伪唯心直进观察无始虚伪过妄想习气因三有思惟无所有佛地无生到自觉圣趣自心自在到无开发行如随众色摩尼随入众生微细之心而以化身随心量度诸地渐次相续建立是故大慧自悉檀善应当修学。

　　此结劝当学也当远离阴界入等是牒前妄想因缘所作现行及无始虚伪生灭法皆所当离也又言无始虚伪过妄想习气为三有之因应当唯心直进而观察也唯心真进是用心之法言唯是一心直进观察无始流注为三有因如猫捕鼠首尾一直更不当瞻前顾后也又当思惟八地之无相佛地之无生若得成就无相无生二种境界便得到诸佛自觉之趣则无师智自然智一时皆证得心自在不待开发自能兴起无功用行如摩尼之现众色随诸众生种种心色而以化身开诸度门随其心量而度脱之一一皆令从地至地渐次增进入于如来妙庄严域而后已其效如此故复叮咛告诫之曰我此唯心识观以为法施自利利他最为胜善超出一切法门应当修学勿自怠也故宗镜云若迷无始即法性而为无明若了即今即无明而为法性法性之与无明遍造诸法名之为染无明之于法性遍应众缘名之为净譬如清波浊水湿性不殊清水既由缘而浊浊水亦由缘而清是以三千因果俱名缘起迷悟缘起不离刹那。

　　尔时大慧菩萨复白佛言世尊所说心意意识五法自性相一切诸佛菩萨所行自心见等所缘境界不和合显示一切说成真实相一切佛语心为楞伽国摩罗山海中住处诸大菩萨说如来所叹海浪藏识境界法身。

　　此详问藏识海中生识浪之所以也心意意识五法自性相领前章旨以七种性自性是依他起性是名相如来了之名七种性自性第一义心是正智如如外道迷之成遍计执是妄想故曰五法自性相一切诸佛菩萨所行者领前唯心识观是诸佛所行境界及法身菩萨所行境界也自心见等所缘境界不和合者领前摄受及摄受者不相应也显示一切说成真实相者领前真相识也一切佛语心者总领前所说者皆是一切诸佛所谈三界唯心之诀也意谓心意意识五法三自性法皆是诸佛菩萨所到境界其要在通达根身器界皆是自心所现若了唯心则根境不偶触目遇缘无非显示如来所说圆成真实之相此即三世诸佛递相授受寂灭一心之妙门也然则识藏莹湛澄渟本来不动明矣不知此藏识海何故忽生种种识浪又此藏识何故如来叹称唯是法身菩萨所证境界其余外道小乘皆有智慧何故不知唯愿如来为诸菩萨说其所以。

　　尔时世尊告大慧菩萨言四因缘故眼识转何等为四谓自心现摄受不觉无始虚伪过色习气计着色性自性欲见种种色相大慧是名四种因缘水流处藏识转识浪生大慧如眼识一切诸根微尘毛孔俱生随处境界生亦复如是譬如明镜现诸色像大慧犹如猛风吹大海水外境界风飘动心海识浪不断。

　　此答藏识有四缘而转生识浪也因上问云藏识海中本来寂静何故忽生种种识浪故答云由四缘集会鼓动藏海藏海虽寂而能随四种缘生眼识波浪故于藏识水流处遂有转识浪生也此四缘者若据马鸣不觉即无明计着即妄心识性即真如色相即境界也故论云云何熏习起染法不断所谓依真如法故有于无明以有无明染法因故即熏习真如以熏习故则有妄心即第七识也以有妄心即熏习无明不了真如法故不觉念起妄现境界即前五识也以有妄境界染法缘故即熏习妄心令其念着造种种业受于一切身心等苦即意识也有此四缘俱时鼓动识海于真常流注湛不摇处遂有眼识浪生眼识既尔则余根之识亦复如是余根之识既尔则根身器界乃至最细如微尘毛孔亦复俱时顿现在前若四缘渐次鼓动识海则识浪亦渐次生其顿生者如眼识初见色时是圆成现量之境不起分别无处不遍无法不现故论云三者名为现识所谓能现一切境界犹如明镜现于色像现识亦尔随其五尘对至即现无有前后以一切法任运而起常在前故渐生者至第二念流入意识而起分别则眼等诸识随根各了自境先后亦异喻如猛风吹海波浪渐生若据护法自心现摄受不觉者即根缘境缘以能摄受是根所摄受是境此根境二法原从藏识所变内色而有现量比量之别此当四缘之增上缘所缘缘也无始虚伪过色习气计着习气即种子无种不生现行故此当四缘之亲因缘也识性自性当九缘之分别依染净依根本依也欲见种种色相当九缘之作意缘也具此四缘故于真常流注湛不摇处而生转识波浪眼识既假四缘生起余识亦然推而广之则大而根身器界小而微尘毛孔莫不皆是藉缘而生但缘有俱不俱故识有顿生渐生之异七八二识行相微细所藉众缘一切时有故一念动时根境历然如镜现像第六粗动而所藉缘无时不具由违缘故有时不具前五转识行相粗动所藉众缘时多不具故起时少不起时多故唯识颂云依止根本识五识随缘现或俱或不俱如波涛依水谓五识身内依本识外随作意等缘和合方得现前由此或俱或不俱起正如海中波涛随风鼓动而现多少外境界风飘动心海亦复如是解深密经云如大海水有一浪生缘现前唯一浪转乃至有多浪生缘现前有多浪转是也。

　　因所作异不异合业生相深入计着不能了知色等自性故五识身转大慧即彼五识身俱因差别分段相知当知是意识因。

　　此明现识与分别事识非一异展转相因起浪不断也若约马鸣因指真如所作相即八种识异不异是生灭与不生灭非一非异名阿黎耶识由真如随缘故异不变故非异合业生相者谓真如与无明业相和合而生能见能现乃至意识种种相也而能见即意根能现即前五识也由第七识内执第八为我深入计着而前五识不能了知色等五尘自性全是藏识所变于是眼得之而为色耳得之而名声鼻得之而名香舌得之而名味身得之而名触故五识身转不知全是自心取自心此即前五因意根而生也然五识身虽各了自分境不起分别不落名言乃复牵引同时意识于五尘上分染分净生爱生憎计名著相此又五识为意识因也因真如随缘而成第八黎耶识因黎耶一转而成能见为转识即第七识因转识而生现识即前五识因前五识为因而复引生意识此则性宗八识异不异展转相因也若据护法因即第八自证分所作相即前七识是见分异不异者谓八种识皆可名心皆可名意皆可名识故非定异而彼行相所依所缘相应各各差别非定不异由彼非一非异故前七转识合彼业识而各生相分愚夫不了色等自性皆从自证变起犹如幻事而六七二识深生计着以第七唯内门转故执第八见分为实我实法为非量第六向内外门转故执第八见相二分以为实我实法为现比非三量而前五识虽外门转缘境之时得境自性不带名言无筹度心为现量境然彼意识不能自转必藉一分同时无分别意识之力然后能转俱者即同时意识也言前五识藉同时意识而能各了五尘分段差别之境意识藉前五识而能总了五尘差别之境故深密经云若一眼识生缘现前即一意识共彼眼识同时取境若五种识五种生缘一时现前无分别意识即共五识一时取境此虽说前五种识与同时意识展转为因亦实与七八二识展转为因盖五识缘境有五种心一率尔心谓闻法创初遇境便起二寻求心于境未达方有寻求三决定心审知法体而有决定四染净心法诠欣厌而起染净五等流心念念缘境前后齐转决择论说五识缘境必有一分别意识俱时而转此眼俱意名率尔初心初卒堕境故此既初缘未知何境为善为恶为了知故次起寻求与欲俱转希望心故既寻求己识知前境次起决定印解境故既决定已识界差别取正因等相于怨住恶于亲住善于中住舍染净心生由此染净意识为先引生眼识同性善染顺前而起名等流心如眼识生耳识亦尔此则相宗八识展转因也然性宗立义八识皆能了境而第八了境为细中之细七与前五了境为细中之粗意识了境为粗中之细粗中之粗若我法二执则五八唯法执七唯我执六识执我执法若无相无见无分别无二执者真如也故云五八唯法七唯人六识二执太分明若相宗八五皆缘性境七识唯缘带质境六识能缘独影带质性境若二执则六七二识皆有无我法二执者前五及藏识也(故四五八无法亦无人六七二执甚均平)。

　　彼身转彼不作是念我展转相因自心现妄想计着转而彼各各坏相俱转分别境界分段差别谓彼转如修行者入禅三昧微细习气转而不觉知而作是念识灭然后入禅正受实不识灭而入正受以习气种子不灭以境界转摄受不具故灭。

　　此通言八识展转相生而不觉知以明不思议熏变非思量所知也言彼八种识虽展转相因而意识实不知因五识而转五识亦不知因七识而转七识亦不知因八识而转以彼诸识本无自性各不相知故皆不作是念我展转相因也但于藏识及藏识所现境界处自其妄想深入计着藏识为自内我者名七识转故曰自心现妄想计着转自其不了藏识所现境界而于色等五尘各能了别自分境者名五识转故曰而彼各各坏相俱转自其总能分别五尘分段差别相者为同时意识转故曰分别境界分段差别谓彼转其实不可知也喻如修灭定者虽以定力制伏前七现行而陀那识中微细习气流注尚不能知自谓流注识灭而得灭定不知流注识实未曾灭也以微细习气不灭故流注识亦不灭但是前七现行已伏不流转境界故称灭耳然则伏前七者尚不能知况诸识现行未伏而跳梁者可知哉若据护法彼身总指五识身言五识身虽各能了别五尘差别之境彼实不知有同时意识与我展转相因由第六不了色等五尘是藏识所现而于五尘境界妄起寻求决定染净等流心妄生计着流转不停而彼五识各向自分境界与彼同时意识俱转然则前五分别分段差别境界皆意识之力也而五识不知谓彼自能流转殊不知有与之俱转者在也盖五识取境必有所依以五根为俱有依以第六为分别依以第七为染净依以第八为根本依无此四依必不能转故复引入灭定者作证言六识粗浅与前五识俱时而转尚不能知较七八二识极微细者与之俱转又恶能知哉如修灭定者彼于厌心种上定力伏惑使诸转识不行而习气流转者尚不能知岂况凡夫外道昏昏扰扰者可能知哉则知藏识微细甚深非思量所知矣思量即七识以彼思量为性相思量第八为自内我故不知皆是虚妄计着实非思量可知必思量尽而后藏识显露可得而知也。

　　大慧如是微细藏识究竟边际除诸如来及住地菩萨诸声闻缘觉外道修行所得三昧智慧之力一切不能测量决了余地相智慧巧便分别决断句义最胜无边善根成熟离自心现妄想虚伪宴坐山林下中上修能见自心妄想流注无量刹土诸佛灌顶得自在力神通三昧诸善知识佛子眷属彼心意意识自心所现自性境界虚妄之想生死有海业爱无知如是等因悉以超度是故大慧诸修行者应当亲近最胜知识。

　　此阐明藏识流注是法身菩萨所知境界非二乘跛驴心慧及外道聪明所能测量以二乘外道所得智慧聪明不离湛不摇处尚不能测其边际岂能决了而亲见其境界哉唯除住地菩萨真断我法二执亲证法身者方能知耳其余三资粮位及四加行菩萨虽未断惑亦能永伏分别我法二执而以智慧善巧方便观察名义自性差别此于一僧祗中无量佛所种诸善根善根成熟远离分别我法二执得证如来平等法身初获无分别智者亦得知耳既知已即以无分别智宴坐山林观察微细流注若上品修则顿超十地若中品修则顿超八地若下品修则从地至地渐断渐证直至十地得见自心微细妄想流注无量刹土诸佛以智慧水一时灌顶授灌顶职得心自在得法自在乃至得如来十力十通十大三昧诸善知识菩萨无量劫中同行愿者一时围绕而为眷属是修行人以金刚慧即时顿断生相无明我法二执微细种子及劣无漏善种一时顿净即得超越心意意识所现之境是相分虚妄之想是见分生死有海即三界之果业爱无知是三界之因此则五住究尽二死永亡直入如来妙严果海此等虽是自因之力亦由无量劫中诸善知识外缘熏习之力故成道时诸善知识一时围绕而为眷属故起信论云佛法有因有缘因缘具足乃得成办众生虽有正因熏习之力若不遇诸佛菩萨善知识等以之为缘欲自断烦恼入涅槃者则无是处若虽有外缘之力而内净法未有熏习力者亦不能究竟厌生死苦乐求涅槃若因缘具足者所谓自有熏习之力又为诸佛菩萨慈悲愿护故能起厌苦心信有涅槃修习善根以修习善根故善根成熟则值诸佛菩萨示教利喜乃能进趋向涅槃道是故诸修行者应当亲近最善知识。

　　尔时世尊欲重宣此义而说偈言譬如巨海浪斯由猛风起洪波鼓冥壑无有断绝时藏识海常住境界风所动种种诸识浪腾跃而转生青赤种种色珂乳及石蜜淡味众华果日月与光明非异非不异海水起波浪七识亦如是心俱和合生譬如海水变种种波浪转七识亦如是心俱和合生谓彼藏识处种种诸识转谓以彼意识思惟诸相义不坏相有八无相亦无相譬如海波浪是则无差别诸识心如是异亦不可得心名采集业意名广采集诸识识所识现等境说五。

　　自譬如巨浪海至非异非不异是总颂外境界风飘荡心海识浪不断因所作异不异合业生相也青赤三句喻发识之境藏识如日月诸识如光明藏识与诸识和合非异不异亦如日月与光明和合亦非异不异也自海水起波浪至异亦不可得释不异也言巨海澄渟本无波浪由猛风吹海故从海水而起波浪遂谓波浪从海水起不知海水实未尝起波浪也喻藏识海本无转识波浪由境风飘动识海故从识海而起转识波浪遂谓识浪从藏海起不知藏海实未尝起识浪也此明转识波浪与藏海和合而起故曰心俱和合生故下文云如来藏者与无明七识俱是也变即不思议变之变言海水本不变所以变者皆由种种波浪簸扬故见海水沸腾谓之变耳不知海水虽与波浪和合实未尝变也喻识海本不变所以变者皆由转识种种波浪鼓扬故见识海沸腾谓之变不知识海虽与识浪和合俱生实未尝变也此明藏识由识浪和合而转生故曰心俱和合生也又复释之曰前之海水起波浪者谓彼藏识处由不觉而起能见能现种种诸识和合流转者若海水之起波浪也前之譬如海水变种种波浪转者谓彼意识现行攀缘六尘境界熏成藏海种子故令藏海不变而变正如波浪之变遂谓海水亦变而海水实未尝变也是则海水之于波浪和合而生毫无有异离海无波离波无海故不坏之相虽有八种即无相亦无无相况实有差别乎哉正如海水之于波浪本无差别则知诸识本无有异明矣华严偈云譬如大海水波涛千万异水无种种殊诸佛法如是然前云此二坏不坏相此中独言不坏相有八者何盖可坏者心相而不坏者心体前言此二坏不坏相展转因者双举八种识皆有坏不坏相也此言不坏相有八者独显八种无相之体不坏故曰无相亦无相也然体虽无异而名有可异者以诸识行相缘境各别故就其用处各别而立名亦有差别耳自其集诸种子起诸现行者名之为心自其恒审思量坚守藏识为我者名意此意言广采集有以藏识如库藏意如库吏坚守毫无渗漏有入无出有益无损故曰广也自其总能了别诸识所识之境者名意识自其各能了别五尘自分之境者名眼等五识故曰因所作相非异不异也。

　　尔时大慧菩萨以偈问曰青赤诸色像众生发诸识如浪种种法云何唯愿说。

　　大慧不解非异非不异之旨故发此问意谓境为能发识为所发既能发之境不同则所发之识亦异云何乃以波浪喻之且海中波浪本无差别而心名采集业等是有差别今以无差别者喻有差别得无犯法喻不齐之过乎。

　　尔时世尊以偈答曰青赤诸杂色波浪悉无有采集业说心开悟诸凡夫彼业悉无有自心所摄离所摄无所摄与彼波浪同受用建立身是众生现识与彼现诸业譬如水波浪。

　　意谓大海本无波浪由境风一吹波浪便起则能发所发二俱无体全体是海则知藏海本无一物故以波浪喻之岂止无差别而已然而复说心名采集业者此是对机说法开悟凡夫由彼凡夫业识茫茫为彼所使六趣三途无处不往不知业相无体虽是自心采集当体元空而实无有一毫采集之相故以波浪喻之令其了知业相空处即是安身立命之地也且根身器界虽是凡夫建立以为真实受用之物谓之性境亦是现识所变如镜现像尚非实有况彼藏识所起业相皆是妄习所现以为实有耶故我说彼藏识海中现诸业相喻如海水之现波浪耳安有法喻不齐之过哉。

　　尔时大慧菩萨复说偈言大海波浪性鼓跃可分别藏与业如是何故不觉知。

　　意谓大海澄清本无波浪因境界风鼓跃而起犹可意度而知若夫藏识所起业相亦因境风飘荡而有何故非思量所知。

　　尔时世尊以偈答曰凡夫无智慧藏识如巨海业相犹波浪依彼譬喻通。

　　言此藏识甚深微细唯诸如来及住地菩萨得无分别智者方能知觉凡夫为无明封裹无智慧眼安得知此故假目前易解之物比类以通之耳故曰藏识如海转相如有风之波业相如无风之浪有风者因鼓跃而可解无风者极流注而难知。

　　尔时大慧复说偈曰日出光等照下中上众生如来照世间为愚说真实已分部诸法何故不说实。

　　前已问云何不一切时演说真实义而复为众生分别说心量意谓如来照世如日丽天高低普映一切平等即使愚夫无慧亦应为彼说真实法今已分部八识诸法何故不为说寂灭一心当下便是得无犯不平等过耶。

　　尔时世尊以偈答曰若说真实者彼心无真实譬如海波浪镜中像及梦一切俱时现心境界亦然境界不具故次第业转生识者识所识意者意谓然五则以显现无有定次第譬如工𦘕师及以𦘕弟子布彩图众形我说亦如是彩色本无文非笔亦非素为悦众生故绮错绘众像言说别施行真实离名字分别应初业修行示真实真实自悟处觉想所觉离此为佛子说愚者广分别种种皆如幻虽现无真实如是种种说随事别施设所说非所应于彼为非说彼彼诸病人良医随处方如来为众生随心应量说妄想非境界声闻亦非分哀愍者所说自觉之境界。

　　佛说一切法为度一切心若彼愚夫业识茫茫毫无实心骤而与之说真实法则返致疑不信拂衣而去故不得已为其分部诸法复以海浪镜像及梦以显不实令生信解故自其心之现境觉缘皆具无有前后一时俱现名俱时顿生喻如镜之现像心之现梦设使众缘有缺境界不具则从业识次第转生种种识浪谓之渐生喻如海之波浪于是因指业识海中业相次第转生意识为波浪者以此识总能识前五所识之境故又指业相次第转生末那意为波浪者以此意思量第八为自内我故又指业相次第转生前五为波浪者以此五识对现五尘各能了别自分境故岂真有一定次第哉皆是对机说法耳正如画师及画弟子布彩图像此像非彩中有非笔上出非纸上生然而有众像者是画师与弟子随人所好而绘之耳众像喻八种识彩色笔素喻境界无明真如三种谓此八识求之于境风不可得索之于无明不可得觅之于真如不可得然说三种缘生八种识者亦是如来悦众生而作是说也故知凡有言说皆是别为中下之机施设若夫真实之法离言说相离名字相其可置之口吻流之齿角哉故以言说法应初机人以真实法示真修士何以故以真实法拟议不得捉摸不得必须真究实参到自悟处则能所忘影像绝心缘离言语断然后为得也自非上上根人白醭流唇青草生舌单刀直入者无由诣此此真实法所以特为佛子说也若夫愚者智眼不开慧心不朗固当广为分别此集起者名心此思量者名意此了别六尘自分境者名识而又喻之如镜中像如海中波如梦中事及彼所现种种境界悉皆如幻虽现而非真实如是开种种识说种种喻无非随事施设以应其机耳故占察善恶经立二种观门为钝根立唯心识观为利根立真如观也若所说不应机骤而示以真实法彼则反以我为妄说故不得已而别施权说正如良医处方随病授药若用之当则溲渤亦能愈疾不当则参术亦可杀人故如来说法亦必随众生心应所知量然则此真实法深固幽远即外道二乘聪明智慧尚非其分以是自觉圣智所知境界其可对愚夫妄说哉。

　　复次大慧若菩萨摩诃萨欲知自心现摄受及摄受者妄想境界当离群聚习俗睡眠初中后夜常自觉悟修行方便当离恶见经论言说及诸声闻缘觉乘相当通达自心现妄想之相。

　　此为真实修行者未悟之先示以用心之法也若欲真实自悟能取所取妄想境界悉从自心现者应离群聚习俗睡眠三种恶缘以群聚故则易喧嚣而难静宁以习俗故则世情浓而道情少以睡眠故则心志昏而精神怠若离群聚则独坐独行翛然自适离习俗则生处渐生生处渐熟离睡眠则昼三夜三干干不息故遗教经云无以睡眠因缘一生空过无所得也此三种缘真学道之大障故当先离修行方便即二卷中四种大方便也常自觉悟者谓二六时中常常省觉勿昧自心也离外道二乘经论者道不欲杂杂则扰动心神故用功时当一字不留眼角一言不着胸中况习之耶既离三种恶缘又离三种经论唯欲真实通达妄想境界皆是自心变现顿开佛慧为期耳故通心论云夫缚从心缚解从心解解缚从心不关余处出苦之术唯是观心观心得悟一切俱了是故智者先当观心寒山子云男儿大丈夫作事莫莽卤迳挺铁石心直取菩提路邪道不用行行之转辛苦不用求佛果识取心王主若果办铁石心安有不通达者乎。

　　复次大慧菩萨摩诃萨建立智慧相已于上圣智三相当勤修学何等为圣智三相当勤修学所谓无所有相一切诸佛自愿处相自觉圣究竟之相修行得此已能舍跛驴心慧智相得最胜子第八之地则于彼上三相修生。

　　此明既悟之后更加鞭策也意谓既通达自心建立智慧相已更当勤学增长智慧不得坐定故云百尺竿头坐的人虽然得入未为真直须向百尺竿头更进一步修学一切法门学二乘则不遗其小学佛愿始得尽其大学圣智方得造其极具此三相方能负重致远荷担大事便能舍离跛驴心慧得入菩萨第八地盖七地已前观三界生死不定心名跛驴慧以不能行故今见自心建立智慧复以此三相策进方能舍离至第八地无功用行得与自性凑泊者由于彼上圣智三相修行而生。

　　大慧无所有相者谓声闻缘觉及外道彼修习生大慧自愿处相者谓诸先佛自愿处修生大慧自觉圣智究竟相者一切法相无所计着得如幻三昧身诸佛地处进趣行生大慧是名圣智三相若成就此圣智三相者能到自觉圣智境界是故大慧圣智三相当勤修学。

　　无所有相智者即二乘外道所修处生问何故前云当离此云当学前约入观之初固当用志不分毫芒不着此约观成之后固当教网齐开纤悉不漏所以在彼时称为恶见在此时名为圣智故下云为转彼恶见故应当修学自愿处相者学诸佛自利利他二愿处修生如华严净行品触事兴愿则获一切胜妙功德法华云我本立誓愿欲令一切众如我等无异是也自觉圣智究竟相者虽学大小诸乘法相而不取法相以能句句消归自己故得如幻三昧身亲到诸佛进趣之地亲行诸佛进趣之行处修生即此而观能融一切恶见经论世谛语言不存法相能到自觉圣智境界者成就三相之力也故结劝当学不然终是路途之乐耳。

　　楞伽阿䟦多罗宝经合辙卷第一
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第二

　　明　二楞庵释　通润　述

　　尔时大慧菩萨摩诃萨知大菩萨众心之所念名圣智事分别自性经承一切佛威神之力而白佛言世尊唯愿为说圣智事分别自性经百八句分别所依如来应供等正觉依此分别说菩萨摩诃萨入自相共相妄想自性以分别说妄想自性故则能善知周遍观察人法无我净除妄想照明诸地超越一切声闻缘觉及诸外道诸禅定乐观察如来不可思议所行境界毕定舍离五法自性诸佛如来法身智慧善自庄严起幻境界升一切佛刹兜率天宫乃至色究竟天宫逮得如来常住法身。

　　由前大慧通问八识五法三性是菩萨所行而知来已将八识生灭始终分析竟然五法三性皆未蒙开示此皆菩萨所当修者大慧知众心所念故特申请言五法三性是圣智与妄想共由之路是百八句所依之境若以妄想分别入自共相则起有无二见若以圣知圣见圣慧眼入自共相如所建立悉能照破妄想分别显示自性第一义谛故曰圣智事分别自性经百八句分别所依然则学般若者不可不知唯愿如来依此分别开示菩萨入自相共相妄想自性法以得如来分别开示故能令菩萨入自相共相妄想自性法中周遍观察入二无我净除有无二种妄想能照明诸地能超越小乘外道诸禅定乐能观察如来不思议境界能毕竟舍离五法三自性能以诸佛法身智慧而自庄严起如幻境界升兜率宫住色究竟逮得如来常住法身此问最长直至得力神通自在成就处作结。

　　佛告大慧有一种外道作无所有妄想计着觉知因尽兔无角想如兔无角一切法亦复如是大慧复有余外道见种求那极微陀罗骠形处横法各各差别见已计着无兔角横法作牛有角想大慧彼堕二见不解心量自心境界妄想增长身受用建立妄想根量大慧一切法性亦复如是离有无不应作想大慧若复离有无而作兔无角想是名邪想彼因待观故兔无角不应作想乃至微尘分别事性悉不可得大慧圣境界离不应作牛有角想。

　　此下先破妄想也外道妄想不出断常二见故先出其量而后破之先申断见外道量云一切法是有法无所有为宗因云觉知因尽故喻如兔无角次申常见外道量云一切法是有法有为宗因云大种微尘所成形处横法各各差别故喻如牛有角种即四大种求那依也极微陀罗骠犹言极微尘也横法各各差别者谓横于目前之法形相各各差别由彼见计着兔无角故在横法上作牛有角想也盖有无二见相依而有然彼此两方计断见者极多为害最大故标以为首其计常者则以余外道目之故下文云宁可起有见如须弥山不可起增上慢空见如芥子许也大慧下正破二见言彼所以堕二见者皆由不达心量本非有无而于自心境界自性第一义中增长妄想作二见论故于根身器界受用处建立种种妄想根量分齐不通耳若知心量本非有无则知一切法性亦复如是离有无不应更作有无想也若复法性本离有无而于离有无处作兔无角想是则堕断灭因名为邪想以彼所计兔无角者非是本来离有离无之无因彼见牛角为有故计兔角为无此因从对待观察而起名曰无因既曰无因则非正智岂应作此兔无角想耶即彼大种微尘所成形处横法各各差别作牛有角想者若果实有自性为生因则不可分析今既分析至于极微一一分别求其自性悉不可得岂能生横法差别之相哉故知圣智所行境界不但离无亦且离有亦不应作牛有角想也故大般若经云一切法皆以无性为自性于自性中有性无性悉不可得不应于此执有无性以自性中无有无故即借其同喻立量破云一切法是有法不生为宗因云离有离无故喻如兔无角故下文云一切法不生如兔马等角。

　　尔时大慧菩萨摩诃萨白佛言世尊得无妄想者见不生想已随比思量观察不生妄想言无耶佛告大慧非观察不生妄想言无所以者何妄想者因彼生故依彼角生妄想以依角生妄想是故言依因故离异不异故非观察不生妄想言无角大慧若复妄想异角者则不因角生若不异者则因彼故乃至微尘分析推求悉不可得不异角故彼亦非性二俱无性者何法何故而言无耶大慧若无故无角观有故言兔无角者不应作想大慧不正因故而说有无二俱不成。

　　因上立有无对待之无与有无绝待之无二种比量大慧正恐内宗滥同外道故兴此问得无者犹言将无也大慧意谓将无前来计兔无角妄想者或恐亦是见一切法离有离无本来不生妄想而言兔无角耳非谓见牛有角而生兔无角想也佛言若果观察不生妄想而言兔无角者则有无双泯对待迥绝何得复立一切法如兔无角哉故曰非观察不生妄想言无也所以者何以妄想者不离前境因彼牛角而生故以依彼虚妄之牛有角而生彼兔无角妄想是故以彼所立为有依有因依者谓依有而立无因者谓因境而生心既有依因而复随立比量言一切法本无对待离异不异如是推求非真观察不生妄想而言兔无角也以有依因而强曰无依因有对待而强曰无对待然非真见离异不异之正因也所以者何若妄想异角则妄想别有自性应离角生不当因角生今妄想因角生不可谓异若妄想不异角则妄想即角不应复说妄想因彼角生今因彼角生不可谓不异此则不但兔角无自性不可得即牛角分析推求以至微尘亦不可得亦与兔角不异以彼牛角亦无自性故也既兔角牛角二俱无性则有无双泯不容措辞更有何法当情复以何故而言兔无角耶故知兔角之无必待牛角之有而立明矣下复纵破云若果无法无故而言兔无角则观牛有角者决不应作兔无角想矣今则不然因有计无虽无亦有因无计有虽有亦无故知兔无角想必待牛有角而生是对待之无非绝待之无也此皆不了依它无性妄生二见故总斥云不解离有离无之正因而计有计无者皆是邪因二俱不成。

　　大慧复有余外道见计着色空事形处横法不能善知虚空分齐言色离虚空起分齐见妄想大慧虚空是色随入色种大慧色是虚空持所持处所建立性色空事分别当知大慧四大种生时自相各别亦不住虚空非彼无虚空如是大慧观牛有角故兔无角大慧又牛角者析为微尘又分别微尘刹那不住彼何所观故而言无耶若言观余物者彼法亦然尔时世尊告大慧菩萨摩诃萨言当离兔角牛角虚空形色异见妄想汝等诸菩萨摩诃萨当思惟自心现妄妄想随入为一切刹土最胜子以自心现方便而教授之。

　　前于形处横法计有计无此于形处横法分色分空由不善知虚空本无分齐妄计色异虚空不相融即起分齐见如数论师所计五唯生五大五大生五根谓声唯生空大空大成耳根是故耳还闻声触唯生风大风大成身根是故身根还受触色唯生火大火大生眼根是故眼还见色味唯生水大水大成舌根是故舌还知味香唯生地大地大生鼻根是故鼻根不闻地而闻香由彼不知皆是自心所现而妄自割截岂善知色空者哉故示之曰虚空是色随入色种是则空种全是色种非空种外别有色种也又云色是虚空持所持处所建立性是则色种全是空种非色种外别有空种也若如是分别色空事是善知色空岂以色空割截为二名善知色空者哉若谓四大种各各生时而坚湿暖动之相各各差别亦不与虚空相干故不住虚空非彼四大种离虚空而住虚空之外也例如观牛有角故兔无角若无牛角亦无兔角则知因色有空因空有色离色无空离空无色岂色空各有分齐哉故曰若言观余物者彼法亦然故复总斥其异见诫其当离何以知其为异见以离自心外妄计有无色空故也汝等菩萨因当思惟一切诸法皆从自心妄想变现本无有根当下无生不见心外有一法可得随入一切刹土即以此法而教授之令其离有无不应作想。

　　尔时世尊欲重宣此义而说偈言色等及心无色等长养心身受用安立识藏现众生心意及与识自性法有五无我二种净广说者所说长短有无等展转互相生以无故成有以有故成无微尘分别事不起色妄想心量安立处恶见所不乐觉想非境界声闻亦复然救世之所说自觉之境界。

　　色等及心无此无字是颂前离有无不应作想绝待之本无也言色等诸尘及眼等诸识皆本来自无非推之使无由众生妄取色等五尘增长识等妄想不知内而根身外而器界皆是藏识所现所谓自心取自心也心意下四句明如来所说如此长短下四句明外道所执如此由如来已证此本无为度众生故立心意意识五法三自性皆归二种无我究竟清净外道迷此本无故执为己见妄计有无相生长短相形以无成有以有成无展转相生不离对待若将形处横法一一分析至于微尘则本自无色既无有色则分别妄想无从而起所谓色等及心无也然此有无绝待之境界是达自心现量者之所安立外道恶见所噬者非其境界不喜乐闻以彼未离妄想故即小乘虽证寂灭亦不能窥如来所行之处以如来所证境界甚深微细亦唯如来自知自觉难以语人况彼外道小乘所证不离名相妄想又安能测正智如来之境界哉。

　　尔时大慧菩萨为净除自心现流故复请如来白佛言世尊云何净除一切众生自心现流为顿为渐耶。

　　最初一章如来已为大慧阐明诸识展转生灭之因而大慧不解展转生灭之所以故有海浪藏识之请世尊答以四种染缘和合于水流处转识浪生此则已领识浪之生皆因染缘和合而有顿生渐生之异即今识海现行波流随风簸荡欲以净缘除之转成智慧为复顿去之耶为复渐净之耶故有此问下文意在渐断无明顿见自性如首楞严云理虽顿悟乘悟并销事要渐除因次第尽此错简当在圣智三相之后。

　　佛告大慧渐净非顿如庵罗果渐熟非顿如来净除一切众生自心现流亦复如是渐净非顿譬如陶家造作诸器渐成非顿如来净除一切众生自心现流亦复如是渐净非顿譬如大地渐生万物非顿生也如来净除一切众生自心现流亦复如是渐净非顿譬如人学音乐书画种种技术渐成非顿如来净除一切众生自心现流亦复如是渐净非顿。

　　此明渐断无明也若相宗别教断十一品无明自三资粮位修行六度令我法二执熟处渐生生处渐熟渐渐调伏不至跳梁喻如庵罗之渐熟非顿熟也自四加行位三番策进炼磨其心于是鼓精进风发智慧火镕无明铜断除分别我法二执得入初地铸成大乘法器喻如陶家造器非顿成也自初地已上渐断无明渐证真理渐增胜行至八地而俱生我执已尽得意生身化诸众生喻如大地之生物非顿生也九地已上至等觉无间道断极微细所知愚至解脱道入妙觉位则众妙满足如人学种种技术渐渐入妙非顿妙也若约性宗则断四十二品无明初断见惑即灭相无明喻如庵罗之渐熟次断根中积生无始虚习即思惑即异相无明喻如陶家之造器三断住相无明而入地喻如大地之生物四断生相无明而入妙喻如学技而入妙。

　　譬如明镜顿现一切无相色像如来净除一切众生自心现流亦复如是顿现无相无有所有清净境界如日月轮顿照显示一切色像如来为离自心现习气过患众生亦复如是顿为显示不思议智最胜境界譬如藏识顿分别知自心现及身安立受用境界彼诸依佛亦复如是顿熟众生所处境界以修行者安处于彼色究竟天譬如法佛所作依佛光明照曜自觉圣趣亦复如是彼于法相有性无性恶见妄想照令除灭。

　　此明顿证真如也若据护法由三资粮位用观智力止伏分别我法二执现行不起故得现一切无相清净境界成应化佛故以明镜现像为喻至初地而断除分别我法二执证遍行真如顿示不思议无分别智最胜境界成智慧佛故以日月顿照显示一切色像为喻自初地以至八地断尽俱生我执舍离藏识成法依佛现身说法顿熟众生所处境界以修行人安处于彼色究竟天所谓身有无量色色有无量相相有无量好国土庄严亦复如是故以藏识顿知根身器界真实受用之物为喻至等觉后心断尽俱生微细所知障自觉圣智光明辉发一切有无恶见妄想化为大光明藏成法性佛所谓智慧愚痴通为般若故以法依佛光明照耀为喻若据马鸣初断灭相无明而五根清净不染即是相宗转五识为成所作智也故以明镜现相为喻次断异相无明则念无异相故无不遍知是转六识成妙观察智也故以日月轮显示一切色像为喻三断住相无明念无住相不住生死不住涅槃即是转第七为平等性智顿证众生平等法性故以藏识顿分别受用境界为喻四断生相无明方得离念等虚空界即是转八识为大圆镜智无所不照故以法依佛光明照耀为喻心地观经云此法名为一切凡夫入如来地顿悟法门此法名为三世诸佛自受法乐微妙宝宫此法能引诸菩萨众到色究竟自在智处此法能与生死长夜作大智灯亦此意也性相二宗惟转智时各有先后究其转识成智则一也四渐四顿之后而复继以三身说法者正见如来说法本无顿渐由众生根器有顿渐故见如来法有顿渐若下根好语言文字者便见化佛说六度法若中根好观缘起者便见法依佛说缘起法若上根不立阶级唯心直进者便见法身如来说自觉圣智法故知法无顿渐顿渐由人故涅槃经云顿说渐名俱称方便古释云若据渐说顿固是方便若云顿渐俱是亦是谤佛若俱不是亦是谤佛以本觉体上无顿渐离言说故。

　　大慧法依佛说一切法入自相共相自心现习气因相续妄想自性计着因种种无实幻种种计着不可得复次大慧计着缘起自性生妄想自性相大慧如工幻师(喻第八)依草木瓦石(喻无明)作种种幻(喻器界)起一切众生若干形色(喻根身)起种种妄想(遍计)彼诸妄想亦无真实如是大慧依缘起自性起妄想自性种种妄想心种种相行事妄想相计着习气妄想大慧是为妄想自性相生大慧是名法依佛说法。

　　此明法依佛为地上菩萨所说法也法依佛依法性流出亦名法性所流佛也以佛从缘起故即说缘起其所说法不出自相共相若据马鸣由无明不达一法界义不觉心起而有其念遂生三细以无明从真如突然而起不藉他力故名自相若六粗必藉外缘而起故曰共相即起信所谓相应心与不相应心也自心现习气因者即无明自相为三细因相续妄想计着因者即心境共相为六粗因如无明业相为缘转真如而为业识再转而为转识三转而为现识此皆无明为缘而起故名缘起前五现识复引起意识由此意识不达缘生无性于缘起法妄生取著名遍计执若了缘生无性妄想不空便是圆成实性故曰种种不实如幻种种计着不可得然前五何以知其引第六意识哉由彼第六与前五识俱时而起缘五尘境于缘起自性妄生计着而起智相相续计名执相种种妄想自性譬如幻师依种种草木瓦石作种种幻事成就一切众生形色众生不达种种形色是幻而起种种妄想计着为人为法而实无人亦无有法故曰彼诸妄想亦无真实斯则不惟妄想不真即缘起又何曾实哉故复示之曰所谓依缘起自性而起妄想自性者谓意识起种种妄想心于五尘种种差别分段相在日用行事开眼合眼处而生计着以为实不知现前五尘境界原从无明习气为种子缘熏习而起本无真实而妄想真实故曰妄想自性从相生复结之曰依佛所说法相大意如此若据护法凡夫则计四大五阴各有自性为自相合四大而成界合五阴而成身为共相计自共相为常乐我净二乘反此计五阴各有自性为自相于五阴自性各各皆有无常苦空无我不净为共相若究而言之则真如为自相三细六粗皆共相也此五阴为缘起即见相二分也此缘起法皆是自心无知业爱三因现起故曰自心现习气因愚夫不了起种种妄想计着以为实我实法故曰相续妄想计着因若了缘生如幻即是如如故曰种种无实如幻若了计着本空即是正智故曰种种计着不可得以依他法本无自性故迷之起执则名遍计达之本空即是圆成下复以喻明工幻师喻业识依草木瓦石者喻无知业爱等习气众生若干形色者喻五阴身起种种妄想者喻意识计五阴以为实我实法若以正智观察不但幻师所现是幻非实即彼妄想认为实我实法亦岂真实哉故复示之曰此种种妄想心皆是妄计色阴种种相及无色四阴妄想相而起不知此能遍计及所遍计皆是无知业爱习气所起总是妄想故曰计着习气妄想。

　　大慧法佛者离心自性相自觉圣所缘境界建立施作。

　　此名法佛说法也不但离言说离名字离心缘即寂灭一心真如自性等说亦不容着只要自性宗通到自觉境界则扬眉瞬目擎拳合掌诸所建立施作总是说自性法不知才说如如早是变也才说自觉早是迷也此之谓法佛说法。

　　大慧化佛者说施戒忍进禅定及心智慧离阴界入解脱识相分别观察建立超外道见无色见。

　　此化佛所说六度法也以布施度悭贪以持戒度毁禁以忍辱度瞋恚以精进度懈怠以禅定度散乱以智慧度愚痴故能离阴界入脱分别识凡所建立超过外道有无二见黄檗云佛有三身法身说自性虚通法报身说一切清净法化身说六度万行法法身说法不可以言语音声文字形相而求无修无证自性虚通而已故曰无法可说是名说法报身化身皆随机感现所说之法亦随事应根以为摄化皆非真法故曰报化非真佛亦非说法者故知佛身无依随机普现色无定色若金刚之合朱紫形无定形犹光影之任修短相无定相犹明镜之对妍媸纭纭自彼于佛何预。

　　大慧又法佛者离攀缘攀缘离一切所作根量相灭非诸凡夫声闻缘觉外道计着我相所著境界自觉圣究竟差别相建立是故大慧自觉圣差别相当勤修学自心现见应当除灭。

　　此独揭示法佛所说法为此经宗极故劝令修学若尔报化二身所说之法不足学耶然法佛说法是自性宗通报化二身所说是说通虽说种种法无非欲人离念归于自性宗通而已故曰离攀缘若离攀缘则能超越一切妄想根量之境以离念境界非彼凡小外道所知之境是自觉圣究竟差别智之所建立是故自觉圣差别智相固当勤学若夫凡小外道计着自心所现种种诸见亦当除灭也辩八识竟。

　　复次大慧有二种声闻乘通分别相谓得自觉圣差别相及性妄想自性计著相。

　　前明外道于横法上计有计无此明二乘于自共相执空执有虽外道二乘分量各异究竟法执未空妄想不净则是齐驱并驾故并及之言通分别相者言二种通名声闻而计空计有所见各有差别也得自觉圣差别者此利根声闻得生空智证生空理已得圣智之差别未得圣智之圆通所谓以无为法而有差别也性妄想自性计著者此钝根声闻于自相共相起计著者。

　　云何得自觉圣差别相声闻谓无常苦空无我境界真谛离欲寂灭息阴界入自共相外不坏相如实知心得寂止心寂止已禅定解脱三昧道果正受解脱不离习气不思议变易死得自觉圣乐住声闻是名得自觉圣差别相声闻大慧得自觉圣差别乐住菩萨摩诃萨非灭门乐正受乐顾悯众生及本愿不作证大慧是名声闻得自觉圣差别相乐菩萨摩诃萨于彼得自觉圣差别相乐不应修学。

　　无常苦空无我境界者即四念处谓观身不净观受是苦观心无常观法无我也又观真谛本来离欲本来寂灭由其微细推审谛实见得透彻故于阴界入自相上一一皆知无常苦空不生耽着故曰息也言自相者谓五蕴法各有自相也共相者谓五蕴法上总有无常苦空也言既观察内身如此次复观察执外境为不坏者亦复实知为无常苦空也既知内身外境皆是无常苦空毫无系恋故心得寂止心既寂止遂修寂灭定习八解脱入三三昧证道果得解脱然耽三昧乐无度生心但离烦恼未离无明习气但度分段生死由耽着寂灭乐是名圣智境界差别相声闻故唯识论云生死有二种一分段生死谓诸有漏善不善业由烦恼障缘助势力所感三界粗异熟果身定长短随因缘力有定剂限故名分段二不思议变易生死由所知障缘助势力所感殊胜细异熟果由悲愿力改转身命无定剂限故云变易无漏定愿正所资感妙用难测名不思议问诸菩萨亦证寂灭乐亦有变易生死与声闻同何故得名菩萨然菩萨虽得自觉圣智差别乐非若二乘耽着寂灭正受乐而不顾众生也以菩萨乘本愿力顾愍众生虽住寂灭不作证心不生自足非若声闻耽守此乐为乐所醉是名声闻所得自觉圣差别相乐若是大心菩萨顾愍众生者不应取此差别相乐亦不应习学此法门也。

　　大慧云何性妄想自性计著相声闻所谓大种青黄赤白坚湿暖动非作生自相共相先圣善说见已于彼起自性妄想菩萨摩诃萨于彼应知应舍随入法无我想灭人无我相见渐次诸地相续建立是名诸声闻性妄想自性计著相。

　　此观四大青黄赤白为其色坚湿暖动为其性色色不同性性各别虽不同乎外道计作者生然又依阿含小教执彼诸法实有自性即是无作涅槃不知自性本空大种不实于自共相起自性妄想此则较前声闻为劣以不解无常苦空实有自相共相故较外道为胜以不计作者生故若菩萨于彼应知应舍了知法法皆无自性随入法无我智则人无我相自除从地入地渐次建立故曰分别我法极喜无六七俱生地地除第七修道除种现金刚道后等皆无此则龙象蹴蹋岂跛驴心慧所可及哉故知真空难会应须妙得指归若随空有皆堕邪思如央掘魔罗经偈云譬如有愚夫见雹生妄想谓是琉璃珠取已执持归置之瓶器中守护如珍宝不久悉销融空想默然住于余琉璃珠亦复作空想所以外道执断空二乘执但空皆是不了一心真空之旨故须拣别。

　　尔时大慧菩萨摩诃萨白佛言世尊世尊所说常及不思议自觉圣趣境界及第一义境界世尊非诸外道所说常不思议因缘耶。

　　前文所明皆是外道小乘妄想未空计名执相未能亲证正智如如亦各自谓成无上道故问正智如如之差别也常即藏识海常住之常不思议即前不思议熏变之不思议自觉圣趣境界即前自觉圣智第一义境界即前第一义心及七种境界意谓如来前所说常不思议等岂真不与外道所说常不思议因缘同耶。

　　佛告大慧非诸外道因缘得常不思议所以者何诸外道常不思议不因自相成若常不思议不因自相成者何因显现常不思议复次大慧不思议若因自相成者彼则应常由作者因相故常不思议不成大慧我第一义常不思议第一义因相成离性非性得自觉相故有相第一义智因故有因离性非性故譬如无作虚空涅槃灭尽故常如是大慧不同外道常不思议论如是大慧此常不思议诸如来自觉圣智所得如是故常不思议自觉圣智所得应当修学。

　　此言圣智如如唯如来能证能得非外道所得有也先出外道是非常以显真能破以外道因缘是无常是妄想故不入常不思议之宗所以下又出不成常宗之因以彼外道常不思议不以真如自相为因而以微尘士夫胜妙等异相为因故若常不思议既不以自相为因而以异相为因者但能显现无常妄想之宗而已何由显现常不思议之宗乎若彼不思议果以真如自相为因彼宗亦应称常不思议矣由彼以作者为因相故常不思议之宗不成也应出法自相相违量云外道因缘是有法常不思议宗以作者为因故同喻如兔角此则作者因与常不思议宗相违敌体成无常断灭宗矣中论云若定有作者亦定有作业作者及作业即堕于无因若无因亦复无果次立三支无过之宗因以成真能立故曰我第一义常不思议为宗次立因以成宗以第一义为因以不变随缘故离性以随缘不变故离非性得自觉相故有如如相第一义智为因故有如如智以此因离有无妄想故得成常不思议之宗次复立喻以成宗因故以三无为为同喻无作虚空即虚空无为以虚空非所作故涅槃即非择灭无为灭尽即择灭无为以三种无为皆是无作相故也故唯识论云虚空无为者谓于真谛离诸障碍犹如虚空择灭者择谓拣择灭谓断灭由无漏智断诸障染所显真理非择灭者一真法界本性清净不由择力断灭所显应立正量云我第一义是有法不思议宗第一义为因故离性非性故喻如三无为由我三支无过常不思议因缘不同外道所说常不思议因缘以外道常不思议是无常是妄想故我之常不思议是如如智契如如理故知常不思议因缘唯如来证如来得故当修学。

　　复次大慧外道常不思议无常性异相因故非自作因相力故常复次大慧诸外道常不思议于所作性非性无常见已思量计常大慧我亦以如是因缘所作者性非性无常见已自觉圣境界说彼常无因故大慧若复诸外道因相成常不思议因自相性非性同于兔角此常不思议但言说妄想诸外道辈有如是过所以者何谓但言说妄想同于兔角自因相非分大慧我常不思议因自觉得相故离所作性非性故常非外性非性无常思量计常大慧若复外性非性无常思量计常不思议常而彼不知常不思议自因之相去得自觉圣智境界相远彼不应说。

　　此复申明两家宗因克定如来为真能立而外道堕法自相相违过也故曰外道常不思议所以不同佛说者以外道所计常不思议即是无常性彼以种种异相为相异因为因故成无常非若如来以自心所现诸识展转为生因无有间断故常也外道之异因者何即于所作之性为无性见其为无常而复思量能作者为常此以所作之性为无常能作之性为常是因果相异名为异因也唐译云外道常不思议以见所作法有已还无无常已比知是常我以诸识展转因缘所作性为无性见其为无常此即因缘无性以无性故即是自觉圣智境界故说彼作者常为无因生也若复诸外道以此异因性成常不思议者彼之因自相性本不可得同于兔角云何成立常不思议之宗乎此常不思议但是言说妄想翻成有过之宗因而已所以三支犯过者以彼自因之相无分故也我之常不思议以自觉智所得相为因此因离彼外道所作性非性故常非若外道以所作性为非性见其无常而比知能作者为常若以所作性为非性见其无常而比知能作者为不思议常彼且不知常不思议自因之相为何物与彼得自觉圣智境界者相去甚远胡为亦自说作者为不思议常乎故曰彼不应说。

　　复次大慧诸声闻畏生死妄想苦而求涅槃不知生死涅槃差别一切性妄想非性未来诸根境界休息作涅槃想非自觉圣智趣藏识转是故凡愚说有三乘说心量趣无所有是故大慧彼不知过去未来现在诸如来自心现境界计着外心现境界生死轮常转。

　　由外道于无常因妄计常因二乘于无常果妄计常果故并及之言声闻畏生死苦而求涅槃乐不知现有生死涅槃实有自性差别者皆是狂劳颠倒华相岂知生死涅槃实无自性哉但彼根尘休息不起分别作涅槃想然非转藏识中生住异灭分剂头数到自觉圣智大涅槃趣故法华云但离虚妄名为解脱其实未得一切解脱也由彼凡愚执有涅槃故说实有三乘由彼不解自心现量而说心量趣非彼所有境界由彼不达三世诸佛所传法印唯是自心现境界心外无别法而反妄计实有外境故妄见轮转生死若果能了自心尚不见有涅槃安有生死哉思益经云诸佛出世不为令众生出生死入涅槃但为度生死涅槃二见耳。

　　复次大慧一切法不生是过去未来现在诸如来所说所以者何谓自心现性非性离有非有生故大慧一切性不生一切法如兔马等角愚痴凡夫不实妄想自性妄想故大慧一切法不生自觉圣智趣境界者一切性自性相不生非彼愚夫妄想二境界自性身则建立趣自性相大慧藏识摄所摄相转愚夫堕生住灭二见希望一切性生有非有妄想生非贤圣也大慧于彼应当修学。

　　由外道小乘皆不达自心境界本无有生而妄立种种异因为生因故立不生宗以示之申量云一切法是有法不生为宗因云离有非有生故喻如兔马角以立此无生印印定一切法以破自生他生共生无因生故前文云离有无不应作想既立三支复示之曰此一切法不生宗是得自觉圣智趣境界者见一切因缘大种性自性等皆是性自性第一义心不见心外有少法生故非彼愚夫于不生处妄计有无生死涅槃实有二种境界我唯了达自性所现身及资生受用器界还趣自性本无一物以一切法不出相见二分然皆是藏识自证分之所转变正如镜中所现影像愚夫堕生灭二见取以为实我实法于无生中妄见有非有生若以圣慧眼观本无是事故勉之曰此无生法是三世诸佛所传心印应当修学问下经云一切法不生不应立宗何故此中立一切法不生宗答立宗如用兵用以破邪用以定乱盖不得已而用之若太平之世何须复用所谓太平本是将军致不许将军见太平故此中立而后随遣之也。

　　复次大慧有五无间种性云何为五谓声闻乘无间种性缘觉乘无间种性如来乘无间种性不定种性各别种性(唐云无种生)。

　　由前分别外道二乘皆由不了名相堕于妄想唯如来了达名相本空妄想本寂证得正智如如此则圣凡各有差别故复明五无间性以显佛性本同但由无始熏习不同故有差别种性言种性者体同曰性相似曰种如稻自生稻不生余谷此属性也萌秆华粒其类无差此属种也然种性相依毫无间隔故曰无间此种性义有二一者本有谓异熟识法尔而有长劫所熏染净种子名为本性住种此旧熏也二者始起谓无始来数数现行熏习而有染净诸法所熏习故无量种子之所积集此则名为习所成种此新熏也此五种性由新旧二熏所成由昔闻化佛所说方便六度法熏成声闻种性由昔闻报佛所说缘生法熏成缘觉种性由昔闻法佛所说离攀缘自性宗通法熏成如来种性若闻此三法或信或疑或进或退或大或小者成不定种性若闻此三法全无信心返生诽谤者名无种性也此五种性似有差殊究其本性毫无有异故以无间总之。

　　云何知声闻乘无间种性若闻说得阴界入自共相断知时举身毛孔熙怡欣悦及乐修习智不修缘起发悟之相是名声闻乘无间种性声闻无间见第八地起烦恼断习气烦恼不断不度不思议变易死度分段死正师子吼我生已尽梵行已立不受后有如实知修习人无我乃至得般涅槃觉。

　　云何知其种性为声闻耶若闻说知苦断集时而欢喜遍身者是彼昔曾熏得此种故一闻而投其所好举身欣悦遂能乐灭修道证人空智然不乐修大乘缘起无生发悟本来寂灭之相者由其无此习种故虽闻此如风过耳而无一念好乐之心此则名为声闻乘也然声闻而又曰无间者谓其不修大乘发悟之相不与菩萨同流然其断尽思惑与八地菩萨见地相同故华严谓八地菩萨证我空真如乐住不起灭定诸佛劝之曰起善男子勿得乐住三昧汝之三昧二乘亦得是也然菩萨最初发心正断无明而兼断思惑至八地而思惑不期尽而自尽而声闻但断四住地烦恼不断住地无明但度分段生死不度变易生死而于天人大众中作过头语自谓断苦集故而我生已尽证灭道故而梵行已立更不受三界生死轮转生满足想不知我生实未尽梵行实未立也故总结云此由昔熏成种故闻说知苦断集而熙怡欣悦修三十七品助道法得人空智证有余涅槃声闻种性如是而已。

　　大慧各别无间者我人众生寿命长养士夫彼诸众生作如是觉求般涅槃复有异外道说悉由作者见一切性已言此是般涅槃作如是觉法无我见非分彼无解脱大慧此诸声闻乘无间外道种性不出出觉为转彼恶见故应当修学。

　　此各别无间非标中各别种性也言各别者谓不与声闻同言无间者谓不与声闻异也前明菩萨与声闻各别而实与声闻同此明外道与声闻各别而实与声闻不异与声闻各别者谓声闻得人空智证涅槃乐此则不空我相直以神我受用二十三法长养我人众生寿者四相计为涅槃此即数论师所计也彼计从冥生觉从觉生我知从我知生五唯从五唯生五大从五大生十一根神我为主受用大等二十三法故偈云云何知有我积聚为他故他者即是我由冥性与三德和合造二十三法而神我受用长养士夫为生死因由所转变扰乱我故不得解脱知二十三谛转变无常生厌修道自性隐迹不生诸谛我便解脱故偈云我无缚无脱无轮转生死以无三德故无变异故无作者故复有异外道者即胜论师所计作者与所作异故曰异外道唯识论云胜论所执实等句义多实有性现量所得由彼计实德业三皆由大有性同异性和合性为作者而生故实德业等皆实有自性若见此自性已便是涅槃然彼作如是想谓为涅槃以执有实性法执未除法空未证非真证涅槃也故曰法无我见非分彼无解脱下总示之曰前之声闻虽空我执证人空而与外道各有差别然皆未能空法执证法空又与外道无异也以声闻未尽生死自谓我生已尽未证涅槃而自谓梵行已立此与外道未出生死而自作出生死想未除我法而妄谓证涅槃者何异哉若菩萨度生欲转彼恶见者亦应修学余则不应习也。

　　大慧缘觉乘无间种性者若闻说各别缘无间举身毛竖悲泣流泪不相近缘所有不着种种自身种种神通若离若合种种变化闻说是时其心随入若知彼缘觉乘无间种性已随顺为说缘觉之乘是名缘觉乘无间种性相。

　　缘觉有二种出无佛世观物变易自觉无生者为独觉出有佛世依教而修观缘悟道者为缘觉虽根有利钝类皆从缘悟入故曰无间何以验其种性为缘觉耶若闻说十二因缘各各差别三世因果连环不断而熏发宿种故一闻说此则身毛皆竖痛哭流涕即能奋志还灭不复随顺无明不着诸有所谓随顺无明起诸有若不随顺诸有断也故能发起神通得意生身若离若合种种变现化导众生所谓不欣说法现神力以化他也此由闻说十二缘时毛骨竦然者便验昔有种子故一闻之如胶投漆其心随入也若种性已成唯能随顺同类众生说同类法不能为别类众生说别类法故所化有限此缘觉种性为若此。

　　大慧彼如来乘无间种性有四种谓自性法无间种性离自性法无间种性得自觉圣无间种性外刹殊胜无间种性大慧若闻此四事一一说时及说自心现身财建立不思议境界时心不惊怖者是名如来乘无间种性相。

　　何以验其为如来种性耶若闻即心即佛佛外无心心外无佛者此自性法也若闻行十度断十障证十如三祇炼性百劫调心者此离自性法也若闻自今以后不以佛为圣师何以故自在于地不在他乡自归于己不归他人等此得自觉圣法也若闻说华藏世界所有尘一一尘中遍法界及说自心所现根身器界一一毛孔一一微尘皆是不可思议境界此外刹殊胜法也若闻此四种法直下担当不生惊怖者即此便是如来种性也。

　　大慧不定种性者谓说彼三种时随说而入随彼而成大慧此是初治地者谓种性建立为超入无所有地故作是建立彼自觉藏者自烦恼习净见法无我得三昧乐住声闻当得如来最胜之身。

　　云何验其种性为不定耶谓闻声闻法即入声闻而成声闻种性闻缘觉法即入缘觉而成缘觉种性闻如来法即入如来而成如来种性故曰随说而入随彼而成谓之不定更有一种顿根声闻将三界八十一品思惑为一团一聚顿断顿证如年少沙弥以皮毬击老比丘而顿证四果者又有顿根菩萨从初发心入治地住时即能起入八地无生法忍者故建立此不定种性正为从初治地时即能超入无所有地者设也又为一种定性声闻回心入大乘者亦在不定性摄故曰彼自觉藏等谓彼虽舍藏识证四果而异熟不空习气未尽若从此回心而净习气证法空则住三昧乐定性声闻亦当得如来最胜之身岂真有定性哉故中论偈云集若有定性先来所不断于今云何断道若有定性先来所不修于今云何修故知若有定性一切诸法皆悉不成若无定性一切皆成所以一切毛道异生居不定聚者以习性易染犹如素丝习性易流犹如湍水且八识田中具有十法界种子随所闻法即起现行故学道者所习不可不慎也。

　　尔时世尊欲重宣此义而说偈言须陀槃那果往来及不还逮得阿罗汉是等心惑乱三乘与一乘非乘我所说愚夫少智慧诸圣远离寂第一义法门远离于二教住于无所有何建立三乘诸禅无量等无色三摩提受想悉寂灭亦无有心量。

　　由性不定故可小可大则知万法常无性无不性空时法尔能随缘随缘不失性故法华云知法常无性佛种从缘起故在定性之后而次之不定性者欲人知定性皆是不定性随缘所成而实无种种性也此即会五性归于无性以无性之性即佛性故复于偈中发明此义断三界八十八使见惑证预流果断欲界前六品思惑证一来果断欲界后三品思惑证不来果断上二界七十二品思惑证罗汉果此等虽空我执证四果而法执未除中心惑乱未可谓离喧得寂也然三乘一乘非乘皆我所说悉是方便诱引之辞实无所谓三乘一乘及非乘也以彼外道虽有聪明而无智慧二乘虽有智慧得少为足不能溥化故非乘三乘总以愚夫目之唯彼地上菩萨行如实行不唯心不惑乱抑且不守寂灭而能利生接物故以一乘诸圣目之若夫第一义谛本来寂灭住于无所有地不容拟议即三乘一乘二种教法悉皆远离而况所谓非乘乎若四禅诸天所修四无量心无色界所修空定外道天所修无想定皆是不定性随缘所成岂真有种种心量哉故知诸法实无定性其种种名皆是随缘施设耳。

　　大慧彼一阐提非一阐提世间解脱谁转大慧一阐提有二种一者舍一切善根及于无始众生发愿云何舍一切善根谓谤菩萨藏及作恶言此非随顺修多罗毗尼解脱之说舍一切善根故不般涅槃二者菩萨本自愿方便故非不般涅槃一切众生而般涅槃大慧彼般涅槃是名不般涅槃法相此亦到一阐提趣。

　　此中标文应云各别种性者大慧云云少此一句言各别者谓一阐提虽同而有正邪之各别也前虽明声闻缘觉如来不定四种性而未及菩萨种性今指大愿菩萨度尽众生方成佛道者为一阐提故曰彼一阐提也一阐提此云信不具谓三界若无此一阐提则世间解脱是谁转而世间谤法阐提谁转之而得解脱乎复恐不解菩萨名阐提之意故详示之曰一阐提有二种有永舍善根一阐提有欲度尽众生一阐提舍善根者是不信大乘菩萨藏不随顺大乘经律辄加谤毁者由谤大乘法藏永舍善根堕于阿鼻永沉生死无有出期故不般涅槃若菩萨一阐提者非不般涅槃但自愿度尽谤法阐提及一切众生方般涅槃若使谤法阐提乃至一切众生有一众生不度尽者不入涅槃此菩萨虽非永舍善根亦到一阐提趣故知无谤法阐提不能成菩萨度生之弘慈无菩萨阐提不能转谤法阐提之重业所谓善人为不善人之师不善人为善人之资交相需而互相成也故曰非一阐提世间解脱谁转。

　　大慧白佛言世尊此中云何毕竟不般涅槃佛告大慧菩萨一阐提者知一切法本来般涅槃已毕竟不般涅槃而非舍一切善根一阐提也大慧舍一切善根一阐提者复以如来神力故或时善根生所以者何谓如来不舍一切众生故以是故菩萨一阐提不般涅槃。

　　大慧更欲究其极至故问此二阐提毕竟是何等阐提永不涅槃佛言菩萨一阐提永不入涅槃不得作佛以彼知一切法本来寂灭不复更求入灭本来作佛不用更求作佛故毕竟不入涅槃非若舍一切善根阐提犹可作佛也以舍一切善根一阐提虽是极恶然不断性善藉此谤法因缘而如来以神力摄持故或时善根生所以者何以如来不舍一切众生故虽谤法亦得授记作佛若提婆达婆多尼思佛等五百比丘之类是也以是故舍一切善根众生不断性善故可作佛菩萨阐提不断性恶故永劫度生永不般涅槃此则极赞菩萨悲心无尽故以一阐提同名耳是知阐提不堕凡夫地迷处全虚菩萨不证涅槃门悟时无得则不见有一法可断非生死所出之门不见有一法可成无菩提能入之路故曰性无善恶能生善恶善恶可断性不可断若断性恶则断心性性不可断所以阐提不断性善纵堕三途性善不灭性恶不增直至成佛性善不增性恶不灭性善不灭故地狱能发佛界善性恶不灭故佛界能现六趣之恶以善恶皆从性起故曰性善性恶也若论修善修恶于上中下根即不可定若遇净缘即善染缘即恶以不了善恶之性故为善恶业之所拘而不自在耳广明五法竟。

　　复次大慧菩萨摩诃萨当善三自性云何三自性谓妄想自性缘起自性成自性。

　　此以五法摄归三自性也三自性者谓遍计执性依他起性圆成实性也言遍计者周遍计度故曰遍计品类众多说名彼彼谓能遍计虚妄分别即由彼彼虚妄分别遍计种种所遍计物谓所执蕴处界等若法若我自性差别此所妄执自性差别总名遍计所执自性如是自性都无所有故唯识颂云由彼彼遍计遍计种种物此遍计所执自性无所有次所遍计是依他起遍计心等所缘缘故谓众缘所生心心所体及相见分有漏无漏皆依他起依他众缘而得起故故颂曰依他起自性分别缘所生言分别缘所生者应知即是染分依他净分依他亦圆成故二空所显圆满成就诸法实性名圆成实故颂云圆成实于彼常远离前性此则以六七二识执我执法为遍计相见二分为依他二空所显实性为圆成实又云唯识之性略有二种一者虚妄即遍计所执二者真实即圆成实性于前唯识性所遣清净于后唯识性所证清净又有二种一者世俗名依他起二者胜义即圆成实于前所断清净于后所证清净又相即依他起该有为之门性即圆成实通无漏之道又色即依他起之相空即圆成实之性斯则虚实真俗性相空有彻本穷源皆唯识性若据马鸣真如为圆成实业识为依他起转现及分别事识为遍计执。

　　大慧妄想自性从相生大慧白佛言世尊云何妄想自性从相生佛告大慧缘起自性事相相行显现事相相计著有二种妄想自性如来应供等正觉之所建立谓名相计著相及事相计著相名相计著相者谓内外法计着事相计著相者谓即彼如是内外自共相计着是名二种妄想自性相。

　　瑜伽云遍计所执略有五种一依名遍计义自性谓遍计此色是名有色实性等如未识牛名因闻牛名即便推度因何道理名之为牛等二依义遍计名自性谓遍计此事名自性色或不名色等如未识牛因见牛故不知其名即便推度此物名何鬼耶兽耶三依名遍计名自性谓不了色事分别色名而起遍计等四依义遍计义自性谓不了色名分别色事而起遍计等五依名义遍计名义自性谓遍计此事是色自性名之为色等此之遍计约体不出我法二执约义不出名义二种此中缘起自性事相相即缘起法种种义也行显现事相相即缘起法种种名也由依名以显相由依相以彰名此二乃妄想分别之处也计著有二种妄想自性者由计名著相故生二种妄想也名相计著相者谓内外法计着此计内身外境之名而生妄想谓唤内法为根身唤外法为器界于是执此名非彼名等事相计著相者谓即彼如是内外自共法计着既有内身外境之名即有根身器界之事于是计着亲者为内疏者为外五蕴各有自体谓之自和合成人谓之共盖诠表呼召为名行状可观曰相以名处全相相处全名名是见分相是相分此二种妄想是从见相二分生起故曰妄想自性从相生则知妄想自性无相可得矣。

　　若依若缘生是名缘起。

　　然不但妄想自性从相生无自性可得即名相二种原依无明为因业爱为缘而生谓之缘起是知万法从缘皆无自性昔未曾生今亦无灭如文殊观幻颂云此会众善事从本未曾有一切法亦然悉等于前际所以正作时无作以无作者故当为时不为以无自性故任从万法纵横常等未生之际纵使群生出没不离无相之宗。

　　云何成自性谓离名相事相妄想圣智所得及自觉圣智趣所生境界是名成自性如来藏心。

　　若夫圆成实性超名相越事相出妄想一切世智所不得唯是入地圣人智慧所得亦是等觉后心金刚断智所行境界以能转名相而成如如转妄想而成正智故知如外无智智外无如自性圆成不从他觅所以云缘生无性无性即空空即圆成圆成即如来藏寂灭一心也此中若约唯识三性三无性圆成为真遍计是妄依他起性通妄通真净分通真染分通妄依此三性说三无性初依遍计说相无性以彼体相毕竟无有故次约依他说生无性谓假众缘而得生故三依圆成说胜义无性谓一真法界无性性故若约性宗则一切法不生不灭不来不出毕竟空无所有以生相灭相决定不可得故宗镜云遍计无物故如空妄计故无相缘起不实故如幻缘生故无性若约一念即具三性三无性谓一念刹那是缘起情计为有是遍计性本空寂是圆成即依三性说三无性若一念心生具斯六义即具一切法以一切真俗万法不出三性三无性故故知心无自性缘起即空如欲断其流但塞其源欲免其生但断其本不用多功最为省要。

　　尔时世尊欲重宣此义而说偈言名相觉想自性二相正智如如是则成相大慧是名观察五法自性相经自觉圣智趣所行境界汝等诸菩萨摩诃萨应当修学。

　　前束八识归五法谓真识是正智如如转识是名现识是相分别事识是妄想此又束五法归三自性名相是缘起自性觉想是妄想自性正智如如是圆成实性下又束三性归二无我若于缘起法上起种种遍计计我为我执计法为法执若了缘生无性即法空若了妄想无性即人空空即圆成也。

　　复次大慧菩萨摩诃萨善观二种无我相云何二种无我相谓人无我及法无我。

　　若据马鸣见五阴法实有生灭而生怖畏妄取涅槃名人无我观五阴法自性不生则无有灭本来涅槃不生取证名法无我若据护法谓诸有情数数起惑造业即为能取(因也)当来五趣名为所取(果也)虽复数数起惑造业五趣轮转都无主宰实自在用故名人无我又彼凡夫计着心外实有诸法又执此法实有主宰故说为我此说为无无即空也又人者五阴之假名法者五蕴之实法于五蕴假合中推之无我名人无我于五蕴实法中推之无我名法无我若了人无我则名空若了法无我则相空也。

　　云何人无我谓离我我所阴界入聚无知业爱生眼色等摄受计着生识一切诸根自心现器身等藏自妄想相施设显示如河流如种子如灯如风如云刹那展转坏躁动如猿猴乐不净处如飞蝇无厌足如风火无始虚伪习气因如汲水轮生死趣有轮种种身色幻术神咒机发像起善彼相知是名人无我智。

　　外道计一阴为我余四阴为我所今言离我我所者谓内不见有五蕴身心是谁为我谁为我所故曰离也然何以知其离我我所也由彼以智慧观察虽有五阴十八界六入积聚和合而成人原从过去二支现在一支为因招感现在未来生死之果实无我为主宰而能作也眼等五根为能摄受色等五尘为所摄受由根尘和合计着而生识是心本无我为能作也一切诸根皆是自心所现内身外境皆是藏识所变是根身器界本无我为能作也而妄认四大为自身相六尘缘影为自心相不亦谬哉岂知皆是自己妄想之所施设显示故楞严以色阴为坚固妄想乃至识阴为微细精想其妄想幽隐相续不断如河流能生现行如种子炷𦦨相生则如灯飘飏不定则如风变幻不测则如云舍一执一如猿猴耽着不净如飞蝇无厌无足如风中火此等妄想施设显示皆由藏识海中含藏无始虚伪习气为因发生种种识浪现行由是起惑造业轮转生死如汲井轮于三界中或升或降变现种种身色无有停寝正如死尸以咒力故行亦如木人因机动而像发岂真有主宰者为能作耶若能如是观察推求则知皆是无知业爱为发动之机若灭无知业爱则名色阴界入聚假合而成人者荡然一空矣若能善知念念无常之相是名人无我智也故大涅槃经云无常有二一者败坏无常二者念念无常人但知败坏无常不知念念无常。

　　云何法无我智谓觉阴界入妄想相自性如阴界入离我我所阴界入积聚因业爱绳缚展转相缘生无动摇诸法亦尔离自共相不实妄想相妄想力是凡夫生非圣贤也心意识五法自性离故大慧菩萨摩诃萨当善分别一切法无我善法无我菩萨摩诃萨不久当得初地菩萨无所有观地相观察开觉欢喜次第渐进超九地相得法云地于彼建立无量宝庄严大宝莲华王像大宝宫殿幻自性境界修习生于彼而坐同一像类诸最胜子眷属围绕从一切佛刹来佛手灌顶如转轮圣王太子灌顶超佛子地到自觉圣法趣当得如来自在法身见法无我故是名法无我相汝等诸菩萨摩诃萨应当修学。

　　前人无我观观察阴界入聚念念生灭本无主宰此法无我观观察阴界入及妄想自性本自如如也谓此阴界入虽见积聚和合而成若一一推求本无有我亦无我所以阴界入皆由无知业爱三种绳缚相缘而生故也然生则缘生法性不与缘俱生灭则缘灭法性不与缘俱灭故净名云但以众法合成此身起唯法起灭唯法灭又此法者各不相知起时不言我起灭时不言我灭故曰无动摇若阴界入如此则诸法亦然分而推之了无自相可得合而究之亦无共相可得故曰离自共相是则法法皆无我矣故禅要经云法身遍满无非佛土十方世界五阴精舍性空自离即是不动道场又文殊云一切众生皆是道场是不动相然而见有法相生灭者皆是愚夫无明未破不实妄想之力所持故见诸法有生有灭非入地圣贤所证境界也以十地圣贤所证境界如如不动五法三自性俱离八识二无我悉遣此则尚不见有无我之法当情况有我之法乎故中论偈云若有不真法即应有真法实无不真法何得有真法此则一切法执悉皆荡尽名法无我智是故菩萨当善分别一切法无我不当为法所缚也然我法有二谓分别俱生若断分别我法二执创登初地若俱生我执从初至七地断尽方入八地若俱生法执从初地任运而断至等觉无间道断尽即入妙觉故曰善法无我菩萨不久当得初地无所有观即以无所有观观察初地之相忽然开觉觉通如来尽佛境界分证真如入欢喜地从此次第渐断渐进超九地而至十地即于彼地建立大宝莲华王像及大宝宫殿幻出自性境界此皆从修习法无我观之所生起从此坐莲华宫一切异佛刹土诸同类菩萨眷属悉皆围绕诸佛悉以智水灌顶授宝王位亦如轮王以金瓶盛四大海水灌太子顶授轮王位至此则因圆果满超菩萨地到如来自觉圣智究竟趣当得如来自在法身此由法无我智观察诸法见法无我于一切法成等正觉汝等菩萨应当修学故般若云我于一切法无所执故得常光一寻身真金色故知人法二执俱亡一道常光自现还同释迦亲证之身所以诸佛教门无非令人破执更无他事。

　　尔时大慧菩萨摩诃萨复白佛言世尊建立诽谤相唯愿说之令我及诸菩萨摩诃萨离建立诽谤二边恶见疾得阿耨多罗三藐三菩提觉已离常建立断诽谤见不谤正法。

　　此问蹑前二无我而起也谓一切法皆由我建立若无有我则万法本如了无一法当情无非如来自觉境界云何外道小乘于阴界入处起断常二见此二见者云何建立且由二见障彼二空为害最甚若诸菩萨了此则疾得菩提若外道二乘了此则永离恶见不谤正法故特申请。

　　尔时世尊受大慧菩萨请已而说偈言建立及诽谤无有彼心量身受用建立及心不能知愚痴无智慧建立及诽谤尔时世尊于此偈义复重显示告大慧言有四种非有建立云何为四谓非有相建立非有见建立非有因建立非有性建立是名四种建立又诽谤者谓于彼所立无所得观察非分而起诽谤是名建立诽谤相。

　　先说偈略答谓此二见非彼心量之所固有由彼无明障翳不知根身器界皆是自心所现影像本非实有亦非实无由无智慧观察于影像边执为实有计为实无遂起二见不达二空耳下复详明故分建立为四种谓相见因性殊不知法本非有从非有中建立为有其诽谤者于彼建立相见因性处一一推求不见其实即起诽谤谤一切诸法悉皆是无殊不知法本非无从非无中诽谤为无若能有无俱遣便能随顺自觉圣智矣。

　　复次大慧云何非有相建立相谓阴界入非有自共相而起计着此如是此不异是名非有相建立相此非有相建立妄想无始虚伪过种种习气计着生大慧非有见建立相者若彼如是阴界入我人众生寿命长养士夫见建立是名非有见建立相。

　　此明二种外道不了相见本空而生计着妄起二种建立故于二空不能得入也建立相者谓胜论师不了阴界入本来无有自相共相而妄计有同异性如地望地是同如地望水是异其曰此如是者异也此不异者同也此在无同无异法中建立同异故曰非有相建立也建立见者谓数论师不了阴界入处本无我人众生寿命而妄立神我受用冥谛所生二十三法增长我见此在无我见中妄立我见故曰非有见建立也。

　　大慧非有因建立相者谓初识无因生后不实如幻本不生眼色明界念前生生已实已还坏是名非有因建立相大慧非有性建立相者谓虚空灭般涅槃非作计着性建立此离性非性一切法如兔马等角如垂发现虽有非有是名非有性建立相建立及诽谤愚夫妄想不善观察自心现量非贤圣也是故离建立诽谤恶见应当修学。

　　非有因建立者谓二乘不知藏识为诸法之生因妄计六识三毒为生因故谕之曰心念不起时初识本无因众缘和合境界风动而六识浪生生后即归于灭故不实喻如幻人初亦本无因咒力故机发则动动后还归于无也应出量云初识是有法无为宗因云因生故后不实故同喻如幻本不生者释初识本无也眼色明界念前生者谓眼与色明众缘和合而识生此释因生也生已实已还坏者谓界念生而即灭此释后不实也殊不知诸识之生因本乎藏识含藏种子因眼色明众缘和合而生此则因尘则有离尘则无岂能为诸法之生因哉故知意识本非是因而妄计为因故曰非有因建立也非有性建立者法身无为不堕诸数是无为本无有三而二乘妄分为三复妄执此三非可作法必无变坏实有自性故立三支以论之三无为是有法离性非性是宗因云离有非有故喻如兔马角亦如垂发现是则三无为本非实果而妄计为实果故曰非有性建立也故中论疏云若诸法有性不应从众缘出何以故若法从众缘出即是作法无有定性故总示曰此建立诽谤二种恶见皆是愚夫虚妄想相不善观察自心现量本非有无而妄计有无堕于断常非贤圣所有也汝等欲成贤作圣应当远离前二种外道执相见而生妄计固见法执即小乘所执眼色明等为因三无为为果亦是法执故并遣之盖第一义心离相离见不可以相见目之离因离果岂可以因性执之哉若据识论相即相分见即见分因即自证分性即证自证分又相见因三是有为法性是无为法于此四法举心动念悉名建立故总非之。

　　复次大慧菩萨摩诃萨善知心意意识五法自性二无我相趣究竟为安众生故作种种类像如妄想自性处依于缘起譬如众色如意宝珠普现一切诸佛刹土一切如来大众集会悉于其中听受经法所谓一切法如幻如梦光影水月于一切法离生灭断常及离声闻缘觉之法得百千三昧乃至百千亿那由他三昧得三昧已游诸佛刹供养诸佛生诸天宫宣扬三宝示现佛身声闻菩萨大众围绕以自心现量度脱众生分别演说外性无性悉令远离有无等见尔时世尊欲重宣此义而说偈言心量世间佛子观察种类之身离所作行得力神通自在成就。

　　上言不达自心现量计有计无堕恶见坑不能自出若善知自心现量则八识五法三性二无我皆从自心显现以心随染缘则为名相为妄想为依他起若随净缘则为正智为如如为成自性若舍染缘则了人无我舍净缘则了法无我若一一善知其相趣向真如至于究竟而入乎妙觉已然为度脱众生逆流而出随众生心现种种像譬如妄想自性之依缘起亦如摩尼之现众色又能随心现一切刹土现一切如来大众集会复现己身于一切刹土一切如来前听受一切经法所谓一切经法者谓一切法如幻如梦如光如影如水月不有不无远离外道断常恶见及离声闻孤调但空得如幻三昧即得无量三昧得此三昧游诸佛刹供养诸佛然后示生天宫转法轮成正觉声闻菩萨围绕听法者即以自心现量之法而度脱之复说外境一切所有悉如幻梦水月皆无自性令闻法者悉能远离有无二见此则逆流菩萨自觉觉他觉行圆满时前所谓离建立诽谤疾得菩提者为如此下复说偈以明若佛子以自心现量观察世间即知是幻即得如幻三昧即能随众生心现种种身导引众生若摩尼之现色非有勉强作意而行悉以神通无作妙力自在成就此非真达自心现量得如幻三昧者曷能有此自大慧请问圣智分别自性经至此方是一大结。

　　尔时大慧菩萨摩诃萨复请佛言惟愿世尊为我等说一切法空无生无二离自性相我等及余诸菩萨众觉悟是空无生无二离自性相已离有无妄想疾得阿耨多罗三藐三菩提尔时世尊告大慧菩萨摩诃萨言谛听谛听善思念之今当为汝广分别说大慧白佛言善哉世尊唯然受教佛告大慧空空者即是妄想自性处大慧妄想自性计著者说空无生无二离自性相。

　　前来所破相见因性即圣慧眼入自共相凡所建立不与外道论恶见共者亦不离此四种而别有建立但如来以第一义心为性自性以坏不坏相展转因为因以转识为见以现识为相为差别耳若以四种建立而总斥之为非有则一切法荡然皆归于空无相无二离自性已此则虽离于有未免复堕于无故愿如来为说空无生等不堕无之所以我等及余菩萨觉悟此义则离有无妄想疾得菩提矣故世尊首告之曰我说空之所以为空者岂徒然哉是指其妄想自性处本空故言空耳以妄想自性依缘而起缘生无性无性即空空即圆成故即指妄想自性计着实有实无处为空无生无相离自性非若外道小乘实有空相可得故曰空而重言空也故中论颂曰若有不空法则应有空法若无不空法何得有空法又云大圣说空法为断诸见故若复见有空诸佛所不化斯则空空之义昭然矣。

　　大慧彼略说七种空谓相空性自性空行空无行空一切法离言说空第一义圣智大空彼彼空云何相空谓一切性自共相空观展转积聚故分别无性自共相不生自他俱性无性故相不住是故说一切性相空是名相空云何性自性空谓自己性自性不生是名一切法性自性空是故说性自性空。

　　相空者谓阴界入自相共相空也由观阴界入自相共相皆由十二因缘三世展转积聚和合而生若一一分析悉无自性则所谓自相共相者了不可得譬如以辕轮辋毂等合辏成车若一一分析即车之名亦不可得矣故曰诸法不自生亦不从他生不共不无因惟自他俱皆无自性故相不住是名相空此则四加行菩萨所证境界也又一切法有二种谓总相别相总相者如无常等别相者如地为坚相火为热相等性空者诸法性常空也华严偈云法性本空寂示现而有生是中无能现亦无所现物眼耳鼻舌身心意诸情根一切空无性妄心分别有如理而观察一切皆无性譬如水性自冷假火故热止火停久水则还冷若水实有自性冷则不热热则不冷矣大集经云一切诸法究竟无生是以缘不生因因不生缘自性不生自性他性不生他性自性不生他性他性不生自性是故说一切法自性无生此初地菩萨所证无生法忍境界为若此故宗镜云寻相以推性见诸法之无性寻性以推相见诸法之无相性相互推悉无自性是以若执有性堕四见之稠林若了性空归一心之正道。

　　云何行空谓阴离我我所因所成所作业方便生是名行空大慧即此如是行空展转缘起自性无性是名无行空。

　　迁流为行此观念念迁流本无自性故曰空也然迁流之始基乎第七执我而起今观诸法离我我所皆以无明为因为能作能成业行为缘为所成所作方便由此二支为因缘故而生阴界入聚于中念念迁流不得暂停而阴中本无我亦无我所其计我及我所者皆第七识虚妄计度也故名行空中论云云何知一切诸行皆是空义答曰一切诸行虚妄相故空诸行生灭不住无自性故空诸行名五阴从行生故空是五阴皆虚妄无有定相何以故如婴儿时非匍匐时色匍匐时色非行时色行时色非童子时色童子时色非壮时色壮时色非老年时色如色念念不住故分别决定性不可得故肇论疏云红颜自在童子之时白首自处老年之体刹那不相知念念不相到故知是空色阴既尔诸阴皆然此二地至六地所证境界也言无行空者谓即此迁流之法虽从无知业爱因缘和合而有究其迁流之体本无自性本来空寂斯则本无诸行名无行空此七地菩萨念念入灭正受境界也故诸法无行经云若菩萨见贪欲嗔恚愚痴际即是真际则能毕竟灭业障之罪乃至凡夫不知诸法毕竟灭相故自见其身亦见他人以是见故便起身口意业乃至不见佛法僧是则不见一切法若不见一切法于诸法中则不生疑不生疑故则不受一切法不受一切法故则自寂灭此则所谓无行空也。

　　云何一切法离言说空谓妄想自性无言说故一切法离言说是名一切法离言说空云何一切法第一义圣智大空谓得自觉圣智一切见过习气空是名一切法第一义圣智大空。

　　一切诸法本来离言说相离名字相不自言我青我黄我黑我白我生死我涅槃悉由意度而起言说名意言境若知妄想既寂言说何有故说一切法无言说不容措口是名离言说空此即第八地所证境界也自觉圣智妙湛圆寂本来自空但由无始见过习气覆而不显若自觉圣智光明晖发则无始习气应念化成性自性第一义心圣智大空以一切法皆依第一义心圣智建立第一义圣智空则一切法无不空是名大空此即金刚道后空异熟时所证境界也大智度论云若世谛如毫厘许有实者第一义谛亦应有实以世谛无毫厘有实故第一义亦空又云若一法是有非无摩诃衍不能胜出若更有一法则不得称独尊独胜为万行之所依矣。

　　云何彼彼空谓于彼无彼是名彼彼空大慧譬如鹿子母舍无象马牛羊等非无比丘众而说彼空非舍舍性空亦非比丘比丘性空非余处无象马是名一切法自相彼于彼无彼是名彼彼空是名七种空彼彼空者是空最粗汝当远离。

　　彼彼空者谓于彼相无彼相名彼彼空譬如鹿子之母毗舍佉优婆夷深重三宝造立精舍安置比丘于中但不蓄象马牛羊等故言空不知虽无象马牛羊等尚有比丘在也由彼不能达舍相与比丘相空亦不能达舍性与比丘性空又非余处无象马但彼于一切法自共相彼彼求空不可得名彼彼空此即钝根小乘析色求空也七种空中第一义空最大此空最小故勉之曰汝当远离。

　　大慧不自生非不生除住三昧是名无生。

　　言不生者谓一切法仗因托缘生而非自生故曰不生非若外道所计不生者能生生及确定死常之不生也唯除八地菩萨住三昧中以智慧力断烦恼种烦恼不生证无生忍名真无生今言无生者除八地无生外是立法性本无生以破外道诸生见耳故宗镜云无生有二一理无生圆成实性本不生故二事无生缘生之法即无生故。

　　离自性即是无生离自性刹那相续流注及异性现一切性离自性是故一切性离自性。

　　离自性者由诸法自性无生相可得故离自性所以离者以相续流注之体从无始来刹那刹那流入他性他性现即离自性是名一切性离自性此虽立本宗亦是破外道执冥性胜性大有和合同异诸自性耳故曰知离者名为法觉法者名为佛知离者色性离受想行识性亦离黄檗云若拟着一法印早成也印著有即四生文现印着空即空界无想文现但不印一切物此印与虚空等。

　　云何无二谓一切法如阴热如长短如黑白大慧一切法无二非于涅槃彼生死非于生死彼涅槃异相因有性故是名无二如涅槃生死一切法亦如是是故空无生无二离自性相应当修学。

　　此于不齐处显至齐故先言不齐以发端一切法如阴热者云则阴而日则热也如长短者鹤胫长而凫胫短也如黑白者乌色黑而鹄色白也此略举物之不齐者言然有至齐者在故曰一切法无二如是则知非涅槃外有生死非生死外有涅槃以生死涅槃实无异相故无异因亦非各各有性故是名无二如生死涅槃无二则知一切世间出世间法如阴热黑白长短种种有对待法悉皆无二此虽立自宗亦是破外道小乘有无一异断常诸二见也故不思议佛境界经云佛告文殊何者是如来所住平等法文殊言一切凡夫起贪瞋痴处是如来所住平等法佛言云何一切凡夫起贪瞋痴处是如来所住平等法文殊言一切凡夫于空无求无愿法中起贪瞋痴是故一切凡夫起贪瞋痴处即是如来所住平等法佛言童子空岂是有法而言于中有贪瞋痴文殊言空是有是故贪瞋痴亦是有佛言童子空云何有贪瞋痴复云何有文殊言空以言说故有贪瞋痴亦以言说故有此即一切法平等无二也故宗镜云若以齐不齐者未齐也若以齐而齐于齐未齐也善齐物者以不齐齐之何须夷岳实渊然后为平续凫截鹤于焉始等但了法法皆如自然平等则青松绿蕙不见短长鹏翥蜎飞自忘大小矣是故下结劝当学。

　　尔时世尊欲重宣此义而说偈言我常说空法远离于断常生死如幻梦而彼业不坏虚空及涅槃灭二亦如是愚夫作妄想诸圣离有无。

　　我所说空者以缘生故有无性故空无性故有缘生故空所以远离断常二见所言生死涅槃无二者以生死即涅槃故生死虽无而不堕断灭涅槃即生死故涅槃虽有而不堕死常虚空二句即三无为也由愚夫不达真空无二之旨故起妄想而堕断常二见诸圣以自觉圣智照之则一真凝寂万法皆如而有无皆离若离之又离至于无所离处所谓第一义心无上法也故宗镜云缘起有二法一无相如空则荡尽无有是相空二无性如幻则业果不失是性空以相空故万法体虚了无所得以性空故不坏业相因果历然是知自体常空不坏缘生之因果本无作者宁无善恶之业门此皆不二之宗也。

　　尔时世尊复告大慧菩萨摩诃萨言大慧空无生无二离自性相普入诸佛一切修多罗凡所有经悉说此义诸修多罗悉堕众生希望心故为分别说显示其义而非真实在于言说如鹿渴想诳惑群鹿鹿于彼相计着水性而彼无水如是一切修多罗所说诸法为令愚夫发欢喜故非实圣智在于言说是故当依于义莫着言说。

　　由前大慧谓如来说空无二等是堕于无故结劝莫着言说也言我虽说种种法实无一法与人不过随方解缚耳由彼愚夫执我法为实有故言空以遣之执自生他生共生无因生故言无生以诱之执生死涅槃为二法故言无二以晓之执一切法实有自性故言离自性以谕之耳故我所说一切修多罗中无非此义但众生迷根深固希望心多诸修多罗悉是随众生心曲提巧诱施设种种名言令其因言以悟入耳然非真实在言说也故下文云如是一切法不生空离自性等皆不应立宗也而众生不了此义执言说以为实法不知法不在言正如渴鹿执阳𦦨而为水不知阳𦦨本非是水如是一大藏教无非止啼黄叶欲令愚夫发欢喜心非谓圣智实在言说也故经云佛坐道场时不得一法实空拳吓小儿诱度于一切是故欲得自性宗通者当依于义莫着言说也故宗镜云因迷立觉对妄说真皆狥机宜实无自体约世俗有依实谛无但除相待之名非灭一灵之性性唯绝待事有对治遣荡为破执情建立为除断见苦行伏诸外道神通化彼愚痴三昧降伏天魔空观破其相缚见苦断集为对增上慢人证灭修道欲除戏论之语尽将权智引入斯门实无一法可立亦无一法可遣顾此法是众生之本原诸佛之命脉超一切理离一切相岂可以言语智识推求而得但心心相印印印相契令自证知光明受用而已。

　　楞伽阿䟦多罗宝经合辙卷第二
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第三

　　明　二楞庵释　通润　述

　　一切佛语心品之二

　　尔时大慧菩萨摩诃萨白佛言世尊世尊修多罗说如来藏自性清净转三十二相入于一切众生身中如大价宝垢衣所缠如来之藏常住不变亦复如是而阴界入垢衣所缠贪欲恚痴不实妄想尘劳所污一切诸佛之所演说云何世尊同外道说我言有如来藏耶世尊外道亦说有常作者离于求那周遍不灭世尊彼说有我。

　　如来藏经云众生身中有佛三十二相八十种好坐宝莲华与佛无异但为烦恼所覆未得其用如大价宝垢衣所缠如来藏即是在缠法身但众生具有如来藏既为阴入界垢衣所缠复为三毒虚妄根尘所污而不得其用诸佛不过证众生之体用众生之用耳故经云隐为如来藏显为法身此诸佛金口所说如此岂不同乎外道所说神我耶外道僧伽说有神我量同虚空离于五阴是常周遍随处造业受苦受乐世尊彼所说有我与如来所说有如来藏有何差别此由前章大慧闻说人法无我遂疑世尊堕于无见故以一切法空无生无二为问世尊一一详明说空无生无二之故已此又引如来藏为问者复疑世尊堕于有见也岂知如来所说如来藏是常乐我净无我如来藏彼所计者是有我之假我哉。

　　佛告大慧我说如来藏不同外道所说之我大慧有时说空无相无愿如实际法性法身涅槃离自性不生不灭本来寂静自性涅槃如是等句说如来藏已如来应供等正觉为断愚夫畏无我句故说离妄想无所有境界如来藏门大慧未来现在菩萨摩诃萨不应作我见计着。

　　言我所说法原无一定不可执为有我我有时为著有见者说空无相无愿解脱法此即空如来藏也为着无见者说真如实际法性法身真实不虚法此即不空如来藏也为着亦有亦无见者说涅槃离自性法以显本自不有及不生不灭法以显本自不无此即空不空如来藏也为着非有非无见者说本来寂静以显原非非有及说自性涅槃以显原非非无此即非空非不空如来藏也如是等句皆是说如来藏自证法门何曾说我有如来藏耶然如来复为愚夫闻无我句遂生怖畏如来欲断其怖畏故说自性清净离我我所本来无物空如来藏门此则捉子之矛破子之盾原非有我岂可作我见计着耶故宗镜云朝四暮三令众狙而喜悦苦涂水洗养婴儿而适时是则或时说我或说无我皆是逗机如彼慈母苦涂水洗耳。

　　譬如陶家于一泥聚以人工水木轮绳方便作种种器如来亦复如是于法无我离一切妄想相以种种智慧善巧方便或说如来藏或说无我以是因缘故说如来藏不同外道所说之我是名说如来藏开引计我诸外道故说如来藏令离不实我见妄想入三解脱门境界希望疾得阿耨多罗三藐三菩提是故如来应供等正觉作如是说如来之藏若不如是则同外道是故大慧为离外道见故当依无我如来之藏尔时世尊欲重宣此义而说偈言人相续阴缘与微尘胜自在作心量妄想。

　　譬如陶家以一泥聚而用种种方便作种种器如来亦以法无我一法用种种智慧善巧方便作多多之名或说空无相际如实际等乃至或说如来藏或说无我此皆曲顺机宜随方引导以是因缘故以种种名字说如来藏实不同于外道所说之神我而且说名如来藏者不但不同外道说我已也实欲开示引发计着神我诸外道辈令其舍离所执虚妄神我入空如来藏三解脱门望其疾得无上菩提故我作如是说如来藏也三解脱者谓如来藏自性清净故曰空离一切相故曰无相众生性自具足不假外求故曰无愿此真入菩提之大路也使如来所说如来藏不是说空无相无愿三解脱令彼外道舍离我见疾得菩提者即谓之同外道神我可也实欲令彼舍离我见而作是说岂同外道神我耶是故欲离外道我见者当依无我空如来藏以荡涤之也偈中直宣外道我见以显当离也言外道不知五阴假合而成人本无有我而妄执冥性三德为因缘神我为主随处造业受种种报相续不断乃至有执微尘胜性大自在天作者等因皆属妄想心量岂知如来藏为善不善因哉且彼所计神我尚非是实况将无我空如来藏而计为我耶。

　　尔时大慧菩萨摩诃萨观未来众生复请世尊惟愿为说修行无间如诸菩萨摩诃萨修行者大方便佛告大慧菩萨摩诃萨成就四法得修行者大方便云何为四谓善分别自心现观外性非性离生住灭见得自觉圣智善乐是名菩萨摩诃萨成就四法得修行者大方便。

　　此为末世众生请进修方便也此经以寂灭一心为宗极而寂灭一心即如来藏故大慧首问百八句而世尊总非之是以寂灭一心显示矣而复以生灭诸识为请欲令世尊向生灭门中显示寂灭一心如来藏性故世尊既已详明诸识生灭根原已复束八识而归五法收五法而归三性总三性而归二无我总二无我归于圣智大空至是则了知寂灭一心无我空如来藏在众生生灭识海未曾动着一丝毫许故曰如来藏自性清净转三十二相入于一切众生身中则知一切众生同具如来藏性但为妄想尘劳所污不得其用故有修行无间之请修行而言无间者谓用何等心修何等行得与菩萨修行方便吻合无有间隔问何故至此方请进修方便前之惟心直进观察流注乃至观察二种无我等岂非修行方便乎答前为会中诸大菩萨一往开示业已尽知此为未来众生请方便也以未来众生若不知自己身中有如来藏则不肯进修今说一切众生具有如来藏性故特申请欲令众生即识藏而知如来藏故如来告以成就四法自然得与菩萨修行吻合然初内观其心心无其心次复外观其境境无其境故曰善观三则转生灭识故曰善离四则证自觉智故曰善得此四是菩萨从始至终修行无间断大方便也。

　　云何菩萨摩诃萨善分别自心现谓如是观三界惟心分齐离我我所无动摇离去来无始虚伪习气所熏三界种种色行系缚身财建立妄想随入现是名菩萨摩诃萨善分别自心现。

　　经云三界上下法惟是一心作故先观三界所有种种分齐惟一真心本无有我亦无我所亦无动作去来之相以性真常中求于去来摇动不可得故然有我及我所动摇去来之相者皆由无始虚妄习气熏习真如转成业识故现三界种种色行受想五阴之身系缚于内而末那妄想执以为我次复建立身之受用资财养身之具柴栅于外而意识妄想执为我于是乎根身器界森然满目而惟心之义黯然不彰矣此由平昔不善观察五阴本空器界匪实故妄想随入取着而根身器界即随妄想发现故圆觉云种种幻化皆生如来圆觉妙心若能念念观察心心无间则妄想不入而根身器界亦不现矣所谓善分别自心现也故宗镜云且如即今有漏之身夜皆有梦梦中所见好恶境界忧喜宛然觉来床上安眠何曾是实并是梦中意识思想所为则可比知觉时所见之事皆如梦中无实夫过去未来现在境界元是第八阿赖耶识亲相分惟本识所变若现在之境是明了意识分别若过未之境是独散暗意识思惟梦觉之境虽殊终不出于意识则惟心之旨比况昭然矣。

　　云何菩萨摩诃萨善观外性非性谓炎梦等一切性无始虚伪妄想习因观一切性自性菩萨摩诃萨作如是善观外性非性是名菩萨摩诃萨善观外性非性。

　　善观外性非性者谓既达惟心则知诸法皆是自心所现影像实无自性如阳𦦨如梦中所见如镜中像如水中月皆由能变之识含藏无始虚伪妄习为因而起现行本非实事令观能变之虚伪妄习尚无有性况所变如𦦨梦等根身器界乃有实性耶所谓皮既不存毛将安附也故宗镜云且如现见青白物时物本自虚不言我青我黄皆是眼识见分自性任运分别与同时明了意识计度分别为青为黄以意辨为色以言说为青黄皆是意言自妄安置且如六尘钝故体不自立名不自呼一色既然万法咸尔皆无自性悉是意言故曰万物本闲而人自闹是以有心起处万境皆有空心起处万境皆空是则空不自空因心故空有不自有因心故有既非空非有则惟识惟心若无于心万法安寄故知耿恭之水灵润之火毕构之乳法空之声元晓之吐蔡顺之痛皆从心现岂实有性哉故一切法中心为最上由此二门故得理事相融心境互摄由观察惟心则知心外更无别法如大海水举体全波而波外无水以一切法无非一心故大小等相随心回转即入无碍由观察无性则知既惟心现从缘而生无有定性性相俱离小非定小故能容太虚而有余大非定大故能入小尘而无间是则等太虚之微尘含微尘之广刹亦何难哉。

　　云何菩萨摩诃萨善离生住灭见谓如幻梦一切性自他俱性不生随入自心分齐故见外性非性见识不生及缘不积聚见妄想缘生于三界内外一切法不可得见离自性生见悉灭知如幻等诸法自性得无生法忍得无生法忍已离生住灭见是名菩萨摩诃萨善分别离生住灭见。

　　前曰善分别善观察犹未忘能取所取此当三资粮及加行菩萨所修方便也故惟识颂云乃至未起识求住唯识性于二取随眠犹未能伏灭此曰善离生住灭见者此则二取顿空证唯识性此当通达修习二位菩萨所修方便也故颂云若时于所缘智都无所得尔时住唯识离二取相故所谓善离生住灭者谓由观察一切法如幻如梦无自性无他性无共性而性本乎不生不灭之一心故不随入外境而随入自心故见外性全见自心无有自性而所取空故见外性非性所取既空次见能变之识亦空而能取亦空故见识不生此断分别我法二执入初地时也及缘不积聚者谓六地菩萨观察十二因缘能生三界内身外境今了诸法从缘流转还灭悉无自性故见内外一切法无纤毫可得直至第八不动地入一切法本来无生无起无性为性初中后际皆悉平等无分别如如智之所入处离一切心意意识分别想生见悉灭无所取着犹如虚空入一切法如虚空性是名得无生法忍故曰见离自性生见悉灭此由最初闻法界等流法已于三资粮位创观根境识三皆自心现于四加行位复观察根境识三皆无自性故不生取着至入地而能所两亡至八地而证无生忍得此忍而俱生我见永灭矣。

　　云何菩萨摩诃萨得自觉圣智善乐谓得无生法忍住第八菩萨地得离心意意识五法自性二无我相得意生身世尊意生身者何因缘佛告大慧意生身者譬如意去迅疾无碍故名意生譬如意去石壁无碍于彼异方无量由延因先所见忆忘不忘自心流注不绝于身无障碍生大慧如是意生身得一时俱菩萨摩诃萨意生身如幻三昧力自在神通妙相庄严圣种类身一时俱生犹如意生无有障碍随所忆念本愿境界为成就众生得自觉圣智善乐如是菩萨摩诃萨得无生法忍住第八地菩萨地转舍心意意识五法自性二无我相身及得意生身得自觉圣智善乐是名菩萨摩诃萨成就四法得修行者大方便当如是学。

　　谓八地已前虽亦离心意识犹属对治生灭至八地得无生忍一切心意意识皆不现前一切功用靡不皆息乃至菩萨心佛心涅槃心尚不现起况复起于世间之心故得五法三自性俱空八识二无我悉遣所谓生灭灭已寂灭为乐故得自觉圣智善乐由大愿力虽证圣智善乐而不住着不起灭定而能现无量身无量智慧无量受生无量净土教化无量众生供养无量诸佛随意所往无处不入是名得意生身以何因缘名意生身譬如心意忆先所见于彼异方无量由旬念念相续速往于彼石壁无碍身亦无碍故能俯仰四海呼吸九州故云意生今至八地已上则三昧正受觉法自性种类俱生无行作是三种意生身一时俱得无有障碍是意生身皆以如幻三昧自在神通庄严妙相无不成就故能随圣种类一时俱生犹如意生随往无碍故能随所忆念本愿境界成熟群生得自觉圣智善乐此虽九地已上事实然由八地转舍八识五法三性至十地而舍二无我相转得意生身及得自觉圣智善乐得心自在得法自在无不成就至此则俱生法执始尽是名下结劝当如是学由不达自心现故起我执由不达外性非性故起法执以善知自心现故我空善知外性非性故法空若如是学则与菩萨修行方便吻合矣。

　　尔时大慧菩萨摩诃萨复请世尊惟愿为说一切诸法缘因之相以觉缘因相故我及诸菩萨离一切性有无妄想见渐次俱生。

　　因前显示修行方便故大慧领炎梦等一切性皆因无始虚伪妄习而有又领见缘不积聚见妄想缘生等语故深穷诸法因缘欲令真修之士离心缘相也故问一切缘因之相意谓真修之士若不了缘因之相则执最初一念妄动为顿生而执三细六粗为渐生外道不了则执因中有果为顿生因中无果为渐生而起有无二见若觉缘因所起之相于一切法不起有无二见不妄执诸法为顿生渐生则直下能了无生顿见法性生见悉灭矣。

　　佛告大慧一切法二种缘相谓外及内外缘者谓泥团柱轮绳水木人工诸方便缘有瓶生如泥瓶缕㲲草席种芽酪酥等方便缘生亦复如是是名外缘前后转生云何内缘谓无明爱业等法得缘名从彼生阴界入法得缘所起名彼无差别而愚夫妄想是名内缘法。

　　世尊双举外内二种缘相详示之外即器界等内即根身等外缘如泥团轮绳水木人工为缘有瓶生泥瓶如是则缕缘成氎草缘成席种缘生芽酪缘生酥亦复如是而泥团不作念我能生瓶瓶亦不作念我从泥生缕亦不念我能生氎氎亦不念我从缕生等是名外缘前后转生前谓缘后谓果此即二缘生色也内缘即十二缘也无明即是发业无明业即是行即过去二支因爱即润生无明即现在一支因也由此三支有缘之名从彼三支生识名色六入触受取有生死等得缘所起名所谓过去二支因现在五支果现在三支因未来二支果也此十二缘虽分三世因果总是惟心所现皆悉如幻实无差别而愚夫不达唯心幻现妄想计着见有差别耳是名内缘法。

　　大慧彼因者有六种谓当有因相续因相因作因显示因待因当有因者作因已内外法生相续因者作攀缘已内外法生阴种子等相因者作无间相相续生作因者作增上事如转轮王显示因者妄想事生已相现作所作如灯照色等待因者灭时作相续断不妄想性生。

　　虽十二缘三世因果相缘而起若无六因必不成就故复明六因也当有因者谓当时先有阴等种子而内身外境方得生起是过去种子生现在现行也相续因者谓由现在内外等法攀缘不断即复熏成种子是现在现行熏未来种子也此二种为亲因缘令有为法亲办自果相因者谓其在因果中间有相不断即等无间缘等者谓能引所引力用齐等无间者能所相望中间无自类间隔故唯识论云谓八现识及彼心所前聚于后自类无间等而开导令彼定生多同种类俱时转故作因者即增上缘谓若有法有胜势用能于余法或顺或违皆名增上如转轮王有胜势用故能作增上事显示因者谓前五识妄想事生而境界相现如灯照色即所缘缘也故圆觉云譬如眼光晓了前境其光遍满得无憎爱言作所作者以境为能生亦为所生故唯识云所缘缘者谓若有法是带己相心或相应所虑所托若于能缘体不相离是见分等内所虑托应知彼是亲所缘缘故曰己相现而又曰作所作也待因者谓此四缘灭时方能生起故曰灭时作复释之曰所谓灭时作者以相续之缘断不生不灭之性方生也此即唯识论中真实见处具前四缘办有漏果具后一缘得离系果。

　　大慧彼自妄想相愚夫不渐次生不俱生所以者何若复俱生者作所作无分别不得因相故若渐次生者不得相我故渐次生不生如不生子无父名大慧渐次生相续方便不然但妄想耳因攀缘次第增上缘等生所生故大慧渐次生不生妄想自性计著相故渐次俱不生自心现受用故自相共相外性非性大慧渐次俱不生除自心现不觉妄想故相生是故因缘作事方便相当离渐次俱现。

　　此下正显缘生无性也言彼凡愚自生分别本非顿生渐生而妄想为顿生渐生耳若使因中有果是顿生者此则因果同时能作所作了无差别不得言从因生果若使因中无果称渐生者此则因先果后既先无果相何说因生喻如无子则无父既有子则有父亦非渐生矣若是则渐次生实有相续方便者理不得成故曰不然但是愚夫妄想不断故指其发现行处曰种子缘攀缘外境处曰所缘缘相续不断处曰等无间缘有力助生处曰增上缘以是四缘为能生诸法为所生故名渐次其实渐次生本不生也但是妄想计着念念不断谓是渐次生耳故中论总破云果先于缘中有无俱不可先无为谁缘先有何用缘疏云缘中先非有果非无果若先有果不名为缘若先无果亦不名为缘不生余物故是知说缘生者皆约最初一念无明生发遍迷处为顿生化迷不息处为渐生若果一念不生岂惟渐生不可得即顿生亦不可得故知一切法非渐生亦非俱生二俱不生故曰渐次俱不生然则根身器界一切诸受用物何自而有惟是自己真心所现影像以此真心为一切法大总相法门体彼昏不知妄执诸蕴各具一体为自相诸蕴和合成人为共相岂知所谓自相共相皆属外性实非自性所以渐生俱生悉属无生也然说有俱生渐生者除自真心现量外但从无明不觉而起能见能现等相故说诸法从缘是故因缘作事方便但约无明第二义说非约性自性第一义说是故真修第一义者当离渐次俱生之见。

　　尔时世尊欲重宣此义而说偈言一切都无生亦无因缘灭于彼生灭中而起因缘想非遮灭复生相续因缘起惟为断凡愚痴惑妄想缘有无缘起法是悉无有生习气所迷转从是三有现真实无生缘亦复无有灭观一切有为犹如虚空华摄受及所摄舍离惑乱见非已生当生亦复无因缘一切无所有斯皆是言说。

　　此总颂法本无生离心缘相也谓一切法本无生灭由彼法执未空者于彼诸缘集会处妄起缘生缘灭之想耳今言渐次俱不生者非但遮彼灭生相续诸缘起法而已惟欲断彼凡愚痴惑妄想所著之缘故说有缘起法无缘起法悉无有生皆由惑业习气所迷流转不已于是三界从兹发现根身由此建立所谓言说别施行也若夫真修之士亲见自性者尚无所生欲何为灭由彼观见诸有为法犹如空华故能远离能取所取及一切惑乱妄见则能了达诸法非已生当生亦非无因缘生以一切法本无所有但有言说都无实义所谓真实离名字也。

　　尔时大慧菩萨摩诃萨复白佛言世尊惟愿为说言说妄想相心经世尊我及余菩萨摩诃萨若善知言说妄想相心经则能通达言说所说二种义疾得阿耨多罗三藐三菩提以言说所说二种趣净一切众生佛告大慧谛听谛听善思念之当为汝说大慧白佛言善哉世尊唯然受教佛告大慧有四种言说妄想相谓相言说梦言说过妄想计着言说无始妄想言说相言说者从自妄想色相计着生梦言说者先所经境界随忆念生从觉己境界无性生过妄想计着言说者先怨所作业随忆念生无始妄想言说者无始虚伪计着过自种习气生是名四种言说妄想相。

　　此穷言说之因缘欲令真修之士离言说相也言说相者即名言习气也意谓真修之士若不了言说本空则为语脉所转故蹑前一切法无有斯皆是言说则言说为能说一切法为所说而此言说本依于声何故亦名妄想若不知言说是妄想者则胶执名言而不知所说之义若能通达言说是妄想则能了知所说是义则不依语而依于义疾得菩提即以言说所说二种义趣净治众生佛谓言说虽是音声所以名妄想者以依八种识生故总名意言大约有四一者相言说谓前五识及同时意识分别五尘色相而生言说二者梦言说谓昼则明了意识忆念过去五尘而生言说夜则梦中独头意识形诸梦𥧌醒觉已后复追忆梦中不实诸境而生言说故首楞严经云昼则想心寐为诸梦三过妄想计着言说谓第七识计着我相忆念前人所作种种诸业或恩或怨皆思报复而起言说无始妄想言说者是第八识含藏无始虚伪计著名言种子触境则𨺗然鼓发而生言说此四种言说皆由八识为引导而得生起故总名妄想也。

　　尔时大慧菩萨摩诃萨复以此义劝请世尊惟愿更说言说妄想所现境界世尊何处何故云何何因众生妄想言说生佛告大慧头胸喉鼻唇舌龂齿和合出音声。

　　大慧既知妄识为言说因更详问其缘从何出何故而出云何而出云何何故只是一义故以八种和合为缘以答之龂齿喉舌唇五音所自出又益之以头胸鼻者头是总会处若胸隔则气喘鼻塞则音𤮲故必八缘和合中气鼓激而成音则言说生故知言说妄想必藉四因八缘而有若夫佛之言说有六十四种梵音则不藉四因八缘矣。

　　大慧白佛言世尊言说妄想为异为不异佛告大慧言说妄想非异非不异所以者何谓彼因生相故大慧若言说妄想异者妄想不应是因若不异者语不显义而有显示是故非异非不异。

　　妄想由诸识生是言说因也言说由四因出是言说相也相非因不生故知非异非不异若异者言说不应以妄想为因今妄想与言说如根苗然本非异也若不异者语即是想想即是语何能显示所说之义然而语能显义语固是能义固是所能所历然何得不异是则言说妄想本空安可以思议度之哉宗镜云言说者从觉观生是共相和合而起妄想者因意识生是计度分别而起以要言之皆由不觉教观随生若无不觉之心一切诸法悉无自相可说。

　　大慧复白佛言世尊为言说即是第一义为所说者即是第一义佛告大慧非言说是第一义亦非所说是第一义所以者何谓第一义圣乐言说所入是第一义非言说是第一义第一义者圣智自觉所得非言说妄想觉境界是故言说妄想不显示第一义言说者生灭动摇展转因缘起若展转因缘起者彼不显示第一义大慧自他相无性故言说相不显示第一义复次大慧随入自心现量故种种相外性非性言说妄想不显示第一义是故大慧当离言说诸妄想相。

　　大慧既闻彼因生相故则知非异又闻语能显义则非不异非异将无言说是第一义非不异将无所说是第一义是第一义不离能所之间故问佛言不但言说非第一义即所说亦非第一义何故言说非第一义以言说是妄想语言第一义是圣智善乐离四句绝百非要在因言悟入方是第一义非言说即是第一义也如以手指月岂指即月哉何故所说非第一义以所说是妄想境界第一义是圣智自觉所得自受用境界非彼言说妄想所缘境界非妄想即第一义也又言说者必藉四因八缘展转而生故有生灭动摇第一义者无生灭无动摇非彼妄想因缘所生故言说不能显示第一义以生灭因缘不能显示不生灭故若第一义是有相境或可有说今第一义既无自相又无共相岂言说所能显示耶以有相不能显无相故又第一义是入自心现量一真境界永离一切种种虚妄外相岂言说妄想比量之所显示以比量不能显现量故由此诸义言说毕竟不能显示第一义是故欲得第一义者当离言说妄想也。

　　尔时世尊欲重宣此义而说偈言诸性无自性亦复无言说甚深空空义愚夫不能了一切性自性言说法如影自觉圣智子实际我所说。

　　此颂直显离言方见第一义也若谓诸法实有自性容有言说今诸法无性可得安所用言说哉良以甚深空空第一义谛非愚夫劣智所能了达故以言说说一切性自性者皆是诱掖愚夫说影像法岂真实有哉若夫自觉圣智真实修行者方堪为彼说实际法耳故法华云先说三车然后等赐大白牛车也。

　　尔时大慧菩萨摩诃萨复白佛言世尊惟愿为说离有无一异俱不俱有无非有非无常无常一切外道所不行自觉圣智所行离妄想自相共相入于第一真实之义诸地相续渐次上上增进清净之相随入如来地相无开发本愿譬如众色摩尼境界无边相行自心现趣部分之相一切诸法我及余菩萨摩诃萨离如是等妄想自性自共相见疾得阿耨多罗三藐三菩提令一切众生一切安乐具足充满。

　　此亦蹑前甚深空空义愚夫不能了欲令真修之士离遍计也遍计者即我支习气也意谓四句百非皆名遍计悉是外道所行境界而离四句百非甚深空空之境是外道所不行自觉圣智所行然不知此二境界毕竟如何若能了此便可离妄想自相共相入于真实第一义谛从此地地相续渐次增进上上清净之相入如来地以无功用本愿力应物现形广度众生譬如摩尼宝珠随类现色无边境界无边相用皆悉能行一切诸法差别部分自心皆现若果如此我等不独离外道有无妄想等见抑且离二乘于阴界入作自共相见速证菩提令诸众生安乐具足不复入于邪见矣。

　　佛告大慧善哉善哉汝能问我如是之义多所安乐多所饶益哀愍一切诸天世人佛告大慧谛听谛听善思念之吾当为汝分别解说大慧白佛言善哉世尊唯然受教佛告大慧不知心量愚痴凡夫取内外性依于一异俱不俱有无非有非无常无常自性习因计着妄想。

　　前四种方便中一曰善分别自心现二曰观外性非性今外道二乘既不知自心现又不达外性非性执着根身为内性器界为外性依此二性生起一异有无常无常见此即依缘起而生遍计也不知此遍计性皆由八识田中含藏种子发起现行而生计着故下文以七喻发明不达外性非性以五喻发明不善分别自心现入大乘论云迦毗罗有计一过僧伽有计异过迦楼鸠䭾有计亦一亦异过若提子有计非一非异过又云若不得般若方便入阿毗昙即堕有中入空即堕无中入毗勒即堕亦有亦无中中论云执非有非无名愚痴论故学摩诃衍四门不得般若意即堕四谤故曰般若如大火聚四面不可入若得般若方便则四门皆可入故曰般若如清凉池四面皆可入故知自觉圣智所行即是外道所不行处外道所不行即是自觉圣智所行处非有二也。

　　譬如群鹿为渴所逼见春时炎而作水想迷乱驰趋不知非水如是愚夫无始虚伪妄想所熏习三毒烧心乐色境界见生住灭取内外性堕于一异俱不俱有无非有非无常无常妄想见摄受。

　　前云谓𦦨梦等一切性者即此下所说种种喻也应立量云外性是有法非性宗因云妄想熏习故喻如阳𦦨等阳𦦨本非是水以群鹿渴逼而作水想妄生奔逐不知本非水也以况一切外性本无自性由愚夫无始习气内熏三毒遂发现行乐种种色于非色处妄作色想见生住灭执取根身器界以为实有自性堕于四见之网不知皆是妄见摄受非实有也。

　　如乾闼婆城凡愚无智而起城想无始习气计着想现彼非有城非无城如是外道无始虚伪习气计着依于一异俱不俱有无非有非无常无常见不能了知自心现量。

　　乾闼婆此云寻香乃帝释乐神彼于空中现有城郭如蜃楼相似其实空中无城愚夫妄作城想如色界本无色相而妄见有色界者皆由愚痴无始习气计着执为实有于无色处建立四句不知自心现量本无色相故于非可乐处妄生贪着此即外道所计五现涅槃前计欲界色此计色界色也。

　　譬如有人梦见男女象马车步城邑园林山河浴池种种庄严自身入中觉已忆念大慧于意云何如是士夫于前所梦忆念不舍为黠慧不大慧白佛言不也世尊佛告大慧如是凡愚恶见所噬外道智慧不知如梦自心现性依于一异俱不俱有无非有非无常无常见。

　　圆觉云如梦中人梦时非无及至于醒了不可得是梦境皆从意识所现虽所行纷杂未离枕上历时久远未经斯须是梦中所见原非实事而觉时追忆不舍岂称黠慧例如觉时所见种种诸受用物皆自心现不异梦境愚夫为彼恶见所噬吸取不已依于梦境而起有无四句自以为智岂真智慧者哉此明外境实无受用而作受用想也。

　　譬如画像不高不下而彼凡愚作高下想如是未来外道恶见习气充满依于一异俱不俱有无非有非无常无常见自坏坏他余离有无无生之论亦说言无谤因果见拔善根本坏清净因胜求者当远离去作如是说彼堕自他俱见有无妄想已堕建立诽谤以是恶见当堕地狱。

　　此喻外道于平等法中作高下想也大庄严论云譬如善巧画师能画平壁起凹凸想实无高下而彼愚夫于平等处夸己为高卑视一切而起四见不惟自坏兼欲坏它故指如来离有离无无生灭论同于断灭所谓正人指邪为邪邪人亦指正人为邪也故于如来所说因果无不谤所修善根无不拔所种净因无不坏求胜法者当远避之如避蛇虺又当指示他人莫入此见应作是言彼等外道以己为是以他为非以己为有因果指彼为无因果建立自己诽谤他人由堕自他俱见有无妄想及堕建立诽谤以是恶见应堕地狱固当远离勿使染此恶习于八识田中也。

　　譬如翳目见有垂发谓众人言汝等观此而是垂发毕竟非性非无性见不见故如是外道妄见希望依于一异俱不俱有无非有非无常无常见诽谤正法自陷陷他。

　　此喻无邪见处生邪见也譬如翳目妄见空中垂发谓众人言汝等观此汝等观此不知垂发本无以有翳者见无翳者不见以况外道妄见诸法为有为无反责离有无者为非既已自陷兼复陷人所谓一盲引众盲相牵入火坑固当远离也。

　　譬如火轮非轮愚夫轮想非有智者如是外道妄见希望依于一异俱不俱有无非有非无常无常想一切性生。

　　此喻二乘无生死处执有生死也首楞严经云生生死死死死生生如旋火轮未有休息不知火轮本非实事由彼定眼能回转火而愚夫以为实有轮想喻三界中本无流转愚夫于无流转处见有流转妄生四见非有智者以智者知是火轮即无流转故也。

　　譬如水泡似摩尼珠愚小无知作摩尼想计着追逐而彼水泡非摩尼非非摩尼取不取故如是外道恶见妄想习气所熏于无所有说有生缘有者言灭。

　　此喻二乘非涅槃处计涅槃也水泡有似摩尼而小儿作真摩尼想而此水泡虽非真摩尼亦非非摩尼以小儿取着则以为真智者不取则知非真外道二乘妄取似涅槃为真正如小儿妄取水泡为真摩尼也由彼妄习所熏于无涅槃处说有涅槃生起以彼转六识缘有者为寂灭而不知非真寂灭也彼以未来境界诸根休息作涅槃想非自觉圣智趣藏识转故也。

　　复次大慧有三种量五分论各建立已得圣智自觉离二自性事而作有性妄想计着大慧心意意识身心转变自心现摄所摄诸妄想断如来地自觉圣智修行者不于彼作性非性想若彼修行者如是境界性非性摄取想生者彼即取长养及取我人大慧若说彼性自性自共相一切皆是化佛所说非法佛说又诸言说悉由愚夫希望见生不为别建立趣自性法得圣智自觉三昧乐住者分别显示。

　　此责大慧不善于义计着言说生种种遍计也三种量者谓现量比量圣言量也现量者谓证境分明不带名言无筹度心亲得法体故名现量若前所云离有无离攀缘七种性自性第一义心现量境界是也比量者谓以宗因譬喻令人比度而知若前所立三支等是也圣言量者即引诸佛证据不谬如云如诸佛所说生句不生句等此是过去未来现在诸如来应供等正觉性自性第一等是也五分论即宗因譬三支并合结也各建立者如将内教外教一一建立比量使人知邪识正不误修错解也如内教立诸识生灭为宗展转为因泥团微尘为喻外道以断灭为宗有种无种为因焦芽破瓶为喻等言我以三种量五分论各各建立者正欲令人知邪识正得自觉圣智远离妄想缘起及离言说二种自性事岂知未离心意意识妄想计着尚以为实有四句可离堕于四句若果能转八识成四智变色身为法身自心所现能取所取诸妄想断得如来自觉圣智为因地心而修行者自性清净于彼性自性自共相境界决定不作有无二想堕四句中矣若复修行者于彼自共相境作性非性想而生摄取者彼即取着我人众生寿者四相以生心动念即涉迷倒故也若尔何故如来说有性自性第一义心亦说如来圣慧眼入自共相此皆化佛对机而说非法佛说以法佛说法离言说故然虽化佛作如是说亦是对愚夫希望有所证得者故权立涅槃为性自性真如不变为自相随缘为共相使知趋向不为真修之士别别建立趣自性法及得自觉圣智三昧乐者分别显示也以真修之士断言语绝思想所谓言说别施行真实离名字也。

　　譬如水中有树影现彼非影非非影非树形非非树形如是外道见习所熏妄想计着依于一异俱不俱有无非有非无常无常想而不能知自心现量。

　　此喻不善分别自心现妄计实有相见二分也水喻藏识树影喻见相二分彼实不作是相是见由彼外道为见习所熏不知见相二分从自心现如蜗牛两角出则成双合则为一本非实有而妄立四句应立量云见相是有法自心现宗因云二俱无性故同喻如水中树影。

　　譬如明镜随缘显现一切色像而无妄想彼非像非非像而见像非像妄想愚夫而作像想如是外道恶见自心像现妄想计着依于一异俱不俱有无非有非无常无常见。

　　此喻二乘不了自心妄计心外实有五尘也明镜随缘现像喻前五识随缘而现五尘是现量境不带名言无筹度心故不计度非像是像但是见其是像不作像想故曰譬如明镜现诸色像现识现处亦复如是由彼外道不知此像从自心现依于此像而起有无诸遍计执应立量云五尘是有法自心现宗因云随缘显现故喻如镜现像。

　　譬如风水和合出声彼非性非非性如是外道恶见妄想依于一异俱不俱有无非有非无常无常见。

　　此喻二乘不达声从四因八缘而出妄执名句文身为实有也水喻诸识风喻八缘由内以眼等诸识为因外以齿等八种为缘而生种种言说不知但有语言都无实义而二乘外道寻行数墨逐响寻声执声明而立论执音声为教体而计有计无非恶见而何应立量云言语是有法不实是宗因云因缘和合而生故喻如风水声。

　　譬如大地无草木处热𦦨川流波浪云拥彼非性非非性贪无贪故如是愚夫无始虚伪习气所熏妄想计着依生住灭一异俱不俱有无非有非无常无常缘自住事门亦复如彼热炎波浪。

　　此喻愚夫不达藏识从真如现而第七妄执为我也喻如大地无草木处群鹿渴逼妄执热𦦨为水而见波浪云拥不知彼热𦦨者非性非非性贪无贪故以群鹿贪者见有不贪者则不见有故如是愚夫以无始虚伪无明为能熏真如为所熏转成藏识而第七妄想贪阿赖耶爱阿赖耶坚执为我依彼藏识俱生俱灭起种种遍计缘自住事门亦复如彼渴鹿之贪热𦦨为波浪而热𦦨实非水也自住事门指藏识也以第七识依彼藏识而起灭复缘彼为境故故唯识论云依彼转缘彼。

　　譬如有人咒术机发以非众生数毗舍阇鬼方便合成动摇云为凡愚妄想计着往来如是外道恶见希望依于一异俱不俱有无非有非无常无常见戏论计着不实建立。

　　此喻愚夫不了自心妄执五蕴身心为实我也喻如幻师以咒术力能使机关木人发动此岂实堕众生之数哉由彼幻人咒力依鬼物附合而成动摇云为俨如人耳故楞严云譬如巧幻师幻作诸男女虽见诸根动要以一机抽凡愚不知计着实有往来而起种种计着幻师喻真如咒力喻藏识如是五蕴身心皆由真如随缘而成藏识去后来先为生死根本而彼外道恶见希望建立种种异因为生死本非妄而何。

　　大慧是故欲得自觉圣智事当离生住灭一异俱不俱有无非有非无常无常等恶见妄想。

　　此结劝真修行人当离生灭四句恶见妄想自然得入自觉圣智也良以心佛众生三无差别但由不达目前根身器界悉是自心所现影像本非实有故于五蕴身心山河大地妄执实我实法而生一异有无等见由此生死流转无穷不能证入自觉圣智若能了彼根身器界如阳𦦨干城等则不起生灭想不起有无诸见当下即是自觉圣智圆成实性岂自觉圣智外别有妄想妄想外别有自觉圣智哉以大慧所问一切外道所不行自觉圣智所行离妄想自相共相入于第一真实之义似将外道所行与自觉圣智所行分作两橛岂知外道所不行即是自觉圣智所行处离亦无所离入亦何所入以离处即入入处即离故圆觉云知幻即离离幻即觉岂离生灭外别有圣智可得哉。

　　尔时世尊欲重宣此义而说偈言幻梦水树影垂发热时𦦨如是观三有究竟得解脱譬如鹿渴想动转迷乱心鹿想谓为水而实无水事如是识种子动转作境界愚夫妄想生如为翳所翳于无始生死计着摄受性如逆楔出楔舍离贪摄受如幻咒机发浮云梦电光观是得解脱永断三相续于彼无有作犹如𦦨虚空如是知诸法则为无所知言教惟假名彼亦无有相于彼起妄想。

　　大经云心如工𦘕师𦘕出诸形像五蕴悉从生无法而不造故以如幻如梦如水中树影如垂发如阳𦦨喻之若能以种种深喻观察三者便得究竟解脱矣所以不得解脱正如渴鹿不了热𦦨本虚动心转念迷乱颠倒于非水处妄作水想不知实无有水如是三界诸法本非实有皆由藏识含藏种子起诸现行故动转处见有境界而愚夫认为实有妄想计着而生有无诸见又如清净目为翳所翳妄见垂发此由无始以来生生死死死死生生计着能取所取不得自脱正如眼中着楔不能自出如来为说如幻梦等种种深喻令其用心观察舍能取所取如以楔出楔故说能取者如幻师如梦如咒术机发所取者如浮云如梦所见如电光若能如是观察便得解脱所谓世间众生业果三种相续荡然一空谁为能作谁为所作直如阳𦦨如虚空本无所有以如是观观一切法则终日分别一切法不起分别想不为诸法障碍矣然此言教虽是逆楔出楔亦是假名实无有相愚夫不了复执种种名言起诸妄想岂知因病设药今又执药成病哉。

　　阴行如垂发如𦘕垂发幻梦犍闼婆城火轮热时𦦨无而现众生常无常一异俱不俱亦然无始过相续愚夫痴妄想明镜水净眼摩尼妙宝珠于中现众色而实无所有一切性显现于昼热时炎种种众色现如梦无所有。

　　言不但三有如幻即五蕴身心亦如垂发如𦘕如幻如梦如干城如火轮如阳𦦨皆从本无而假现为有愚夫于此计有计无建立诸句此由无始虚伪过妄想习气相续而起种种妄想若能转识成智习气销融则本心清净犹如明镜如止水如净眼如摩尼而于其中现种种色实无纤毫取着故日用动转处虽见一切法齐陈并列其实如昼时热𦦨所现种种色像亦如梦中所现之境实无所有此则四句自离百非自绝所谓究竟解脱岂外是哉。

　　复次大慧如来说法离如是四句谓一异俱不俱有无非有非无常无常离于有无建立诽谤分别结集真谛缘起道灭解脱如来说法以是为首非性非自在非无因非微尘非时非自性相续而为说法复次大慧为净烦恼尔炎障故譬如商主次第建立百八句无所有善分别诸乘及诸地相。

　　此结显如来终日说法不堕四句及建立诽谤戏论分别意在结集真谛指示真修行路故所说之法曰真谛曰缘起曰四谛曰三解脱以是为首非若外道所说曰胜性曰自在曰无因曰微尘曰时曰自性相续以为宗也此自觉圣智所行而外道之所不行者如此何由而得真谛解脱哉虽曰如来说法既离四句何故建立百八句分别诸乘及诸地相故释云为净二乘烦恼障及除菩萨尔灾障故譬如商主为引导众生至于宝所从一由旬入一由旬必有次第故建立百八句分别诸乘及诸地相故为除烦恼障者说有四果次第为净所知障者说有十地次第其实百八句非百八句二乘句非二乘句十地句非十地句也已上广明三种习气以显真修者离心缘相离言说相离执著相竟下复辨明邪正因果也。

　　复次大慧有四种禅云何为四谓愚夫所行禅观察义禅攀缘如禅如来禅云何愚夫所行禅谓声闻缘觉外道修行者观人无我性自相共相骨锁无常苦不净相计着为首如是相不异观前后转进相不除灭是名愚夫所行禅。

　　此先辨邪正二因也大约以生灭心为因者邪不生灭心为因者正也愚夫所行禅者谓二乘外道所修因行但观察人无我性谓观五蕴各有自性名自相五蕴自相各有无常苦空不净名共相由彼不达真常真乐真我真净故计着无常苦不净无我四相为首如是四相念兹在兹曾无异观从禅入禅渐渐增进以至无想及灭尽定虽证涅槃相不除灭名愚夫所行禅由不善自心现外性非性因地不真故也宗镜云谓二乘外道见有差殊错指妄心以为真实认妄贼以为真子收鱼目以作骊珠遂使愚痴之辈陷有狱之重关邪倒之人溺见河之爱浪。

　　云何观察义禅谓人无我自相共相外道自他俱无性己观法无我彼地相义渐次增进是名观察义禅。

　　此始教菩萨所修禅也谓此菩萨既能观察二乘所修自相共相知人无我已亦能观察外道所说自生他生共生知无性已复能观察名义自性差别知外性非性了诸法无我皆由藏识显示断分别我法二执得入初地入初地已于诸地相诸地义次第观察渐次增进由观察诸地相义是名观察义禅。

　　云何攀缘如禅谓妄想二无我妄想如实处不生妄想是名攀缘如禅。

　　此终教菩萨所修禅也谓始教菩萨于法相上分别人法无我渐断渐证犹属妄想对治此菩萨直观法性如实处本无人法亦无心境故不起分别此虽不缘法相犹缘法性故名攀缘如禅上二教并依地位渐次修成故总名渐。

　　云何如来禅谓入如来地得自觉圣智相三种乐住成办众生不思议事是名如来禅。

　　此顿教菩萨所修禅也但一念不生即名为佛不依地位渐次而说故名为顿谓此菩萨初发心时顿悟自心径超佛地得自觉圣三空智住三种寂灭乐如龙得水便能兴云布雨广作佛事成就众生是名如来清净禅。

　　尔时世尊欲重宣此义而说偈言愚夫所行禅观察相义禅攀缘如实禅如来清净禅譬如日月形钵头摩深险如虚空火烬修行者观察如是种种相外道道通禅亦复堕声闻及缘觉境界舍离彼一切则是无所有以不思议手一时摩其顶随顺入如相。

　　愚夫断除妄想菩萨趋向真如皆非清净若夫清净禅者凡圣情尽体自如如所谓以不生不灭为本修因而能圆成果地修证者也彼外道者著相而求于入定时或睹日月在虚空中或见红莲在深险处若声闻乘灰身泯智固如虚空若缘觉乘渐断诸缘更侵习气犹如灰烬诸修行人观察如是种种相义相不除灭故堕外道道通亦堕声闻缘觉所修境界若是上上根人不但不习二乘外道禅即菩萨观察义攀缘如者亦不习近以有义可察未忘法相有如可缘未忘法性故若性相俱空方便尽舍如幻即离离幻即觉顿入法身无所有清净境界故感十方诸佛一时灌顶随入如来身随入如如化成办众生不思议事是名如来清净禅也。

　　尔时大慧菩萨摩诃萨复白佛言世尊般涅槃者说何等法谓为涅槃佛告大慧一切自性习气藏意意识见习转变名为涅槃诸佛及我涅槃自性空事境界。

　　此辨邪正二果也大约以证如来自性空事境界为正而二乘外道所证为邪也大慧意谓禅观不同证果应异故问是何等法名为涅槃佛谓清净禅所得涅槃是一切识自性习气转变所成所谓藏识习气意习气意识习气前五识见习气此一切识各有自性各有习气若不转变发生现行即生死法若能转八识而变成四智我及诸佛说名涅槃此涅槃者即是一切识自性空事境界惟一切识自性空则阴界入处等法皆空当处寂灭当处涅槃更无余事。

　　复次大慧涅槃者圣智自觉境界离断常妄想性非性云何非常谓自相共相妄想断故非常云何非断谓一切圣去来现在得自觉故非断大慧涅槃不坏不死若涅槃死者复应受生相续若坏者应堕有为相是故涅槃离坏离死是故修行者之所归依复次大慧涅槃非舍非得非断非常非一义非种种义是名涅槃。

　　此复明自性空事涅槃是自觉圣智境界离断离常以常者执有而断者执无均为妄想故若圣智所证则不然以离五阴自相共相诸妄想见不执为有故非常三世诸佛所得自觉圣智亘古亘今光明不尽故非断非若外道以断常二见为涅槃也又涅槃者是永断二死永异有为非死坏法若涅槃可死则如来复应受生流转三界若涅槃可坏则如来是生灭法不名寂灭是故涅槃离坏离死为诸修行究竟归托之地非若二乘以可死可坏处便为涅槃也是故涅槃者不离诸法故非舍不即诸法故非得常照常觉故非断绝言绝思故非常性即无性故非一无性即性故非异离此六句是名如来自性空事涅槃。

　　复次大慧声闻缘觉涅槃者觉自相共相不习近境界不颠倒见妄想不生彼等于彼作涅槃觉。

　　此明二乘所得之果也谓此二乘所证涅槃殊非真实但以无常苦空不净无我觉五阴自相不生贪着又观十二因缘是愦闹处不乐亲近此但断见惑而不起倒见断思惑而不生妄想彼等于彼作涅槃觉此于识阴望如恬静处认为涅槃实非究竟涅槃也。

　　复次大慧有二种自性相云何为二谓言说自性相计着事自性计着言说自性相计著者从无始言说虚伪习气计着生事自性相计著者从不觉自心现分齐生。

　　上言一切识自性习气转变即是涅槃自性者何不出言说及事二种自性此即名相妄想二种也二乘不达名相本空计名著相谓有生死可舍涅槃可得不知彼之生死涅槃但有名字皆由无始言说虚伪习气计着而生名言说自性复由不觉诸法从自心现而于诸法生起分齐名事自性由二性不空种种计着以为实有不知但有虚名都无实证如来了知言说如响故转言说自性而为涅槃虽终日言说未尝谈着一字如来了知一切诸法从自心现如镜现像本非实有故转事自性习气而为涅槃虽终日见色闻声而无一毫声色之相故知二种自性为邪正之通关圣凡之共路学道者先从空二自性始。

　　复次大慧如来以二种神力建立菩萨摩诃萨顶礼诸佛听受问义云何二种神力建立谓三昧正受为现一切身面言说神力及手灌顶神力大慧菩萨摩诃萨初菩萨地住佛神力所谓入菩萨大乘照明三昧入是三昧已十方世界一切诸佛以神通力为现一切身面言说如金刚藏菩萨摩诃萨及余如是相功德成就菩萨摩诃萨大慧是名初菩萨地菩萨摩诃萨得菩萨三昧正受神力于百千劫积习善根之所成就次第诸地对治所治相通达究竟至法云地住大莲华微妙宫殿坐大莲华宝师子座同类菩萨摩诃萨眷属围绕众宝璎珞庄严其身如黄金檐卜日月光明诸最胜子从十方来就大莲华宫殿座上而灌其顶譬如自在转轮圣王及天帝释太子灌顶是名菩萨手灌顶神力大慧是名菩萨摩诃萨二种神力若菩萨摩诃萨住二种神力面见诸佛如来若不如是则不能见。

　　由达二种自性空即与十方如来气分交接故感诸佛以二种神力建立菩萨方得顶礼诸佛听受佛法问佛深义二种神力者一谓修行者住三昧中如来亲现身面而为说法二谓如来寂无言说但以手灌顶默授如来大法王位所以现身面言说者谓初地菩萨顿空二种自性顿断分别我法二执得入大乘光明定能发照了大乘理教行果智慧光明创得法性故感诸佛现身说法如华严金刚藏菩萨住初地时即蒙如来神力加持余菩萨亦尔以菩萨有如是身面言说相如来即以如是身面言说相之功德成就菩萨是名初地菩萨三昧正受中所得神力此菩萨由于一僧祗积集善根故得神力加持三昧成就非漫然也由是而去从地至地渐次而进各有能治之智所治之惑以至九地得断诸法未得自在障得证法自在所依真如通达究竟入法云地于色究竟天现广大身无量大宝莲华宫殿坐无量大宝莲华师子座同类菩萨一时围绕而为眷属皆以众宝璎珞庄严身相色如黄金香如薝卜光明如日月诸佛如来皆从十方异佛刹来同时以手灌顶即绍佛位譬如转轮圣王太子灌顶即绍王位是名菩萨手灌顶神力自初地以至十地住是二种神力故得亲见诸佛听受问义若无如来神力加持不得成就真如三昧不得面见诸佛说法亦不见诸佛以手灌顶也。

　　复次大慧菩萨摩诃萨凡所分别三昧神足说法之行是等一切悉住如来二种神力大慧若菩萨摩诃萨离佛神力能辨说者一切凡夫亦应能说所以者何谓不住神力故大慧山石树木及诸乐器城郭宫殿以如来入城威神力故皆自然出音乐之声何况有心者聋盲喑哑无量众苦皆得解脱如来有如是等无量神力利安众生。

　　此妨难也恐难云何故如来神力不加三贤顾独私于十圣故复告云一切菩萨凡所分别三昧神足说法之行此等皆是如来二种神力冥加故得无碍辩才分别诸法但彼不能亲见耳若使离佛神力而能说者则一切凡夫亦应能说何故不能由凡夫不住二种神力故不能分别三昧神通说法之行然则诸佛神力何以能使菩萨便能分别三昧神通及说法耶故答之曰以神力故即山石树木无情之物皆出妙音况有心者不能说法以神力故即聋盲喑哑皆得解脱况三贤菩萨不能分别三昧解脱乎以如来有无量神力利安众生故能冥加菩萨入于三昧现通说法也。

　　大慧菩萨复白佛言世尊以何因缘如来应供等正觉菩萨摩诃萨住三昧正受时及胜进地灌顶时加其神力佛告大慧为离魔业烦恼故及不堕声闻地禅故为得如来自觉地故及增进所得法故是故如来应供等正觉咸以神力建立诸菩萨摩诃萨若不以神力建立者则堕外道恶见妄想及诸声闻众魔希望不得阿耨多罗三藐三菩提以是故诸佛如来咸以神力摄受诸菩萨摩诃萨尔时世尊欲重宣此义而说偈言神力人中尊大愿悉清净三摩提灌顶初地及十地。

　　大慧复问入地菩萨住三昧时及灌顶时自己皆有胜定力持何故如来复以神力加之得无锦上添华耶初地菩萨虽初得见道发菩提心若不加持则忘失菩提心堕于魔业或耽着三昧堕声闻地故须加持至十地时尚有最极微细所知障在若不加持不能增进得所得法亦不能得到究竟觉地故须加持是故如来于初入地时及灌顶时必以二种神力加持入初地时若不加持则堕外道声闻若灌顶时不加持则不得正觉是故如来必用二种神力加持也唐偈云世尊清净愿有大加持力初地及十地三昧及灌顶此偈较显意谓二种神力皆从如来清净愿心流出无非欲令菩萨离外道二乘随顺真如同归正觉而已自请修行无间之后大慧即穷缘因次穷言说三穷遍计以缘因是业习气言说是名言习气遍计是我支习气欲令真修之士断此三种习气方是修行无间也三者既明而复辩邪正因果者正显空我相而不空法相者为小乘空法相而不空法性者为菩萨若性相俱空有无双遣者为如来清净因果矣至此又作一结。

　　尔时大慧菩萨摩诃萨复白佛言世尊佛说缘起即是说因缘不自说道世尊外道亦说因缘谓胜自在时微尘生如是诸性生然世尊所谓因缘生诸性言说有间悉檀无间悉檀世尊外道亦说有无有生世尊亦说无有生生已灭如世尊所说无明缘行乃至老死此是世尊无因说非有因说世尊建立作如是说此有故彼有非建立渐生观外道说胜非如来也所以者何世尊外道说因不从缘生而有所生世尊说观因有事观事有因如是因缘杂乱如是展转无穷。

　　此辨邪正因缘也大慧复恐内教因缘滥同外道故重辨析意谓世尊所说缘起法即是从无明业爱等为因而生识名色等果亦不说从自性真如体现外道亦说因缘谓从胜性自在时微尘等因为能生如是诸法为所生然世尊所说因能生果与诸外道所说因能生果此二法施为有异乎为无异乎外道亦说有果从无因生世尊亦说一切诸法从本无处而有无明忽生生已忽复还灭此与外道有果从无因生亦无有异如世尊所说无明为因生行为果行复为因生识为果此亦不说自心现是从意识独头发业无明生起此则世尊亦堕无因不堕有因也世尊复说无明缘行行缘识等是则此有故彼有亦是因中有果此亦如来建立俱生不建立渐生然外道计胜性为冥初主谛从冥生觉从觉生我知从我知生五唯从五唯生五大从五大生十一根其二十三法为神我受用如是外道建立渐次生不建立俱生然观外道所说渐生反胜如来所说俱生也所以胜者谓外道以胜性一因为能生而胜性不从他缘生而能生一切法是则因自为因为待于果果自为果无待于因如是因果分明不相淆混若世尊所说十二因缘展转相生以无明为因生行为果以行为因生识为果乃至老死为因复生无明为果此则一法为因旋复为果因中有果果中有因如是展转杂乱无穷复堕亦因亦果我故曰外道说胜非如来可及也此问有三初辨内教全同外教次辨如来反堕无因三辨如来建立俱生不如外道渐生此非大慧法眼清明悬见末法之弊何能及此。

　　佛告大慧我非无因说及因缘杂乱说此有故彼有者摄所摄非性觉自心现量大慧若摄所摄计着不觉自心现量外境界性非性彼有如是过非我说缘起我常说言因缘和合而生诸法非无因生。

　　此以缘起无生示之以明不堕无因亦非因缘杂乱也然我所说十二因缘展转相生因此有而故彼有者正显心无能取之因亦无所取之果故说此生故彼生彼生故此生二俱无性如镜现像令人觉知自心现量随缘不变不变随缘而已由不变而随缘不堕无因由随缘而不变不堕杂乱彼外道者计着能取所取以为实有不知诸法惟心不达外境非性妄取一切法有从有生无从无生此由无始虚伪见习及邪师邪教所熏成此种性世世相承觉想地转以彼有如是过故不同我所说缘起而反谓我因缘杂乱者何也且吾所说不生非是一向不生同于断灭我常说言因缘和合而生诸法故虽生而实未尝生谁谓无因而生耶外道智不及此妄谓一切诸法无因而生生既无因谁为之果无因无果是真断灭岂我所说缘起无生之旨哉百门义海云达无生者谓尘是心缘心为尘因因缘和合幻相方生由从缘起必无自性何以故尘不自尘必待于因心不自心必待于缘由相待故则无定属缘生则是无生非去缘生说无生也。

　　大慧复白佛言世尊非言说有性有一切性耶世尊若无性者言说不生世尊是故言说有性有一切性。

　　此因摄所摄非性而兴难以显言说有性而摄所摄必有性也意谓世间言说有性必是目前实有一切所说法为言说之端而后言说方得生起若知摄所摄悉无有性则言说亦无有性矣故问非言说有性有一切性耶若果一切法无性则言说亦不得生以言不虚生必有诸法而生法不自显必藉言说而显故有言说必有所说不可言摄所摄非性矣。

　　佛告大慧无性而作言说谓兔角龟毛等世间现言说大慧非性非非性但言说耳如汝所说言说有性有一切性者汝论则坏大慧非一切刹土有言说言说者是作耳或有佛刹瞻视显法或有作相或有扬眉或有动睛或笑或欠或謦咳或念刹土或动摇大慧如瞻视及香积世界普贤如来国土但以瞻视令诸菩萨得无生法忍及诸胜三昧是故非言说有性有一切性大慧见此世界蚊蚋虫蚁是等众生无有言说而各办事尔时世尊欲重宣此义而说偈言如虚空兔角及与槃大子无而有言说如是性妄想因缘和合法凡愚起妄想不能如实知轮回三有宅。

　　世尊即其两端而破之故曰世间亦有诸法无性而有言说如兔角龟毛牛翼马手石女儿之类虽无兔角等体而有兔角等名安在诸法有性而有言说若谓诸法有性而有言说则汝论自坏矣故永嘉云今之体外施名者此但名其无体耳岂有体当其名耶譬如兔无角而施名此则名其无角耳岂有角当其名耶无体而施名者则名无实名也名无实名则所名非也所名既无能名亦不有也若所名既无能名不有则言说所说两皆无性谁谓言说所说皆有自性耶又有佛刹不待言说而能显法者非一切刹土皆有言说也故知言说皆是妄想因缘所作非实有性或有佛刹以直视不瞬代说法者有以直尔示相代说法者有以动眉代说法者有以转睛代说法者或以笑以欠以謦咳代说法者或以意念代说法者有以身动摇代说法者如是则六根皆可说法奚必借口舌所出音声为法哉如不眴世界香积世界普贤国土诸菩萨等但以目睛不眴观察如来得无生忍及得无量殊胜三昧此岂言说有性有一性耶然不特他方刹土为然即此世界诸蚊蚁等虽无言说而各各皆能办事岂待言说而后能显法耶故知言说皆是众生妄想假立非实有性故复以偈申之如虚空兔角石女儿皆是本无而有其名是言说本无实性而妄想计以为实有自性也即知言说无性则知因缘和合所生诸法亦无自性而凡愚起诸妄想妄谓言说有性有一切性此由不能如实了知一切诸法自心所现外性非性取着言说所说皆实有性所以轮回三有不能自出良有以也。

　　楞伽阿䟦多罗宝经合辙卷第三
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第四

　　明　二楞庵释　通润　述

　　尔时大慧菩萨摩诃萨复白佛言世尊常声者何事事佛告大慧为惑乱以彼惑乱诸圣亦现而非颠倒大慧如春时炎火轮垂发乾闼婆城幻梦镜像世间颠倒非明智也然非不现大慧彼惑乱者有种种现非惑乱作无常所以者何谓离性非性故大慧云何离性非性惑乱谓一切愚夫种种境界故如彼恒河饿鬼见不见故无惑乱性于余现故非无性如是惑乱诸圣离颠倒不颠倒是故惑乱常谓相相不坏故大慧非惑乱种种相妄想相坏是故惑乱常大慧云何惑乱真实若复因缘诸圣于此惑乱不起颠倒觉非不颠倒觉大慧除诸圣于此惑乱有少分想非圣智事想大慧凡有者愚夫妄说非圣言说。

　　此疑无性为无常而生疑问也既曰诸法无性而言说亦无性则言说所说皆成无常矣而如来所说真常不坏者毕竟主何事而说乎世尊即以真常破其无常颠倒之见故曰我所说真常不坏者即是外道惑乱计有计无计一计异处二乘惑乱计无常苦空无我不净处非离二种惑乱外别有真常不坏之相也惑乱指心境言以心生则境乱境起则心乱故以惑乱名之也然何以知惑乱处即真常耶以彼惑乱诸圣虽现而不起无常苦空无我不净诸颠倒见直如春时阳𦦨火轮垂发干城幻梦镜像而已但是世间颠倒之人于幻梦镜像火轮垂发处妄计无常苦空无我不净耳非明智者所计也彼明智者非谓惑乱心境总不现也但善分别自心现外性非性不起分别故彼惑乱虽种种现不于惑乱处作无常想耳所以者何以彼惑乱之法不自言有不自言无以离有离无故也云何知彼惑乱为离有离无耶谓愚夫于一切法离有处作有见离无处作无见故于离有离无处作种种境界而彼离有离无者故自如也譬彼恒河之水本非是火而饿鬼但见为火不见为水其计惑乱性为无常者正如饿鬼见火而不见水是颠倒也其余智人虽现而不作无常性者正如余人见水而不见火是不颠倒也如是惑乱由诸圣不作凡小种种诸遍计执故离颠倒能善分别自心现外性非性故不颠倒以凡小所惑乱者诸圣不为之惑乱是故我说惑乱即是真常以法法皆是真实不坏故非若二乘于惑乱自相共相处作不净苦空无我无常等是故我说惑乱即是真常云何而知惑乱即是真常不坏之相耶谓一切惑乱不离因缘和合而起本自无生若复诸圣于此因缘所生惑乱诸法上不起愚夫二乘有无诸颠倒觉便是不颠倒矣非不颠倒觉而何故于惑乱不作无常想者便是真常矣若除诸圣已证真实不起分别者即一切惑乱皆是圣智自性事其余修行如三贤位菩萨虽修六度分别未除若于惑乱起少分想即乖法体即非圣智自性事也故唯识颂云现前立少物谓是唯识性以有所得故非真住唯识是故凡有纤毫分别不净即堕愚夫世论非是圣言况起种种诸遍计者乎。

　　彼惑乱者倒不倒妄想起二种种性谓圣种性及愚夫种性圣种性者三种分别谓声闻乘缘觉乘佛乘云何愚夫妄想起声闻乘种性谓自共相计着起声闻乘种性是名妄想起声闻乘种性大慧即彼惑乱妄想起缘觉乘种性谓即彼惑乱自共相不亲计着起缘觉乘种性云何智者即彼惑乱起佛乘种性谓觉自心现量外性非性不妄想相起佛乘种性是名即彼惑乱起佛乘种性又种种事性凡夫惑想起愚夫种性彼非有事非无事是名种性义大慧即彼惑乱不妄想诸圣心意意识过习气自性法转变性是名为如是故说如离心我说此句显示离想即说离一切想。

　　上言诸圣于此惑乱不起颠倒觉非不颠倒觉是倒不倒妄想皆依惑乱而起也若于彼惑乱不生颠倒觉者为圣种性有三种分别于彼惑乱生颠倒觉者为愚夫种性此惑乱处圣种由此而生愚夫种由此而出二乘在愚圣之间倒不倒之内以三乘等观性空亦是圣种未空法执亦同愚夫故标以圣种释以愚夫标以不倒释以妄想良有以也所谓声闻种性者谓于五阴惑乱处妄计实有生死而起不净苦空无常无我等观生厌离想欣涅槃乐此由法相未空妄生欣厌是名声闻乘种性所谓缘觉种性者谓即彼惑乱五阴自共等相了达缘生虚妄不实离于愦乱不乐亲近而修还灭是名缘觉乘种性此二者虽证人空未除法障秪名愚夫不名智者若入初地即名智者以断分别我法二执故所谓佛乘种性者谓即彼惑乱便证真常以觉了诸法皆是自心现量外性非性不起分别当处寂灭是名佛乘种性故知于惑乱处不了缘生妄生欣厌者为声闻虽了缘生不达无性者为缘觉若了缘生无性无性缘生者名佛乘故曰一法虽无异三人乃见差所谓愚夫种性者谓于种种事种种性不了缘生无性而起颠倒惑想妄计有无常无常一异等是名愚夫种性言种性者谓随缘名种不变名性彼非是有亦非是无本无一定故熏之以声闻乘即成声闻熏之以缘觉乘即成缘觉熏之以佛乘即成佛乘熏之以愚夫法即成愚夫此名种性义也是种性者是愚智之所同亦愚智之所别故在缠名种性出缠名真如故结示之曰即彼惑乱处亦有不生妄想者如诸圣转八识中诸恶习气成四智时证涅槃自性空事境界无妄想熏即转此种性名为真如非谓离种性外别有真如也是故我说此真如句而又显示真如离分别想者此则不但离颠倒想亦离不颠倒想故曰即说离一切想所谓刬尽凡情绝无圣解诸圣之不妄想如此故起信论云一切诸法惟依妄念而有差别若离妄念则无一切境界之相是故一切法从本已来离言说相离名字相离心缘相毕竟平等无有变异不可破坏惟是一心故名真如。

　　大慧白佛言世尊惑乱为有为无佛告大慧如幻无计著相若惑乱有计著相者计着性不可灭缘起应如外道说因缘生法。

　　难云若言惑乱是有则前云摄所摄非性若言是无又说惑乱即是真常前后相违故云惑乱为有为无佛言诸惑乱法皆是自心所现影像不可谓有不可谓无正如幻师所现幻事故前偈云一切法如幻远离于心识智不得有无既云如幻岂可以有无计之哉故曰无计著相以计著相从妄想生不生于法故若惑乱法实有可计着之相则亦实有可计着之性矣其可灭耶既不可灭即是确定死常不能转识成智转愚成圣如是缘起即与外道所说胜性自在微尘士夫为作者因而生一切法者何异哉而如来所说缘起岂如是耶。

　　大慧白佛言世尊若惑乱如幻者复当与余惑作因佛告大慧非幻惑因不起过故大慧幻不起过无有妄想大慧幻者从他明处生非自妄想过习气处生是故不起过大慧此是愚夫心惑计着非圣贤也尔时世尊欲重宣此义而说偈言圣不见惑乱中间亦无实中间若真实惑乱即真实舍离一切惑若有相生者是亦为惑乱不净犹如翳复次大慧非幻无有相似见一切法如幻。

　　难云即使惑乱如幻本自无性即不同乎外道因缘所生仍复当与余惑作因而生计着云何说言无计著相佛谓非诸幻事能为惑因以诸幻事不起过故所以不起过者以诸幻事离心识故所以离心识者以诸幻事依咒术生非自妄想习气计着生是故不能起诸过恶故圆觉云种种幻化皆生如来圆觉妙心犹如空华从空而有既知诸法如空华则知外性无性岂能与余惑为因耶彼且不能与余惑作因又岂能惑人哉惟是愚夫心先自惑于幻境界计着为实生颠倒想起诸过恶正如稚子弄影非影弄人也故宗镜云不达缘生不实妄生遍计虽云诳惑愚夫实则愚夫自诳正如猕猴捉月非是月捉猕猴故曰万法本闲而人自闹若诸贤圣则不为惑乱所惑矣斯则不但颠倒为计着即不颠倒亦是计着不但惑乱为惑乱即真实亦惑乱也融大师云若有一法胜于涅槃我说亦如梦幻故偈中双遣之故曰圣不见惑乱中间亦无实也若使即惑乱而有真实之相此惑乱即有实性则凡夫不可转为圣愚者不可转为智矣若使舍惑乱而有真实之相生起即此真实亦为惑乱正如清净眼中忽添一翳故首楞严云言妄显诸真妄真同二妄也故复云世出世间一切诸法若非以幻为喻更无一法相似可以比例故诸圣虽见一切法如见幻人幻马岂有爱心着之哉庞居士云我若无心于万物不妨万物常围绕铁牛不怕师子吼恰似木人见华鸟木人本体自无情华鸟逢人不解惊心境如如只这是何虑菩提道不成若居士者真达如幻者矣。

　　大慧白佛言世尊为种种幻相计着言一切法如幻为异相计着若种种幻相计着言一切法如幻者世尊有性不如幻者所以者何谓色种种相非因世尊无有因色种种相现如幻世尊是故无种种幻相计著相似性如幻佛告大慧非种种幻相计著相似一切法如幻大慧然不实一切法速灭如电是则如幻大慧譬如电光刹那顷现现已即灭非愚夫现如是一切性自妄想自共相观察无性非现色相计着尔时世尊欲重宣此义而说偈言非幻无有譬说法性如幻不实速如电是故说如幻。

　　此复深穷幻本也因上文总指世间出世间法悉皆如幻故问世尊说如幻者是指执着诸圣真心所现种种如幻之法为如幻耶抑指计着愚夫业识所现种种异相为如幻耶若指计着诸圣真心所现种种幻相为如幻者可若指计着愚夫业识所现种种异相为如幻者不可以有性如幻者亦有性不如幻者故也所以者何谓无因之色从他明处生不能与余惑作因不生计着故可称幻决无有因之色有种种相现者亦称之为幻耶良以无因之色是从诸圣真心所现如镜照像不生取着故见色非色闻声不声故不与余惑作因可称如幻若有因之色是从愚夫业识自证变现名为内色是眼识等所虑所托名所缘缘此能与余惑作因展转相生不可称幻是故计着诸圣有种种幻者可称为幻若计着异相无种种幻相者岂可以如幻喻之哉佛言我所说如幻者其义亦多不但依执着真心所现种种幻相无因之色与幻相似言一切法如幻即从业识所变有因内色虽与诸识展转相生由彼念念迁流速灭如电是则如幻譬如电光刹那即现现处即灭非如愚夫执种种现以为实有故下文云物生则有灭不为愚者说不知如是一切法皆是自妄想分别故见有自相共相可得若能善观外性非性尚不见有自共相可现安有色相可计著者乎是故我说诸法如幻若非幻事更无一物可作比喻者故说法性如幻然不但种种幻相与幻相似也即其不实速起即灭亦如电光无有实性本自无生故说如幻岂一途哉。

　　大慧复白佛言如世尊所说一切性无生及如幻将无世尊前后所说自相违耶说无生性如幻佛告大慧非我说无生性如幻前后相违过所以者何谓生无生觉自心现量有非有外性非性无生现大慧非我前后说相违过然坏外道因生故我说一切性无生大慧外道痴聚欲令有无有生非自妄想种种计着缘大慧我非有无有生是故我以无生说而说大慧说性者为摄受生死故坏无见断见故为我弟子摄受种种业受生处故以声性说摄受生死大慧说幻性自性相为离性自性相故堕愚夫恶见相希望不知自心现量坏因所作生缘自性相计着说幻梦自性相一切法不令愚夫恶见希望计着自及他一切法如实处见作不正论大慧如实处见一切法者谓超自心现量尔时世尊欲重宣此义而说偈言无生作非性有性摄生死观察如幻等于相不妄想。

　　此难如来说法前后相违也意谓世尊既言一切法无生不当复说三界善恶因果轮回实有自性既说有性又不当说一切法如幻由彼不达生而无生法性湛然无生而生业果俨然生死如幻梦而彼业不坏泥乎言说故有此问佛言我所说法皆是随他意语非有前后相违过所以说无生者非是一向不生谓生处即是无生由我觉得自心现量观察一切有法无法推其自性了不可得本自无生以从无生而现生故说如幻岂我前后所说有相违过耶且我所说无生其意不止尔也又为破外道因生之见故由彼外道愚痴群聚谓一切法有从有种生无从无种生不从自己妄想种种计着习气缘生由我非彼外道所说有无有生故我说诸法无生以破之是故我以无生说而说也既说诸法无生又说诸法有性者何外道谓一切法非自妄想种种计着为缘而生从种种异因生由彼不知生死起处堕断灭见故我说善恶等法招感生死皆有实性若修善因必招善果若造恶因必招恶果如影随形毫无差谬令彼知三界皆因自己善恶业行摄受生死破坏断灭拨无恶见故我为诸弟子作如是说一切善恶诸法实有自性以能摄受种种业果报故也既说诸法实有自性而又说性自性如幻者亦为离彼愚夫计着实有性自性故也由彼愚夫堕恶见中不达阴处界入唯心所现本自无作本自无性而妄计作者为生因计着性自性相以为实有希望得果我为坏彼因所作生及计着性自性故说阴等诸法皆从缘生本无自性如幻如梦不令愚夫恶见希望计着自相共相实有自性又不令愚夫反于如实见处作不正论以住如实处见一切法者即自心现量亦已超越况见实有性自性相乎故首楞严经云如来自住三摩地见与见缘并所想相如虚空华本无所有此见及缘元是菩提妙净明体云何于中有是非是故知住如实处方见如幻达如幻者方见无生何相违之有应立量云一切法不生宗因云有性摄受生死故同喻如幻偈中复申此义觉一切法从自心现故无生无生故无作无作故非性所以说无生者破外道因所作法非性也说有性者欲令弟子知善恶业实有自性摄受生死正以破外道断灭恶见也说如幻者外道恶见希望计着阴等诸法实有自相共相故我令彼观察如幻等正欲令彼于自他相不生妄想计着也。

　　复次大慧当说名句形身相善观名句形身菩萨摩诃萨随入义句形身疾得阿耨多罗三藐三菩提如是觉已觉一切众生大慧名身者谓若依事立名是名名身句身者谓句有义身自性决定究竟是名句身形身者谓显示名句是名形身又形身者谓长短高下又句身者谓径迹如象马人兽等所行径迹得句身名大慧名及形者谓以名说无色四阴故说名自相现故说形是名名句形身说名句形身相分齐应当修学尔时世尊欲重宣此义而说偈言名身与句身及形身差别凡夫愚计着如象溺深泥。

　　自大慧请问缘起之后迭兴七难一难言说有性有一切性不应说摄所摄非性二难言说所说皆无有性则成断灭说谁为常三难惑乱是有不应说非性惑乱是无不应说真常故问惑乱是有是无四难惑乱如幻复当与余惑作因六难一切法有幻有不幻不应尽以如幻喻七难无生性如幻前后相违此皆执著名言不达法性故勉其善观名句文身也若能善观则不被名言所惑妄兴问难而因言入义得义忘言疾得无上菩提如是觉已复以离言说义觉诸众生所言名身者谓依事立名能诠自性如依瓶盆等物立盆瓶等名以名即是身故名名身是名岂实有哉句身者谓句各有决定义能诠差别如瓶有铜瓶银瓶盆有磁盆木盆等以有种种差别决定究竟不相混滥是名句身是句何尝实有哉形身者谓文字有点画撇捺而成形象显示名句而为名句所依故曰形身是文字何尝实有哉又形身者谓字有四声八韵以音韵有屈曲故以长短高下为形身也又句身者决定究竟故喻如径迹以迹者履之所出故寻其迹则知其为何物寻其句则知其为何义故曰寻牛须访迹又名及形者谓无色四蕴杳无相状但有其名故说名然既有其名亦可以文字显其状故说形是则名之与形不但可显有色边事亦可显无色边事若了名句形身分齐即能随入义同形身矣是以三种习气而名言习气为亲种此名根之所以难拔也故一拔名根疾证菩提矣先德云为爱寻光纸上钻不能透处几多般忽然撞着来时路始信平生被眼瞒斯则善观名句文身而不为彼所惑者乎偈中谓虽有名句形身差别无非欲显离言之旨随入义句形身而已而凡夫溺于名句不能自脱譬如象溺深泥不能自救安望其蹴踏哉。

　　复次大慧未来世智者以离一异俱不俱见相我所通义问无智者彼即答言此非正问谓色等常无常为异不异如是涅槃诸行相所相求那所求那造所造见所见尘及微尘修与修者如是比展转相如是等问而言佛说无记止论非彼痴人之所能知谓闻慧不具故如来应供等正觉令彼离恐怖句故说言无记不为记说又止外道见论故而不为说大慧外道作如是说谓命即是身如是等无记论大慧彼诸外道愚痴于因作无记论非我所说大慧我所说者离摄所摄妄想不生云何止彼大慧若摄所摄计著者不知自心现量故止彼大慧如来应供等正觉以四种记论为众生说法大慧止记论者我时时说为根未熟不为熟者。

　　此章言在东南意在西北虽责外道其实寄言深责大慧耳意谓汝名大慧是称智者我以离四句法向汝说尚不能领会执著名句形身妄生议论况无智者而以离四句法我所通义诘之彼则不信反以我所问为非正彼谓当以色等五阴是常无常为异不异如是涅槃无为法诸行有为法能生者为能相所生者为所相证者为能依所证法为所依四大种为能造四大为所造能见是根所见是境粗者为尘细者为微尘修为能修修者为所修如是比类展转皆有常无常异不异相可得以如是等问而问方为正问而反说言此佛所说我所不知我所不解无可记录彼若如是智者固当止而勿论不当更以离四句法与之辩也以离四句法非彼愚痴所能知故彼痴人者久远已来从无熏习闻慧不具骤闻此说茫然生怖如来令彼离恐怖句故彼纵说如来之语无可记录智者固当置而不辨也且彼外道从无始来为邪师邪教熏习种种邪见戏论不离四句若以离四句法与之明辩不惟不能去惑而反滋其惑故止而不说令其默思而自省此亦不屑之教诲也故智论云譬如人问构牛角得几斗乳是为非问故不应答又如人问石女黄门儿长短好丑此不应答以无儿故所谓外道见论者谓彼不知命根是业所引第八种上连持色心不断功能假立寿暖识三名为命根而妄谓命即是身此真无记论也彼诸外道愚痴无智迷于因果不知此身是从自己妄想计着父母赤白二滴生妄谓自在士夫等为生因而有此身拨无因果此真不入耳之谈断灭之论是真无记论也然彼所说无记者岂我所说者哉我所说者离四句绝百非内无能取之心外无所取之境妄想不生心思路绝此无记者即白净识即如来藏无可言议无可记录然非外道断灭之比故止而不答所以止彼论也彼所论者谓内实有能取之心外实有所取之境由彼不知自心现量外性非性妄作此论即与之言方且圆盖而方底必不相合不若止而勿论并亦止彼之论俟其灵机触发庶几或有悔悟之心乎且此止论不独为外道设如来以四种记论为众生说法有直答者有反诘者有分别详答者有置而不答者其置而不答者即止论也如法华云止止不须说我法妙难思是也此止论者是为根未熟者待时而说若根熟者即终日言而未尝言亦何必止故与智者说说即不说与无智者说不说即说说与不说无非显示第一义故名句文身不当有所计着也。

　　复次大慧一切法离所作因缘不生无作者故一切法不生大慧何故一切性离自性以自觉观时自共性相不可得故说一切法不生何故一切法不可持来不可持去以自共相欲持来无所来欲持去无所去是故一切法离持来去大慧何故一切诸法不灭谓性自性相无故一切法不可得故一切法不灭大慧何故一切法无常谓相起无常性是故说一切法无常大慧何故一切法常谓相起无生性无常常故说一切法常尔时世尊欲重宣此义而说偈言记论有四种一向反诘问分别及止论以制诸外道有及非有生僧佉毗舍师一切悉无记彼如是显示正觉所分别自性不可得以离于言说故说离自性。

　　此因大慧执无生性如幻前后相违世尊既斥其执著名句如象溺泥而复托外道以责之矣故复会通诸义以结之言不但无生与幻义不相违即与经中所说不灭不来不去常无常义皆不相违岂可妄执名言不依我所通义哉故我所说不生者以一切法离所作无能作故以因缘生法即无生故故说一切法不生离自性者谓一切法皆有自性可离由愚夫不知自心现量妄谓一切法自相共相各有自性可得若以自觉圣智观察一切法不但无自相共相亦无自性共性可得故曰一切离自性此离自性此是无生也何故一切法不来不去若一切法实有自性则可持来亦可持去以自共相本自如如来无所从去无所至故无来去此无来去即不生也何故一切法不灭以一切法但有得者必可灭今一切法既无自性可得必无诸法可灭此不灭者即不生也何故一切法无常若法相不生可说是常今法相倏起倏灭刹那不住无有常性此无常性即是不生也何故一切法常若法相生起实有生性可说无常今法相虽起实无生性故一切法倏起倏灭即是真常此真常者即无生也故不生二字不但止其自生他生共生无因生其实不来不去常无常义无所不通岂可以名言泥之哉固当因言得入得义忘言耳偈中申明四种记论一向答者随问而随答也如云如何是佛答曰即心是佛等反诘答者如外道以不受为宗则反诘云是见受否等分别答者如问天则答欲界有六色界有十八无色界有四等止论者如外道问不问有言不问无言世尊默然等此四论中惟止论是制外道有无邪见之法也僧佉即数论师其法计有故立二十五冥谛以示诸法皆实毗舍胜论师其法计无故立六句以示诸法皆无此皆不离有无妄想分别皆归无记论而已若夫正觉所分别者岂惟有性无性亦有亦无性非有非无性不可得即一切佛性法性菩提性涅槃性皆不可得惟不可得故离言说离言说故离自性此离自性即是不生不生即不灭不灭即不常不常即不断不断即不来不来即不去故中论云不生亦不灭不常亦不断不一亦不异不来亦不去能说是因缘善灭诸戏论故知缘起无生法法皆通岂可泥于名句而以一义局之哉自难缘起章至此皆是阐明缘因言说遍计三章中之疑意从此已下至三卷初自在华庄严广辩邪正因果阐明前文四种邪正因果也。

　　尔时大慧菩萨摩诃萨复白佛言世尊惟愿为说诸须陀洹须陀洹趣差别通相若菩萨摩诃萨善解须陀洹趣差别通相及斯陀含阿那含阿罗汉方便相分别知已如是如是为众生说法谓二无我相及二障净度诸地相究竟通达得诸如来不思议究竟境界如众色摩尼善能饶益一切众生以一切法境界无尽身财摄养一切佛告大慧谛听谛听善思念之今为汝说大慧白佛言善哉世尊唯然听受。

　　此问初果差别相及阿罗汉果方便相也言差别通相者谓须陀洹及须陀洹向所修因行有通有别也差别者谓结使有上中下断除亦有上中下也通相者究竟皆名须陀洹也方便相者谓名虽同而有示现方便者如内秘外现之类是也若分别知此二种差别相已如是如是为众生说法则得人法二无我净除烦恼所知二障超诸十地至如来不思议境界应物现形如摩尼现色以无尽身财摄养一切众生。

　　佛告大慧有三种须陀洹须陀洹果差别云何为三谓下中上下者极七有生中者三五有生而般涅槃上者即彼生而般涅槃此三种有三结下中上云何三结谓身见疑戒取是三结差别上上升进得阿罗汉。

　　须陀洹此云预流余处说以见道十六心断三界八十八使见惑初预圣流名预流果次复七生天上七反人间断三界八十一品思惑得阿罗汉故惟识论云分别十使烦恼障种见所断者三乘见道位中一切顿断俱生烦恼障种修所断者随根利钝有顿有渐一类钝根约七生断将三界分九地每地分九品九九八十一品预流果人断欲界九品思惑断至第五品名一来向断第六品名一来果以有欲界三品思惑未尽还来人间若断至八品名不还向断至九品名不还果以欲界惑尽不来人间故寄居色界第四禅天复断上八地各九品惑至七十一品名阿罗汉向断尽后品名阿罗汉此约钝根渐断也复有一类利根将三界九地八十一品思惑合为一聚总分九品虽有九品一生别断故但立二果谓预流罗汉此言须陀洹有三种者谓须陀洹自有三等根故以十使中身见疑三结分上中下复约七生五生一生断尽而证涅槃是约钝根须陀洹断俱生惑言以后二果皆未得涅槃故总摄在初果中也观断俱生身见可知矣故曰上上升进得阿罗汉问十使烦恼断尽方出三界今何独言三以身见断三毒自然不生故不言慢心四果未尽故不言以未入佛法时初尊天魔反疑于佛今入正信则不疑佛法故五钝独言断疑五利不言余三者三皆外道邪见今既依佛故不言。

　　大慧身见有二种谓俱生及妄想如缘起妄想自性妄想譬如依缘起自性种种妄想自性计着生以彼非有非无非有无无实妄想相故愚夫妄想种种妄想自性相计着如热时炎鹿渴水想是须陀洹妄想身见彼以人无我摄受无性断除久远无知计着大慧俱生者须陀洹身见自他身等四阴无色相故色生造及所造故展转相因相故大种及色不集故须陀洹观有无品不现身见则断如是身见断贪则不生是名身见相。

　　身见者谓于五取蕴取我我所一切见趣所依为业此见差别有二十句谓色大我小我在色中我大色小色在我中即色是我离色是我一蕴有四五蕴合有二十句若历三世便有六十若加有无为根本即六十二分别起摄此中身见分为二种以妄认四大为自身者名妄想身见妄认六尘缘影为自心者名俱生身见也缘起自性喻色阴妄想自性喻分别身见依色阴而起分别身见如依缘起自性起妄想自性也由彼不知色阴是四大假合本来虚妄不可谓有不可谓无既非有无则知无实皆由无知业爱为因而有此相愚夫无智起妄想见于彼横计实有自性执为实我正如渴鹿逐𦦨于无水处妄计为水是名须陀洹分别身见此分别身见以智观察坚者为地润湿为水暖气为火动转归风四大各离今者妄身知在何处则知色阴本无实性不生取着断除久远无知分别是名远离分别身见虽断分别俱生犹在复以人空观智重加观察自他身中虽有领纳缘虑迁流分别四阴无有色相有名无体而与色阴俱时而生今观色阴生时又依大种为能造而得生起展转相因各不相知是谁和合而成此色了知色阴本无自性而色阴空色阴空而四阴亦空四阴既空谁为主宰作是观时则知色阴无我而有品不现又知四阴无我而无品不现此则总名断身见相若断身见则欲界贪心永断不起不生欲界此名须陀洹断身见相故显识论名此识为身者识以此识为我见贪爱所覆故受六趣生此识为生死身若有此识即有身识此识若尽则生死身尽我见生一切肉惑贪爱生一切皮惑故有生死身若离爱我见即无皮肉烦恼若无皮肉烦恼即无三界身故身识受生死也。

　　大慧疑相者谓得法善见相故及先二种身见妄想断故疑法不生不于余处起大师见为净不净是名疑相须陀洹断。

　　疑者于诸谛理犹豫为性能障不疑决定信故疑有三种谓疑理疑法疑师也今以人无我智观察五阴法相得见真谛故于理不疑及先二种身见已断亦不疑法既于理法不疑亦不疑说法之人是净不净故不疑师是名须陀洹所断疑相。

　　大慧戒取者云何须陀洹不取戒谓善见受生处苦相故是故不取大慧取者谓愚夫决定受习苦行为众乐具故求受生彼则不取除回向自觉胜离妄想无漏法相行方便受持戒支是名须陀洹取戒相断须陀洹断三结贪痴不生若须陀洹作是念此诸结我不成就者应有二过堕身见及诸结不断。

　　戒取者谓于随顺诸见戒禁及所依蕴执为最胜能得清净如持牛狗戒为生天因等须陀洹不取邪戒者谓善见持此戒者于受生时必生苦处是故不取外道所以取者以彼无知受习苦行此生苦尽后必生天受诸快乐是故熏鼻拔发涂灰卧棘持牛狗戒不知此是以苦舍苦安能得乐彼须陀洹有见乎此是故不取即彼受持戒支除为回向自觉最胜处及为离妄想无漏法相行方便是故受除戒品然非求人天果报也是名须陀洹断戒取相若三结既断则贪痴不生烦恼障净然亦不作断结想若有此想即有二见一堕我见二堕诸结不断故金刚经云须陀洹能作是念我得须陀洹果否须菩提言不也世尊何以故须陀洹名为入流而实无所入不入色声香味是名须陀洹。

　　大慧白佛言世尊世尊说众多贪欲彼何者贪断佛告大慧爱乐女人缠绵贪着种种方便身口恶业受现在乐种未来苦彼则不生所以者何得三昧正受乐故是故彼断非趣涅槃贪断。

　　贪有多种而独举欲贪者由此贪心于色声香味触法无不爱着故虽受现在乐种未来苦今初果已断爱心对六尘境不生贪着以彼在禅定中得正受乐故于世间五欲不复缠绵是故彼断然非断趣涅槃贪也以须陀洹未得涅槃正欲求趣涅槃故。

　　大慧云何斯陀含相谓顿照色相妄想生相见相不生善见禅趣相故顿来此世尽苦际得涅槃是故名斯陀含。

　　上明下根须陀洹渐证竟此约中根一生顿证二果也如阿难顿断三界修心微细烦恼顿证二果之类由断分别身见证须陀洹果于六尘境不生贪爱复以智力顿照现前对境所起微细贪爱即以智力永断欲界六品思惑俱生身见永伏不生故曰生相见相不生以彼善见色界禅那义趣而欲界粗獘六尘无能动心易性但欲界残思犹未尽净还须更来此界断除三品余思则尽除苦受得涅槃乐此须陀一生得二果之相也。

　　大慧云何阿那含谓过去未来现在色相性非性生见过患使妄想不生故及结断故名阿那含。

　　此约上根须陀洹一生顿证三果也如性比丘尼欲爱枯竭顿证三果之类前但观察现前色相妄想非性此则穷三世色相悉无自性毫无爱着以俱生身见及九品结使皆不生故由三结永断无境界生缘寄居色界此须陀洹一生得三果之相也。

　　大慧阿罗汉者谓诸禅三昧解脱力明烦恼苦妄想非性故名阿罗汉。

　　此上上根须陀洹一生得四果之相也如沙弥戏老比丘以皮毬四击顿证四果之类阿罗汉此云无生亦云杀贼亦云应供前之二果但断欲界九品思惑此将上二界思惑一时顿尽故得此名住此位者九定三三昧三解脱六通三明悉得成就至于四住地烦恼所招分段生死苦灭尽无余不受后有证寂灭乐此须陀洹一生得四果之相也。

　　大慧白佛言世尊世尊说三种阿罗汉此说何等阿罗汉世尊为得寂静一乘道为菩萨摩诃萨方便示现阿罗汉为佛化作佛告大慧得寂静一乘道声闻非余余者行菩萨行及佛化作巧方便本愿故于大众中示现受生为庄严佛眷属故大慧于妄想处种种说法谓得果得禅禅者入禅悉远离故示现得自心现量得果相说名得果复次大慧欲超禅无量无色界者当离自心现量相大慧受想正受超自心现量者不然何以故有心量故。

　　大慧因闻一生得证阿罗汉果恐是诸佛菩萨示现故详问此阿罗汉者是何等也佛言此所说者是得寂灭而志求一乘者非佛菩萨所化菩萨化者是具足善巧方便及大愿力故能内秘外现成熟众生若佛所化者为庄严佛之眷属故现相人中入妄想处说种种法亦说得四禅亦说得四果其实无能禅之人无所入之禅以能入所入悉远离故但是示现人天为同事摄于无心量处现有心量说得果相其实无所得也故勉之曰欲超四禅四无量心及超无色界而欲成就众生庄严佛眷属者当离自心现量则不为量所局而耽寂灭矣以寂灭者为寂灭所醉不能超出自心现量故灭受想而得正受者皆未能超心量者也以彼有心量在未能至乎数量销灭故唯诸佛菩萨不堕诸数故能随类入化不为量所局耳。

　　尔时世尊欲重宣此义而说偈言诸禅四无量无色三摩提一切受想灭心量彼无有须陀槃那果往来及不还及与阿罗汉斯等心惑乱禅者禅及缘断知见真谛此则妄想量若觉得解脱。

　　谓色界四禅四无量心及无色四定乃至灭受想定彼等本无种种心量皆是四果人心有惑乱故于无量中自现其量自谓我为修禅之禅者此为我所修之禅此为我所断之缘此为我所断之集此为我所知之苦此为我所见之谛此皆名为妄想量若自觉圣智一发便得解脱正如处大梦而不觉一觉而梦境尽去矣。

　　复次大慧有二种觉谓观察觉及妄想相摄受计着建立觉大慧观察觉者谓若觉性自性相选择离四句不可得是名观察觉大慧彼四句者谓离一异俱不俱有无非有非无常无常是名四句大慧此四句离是名一切法大慧此四句观察一切法应当修学。

　　此示其觉悟之方也而有二种者令其觉此是而彼非舍非而入是也言观察觉者谓直观一切法性自性皆是第一义心一一选择推求皆不可得以计有计无计亦有亦无计非有非无皆名谤法若观察一切法离四句是名真觉一切法无我矣。

　　大慧云何妄想相摄受计着建立觉谓妄想相摄受计着坚湿暖动不实妄想相四大种宗因相譬喻计着不实建立而建立是名妄想相摄受计着建立觉是名二种觉相若菩萨摩诃萨成就此二觉相人法无我相究竟善知方便无所有觉观察行地得初地入百三昧得差别三昧见百佛及百菩萨知前后际各百劫事光照百刹土知上上地相大愿殊胜神力自在法云灌顶当得如来自觉地善系心十无尽句成熟众生种种变化光明庄严得自觉圣乐三昧正受。

　　摄受计着建立觉者谓于性自性第一义心了不可得处妄想建立以为实有自性谓地性实坚水性实湿火性实暖风性实动又建立此为四大种性为能造诸法为所造各建立三支以为准的如小乘立量云四大种性是有法实有自性宗因云能生四大故喻如空生色又如数论师立五唯生五大谓香唯生地大味唯生水大色唯生火大触唯生风大声惟生空大亦立量云五唯是有法现量可得宗因云能生五大故喻如缕生衣等此皆随妄想心以宗因喻建立不实之性为实有性不知四大原从断截津润堪能飘动四种妄想为四大种性而生四大而别立坚湿暖动为种性是名妄想摄受计着建立觉若菩萨成就此二觉相能舍建立觉相觉二种无我究竟处善知方便以离四句无所有觉观察一切法故自四加行地而入初地即得百三昧等摄论云菩萨入初地时证十百明门一谓于一刹那顷证百三摩地二以净天眼见百佛国三以神通力能动百佛世界四能往百佛刹教化众生五能以一身化百数身形令有情见六能成就百类所化有情七若为利益能留身住世百劫八能知前后际百劫事九能以智慧入百法明门洞达晓了十能以身观百类眷属余地倍倍增胜以至第九善慧地以大愿力用四无碍辨广化众生得心自在得法自得至法云地受灌顶位当得如来自觉智地善系心十无尽句所谓众生无尽世界无尽虚空无尽法界无尽涅槃无尽佛出现无尽如来智无尽心所缘无尽佛智所入无尽转法轮智无尽以此十无尽智度无尽众生故能现种种化身化凡夫二乘现实报光明庄严身化诸菩萨皆得自觉圣智善乐所谓观察觉者如此。

　　复次大慧菩萨摩诃萨当善四大造色云何菩萨善四大造色大慧菩萨摩诃萨作是觉彼真谛者四大不生于彼四大不生作如是观察观察已觉名相妄想分齐自心现分齐外性非性是名心现妄想分齐谓三界观彼四大造色性离四句通净离我我所如实相自相分段住无生自相成大慧彼四大种云何生造色谓津润妄想大种生内外水界堪能妄想大种生内外火界飘动妄想大种生内外风界断截色妄想大种生内外地界色及虚空俱计着邪谛五阴集聚四大造色生大慧识者因乐种种迹境界故余趣相续大慧地等四大及造色等有四大缘非彼四大缘所以者何谓性形相处所作方便无性大种不生大慧性形相处所作方便和合生非无形是故四大造色相外道妄想非我。

　　此申明四大非大种所造是四种妄想发生故令善观四大造色也善观造色者不当于四大观察当从真谛处观察也且彼真谛本无一物则知四大本自不生四大既本不生彼四大者从何而有作如是观察已觉得四大之名及四大之相原从妄想晦昧真谛之境转成四大之相复于种种相上安立四大之名此是地此是水此是火此是风于是无分齐中妄生分齐不知此分齐者原从自心所现不自外来既知自心所现则知外性非性是名心现妄想分齐非外性实有分齐所谓分齐者何即三界种种名相也如是观察四大造色本无自性可得则自性离本无四句可得则四句净内不见五蕴身心则我离外不见有山河大地则我所离惟一真如实相更无一法当情则知向之所执内四大与外四大分段之相本自无生原从真谛自相中住真谛自相中成然则彼四大种云何而能造四大之色哉不知自有四大种能生四大也所谓四大种者谓自己爱心对六尘顺情之境津津有味恋着不舍举体光润即此妄想熏成种子发生内外水界自己瞋心对六尘违情之境勃勃生憎裂眦怒目若有堪能即此妄想熏成种子发生内外火界自己痴心于六尘境忽起忽灭流逸奔驰飘动不定即此妄想熏成种子发生内外风界自己执心于六尘境坚固执持分疆分界各自断截即此妄想熏成种子发生内外地界此则四大种子本乎妄想故曰自心现分齐外性非性彼外道者不善观察真谛无生不知外性非性妄计冥谛与三德和合为能生因从冥生觉从觉生我知从我知生五尘从五尘生五大五大生十一根五大即四大及虚空十一根即五根五作业根及心平等根也云何五尘生五大五大生五根谓声尘生空大空大成耳根是故耳还闻声触尘生风大风大成身根是故身还觉触色尘生火大火大生眼根是故眼根还照色味尘生水大水大成舌根是故舌还知味香尘生地大地大成鼻根是故鼻还闻香次生五作业根一语具二手三足四小便五大便次生心平等根谓五尘所成分别为体故能通缘诸境此即外道不达真谛无生计着邪谛妄谓色及虚空(即五大也)五阴集聚(即十一根)皆由四大造色生(即五微也)故斥之曰纵使五大能生五根及五作业根是以色种生色法犹之可也彼心平等根者色种安能生之哉且彼心平等根非是他物即第八阿赖耶识由彼所起分别事识因贪五尘影像境界起惑造业招引本识轮转诸趣而不断者是也彼则能生五大诸趣而五大安能生之哉故知地等四大及造色等(即五微也)自有四种妄想与彼为缘而生非彼五微与彼四大为缘而生也所以者何谓推求五微之性之相之处及彼所作方便一一非性了不可得彼又安能生五大乎即使自谓五尘有性有相有处有所作方便和合而能生者但能生有形之色阴决不能生无形之四阴是故谓五阴积聚是四大造色生者是外道妄想摄受计着不实建立而建立非我所谓彼真谛者四大不生之谓也。

　　复次大慧当说诸阴自性相云何诸阴自性相谓五阴云何五谓色受想行识彼四阴非色谓受想行识大慧色者四大及造色各各异相大慧非无色有四数如虚空譬如虚空过数相离于数而妄想言一虚空大慧如是阴过数相离于数离性非性离四句数相者愚夫言说所说非圣贤也大慧圣者如幻种种色像离异不异施设又如梦影士夫身离异不异故大慧圣智趣同阴妄想现是名诸阴自性相汝当除灭灭已说寂静法断一切佛刹诸外道见大慧说寂静时法无我见净及入不动地入不动地已无量三昧自在及得意生身得如幻三昧通达究竟力明自在救摄饶益一切众生犹如大地载育众生菩萨摩诃萨普济众生亦复如是。

　　上详明四微不能生四大故下详明四微不能生五阴故说诸阴自性相也所谓五阴者谓地水火风有形质者名色阴受想行识无形质者名非色阴然色之一法能造所造各有异相故以色香味触为能造地水火风为所造岂无色四阴亦有四数而色香味触能生之哉以此四阴如虚空然本无数量岂宜割裂而为四随器现形安能和合而成一既知虚空非一非异则知四阴非一非四既知四阴本无四数则知色阴亦无异相故曰如是阴过数量既离数量则本自无生岂可以有无四句求之哉然则计阴为实有五者特愚夫妄想言说耳岂圣贤之谓乎若圣者以智慧观察现前种种色相皆如幻事不作有无一异等见施设正如梦中所现士夫之身亦如镜中所现士夫之影岂以为异不异耶即如虚空无数量处现数量耳然则圣智所现之境岂离五阴妄想之外别有哉实与五阴妄想现处皆同也但圣凡所见不同耳故知五阴自性本自无生岂四微之所生而谓各有自性乎故曰诸阴自性汝当除灭灭已便当说寂灭法以断外道生见而又自得法无我见净即入菩萨不动地入不动地已即得无量三昧及得觉法自性意生身随心所向无不如意又得如幻三昧随类化现乃至入灌顶通达自觉圣智究竟趣十力三明若心若法无不自在广利一切众生犹如大地无不持载无不含育菩萨普济亦复如是所谓若觉得解脱者为若此。

　　复次大慧诸外道有四种涅槃云何为四谓性自性非性涅槃种种相性非性涅槃自相自性非性觉涅槃诸阴自共相相续流注断涅槃是名诸外道四种涅槃非我所说法大慧我所说者妄想识灭名为涅槃。

　　既已令彼觉差别因而复令彼觉差别果也性自自性非性涅槃者即数论师所计神我觉知冥性与三德所造二十三法转变无常生厌修道自性隐迹不现诸法不生我便解脱名为涅槃种种相性非性涅槃者即胜论所计实德业三种种诸相皆由大有性和合而生若无大有和合诸法皆无此大有性名为涅槃自相自性非性觉涅槃者即外道立五阴中死后无相名为涅槃诸阴自共相相续流注断涅槃者此即四空非想天所计涅槃也然此四种涅槃皆是拆伏意识不令生起妄谓涅槃于无尽中发宣尽性是彼妄想所计涅槃非我所说涅槃也我所说者谓妄想意识永灭不起名为涅槃。

　　大慧白佛言世尊不建立八识耶佛言建立大慧白佛言若建立者云何离意识非七识佛告大慧彼因及彼攀缘故七识不生意识者境界分段计着生习气长养藏识意俱我我所计着思惟因缘生不坏身相藏识因攀缘自心现境界计着心聚生展转相因譬如海浪自心现境界风吹若生若灭亦如是是故意识灭七识亦灭。

　　大慧因闻妄想识灭名为涅槃遂生疑问意谓世尊已说一切识自性习气藏意意识见习转已名为涅槃今云意识灭名为涅槃者岂不建立八种识耶答云建立又问既建立八种识云何但说离意识而不言离余七耶答言以彼意识能种未来因能缘现在境余七不过因意识生而生自不能生故因意识而灭不待更灭也何以知彼意识种未来因缘现在境耶谓意识现行攀缘现在五尘分段境界计名著相时随有种子流入八识田中长养藏识故有末那与之俱起念念思量执着第八见分为我第八相分为我所故末那之生藏识之长实籍意识为因缘故末那离意识无别体相是故但言意识而不言末那也唐译云意识分别境界起计着时生诸习气长养藏识由是意俱我我所执思量随转无别体相然又不言离藏识及离前五识者何也以藏识含藏种子亦由彼意识现行攀缘自心所现五尘境界而生计着引起前五心聚与意识俱时取境是则与藏识为因者六识与前五为缘者亦六识是故但言六识而不言藏识及前五识也是知藏识本无生灭秪因六识为因缘故于藏识海中展转相因引生种种识浪于是八识因六识而长养七识因六识而长见五识因六识而揽境六识因五识而攀缘究其所以藏识本自澄清皆因六识攀缘诸境而生种种识浪故六识而生诸识皆生六识灭而诸识皆灭譬如大海由风鼓动而起波浪故意识不起境风不鼓则心海自宁波浪俱息矣是故意识灭而七识亦灭也若据护法第七惟内门转前五惟外门转第六内外门转由内门转故能同前五识攀缘分段境界而生种子熏习藏识而藏识含藏种子第七坚固执持不令漏失故藏识之因由六识攀缘境界而生实无别体故曰因缘生不坏身相由外门转故藏识种子发起第六现行攀缘五尘而引生前五此则由第六之现行而有八识之种子有八识之种子而有第六之现行此即前所谓现识与诸识展转因之义也。

　　尔时世尊欲重宣此义而说偈言我不涅槃性所作及与相妄想尔炎识此灭我涅槃彼因彼攀缘意趣等成身与因者是心为识之所依如水大流尽波浪则不起如是意识灭种种识不生。

　　谓外道所计涅槃皆是有作有相总非无作无相之涅槃故曰非我所说也我所说者是妄想尔𦦨识灭不起法执名为涅槃以彼尔炎识现行攀缘五尘境界吸撮影子流入藏识而藏识受之为种子故有诸识身生然与诸识为因而生诸识现行者是藏识以藏识集诸种子起诸现行故为诸识之所依盖现生种种生现皆是因缘故六识攀缘六尘而起现行流入藏识为种子复从藏识种子发生前七为现行故知有六识之现行然后有第八之种子所以藏识知海六识如大流余识如波浪以意识能总诸识之波浪故曰大流故大流尽而波浪灭意识尽而诸识不生也若尔意识转而诸识皆不用转乎答此亦对机说法也此中对外道涅槃论故言妄想识灭名为涅槃以彼未灭妄想识故若对二乘论则曰转藏识而为涅槃矣以彼已灭妄想识故然目意识为大流则知尚有微细流注在安得不转。

　　复次大慧今当说妄想自性分别通相若妄想自性分别通相善分别汝及余菩萨摩诃萨离妄想到自觉圣外道通趣善见觉摄所摄妄想断缘起种种相妄想自性行不复妄想大慧云何妄想自性分别通相谓言说妄想所说事妄想相妄想利妄想自性妄想因妄想见妄想成妄想生妄想不生妄想相续妄想缚不缚妄想是名妄想自性分别通相。

　　此详辩妄想识也以妄想识所该甚广虽云种未来因者六识缘现在境者六识然犹不止乎是无论执着世法是妄想即出世法有一毫执着亦是此妄想作祟若不知其相恐认贼为子故复与详辩若菩萨善知此义即能超诸妄想到自觉境界善见外道趣远离能取所取分别于依他起种种相中不更取着妄所计相然妄想差别凡十二种总不出前言说自性计着事自性计着而已。

　　大慧云何言说妄想谓种种妙音歌咏之声美乐计着是名言说妄想大慧云何所说事妄想谓有所说事自性圣智所知依彼而生言说妄想是名所说事妄想大慧云何相妄想谓即彼所说事如鹿渴想种种计着而计着谓坚湿暖动相一切性妄想是名相妄想。

　　言说妄想者谓闻世间琴瑟箫笙种种微妙之音及歌咏淫词绮语宛转流丽之声而生美乐计着是也所说事妄想者谓闻所说出世间真谛自性若菩提涅槃真如佛性等皆是自觉圣智所知境界缘此计着实有自性而生种种言说所谓非有性建立性是也相妄想者谓闻世间俗谛种种事所谓坚湿暖动地水火风能造所造实有自相如鹿渴想而生计着所谓非有相建立相也此三皆是言说自性计着妄想下八种皆是事自性计着妄想。

　　大慧云何利妄想谓乐种种金银珍宝是名利妄想大慧云何自性妄想谓自性持此如是不异恶见妄想是名自性妄想大慧云何因妄想谓若因若缘有无分别因相生是名因妄想大慧云何见妄想谓有无一异俱不俱恶见外道妄想计着妄想是名见妄想大慧云何成妄想谓我我所想成决定论是名成妄想。

　　利妄想者谓为世间珍宝惑眼利欲迷心而生爱乐由不知运家珍以利人贪外物以自利名利妄想自性妄想者谓坚固执持诸法实有自性此法异此法同分疆立界如执眼以能见为性耳以能闻为性鼻以能嗅为性等故先德云一个面如楪子大眼耳鼻舌分疆界髑髅里面都不知听汝外边争捏怪由不知一切圆通一切性名性妄想因妄想者谓以有为因而生有无为缘而生无故计世间一切法皆从有无二种因相生不知一切法皆从八识展转因生而妄立异因名因妄想见妄想者谓执有无四句各以己见为是彼见为非出于违拒反于相反所谓非有见建立见名见妄想成妄想者谓计一阴为我四阴为我所成立己宗为决定论故偈云一我为我四我所四各具三成十二我我所合有十三五阴互论六十五不知道本无我而妄计为我是大道隐于小成名成妄想。

　　大慧云何生妄想谓缘有无性生计着是名生妄想大慧云何不生妄想谓一切性本无生无种因缘生无因身是名不生妄想大慧云何相续妄想谓彼俱相续如金缕是名相续妄想大慧云何缚不缚妄想谓缚不缚因缘计着如士夫方便若缚若解是名缚不缚妄想。

　　生妄想者谓计诸法从有无二缘顿渐生顿生者谓因中有果渐生者谓因中无果故中论破云果先于缘中有无俱不可先无为谁缘先有何用缘不知无性缘生而妄立有生名生妄想不生妄想者谓一切法未生已前先有不生之体此体无种不从因生是无因生故计万物皆从无因自然而有以不知一切法仗因托缘而生而计无因生成断灭见名不生妄想相续妄想者如世间法五行相生四时往复之类出世法如善恶因果互相系属轮回不息之类若外道则计行阴迁流不住之类喻如针不离线线不离针名相续妄想缚不缚妄想者谓二乘不达生死涅槃本来空寂妄计生死为缚断生死而证涅槃为脱如人方便以绳作结结已还解不知是法住法位各各不相到尚无有缚云何有脱而妄计有缚脱名缚不缚妄想前十一种属凡夫外道后一属二乘。

　　于此妄想自性分别通相一切愚夫计著有无大慧计着缘起而计著者种种妄想计着自性如幻示现种种之身凡夫妄想见种种异幻大慧幻与种种非异非不异若异者幻非种种因若不异者幻与种种无差别而见差别是故非异非不异是故大慧汝及余菩萨摩诃萨如幻缘起妄想自性异不异有无莫计着。

　　由此十二妄想通分别相一切愚夫于缘起法计著有无不知缘起是依他法本无实性而妄生遍计良由不达如幻故也如依于幻示现种种之身本非实事而凡夫妄想见以为实有种种异幻不知幻与种种实无异不异也若果异者幻即不当为种种因今种种身因幻而现不可谓异若果不异幻与种种应无差别然而见有种种差别不可谓不异汝等菩萨当知缘起如幻不应于幻事作种种异不异有无计着故毗婆尸佛偈云身从无相中受生犹如幻出诸形像幻人心识本来无罪福皆空无所住。

　　尔时世尊欲重宣此义而说偈言心缚于境界觉想智随转无所有及胜平等智慧生。

　　此总颂缘起法为结解之源也谓一切境界原从自心幻现本不缚人而人不了自生系缚故觉想智随彼而转觉想智即六粗智相也若使内心不出外境不入不见一法当情初入无所有地证遍行真如及第五难胜地证类无别真如则真俗二智合令相应心境如如一切平等故曰平等智慧生楞严所谓知见立知即无明本知见无见斯即涅槃是也。

　　妄想自性有于缘起则无妄想或摄受缘起非妄想种种支分生如幻则不成彼相有种种妄想则不成。

　　此明缘起与妄想解之所以谓缘起法本无实性因妄想自性计为实有此皆妄想惑于缘起自生取着而缘起法实无心识与惑为因故十二因缘虽有支分若知其幻虽见其生而实未尝生故曰不成就所以不成就者以彼缘生之相虽有种种支分皆属妄想而有若了妄想无性则彼相不得成就矣是则能了妄想无性则能了缘生无性既二俱无性则各各不相知各各不相到二俱不成此缘起与妄想所以解则俱解也。

　　彼相则是过皆从心缚生妄想无所知于缘起妄想此诸妄想性即是彼缘起妄想有种种于缘起妄想。

　　此明缘起与妄想缚之所以谓彼缘生诸法本来如幻不与妄想起过其起过者皆由自心缚于境界非境界能缚人也所以为境界缚者由彼妄想迷惑无知不能了达境界如幻于诸幻境起种种妄想计有计无此诸妄想即是粘着缘起法生故有种种妄想皆是迷缘起法而有此缘起与妄想所以缚则俱缚也。

　　世谛第一义第三无因生妄想说世谛断于圣境界。

　　此明三谛皆由缘起而出也一世俗谛二第一义谛三邪谛谓妄想于缘起法计着实有自性而起有无四句即第一义谛而成世谛若以智慧观察了达缘生无性不生计着即世谛而成第一义谛又若不了诸法从缘而起妄计别有异因者即是外道无因名为邪谛故知目前诸缘起法即是凡圣之关述悟之路不在远也。

　　譬如修行事于一种种现于彼无种种妄想相如是譬如种种翳妄想众色现翳无色非色缘起不觉然譬如炼真金远离诸垢秽虚空无云翳妄想净亦然。

　　此喻三种自性皆无自性也所谓妄想性者喻如行人习水观时当处现水习火观时当处现火此水此火于彼缘起法中本自不有是从行人观心所现于无水火处见有水火则知妄想之相亦复如是于非有非无处计有计无故知妄想本无自性也所谓缘起性者如清净目观睛明空迥无所有目有赤翳遂见空华乱起乱灭若除幻翳华于何有则知缘起诸法皆依无明不觉而有若断无明缘起何有则知缘起本无自性也所谓圆成实性者喻如矿中之金云中之空但真金为矿所杂虚空为云所翳不得显露若矿尽而金体自纯云消则空性自出妄想净而圆成实性显矣则知圆成亦无自性也故知圆成实性本自具足秪由妄想不净遂见满目尘沙若断妄想则棘林粪壤无不圆成矣是以学道之人只宜打叠妄想之净不净无论圆成之证不证也。

　　无有妄想性及有彼缘起建立及诽谤悉由妄想坏妄想若无性而有缘起性无性而有性有性无性生依因于妄想而得彼缘起相名常相随而生诸妄想究竟不成就则度诸妄想然后智清净是名第一义妄想有十二缘起有六种自觉知尔炎彼无有差别五法为真实自性有三种修行分别此不越于如如。

　　此申明妄想灭而缘起亦灭则第一义谛自显也意谓缘起之法本非实有因妄想计以为实若无妄想则彼缘起安有实性哉即如外道计有计无皆由妄想自作主宰故有建立诽谤种种差别岂缘起法中实有建立诽谤之性乎故妄想空而建立诽谤自空矣建立诽谤空而缘起亦空矣若谓妄想空而缘起实有性者斯则从无性之妄想而生有性之缘起有性之缘起从无性之妄想生是则空华结成实果有是理乎故知因妄想而有彼缘起是缘起不离妄想也因相名相随而生妄想是妄想不离缘起斯则缚则俱缚也若了缘起如幻究竟无生不得成就则妄想亦不成就矣若妄想已度即是正智若缘起不成即是第一义谛矣此则解则俱解也岂有妄想无性而缘起有性者耶即得圣智证第一义则向之妄想虽有十二(如前言说妄想是也)缘起虽有六因(如前因缘增上缘等)今以自觉清净圣智观察无非皆是第一义谛不见有纤毫差别之相若妄想缘起既然则五法三自性同归真实如搅长河为酥酪岂有异味哉虽然若修行人于此如如清净境界略生一念便不能超越如如复为如如境界之所笼系先德所谓清光照眼似迷家明白转身还堕位也。

　　众相及缘起彼名起妄想彼诸妄想相从彼缘起生觉慧善观察无缘无妄想成已无有性云何妄想觉彼妄想自相建立二自性妄想种种现清净圣境界。

　　此申明缘起空而妄想亦空则第一义自显也由彼缘起种种相及种种名而起诸妄想故诸妄想皆从彼缘起生若以自觉圣智观察则知缘生无性知缘生无性已则知妄想无性知妄想无性则知圆成亦无自性实际如是云何愚夫乃起妄想分别谓之有谓之无耶因彼妄想不空即圆成而建立缘起自性因彼妄想空即缘起而建立成自性此即缘起圆成二性皆由妄想主之也故但存一念妄想不净则种种齐现若妄想清净不但缘起不可得即圣智亦不可得矣。

　　妄想如𦘕色缘起计妄想若异妄想者则依外道论妄想说所想因见和合生离二妄想者如是则为成。

　　上明世谛断则是断圣境界此明无因邪谛亦是圣境界也心如工画师画出诸世间是则缘起诸法原从自心妄想师画出彼昏不知乃舍妄想而别计异物为生因而生三界上下法如自在微尘等此即所谓无因论堕于外道邪见中矣彼虽立此异论不知即此异论亦是妄想计着而说其所想初未尝离妄想缘起二法也而彼但见外缘和合而生诸法遂计微尘自在等为生因此亦何曾离二妄想乎若彼能离此二妄想则当下圆成亦是圣境界亦非外道实在道外也。

　　大慧菩萨摩诃萨复白佛言世尊惟愿为说自觉圣智相及一乘若自觉圣智相及一乘我及余菩萨善自觉圣智相及一乘不由于他通达佛法佛告大慧谛听谛听善思念之当为汝说大慧白佛言唯然受教佛告大慧前圣所知转相传授妄想无性菩萨摩诃萨独一静处自觉观察不由于他离见妄想上上升进入如来地是名自觉圣智相。

　　此因前离妄想到自觉圣智故问妄想已而遂及自觉圣智及一乘也若知此二种则不向外驰求而能通达佛法矣大慧之问似欲离妄想外别求自觉圣智故佛示之曰自觉圣智本非他物即是妄想三世诸佛递递相承转相授受成佛密印只是教人观察妄想本无自性无自性处即是自觉圣智非离妄想外别有自觉圣智也若菩萨依如来语在寂静处默自观察此妄想者何从而起究来究去蓦然觑破便见倒断便是离妄想到自觉圣成就慧身不由他悟也昔天台静上座尝有人问弟子每当夜坐心念纷飞未明摄伏之方愿垂示诲静曰如或夜间安坐心念纷飞却将纷飞之心以究纷飞之处究之无处则纷飞之念何存反究究心则能究之心安在此则能照之智本空所照之境亦寂寂而非寂者盖无能寂之人也照而非照者盖无所照之境也境智既寂心虑安然外不寻枝内不住定二途俱寂一性怡然此则还源之要道也故舍利弗问诸比丘言何故说言从今已后不以佛为圣师诸比丘言自在于地不在他乡自归于己不归他人是故不以佛为圣师此乃但可自知方见真实所以千圣拱手作计校不得故前文云妄想识灭便是涅槃此之妄想无性便是自觉圣智但知妄想无性无性即离离处即觉便得上上升进入如来地是名自觉圣智相。

　　大慧云何一乘相谓得一乘道觉我说一乘云何得一乘道觉谓摄所摄妄想如实处不生妄想是名一乘觉大慧一乖觉者非余外道声闻缘觉梵天王等之所能得唯除如来以是故说名一乘。

　　言一乘者谓如实得此一乘之道无第二法故名一乘若使有能取之心有所取之法便是落二落三堕于妄想若于能取所取妄想中见如实处则妄想不生更无二法名一乘觉所谓狂心自歇歇即菩提也此一乘觉惟佛与佛乃能究尽非余外道二乘梵天之所能得此则直指人心见性成佛不假方便亦无渐次以生心即妄不生即佛故。

　　大慧白佛言世尊何故说三乘而不说一乘佛告大慧不自般涅槃法故不说一切声闻缘觉一乘以一切声闻缘觉如来调伏授寂静方便而得解脱非自己力是故不说一乘复次大慧烦恼障业习气不断故不说一切声闻缘觉一乘不觉法无我不离分段死故说三乘大慧彼诸一切诸烦恼过习气断及觉法无我彼一切起烦恼过习气断三昧乐味着非性无漏界觉觉已复入出世间上上无漏界满足众具当得如来不思议自在法身。

　　大慧既闻觉了妄想无性即是自觉圣智但得心境如如便是一乘则声闻缘觉所证者亦是自觉亦是一乘何故声闻缘觉说名三乘佛言此一乘觉惟是过量人方能担荷由三乘人力量谫劣不信自己本来即寂灭相不复更灭而欲断烦恼证涅槃犹是二法故不名声闻缘觉是一乘又彼但以如来授寂灭方便调伏其心令其知苦断集慕灭修道而入空无相无愿三解脱门此非自己力量自证自悟是即如来说法之力而入故不名自觉犹是二法亦不名一乘故先德云从门入者不是家珍自己胸中流出盖天盖地者方名一乘又彼二乘所为寂静者是以寂静功力降伏烦恼烦恼虽断而起烦恼者不断业种虽消而业习气不消犹是二法故不名一乘又彼虽得人无我未得法无我虽离分段死未离变易死犹是二法故不名一乘而说彼为三乘也若断除起烦恼过习及觉法无我虽得三昧乐知其非性不生味着为彼所醉于无漏界而得醒觉觉已回向大乘行菩萨道复入出世间上上无漏界行愿双严福慧两足当得如来不思议自在法身至此则不名三乘名一乘矣。

　　尔时世尊欲重宣此义而说偈言诸天及梵乘声闻缘觉乘诸佛如来乘我说此诸乘乃至有心转诸乘非究竟若彼心灭尽无乘及乘者无有乘建立我说为一乘引导众生故分别说诸乘解脱有三种及与我无我烦恼智慧等解脱则远离譬如海浮木常随波浪转声闻愚亦然相风所漂荡彼起烦恼灭余习烦恼愚味着三昧乐安住无漏界无有究竟趣亦复不退还得诸三昧身乃至劫不觉譬如昏醉人酒消然后觉彼觉法亦然得佛无上身。

　　此颂惟显一乘为究竟法也诸天梵乘者是修世间智者所乘也声闻缘觉乘是修出世间智者所乘也诸佛如来乘者是修出世间上上智者所乘也我说此五乘皆未离心量以皆有心转故也如梵乘则转十恶而依十善声闻则转苦集而依灭道缘觉则转流转而依还灭如来则转无明而依菩提故不惟诸天二乘为不究竟即佛乘犹未究竟也所以宗门说向上事成祖作佛犹带污名故说毗卢有师法身有主若彼超越心量既无所乘之法亦无能乘之人能所双忘阶级不立则当处寂灭是我所谓一乘也然而不说一乘说三乘者为欲引导众生渐至宝所权设化城为小歇场地暂时止息故分别诸乘有天乘有小乘有中乘有大乘有最上佛乘而所乘之法则有空无相无愿三解脱门及二无我法所断之惑则有四住地烦恼无明住地烦恼所得之智则有人空智法空智种种差别若能以烦恼智慧平等观察不作二见则凡情圣解荡然一空远离虚妄解脱而得一切解脱名一乘矣以彼二乘所证解脱未能亲证实际理地脚跟未稳譬如海中浮木随波逐浪流转不息彼声闻人未破无明未除法障外为相风之所漂荡内为无明流之所动转以彼但断现起烦恼而彼无始烦恼余习所谓所知愚者全在故味着三昧乐安住无漏界中进不能趋究竟之趣退不肯入生死之途为禅定力持变易身经劫不觉直至定力既消乃始有觉喻如醉酒之人直至酒消乃始得醒彼之觉法亦复如是既觉之后回心进入大乘行菩萨行觉诸法空复入出世间上上无漏界中当得如来无上法身尔时方得名一乘矣故我寻常不说一乘说三乘者意在激彼劣解不恋化城进趣宝所故也。

　　楞伽阿䟦多罗宝经合辙卷第四
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第五

　　明　二楞庵释　通润　述

　　一切佛语心品之三

　　尔时世尊告大慧菩萨摩诃萨言意生身分别通相我今当说谛听谛听善思念之大慧白佛言善哉世尊唯然受教佛告大慧有三种意生身云何为三所谓三昧乐正受意生身觉法自性意生身种类俱生无行作意生身修行者了知初地上增进相得三种身。

　　前四无间章中修行至住第八地得离心意意识五法三性二无我相得意生身今以自觉圣智观察妄想无性便能离妄想上上升进入如来地恐人不解其义故复与发明意生身分别通相也言通相者谓意生身不止第八地独得即八地已前八地已后皆得以断惑有差别故所得意生身亦有差别谓初地断分别我法二执六七俱生地地渐除至于七地入灭正受总名三昧乐正受意生身至八地六七俱生我执悉已除灭虽未能尽除法执已能通达诸法自性皆悉如幻故从灭正受中起诸幻行广度众生以至十地总名觉法自性意生身至十一地以金刚心断尽生相无明迁流已尽能现千种万类之身度脱一切此从等入妙总名种类俱生无行作意生身修行者所当了知此是初地已上渐断渐证所得有三种身非专指第八地也。

　　大慧云何三昧乐正受意生身谓第三第四第五地三昧乐正受故种种自心寂静安住心海起浪识相不生知自心现境界性非性是名三昧乐正受意生身。

　　所谓三昧正受乐意生身者谓从初地断分别我法二执证遍行真如复转六七二识成妙乎二智即以此智观察俱生我法二执从地至地渐渐增进以至七地念念趋寂念念入灭正受故得自心种种寂静八识心海始得安住而前七现起波浪之相已不复生虽未能即空法执已知境界从自心现外性非性不生取着故心体澄渟得灭尽定即以此定为受用境仍与二乘耽寂无异但二乘取证涅槃菩萨知涅槃亦从心现不作证心故不同耳此名三昧乐意生身也。

　　大慧云何觉法自性性意生身谓第八地观察觉了如幻等法悉无所有身心转变得如幻三昧及余三昧门无量相力自在明如妙华庄严迅疾如意犹如幻梦水月镜像非造所造如造所造一切色种种支分具足庄严随入一切佛刹大众通达自性法故是名觉法自性性意生身。

　　所谓觉法自性意生身者谓从七地已知境界从自心现外性非性至八地已以法空智观察如幻等法悉无所有故不守寂灭从三昧起现无量身无量智慧得无量如幻三昧及无量余三昧无量自在神通及无量自在三明所现之身如妙莲华种种庄严随意所往迅速无碍所以得无碍者由彼已证如幻三昧故所现身如幻人如梦境如水月如镜像非有色香味触为能造非有地水火风为所造但似有能造所造之相耳故见有一切色一切支节分段悉皆具足庄严而能随入一切佛刹承事诸佛度诸众生迅速无碍此由通达诸法从自心现不生法执得心自在得法自在故能随心现种种身是名觉法自性性意生身。

　　大慧云何种类俱生无行作意生身所谓觉一切佛法缘自得乐相是名种类俱生无行作意生身大慧于彼三种身相观察觉了应当修学。

　　所谓种类俱生无行作意生身者谓八地以至十地皆能现无量身承事诸佛度诸众生已证菩萨极果今从等入妙觉了诸佛自所证法得自觉圣智善乐故一切法皆是佛法一切相皆寂灭相能事已毕从妙严果海逆流而出现十界身一时俱生无类不应而无心无缘无行无作是名种类俱生无行作意生身若修行者于彼三种身相观察觉了其始也得菩萨三昧正受神力能见诸佛身面言说其次也得菩萨手灌顶神力能现莲华宫殿种种庄严其终也得诸佛无量神力利安众生此三种意生身之通相应当修学。

　　尔时世尊欲重宣此义而说偈言非我乘大乘非说亦非字非谛非解脱非无有境界然乘摩诃衍三摩提自在种种意生身自在华庄严。

　　因上说自觉圣智及一乘相为因遂指三种意生身为果所谓以不生灭为本修因然后圆成果地修证故牵引前文总颂言我所乘之大乘非有乘相可立非有文字可说非有圣谛可为非有解脱可入以才涉纤毫便堕建立故说无有乘建立我说为一乘亦非绝无境界成断灭也然乘此一乘摩诃衍法方得初地已上三昧乐正受次得八地已上自在神力如妙华庄严及得最后自觉圣智乐相故起信云一切如来本所乘故一切菩萨皆乘此法到如来地故自修行无间章至此又总作一结。

　　尔时大慧菩萨摩诃萨白佛言世尊如世尊说若男子女人行五无间业不入无择地狱世尊云何男子女人行五间业不入无择地狱佛告大慧谛听谛听善思念之当为汝说大慧白佛言善哉世尊唯然受教佛告大慧云何五无间业所谓杀父母及害罗汉破坏众僧恶心出佛身血大慧云何众生母诸爱更受生贪喜俱如缘母立无明为父生入处聚落断二根本名害父母彼诸使不现如鼠毒发诸法究竟害彼名害罗汉云何破僧谓异相诸阴和合积聚究竟断彼名为破僧大慧不觉外自共相自心现量七识身以三解脱无漏恶想究竟断彼七种识佛名为恶心出佛身血若男子女人行此无间者名五无间事亦名无间等。

　　大慧意谓修行四无间行者即得三种意生身若作五无间业者必入五无间狱此则因果如影随形不相混滥而世尊说言行五间业不入无间地狱者将无因果不相符耶不知更是何等无间业也故详问之佛言所谓五无间业者即是寻常所说杀父杀母害阿罗汉破和合僧出佛身血五逆罪也然行此业而不入无间狱者名虽同而义实不侔也所谓杀父母者非杀其有形之父母是杀其无形之父母也良以众生受形之初以贪爱因缘故现所爱境复发爱涎于所爱境流爱为种纳想为胎故更受后生而贪喜与之俱生名俱生贪由此润生无明为受生根本如人缘母而立故以贪爱为母然单爱不生要与过去发业无明和合一处方能生名色芽及五阴聚落故以发业无明为父由此二种无明招感后有生死若以人无我智顿断二种无明则分段生死立断名害父母此声闻乘所行逆也然界内烦恼虽除分段生死已断而业习未尽遇缘犹发如迦叶之舞毕陵之慢身子之瞋等如鼠啮人毒藏于内疮虽愈而遇雷即发故立罗汉之名由已断现种未断习气故也今究竟断彼诸业习气而诸使永不复现名害罗汉此缘觉所行逆也习气虽除而五阴未破尚见异相积聚和合故以质碍者为色领纳者为受缘虑者名想迁流者名行分别者名识五种异相和合名五阴身故僧之名由五阴和合而立也今以法无我智究竟断彼法执空五阴相名破和合僧此即初地菩萨所行逆也五阴虽空识情未尽由七识身执彼第八相分为真实法不知自相共相皆是自心现量之境即是法身境界而为七识妄觉染污故谓之血今以空无相无愿三种无漏恶想断彼七识无知染污得见法身名为恶心出佛身血此即二地以至等觉菩萨所行逆也祖师所谓逢父母杀父母逢罗汉杀罗汉逢佛杀佛逢祖杀祖义盖如此故曰度生须是杀杀尽始安居故罗汉名杀贼菩萨名一阐提也若人行此五种无间者亦名无间所作业亦名无间所证法此即出世间大五逆人非地狱可得拘摄故修首楞严大定只是以逆生死流为首逆之一字是修行人一柄金刚王宝剑也。

　　复次大慧有五无间今当演说汝及余菩萨摩诃萨闻是义已于未来世不堕愚痴云何五无间谓先所说无间若行此者于三解脱一一不得无间等法除此已余化神力现无间等谓声闻化神力菩萨化神力如来化神力为余作无间罪者除疑悔过为劝发故神力变化现无间等无有一向作无间事不得无间等除觉自心现量离身财妄想离我我所摄受或时遇善知识解脱余趣相续妄想。

　　上明内无间竟此明造外无间业必堕无间地狱令彼闻已必不堕愚痴而造无间业也云何名外无间即前所说五种若实行此五种无间业行即修此三解脱一一不得证此三解脱法应须偿业必入无间狱也除此真造五逆者必堕五无间狱已余如声闻菩萨如来所得意生身为余真实作无间等业者或令除疑或令悔过或令劝发故以神力现作五无间业此则虽现五无间业则不堕无间狱也无有一向真实作无间业而不入无间狱者然则堕无间狱者何时乃得脱耶除彼宿有灵根在地狱中炽然受苦处忽觉此身此狱皆是自心所现不从外来当时歇下内不见有根身外不见有器界亦不见我囚首垢面等为受苦之人刀山剑林等为我所受之苦尚何地狱之有或于过去曾种般若灵根不能自发今生缘熟遇善知识开导顿悟自心断生死根本便得解脱诸趣相续若除此二种更无可脱离者故楞严经云除佛出世及奢摩他不得停寝。

　　尔时世尊欲重宣此义而说偈言贪爱名为母无明则为父觉境界为佛诸使为罗汉阴集名为僧无间次第断谓是五无间不入无择狱。

　　若行外无间者必堕无间地狱无疑已若行内无间者则以贪爱为母无明为父觉境界七种识心为佛能断诸使不现者为罗汉破五阴和合积聚者为破僧若以五种无间行次第断除证无间平等真实法此则名为行无间业而不入无间狱也。

　　尔时大慧菩萨复白佛言世尊唯愿为说佛之知觉世尊何等是佛之知觉佛告大慧觉人法无我了知二障离二种死断二烦恼是名佛之知觉声闻缘觉得此法者亦名为佛以是因缘故我说一乘尔时世尊欲重宣此义而说偈言善知二无我二障烦恼断永离二种死是名佛知觉。

　　大慧已闻五逆因是声闻缘觉菩萨所知所断故问如来所知所断也佛言我所知者即是一乘我所断者即是二我二障二死及二烦恼更无别法以一切众生因有界内界外二种烦恼则有人法二我既有二我遂有烦恼所知二障既有二障遂有分段变易二种生死若断界内烦恼则无我执我执空则烦恼障空烦恼障空则分段生死空若断界外烦恼则无法执法执空则所知障空所知障空则变易生死空如是方名我生已尽梵行已圆不受后有名为入佛知见名为佛之知觉若声闻缘觉但得人无我未得法无我但断烦恼障未断所知障但断分段死未断变易死但断界内惑未断界外惑若声闻缘觉一一证此法者亦名为佛非实有三乘也以是因缘故我说言但有一乘无有余乘偈中言善知者正明佛之知觉也由二乘断我执而证人无我菩萨断法执而证法无我皆费功力不名善知若如来者知幻即离离幻即觉更不作渐次方便乃名善知以二乘菩萨皆属渐知渐修渐断渐证如来一知一切知一修一切修一断一切断一证一切证是名佛之所觉异乎二乘菩萨也。

　　尔时大慧菩萨白佛言世尊何故世尊于大众中唱如是言我是过去一切佛及种种受生我尔时作漫陀转轮圣王六牙大象及鹦鹉鸟释提桓因善眼仙人如是等百千生经说佛告大慧以四等故如来应供等正觉于大众中唱如是言我尔时作拘留孙拘那含牟尼迦叶佛云何四等谓字等语等法等身等是名四等以四种等故如来应供等正觉于大众中唱如是言云何字等若字称我为佛彼字亦称一切诸佛彼字自性无有差别是名字等云何语等谓我六十四种梵音言语相生彼诸如来应供等正觉亦如是六十四种梵音言语相生无增无减无有差别迦陵频伽梵音声性云何身等谓我与诸佛法身及色身相好无有差别除为调伏彼彼诸趣差别众生故示现种种差别色身是名身等云何法等谓我及彼佛得三十七菩提分法略说佛法无障碍智是名四等是故如来应供等正觉于大众中唱如是言尔时世尊欲重宣此义而说偈言迦叶拘留孙拘那含是我以此四种等我为佛子说。

　　大慧意谓诸佛觉道即是一乘法身既是一乘不应复有种种差别何故世尊说我即是过去诸佛又说过去为顶生王为帝释为仙人为象为马如是等百千生佛言由我上与诸佛性善平等故说过去诸佛是我下与众生性恶平等故能现种种差别身相也所谓字等者字即名字名为实宾故实等而名亦等也如一水而有甘水苦水之多名一火而有草火木火之别号故名虽不同名之自性未尝不同也既自性不同谓我即过去诸佛亦何不可所谓语等者谓六十四种梵音言语皆同也如密迹力士经云佛声有八转一有体诠诸法体名体声二有用谓诠所作业名业声三有器具谓诠作具及能作者名具声四有因由谓诠所为事名为声五有相从谓诠所因事名从声六有系属谓诠所属事名属声七有所向谓诠所依事名于声八有名谓诠呼召事名呼声是八转声各具八德谓调和柔软谛了易解无雌小无错谬广大深远八八成六十四声虽言语不同皆是迦陵频伽梵音声性彼亦不增我亦不减此与诸佛口业平等谓我即诸佛亦何不可所谓身等者谓诸佛法身报身悉无有异报身有二谓自受用身及他受用身自受用身者恒自受用广大法乐如释迦阿僧祇劫修菩萨行则感圆满报身身有无量色色有无量相相有无量好所住依果亦有无量种种庄严随所示现悉无有边不可穷尽离分齐相他受用身者谓十地菩萨所现身相令菩萨众各得受用大乘法乐若化身者复有三种谓大化小化随类化大化千丈小化丈六随类化如顶生天帝大象鹦鹉等无类不入此之三身即是四智大圆镜智是法身平等性智是报身妙观察智成所作智是化身此之四智诸佛皆具由我法报二身与诸佛同故与诸佛平等由我应化二身与众生同故与众生平等既身业与诸佛众生同谓我即诸佛我即众生亦何不可所谓法等者谓诸佛所证皆同也三十七品菩提分法者谓四念处四正勤四神足五根五力七觉支八圣道也四念处者谓身受心法念处也四正勤者谓未生恶令不生已生恶令永断未生善令生已生善令长也四神足者谓欲勤心观三摩地也五根者谓信进念定慧根也五力者谓信进念定慧力也七觉支者谓念择法精进喜轻安定舍觉支也八圣道者谓正见正思惟正语正业正命正精进正念正定也若总以喻显谓法性如地念处如种子正勤如种植神足如抽芽五根如生根五力如茎叶开七觉华结八正果既与诸佛所证不异是意业平等也已上四等略说诸佛所证身口意业悉皆平等于平等中无障无碍是故如来唱如是言即过去佛耳究而言之则法法皆等岂止与诸佛众生等哉现在贤劫第一佛曰拘留孙此云应所断第二佛曰拘那含牟尼此云金寂第三佛曰迦叶此云饮光。

　　大慧复白佛言如世尊所说我从某夜得最正觉乃至某夜入般涅槃于其中间乃至不说一字亦不已说当说不说是佛说大慧白佛言世尊如来应供等正觉何因说言不说是佛说佛告大慧我因二法故作如是说云何二法谓缘自得法及本住法是名二法因此二法故我如是说云何缘自得法若彼如来所得我亦得之无增无减缘自得法究竟境界离言说妄想离字二趣云何本住法谓古先圣道如金银等性法界常住若如来出世若不出世法界常住如趣彼城道譬如士夫行旷野中见向古城平坦正道即随入城受如意乐大慧于意云何彼作是道及城中种种乐耶答言不也佛告大慧我及过去一切诸佛法界常住亦复如是是故说言我从某夜得最正觉乃至某夜入般涅槃于其中间不说一字亦不已说当说尔时世尊欲重宣此义而说偈言我某夜成道至某夜涅槃于此二中间我都无所说缘自得住法故我作是说彼佛及与我悉无有差别。

　　大慧意谓如来既与诸佛四种皆等则是有佛可成有身可见有法可说可证矣何故又说自始至终未曾谈着一字以不说为说者何耶佛言以缘自得法及本住法本不可说故也所谓缘自得法者谓各各本具毫无假借故彼佛所得我今亦得彼佛不增我亦不减彼不曾与我不曾受以自得法是自证自悟究竟境界离言说相离名字相离此二趣但可自知不由于他是名缘自得法故云门云佛法大煞有只是舌头短所谓本住法者谓往古圣道是本有之性如金在矿如火在木不从外得故名法界常住华严经云如来成正觉时与不成正觉等无有异故说若佛出世若不出世法界常住无有增减如来说法不过作指路人令彼趋向古城之道而已譬如士夫行旷野中茫无趋向如来为彼作指路人令彼得见入城坦道就彼坦道随即入城受如意乐于意云何是人既入城中得到家已彼还思路途之乐及城中种种乐否答言若未到家时还思彼乐既到家已更不作念复思路途之乐矣故曰不也如是则知如来说法亦如指路不过令人到法界常住受用法乐既到法界常住受用法乐更不思种种语言文字之乐矣所以如来现在自始至终不曾说着一字亦非过去已说未来当说也以如来所说者皆是城中路途边乐非亲到家自受用乐以自受用乐是自得法是本住法只可自知向人吐露不得故偈中复申此义言不但我无开口处即三世诸佛口挂壁上亦无开口处故曰我都无所说而不说是佛说也。

　　尔时大慧菩萨复请世尊惟愿为说一切法有无有相令我及余菩萨摩诃萨离有无相疾得阿耨多罗三藐三菩提佛告大慧谛听谛听善思念之当为汝说大慧白佛言善哉世尊唯然受教佛告大慧此世间依有二种谓依有及无堕性非性欲见不离离相大慧云何世间依有谓有世间因缘生非不有从有生非无有生大慧彼如是说者是说世间无因大慧云何世间依无谓受贪恚痴性已然后妄想计着贪恚痴性非性大慧若不取有性者性相寂静故谓诸如来声闻缘觉不取贪恚痴性为有为无。

　　大慧意谓自得与本住法是本来自有不待外求则一切众生皆可作佛云何于此起有无见卒堕外道不得正觉故请为说一切法有无有相知已即得离二见证菩提佛谓起有无见者皆是不依自得本住而起乐有见则堕于有乐无见则计为无堕有者计实有自性堕无者计有已还无皆于未出离中作出离相也所谓依有者以彼不达本住法本来非有妄计世间因缘生法为有体非不有故计一切法皆从有生非无有生此则不达缘生无性而妄计有生也故断之云若彼妄计因缘生法是实有者此堕外道无因论中以不知不生灭本住法为因故也所谓依无者谓先实受有三毒性而后妄说三毒为断灭非性此由不知本住法随缘不变本来非无而妄说三毒为断灭无也故佛出其计云彼谓实有三毒但不去取着为有性者则性相如如本来寂静此即如来声闻缘觉所证法也谓诸如来声闻缘觉亦是先受贪恚痴性但不去取着三毒之性为有为无耳。

　　大慧此中何等为坏者大慧白佛言若彼取贪恚痴性后不复取佛告大慧善哉善哉汝如是解大慧非但贪恚痴性非性为坏者于声闻缘觉及佛亦是坏者所以者何谓内外不可得故烦恼性异不异故大慧贪恚痴若内若外不可得贪恚痴性无身故无取故非佛声闻缘觉是坏者佛声闻缘觉自性解脱故缚与缚因非性故大慧若有缚者应有缚是缚因故大慧如是说坏者是名无有相大慧因是故我说宁取人见如须弥山不起无所有增上慢空见大慧无所有增上慢者是名为坏堕自共相希望不知自心现量见外性非性刹那展转坏阴界入相续流注变灭离文字相妄想是名坏者。

　　世尊既与发明堕有堕无之弊复审大慧此二种人一是非生计生一是非灭计灭其弊皆同二者较之何者最能破坏正法大慧则以先受三毒性而后妄说不复取者此等是妄说法空最能破坏正法故佛赞其善解而复语之曰若此辈人作如是说者不但说自己三毒性非性堕于断灭且将三乘圣人所证性相寂静之法亦入断灭中矣所以者何彼谓内身外境悉不可得而烦恼性与内外法非异不异故亦不可得烦恼性所以在内在外皆不可得者以彼本自无体如兔角然故虽现受贪恚痴性后不复取此即所谓豁达空断灭见也岂三乘圣人亦若此辈断灭哉以三乘圣人见本住法自性解脱故无生死可系缚无烦恼为缚因故说生死烦恼皆无自性岂若凡愚满腔三毒赃物现存乃自谓无身不可取甘堕坏灭见中耶若使三乘圣人不见自性解脱不了三毒非性则是有系缚人亦应有生死缚之矣以有烦恼为缚因故而三乘圣人岂如是哉故知所谓受贪恚痴性已然后妄想计着贪恚痴性非性者是名拨无之人也是故我说宁起人见高于须弥莫起增上慢空见虽此二种皆非正见而恶取空为害尤甚故甚言空见之不可起耳非谓有见真可起也以起有见者尚不失人天小果起无见者卒堕泥犁故永嘉云豁达空拨因果莽莽荡荡招殃祸故结过云此等心心著有口口谈空者是未得谓得未证谓证名为无所有增上慢人此增上慢人即是世间第一等破坏正法之人由彼堕自相共相起希望心欲齐诸圣故作大言以欺人耳其实不知自心现量妄见外性无常刹那刹那展转变坏而谓之空复见阴界入等相续流注皆悉变灭而谓之离文字相离妄想相是真坏灭正法之人岂与三乘圣人见自性解脱者同日而语哉。

　　尔时世尊欲重宣此义而说偈言有无是二边乃至心境界净除彼境界平等心寂灭无取境界性灭非无所有有事悉如如如贤圣境界无种而有生生已而复灭因缘有非有不住我教法非外道非佛非我亦非余因缘所集起云何而得无谁集因缘有而复说言无邪见论生法妄想计有无若知无所生亦复无所灭观此悉空寂有无二俱离。

　　不依本住而依有依无皆是边见亦是妄心所行境界但净除二种境界即是平等寂灭一心矣若不取境界为实有性故虽有而不有不取贪等为实无性故虽无而不无斯则有无俱遣事事皆如此如如者即是如来声闻缘觉所证自性解脱境界也岂凡夫所可及哉彼谓无种而有生是以有为因缘也则堕有见又谓生已而复灭是以无为因缘也则堕无见既待因缘而有待因缘而无即堕生灭法中岂本住不生不灭之法乎故不住我教法也所谓不生不灭本住法者非外道因缘之所集起亦非诸佛及我所说展转因缘之所集起亦非余弟子所说四大和合因缘之所集起是不生不灭本住法随众缘而集起也既本住法随众缘而集起者云何而得无之圣且此因缘本无生灭本无自性是谁集之而为有又谁散之而为无由彼堕于邪见但论因缘所生之法妄计为有为无由不知我教法中所说不生不灭因缘之义故论其末而遗其本若知自心因缘本无有生亦无有灭当体空寂自性解脱则有无俱遣而本住法不待证而自证矣。

　　尔时大慧菩萨复白佛言世尊唯愿为我及诸菩萨说宗通相若善分别宗通相者我及诸菩萨通达是相通是相已速成阿耨多罗三藐三菩提不随觉想及众魔外道佛告大慧谛听谛听善思念之当为汝说大慧白佛言唯然受教佛告大慧一切声闻缘觉菩萨有二种通相谓宗通及说通大慧宗通者谓缘自得胜进相远离言说文字妄想趣无漏界自觉地自相远离一切虚妄觉想降伏一切外道众魔自觉趣光明晖发是名宗通相云何说通相谓说九部种种教法离异不异有无等相以巧方便随顺众生如应说法令得度脱是名说通相大慧汝及余菩萨应当修学。

　　大慧意谓计有计无皆由不达自性宗通不得本住法故随妄想流转堕于魔外若知自性宗通见本住法则不随妄想流转速证菩提必如何而得自性宗通耶佛谓三乘圣人皆有二种通相谓宗通说通宗通者谓以一心缘自得本住法本无一物以无漏正戒证诸地修行得胜进相远离言说文字分别唯心直进趣至上上无漏界入自觉圣智地得见真如自相境界远离一切我法二执虚妄分别降伏一切众魔外道自己光明唤然晖发照天照地如大地火发相似名宗通相故宗镜云内证自心第一义谛住自觉地入圣智门以此相应名宗通相此是行时非是解时说通者谓得自性宗通已广说九部教法离异不异有无等句而以方便逗机说法令彼众生随得解脱名说通相若不达宗通则于心外妄计有无若不达说通则随语生解而妄起有无若宗通则自出有无说通则出人有无以起有无二见皆由不了二通故也故曰宗通说亦通如日处虚空。

　　尔时世尊欲重宣此义而说偈曰宗及说通相缘自与教法若见善分别不随诸觉想非有真实性如愚夫妄想云何起欲想非性为解脱观察诸有为生灭等相续增长于二见颠倒无所知一是为真谛无罪为涅槃观察世妄想如幻梦芭蕉虽有贪恚痴而实无有人从爱生诸阴有皆如幻梦。

　　谓此二通一是缘自得法二是流通教法若能善见自性复能善分别教法则不随有无妄想流转矣盖有无二见皆由不了二通而起由不了说通不知如来悉随众生希望心故而有言说非是圣智在于言说而有真实之性不过皆随凡愚妄想为彼解粘去缚实无一法与人云何凡愚随语生解乃执因缘以为实有而生乐欲又执因缘非性以为解脱乎由不了宗通不解观察不生不灭是本住法不见自性而反观察自性所生诸有为法但见生灭灭生相续不断于不生处见其为生于不灭处见其为灭见其生者计以为有见其灭者遂计为无增长二见此皆不见自性乃为颠倒无知所使故也若不作二见了此一是则当处真如若不依妄想起惑造罪则当处涅槃矣若果见真谛住涅槃观察世间五阴妄想皆如幻梦芭蕉悉无真实虽有贪恚痴性实无主宰则我执顿空证人空慧岂更作我见耶复能了五阴身心原从无知业爱生起纵有诸阴皆如幻梦则法执顿空证法空慧又岂更作法见耶故知不达二通妄生二见若达二通有无双遣矣。

　　尔时大慧菩萨白佛言世尊唯愿为说不实妄想相不实妄想云何而生说何等法名不实妄想于何等法中不实妄想佛告大慧善哉善哉能问如来如是之义多所饶益多所安乐哀愍世间一切天人谛听谛听善思念之当为汝说大慧白佛言善哉世尊唯然受教佛告大慧种种义种种不实妄想计着妄想生大慧摄所摄计着不知自心现量及堕有无见增长外道见妄想习气计着外种种义心心数妄想计着我我所生。

　　此究二种妄想根源也意谓真谛涅槃本来清净则不实妄想云何忽生此究妄想生起之所以也说何等法名不实妄想者此究妄想之体也于何等法中不实妄想者此究妄想生处也佛谓一切天人皆由妄想流转若了其生处即悟无生当下即是故能究此义者多所饶益多所安乐故戒令善听也种种义者即一切世间名相诸法也谓心体本来清净本无妄想由彼种种名相处起种种不实妄想计名著相而妄想于是乎生此计著者即妄想生之所以也能取是心所取是境心境元是一体本无能取所取计着之相所以计著者皆由不知从自心现而凡愚起诸现行妄执为有妄执为无增长外道有无二见熏成种子在八识田中复起现行此种现相生即不实妄想之体也复由外种种义牵引心王心所相应而起生遍计执遂计一阴为我余阴为我所或计根身为我而器界为我所此即妄想所生之处也故知妄想所以由乎计着妄想之体由乎现种妄想所生之处由乎种种义也故妄想一空则一切处无非涅槃矣。

　　大慧白佛言世尊若种种义种种不实妄想计着妄想生摄所摄计着不知自心现量及堕有无见增长外道见妄想习气计着外种种义心心数妄想我我所计着生世尊若如是外种种义相堕有无相离性非性离见相世尊第一义亦如是离量根分譬因相世尊何故一处妄想不实义种种性计着妄想生非计着第一义处相妄想生将无世尊说邪因论耶说一生一不生佛告大慧非妄想一生一不生所以者何谓有无妄想不生故外现性非性觉自心现量妄想不生大慧我说余愚夫自心种种妄想相故事业在前种种妄想性相计着生云何愚夫得离我我所计着见离作所作因缘过觉自妄想心量身心转变究竟明解一切地如来自觉境界离五法自性事见妄想以是因缘故我说妄想从种种不实义计着生知如实义得解脱自心种种妄想。

　　此审问何故俗谛生妄想而真谛不生也大慧因闻不实妄想从计着种种义生故牒佛语而问若如是外种种义而凡夫计有二乘计无故堕有无二相者然究其外种种义本非实有离性非性即究其妄想亦非实有离二见相此则能见所见皆非实有则有无皆离若如是者即与第一义谛了无异相矣然第一义谛所以异世谛者以其离数量离根境离比量离譬喻离因缘也若使外种种义离性非性离见相与第一义无异者则真俗二谛元是一法元在一处则妄想生则俱生不生则俱不生不应有二云何妄想偏计着俗谛种种不实义处生不计着第一义谛处妄想生将无世尊同于外道邪因一分常一分无常论而说一生一不生耶佛言非我说世谛生妄想第一义谛不生妄想以有无妄想本来无性本不生故谓觉一切性从自心现外性非性者尚不见有世谛可得何从而有妄想可生乎然我说有妄想生者正为愚夫不了自心现外性非性自生分别即有种种妄想相现此妄想相总不离目前种种事业由见种种事业故有八种识心各了前境种种妄想计着由是而生是则妄想本来曷尝有生哉若不作如是说云何令彼愚夫得离我我所计着妄想见及离能作所作善恶因缘生死过患云何能令觉自妄想心量云何能令转五蕴身得意生身变无明识成自觉智究竟明解十地相得到如来自觉境界乃至离五法三自性妄想乎以是因缘我说妄想从种种不实义计着妄想生者欲令众生知如实义庶得解脱自心不实种种妄想耳岂谓实有妄想生耶。

　　尔时世尊欲重宣此义而说偈言诸因及与缘从此生世间妄想着四句不知我所通世间非有生亦复非无生不从有无生亦非非有无诸因及与缘云何愚妄想非有亦非无亦复非有无如是观世间心转得无我一切性不生以从缘生故一切缘所作所作非自有事不自生事有二事过故无二事过故非有性可得观诸有为法离攀缘所缘无心之心量我说为心量量者自性处缘性二俱离性究竟妙净我说名为量施设世谛我彼则无实事诸阴阴施设无事亦复然有四种平等相及因性生第三无我等第四修修者。

　　言我说诸因缘法生世间者意显诸法无生而愚夫不达随语生解反依因缘所生之法计着四句妄想分别此不知我所通义也我所通义者谓世间诸法非从有生不从无生不从亦有亦无生不从非有非无生是因缘生本无自生云何愚夫不达此义堕我见中妄计有无四句不知世间诸法本非是有亦非是无亦非非有亦非非无若能如是观察世间则心转有我而为无我矣人但知一切法从缘而生不知一切法从缘而未尝生也故经云一切法以因缘故生以因缘故不生既一切法从缘所作皆非自有既非自有则果不自果必待缘生若不待缘而自生果者则有果生有果无果生无果二俱有过以无缘必无果之自性可得故也故我观察世间诸有为法内无攀缘之心外无所缘之境心境双忘名为无心之心无量之量是我所说心量也然既无心应无有量而又说为量者此量即是如来藏性遍一切处能缘所缘二性俱离此自性处随声现声随色现色而毫无染污究竟妙净故我说名为量此非有无数量心可得拟也所以得此量者由断二种我而证四种平等性故唯识论云谓识体转似二分相见俱依自证起故依斯二分施设我法今达世谛我是假施设本无实体达五阴法亦假施设亦无实体此则我法双空名相悉遣而转识成智故有四种平等谓有相与无相等因性生与果性等我与无我等所修与能修等此我所谓性究竟妙净我说名为量者如此。

　　妄想习气转有种种心生境界于外现是世俗心量外现而非有心见彼种种建立于身财我说名为量离一切诸见及离想所想无得亦无生我说为心量非性非非性性非性悉离谓彼心解脱我说为心量如如与空际涅槃及法界种种意生身我说为心量。

　　由彼藏识含藏无始妄想习气念念流转故有种种现行心生妄见心外有法故计有计无堕于四句是名世俗心量由于种种不实义生此则以世俗心观第一义故第一义转为世俗谛耳故唯识论云如愚所分别外境实皆无习气扰浊心故似彼而转若自觉圣智达心外无法虽外现而无有皆是自心建立种种根身器界此由了达境从心现心外无法转前五识为成所作智而得相平等此我所说自心现量非世俗有相者所通也又不但了达心外无法亦能远离能见所见及能想所想以离能见所见故心外无一法可得以离能想所想故法外无一心可生由无得无生故转六识而成妙观察智而得因性平等此我所说自心现量非世俗所通也又不但离见所见离想所想亦能离一切虚妄计着性故不执第八为是我非我令彼集起心即得解脱由舍藏识不执为我故转七识成平等智而得无我平等此我所说自心现量非世俗有我者所通也又不但离性非性而已即如如实际涅槃及种种意生身悉皆远离无能证人无所证法故转八识成大圆镜智而得修修者平等此我所说自心现量非妄想有修有证者可通也此则以第一义观世俗谛故世谛即是第一义心所谓于谛常自一于解常自二故知生不生在人而谛未尝有异也。

　　尔时大慧菩萨白佛言世尊如世尊所说菩萨摩诃萨当善语义云何为菩萨善语义云何为语云何为义佛告大慧谛听谛听善思念之当为汝说大慧白佛言善哉世尊唯然受教佛告大慧云何为语谓言字妄想和合依咽㗋唇舌齿龂颊辅因彼我言说妄想习气计着生是名为语大慧云何为义谓离一切妄想相言说相是名为义大慧菩萨摩诃萨于如是义独一静处闻思修慧缘自觉了向涅槃城习气身转变已自觉境界观地地中间胜进相是名菩萨摩诃萨善义。

　　前在因缘法中计顿生渐生故世尊谓其随语生解不善语义随说善语义以明之此在真俗二谛中计一生一不生甚为近理而世尊又非之则知语义尤难善故问如世尊所说菩萨当善语义不知作何等解名为善语义者又不知何者为语何者为义佛言所谓语者谓言字与妄想和合而成语此依咽喉唇舌等为缘妄想习气种子为因而彼我相对谈事谈理言语于是乎生此妄想俗谛边事也所谓义者谓离心缘相离言说相二相既离则言语道断心行处灭此第一义真谛边事也若诸菩萨欲依是义当独居静处以闻思修三慧反缘自觉渐向涅槃转习气身证入自觉境界观察地地中间所有无明渐断渐进至等觉已以胜进相入无间道顿断生相无明入于妙觉是名菩萨能善义者此即前自性宗通得本住法也。

　　复次大慧善语义菩萨摩诃萨观语与义非异非不异观义与语亦复如是若语异义者则不因语辨义而以语入义如灯照色复次大慧不生不灭自性涅槃三乘一乘心自性等如缘言说义计着堕建立及诽谤见异建立异妄想如幻种种妄想现譬如种种幻凡愚众生作异妄想非圣贤也。

　　若菩萨善语而复善义者但观语义非异非不异此则语义兼善者也若谓语是语义是义决相异者则不因言语而辩义是则为异今因言语而入义如灯照物是因灯而照物矣菩萨以言语灯照离言境岂得言异哉故善语义者即世谛语言皆可入第一义若随语生解即不生不灭自性涅槃三乘一乘八识三自性等若即之为有即是建立若取之为无即堕诽谤所以诽谤者由彼异于建立而起异妄想故也岂知如来所说一切世出世法悉皆如幻但有言说都无实义由彼种种妄想计着为有为无正如幻人作诸幻事种种变现而凡愚众生作异妄想计着实有实无岂圣贤之谓乎若夫圣贤者生死涅槃同于昨梦智慧愚痴通为般若岂言说所能惑哉所谓善语义者为如此。

　　尔时世尊欲重宣此义而说偈言彼言说妄想建立于诸法以彼建立故死堕泥犁中阴中无有我阴非即是我不如彼妄想亦复非无我一切悉有性如凡愚妄想若如彼所见一切应见谛一切法无性净秽悉无有不实如彼见亦非无所有。

　　此颂不善语义堕二种恶见也意谓世尊所说种种诸法皆是随他意语与人解粘去缚而实不在言愚夫不知以种种言说妄想建立诸法不知法本离言非言说可得建立也以彼建立即随彼流转其堕泥犁无足怪者先德云记得元字脚在心入地狱如箭射况建立诸法乎其诽谤者作异建立妄想以反之如建立五阴者说阴中有我阴即是我彼则反之曰阴中无我阴非是我此虽不同建立妄想者计为有我殊不知亦非无我也是则建立有我者固非而计无我者亦未为是以有我者堕死常而无我者堕断灭也且彼建立者妄谓一切悉有自性若果如彼所见则一切言说应皆是实如此则说火便应烧口谈水自合湿衣今则不然则知言说非实有也彼诽谤者妄谓一切法皆无自性若果如彼见则应世出世间净法秽法总归于无皆成断灭今则不然则知一切法亦非无所有也此皆不了诸法有非真有无非真无而妄计实有实无故总归妄想若知有非真有对无言有无非真无对有言无即说有说无皆归第一义谛斯则语义兼善者乎。

　　复次大慧智识相今当说若善分别智识相者汝及诸菩萨则能通达智识之相疾成阿耨多罗三藐三菩提大慧彼智有三种谓世间出世间出世间上上智云何世间智谓一切外道凡夫计著有无云何出世间智谓一切声闻缘觉堕自共相希望计着云何出世间上上智谓诸佛菩萨观无所有法见不生不灭离有无品如来地人法无我缘自得生。

　　逐言语而分别者是识忘言语而默契者是智故欲善语义应辩智识故为说智识相也智有三种谓世间出世间出世间上上智所谓世间智者即外道自然四智凡夫所计聪明详察之智于世法中分贵贱定名分辩是非断曲直定有无等是也此则以无智为智出世间智者即愚法声闻八忍八智缘觉推因审因智由彼不了三界唯心于五阴法妄计实有生死可出涅槃可证者是也此则以愚为智出世间上上智者谓诸佛菩萨观一切法悉无所有亲见自性不生不灭离有无品不堕外道凡夫生灭之智入如来地证二无我不堕二乘法我未亡之智此智乃无师智自然智缘自得法生此三智者初则纯分别智次则一分无分别智三则纯无分别智也。

　　大慧彼生灭者是识不生灭者是智复次堕相无相及堕有无种种相因是识超有无相是智复次长养相是识非长养相是智。

　　前则随他意语故总为智此则随如来自意故以前二为识后一为智也世间凡夫皆用妄想意识分别总属生灭此生灭者即是意识故谓之识若诸佛菩萨亲见本来不生不灭已离分别意识故谓之智一切声闻缘觉计生死为有相涅槃为无相于自共相计有无一异等四句皆以三毒六识为因而起者为识若诸佛菩萨观一切法皆无所有生死涅槃同于昨梦者为智若世间外道计着冥初为主谛而以二十三法长养士夫者名识若诸佛菩萨四相俱空纤尘不立者名智也。

　　复次有三种相谓知生灭知自共相知不生不灭。

　　此显如来上上智超凡夫二乘菩萨智实不离凡夫二乘菩萨智也谓达妄想自性空故知生灭唯其知生灭故不堕生灭达缘起自性空故知自共相唯其知自共相故不堕自共相希望计着达成自性空故知不生不灭唯其知不生不灭故不堕菩萨而直证如来地唯达此三者所以名上上智也。

　　复次无碍相是智境界种种碍相是识复次三事和合生方便相是识无事方便自性相是智复次得相是识不得相是智自得圣智境界不出不入故如水中月。

　　此显上上智即凡夫二乘菩萨智而实超凡夫二乘菩萨智也以如来无境界相故见色闻声不为声色障碍名之为智若凡夫者则头头系绊处处牵心故见不超色听不出声名之为识由二乘计无知业爱三缘和合而生五阴方便事名之为识如来直见自性不生不灭尚非生因之所生何有所作方便事名之为二乘菩萨有无明可断有真如可得名之为识若如来则识阴都尽圆满菩提归无所得名之为智以如来以自得智所证境界虽不出凡夫二乘菩萨境界而亦不入凡夫二乘菩萨境界正如水中之月了无所著此智虽等一切智而一切智皆不能等是名无等等上上智也智识之相如此其可不详辩乎。

　　尔时世尊欲重宣此义而说偈言采集业为识不采集为智观察一切法通达无所有逮得自在力是则名为慧缚境界为心觉想生为智无所有及胜慧则从是生心意及与识远离思惟想得无思想法佛子非声闻寂静胜进忍如来清净智生于善胜义所行悉远离我有三种智圣开发真实于彼想思惟悉摄受诸性二乘不相应智离诸所有计著于自性从诸声闻生超度诸心量如来智清净。

　　此颂转识成智也盖自觉圣智不离心识纷飞之处只在采集不采集间以分智识故曰采集种种业者为含藏识若不采集种种业转名大圆镜智矣然采集业种者虽系第八而能广采集者是七识造种种业者是六识取种种尘者是前五识总不离藏识转变故但举第八已该余七若不集诸业空诸所有则一识转而余识亦尽转矣故自资粮位中观察一切诸法从自心现外性非性得入初地尔时转第六识为妙观察智前五为成所作智通达无所有境界于诸境相不生取着至于八地则转七识为平等性智得心自在名胜慧地然所以名心名智名慧者以前五识随其五尘对至即现而为境界所缚不得自由名之为心由第六识不了诸法唯自心现生诸觉想于诸境界计染计净名为智识故自初地转前六识名无所有至八地转第七识名胜慧也若夫第八名胜慧者以转第七识为平等智不执第八为自内我舍藏识名远离心意意识思惟想心而得无思想法证无生法忍此是菩萨所证境界非二乘可及故名胜慧由此胜慧胜进不已证寂灭忍尔时转第八识为大圆镜智此即如来最胜清净智也至此即证胜义谛中真胜义性异熟识中种种微细行相亦皆远离若得此最胜智即十地菩萨尚不能测况余菩萨及二乘乎是故言我有三种智所谓知生灭知自共相知不生不灭唯我具此三智于彼外道二乘思惟想法及彼所取种种诸性一一皆与开发真实第一谛然此智离诸所有不与二乘相应以彼二乘计着种种自性实有生死可出涅槃可证虽曰无相而实未离相以不能超越自心现量故唯如来智了达诸法唯自心现一无所有故能超越心量不为心量所缚此如来智所以独名清净以超越外道二乘而又能化导外道二乘故也。

　　复次大慧外道有九种转变论外道转变见生所谓形处转变相转变因转变成转变见转变性转变缘分明转变所作分明转变事转变大慧是名九种转变见一切外道因是起有无生转变论。

　　辨智识后继之九种转变者何以一切法皆从诸识熏变展转相因而起外道不知妄生九种转变论此即数论师所计二十五谛也分为九位就其中二十三谛自有七位一觉二我慢三五唯量四五大五五知根六五作业根七心平等根兼其初后初为冥谛后为神我共为九位一计冥初自性是第一谛是本性故无变异谓本性能生大等二十三法故名本不从他生故非变异二计大等亦本变谓大我慢五唯此七亦本亦变大从本性生故变异能生我慢故为本慢从大生故变异能生五唯故为本五唯从慢生故变异能生五大故为本三十六但变异谓五大五知根五作业根心平等根但从他生故唯变异不能生他故不名本四知者非本变谓我知为体故不从他生亦不能生他故非本非变此中形处转变者是总举根身器界有转变也相转变者谓二十三法各别相状也因转变者谓谓埵剌阇答摩三德为因而生诸法也成转变者谓三德成此而复成彼也见转变者见即是觉谓能生我知也性转变者性即冥性能转生二十三法者也缘转变者缘即五唯谓能一一分明转生五大也所作分明转变者所作即十一根谓五大一一分明能转生十一根也事转变者即指二十三事皆能转变也由此二十五谛分为九位转变相生故名九种转变见世世相承一切外道因此九种转变而起有无二见此数论师为一切外道之首而且混乱诸识展转因为害尤甚故独举之也。

　　云何形处转变谓形处异见譬如金变作诸器物则有种种形处显现非金性变一切性变亦复如是或有外道作如是妄想乃至事变妄想彼非如非异妄想故如是一切性转变当知如乳酪酒果等熟外道转变妄想彼亦无有转变若有若无自心现外性非性大慧如是凡愚众生自妄想修习生大慧无有法若生若灭如见幻梦色生。

　　所谓形处转变者谓外道于诸法形处起种种异见复自喻云如金作种种器形状虽变而金性不变则一切法形处虽见有变坏而冥性不变此即所计一分常一分无常论也或有外道作如是形处分别乃至若见若性若因若成若见若缘若所作若事种种转变妄想彼亦自谓非如非异不知但是妄想所计半生半灭之论耳非我所说真如随缘不变不变随缘为非如非异而喻之以金庄严具也然彼所计一切性转变者正如乳之成酪米之成酒华之成果渐渐成熟谓之转变耳非展转相因也且彼计云世间生有二种一者转变生二者非转变生转变生者如乳中生酪非转变生者如父生子此从转变生处计为有也又云无间自之散坏如乳酪酒果转变中间不可见无常毁坏一切性此从转变灭处计为无也世尊断之曰彼外道虽从转变生灭处计有计无彼实无有转变若有若无以一切法皆自心现外性非性故如是计度皆是凡愚众生用自妄想习气生起实无一法若生若灭如因幻梦所见诸色如石女儿说有生死。

　　尔时世尊欲重宣此义而说偈言形处时转变四大种诸根中阴渐次生妄想非明智最胜于缘起非如彼妄想然世间缘起如乾闼婆城。

　　此形处转变初以四唯生四大次以四大生十一根此在中阴父母胎中渐次转变如此总之皆是愚夫妄想所计非明智也若如来具最胜智观形处及事等法皆从无知业爱为缘而生阴入界处悉无自性非如彼妄想所计实有冥初自性为主而转变种种诸法也然我所说世间诸法皆从缘起如乾闼婆城于虚空中种种庄严非有实法岂可定执为有为无由彼外道不了如幻故外九种转变论不可语于最胜之门也。

　　楞伽阿䟦多罗宝经合辙卷第五
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第六

　　明　二楞庵释　通润　述

　　尔时大慧菩萨复白佛言世尊唯愿为说一切法相续义解脱义若善分别一切法相续不相续相我及诸菩萨善解一切相续巧方便不堕如所说义计著相续善于一切诸法相续不相续相及离言说文字妄想觉游行一切诸佛刹土无量大众力自在通总持之印种种变化光明照曜觉慧善入十无尽句无方便行犹如日月摩尼四大于一切地离自妄想相见见一切法如幻梦等入佛地身于一切众生界随其所应而为说法而引导之悉令安住一切诸法如梦幻等离有无品及生灭妄想异言说义其身转胜佛告大慧善哉善哉谛听谛听善思念之当为汝说大慧白佛言唯然受教。

　　此承前章不生不灭三乘一乘性自性等如缘言说计着堕建立及诽谤见而问也意谓不生不灭等寻常以此为解脱不相续义今言计着便堕二见亦成相续斯则世出世法皆有相续不相续义敢问一切法云何是相续义云何是不相续解脱义若善解相续方便则不随语生解堕相续中若善于一切诸法相续中得不相续相及离言说相离妄想觉得自觉圣智普入一切诸佛国土得十力八自在六通总持之印及得三种意生身光明照曜遍一切处由此觉慧善入十无尽愿自度度他得无功用行如日月之普照摩尼之普现四大之普生住于诸地以金刚如幻甚深智慧离自妄想见普见一切诸法悉如梦幻入于佛地得妙觉身于一切众生界随机说法悉令众生安住如幻三昧不著有无生灭妄想异言说义令彼皆得最胜法身是为真解脱也。

　　佛告大慧无量一切诸法如所说义计著相续所谓相计著相续缘计著相续性非性计著相续生不生妄想计著相续灭不灭妄想计著相续乘非乘妄想计著相续有为无为妄想计著相续地地自相妄想计著相续自妄想无间妄想计著相续有无品外道依妄想计著相续三乘一乘无间妄想计著相续复次大慧此及余凡愚众生自妄想相相续以此相续故凡愚妄想如蚕作茧以妄想丝自缠缠他有无相续相计着。

　　世尊总将前文所说世出世法拈作一处与他发明意谓不但粘着世法名相续即出世法粘着一丝毫亦是相续故曰无量一切诸法如所说义计著相续所谓无量一切法者即相性以至三乘一乘是也言相者即五阴自共相此五阴相不知是为计着一合相者说如言计着以为实有而起相续缘者即十二因缘以十二因缘不知是为计着自然者说而如言计着以为实有而起相续性非性者性即是有自性非性即是无自性也不知对执无自性者说有自性执有自性者说无自性皆是破着之语如言计着实有而起相续不知本无生灭对生而说不生对灭而说不灭本无非乘对三乘而说非乘本无无为对有为而说无为本无阶级对初地而说二地本无妄想对凡夫而说妄想无间本离有无为外道依对外道而说依有依无本无三乘一乘五无间性而对机说五无间性不知皆是一时方便破着之语本非实事而愚者不知计着实有而起相续岂知法执不忘如言取义是执药而成病哉此即吾内教弟子及余外道凡夫于一切法计着实有而起相续如蚕作茧既已自缚亦且缚人未能出离有无二见即分段生死尚不得解脱况得法解脱乎。

　　复次大慧彼中亦无相续不相续相见一切法寂静妄想不生故菩萨摩诃萨见一切法寂静复次大慧觉外性非性自心现相无所有随顺观察自心现量有无一切性无相见相续寂静故于一切法无相续不相续相复次大慧彼中无有若缚若解余堕不如实觉知有缚有解所以者何谓于一切法有无有无众生可得故。

　　此转释计着世出世法皆名相续者以此中纤尘不立故也夫相续计著者固相续也不相续计著者亦相续也所以然者以彼真如法中本来寂灭本无相续不相续相皆是自身取着若能亲见一切法本来寂静则相续不相续二种妄想当处寂灭亦不可得此非凡愚二乘所证境界唯是法身菩萨证平等法性者既无凡情亦无圣解但见一切法本来寂静而已然物象森罗何以见其寂静以彼觉外性非性皆从自心头现如镜现像本无所有随顺观察自心现量有无一切法悉无有相故见相续法本来寂静唯其本来寂静故于一切法若相若缘若性非性生不生乃至三乘一乘皆不生取着当处寂灭更无相续不相续相既无相续不相续法亦无若缚若解之人故曰彼中无有若缚若解以彼真实觉知自心现量见一切法寂静得真解脱故不见有法亦不见有人也若余二乘愚夫堕不如实觉者以所知心测度如来境界谓如是相续者为缚如是不相续者为解既有相续不相续之法即有若缚若解之人故见有缚有解者即非真见本来寂静矣所以者何谓于一切有无法中不见有众生为有法所缚亦不见有众生为无法所解以无法相可得故亦无众生相可得也。

　　复次大慧愚夫有三相续谓贪恚痴及爱未来有喜爱俱以此相续故有趣相续彼相续者续五趣大慧相续断者无有相续不相续相。

　　由前十一种相续为所知障感变易生死已由此三种相续为烦恼障故感分段生死也言贪恚痴者即发润二种无明也由过去发业无明与现在润生无明爱未来有故流爱为种而与贪喜俱生由是二种无明为因相续不断遂感诸趣补特迦罗故有生死相续若断此三相续则三界分段生死永断而成不相续矣。

　　复次大慧三和合缘作方便计着识相续无间生方便计着则有相续三和合缘识断此三解脱一切相续不生。

　　此总结我法二种相续不相续相皆由七识断不断也由第七识具三种缘一根本缘二作意缘三种子缘由此三缘和合方便计着或由内以传外或由外以传内相续无间之识由此而生诸识因之亦次第而起唯其方便或内或外原无定所唯其计着或染或净执取不忘由此方便计着则有深密系缚相续不断若三缘断得入大乘空无相无愿三解脱门岂但愚夫三相续不生即前十一相续俱不生不但相续相无自而生即不相续相亦无自而生矣。

　　尔时世尊欲重宣此义而说偈言不真实妄想是说相续相若知彼真实相续网则断于诸性无知随言说摄受譬如彼蚕虫结网而自缠愚夫妄想缚相续不观察。

　　不达真如实际本无相续不相续相但有纤毫䊀着即不相续亦成相续矣若知真如实际则见一切法本来寂静则相续者皆成不相续矣若内教弟子迷于诸法不知外性非性法法不相知法法不相到本无缠缚由彼随言取义种种不舍如蚕结网而自缠缚此所知障不得解脱固由不善观察也一切愚夫为贪恚痴所缚出生入死轮转不息亦复如是此烦恼障不得解脱亦由不善观察也故知烦恼所知原不障人但人不善观察遂成障耳。

　　大慧复白佛言如世尊所说以彼彼妄想妄想彼彼性非有彼自性但妄想自性耳大慧白佛言世尊若但妄想自性非性自性相待者非为世尊如是说烦恼清净无性过耶一切法妄想自性非性故佛告大慧如是如是如汝所说大慧非如愚夫性自性妄想真实此妄想自性非有性自性相然大慧如圣智有性自性圣知圣见圣慧眼如是性自性知。

　　此承上章生与不生灭与不灭三乘一乘悉无自性皆属妄想故兴难云若世尊所说以种种分别分别种种法性非彼诸法实有自性但虚妄分别实有自性耳若谓但有妄想自性非有诸法自性相待而起者则诸法绝无自性矣果若世尊所说岂不犯烦恼染污法与涅槃清净法总皆无性而成断灭过乎所以者何以世尊说一切法但是妄想分别无实性故如来即印之曰若果如所说则成断灭矣然我所说诸法无性不同愚夫虚妄计着诸法实有自性故指彼所计者但妄想自性非谓诸法实有性自性故说诸法无性耳然不可以诸法无性而并疑清净涅槃悉皆无性而计为断灭也以妄想虽空圣智实有故唯具圣智者知一切法有性自性以依佛知佛见佛之慧眼得见清净本然之体如是性自性知岂同愚夫妄想知见莽莽荡荡堕于断灭哉故唯识颂云由彼彼遍计遍计种种物此遍计所执自性无所有依他起自性分别缘所生圆成实于彼常远离前性后又远离前所执我法性此诸法胜义亦即是真如常如其性故非有性可得观此则知遍计本空圆成实有岂豁达莽荡之谓乎。

　　大慧白佛言若使如圣以圣知圣见圣慧眼非天眼非肉眼性自性如是知非如愚夫妄想世尊云何愚夫离是妄想不觉圣性事故世尊彼亦非颠倒非不颠倒所以者何谓不觉圣事性自性故不见离有无相故世尊圣亦不如是见如事妄想不以自相境界为境界故世尊彼亦性自性相妄想自性如是现不说因无因故谓堕性相见故(唐云圣亦不如凡所分别如是得故非自所行境界相故彼亦见有诸法性相如妄执性而显现故不说有因及无因故堕于诸法性相见故)异境界非如彼等如是无穷过世尊不觉性自性相故(魏云余人见境不如是见如是说者有无穷过何以故以不觉知所有法相无自体故)。

　　甚矣有无二见之难出也上既难世尊堕无见此复牒定世尊之语而难其堕有见也故曰若使如来果说妄想之外有性自性是佛见佛见佛慧眼所知非凡夫肉眼诸天天眼愚夫妄想所知则知妄想卜度不能亲见自性明矣云何愚夫离是妄想者应得见性何故不觉圣性事然前文云诸圣离颠倒不颠倒是故惑乱常彼愚夫者亦在非倒非不倒之间何故不觉圣性谓彼所知未空不觉圣人境界如实法体故执有执无不见离有无相故然圣人亦有分别但不同彼愚夫妄想分别作如是见耳以愚夫见色为实色见空为断空取为实事彼圣人者见色非色见空非空分别一切法不起分别想故虽同凡夫见色闻声入共相境皆是自相境界由彼不以自相境界为妄想境界故然彼圣人见有诸法性自性亦如凡夫妄想自性见有诸法自性如是现无异但圣人不说有因而执之为有不说无因而执之为无若使说有说无即堕诸法性相见故其余凡夫异此境界不如圣人所见而计有计无遂有无穷过失耳何以故以彼有妄想分别不觉性自性故已上辩定凡情圣解不侔如此。

　　世尊亦非妄想自性因性自性相(魏云亦非分别有法体相)彼云何妄想非妄想如实知妄想世尊妄想异自性相异世尊不相似因妄想自性相彼云何各各不妄想愚夫不如实知(唐云诸法性相不因分别云何而言以分别故而有诸法诸法相异妄想相异云何诸法而有分别复以何故凡愚分别不如是实有矣)。

　　圣智所知境界既非妄想所知亦非妄想自性为因而有性自性相明矣何故圣智见有法体亦如凡夫妄想如是现彼圣人云何以妄想分别非妄想之法体岂圣知圣见圣慧眼如实知性自性者亦有妄想耶若谓妄想异自性相异以妄想有分别诸法无分别则彼因此因两不相似如眼与耳两不相关则应凡圣所见了无差别云何圣智分别种种法体而言各各不妄想得如实知性自性愚夫各各分别而言不知实有性自性者何哉在圣智分别则有性自性在凡愚分别即不知有性自性岂妄想性自性亦有异耶。

　　然为众生离妄想故说如妄想相不如实有世尊何故遮众生有无有见事自性计着圣智所行境界堕有见说空法非性而说圣智自性事(唐云令众生舍分别说如分别所见法相无如是法何故令众生离有无见所执着法而复执着圣智境界堕于有见何以故不说寂静空无之法而说圣智自性事故)。

　　然世尊欲令众生舍妄想故作如是说如妄想相不如实有既称曰如便同镜像水月岂可执为实有故此是世尊欲遮众生有无二见及离事自性计着也世尊何故遮有无二见及离事自性计着何得又说性自性如是知而于圣智所行境界反生计着而反堕有见耶所谓圣智堕有见者非同愚夫执着事相之有也且世尊既说但妄想自性非有性自性则诸法皆空悉无自性而又说圣智自性事则诸法依然是有即谓世尊堕有见不亦宜乎。

　　佛告大慧非我说空法非性亦不堕有见说圣智自性事然为令众生离恐怖句故众生无始以来计着性自性相圣智事自性计著相见说空法大慧我不说性自性相大慧但我住自得如实空法离惑乱相见离自心现性非性见得三解脱如实印所印于性自性得缘自觉观察住离有无事见相。

　　大慧两疑甚细意谓世尊说非有性自性但妄想自性则是堕于无矣又说圣知圣见圣慧眼于是性自性知复堕于有有无二见宛然具在故不得不问世尊告之曰非我说非有性自性而堕于空亦非我说圣知圣见圣慧眼见性自性而堕于有所以说圣智性自性事是实有者为令众生离恐怖句故以众生闻说空法遂生恐怖故说圣智自性事令彼不堕于断灭而入乎真如权也所以说非有性自性空法者为众生无始已来计着性自性相实有法体可得计着圣智相谓如来实有自相境界可得总之不离乎相见故我说空法者令其舍有相而归真空亦权也则知我说有性自性与无性自性皆权我实不说性自性相也但我亲证如实空法离惑乱相见故不堕有离自心现性非性见故不堕无以离此二见得空无相无愿三解脱门此即真如实际空印所印即以此印于性自性真如体中缘得自觉观察住是以自性缘自性以如如契如如不由妄想分别故能远离有无事见所谓若有若无有是二悉俱离故我不说性自性相者以此。

　　复次大慧一切法不生者菩萨摩诃萨不应立是宗所以者何谓宗一切性非性故及彼因生相故说一切法不生宗彼宗则坏彼宗一切法不生彼宗坏者以宗有待而生故又彼宗不生入一切法故不坏相不生故立一切不生宗者彼说则坏大慧有无不生宗彼宗入一切性有无相不可得大慧若使彼宗不生一切性不生而立宗如是彼宗坏以有无性相不生故不应立宗五分论多过故展转因异相故及为作故不应立宗分谓一切法不生如是一切法空如是一切法离自性不应立宗大慧然菩萨摩诃萨说一切法如幻梦现不现相故及见觉过故当说一切法如幻梦性除为愚夫离恐怖故大慧愚夫堕有无见莫令彼恐怖远离摩诃衍。

　　前计如如为无为有故世尊有无双遣复恐认此有无不生处为宗极而立宗故问及之意谓不但于性自性上计有计无堕妄想即使不堕有无而于离有离无处认为不生而立宗亦堕妄想自性故曰一切法不生不应立宗所以不应立宗者以立此宗是显一切法本来无有故若谓一切性本来无有则是同乎龟毛兔角云何而立不生宗耶不知才立不生早是生也故曰及彼因生相故故立不生宗者即是自坏彼宗矣所以立此宗而自坏者以才立不生即有生相对待而起故先德曰无生终不住万象徒流布若作无生解还被无生锢又一切法不出色心二种皆以生灭为宗坏不坏相展转相因而生今立不生宗入一切法而以不坏之因成不生之宗则堕于死常亦是自坏彼宗又一切法不出有无二种今有无二法既皆不生则此有无不生之宗入一切有无法中则有相无相皆不可得堕于断灭亦是自坏彼宗以有无二法性相俱不生故既无有法则无宗依不生之宗从何建立故总结云若谓有无二法俱不生而立不生宗则无有法为宗依既无宗依则宗不成宗因不成因喻不成喻而合结皆不成则五分悉皆犯过故不应立宗若立不坏因成立不生宗又与自宗展转因相异宗中亦犯自教相违过若谓一切性非性而立不生宗则堕生相为作故宗中亦犯自语相违过由一立宗而犯此多过故不生宗不应立也若一切法不生宗既不应立则一切法空无自性皆不应立宗以犯过皆同也其可立者一切法非有非无为宗现不现相为因同喻如幻梦以有见觉习气者则现无见觉习气者则不现故故大慧最初赞佛偈中便立非有非无宗为一经之旨故曰一切法如幻远离于心识智不得有无远离于断常世间恒如梦智不得有无也若一定不生则犯种种过矣除为愚夫怖空彼立一切法从有生从无生自生他生共生无因生者不得已而假立不生断彼生见不令彼恐怖远离大乘空门耳非若外道执一切法确然不生成断灭论也我故曰立不生宗者如佳兵不得已而用之可耳不可以为常也。

　　尔时世尊欲重宣此义而说偈言无自性无说无事无相续彼愚夫妄想如死尸恶觉一切法不生非彼外道宗至竟无所生性缘所成就一切法不生慧者不作想彼宗因生故觉者悉除灭譬如翳目视妄见垂发相计着性亦然愚夫邪妄想施设于三有无有事自性施设事自性思惟起妄想相事设言教意乱极震掉佛子能超出远离诸妄想非水水相受斯从渴爱生愚夫如是惑圣见则不然圣人见清净三脱三昧生远离于生死游行无所畏修行无所有亦无性非性性非性平等从是生圣果云何性非性云何为平等谓彼心不知内外极漂动若能坏彼者心则平等见。

　　上说一切法不生不应立宗者一则恐自堕过一则恐人拣过故不应立复恐与外道宗相符堕相符极成过故于颂中复拣之言我寻常说一切法不生即是无自性无自性即无言说无言说即无事无事即无相续则此不生宗者是自性宗通法无门不入无义不通者也而彼愚夫不达此义以妄想心建立诸法断灭为不生宗如死尸然谓与圣教相符并行不悖此真恶见所噬无智妄称一切智说也岂知我所说一切法不生者以彼妄想因缘所成就法究竟本无所生以无作者为能生故此不生宗正破外道断灭不生之论彼外道者敢谓与圣教相符哉故我立不生者皆是一时破执之语非确定法不可以为常而立宗也有智慧者不当作如是想以清净觉心不容建立若立不生便成生法亦在彼彼妄想中收矣故有智慧觉者当除灭此见不应作是想也正如目中有翳妄见垂发所谓以彼彼妄想妄想彼彼性者亦如翳目见垂发也故知三有唯是假名施设无有实体而施设为实有自性者皆是妄想计度分别而起种种言说此相实有此事实无万法森然心识狂乱震动掉举无时得宁孰谓一切法真断灭不生乎佛子所以能超出三界者正谓离诸彼彼妄想不妄想彼彼性如清明眼见晴明空而已故即不生处亦不当立不生宗也然此愚夫于不实处计为实有于无生处计为断灭正如渴鹿逐𦦨于非水处妄见水相此由渴极生爱妄谓是水岂真有耶愚夫震掉亦复如是若圣人具圣知圣见圣慧眼者则不然离惑乱相所见清净得三解脱远离生死虽游行三界不起恐怖以彼修行无相之境不见有一法当情故有无俱离性自平等从是而入初地便生圣果矣且本是一法云何凡夫见有见无业果相续云何圣人一切平等遂生圣果谓彼愚夫不了三界内外诸法从自心现本来寂静而于内身外境妄生计着极其震掉堕于二见故妄见轮转若能坏彼种种分别知见一念不生万法俱寂是则所见无有二相悉皆平等谁为有无谁为不生哉。

　　尔时大慧菩萨白佛言世尊如世尊说如攀缘事智慧不得是施设量建立施量所摄受非性摄受亦非性以无摄故智则不生唯施设名耳云何世尊为不觉性自相共相异不异故智不得耶为自相共相种种性自性相隐蔽故智不得耶为山岩石壁地水火风障故智不得耶为极远极近故智不得耶为老小盲冥诸根不具故智不得耶世尊若不觉自共相异不异智不得者不应说智应说无智以有事不得故若复种种自共相性自性相隐蔽故智不得者彼亦无智非是智世尊有尔灾故智生非无性会尔炎故名为智若山岩石壁地水火风极远极近老小盲冥诸根不具智不得者此亦非智应是无智以有事不可得故。

　　前执如如为有此执圣智为无也故牒前起难故曰如佛所说诸妄想境是彼彼妄想建立施设非圣知圣见圣慧眼者所得境界然有所取之境方有能取之心若无能取所取亦无能所既无智从何起则知圣人所证智慧亦假施设岂真有哉若使真有智慧而不得境相者何故为智全然是无知觉性故不能知自共相是有无异不异常无常耶为是五阴自相共相及七种性自性相隐蔽而智不能知耶为是外境山岩石壁地水风火种种壅塞而智不能知耶为是极远极近目力难到而智不能知耶抑为老小盲冥不能悉知诸根不具本无能知均为智不达境而智不能知耶若不觉阴界入处自相共相常无常异不异名不得者不应说智应说无智以有境相而不知浑然同乎上木瓦石此心不照境故若复自相共相及七种性自性相隐覆障蔽名不得者彼亦无智非是智世尊有所知之境而彼能知之智生非无能知之性会合所知之境而得名为智者此境不会心亦非智也若谓山岩石壁障蔽处而智不透彻极远极近处而目力不到老小盲冥诸根不具而智不满足均之不可名智以有事而不得故所贵乎智者为能分别前境也若以不得前境为智诚所未谕此大慧正恐世人但知有分别者为智不知无分别者为智但以对境生心为智不知对境无心为智故作斯难。

　　佛告大慧不如是无智应是智非非智我不如是隐覆说攀缘事智慧不得是施设量建立觉自心现量有无有外性非性知而事不得不得故智于尔灾不生顺三解脱智亦不得非妄想者无始性非性虚伪习智作如是知是知彼不知故于外事处所性相无性妄想不断自心量建立说我我所相摄受计着不觉自心现量于智尔炎而起妄想妄想故外性非性观察不得依于断见。

　　大慧以不分别所说者为非智以分别前境为智故世尊斥之曰不如是言汝所说与我所说不同也汝以有分别智为智无分别智为非智我以无分别智应是智非非智然我所说攀缘事智慧不得是施设量建立者皆是显了之谈非是半明半暗隐密之说胡为不解如此由我觉了自心现量有法无法皆无自性故虽以圣知圣见圣慧眼了一切法不见有一法可得以无境界可得故智于所知之境不生取着即能随顺入三解脱门而无智可得故我以不取境界为智非如妄想凡夫从无始来以虚伪习智于一切法计有着无而作如是分别者为知如是而知彼实不知所以不知者由彼唯于外事境界自相共相有性无性妄生分别相续不断于自心现量处种种建立本无我而建立为我本无我所而建立我所本无能取所取而计着能取所取而起常见所以名是知彼不知也复有不觉自心现量不知本来空寂内起能知之智外会所知之境而起分别由分别故不达外性非性妄谓有已还无即有观察终不可得而起断见所以名是知彼不知也故肇公云妄智有知有所不知真智无知无所不知。

　　尔时世尊欲重宣此义而说偈言有诸攀缘事智慧不观察此无智非智是妄想者说无不异相性智慧不观察障碍及远近是名为邪智老小诸根冥而智慧不生而实有尔炎是亦说邪智。

　　诸攀缘事智慧不得者此正心境两忘无分别智也而反以无分别智为非智乃是妄想习智者作如是说耳以彼但知有分别者为智而不知无分别者为智也彼谓自相共相异不异不能观察山壁障碍极远极近不能观察皆是逐物之邪智非转物之正智也又诸老小盲冥诸根不具无能知之智知所知之境者亦是邪智非正智也若正智者根境不涉岂石壁远近老小盲冥所能障隔哉。

　　复次大慧愚痴凡夫无始虚伪恶邪妄想之所回转回转时自宗及说通不善了知着自心现外性相故着方便说于自宗四句清净通相不善分别。

　　此结责大慧为有无二见缠绕皆由不达宗说二通故再告之曰以上计如如为有计圣智为无皆是愚痴凡夫为无始虚伪习智恶邪妄想所转而不能转彼妄想者皆由不善了知二通故也由不了知自性宗通不知外性非性而为外境所转由不了知说通着方便说随语生解故于自宗离四句百非清净通相不善分别宜乎以无分别者为非智而以有分别者为智也。

　　大慧白佛言诚如尊教唯愿世尊为我分别说通及宗通我乃余菩萨摩诃萨善于二通来世凡夫声闻缘觉不得其短佛告大慧善哉善哉谛听谛听善思念之当为汝说大慧白佛言唯然受教佛告大慧三世如来有二种法通谓说通及自宗通说通者谓随众生心之所念为说种种众具契经是名说通自宗通者谓修行者离自心现种种妄想谓不堕一异俱不俱品超度一切心意意识自觉圣境离因成见性一切外道声闻缘觉堕二边者所不能知我说是名自宗通法大慧是名自宗通及说通相汝及余菩萨摩诃萨应当修学尔时世尊欲重宣此义而说偈言我谓二种通宗通及言说说者授童蒙宗为修行者。

　　此因世尊之责而重请二通也古德云学者虽多无一悟过在寻他舌头路欲得忘言泯踪迹努力殷勤空里步故在舌头路边寻头讨脑者皆不善二通者也善二通者默默自知决不肯向口角边搜人短处故曰善于二通不得其短世尊告之曰所谓说通者谓随他意而说十善四谛十二因缘乃至六度万行种种契理契机之教而能因教以照自心者为说通若说空着空说有著有者是落文字窠臼中者安得名说通乎所谓自宗通者谓真修之人离自心所现种种妄想不落外道小乘有无四句者空遍计也超度一切心意意入自觉圣智境界者转八识而成四智也离因缘所成见相二分者空依他而证圆成也果能如是即三世诸佛不能知岂外道二乘所能知乎抑唯自知故无所不知谓之自宗通耳若一念才生则千里万里安得谓之自通乎故知为初机开童蒙之茅塞假以言说通之若真修之士令其断言语息思想亲见本来而已故宗镜云仰群经之大旨直见自心遵诸圣之微言顿开宝藏去彼依通之见袪其邪执之情深信正宗令知月不在指回光返照使见性不狥文唯证相应斯为本意。

　　尔时大慧菩萨白佛言世尊如世尊一时说言世间诸论种种辨说慎勿亲近若习近者摄受贪欲不摄受法世尊何故作如是说佛告大慧世间言论种种句味因缘譬喻采集庄严诱引诳惑愚痴凡夫不入真实自通不觉一切法妄想颠倒堕于二边凡愚痴惑而自破坏诸趣相续不得解脱不能觉知自心现量不离外性自性妄想计着是故世间言论种种辨说不脱生老病死忧悲苦恼诳惑迷乱。

　　既云授通说童蒙是则言语文字决不可免何故世尊又诫内教弟子不许习近世论若习近者但取贪爱不取真实法味佛言世间言论采集种种文句种种义味种种因缘种种譬喻出言华美文字尖新说得诃漉漉地诳惑凡愚不如法说不如义说于真实自通了无交涉不能得入由不入自通而于说通亦不能了不觉一切法皆是方便接引之辞以妄想心生颠倒见计无计有堕于二边由愚痴故破坏佛法坠堕三途不得解脱究其所以皆由不达一切诸法从自心现又不达外性非性而于外性自性执为实有此皆习近世论不入自通之故是故世间言论虽有种种辩说不能使人出离生死忧苦但能诳惑愚夫心识迷乱吾故曰不摄受真法也。

　　大慧释提桓因广解众论自造声论彼世论者有一弟子持龙形像诣释天宫建立论宗要坏帝释千辐之轮随我不如断一一头以谢所屈作是要已即以释法摧伏帝释释负随处即坏其车还来人间如是大慧世间言论因譬庄严乃至畜生亦能以种种句味惑彼诸天及阿修罗着生灭见而况于人是故大慧世间言论应当远离以能招致苦生因故慎勿习近大慧世论者惟说身觉境界而已大慧彼世论者乃有百千但于后时后五百年当破坏结集恶觉因见盛故恶弟子受如是大慧世论破坏结集种种句味因譬庄严说外道事着自因缘无有自通大慧彼诸外道无自通论于余世论广说无量百千事门无有自通亦不自知愚痴世论。

　　此出世论之过也言帝释广解众论复自造声论有世论弟子现龙形像往诣释宫建立所习世论宗旨作是誓言我共汝论汝义负堕我当坏汝千辐之轮以显我胜我义负堕我当与汝节节支解以谢所屈作是誓已即以帝释所造声论摧伏帝释帝释负堕即坏其车旋复龙形还来人间如是世论因譬庄严其言有理其事有据即使畜生亦能以此种种文句义味迷惑诸天破坏修罗生灭二见何况于人有不为其诳惑迷乱者哉是故世论应当远离以能招致未来生苦之因岂可习近之哉所以招致苦因者以彼但说此身见闻觉知虚妄境界而已不知自心所现外性非性也彼世论者不止一种乃有百千此等在于后五百年斗诤坚固之时各立宗旨各分部党破坏正法由彼恶觉炽盛各执己因各持己见以标宗旨诸恶弟子受持彼法递递相承为传家宝如是世论破坏结集虽以种种句味因譬庄严其所说者皆外道事执着自己有无因缘生一切法起种种论总不出乎身觉境界至于自性宗通不属见闻觉知不属因缘不属身见又何能知之哉然彼外道既无自通纵说无量百千法门但说目前知觉运动者为主宰色色现成为我受用更不向自己脚跟下推穷实际无有自通终身习之而不知其非如来说为可怜愍者此也。

　　尔时大慧白佛言世尊若外道世论种种句味因譬庄严无有自通自事计著者世尊亦说世论为种种异方诸来会众天人阿修罗广说无量种种句味亦非自通耶亦入一切外道智慧言说教耶佛告大慧我不说世论亦无来去唯说不来不去大慧来者趣聚会生去者散坏不来不去者是不生不灭我所说不堕世论妄想数中所以者何谓不计着外性非性自心现处二边妄想所不能转相境非性觉自心现则自心现妄想不生妄想不生者空无相无作入三脱门名为解脱。

　　大慧复问世论无有自通慎勿习近然世尊亦为诸来会众天龙八部广说种种句味亦非自通亦入外道智慧言说之数耶佛言我为异方诸来会众虽说种种句味不说世论以彼所说者有来去法我所说者不来不去法来者缘会而生去者缘散则灭若不来不去即不生不灭我所说者是不生灭法故不堕于世论妄想数中也何以故彼唯不觉自心现不达外性非性于外境界妄想分别计有计无为二见所转故有来去我不计着外性非性觉自心现有无妄想所不能转由达外性非性觉自心现故妄想不生由妄想不生能入三解脱门名为解脱由证解脱故不来不去也。

　　大慧我念一时于一处住有世论婆罗门来诣我所不请空闲便问我言瞿昙一切所作耶我时答言婆罗门一切所作是初世论彼复问言一切非所作耶我复报言一切非所作是第二世论彼复问言一切常耶一切无常耶一切生耶一切不生耶我时报言是六世论大慧彼复问我言一切一耶一切异耶一切俱耶一切不俱耶一切种种受生现耶我时报言是十一世论大慧彼复问言一切无记耶一切记耶有我耶无我耶有此世耶无此世耶有他世耶无他世耶有解脱耶无解脱耶一切刹那耶一切不刹那耶虚空耶非数灭耶涅槃耶瞿昙作耶非作耶有中阴耶无中阴耶大慧我时报言如是说者悉是世论非我所说是汝世论我唯说无始虚妄想习气种种诸恶三有之因不能觉知自心现量而生妄想攀缘外性如外道法我诸根义三合知生我不如是婆罗门我不说因不说无因惟说妄想摄所摄性施设缘起非汝及余堕受我见相续者所能觉知大慧涅槃虚空灭非有三种但数有三耳。

　　此广引世论以斥其非以示后人不当习近也婆罗门此云净行自称其祖从梵天口生长于辨说彼自负其辨故不俟世尊空闲突然发问也所作者有为也非所作者无为也常无常生不生一异俱不俱是四句也一切因种种受生现者是异因也又问记无记有我无我此世他世解脱不解脱刹那非刹那三无为作非作有中阴无中阴等以不达自心现不达自通不离世法故总斥之为世论以出三界者不作如是见也故曰非我所说我唯说无始虚伪妄想习气及种种诸恶现行为三界之因由彼不知自心现量不达外性非性而生妄想攀缘外性为一切因种种受生现如外道法说有神我有十一根皆因三德和合而生知识等此即汝等见解我不如是说有因无因唯说妄想计着能取所取为因缘性而生诸法既诸法从缘而起本自无根悉如幻化安见其有安见其无此非婆罗门及余世论弟子堕受我见执着神我为生死相续者所能知也无论执作所作乃至有中阴无中阴等是世论即执实有三无为者亦堕世论以三无为名数有三而无为体尚无有二况有三乎故执三无为者亦世论也。

　　复次大慧尔时世论婆罗门复问我言痴爱业因故有三有耶为无因耶我时报言此二亦是世论耳彼复问言一切性皆入自相共相耶我复报言此亦世论婆罗门乃至意流妄计外尘皆是世论复次大慧尔时世论婆罗门复问我言颇有非世论者否我是一切外道之宗说种种句味因缘譬喻庄严我复报言有非汝有者非为非宗非说非不说种种句味非不因譬庄严婆罗门言何等为非世论非非宗非非说我时报言婆罗门有非世论汝诸外道所不能知以于外性不实妄想虚伪计着故谓妄想不生觉了有无自心现量妄想不生不受外尘妄想永息是名非世论此是我法非汝有也婆罗门略说彼识若来若去若死若生若乐若苦苦溺若见若触若着种种相若和合相续若受若因计着婆罗门如是比者是汝等世论非是我有大慧世论婆罗门作如是问我如是答彼即默然不辞而退思自通处作是念言沙门释子出于通外说无生无相无因觉自妄想现妄想不生大慧此即是汝向所问我何故习近世论种种辩说摄受贪欲不摄受法。

　　外道因见世尊一一皆斥为世论故就世尊所说无知业爱为三有因而问三有从痴爱业因而生耶又就世尊所说自相共相入一切法而问一切法皆入自共相耶世尊答云即我所说在汝口中亦是世论抑且不但形之于言者为世论乃至少有一毫意念流动妄计外尘皆为世论婆罗门一一被世尊按倒至此伎俩已穷无措辞处遂有非世论之请自谓我是一切外道之宗一切外道经书种种因譬庄严皆从我法流出岂别有世论乎故问颇有非世论否世尊答云有非世论但非汝所有非汝所为非汝所宗非汝所说然非不说种种句味亦非不说因譬庄严复问云何为非世论是汝之论非非宗是汝之宗非非说是汝之说乎佛言有非世论非汝所知以汝等计着外性诸不实法而生虚妄分别故所谓非世论者谓妄想不生以能觉了现前有无诸法皆自心现而心外无法故妄想不生复能了达外性非性故不受外尘则法外无心而妄想无自而生心境两忘脚跟稳实不驰骋口舌不虚饰文辞是名非世论然此是我所证之法非汝所得而有也略说汝所得者谓彼识有来去之相有生死之状有苦乐之报有溺而不出有见而分别有触情于外有取境于内有和合识相有相续心相有领纳之受有计着之因如是等类皆是汝等身觉境界故总名世论若我自宗求于去来生死苦乐等相了不可得故非我所有也时婆罗门一闻此说不辞而去回思自己所通之处反以佛说为非作是念言沙门所见出我自通之外说一切法无生无相无因堕断灭见既说一切法自妄想现而又说妄想不生此我所不解也详味彼义只是贪恋身觉境界不能信受缘起无生之旨所谓大言不入于里耳我故说习近世论但摄受贪欲不摄受法者即此便是样子也故前文云未来世智者若以离四句法我所通义问无智者彼则答言此非正问是也。

　　大慧白佛言世尊摄受贪欲及法有何句义佛告大慧善哉善哉汝乃能为未来众生思惟咨问如是句义谛听谛听善思念之当为汝说大慧白佛言唯然受教佛告大慧所谓贪者若取若舍若触若味系着外尘堕二边见复生苦阴生老病死忧悲苦恼如是诸患皆从爱起由斯习近世论及世论者我及诸佛说名为贪是名摄受贪欲不摄受法大慧云何摄受法谓善觉知自心现量见人无我及法无我相妄想不生善知上上地离心意意识一切诸佛智慧灌顶具足摄受十无尽句于一切法无开发自在是名为法所谓不堕一切见一切虚伪一切妄想一切性一切二边大慧多有外道痴人堕于二边若常若断非黠慧者受无因论则起常见外因坏因缘非性则起断见大慧我不见生住灭故说名为法大慧是名贪欲及法汝及余菩萨摩诃萨应当修学。

　　上虽泛说亲近世论摄受贪欲不摄受法而未的指何为是贪何者是法故复问之佛言所谓贪者即前所说有取有舍有触有味系着外尘堕有无见以此为因复生生老病死苦乐如是种种苦果皆从爱起由彼贪着句味习近世论及世论者之所招致所谓欲漏不除畜闻成过也我及诸佛见此过患指此等人总属于贪但受欲食不食法味所谓法者善知诸法唯心所现外性非性断分别我法二执妄想不生得入初地从地至地渐渐断尽俱生我法二执得入上上地远离心意意识得四种智一切诸佛以智慧水皆灌其顶受如来位即具十无尽句于一切法不待开发得大自在是名为法所谓不堕有无断常诸见不堕一切虚妄习种不堕一切妄想现行不堕一切自性不堕一切二边此等二边多有愚痴外道所堕故计常计断非黠慧者所得堕也唯无智者习近无因论师受无因论计四大不从因生悟人生人悟鸟生鸟从无改移遂起常见或见四大造色外因坏灭不复更生则起断见我不见有生住灭故不堕一切见乃至不堕一切二边是名受法食不受欲食也是名贪欲法食二种句义汝等当学指示未来众生灼知法食所在母变欲食也。

　　尔时世尊欲重宣此义而说偈信一切世间论外道虚妄说妄见作所作彼则无自宗惟我一自宗离于作所作为诸弟子说远离诸世论心量不可见不观察二心摄所摄非性断常二俱离乃至心流转是则为世论妄想不转者是人见自心来者谓事生去者事不现明了知去来妄想不复生有常及无常所作无所作此世他世等斯皆世论通。

　　摄受贪欲及摄受法悉由自性通宗不通耳若先得自性宗通脚跟稳实虽终日说世论即非世论若不得自性通脚跟未稳即终日说非世论亦成世论所谓神奇臭腐臭腐神奇也故偈中重发此义谓一切世论皆是外道妄说由彼妄见能作所作不得自性宗通故也唯我亲见本来面目一以自性宗通为主知一切法皆自心现外性非性故不着能作所作离虚妄见习故为诸弟子说外道世论但摄受贪欲不摄受法慎勿习近也所以名世论者以彼不见自心现量又不观察心无二心见无二取执无断常故计生不生常无常乃至心识一念流转妄计外尘总归世论唯不为妄想流转者是人则见自心现量无来去无动摇所谓一自宗也然外道计有来去者来谓果生去谓果灭由彼不知来从何来去从何去故起种种妄想果能了知来处去处则妄想无自而生妄想不生即是不生不灭之法矣所谓一自宗者如此若夫计着常与不常作与不作乃至此世他世等总不离去来之相总属世论所通非自性宗通也内教弟子宜慎所习哉。

　　尔时大慧菩萨复白佛言世尊所言涅槃者为何等法名为涅槃而诸外道各起妄想佛告大慧谛听谛听善思念之当为汝说汝诸外道妄想涅槃非彼妄想随顺涅槃大慧白佛言唯然受教。

　　前明世论非世论之因此辩世论非世论之果故问是何等法方名涅槃而诸外道所说涅槃何故名为各起妄想佛谓外道皆是用妄想而自谓涅槃非若如来即彼妄想随顺涅槃故如来之果名涅槃而外道涅槃皆名妄想故下文一一出其妄想之过而未以如来大涅槃示之也。

　　佛告大慧或有外道阴界入灭境界离欲见法无常心心法品不生不念去来现在境界诸受阴尽如灯火灭如种子坏妄想不生斯等于此作涅槃想大慧非以见坏名为涅槃境界想灭犹如风止或以从方至方名为解脱或复以觉所觉见坏名为解脱或见常无常作解脱想或见种种相想招致苦生因思惟是已不善觉知自心现量怖畏于相而见无相深生爱乐作涅槃想。

　　无想外道计五阴十八界六入灭离欲界系缚不贪粗弊六尘不生欲想见欲界一切法皆是无常伏六识心王心所为定不念三世境界自谓受想已尽永不生起以一切不受为宗如灯灭种坏斯等外道计受尽处认为涅槃此等但是自己妄见自谓涅槃非谓坏尽妄见名涅槃不知境界相灭非真灭也犹如风之暂止耳以无想定力有五百劫初半劫灭至四百九十九劫后半劫复生岂灯灭种坏永不复生哉。

　　○从方至方名涅槃者方论师计最初生四方从方生人从人生天地天地灭没还入彼处说方是常名涅槃因。

　　○觉所觉见坏名涅槃者韦陀论师说从那延天脐中生大莲华从莲华生梵天祖公彼梵天作一切命无命物从天口中生婆罗门两臂生刹利两髀生毗舍两脚生首陀大地是福德戒场生一切华草而为供养化作山野禽兽及人中猪羊驴马等于戒场中杀害供养梵天得生彼处名为涅槃是故韦陀论师说梵天名常是涅槃因而能觉所觉皆见灭坏也。

　　○常无常作涅槃想者赊那论师眷属说伊赊那尊者形相不可见遍一切处虽无形相而能生一切有命无命物名为涅槃以伊赊那能生万物是常所生是无常。

　　○怖畏有相乐爱无相作涅槃想者有等外道见欲界人天诸相为生苦因或计身灭或欲尽灭或苦尽灭或极乐灭或极舍灭此计七断灭为涅槃也余四空天并钝相罗汉皆是此列此由不善觉知自心现量外性非性故怖畏有相爱乐无相也。

　　或有觉知内外诸法自相共相去来现在有性不坏作涅槃想或谓我人众生寿命一切法坏作涅槃想或以外道恶烧智慧见自性及士夫彼二有间士夫所出名为自性如冥初比求那转变求那是作者作涅槃想或谓福非福尽或谓智慧或见自在是真实作生死者作涅槃想或谓展转相生生死更无余因如是即是计着因而彼愚痴不能觉知不知故作涅槃想。

　　内外诸法有性不坏者此计内身外境实有非假彼作是思若法自相安住此法真实是有若未来无者尔时应未受相若过去无者尔时应失自相若如是者诸法自相应不得成此即常见外道所计四遍常论彼计四大六根咸皆体恒不曾散失三世皆常故也。

　　○我人众生寿命一切法坏作涅槃想者此即断见外道所计死后无相如此方所计人死形神磨灭虽有剉烧舂磨亦何所施之类。

　　○求那是作者作涅槃想者求邪微尘也毗舍师计微尘是常能生一切物是涅槃因彼谓从微尘自性生士夫等粗物以士夫皆从微尘自性之所自出故二有间微尘自性能生士夫亦如冥初自性之能生大等二十三法也故计微尘自性转变能生粗物渐析粗物至微而住故粗物无常微尘是常是涅槃因诸外道中此最谬妄故称恶烧智慧。

　　○福非福尽者是拨无因果之外道也。

　　○烦恼尽即智慧者唐云不由智慧修断而诸烦恼自尽此即自然外道所计缕丸数极时熟得道。

　　○或见自在天体实遍常司人生死故自疑身心从彼流出十方虚空咸其生起此即摩陀论师所计也。

　　○展转相生者尼犍子论师计劫初生一男一女从二和合能生一切有命无命等物后时离散还复彼处名为涅槃故说生死更无余因不知如是计着即是生死因而彼愚痴不能觉知以不知故遂计生死为涅槃耳。

　　或有外道言得真谛道作涅槃想或见功德功德所起和合一异俱不俱作涅槃想或见自性所起孔雀文彩种种杂宝及利刺等性见已作涅槃想大慧或有觉二十五真实或王守护受六德论作涅槃想或见时是作者时节世间如是觉者作涅槃想或谓性或谓非性或谓知性非性或见有觉与涅槃差别作涅槃想有如是比种种妄想外道所说不成所成智者所弃大慧如是一切悉堕二边作涅槃想如是等外道涅槃妄想彼中都无若生若灭大慧彼一一外道涅槃彼等自论智慧观察都无所立如彼妄想心意来去漂驰流动一切无有得涅槃者。

　　得真谛道者即僧伽论师计冥谛为真谛也彼谓从自性生大等二十三法是故随何等物何等性修行二十五谛如实知自性生还入自性能远离一切生死得涅槃故说自性是常能生诸法是涅槃因。

　　○有说能起所起非异不异为涅槃者即胜论所计六句义也一实二德三业四大有性五同异性六和合性此中功德即大有等性功德所起即实德业谓大有性与实德业和合一处非一非异非俱不俱即以六句义为涅槃因也。

　　○或见自性所起即计自性为涅槃者即无因论师所计自然生一切物不假因缘如孔雀羽毛自然文彩种种珍宝自然光净种种棘刺自然尖削见已遂计一切法自然而生遂计自然为涅槃如云谁开河海填山岳谁削荆棘𦘕禽兽此即自然外道也。

　　○或有觉二十五谛及受六德论为涅槃者此即数论胜论二师弟子所计彼谓但知二十五谛之义及受六句论义现在即能护国死后即得涅槃。

　　○时是作者谓时论师计时节为因时作一切物时坏一切物如人被百箭射时不到不死时到即触小草亦死一切物时生时熟时灭违时不可世间一切无常时是常以生一切物名涅槃因。

　　○或谓性者论作见有物名涅槃即服水论师计水能生物水能坏物说水是常是涅槃因。

　　○或谓非性论作见无物名涅槃即口力论师计虚空是万物因一切法从空生还从空灭虚空是常是涅槃因。

　　○或谓知性非性论说见有无物是涅槃因即安茶论师计劫初本无日月星辰虚空及地唯有大水大安茶生如鸡子周匝金色时熟破为二段在上作天在下作地中间生梵天一切众生从梵天生还归彼处名为涅槃。

　　○或见有觉与涅槃差别作涅槃想者谓觉能致涅槃故不同涅槃此亦胜论之弟子所计谓从冥生觉觉生我知故计觉能生而涅槃不生故有差别已上二十二种皆是妄想所计实不能成其所成而自谓能成所成虽为愚者所取而实为智者所弃也所以然者以彼悉堕二边不离对待但是妄想自作涅槃如是愚夫妄想自作涅槃自堕生灭然彼涅槃实未尝堕生灭也以彼等涅槃彼等自论若以慧眼观察总是妄想都无所立以彼未能除灭心意妄取外尘漂流驰散无有止息故种类虽多无有一人得涅槃者此皆世论所证之果也。

　　大慧如我所说涅槃者谓善觉知自心现量不着外性离于四句见如实处不堕自心现妄想二边摄所摄不可得一切度量不见所成愚于真实不应摄受弃舍彼已得自觉圣法知二无我离二烦恼净除二障永离二死上上地如来地如影幻等诸深三昧离心意意识说名涅槃大慧汝等及余菩萨摩诃萨应当修学当疾远离一切外道诸涅槃见。

　　此示如来非世论所证大涅槃果也我唯了达自心现量不取外境远离四句住如实见不堕二边远离能取所取不入妄想诸量以为涅槃由彼愚于真实不成所成不应摄受弃舍彼已即得自觉圣智知人法二种无我离根本枝末二无明断烦恼所知二种障断分段变易二生死渐历诸地以至上上佛地得如幻三昧化如幻众生尽未来际此唯心意意识净尽无余者所证大涅槃也岂妄想妄计涅槃可希冀哉是故菩萨欲修学者当速离外道涅槃妄想即得证此大涅槃矣。

　　尔时世尊欲重宣此义而说偈言外道涅槃见各各起妄想斯从心想生无解脱方便愚于缚缚者远离善方便外道解脱想解脱终不生众智各异趣外道所见通彼悉无解脱愚痴妄想故一切痴外道妄见作所作有无有品论彼悉无解脱凡愚乐妄想不闻真实慧言语三苦本真实灭苦因譬如镜中像虽现而非有于妄想心镜愚夫见有二不识心及缘则起二妄想了心及境界妄想则不生心者即种种远离相所相事现而无现如彼愚妄想三有唯妄想外义悉无有妄想种种现凡愚不能了经经说妄想终不出于名若离于言语亦无有所说。

　　先颂种种外道涅槃皆从妄想所起是生死相续之因而无解脱方便安所得解脱哉以彼有妄想为所缚又自谓我得涅槃为缚者有此二缚远离解脱方便虽作解脱想而解脱终不生也且彼外道智趣各别或计为常或计为断各据所见自谓解脱其实皆非解脱悉是妄想此何以故良由智可破愚真可除妄彼既愚于缚缚则不离乎痴意想漂流又不离乎妄既无如如智为能证又无如如理为所证安所得解脱乎所以愚痴外道妄计能作所作妄计有因无因各成世论一切无有得解脱者以彼愚夫但乐虚妄分别不闻真实智慧徒事因譬庄严妄生言论岂知言论皆三苦之本安能超三界而得解脱乎故堕世论者决无真解脱果明矣若不作种种论不起种种想则缘思尽言语断而后真解说可证三苦可灭矣然三苦之本本乎言论亦非真实皆是从心自现如镜中像不可谓有不可谓无愚夫自于妄想镜中所现影像作此二见良由不识自性本体又不达外性非性妄生二见不知像有去来镜无生灭缘有去来心无生灭若能了像即镜了缘即心则妄想何自而生哉故知心即种种之心种种即心之种种若能离心即能离境故心境双离者虽终日对境尚不见有一法当情岂如愚夫执有执无耶且三界所有唯是妄想建立都无实义凡愚不了妄生分别故有种种诸相妄现所以经经说妄想处皆显但有虚名都无实义若果能离言说并离所说之义则如来大涅槃者不期证而自证矣故欲证如来大涅槃者当离言说及所说也。

　　楞伽阿䟦多罗宝经合辙卷第六
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第七

　　明　二楞庵释　通润　述

　　一切佛语心品之四

　　尔时大慧菩萨白佛言世尊唯愿为说三藐三佛陀我及余菩萨摩诃萨善于如来自性自觉觉他佛告大慧恣所欲问我当为汝随所问说大慧白佛言世尊如来应供等正觉为作耶为不作耶为事耶为因耶为相耶为所相耶为说耶为所说耶为觉耶为所觉耶如是等辞句为异为不异。

　　三藐三佛陀此云正遍知如来自性即如如平等佛性因前世尊引外道请问一切法作耶非作耶等世尊一一斥为世论然如来平等法性无法不遍若善知此如来自性即能到自觉境界亦能令人到自觉境界故大慧问云为能修六度万行而得者是如来自性耶抑不修六度万行而自得者是如来自性耶为所证之果是如来自性耶抑所修之因是如来自性耶为有可见之相是如来自性耶抑不可见之所相是如来自性耶为能说者是自性耶抑所说之法是自性耶为能觉之智是自性耶抑所觉之理是自性耶此等辞句如来自性为异此等辞句耶为不异此等辞句耶。

　　佛告大慧如来应供等正觉于如是等辞句非事非因所以者何俱有过故大慧若如来是事者或作或无常无常故一切事应是如来我及诸佛皆所不欲若非所作者无所得故方便则空同于兔角槃大之子以无所有故大慧若无事无因者则非有非无若非有非无则出于四句四句者是世间言说若出四句者则不堕四句不堕故智者所取一切如来句义亦如是慧者当知如我所说一切法无我当知此义无我性是无我一切法有自性无他性如牛马大慧譬如非牛马性非马牛性其实非有非无彼非无自性如是大慧一切诸法非无自相有自相但非无我愚夫之所能知以妄想故如是一切法空无生无自性当如是知。

　　此言如如自性非因果法不堕因果也若堕因果二俱有过若如来自性是所作之果则同有作法亦是无常若以无常为如来则一切无常法皆是如来属于断灭我及诸佛皆所不许若谓如来自性非所作之果则如来绝无自性可得虽设种种修行方便空无所得同于兔角石女之子是毕竟无亦属断灭我及诸佛亦所不许故知如来自性在因果而不堕于因果既不堕因果亦不堕四句以四句法是世间言说妄想智者不取若超四句外者则不堕四句独露真常智者所取我及一切如来所说法身自性皆是离因果法离四句法具慧眼者当解乎此即我向来所说一切法无我义具慧眼者亦当解此所谓无我者谓一切法皆自心现实无主宰以彼无遍计所执我性名曰无我非无法身真我也以一切法各具真实自性但无遍计所执依他起性如人说牛而兼马非谓牛性上有马性亦非谓马性上有牛性以马牛各有真性故龁草饮水翘足而立马之真性也但念水草余无所知牛之真性也但牛性上不得说马性是有是无非无牛自性马性上不得说牛性是有是无非无马自性正如真月上不得言第二月是有是无然非无真月故曰其实非有非无彼非无自性也则知一切法但无遍计所执依他性非无法身自性也然有性必有相性既如此有亦应然一切诸法但无遍计所执依他相非无真如自相喻如木中无火相非无水之真相也然一切法具有真如性相但不是得人无我二乘愚夫之所能知以彼法执未空未得证法无我不见真我故既一切法无我如是则一切法空无生离自性亦当如是例知也谓但空我性非空自性但我性不生非自性不生但遍计我无自性非真我无自性也问此经既说无我性无自性无他性又说有自性不亦犯矫乱过乎答言虽错综各有条理言无我性无自性者盖指遍计所执性也以遍计执性执见分实有我自性为主宰又执相分实有法自性为轨持而起我法二见故曰我性曰自性今言无此二种遍计所执性故云无我性无自性也言他性者指一切依他法也以依他法皆是仗因托缘而生实无自性故论云依他起自性分别缘所生今言无此依他起性故曰无他性也言有自性者指成自性此显遍计依他是无圆成是有也。

　　如是如来与阴非异非不异若不异阴者应是无常若异者方便则空若二者应有异如牛角相似故不异长短差别有异一切法亦如是大慧如牛右角异左角左角异右角如是长短种种色各二异大慧如来于阴界入非异非不异如是如来解脱非异非不异如是如来以解脱名说若如来异解脱者应色相成色相成故应无常若不异者修行者得相应无分别而修行者见分别是故非异非不异如是智及尔炎非异非不异。

　　上言法身无妄我非无真我下明法身真我在五阴而不属五阴在解脱而不属解脱在般若而不属般若故亦非异非不异也若法身不异五阴五阴是迁流相则法身应是无常若法身异于五阴五阴有相而法身无相成断灭空应无方便若法身与五阴果是二物应离五阴而别有法身离法身而别有五阴乃可说异今法身不离五阴五阴不离法身岂可谓异哉譬如牛之两角总在一身故不异左右长短差别则有异牛角既尔则知五阴一切法皆是平等法身故不异所现阴相长短大小不同故异正如牛之右角异左角左角异右角但是长短色相不同故曰异而两角皆出于牛体未尝异也如是则知法身与五阴非异非不异矣若法身与阴界入非异非不异则知法身与解脱非异非不异以如来证解脱故说名如来若如来异解脱者如来应是色相所成若如来是色相成则如来应是无常法身岂如是而言异乎若如来不异解脱者诸修行者得解脱相时则能证所证应无分别今见能证所证历然不紊岂法身如是而言不异乎既知法身与解脱非异不异则知法身与般若及般若所知之境亦非异不异以般若是智法身是理智为始觉理为本觉始本一体故非异始本二名故非不异。

　　大慧智及尔𦦨非异非不异者非常非无常非作非所作非有为非无为非觉非所觉非相非所相非阴非异阴非说非所说非一非异非俱非不俱非一非异非俱非不俱故悉离一切量离一切量则无言说无言说则无生无生则无灭无灭则寂灭寂灭则自性涅槃自性涅槃则无事无因无事无因则无攀缘无攀缘则出过一切虚伪出过一切虚伪则是如来如来则是三藐三佛陀大慧是名三藐三佛陀佛陀大慧三藐三佛陀佛陀者离一切根量。

　　此下总非一切摄归如来自性也由法身如来与五阴非异不异与解脱非异不异与般若非异不异已具因中三德则知不变随缘故非常随缘不变故非无常本性不动故非作非他所造故非所作于有为法示无为性而不灭坏有为之相故不堕有为于无为法示有为相而不分别无为之性故不堕无为无有涅槃佛亦无佛涅槃故不堕觉所觉本无能见相亦无所见相故不堕相所相不即名色不离名色故不堕阴非阴无言关殁义路故不堕说所说离四句绝百非故不堕一异俱不俱既离四句则离心缘既离心缘则离言说既离言说则见一切法本来无生无生则无灭无灭则寂灭至于生灭既灭寂灭现前则见自性清净涅槃见自性清净涅槃则舍藏识故超出三界不堕因果因果既亡心识亦断故无攀缘无攀缘则无习气故出过一切虚伪现种既除即是如如不动如如不动则是正等正觉故上与诸佛平等下与众生平等是名正等正觉所证平等果名为三藐三佛陀佛陀也故知三藐三佛陀者离一切根量非妄想数量所能摄也若有纤毫心量不尽妄计外尘即流入他性非是自性必妄想心量尽而平等法身无处不在矣。

　　尔时世尊欲重宣此义而说偈言悉离诸根量无事亦无因已离觉所觉亦离相所相阴缘等正觉一异莫能见若无有见者云何而分别非作非不作非事亦无因非阴不在阴亦非有余杂亦非有诸性如彼妄想见当知亦非无此法法自尔以有故有无以无故有有若无不应受若有不应想或于我非我言说量流连沉溺于二边自坏坏世间解脱一切过正观察我通是名为正观不毁大导师。

　　此总颂法身远离诸过也根量不出见闻觉知若离见闻觉知便证清净法身故不堕因果相不涉能觉所觉不涉能相所相故如来虽在五阴十二缘中成等正觉不见有一异等相此见尚无云何而有分别哉故知法身清净不堕作不作中亦不堕因果中亦不离阴亦不在阴亦不杂于余物亦不在有为法中作有性无为法中作无性如彼小乘外道诸妄想见然又当知非无法身自性也既知法身自在本无有我则法法皆无有我明矣以有无等性皆是妄想对待而有本非实事故有者不应作有想而无有亦不应作无想以有无皆是他性非自性故或有知此有无二见是遍计所执之我性而以不堕二见为非我之自性著于言说妄想量中留连不舍犹然沉溺不得解脱既已自坏亦坏世间其过无量故欲解脱一切过者当以正观观察我之所说自性宗通得见平等法身不起分别是名正观不谤如来正法轮矣故前文云牟尼寂静观是则远离生是名为不取今世后世净若不如是计有计无留连不舍者皆是毁佛谤法之人可不勉诸。

　　尔时大慧菩萨复白佛言世尊如世尊说修多罗摄受不生不灭又世尊说不生不灭是如来异名云何世尊为无性故说不生不灭为是如来异名佛告大慧我说一切法不生不灭有无品不现。

　　此蹑前章无言说则无生无生则无灭无灭则寂灭乃至云出过一切虚伪则是如来如来则是三藐三佛陀等复起有无二见也意谓不生不灭是所证之理如来是能证之人不应以不生不灭作如来异名故问世尊所说契经处处说不生不灭摄受一切法此经又说不生不灭是如来异名此意云何为一切法皆无自性故说不生不灭耶为是如来异名而说不生不灭耶若说诸法不生不灭为无性者既堕于无不应说如来异名若说如来异名是堕于有不应说不生不灭此则如来不堕于无则堕于有以不生灭是无法如来是有法是故不生不灭不应作如来异名前章是以法显人此章复以人显法故有是问佛言佛说一切法不生不灭即是如来异名且不堕有无以全人是法故不堕有全法是人故不堕无故曰有无品不现。

　　大慧白佛言世尊若一切法不生者则摄受法不可得一切法不生故若名字中有法者惟愿为说佛告大慧善哉善哉谛听谛听善思念之吾当为汝分别解说大慧白佛言唯然受教佛告大慧我说如来非无性亦非不生不灭摄一切法亦不待缘故不生不灭亦非无义大慧我说意生法身如来名号彼不生者一切外道声闻缘觉七住菩萨非其境界大慧彼不生即如来异名大慧譬如因陀罗释迦不兰陀罗如是等诸物亦各有多名亦非多名而有多性亦非无自性。

　　大慧以无法为不生不灭不计是如来异名正恐末世以断灭为如来故重问云若一切法以无性故名不生者则不生不灭摄受一切法皆不可得便成断灭何处更有如来而说是如来异名耶若谓别有有法是不生灭为如来异名者唯愿为说故唐译云若法不生则不可取无有少法谁是如来佛言如来法身非是无法亦非不生不灭摄一切法皆不可得而堕于断亦非仗因托缘而生言不生不灭而堕于有亦非虚妄说不生不灭但有名而无义我谓意生法身生而不生彼不生者即是如来异名此唯八地菩萨断心意意识实证无生法忍得觉法自性意生身故生即无生无生即生更无异相可得若一切外道小乘及七地菩萨所证境界犹未舍藏识生灭犹存不能知此不生境界故依意生身有无生名依无生义有如来名我故曰不生不灭是如来异名非无义也故金刚经云如来者即诸法如义譬如帝释一名释提桓因一名富兰陀一名憍尸迦乃至地及虚空手足等物一一各有多名帝释如是诸物如是诸佛亦如是非以多名而有多体亦非无真如自性沦于断灭谁谓不生不灭有异名耶。

　　如是大慧我于此娑诃世界有三阿僧祗百千名号愚夫悉闻各说我名而不解我如来异名大慧或有众生知我如来者有知一切智者有知佛者有知救世者有知自觉者有知导师者有知广导者有知一切导者有知仙人者有知梵者有知毗纽者有知自在者有知胜者有知迦毗罗者有知真实边者有知月者有知日者有知生者有知无生者有知无灭者有知空者有知如如者有知谛者有知实际者有知法性者有知涅槃者有知常者有知平等者有知不二者有知无相者有知解脱者有知道者有知意生者大慧如是等三阿僧祗百千名号不增不减此及余世界皆悉知我如水中月不出不入彼诸愚夫不能知我堕二边故然悉恭敬供养于我而不善解知辞句义趣不分别名不解自通计着种种言说章句于不生不灭作无性想不知如来名号差别如因陀罗释迦不兰陀罗不解自通会归终极于一切法随说计着。

　　此详明多名而体不异也娑呵旧云娑婆阿僧祗云无数如来者从如实道来成正觉故曰如来圣智大空觉一切法名一切智自觉觉他觉行圆满名之曰佛入微尘国度脱众生名救世得自觉智觉实相法名自觉者接引众生出生死海名导师众生无量随类悉化名广导刹刹尘尘现身说法名一切导能行忍辱不着世相名仙人戒行清净荡无纤尘名梵者毗纽此云大力具足十力诸法不动名大力无物非自无处不在名自在超过一切无与等者名胜者迦毗罗此云金色习诸苦行具金色相证真实法住如实际名真实边能破黑破与人清凉名月能与众生作利益事名日具足性德出生善法曰生不善不生善法不灭曰不生不灭离微细念断无明漏曰空随缘不变名如如证第一义名谛尽真如际名实际得法自性名法性超越二死名涅槃觉体不坏名常等视众生曰平等证一乘道名不二不见诸相曰无相永离系缚曰解脱无事不达曰道随心普现曰意生如是无数百千名号虽有多名而体不异不增不减此及余世界皆悉知我如水中月不出不入水喻众生心月喻如来身众生心水若净如来自然影现实无出入而彼愚夫不知此义堕于二边虽供养我不知辞句不解义趣既不识名之所以又不达自性宗通计着言说章句于不生不灭超过有无之表者作无性断灭论既以不生为无又以如来为有不知此不生不灭即是如来差别名号亦如帝释有种种名由彼不达自通不能消归自己究竟处而反随语生解谓不生灭不应作如来异名者何耶。

　　大慧彼诸痴人作如是说义如言说义说无异所以者何谓义无身故言说之外更无余义唯止言说大慧彼恶烧智不知言说自性不知言说生灭义不生灭大慧一切言说堕于文字义则不堕离性非性故无受生亦无身大慧如来不说堕文字法文字有无不可得故除不堕文字大慧若有说言如来说堕文字法者此则妄说法离文字故是故大慧我等及诸菩萨不说一字不答一字所以者何法离文字故非不饶益义说言说者众生妄想故大慧若不说一切法者教法则坏教法坏者则无诸佛菩萨缘觉声闻若无者谁说为谁是故大慧菩萨摩诃萨莫着言说随宜方便广说经法以众生希望烦恼不一故我及诸佛为彼种种异解众生而说诸法令离心意意识故不为得自觉圣智处大慧于一切法无所有觉自心现量离二妄想诸菩萨摩诃萨依于义不依文字。

　　所以随语生解者由彼痴人不知名义妄谓义外无言言外无义义即是言言即是义所以者何谓义无体因言说而有体言说之外更无余义故无言说则无生无生则无灭无灭则寂灭至于寂灭不可复有如来异名也彼恶烧智不知言说实有自性又不知言说有生灭而义趣无生灭也言说所以有生灭者为其堕于语言文字故有二边可执有生相可见有定体可得故有生灭义所以不生灭者为其因文字而显实不堕文字故无二边可执无生相可见无自体可得是为义不生灭也此则言有尽而义无穷谁谓言说之外更无余义乎故如来终日言说了无一字以不说堕文字法故所以不堕文字者以法离有无而文字亦离有无了不可得故不堕二边除离有无不堕文字法是如来常说若有说言如来说堕文字法者此人则为谤法以法本离文字非言说可及故故诸佛菩萨终日说法不曾自说一字亦不答人一字以一切法离文字故然欲以此义饶益众生非不随义而说故言说者皆是对众生妄想不得已而说也以众生有种种妄想若不随机逗教则无教法无法则无佛无佛则无僧三种俱无则谁为说法为谁说法故不有说法人有听法众然后有法可说此则教法从缘而起皆是止啼黄叶岂实有哉是故菩萨当究离言第一义谛莫着言说即有如来十二部经皆是一期应机方便但以众生希望不同烦恼不一我及诸佛为彼异解众生应病设药令离心意意识耳不为真修得自觉圣趣者说也所以不为说者以彼于一切法如实了知无所有觉自心现量离能说所说二种妄想此诸菩萨皆是大乘根器但依于义不依文字无事言说也故经云佛说一切法为度一切心我无一切心安用一切法。

　　若善男子善女人依文字者自坏第一义亦不能觉他堕恶见相续而为众说不善了知一切法一切地一切相亦不知章句若善一切法一切地一切相通达章句具足性义彼则能以正无相乐而自娱乐平等大乘建立众生大慧摄受大乘者则摄受诸佛菩萨缘觉声闻摄受诸佛菩萨缘觉声闻者则摄受一切众生摄受一切众生者则摄受正法摄受正法者则佛种不断佛种不断者则能了知得殊胜入处知得殊胜入处菩萨摩诃萨常得化生建立大乘十自在力现众色像通达众生形类希望烦恼诸相如实说法如实者不异如实者不来不去相一切虚伪息是名如实大慧善男子善女人不应摄受随说计着真实者离名字故。

　　所以不依文字者以依文字不独自坏第一义趣塞自悟门亦不能开人茅塞令人觉悟正由自宗不通堕于恶见即以己见为众说法不善了知所修一切法所证一切地所断一切相亦不了知能诠三种之章句是则且不能自悟何以悟人若善了知一切法一切地一切相又令通达章句会归终极性自具足无量妙义不依文字彼则能以自觉圣智正无相乐而自娱乐即以无相平等大乘之法建立众生是人即名摄受大乘教法若摄受大乘教法者则能摄受证法说法四种圣人若摄受四种圣人则能转彼生灭归不生灭故能摄受六凡既能摄受六凡归不生灭则一切虚伪妄想法不能摇动则能摄受如来正法既能摄受如来正法则能依教修行而佛种不断佛种不断者则能生如来家了知殊胜入处绍隆佛位知殊胜入处者则能以无量身化诸众生安立大乘乃以十力现众色像通达众生若干形类若干希望若干烦恼随其所宜说如实法所谓如实法者谓平等不二法不来不去法以息虚息伪故名如实是故皆应摄受如实法不应摄受随说计着以真实法本离名字故也。

　　大慧如为愚夫以指指物愚夫观指不得实义如是愚夫随言说指摄受计着至竟不舍终不能得离言说指第一实义大慧譬如婴儿应食熟食不应食生若食生者则令发狂不知次第方便熟故大慧如是不生不灭不方便修则为不善是故应当善修方便莫随言说如视指端是故大慧于真实义当方便修真实义者微妙寂静是涅槃因言说者妄想合妄想者集生死大慧实义者从多闻者得大慧多闻者谓善于义非善言说善义者不堕一切外道经论身自不随亦不令他随是则名曰大德多闻是故欲求义者当亲近多闻所谓善义与此相违计着言说应当远离。

　　此以喻明不应摄受随说计著者何也如为愚夫不见物者以指指物愚夫但观其指不观其物故终不得物如是愚夫但观言说计着不舍终不得见离言说指第一义谛故名曰愚然说法人尤当随其明处而开导之也譬如婴儿应食熟食不应食生若以生物食之必发狂乱以不知次第方便渐熟故如是不生不灭第一义谛离言说相太生而名言习气太熟若不以方便渐渐调熟彼将执而不化反为不善固当以四种方便令彼善修则生处渐熟熟处渐生彼则不随言说如视指端而不见物故于真实义当修而言说不当着也且真实义所以当修者以真实义不生不灭微妙寂静是涅槃正因以涅槃妙果非此不契故欲证涅槃果者必修真实义为涅槃因也言说所以不当著者以一切言说与妄想合以有妄想则集生死是则言说为生死因故欲断生死因者必以断言说为本也且真实义必从多闻而得然多闻者谓闻而思思而修修而得一闻一切闻是善义之人非出口入耳之谓故善义者能躬行实践不为外道一切经论所转不但自身不随语脉转亦不令他人随语脉转是则名曰大德多闻故欲求真实义者当亲近大德多闻所谓善义者是也若口口谈空心心著有名实不当言行相乖者虽有多闻亦当远离其可近之乎。

　　尔时大慧菩萨复承佛威神而白佛言世尊世尊显示不生不灭无有奇特所以者何一切外道因亦不生不灭世尊亦说虚空非数缘灭及涅槃界不生不灭世尊外道说因生诸世间世尊亦说无明爱业妄想为缘生诸世间彼因此缘名差别耳外物因缘亦如是世尊与外道论无有差别微尘胜妙自在众生主等如是九物不生不灭世尊亦说一切性不生不灭有无不可得外道亦说四大不坏自性不生不灭四大常是四大乃至周流诸趣不舍自性世尊所说亦复如是是故我说无有奇特唯愿世尊为说差别所以奇特胜诸外道若无奇特者一切外道皆亦是佛以不生不灭故而世尊说一世界中多佛出世者无有是处如向所说一世界中应有多佛无差别故。

　　前认不生灭为断灭故不许是如来异名此计不生灭为死常又混同于外道故说世尊所说不生不灭无有奇特故一一历叙以问之一谓外道计作者为因诸法生灭而作者不生灭此不生灭与世尊所说三种无为无异二谓外道计冥谛三德和合因缘生诸众生亦同世尊无明业爱因缘生诸世间无异但彼因此缘名异而实同也无论阴界入等从缘生起乃至种种外物如瓶衣谷草必藉因缘生起此世尊与外道论所说因缘亦无有异也三谓外道计微尘九物如时方空微尘大种梵天胜妙大自在天神我等通名作者皆不生不灭亦与世尊说一切性不生不灭无异四谓外道计四大不坏周流诸趣不舍自性亦与世尊所说四大性真周遍法界等无有异是则世尊与彼外道所说皆同有何奇特胜过外道唯愿为说奇特所以差别若无差别则外道亦皆是佛以同证不生不灭故世尊向说一世界中无有多佛如向所说不生不灭是如来异名复列三十二种别号今说外道又同如来则一世界应有多佛佛亦安足奇特哉。

　　佛告大慧我说不生不灭不同外道不生不灭所以者何彼诸外道有性自性得不生不变相我不如是堕有无品大慧我者离有无品离生灭非性非无性如种种幻梦现故非无性云何无性谓色无自性相摄受现不现故摄不摄故以是故一切性无性非无性但觉自心现量妄想不生安隐快乐世事永息愚痴凡夫妄想作事非诸贤圣不实妄想如乾闼婆城及幻化人大慧如揵闼婆城及幻化人种种众生商贾出入愚夫妄想谓真出入而实无有出者入者但彼妄想故如是大慧愚痴凡夫起不生不灭惑彼亦无有有为无为如幻人生其实无有若生若灭性无性无所有故一切法亦如是离于生灭愚痴凡夫堕不如实起生灭妄想非诸贤圣不如实者不尔如性自性妄想亦不异若异妄想者计着一切性自性不见寂静不见寂静者终不离妄想是故大慧无相见胜非相见相者受生因故不胜大慧无相者妄想不生不起不灭我说涅槃大慧涅槃者如真实义见离先妄想心心数法逮得如来自觉圣智我说是涅槃。

　　佛谓我说不生不灭不同外道不生无常论所以者何外道所计不生不灭者谓一切法皆有实体不生不变谓之死常虽曰不变实堕断灭我不作如是说我所说者随缘不变不变随缘离有离无离于生灭非彼有自性无自性之说也云何非无性如幻梦现故云何非性谓色等诸法无自性相亦无能取所取相亦如幻梦虽现而未尝现虽取而未尝取是故我说一切法离有离无但能觉了一切诸法从自心现如水月镜像本非有无不于诸法起有无见故妄想不生即得安隐寂灭之乐而世事永息安所不解脱哉彼诸外道不达自心愚于诸法而以妄想作种种事计着摄取不生不变非诸贤圣由彼于不实事妄想为实以断灭常妄为不变不知妄想所见境界如犍城中所现化人商贾出入等事愚夫妄想谓真有出入其实无有出者入者但彼妄想计着以为真得不生不变之相岂知彼所计不生不变者是神我微尘胜妙等物也又彼计冥性是作者是有为神我非作者是受者是无为不知彼亦无有有为无为也如计幻人有生有灭其实非有若生若灭以有性无性悉不可得故幻人既尔一切诸法亦复如是离于生灭愚痴凡夫不见自心如实处堕不如实起生灭妄想故知不独计生灭者为生灭即彼计不生不灭者亦生灭也此皆愚夫颠倒分别岂贤圣之谓乎以彼贤圣觉自心现量如实处不为幻事所惑故名为智彼堕不如实妄想者不然彼谓有性自性得不生不变相与生灭妄想异不知所计不生不灭实与生灭妄想亦不异也若果性自性不生不变相异生灭妄想故计着一切性自性为不生不灭者不知即此一念计着不见诸法本来寂静相矣由彼不见寂静相故虽曰得不生不变相终不离生灭妄想也故知见本来寂静不见有性自性相是名无相见故胜非若计着一切法实有性自性者即不见本来寂静者比也若据实而论见有不生不灭相者是生死因非真不生不灭不得涅槃故不胜若不见有不生不灭相者是妄想寂灭非受生因故我说名真涅槃也所谓涅槃者见诸法如实处本来寂静远离外道妄想心心所法逮得如来自觉圣智境界此圣智境界即第一义谛我所说涅槃者此也若外道所执有相见者是妄想非涅槃。

　　尔时世尊欲重宣此义而说偈言灭除彼生论建立不生义我说如是法愚夫不能知一切法不生无性无所有乾闼婆幻梦有性者无因不生无自性何因空当说以离于和合觉知性不现是故空不生我说无自性谓一一和合性现而非有分析无和合非如外道见梦幻及垂发野马犍闼婆世间种种事无因而相现折伏有因论申畅无生义申畅无生者法流永不断炽然无因论恐怖诸外道。

　　此颂如来建立不生异于外道不生也由彼外道妄执种种生因故建立不生一以破彼宗一以立自宗我说如是法唯诸贤圣方能明了非凡愚所能知也所以建立不生者是破彼有性无性二种计也以一切法如干城梦幻非无性故说无性无所有是无所有者不生也以一切法非有性故说有性者无因而无因者亦不生也然既说不生无自性而又说空者何因亦当为汝说之以彼诸法离于和合因缘分别之性不复现起故说空即不生不生即无性也所以无自性者谓一切法皆是因缘和合而有若一一分析各无自性实无和合非如外道妄计冥性三德和合而生二十三法以为实有故我说如梦如幻如垂发如阳𦦨如干城等喻以喻世间因缘所作之事本无自性皆是无因而妄相自现一以折伏外道种种生因一以申畅己宗无生之义若申畅己宗则使法流永不断绝若恐怖外道令彼邪因不敢妄立故我所说无因即与空无生无自性同途共辙非有二也。

　　尔时大慧以偈问曰云何何所因彼以何故生于何处和合而作无因论尔时世尊复以偈答观察有为法非无因有因彼生灭论者所见从是灭。

　　世尊建立不生者为破外道种种生因也而又说炽然无因论者亦为除外道种种生因也大慧正恐滥同外道无因故问之曰一切诸法生必有所因必有故必有和合之处云何于有因有故有和合处而作无因论不亦成断灭乎佛言我说无因者非外道有因无因对待生灭之论是破有因无因皆属生灭知见悉无有因故我说无因者是灭其生灭知见岂与外道无因同日而语哉。

　　尔时大慧说偈问曰云何为无生为是无性耶为顾视诸缘有法名无生名不应无义唯为分别说。

　　尔时世尊以偈答曰非无性无生亦非顾诸缘非有性而名名亦非无义一切诸外道声闻及缘觉七住非境界是名无生相远离诸因缘亦离一切事唯有微心住想所想俱离其身随转变我说是无生无外性非性亦无心摄受断除一切见我说是无生如是无自性空等应分别非空故说空无生故说空。

　　大慧始以无生为无法为断灭世尊以即是如来异名答之既又以无生为有法为死常故以无相见胜以答之疑在两岐故重请问无生毕竟以何为义谓诸法必无自性一向是无谓之无生耶为观察诸缘非一向无而别有法名无生耶凡有名必有义其义何居佛言若一向无性为无生者则堕断见若观察诸缘别有一法名无生者则堕常见我说无生非无性亦非有性亦非无义而浪说此名此无生义一切外道小乘及七地菩萨未离心意意识皆不能知唯八地已上菩萨舍离藏识实证无生法忍者乃能知其境界以无生相可得以是得名无生也所谓无生相者谓第八地离心缘相一切世间出世间事止息不行惟有微妙真心迥然独露更无所有而能想所想亦复远离觉法自性得意生身随往无碍此则身心一如我说是无生也又彼见一切法如干城阳𦦨证如幻三昧外不见有无二境为所取内不见有无二心为能取由断除一切分别见妄我说是无生也既无生之义如是分别则无自性及空亦如是分别非谓一切法断灭故说空以无生故说空亦非一切法断灭说无性以无生故说无性也此则无生之义即是真如岂同外道断灭不生哉。

　　因缘数和合则有生有灭离诸因缘数无别有生灭舍离因缘数更无有异性若言一异者是外道妄想有无性不生非有亦非无除其数转变是悉不可得但有诸俗数展转为钩锁离彼因缘锁生义不可得生无性不起离诸外道过但说缘钩锁凡愚不能了。

　　此明生灭不生灭皆由因缘也世间因缘法有十二谓无明乃至老死是也若无明生则缘数不断故有生若无明灭则缘数皆离则有灭此则生灭悉由因缘若使舍离因缘别无异法为生灭矣若离此因缘而别有生法如数论计能生所生是一胜论计能生所生是异者皆堕外道妄想矣故知一切世间法有性不能生无性不能生非有非无不能生亦有亦无不能生唯除十二缘数转变生灭外更无生灭之相可得故说生灭之相但随世谛假说十二因缘展转生灭如钩如锁连环不断若离世俗因缘则法法解脱了无交涉何生灭之可得哉故我所说缘生无性原不曾起者是不离生法以显无生正欲远离外道有生有自性之过也若但说因缘钩锁而不言缘生无性彼凡愚者岂能了因缘即无生无生即因缘耶故知生灭与不生灭皆不离因缘法也故曰一切法以因缘故生一切法以因缘故不生。

　　若离缘钩锁别有生性者是则无因论破坏钩锁义如灯显众像钩锁现若然是则离钩锁别更有诸性无性无有生如虚空自性若离于钩锁慧无所分别复有余无生贤圣所得法彼生无生者是则无生忍若使诸世间观察钩锁者一切离钩锁从是得三昧。

　　若离钩锁缘生外而别有生因如胜妙微尘等者是则堕无因论而破坏钩锁之义矣譬如灯光能显众像则知钩锁之现身境亦然若可离灯而显众像亦可离钩锁而别有诸性矣故我说无因论者破坏钩锁义也应立量云一切内外法是有法缘生宗因云钩锁现故喻如灯显像若使离钩锁而说无性为无生者犹如虚空自性此则堕二乘偏空以离钩锁而别求无生智慧所不能缘故应立量云一切法是有法无性宗因云无有生故同喻如虚空此外复有余无生者是三贤十圣菩萨所得之法以彼能达缘生无性生即无生是则真无生忍所谓唯有微心住想所想俱离者也盖外道以异因破坏钩锁不知世间一切法无非钩锁为因不可破也二乘愚夫欲离钩锁而求寂灭不知离钩锁而求寂灭非大定也若使世间皆如贤圣观察钩锁解悟十二因缘本无自性此则即钩锁而离钩锁不为钩锁所缚从是而得三昧证无生可与贤圣齐驱矣。

　　痴爱诸业等是则内钩锁钻燧泥团轮种子等名外若使有他性而从因缘生彼非钩锁义是则不成就若生无自性彼为谁钩锁展转相生故当知因缘义坚湿暖动法凡愚生妄想离数无异法是则说无性如医疗众病无有若干论以病差别故为设种种治我为彼众生破坏诸烦恼知其根优劣为彼说度门非烦恼根异而有种种法唯说一乘法是则为大乘。

　　所谓钩锁者有内有外如无知业爱等三世轮转为内钩锁如钻燧得火泥团成瓶种子生芽为外钩锁若使不以钩锁为缘而生而以他性为缘而生者则锁燧可以生芽种子可以成瓶生老病死不由痴爱发生然彼皆非钩锁之义何因而得成就故彼无因之说皆成戏论若谓诸法无因生无自性则人人皆得解脱彼则为谁钩锁而不得解脱耶所以不得解脱者皆由无明业爱展转相生轮回不息当知此即是因缘义谁谓无因哉至于坚湿暖动凡愚妄想计为四大之性以为生因能生四大然顾视诸缘悉无自性不知此四大法皆由津润妄想而生水大堪能妄想而生火大断截妄想而生地大飘动妄想而生风大是则离数缘外则无异法为生因若离数法别有异法为生因者则是断灭无因论矣是故建立不生有多种义非无义也一以因缘故不生所以破外道之生因二以无性故不生所以破外道计四大各有自性三以空故不生所以破有无一异等见譬如医师之疗众病本无种种议论以病有差别故治法亦有差别我为众生除烦恼病以烦恼有粗细之别根性有优劣之异故为彼说空无生离自性以度之亦非烦恼根性实有差别亦非实有种种对治法也我唯以空无性无生一乘之法引导众生入无生忍是则名为大乘法耳。

　　尔时大慧菩萨摩诃萨复白佛言世尊一切外道皆起无常妄想世尊亦说一切行无常是生灭法此义云何为邪为正为有几种无常佛告大慧一切外道有七种无常非我法也何等为七彼有说言作已而舍是名无常有说形处坏是名无常有说即色是无常有说色转变中间是名无常无间自之散坏如乳酪等转变中间不可见无常毁坏一切性转有说性无常有说性无性无常有说一切法不生无常入一切法。

　　此因不生不灭遂及生灭无常也意谓世尊所说不生不灭既与外道异则世尊寻常所说一切诸行无常是生灭法与外道所说无常孰为邪孰为正而外道所计无常为有几种世尊略举外道所计无常有七种皆非我教法所说坏不坏相展转因因灭果生果生因灭如秤两头低昂时等之无常也有说作已而舍名无常者此计能作者为无常也有说形处坏名无常者有说即色是无常者此皆计四大所造色为无常固不能空四大也有说色转变中间名无常者谓色转变中间有不变者存故计能造所造俱常但两色中间有个无常性能使两色相续变异自之散坏正如乳酪酒果成熟转变但无形状不可得见故说无常坏一切性此即行阴迁流微细幽隐不能窥测故不可见计为冥谛中间我执相续不断计为神我如人自少而至壮壮而至老虽念念迁流而不自觉所谓有力者负之而趋昧者不觉是也有说性无常者此计有个无常自性不坏而能坏一切性所谓彼为衰杀非衰杀者是也有说性无性无常者谓能造所造俱是无常也有说一切法不生无常入一切法者此计生与不生分作两橛不知灭即是生妄谓生灭法中有不生灭者在所谓不生者能生生是也。

　　大慧性无性无常者谓四大及所造自相坏四大自性不可得不生彼不生无常者非常无常一切法有无不生分析乃至微尘不可见是不生义非生是名不生无常相若不觉此者堕外道生无常义。

　　外道七种无常不出断常二见故先举二种断见也性无性者唐云物无物谓能造之物及所造之物自性俱坏谓四大既造色已自体已坏而所造者本非四大故亦随坏如种生芽种芽俱坏则四大之性亦不可得既性相皆无故知不生此以性相断灭为不生也彼不生无常入一切法者此非圣教常与无常二俱不生之谓也彼谓有个不生无常遍在一切有无法中乃至分析有无诸法至于微尘亦不可见是彼不生义也以分析诸法无一毫生相可得是名不生无常相我内教弟子当知此不生者即是生以彼所计此不生无常能生一切有无诸法是与生法对待之不生非离有离无之不生也故曰若不觉此即堕彼生无常论矣。

　　大慧性无常者是自心妄想非常无常性所以者何谓无常自性不坏大慧此是一切性无性无常事除无常无有能令一切法性无性者如杖瓦石破坏诸物现见各各不异是性无常事非作所作有差别此是无常此是事作所作无异者一切性常无因性大慧一切性无性有因非凡愚所知非因不相似事生若生者一切性悉皆无常是不相似事作所作无有别异而悉见有异若性无常者堕作因性相若堕者一切性不究竟一切性作因相堕者自无常应无常无常无常故一切性不无常应是常若无常入一切性者应堕三世彼过去色与坏俱未来不生色不生故现在色与坏相俱色者四大积聚差别四大及造色自性不坏离异不异故一切外道一切四大不坏一切三有四大及造色在所知有生灭离四大造色一切外道于何所思惟性无常四大不生自性相不坏故。

　　此计所造无常能造常也性无常者魏云以无物故名曰无常是自心妄想在非常非无常处而妄计诸法非常中有无常性令诸法坏而无常自性不坏此无常性能令一切法作坏灭无常之事若除此无常性无有能令一切法至于坏灭者如杖槌瓦石能坏诸物而自体不坏此无常性亦复如是此即数论所计能造所造法异也应立量云性无常是有法不坏宗因云破坏诸物故喻如杖槌瓦石因外道计异故世尊以非异破之若果无常性能坏诸法必能坏性与所坏法异者而今现见各各不异不见能作无常性与所坏诸物有差别若果有差别则应分明指出此是能作无常性此是所作无常事今则不然不可谓异若谓能作所作无异者则能作所作一切皆常以不见无常因性破坏诸物故则彼所立无常因性为作者其义不成故唐云不见有法能令诸法成于无故然一切法有性无性生起坏灭实亦有因以缘合则生缘散则坏但非凡愚所能知耳故唐云诸法坏灭实亦有因也且有是因必有是果因果必然相似若无是因而生是果则是异因而生异果谓之非因不相似事生若使异因生异果者则一切异法应并相生如种粟得豆种麻得麦则彼法此法能生所生悉皆无常应无差别而今现见诸法各各有异各有能作所作因果历然云何异因而生异果此非一切性悉皆无常矣谁谓性无常能生一切物哉应立量破云性无常是有法不能生诸物宗因云因果不相似故喻如桃不能生李下复约因果相如破之若性无常是能作性堕所作法中生一切法则一切所作法皆不究竟悉属坏灭无常以果如因故若一切性堕作因性中则无常性亦应无常以随一切所生法皆无常故若能作无常性既无常已则所作一切法不应无常应是常以因如果故下复约无常性堕三世法成断灭破之若谓无常性入一切法中而无常性应堕三世同归坏灭若入过去过去色坏若入未来未来不生若入现在现在不住刹那变灭与坏相俱色既坏而无常性亦俱坏安得无常性独不坏哉且色者是四大种积集差别性四大种者即四大自性若能造之四大种不坏则所造之色自性亦不坏以能造所造体性无二离异不异故岂有所造坏而能造者不坏耶一切外道妄计一切四大自性不坏今观一切三有中一切四大及所造色在在处处莫不皆知有生灭相今离四大造色外一切外道更于何所思惟寻觅能坏诸物之无常性在四大不生而自性不坏者耶吾固谓无常入一切性者悉堕三世同归于坏也既同归于坏而所立不坏之宗亦自坏矣应立量破云性无常是有法坏灭宗因云堕于三世故喻如所造色。

　　离始造无常者非四大复有异四大各各异相自相故非差别可得彼无差别斯等不更造二方便不作当知是无常。

　　前计能造是常所造是无常此计所造是常其能造者造已即舍是无常佛破之曰汝谓能造无常而所造者为常耶既能造者离此而去则四大种不复更造四大矣安得常以四大各有异相自相不见有差别可得故自相不能独造异相不能共造以不见一水大自相独能生地生火生风故又不见地火风互生一水大火风水其生一地大风地水共生一火大故彼四大既不见自相异相种种差别可得则知不更造异四大矣此则不但能造舍此而不作为无常即所造者亦未尝复作此则能造所造二种方便悉是不作总皆无常安得谓所造常而能造者无常耶。

　　彼形处坏无常者谓四大及造色不坏至竟不坏大慧竟者分析乃至微尘观察坏四大及造色形处异见长短不可得非四大四大不坏形处坏现堕在数论。

　　此计能造四大及所造皆究竟常也其究竟坏者分析其色乃至微尘观察其可坏者但是四大及所造色形处长短变坏不可得非四大及造色体性坏也故佛断之曰四大不坏但形处坏者此即堕数论所计四大之性周流诸趣体常不变谓四大亦常也。

　　色即无常者谓色即是无常彼则形处无常非四大若四大无常者非俗数言说世俗言说非性者则堕世论见一切性但有言说不见自性生。

　　此亦计能造所造俱无常故曰色即无常彼数论师但计形处无常非计四大种性亦是无常也故破之曰若使四大种性亦是无常者则无俗谛言说以俗谛言说不出四大故若无俗谛言说则堕卢迦耶见成断灭矣以彼见一切法但有言说不见从如实自相处生故成断灭也。

　　转变无常者谓色异性现非四大如金作庄严具转变现非金性坏但庄严具处所坏如是余性转变等亦如是如是等种种外道无常见妄想火烧四大时自相不烧各各自相坏者四大造色应断。

　　此计能造所造俱常但两性中间有个无常性能使色法相续转变故一切色有异性现则谓之坏非四大自性坏也如金庄严具有转变则谓之坏非金性坏余性转变亦如是如乳作酥酪等酥酪有转变非乳性坏如是外道种种虚妄分别作无常见自谓火烧四大时四大自体俱各散坏而自相实不烧若火能烧四大而四大自相若各各坏者则四大造色应断谁为能造所造乎已上四种邪见谓四大有形者毕竟有灭四大无形者终不能坏即半生半灭半不生灭之论也。

　　大慧我法起非常非无常所以者何谓外性不决定故唯说三有微心不说种种相有生有灭四大会合差别四大及造色故妄想二种事摄所摄知二种妄想离外性无性二种见觉自心现量妄想者思想作行生非不作行离心性无性妄想世间出世间出世间上上一切法非常非无常不觉自心现量堕二边恶见相续一切外道不觉自妄想此凡夫无有根本谓世间出世间出世间上上彼说妄想生非凡愚所觉。

　　以上七种无常皆外道邪见非我法已若我法所起唯说大种及诸尘非常非无常是谓真常超过外道心量所以者何外道于外境界起决定见或计常或计无常不知外境界如镜像水月不可谓决有决无故我唯说三界皆是微妙真心不说种种诸相有生有灭唯是四大因缘和合而有差别四大及有造色故非四大及造色是实有法皆是能取所取二种妄想分别而有若知二种是妄想即不见有能取所取远离外性有无二见唯觉一切诸法皆是自心理量如镜华水月不计为有为无所谓妄想者皆从思虑作意生起非是无思无虑不作意生也若不作意则离自心所现有无分别即能了达世间出世间出世间上上法非常非无常彼外道者不觉自心现量堕二妄想复堕二种恶见相续不断建立七种无常论此诸外道不觉种种妄想皆是自心虚妄分别无有根本自谓已得世间出世间出世间上上法不知彼作是说皆是妄想作意生岂知世间出世间出世间上上法非凡愚妄想作意所觉也以彼不觉自妄想不见根本故。

　　尔时世尊欲重宣此义而说偈言远离于始造及与形处异性与色无常外道愚妄想诸性无有坏大大自性住外道无常想没在种种见彼诸外道等无若生若灭大大性自常何谓无常想一切唯心量二种心流转摄受及所摄无有我我所梵天为树根枝条普周遍如是我所说唯是彼心量。

　　长行分破已竟此复括而破之一者作已而舍谓能造无常远离所造故曰远离于始造也二者形处异谓能造所造俱常唯形处异三者性无常谓计无常性能坏诸物四者性无性无常谓能造所造俱坏五者即色是无常谓所造无常而能造四大是常故曰性与色无常六者谓转变中间有不坏性故曰诸性无有坏七者谓一切法不生遍入诸法四大自性常住不灭故曰大大性自常既曰不坏又曰常住而又作无常想此由没在种种见中故作斯论彼诸外道皆说一切法不生不灭而四大性各各不坏性自常住若然者则一切皆常谁是无常法而作无常想乎此无论彼所谓常者非真即其言亦自相违矣其义安可成乎若我所说三界所有唯是自心现量由彼能取所取二种妄心流转不已故计我我所其实无有能取者为我所取者为我所也然外道复有计梵天初造众生为有情本喻如树根发为枝条普遍世界若如是者则有树根为我有枝条为我所由彼作如是计故我说言唯是彼之妄想心量非我法所收若我所说三界上下法唯是一心造更无二法若觉了唯心是名根本岂梵天胜妙等为根本耶。

　　尔时大慧菩萨复白佛言世尊唯愿为说一切菩萨声闻缘觉灭正受次第相续若善于灭正受次第相续相者我及余菩萨终不妄舍灭正受乐门不堕一切声闻缘觉外道愚痴佛告大慧谛听谛听善思念之当为汝说大慧白佛言世尊唯愿为说佛告大慧六地起菩萨摩诃萨及声闻缘觉入灭正受第七地菩萨摩诃萨念念正受离一切性自性相正受非声闻缘觉诸声闻缘觉堕有行摄所摄相灭正受是故七地非念正受得一切法无差别相非分得种种相性觉一切法善不善性相正受是故七地无善念正受大慧八地菩萨及声闻缘觉心意意识妄想相灭初地乃至七地菩萨摩诃萨观三界心意意识量离我我所自妄想修堕外性种种相愚夫二种自心摄所摄向无知不觉无始过恶虚伪习气所熏。

　　此详问三乘修证差别相也盖灭尽一定可以入大可以入小是三乘之所共修亦三乘之所共证以入灭定而受乐耽着不舍者为小乘不起灭度现诸威仪者为菩萨入灭定而不忘相者为二乘入灭定而念念无相者为菩萨故唯识论云二乘见道唯断一种名为圣性(谓断分别我执证初果从是次第断三界八十一品思惑得寂灭定得四果)菩萨见道具断二种名为圣性(谓断分别我法二执得入初地名见道从是次第断俱生我法二执至八地得灭尽定)所见未尝异所造未尝同故问一切三乘灭正受次第相续若善知此次第相续修断之相终不妄舍菩萨灭正受乐决不堕二乘外道执着愚痴佛谓初地至六地菩萨入灭正受与声闻缘觉无异以定相不忘有出有入故若至七地则念念入灭正受远离定相即有涅槃性自性相亦不取着非二乘可及以二乘人厌生死欣涅槃堕有为行而有能取所取是故不能得七地念念正受以得生死涅槃种种相故不得一切法无差别相以觉一切法有涅槃之善生死之不善舍不善而取善故二乘有善念正受而无七地无善念正受也至于八地舍离藏识不但一切种种相灭即二乘所断心意意识虚妄想相皆悉断灭故唯识论云从初地至五地未能多时住无相观有相观多若至六地无相观多有相观少至于七地纯无相观虽恒相续而有加行未能任运现相及土八地已得无功用道常在三昧无出入相而能任运现相及土三界烦恼永不现行第七识中细所知障犹可现起以有异熟未得空故所谓妄想识灭名为涅槃所以必至八地方得心意意识妄想相灭者何故以初地乃至七地菩萨所修观行观察三界皆是心意意识妄想量中所现本无有我亦无我所然所修观行未忘未超心量犹是自妄想修见有外法故堕外性种种相实与愚法声闻计着自心能取所取无异由彼一向无知不观察流注妄想认贼为子不觉无始过恶虚伪习气所熏故至八地方得二乘心意意识妄想相灭。

　　大慧八地菩萨摩诃萨声闻缘觉涅槃菩萨者三昧觉所持是故三昧门乐不般涅槃若不持者如来地不满足弃舍一切为众生事佛种则断诸佛世尊为示如来不可思议无量功德声闻缘觉三昧门得乐所牵故作涅槃想大慧我分部七地善修心意意识相善修我我所摄受人法无我生灭自共相善四无碍决定力三昧门地次第相续入道品法不令菩萨摩诃萨不觉自共相不善七地堕外道邪径故立地次第大慧彼实无有若生若灭除自心现量所谓地次第相续及三界种种行愚夫所不觉愚夫所不觉者谓我及诸佛说地次第相续及说三界种种行。

　　此明八地菩萨与二乘灭心意意识则同所证涅槃迥然各异以菩萨有自觉圣智力所持不为涅槃所醉故虽在涅槃而不取涅槃也若无自觉智力所持遂认化城而为宝所上则不求究竟佛果下则不度一切众生则佛种永断故诸佛世尊见八地菩萨不起三昧三桥七劝开示如来不可思议无量功德令彼进趋不住涅槃若声闻缘觉为三昧乐所醉者得少为足是故于中作涅槃想此岂可与八地相角哉故我所以分部七地者亦在无阶级处强立阶级正欲显示菩萨所证阶差与二乘所证果位迥然有异以菩萨善修心意意识生灭流注相非若二乘但修习六识粗分别相善修我我所生灭自共相而又善修法我生灭自共相证二无我非若二乘但修我我所执得人无我善知四无碍智所证决定力三昧非若二乘但知四谛寂灭三昧故我所以分部七地者欲令菩萨善知种种差别相从地入地次第相续入菩提法不令菩萨不善了知自相共相不善七地修行次第则堕外道断常邪径故于无渐次中强设渐次谓断异生障证遍行真如得入初地等然实无有若生若灭以除自心现量外无障可断无真可证故我虽是建立诸地次第相续及断三界种种障皆是强立阶差愚夫不觉乃谓我及诸佛实有诸地次第相续相实有所断三界种种障也不知世尊说行布说圆融皆有深意若不说行布则儱侗真如而混于邪小若不说圆融则颟顸佛性而外于邪小若论行布不碍圆融则阐提皆可作佛况邪小乎若论圆融不碍行布即二乘尚不及初地况二地以至佛地哉。

　　复次大慧声闻缘觉第八菩萨地灭三昧乐门醉所醉不善自心现量自共相习气所障堕人法无我法摄受见妄想涅槃想非寂灭智慧觉大慧菩萨者见灭三昧门乐本愿哀愍大悲成就知分别十无尽句不妄想涅槃想彼已涅槃妄想不生故离摄所摄妄想觉了自心现量一切诸法妄想不生不堕心意意识外性自性相计着妄想非佛法因不生随智慧生得如来自觉地如人梦中方便度水未度而觉觉已思惟为正为邪非正非邪余无始见闻觉识因相种种习气种种形处堕有无想心意意识梦现大慧如是菩萨摩诃萨于第八菩萨地见妄想生从初地转进至第七地见一切法如幻等方便度摄所摄心妄想行已作佛法方便未得者令得大慧此是菩萨涅槃方便不坏离心意意识得无生法忍大慧于第一义无次第相续说无所有妄想寂灭法。

　　此复明三乘涅槃所以差别者以能证之人心量不同也谓二乘人同在第八灭正受乐中而为灭正受乐所醉不知此灭正受乐皆是自心现量未超量外由不善此故为自共相风鼓荡复为烦恼习气所障于无我无法处妄取我法二见无涅槃处妄作涅槃非若八地菩萨真得无生法忍从寂灭定中得智慧觉者也若复于此慧光发明照十方界即名回心大阿罗汉名为菩萨若菩萨者虽见三昧门乐而不耽着以有本愿哀愍众生大悲成就知分别十无尽句所谓众生无尽乃至转法轮无尽实欲究竟菩提不舍一切度众生事故不妄想涅槃而生取证以彼达一切法本来寂灭不复更灭故以离能取所取二种妄想觉了自心现量外性非性故于诸法妄想不生以证无生法忍故内不堕心意意识外不堕有无诸法计着妄想以此妄想皆非成佛正因故不生也故大经云此菩萨菩提涅槃心尚不起况复起于世间之心故佛劝之曰善男子此忍第一顺诸法性此诸法性若佛出世若不出世常住不异诸佛不以得此故名为如来一切二乘亦能得此无分别智等尔时菩萨闻佛劝发从三昧觉作诸佛事故曰随智慧生以此不生不灭为因地心得入善慧地乃至入如来自觉地如人梦中方便度水水虽未度而忽从梦觉梦中方便喻修灭尽定水喻烦恼河盖八地已前菩萨从生死此岸度烦恼中流到菩提彼岸然实有生死可除实有烦恼可断实有涅槃可证正如梦中方便度水而不知是梦也至八地而后觉觉已思惟为正为邪者此喻向之所修灭定直是一梦不知此梦是邪是正若言此梦是正不应唤作是梦若言此梦是邪不应从梦而觉乃知此梦非正非邪由彼灭尽烦恼而得此定故非邪尚余根中积生无始虚习及种种影像相分堕有无二想心意意识未净故现斯梦故非正菩萨至此地才觉得此梦是妄想生始得心意意识妄想灭尽所谓酒消然后觉觉而后知其为梦也然此八地所以从梦觉者皆从初地观察三界心意意识量离我我所转进至七地已方见前地所修种种方便皆如幻梦既知前七所修是梦又知自地所证不真不生取着却将从前所宝惜者一时放下故能超度能取所取二种妄想行已从三昧起作佛法方便兴大法云布大法雨未度者令度未得者令得未圆满者令得圆满是名八地菩萨虽证涅槃不废度生之事离心意意识得无生法忍与二乘迥别者如此是名从初地至八地建立次第相续相若于第一义谛观之实无诸地次第相续亦无三界种种妄想是名真寂灭法真实涅槃。

　　尔时世尊欲重宣此义而说偈言心量无所有此住及佛地去来及现在三世诸佛说心量地第七无所有第八二地名为住佛地名最胜自觉知及净此则是我地自在最胜处清净妙庄严照耀如盛火光明悉遍至炽𦦨不坏目周轮化三有化现在三有或有先时化于彼演说乘皆是如来地十地则为初初则为第八第九则为七七亦复为八第二为第三第四为第五第三为第六无所有何次。

　　谓此心量无所有寂灭法门唯住地菩萨及如来自觉地方能究竟此三世诸佛所说也第七名心量地者以此地虽得纯无相观而加行未忘藏识未净不得任运现身现土名心量地第八名无所有者由转舍藏识心量都尽证无生忍入不动地名无所有地然此二地均名住者以皆得不退转故也虽无退转可名为胜然非最胜唯至等妙二地以自觉圣智证清净觉方名佛地至佛地已随心自在处处称尊名最胜处故从清净法身为地上菩萨于色究竟天现圆满报身成等正觉身有无量色色有无量相相有无量好乃至光明亦复无量无处不遍至此方得证金刚不坏身得金刚不坏目复为二乘凡夫现种种身化导三有或有众生在菩萨地已经化导此即于彼演说三乘虽说三乘令归正觉是故如来出世唯以一乘而为教法更无余乘故虽说诸地实无诸地次第相续之相故十地即初同证如故初即是八烦恼皆不动故九可为七同得无生忍故七可为八同无相观故二可为三同信忍故四可为五同顺忍故三可为六同得般若故若夫无所有处即是无位真人所住境界有何次第相续可得所谓不涉程途不立阶级向上一路也故祖师云圣谛亦不为何阶级之有。

　　尔时大慧菩萨复白佛言世尊如来应供等正觉为常无常佛告大慧如来应供等正觉非常非无常谓二俱有过常者有作主过常者一切外道说作者无所作是故如来常非常非作常有过故若如来无常者有作无常过阴所相相无性阴坏则应断而如来不断大慧一切所作皆无常如瓶衣等一切皆无常过一切智众具方便应无义以所作故一切所作皆应是如来无差别因性故是故大慧如来非常非无常复次大慧如来非如虚空常如虚空常者自觉圣智众具无义过大慧譬如虚空非常非无常离常无常一异俱不俱常无常过故不可说是故如来非常复次大慧若如来无常者如兔马等角以无生常过故方便无义以无生常过故如来非常。

　　世尊既破七种无常已复曰我法起非常非无常故问如来毕竟为常为无常佛言如来非常非无常以常与无常二俱有过故若如来是常即同外道所计微尘胜妙自在等有作者过今如来虽不变而随缘本无所作是故如来虽常而非常非若外道之作者常以凡是作者必不能常故说常有过也应立量云如来是有法常为宗因云是能作性故同喻如微尘等而如来岂如微尘等之常耶若如来是无常者则堕有所作过以五阴是所作相而相相无性应成断灭今如来虽随缘而不变以非所作性故非断灭以一切所作皆是无常如瓶衣　若如来果断灭则如来一切智一切方便悉空无义以如来是所作故若所作是如来则世间一切所作法皆是如来以无常因性皆是所作无差别故应立量云若如来是常所作为因性喻如瓶衣等而如来岂同瓶衣等之无常耶故总申一量云如来是有法非常非无常宗因云性非所作故同喻如虚空然如来以虚空喻无作常者不取虚空顽然无知不待因成为无作常也若如来果如虚空无作之常则如来所具大智慧光明及恒沙称性功德悉皆无义不亦成断灭乎然以虚空为同喻者以虚空离四句绝百非而与如来离念之相相似是故如来取虚空为常如曰离念相者等虚空果不取顽然无知为常也亦非如来以无生为常若以无生为常则如来同于兔马等角之绝无则应如来从无量劫所修方便悉皆无义故如来非无生常应立量云若如来是常因云无生故喻如兔马角以兔角无生是外道断灭常是故如来非外道断灭常问前以兔角为喻立不生宗此又以兔角为外道宗者得无混滥乎答前以兔角为喻是借彼破彼此以兔角为断灭是破彼以成立己宗也故曰一切法不生不应立宗者具有多种义故不应立也。

　　复次大慧更有余事知如来常所以者何谓无间所得智常故如来常大慧若如来出世若不出世法毕定住声闻缘觉诸佛如来无间住不住虚空亦非愚夫之所觉知大慧如来所得智是般若所熏大慧如来非心意意识彼阴界入处所熏大慧一切三有皆是不实妄想所生如来不从不实虚妄想生大慧以二法故有常无常非不二不二者寂静一切法无二生相故是故如来应供等正觉非常非无常大慧乃至言说分别生则有常无常过分别觉灭者则离愚夫常无常见不寂静慧者永离常无常非常无常熏尔时世尊欲重宣此义而说偈言众具无义者生常无常过若无分别觉永离常无常从其所立宗则有众杂义等观自心量言说不可得。

　　上言如来既非虚空常又非无生常然则以何为常更有余事知如来常谓依四种无间大方便行转八识而成四智无有间断故名为常此无间智前际非生后际非灭不论有佛出世无佛出世此法常住无有间断不唯如来即声闻缘觉皆住无间智不住虚空不住无生但彼愚夫为无明所覆心意意识所熏不自觉知唯是如来独得耳然如来所以独得者以如来是般若熏非心意意识阴界处入妄想熏是故如来名之为常一切三有众生不出心意意识不实妄想所生故有生灭不常如来不从心意意识不实妄想生故有如实真常又三有众生不见寂灭平等一心见有生灭或计生处为常或计灭处为无常此非见不二者也若真见不二者即常即无常当处寂灭更无分别何曾见常而生常见何曾见无常而生无常见耶是故如来见一切寂静故说非常非无常由彼未曾离言说相离分别相故妄计此是常此是无常若离分别觉观则不堕常无常二见所以愚夫作常无常二见者由不见寂灭一心故不寂静若得无间慧者则不习近其说永离常无常故见寂静颂中言众具无义者生常无常过者以言常则众具无义言无常则众具同坏一切性德悉皆断灭于此二法不生分别即不为常无常所熏永离二见矣且彼二见起于能作所作从彼外道自所立宗故有众多杂乱知见若以平等智慧观察自心现量则一切法悉皆无异即言说亦不可得何有常无常论哉此错简当在七无常后。

　　楞伽阿䟦多罗宝经合辙卷第七
卍新纂续藏经第 17 册 No. 0331 楞伽经合辙


　　楞伽阿䟦多罗宝经合辙卷第八

　　明　二楞庵释　通润　述

　　尔时大慧菩萨复白佛言世尊唯愿世尊更为我说阴界入生灭彼无有我谁生谁灭愚夫者依于生灭不觉苦尽不识涅槃佛言善哉谛听当为汝说大慧白佛言唯然受教佛告大慧如来之藏是善不善因能遍兴造一切趣生譬如伎儿变现诸趣离我我所不觉彼故三缘和合方便而生外道不觉计著作者为无始虚伪恶习所熏名为识藏生无明住地与七识俱如海浪身常生不断离无常过离于我论自性无垢毕竟清净。

　　此承上章以发问也言我虽知菩萨二乘同修灭定同证涅槃即其分量两相悬绝然二乘已得灭定已得我空则不当复有生灭然犹未脱阴界入生灭之地不知彼二乘者既无有我而令阴界入生灭不停者更是何物作主宰为之生为之然耶由彼愚此不觉不知坐寂灭中而为三相迁流不觉苦尽不识涅槃皆由不知生灭根源故曰更为我说二乘已断六识已得我空不觉阴界入生灭者是谁为生灭之主耶故世尊示之曰生灭根源是如来藏与识藏非六识三毒也二乘寻常但知作善作恶者是意识故说意识为善恶因招感生死为果不知如来藏为善不善因作三界四生六趣之体能遍兴造六趣四生譬如伎儿逢场作戏为生为旦为丑为未其实本体非生非旦非丑非未本无有身为之我亦无戏场为我所应立量云如来藏是有法能遍兴造一切趣生宗因云能善不善故离我我所故同喻如伎儿伎儿能随缘为贵贱而体不变如来藏能随染净缘作善恶而体亦不变故前文云如来藏具三十二相入于一切众生身中本无有我是也二乘不知如来藏为生死因妄谓根尘识三和合种种方便起惑造业是故三界生死不断外道不觉计着冥初自性能造二十三法为生死因不知如来本来清净为彼前七无始名言有支及业三种虚伪恶习所熏为生相无明遂转此如来藏名为识藏含藏一切善恶种子为善不善因依此藏识复生住地无明起前七现行与前七俱由此现种相生无有断绝如海生浪浪复依海相续不断其实识藏本来不变离于二乘无常之过本自无我亦离外道神我之执其实识藏自性即如来藏本来无垢虽由前七过恶熏习未尝染污则知不变故能随缘也应立量云识藏是有法常生不断是宗因云与七种俱故喻如海生浪故知性相两宗虽各立宗因实无有二由如来藏为前七所熏即转名识藏是全性成相前七若转不熏识藏则识藏即如来藏是全相是性故知转与不转皆由前七而如来藏本无转与不转即说转识成智但转名言其实如来藏性本未尝动云何说转故云寂灭者名为一心一心者即如来藏而如来藏亦名在缠法身故经云隐为如来藏显为法身以如来藏具含二义一约体绝相义即真如门谓非染非净非生非灭不动不转平等一味性无差别众生即涅槃不待灭也凡夫即弥勒非二际也二随缘起灭义即生灭门谓随熏转动成于染净染净虽成性恒不动祗由不动能成染净是故不动不离动门此即起信论中所立二门也。

　　其余诸识有生有灭意意识等念念有七因不实妄想取诸境界种种形处计著名相不觉自心所现色相不觉苦乐不至解脱名相诸缠贪生生贪若因若攀缘彼诸受根灭次第不生余自心妄想不知苦乐入灭受想正受第四禅善真谛解脱修行者作解脱想不离不转名如来藏识藏七识流转不灭所以者何彼因攀缘诸识生故非声闻缘觉修行境界不觉无我自共相摄受生阴界入见如来藏五法自性人法无我则灭地次第相续转进余外道见不能倾动是名住菩萨不动地得十三昧道门乐三昧觉所持观察不思议佛法自愿不受三昧门乐及实际向自觉圣趣不共一切声闻缘觉及诸外道所修之道得十贤圣种性道及身智意生离三昧行是故大慧菩萨欲求胜进者当净如来藏及识藏名大慧若无识藏名如来藏者则无生灭。

　　上明如来藏识藏为善不善生死因而实如来藏性本无生灭毕竟清净然如来藏所以为生灭因者皆由受前七熏遂转如来藏而为识藏此则生灭根源基于七识也故前问云彼无有我谁生谁灭故答之曰如来藏虽为善不善因实无有我亦不见有生灭之相其计有我而有生灭者皆前诸识也故曰其余诸识有生有灭所谓诸识者谓意与意识及眼等五识也然彼诸识所以生灭者由无明住地不实妄想为因六尘境界为缘而诸识妄取境界所谓自心取自心也(此即六粗智相相续相也)复于所见形处计着种种名相以为实有(此即六粗执取相计名字相也)不知此等名相本非实有皆是自己与彼安名立号是自心现以不了故贪着外境生苦乐受不知苦乐是生死因不得解脱(此即六粗起业相及业系苦相也)由彼名相诸缠互相系缚种现相生无有间断诸识之生实基于此若无明住地灭则种子灭种种境界灭则所缘灭彼诸受根灭则根灭三缘既灭则前七次第亦不得生故起信云因灭则不相应心灭缘断则相应心灭此即菩萨真寂灭涅槃也若因缘不尽尚余自心流注妄想又不知藏识是苦乐因而妄谓受想是苦乐因或有入灭受想定以断苦乐二受为小乘涅槃者或有入四禅舍念清净地以伏苦乐二受为无想外道涅槃者或有善观四谛知集为苦本道为乐因自谓断集修道已见真谛得解脱者虽有种种差别涅槃总之不离如来藏中识藏之名亦未曾灭七识流转之名也然识藏之名不转而七识流转之名亦不灭者何故以彼藏识为七识之因复为七识流转之缘故识藏不转习气犹存复生诸识暴流故也然此藏识甚深微细未易窥测故非声闻缘觉境界以彼但了人空证人无我未了法空不了法无我故于蕴处界入执取自相共相不知此阴界入由执取而生也由前问云彼无有我此阴界入是谁生故答云由是七识取着自相共相而生阴界入也若见如来藏所谓五法者已离名相妄想而证正智如如所谓三性者已离妄想缘起而证成自性所谓二无我者不但人无我且得法无我矣由前云彼无有我是谁灭故答云若见如来藏则识藏之名转而七识流转之名亦灭矣是则如来藏本无有我亦无生灭由七识执我而有生灭故七识生而识藏生七识灭而识藏亦转也此由初地次第相续转进至第八地一切外道恶见不能倾动是名菩萨住不动地住此地已即得十种三昧门乐如华严十大三昧等以三昧中有自觉智力所持故能观察不思议佛法不忘自愿故不舍利众生事虽住三昧而不耽三昧虽居实际而不恋实际回心趋向自觉圣智最究竟趣不共二乘外道取涅槃乐所修行道得住十地圣种性及得如来智身及意生身如初地意生身能以一身化百类身往百佛世界教化众生地地增进故能离三昧乐而不住着是故菩萨欲得胜进满足如来地者当净如来藏中识藏之名若转识成智则不名识藏名如来藏则无生灭是名寂灭一心如来藏也。

　　大慧然诸凡圣悉有生灭修行者自觉圣趣现法乐住不舍方便大慧此如来藏识藏一切声闻缘觉心想所见虽自性净客尘所覆故犹见不净非诸如来大慧如来者现前境界犹如掌中视阿摩勒果大慧我于此义以神力建立令胜鬘夫人及利智满足诸菩萨等宣扬演说如来藏及识藏名七识俱生声闻计着见人法无我故胜鬘夫人承佛威神说如来境界非声闻缘觉及外道境界如来藏识藏余佛及余利智依义菩萨智慧境界是故汝及余菩萨摩诃萨于如来识藏当勤修学莫但闻觉作知足想。

　　然一切凡夫及诸圣人皆依彼识藏而有生灭凡夫生灭无足为怪而修行者何故亦有生灭耶以修行者虽得自觉圣智现法乐住而不舍离勇猛精进上求下化故亦不离生灭也然如来藏在识藏中本自清净一切二乘不见其净以一切二乘皆以心想见如来藏虽如来藏自性清净即为心想客尘染污故虽本净而犹见不净即使等觉见如来藏如隔罗谷视月以生相无明所覆异熟未空故即彼所见亦非如来所见境界也若如来者生灭已尽寂灭现前观如来藏如观掌果毫发分明方名究竟清净岂二乘心想所可及哉故我于此自性清净如来藏义复以神力加持胜鬘夫人及利智满足诸菩萨令彼宣扬如来藏及识藏名与七识俱生令诸声闻计着我法者令彼舍离意识见人无我已而又令彼舍离藏识见法无我得证自性清净如来藏也胜鬘夫人即波斯匿王女为逾阇王夫人胜鬘经中说二种如来藏一空如来藏脱离一切烦恼二不空如来藏具足过河沙不思议佛法佛为胜鬘夫人说此二种如来藏胜鬘夫人承佛威力代佛转轮说如来藏是如来所证清净境界非二乘外道所证境界以二乘外道皆未离识藏故此如来藏即识藏识藏即如来藏唯佛及余利智依义不依文字诸大菩萨所证境界以法性不离法相法相不离法性非利智依义菩萨不足语此是故汝等菩萨于如来藏识藏当勤观察分明晓了如观掌果不可但以耳闻便为觉了作知足想终不得见如来藏也。

　　尔时世尊欲重宣此义而说偈言甚深如来藏而与七识俱二种摄受生智者则远离如镜像现心无始习所熏如实观察者诸事悉无事如愚见指月观指不观月计著名字者不见我真实心为工伎儿意如和伎者五识为伴侣妄想观众伎。

　　甚深如来藏而与七识俱故名识藏因不实妄想取诸境界乃有能取所取计着不舍智者若能观察见如来藏则能取所取之相当下远离所以远离者以如来藏心本来清净为无始恶习所熏转为识藏而生二种摄受似外境现正如镜中所现影像全像是镜故以智慧观察如来藏心见如实处不见心外有毫发六尘境界可得也且此如来藏心是利智依义菩萨所证境界非寻常计着言说妄想寻行数墨者可得见也彼寻行数墨之人言说妄想未破喻如愚夫见人指月但观其指不观真月计著名字不见真实义处亦由愚夫执指不见真月也若知如来藏心能变能现犹如伎儿又知末那意识依彼缘彼如和伎者又知五识缘境丛生犹如伴侣又知意识分别好丑如观伎众若能如是观察则知一切皆悉如幻而如来藏心真实之义得见矣故王文公观俳优偈云诸优戏场中一贵复一贱心知本自同所以无欣怨。

　　尔时大慧菩萨复白佛言唯愿为说一切诸法刹那坏相世尊云何一切法刹那佛告大慧谛听谛听善思念之当为汝说佛告大慧一切法者谓善不善无记有为无为世间出世间有罪无罪有漏无漏受不受大慧略说心意意识及习气是五受阴因是心意意识习气长养凡愚善不善妄想大慧修三昧乐三昧正受现法乐住名为善无漏。

　　此承前如来藏章一切凡圣悉有生灭发来错简于此意谓一切凡夫皆住生灭一切圣人皆证不生不灭而云凡圣悉有生灭斯则世间出世间法皆堕刹那坏相更无证不生灭者矣故问云何一切法皆堕刹那坏相也以如来藏具有二义一真如门二生灭门盖生灭门中有觉不觉二义恐人不解故发此问欲显生灭门中有刹那不刹那也故唐译以如来藏章为刹那魏译以此章为刹那品佛言所谓一切法者有世间一切法有出世间一切法世间一切法者谓十一善法根随二十六烦恼法二十四种不相应无记法有为生灭法有漏有罪有受五蕴法也出世间一切法者即不生不灭无为法及无罪无漏无受五蕴法也若略而言之世间五蕴总以心意意识及彼所熏名言我支及业三种习气为因由此八种识三种习气为因生起现行念念迁流长养凡愚善不善妄想五阴之果此名不善有漏习气也若真修行人修三昧乐断分别我法二执得入初地以至七地得三昧乐意生身住三昧中现受法乐然有十种习气不妄所谓菩提心习气善根习气教化众生习气见佛习气于清净世界受生习气愿习气波罗蜜习气思惟平等法习气种种境界差别习气若菩萨安住此法则永离一切烦恼习气得入如来大智习气非习气智是名善无漏习气也。

　　大慧善不善者谓八识何等为八谓如来藏名识藏心意意识及五识身非外道所说大慧五识身者心意意识俱善不善相展转变坏相续流注不坏身生亦生亦灭不觉自心现次第灭余识生形相差别摄受意识俱相应生刹那时不住名为刹那大慧刹那者名识藏如来藏意俱生识习气刹那无漏习气非刹那非凡愚所觉计着刹那论故不觉一切法刹那非刹那以断见坏无为法大慧七识不流转不受苦乐非涅槃因大慧如来藏者受苦乐与因俱若生若灭四住地无明住地所醉凡愚不觉刹那见妄想熏心复次大慧如金金刚佛舍利得奇特性终不损坏大慧若得无间有刹那者圣应非圣而圣未曾不圣如金金刚虽经劫数称量不减云何凡夫不善于我隐覆之说于内外一切法作刹那想。

　　所谓世间有漏善不善习气者谓八识所熏习气也八识者即是如来藏心为无始恶习所熏转名识藏复生无明住地与七识俱以能含藏诸法种子名曰识藏以能传出送入通内外门名意以能总缘五尘差别形相名意识以能各缘自分境界名五识五识不离四大色根故名为身此八种识皆由无始根本无明熏习如来藏而如来藏随染熏习转名识藏而有习气长养五阴中间微细生灭刹那不住非彼外道所知故不能说然五识身虽各缘自分境必以六识为分别依以七识为染净依以八识为根本依如一眼识缘色时必与后三识俱时而转以五识明了牵引六识分别六识分别招揽七识计着七识计着牵引八识受熏故前七现行所取善不善相生住灭展转变坏而与第八识藏流注生灭相续不断熏成种子复由第八相续不断之身集诸种子起诸现行亦与前七俱生俱灭所谓坏不坏相展转因也良由不知前五尘境皆是自心所现或九缘会而生眼识取色尘或眼识灭八缘会而生耳识取声尘等故曰形相差别摄受然五识虽各各缘差别境必有同时意识俱时相应而生总缘五识差别之境故唯识颂云依止根本识五识随缘现或俱或不俱如波涛依水如是展转生灭新新不住名为刹那此刹那者即是如来藏转成识藏与第七识俱此第七识复引生前六种识是心意意识所熏三界善不善习气总名妄想故有刹那若是出三界人断异生性障修三昧乐得现法乐住诸无漏法所熏无漏习气此虽在刹那法中而实非刹那而凡愚不知但计着刹那之论不觉一切法中有刹那者有非刹那者乃总将一切有为无为有漏无漏等法一例皆入刹那法中以断灭见坏无为法此何以故良由不知七识不流转如来藏流转二义也七识所以不流转者以非生死因非涅槃因故不受生死苦亦不受涅槃乐以前七识不能持种非异熟心非趣生体故凡愚不知谓断七识出生死而不知出者是分段生死变易生死犹在也谓断七识得涅槃而不知得者是有余涅槃非无余涅槃也如来藏所以流转者以生死涅槃二果皆是如来藏为善不善因故受苦受乐若生若灭也故阿毗达磨经之无始时来界一切法等依由此有诸趣及涅槃证得是则刹那者非刹那而非刹那者成刹那矣故所谓不生不灭是无常义也然我前说彼诸凡圣悉有生灭者以凡愚为四住地烦恼所醉圣人为住地无明所醉故说皆有刹那生灭而凡愚不觉刹那处有不刹那者在而为妄想熏心作刹那见岂如来藏实有刹那耶然如来藏自性清净毕竟无垢虽在刹那未尝变坏如金中之金刚如佛身之舍利得奇特性超过诸物终不损坏若使修行四无间行所得自觉圣智已证无生法忍而有刹那者此则圣应同凡不名为圣然圣人证无生忍虽为三相迁流实不生灭如金金刚虽经累劫而称量不灭若知此则不唯圣人不刹那即凡愚又何尝刹那耶云何凡夫不善于此隐覆之说计着凡圣悉有生灭之语妄谓一切内外有漏无漏有为无为等法一类皆作刹那生灭者不亦谬乎。

　　大慧菩萨复白佛言世尊如世尊说六波罗蜜满足得成正觉何等为六佛告大慧波罗蜜有三种分别谓世间出世间出世间上上大慧世间波罗蜜者我我所摄受计着摄受二边为种种受生处乐色声香味触故满足檀波罗蜜戒忍精进禅定智慧亦如是凡夫神通得生梵天大慧出世间波罗蜜者声闻缘觉堕摄受涅槃故行六波罗蜜乐自己涅槃乐出世间上上波罗蜜者觉自心现妄想量摄受及自心二故不生妄想于诸趣摄受非分自心色相不计着为安乐一切众生故生檀波罗蜜起上上方便即于彼缘妄想不生戒是尸波罗蜜即彼妄想不生忍知摄所摄是羼提波罗蜜初中后夜精勤方便随顺修行方便妄想不生是毗离耶波罗蜜妄想悉灭不堕声闻涅槃摄受是禅波罗蜜自心妄想非性智慧观察不堕二边先身转胜而不可坏得自觉圣趣是般若波罗蜜。

　　此承上修行者正受住于正法得如来智具足而问也意谓住正受者便得如来正智住于正法证金刚身矣何故又说六波罗蜜满足方得正觉耶佛谓波罗蜜有三种分别一者世间即人天所修二者出世间即小乘所修三者出世间上上即菩萨所修世间波罗蜜者谓诸凡愚着我我所计我能施计有所施不离能取所取二见为求未来受生人天胜处受用色等五尘之乐此名住相布施乃至余度亦如是此以有漏因感有漏果成就五通得生梵世虽修六度不离世间此人天所修六度也出世间波罗蜜者谓二乘人厌生死取涅槃修习四谛十二缘并修六种劣无漏行但求自己得涅槃乐无心与人共证此虽比于世间已得超胜然非究竟此则二乘所修六度也出世间上上波罗蜜者是菩萨于真如法深解现前觉一切有漏无漏有为无为一切诸法皆是自心现妄想量本无有二但是自心执取故见有二以如实觉知此义故不生妄想虽修六度于人天二乘趣不能摄受此由了知一切色相皆是自心所现不生计着故也但为安乐众生故行布施起上上方便不见施者受者及中间所施之物以知法性体无悭贪随顺修行是名自性到彼岸布施即此行布施而不生妄想于诸境界不起五欲是名自性金刚戒即彼妄想不生如实而知能取所取皆无自性不与心斗是名自性无生忍虽初中后夜勤修匪懈随顺修行如实方便而中心树了毫无所动是名自性精进由不生妄想不取外道二乘涅槃是名到彼岸自性定由知自心所现妄想本来非性即以智慧观察不堕有无二边恶见得智慧身地地转胜不可坏灭得自觉圣智趣此非二乘智慧可及是名到彼岸自性金刚慧然则修行得正受住正法具足智慧者即是具此六种波罗蜜也。

　　尔时世尊欲重宣此义而说偈言空无常刹那愚夫妄想作如河灯种子而作刹那想刹那息烦乱寂静离所作一切法不生我说刹那义物生则有灭不为愚者说无间相续性妄想之所熏无明为其因心则从彼生乃至色未生中间有何分相续次第灭余心从彼生不住于色时何所缘而生以从彼生故不如实因生云何无所成而知刹那坏修行者正受金刚佛舍利光音天宫殿世间不坏事住于正法得如来智具足比丘得平等云何见刹那犍闼婆幻等色无有刹那于不实色等视之若真实。

　　此颂刹那非刹那也言我因彼凡愚于一切法无常计常故我说一切法无生一切法刹那悉由愚夫妄想施设故喻之如河流如灯如种子以破其常见耳岂意遂将一切法作刹那想耶岂知我说刹那者正欲息其烦乱妄想令其见一切法本来寂静本来离所作本来不生此我所说刹那义也以一切法仗因托缘而起当处出生随处灭尽是生即无生故以不生为刹那非以无常为刹那而愚者不知故不为彼说也所谓缘者谓等无间缘因缘增上缘所缘缘也若四缘不具生灭不成是则生则缘生灭则缘灭而一切法何曾有刹那耶所谓刹那者岂非等无间缘为开导依令前念灭而后念生为相续性乎然此无间相续不能自生自灭皆从妄想熏习而有故内以无明为因外以色法为缘而生灭心方从彼生若使内虽有因而无根境二种相分色为所缘增上更依何分而生中间相续之性乎若谓五识相续实随境缘灭而心次第灭实随境缘生而心亦次第生者然心不住色色不住心各各不相知各各不相到是以何物为所缘而生乎则知心本无生明矣以心本无生从彼而生则知非是实从因生也是则求其刹那生相尚不可得云何知其刹那坏相乎此我所谓即刹那非刹那也且一切法在刹那中尚无刹那可得况修行者证无生忍现法乐住得有刹那耶且如金金刚佛舍利光音天宫此皆世间有形相者尚有种种不坏之事何况菩萨安住如来正法具足如来正智乃至比丘得证平等法性者云何见有刹那之相耶由彼见一切法如干城如梦幻虽现有色相实无刹那相可得云何愚夫于种种不实色等视为真实妄谓实有刹那坏相哉吾故谓愚夫不善于我隐覆之说于内外一切法作刹那想者此也。

　　尔时大慧菩萨白佛言世尊唯愿为说五法自性识二种无我究竟分别相我及余菩萨摩诃萨于一切地次第相续分别此法入一切佛法入一切佛法者得到如来自觉地佛告大慧谛听谛听善思念之大慧白佛言唯然受教佛告大慧五法自性识二无我分别趣相者谓名相妄想正智如如若修行者修行入如来自觉圣趣离于断常有无等见现法乐正受住现在前大慧不觉彼五法自性识二无我自心现外性凡夫妄想非诸贤圣大慧白佛言世尊云何愚夫妄想生非诸贤圣佛告大慧愚夫计着俗数名相随心流散流散已种种相像貌堕我我所见希望计着妙色计着已无知覆障生染着染着已贪恚所生业积集积集已妄想自缠如蚕作茧堕生死海诸趣旷野如汲井轮以愚痴故不能知如幻野马水月自性离我我所起于一切不实妄想离相所相及生住灭从自心妄想生非自在时节微尘胜妙生愚痴凡夫随名相流。

　　一往分辨总显凡圣邪正因果皆依五法三性八识二种无我而出今将八识三性二无我皆摄入五法复显五法不出寂灭一心也故问五法自性识二种无我究竟分别相若知究竟分别相则知菩萨入一切地次第相续之相如四加行观察名义自性差别得入初地始断分别我法二执证遍行真如得分别我法二空智从是而进以二空智观察俱生名相妄想证俱生我法二空智得入等妙二觉又如空六识我法得入初地空七识我法得入八地空八识法执得入佛地故知五法三性八识二无我摄一切法而能分别此法者则能入一切佛法能入一切佛法者方得从初地乃至如来自觉地也故世尊一一示之所谓五法者起信论云所言法者谓众生心言五种法皆不出寂灭一心也言三自性者谓此三法皆从如来藏自性流出也言八识者谓十一色法是所缘唯识心所法是相应唯识不相应法是分位唯识八识是自性唯识无为法是识性唯识是故百法皆归唯识是三种法皆由我法二执妄生分别故有心意意识妄想名相种种差别若证二空即是正智如如圆成实性故才有我相则一切法森然满目若无我相则一切法空无生离自性矣故一切法不出五法而五法该一切法若修行者观察五法明见无谬依之修行渐渐入于如来自觉圣趣不由于他通达佛法则能远离断常有无二见不堕名相妄想现在法乐正受常得在前便得如来自觉圣智证于如如若不觉五法三性八识悉皆无我又不知诸法皆自心现妄计心外实有诸法者此皆凡愚妄想分别非圣贤也何以故一切名相皆是世俗假立原非实有愚夫计着俗数名相而心即随名相流转如水流风散奔荡而不可收拾既流散已复于种种形像相貌分别妍丑生执取相堕我我所希望计着以为妙色既计着已即为无明覆障生起惑染既染着已于顺境生贪违境生恚贪恚二心造诸恶业日积月累无有休息既积集已为业所牵不能自脱如蚕作茧自缠自缚堕于生死大海六趣旷野一上一下头出头没如汲井轮轮轮不绝如是惑业苦三轮转不已皆由无明所覆计著名相而起不知一切俗数名相自性如幻如𦦨如水中月其中原无主宰而为之我亦无依止之处而为之我所愚夫于无我我所处而起一切不实妄想不知一切法本离能相亦离所相亦离生住灭相安有种种妙善之色安有起惑造业受报之事乎此诸名相悉从自心妄想生起非自在时微尘胜妙等生其计为自在等生者皆是凡夫计名执相之流非达名相本空者也。

　　大慧彼相者眼识所照名为色耳鼻舌身意识所照名为声香味触法是名为相大慧彼妄想者施设众名显示诸相如此不异象马车步男女等名是名妄想大慧正智者彼名相不可得犹如过客诸识不生不断不堕一切外道声闻缘觉之地复次大慧菩萨摩诃萨以此正智不立名相非不立名相舍离二见建立及诽谤知名相不生是名如如大慧菩萨摩诃萨住如如者得无所有境界故得菩萨欢喜地得菩萨欢喜地已永离一切外道恶趣正住出世间趣法相成熟分别幻等一切法自觉法趣相离诸妄想见性异相次第乃至法云地于其中间三昧力自在神通开敷得如来地已种种变化圆照示现成熟众生如水中月善究竟满足十无尽句为种种异解众生分别说法法身离意所作是名菩萨入如如所得。

　　上言名即是相此显相即是名也相之与名即色心二法形状可观曰相表呼诠召曰名如根尘皆相而目之为根尘即名此即全相是名全名是相所谓相名常相随也妄想者谓迷有迷无曰妄从相起心曰想谓名不自名相不自相必有施设显示假名假相如象马车步男女等名妄谓此名非彼名此相非彼相者谓之妄想论云心能为一切法作名若无心则无一切名字当知世出世名字皆从心起故名意言境言正智者于彼妄想施设显示种种名相微细观察求其实相了不可得犹如过客暂时停泊故呼牛应牛呼马应马不复更起虚妄分别故诸识不生不起二见不堕外道二乘偏邪之智名为正智大般若经云如一切法名唯客所摄于十方三世无所从来亦无所至亦无所住一切法中无名名中亦无一切法非合非散但假既设所以者何以一切法与名俱自性空是以法从心生名因法立所生之法无处能生之心亦然则心境俱空俱无处所是名正智如如者谓菩萨以此正智观察无一可立以一切法悉皆真故故不立名相无一可遣以一切法悉皆如故故不遣名相以不立故不堕建立见以不遣故不堕诽谤见以知名相犹如过客本自不生以不生故名如如也若菩萨在四加行位中起四寻思智观察名义自性差别离识非有断分别我法二执证遍行真如得入无所有寂静境界入初地住住初地时断异生性障永离一切外道恶趣生如来家正住出世间趣从初地观察法相至第七地法相成熟得纯无相观知一切法犹如幻等不被相缚证自觉法趣得入八地离心意意识诸妄想见及种种有无性异相次第乃至入法云地则三昧十力自在神通诸华一时开敷庄严佛地入如来地已即得种类俱生无行作意生身故有种种变化分身无量圆照法界成熟众生如水中月不出不入善能究竟满足十无尽句所谓众生无尽世界无尽等为种种意解众生随其根乐而为说法虽现种种身说种种法而法身本自不动离于所作当体如如是名菩萨入如如所得境界所谓五法者如此。

　　尔时大慧菩萨白佛言世尊云何世尊为三种自性入于五法为各有自相宗佛告大慧三种自性及八识二无我悉入五法大慧彼名及相是妄想自性大慧若依彼妄想生心心法名俱时生如日光俱种种相各别分别持是名缘起自性大慧正智如如者不可坏故名成自性复次大慧自心现妄想八种分别谓识藏意意识及五识身相者不实相妄想故我我所二摄受灭二无我生是故大慧此五法者声闻缘觉菩萨如来自觉圣智诸地相续次第一切佛法悉入其中。

　　前明五法已竟此将三性八识二无我皆摄入五法也彼五法中名相摄三性中遍计妄想者以有名相故起遍计若无名相遍计亦无此名相所以摄遍计妄想自性也彼五法中妄想摄三性中缘起自性者以依彼妄想生心心所法有种种名俱时而生如日与光俱时而有既有种种名俱时生则有种种相各别现而诸所生心心所法中有分别者有执持者亦各有别此由妄想而生名相是名缘起自性若无妄想则缘起不生以妄想缘起有则俱有无则俱无非谓先缘起而后妄想亦非先妄想而后缘起此妄想所以摄缘起自性也正智如如摄成自性者以正智如如远离虚妄二种自性以如如智证如如理故不可坏以不可坏故不生不灭圆同太虚无欠无余此正智如如所以摄成自性也所谓五法摄三自性如此五法摄八识者谓自心所现见相二分是为名相于此执着而起八种分别各缘自境即是妄想谓了此八种差别之相皆是不实但以妄想分别展转生起故未转识时名为识藏即是名相妄想识既转已名如来藏即是正智如如此五法所以摄八识也五法摄二我二无我者若识阴未破内取识藏为我外取识所分别五尘为我所谓之我执既舍识藏则取能舍者为我取所证者为我所谓之法执此从名相二种取我我所即是妄想若二摄受灭二无我生即是正智如如此五法所以摄二我二无我也此五法者不但三性八识二无我悉入其中即四圣所断所修所证若因若果一切佛法悉能该摄以不出如来藏寂灭一心故也。

　　复次大慧五法者相名妄想如如正智大慧相者若处所形相色像等现是名为相若彼有如是相名为瓶等即此非余是说为名施设众名显示诸相瓶等心心法是名妄想彼名彼相毕竟不可得始终无觉于诸法无展转离不实妄想是名如如真实决定究竟自性不可得彼是如相我及诸佛随顺入处普为众生如实演说施设显示于彼随入正觉不断不常妄想不起随顺自觉圣趣一切外道声闻缘觉所不得相是名正智大慧是名五法三种自性八识二种无我一切佛法悉入其中是故大慧当自方便学亦教他人勿随于他尔时世尊欲重宣此义而说偈言。

　　○五法三自性及与八种识二种无有我悉摄摩诃衍名相虚妄想自性二种相正智及如如是则为成相。

　　已上将三性八识二无我悉入五法已然如如正智本非二物以法体论则先如而后智以修证论则先智而后如故前约修证以显先智后如此约法体以显先如后智故复申言所谓相者即彼诸法形像色相是也所谓名者即彼相而安立彼名如即瓶相而安立瓶名即此名非彼名不可移易是也所谓妄想者即是能施设瓶等众名能显示瓶等众相之心心所法是也所谓如如者即能觉种种名相物不当名名不当物名物无当两无定处若了名空则毁誉不能动故始终无分别若了相空则妍丑不能乱故诸法无展转由了名相皆空能离不实妄想诸识不生故名相皆如是名如如此如如者不但真实究竟名相皆如亦真实究竟如之自性亦不可得非若地上菩萨皆有如之自性可证所谓即如亦如此如如相即是我及诸佛随顺觉性所入之处也所谓正智者由证此如如实相普为众生如实演说如是种种名相皆是妄想施设显示悉不可得即令于彼名相随入正觉既不毁名相而入断亦不执名相而堕常远离心意意识妄想不起即能随顺自觉圣趣此即一切外道所不得相也以彼外道二乘不离心识此自觉圣智心识不到故非彼所得也以一切心识所不能缘是名正智然非正智不能契如如非契如如亦不知是正智故智无如外之智如无智外之如以如如智契如如理此即自觉圣智所证境界如此是名五法能以三性八识二种无我一切佛法悉入其中也然此五法不离寻常日用汝等菩萨当从己躬用四无间方便修学勿随他人言语流转亦当教人自修学亦勿随他也颂中先以五法摄三性八识及二无我一切佛法总入大乘次颂五法摄三自性一如前说。

　　尔时大慧菩萨复白佛言如世尊所说句过去诸佛如恒河沙未来现在亦复如是云何世尊为如说而受为更有余义唯愿如来哀愍解说佛告大慧莫如说受三世诸佛量非如恒河沙所以者何过世间望非譬所譬以凡愚计常外道妄想长养恶见生死无穷欲令厌离生死趣轮精勤胜进故为彼说言诸佛易见非如优昙钵华难得见故息方便求有时复观诸受化者作是说言佛难值遇如优昙钵华优昙钵华无已见今见当见如来者世间悉见不以建立自通故说言如来出世如优昙钵华大慧自建立自通者过世间望彼诸凡愚所不能信自觉圣智境界无以为譬真实如来过心意意识所见之相不可为譬。

　　前以五法总摄一切诸法皆归如如此如如者即是法身境界今欲显诸佛法身常住大慧乃举世尊寻常所说三世诸佛如恒河沙者为当如佛所说而信受耶抑亦更有余义耶佛言莫如说而受三世诸佛心量无尽超过一切无与等者不止如恒河沙之多而已也所以者何为其超出世间即非世间瞻望可及不可以世间可知可见之物而比拟之故经云三界有无一切法不能与佛为譬喻然我作此譬喻者以彼凡愚计常外道计断长养恶见轮转生死不能得见真如境界我欲令彼厌离生死六趣苦轮精勤修习胜进之法故说诸佛易见如恒河沙非如优昙之难见也若说佛难值遇如优昙华必生退怯便息方便不生胜求不名善诱是故我说诸佛易见如恒河沙若有根熟已受化者见其生懈怠想有时复说佛难值遇如优昙华当生恋慕心生希有想此亦方便非真说也优昙华非已见今见当见而如来出世悉知悉见岂优昙可比哉如此二喻一易一难皆是如来方便诱掖愚蒙之辞耳不为建立自性宗通者说也以彼建立自通者自觉圣智光明晖发触目无非是佛如是境界过世间望非彼凡愚所能信解故借优昙钵华难得值遇以激其生信耳其实得自性宗通及得自觉圣智境界者过诸譬喻不但不可以恒河沙喻亦不可以优昙拟之也所以者何世间所可见者不离心意意识皆可推测而知若真实如来离心意意识所见之相岂可以世间悉知悉见之恒河沙为喻哉。

　　大慧然我说譬佛如恒沙无有过咎大慧譬如恒沙一切鱼鳖输收魔罗师子象马人兽践踏沙不念言彼恼乱我而生妄想自性清净无诸垢污如来应供等正觉圣智恒河大力神通自在等沙一切外道诸人兽等一切恼乱如来不念而生妄想如来寂然无有念想如来本愿以三昧乐安众生故无有恼乱犹如恒沙等无有异又断贪恚故。

　　如来法身既无可喻然佛常喻三世诸佛如恒河沙者亦无自语相违过以有别义如下七种是也初显法身离念故喻如恒沙以彼恒沙一切鱼鳖及杀子鱼师子象马等践踏其上沙不作念彼恼乱我而生妄想以彼本来自性清净无垢染故诸佛如来证得自觉圣智如彼恒河于中具足德相大力神通自在如彼河沙一切天魔外道愚痴鱼鳖以瞋恚心恼乱如来如来不以恼乱故而生一念妄想以如来见一切法寂静离心缘相无有想念且如来本愿欲令一切众生如己无异皆令得三昧乐岂有反生恼乱者耶故彼虽恼乱如来如来了不作念故说诸佛如恒河沙又离贪恚故以离贪故敬之而不加喜离瞋故恼之而不加怒由怨亲平等物我一如不起分别故说诸佛如恒河沙故黄壁云恒河沙者佛说是沙诸佛如来释梵诸天步履而过沙亦不喜牛羊虫蚁践踏而行沙亦不怒珍宝馨香沙亦不贪粪溺臭秽沙亦不恶亦是此义。

　　譬如恒沙是地自性劫尽烧时烧一切地而彼地大不舍自性与火大俱生故其余愚夫作地烧想而地不烧以火因故如是大慧如来法身如恒沙不坏。

　　次显法身不坏喻如恒沙以彼恒沙是地自性劫火洞然大千俱坏而恒沙不舍自性以与火大俱生故愚痴凡夫谓地被烧而地实不烧以火为因而生故如来法身亦复如是愚夫妄谓无明火烧法身亦坏不知法身实因无明而显以无明佛性同一性故是故法身不坏亦如恒沙故法华云众生见劫尽大火所烧时我此土安隐天人常充满是显法身在无明火中未尝坏也。

　　大慧譬如恒沙无有限量如来光明亦复如是无有限量为成熟众生故普照一切诸佛大众。

　　三显法身不堕数量故喻如恒沙恒沙无量如来光明亦复无量以如来自体具有大智慧光明遍照法界义为成熟众生普照恒沙诸佛国土其中有一众生根成熟者即现是身而为说法由世界无限众生无限而光明亦无限也。

　　大慧譬如恒沙别求异沙永不可得如是大慧如来应供等正觉无生死生灭有因缘断故。

　　四显法身一相喻如恒沙唐云恒沙自性不更改变而为余物故别求异沙永不可得如来法身亦复如是常住一相本无生灭不堕分段变易二生死中以彼三有因缘皆悉断尽无生死因故以如来无生死异相亦如恒河之无异沙也。

　　大慧譬如恒河沙增减不可得知如是大慧如来智慧成熟众生不增不减非身法故身法者有坏如来法身非是身法。

　　五喻法身无增减如恒河沙投之而入于河不见其增取之而出于河不见其减如来智慧亦复如是取之无禁用之不竭即以如来智慧成熟众生而众生智慧不曾增如来智慧亦不曾减以法身无相非如身法有形相故身法有形即可增减究竟可坏如来法身非是身法无可增减何坏之有以法身无增减故如恒沙。

　　如压恒沙油不可得如是一切极苦众生逼迫如来乃至众生未得涅槃不舍法界自三昧愿乐以大悲故。

　　六喻如来无瞋如恒河沙譬如有人欲得苏油压恒河沙终不可得无苏油故众生在极苦中如来以种种方便令彼解脱而诸众生不肯受化不得涅槃受大苦恼逼迫如来如来不以不受化故而生瞋恚以不舍广大法界自三昧愿乐具足大悲故虽不受化终无瞋恼如压沙求油终不可得。

　　大慧譬如恒沙随水而流非无水也如是大慧如来所说一切诸法随涅槃流是故说言如恒河沙如来不随诸去流转去是坏义故大慧生死本际不可知不知故云何说去大慧去者断义而愚夫不知。

　　七喻如来说法不离涅槃如恒河沙魏云譬如恒沙随水而流非是无水诸佛如来为诸众生说一切法无非皆是顺涅槃流是故说言如恒河沙随水而流然亦未尝随顺生死去流以生死去流随诸趣转是生灭义故然生死本际即涅槃本际涅槃本际不可知则生死本际亦不可知既不可知不应说生死为去流云何我说生死有去流耶所言去者即是断义谓生死流可断而涅槃流无尽故以生死为去流也而愚夫不知谓如来亦随去流成断灭见不知如来虽在生死去流常居涅槃正如河沙随水而流实无去也。

　　大慧白佛言世尊若众生生死际不可知者云何解脱可知佛告大慧无始虚伪过恶妄想习气因灭自心现知外义妄想身转解脱不灭是故无边非都无所有为彼妄想作无边异名观察内外离于妄想无异众生智及尔𦦨一切诸法悉皆寂静不识自心现妄想故妄想生若识则灭。

　　大慧意谓生死本际是断义故不可知者则应解脱亦是断义亦不可知云何解脱可知耶所谓解脱者谓无始虚伪妄想习气悉皆灭尽不为妄想习气所缠又知外性皆自心现不起分别不为妄想现行所缚此则生死妄想身转名为解脱而解脱实不灭故说解脱无有边际非谓生死灭而解脱悉灭都无所有故不可知也然说解脱无边亦是为彼转无边生死妄想作无边解脱异名其实生死本际即涅槃本际无异体也故曰色无边际当知般若亦无边不但离妄想外无生死若以智慧观察内身外境离妄想外即众生相亦不可得乃至能观之智所观之境悉皆寂静是故妄想灭而得无边解脱也由不知一切法是自心现以自心取自心故妄想生即是生死本际若了唯心则妄想灭便得无边解脱岂谓解脱是断灭法哉。

　　尔时世尊欲重宣此义而说偈言观察诸导师犹如恒河沙不坏亦不去亦复不究竟是则为平等观察诸如来犹如恒沙等悉离一切过随流而性常是则佛正觉。

　　观察导师如恒沙者谓火烧不坏随流不去亦不究竟是断灭法此显平等法身不坏不去不生不灭也又复观察如来如恒沙者谓如恒沙无念离爱憎过无异离因缘故无油离苦逼过随涅槃流而自性常住是则佛之正觉也故恒沙一喻有种种别义岂谓如恒沙之多便足拟如来过量之智哉。

　　尔时大慧菩萨复白佛言世尊世尊记阿罗汉得成阿耨多罗三藐三菩提与诸菩萨等无差别一切众生法不涅槃谁至佛道从佛至般涅槃于其中间不说一字亦无所答如来常定故亦无虑亦无察化佛化作佛事何故说识刹那展转坏相金刚力士常随侍卫不施设本际现魔魔业恶业果报旃遮摩纳孙陀利女空钵而出恶业障现云何如来得一切种智而不离诸过佛告大慧谛听谛听善思念之当为汝说大慧白佛言善哉世尊唯然受教。

　　前说恒河一喻有多种义故无自语相违此复广举种种相违语以发问也一问定性声闻如蕉芽败种永不成佛何故世尊又授记得成菩提与菩萨无异岂非相违二问世尊既说凡是有情皆可作佛又说一切众生法不涅槃毕竟是谁成佛世尊既说从始至终说法四十九年谈经三百余会而云中间不曾说一字亦未曾答一字岂非相违三问既如来在定无虑无察应不现起一切佛事何故又说化佛分身遍十方界广作佛事岂非相违四问如来既说藏识即如来藏自性清净本无生灭何故又说心意意识刹那展转坏岂非相违五问既云如来无相可见何故又说金刚力士常随侍卫岂非相违六问既云不施设本际何故又说知解脱岂非相违七问如来既证一切种智离诸过恶云何不离诸过复有种种苦恼岂非相违天魔兴兵是魔业旃遮婆罗门以木盂系腰与孙陀利外道杀女共谤佛是恶业又佛往婆利那村乞食无施空钵而出及食马麦受木枪头痛背痛毒刺伤足调达推山压佛设火坑醉象毒药皆果报也。

　　佛告大慧为无余涅槃故说诱进行菩萨行者故此及余世界修菩萨行者乐声闻乘涅槃为令离声闻乘进而大乘化佛授声闻记非是法佛大慧因是故记诸声闻与菩萨不异大慧不异者声闻缘觉诸佛如来烦恼障断解脱一味非智障断大慧智障者见法无我殊胜清净烦恼障者先习见人无我断七识灭法障解脱识藏习灭究竟清净。

　　言所以授记声闻作佛者有二义一为声闻自取有余涅槃欲令策进入无余涅槃故二为此界他方发心行菩萨行者本意为求佛道但闻佛道长远久受勤苦乃可得成遂生退缩但乐小乘涅槃故为诱进行菩萨行者令彼舍小向大同证无余涅槃故与授记此是化佛授声闻记非法性佛所说因是故说如来授记声闻与菩萨无异无非诱进之意也且声闻所以不异菩萨者谓二乘较诸佛菩萨于三界四住地烦恼障断尽已得人空一味解脱相同耳非谓所知障亦断与佛菩萨无异也若所知障断者解脱法执见法无我较得人无我者更得殊胜清净彼烦恼障断者但初修习断烦恼惑见人无我虽得人空未得法空未为究竟清净以但转前七识心意意识不行我执顿断是名得人空慧非转识藏也若断法障得法解脱者则藏识含藏无始虚伪无明习气悉皆除灭名白净识是名得法空慧始得究竟清净此固二乘所不能知岂可与菩萨齐驱并驾而称不异谓相违耶。

　　因本住法故前后非性。

　　我说一切众生法不解脱又说始终不说一字者谓一切众生本来即寂灭相不复更灭故说无佛可成为一切法本来离言说相故说无法可说若有佛可成即名谤佛有法可说即名谤法以本住法有佛无佛法界常住有法无法法界常住以前后本无自性故说无成无说岂相违耶。

　　无尽本愿故如来无虑无察而演说法正智所化故念不妄故无虑无察四住地无明住地习气断故二烦恼断离二死觉人法无我及二障断。

　　如来在定无虑无察又说化佛化作佛事者以如来无尽本愿救护众生故虽在定无心无缘而能应彼一切心缘说种种法即其所说皆从正智海中流出不待思虑而后说也所以无思无虑者以五住究尽二死永亡二空齐证二障悉断故虽无虑无察而能化作佛事岂相违哉。

　　大慧心意意识眼识等七刹那习气因善无漏品离不复轮转大慧如来藏者轮转涅槃苦乐因空乱意慧愚痴凡夫所不能觉。

　　我说如来藏自性清净又说诸识刹那展转坏者谓心意意识及前七种识念念迁流刹那不住因虚妄习气含藏识藏故藏识与前七种识俱生俱灭以未得无漏故有轮转若彼圣者住三昧现得善无漏者即能远离心意意识不复刹那轮转矣此则但灭识藏非灭如来藏也以如来藏虽在识藏本来清净而能随缘为生死涅槃苦乐之因故随染缘而入于生死而如来藏清净不变自如也即随净缘而入于涅槃而如来藏清净不变亦自如也故知如来藏空而不空不空而空而彼愚痴凡夫以空乱意以空乱慧测之故但知空而不知不空故我说诸识刹那展转坏而又说如来藏本来清净岂相违哉。

　　大慧金刚力士所随护者是化佛耳非真如来大慧真如来者离一切根量一切凡夫声闻缘觉及外道根量悉灭得现法乐住无间法智忍故非金刚力士所护一切化佛不从业生化佛者非佛不离佛因陶家轮等众生所作相而说法非自通处说自觉境界。

　　又我说金刚力士常随侍卫者是随侍化佛非随侍法佛也以法佛远离一切诸根一切数量一切凡愚二乘外道根量悉皆灭尽故一切凡夫二乘皆不能知不能见以凡夫二乘心所见者名为应身以不知转识现故见从外来取色分齐不能尽知故唯如实修行者亲证真如见法身得现法乐住成就无间法智及无间法忍此即金刚喻定也以法身如来常住金刚定中故不假金刚力士卫护其所护者但应化佛耳佛而言化者谓不从自己业力生皆是随人善根而现故谓之化此化佛者虽非真佛亦是真佛随缘所化故亦不离真佛也譬如陶师所作器物以轮绳泥水人工变化诸器以应众生之用真佛所作化佛亦随众生所作事相为因现起三十二相而为说法以应众生之心故有根量非自通真实无根量处说自觉圣智境界故我说力士所卫者是化佛岂相违哉。

　　复次大慧愚夫依七识身灭起断见不觉识藏故起常见自妄想故不知本际自妄想慧灭故解脱。

　　所以不施设本际者以彼愚夫依七识身念念灭处而起断见又不觉识藏微细生灭复执流注为真常而起常见不知计断计常皆是自己妄想分别实不知本际不生不灭之地故不为彼施设本际若能远离妄想识灭即得转识成智便知解脱矣故说本际不可知而又言知解脱者岂相违哉。

　　四住地无明住地习气断故一切过断。

　　证一切种智而不离诸过者谓如来五住究尽实离一切过恶然又不免种种业报者正显定业不可转为诸人天作榜样耳非谓如来未离一切过恶岂相违哉。

　　尔时世尊欲重宣此义而说偈言三乘亦非乘如来不磨灭一切佛所记说离诸过恶为诸无间智及无余涅槃诱进诸下劣是故隐覆说诸佛所起智即分别说道诸乘非为乘彼则非涅槃欲色有及见说是四住地意识之所起识宅意所住意及眼识等断灭说无常或作涅槃见而为说常住。

　　此颂授记一义也意谓真如界内本无三乘况三乘皆非乘固无授记之事即法身如来亦无涅槃之事故曰如来不磨灭既无三乘而复说授记作佛者谓其已断烦恼离诸过恶诱而进之可以入无间法智可以证无余涅槃故密意说三乘皆可作佛也且诸佛唯以一大事因缘出现于世故即诸佛所起智慧说一切法非无即是分别此道更无余乘故说三乘皆是权说即彼所证涅槃亦非真实所以不真实者谓彼但断四住地烦恼所谓欲爱住地色爱住地有爱住地见一切住地此四烦恼即见思二惑乃从意识生起以藏识为宅依末那而住故第七末那坚执第八为我而为分段生死种子故曰意识之所起识宅意所住也彼二乘人但见意及眼等六识以为可断可灭计为无常谓灭此无常即是涅槃常住不知但尽虚妄名为涅槃其实未得自性空事如来大涅槃也。

　　尔时大慧菩萨以偈问言彼诸菩萨等志求佛道者酒肉及与葱饮食为云何唯愿无上尊哀愍为演说愚夫所贪着臭秽无名称虎狼所甘嗜云何而可食食者生诸过不食为福善惟愿为我说食不食罪福大慧菩萨说偈问已复白佛言唯愿世尊为我等说食不食肉功德过恶我及诸菩萨于现在未来当为种种希望食肉众生分别说法令彼众生慈心相向得慈心已各于住地清净明了疾得究竟无上菩提声闻缘觉自地止息已亦复逮成无上菩提恶邪论法诸外道辈邪见断常颠倒计着尚有遮法不听食肉况复如来世间救护正法成就而食肉耶佛告大慧善哉善哉谛听谛听善思念之当为汝说大慧白佛言唯然受教。

　　食肉一端是夜叉之业习故因之而请欲令知其过恶而自断也故问菩萨志求佛道者先以断杀为首戒故愿如来哀愍演说若不说其过恶彼愚夫者不知厌离贪着臭秽福德日消名称亦损况乎肉者皆是虎狼甘心嗜好之物云何与天地并立为万物之最灵者乃与虎狼同其嗜好亦甘心食之耶且食肉者有多种过若在现在一者多病二者短命若在未来则劫劫生生互相食啖无有穷已若不食者亦有多种福善如现在生无病长寿未来则生善处享诸福乐若如来广说食肉之过及不食之福我及菩萨知此义已不令生起种种杀心令彼慈心相向得慈心已于诸众生更相亲爱犹如一子各于住地清净明了不生贪着疾得无上菩提复令二乘止息化灭不肯护生缺慈心者亦得回心无上菩提且诸外道住于邪见计断计常颠倒执着持牛狗戒尚有禁戒不许食肉况复如来以清净正法救护众生令彼成就清白梵行者乃听其食肉而不设遮禁之法乎。

　　佛告大慧有无量因缘不应食肉然我今当为汝略说谓一切众生从本已来展转因缘常为六亲以亲想故不应食肉驴骡骆驼狐狗牛马人兽等肉屠者杂卖故不应食肉不净气分所生长故不应食肉众生闻气悉生恐怖如栴陀罗及谭婆等狗见憎恶惊怖群吠故不应食肉又令修行者慈心不生故不应食肉凡愚所嗜臭秽不净无善名称故不应食肉令诸咒术不成就故不应食肉以杀生者见形起识深味着故不应食肉彼食肉者诸天所弃故不应食肉令口气臭故不应食肉多恶梦故不应食肉空闲林中虎狼闻香故不应食肉令饮食无节量故不应食肉令修行者不生厌离故不应食肉我当说言凡所饮食作食子肉想作服药想故不应食肉听食肉者无有是处。

　　佛为略陈过患一者互为六亲眷属是有同体之亲不应食肉故菩萨戒经云六道众生皆是我父母而杀而食者即杀我父母亦杀我巳身奈何食父母肉而并食己肉者谓之人乎二者人畜等肉屠者杂卖有人心者宁不戚然而甘食之乎三者一切诸肉皆是精血腥臊不净气分所成求清净者其可食乎四者食肉之人众生闻气悉皆恐怖如屠儿猎师狗见憎恶惊怖群吠摄众生者其可食乎五者杀心一动慈心不生修慈心者其可食乎六者凡愚所嗜臭秽不净若我弟子食啖于肉犹如凡愚所嗜臭秽坏清净行令诸世人唱如是言云何有实沙门修净行而食肉者修清净行者其可食乎七者于冢间树下或持咒术或求解脱以食肉故一切障碍不得成就求胜果者其可食乎八者久远食肉众生杀机习熟见其形色深生味著有食啖心护念众生如护眼目者其可食乎九者舍于圣人所食法味食众生肉是罗刹所亲近诸天所弃者其可食乎十者如烧死尸臭气不净云何可嗅而入口中一切诸肉令口气臭其可食乎十一者食肉之人杀心增胜梦寐不宁多于梦中见种种恶身毛惊竖求安心者其可食乎十二者食肉之人乏诸善力住空闲处多有非人而伺其便虎狼师子亦来伺求欲食其肉不得安隐求安隐者其可食乎十三者诸食肉人食不知足增长疾病善摄生者其可食乎十四者菩萨修行为出生死见诸饮食如脓血想系念圣道不生贪味若生贪着不能厌离厌离生死者其可食乎是故我常说言凡夫为求净命啖于净食尚应作六亲想作食子想如有病观作服药想何况食肉听食肉者无有是处。

　　复次大慧过去有王名师子苏陀娑食种种肉遂至食人臣民不堪即便谋反断其俸禄以食血者有如是过故不应食肉复次大慧凡诸杀者为财利故杀生屠贩彼诸愚痴食肉众生以钱为网而捕诸肉彼杀生者若以财物若以钩纲取彼空行水陆众生种种杀害屠贩求利大慧亦无不教不求不想而有鱼肉以是义故不应食肉大慧我有时遮五种肉或制十种今于此经一切种一切时开除方便一切悉断大慧如来应供等正觉尚无所食况食鱼肉亦不教人以大悲前行故视一切众生犹如一子是故不听令食子肉。

　　上言食肉有种种过此言食肉之现报也故引师子苏陀娑王耽着肉味乃至食人遂亡其国以证唐云释提桓因处天王位以余过去食肉余习变身为膺而逐于鸽我时作王名曰尸毗愍念其鸽自割身肉以代其命大慧帝释余习尚恼众生况余无惭常食肉者当知食肉自恼恼他是故菩萨不应食肉大慧昔有一王乘马游猎马惊奔逸入于山险既无归路又绝人居有牝师子与同游处遂行丑行生诸子息其最长者名曰斑足后得作王领七亿家食肉余习非肉不食初食禽兽后乃食人所生男女悉是罗刹转此身已复生师子豺狼虎豹雕鹫等中欲求人身终不可得况出生死入涅槃善道耶彼食肉者有如是过凡愚不知乃谓食肉无与杀事故可无罪不知凡杀生者多为人食若人不食亦无杀事是故食肉与杀同罪彼诸杀者虽不自食为财利故杀生贩卖是因财而屠杀彼食肉者虽不自杀以求味故捕取诸肉是因钱而网捕彼食肉者因财得味彼杀生者因网得财以财味故设诸方便罗山罝谷截河堰渎水陆空行无不戕害若谓非自杀非教他杀不疑杀而可食者世间无有不教人取不求其物不想其味而有鱼肉无因自至为三净肉而可食者故我曾于余经中说不许食五种净肉所谓不见不闻不疑自死鸟残遮不令食或断十种谓人蛇象马龙狐猪狗师子猕猴等制不许食此皆渐次禁断为方便说今于此会一切种肉都不许食向时所立方便权教一切开明悉皆除断何以故如来法身非杂食身以法为身不食一切况食鱼肉不净之物其教诸弟子但餐法味亦不以食鱼肉教之也以我涤除习气但以大悲为第一行等视众生犹如一子岂有教诸弟子食子肉哉是故此经一切悉断。

　　尔时世尊欲重宣此义而说偈言。

　　曾悉为亲属鄙秽不净杂不净所生长闻气悉恐怖一切肉与葱及诸韭蒜等种种放逸酒修行当远离亦常离麻油及诸穿孔床以彼诸细虫于中极恐怖饮食生放逸放逸生诸觉从觉生贪欲是故不应食由食生贪欲贪令心迷醉迷醉长爱欲生死不解脱为利杀众生以财网诸肉二俱是恶业死堕叫呼狱若无教想求则无三净肉彼非无因有是故不应食彼诸修行者由是悉远离十方佛世尊一一咸呵责展转更相食死堕虎狼类臭秽不厌恶所生常愚痴多生旃陀罗猎师谭婆种或生陀夷尼及诸食肉性罗刹猪狸等遍于是中生。

　　前已略说食肉过患颂复详明言不但曾为眷属不忍食鄙秽不净不可食杂诸人畜不宜食兽见恐怖不当食以不净之故不但肉不应食推之葱蒜五辛及酒熟啖则发淫生啖则发恚耽饮则生放逸亦当远离以众生恐怖之故不但食肉惊吠推之麻油及穿孔床亦有细虫恐怖亦当远离若饮食而生惭愧不生放逸犹之可也若一生放逸便生邪念念既邪已便生贪欲贪则心迷迷则耽着着则缠缚缚则生死不得解脱矣是则生死欲根皆由五辛及放逸酒食为助因故欲刳正性必先除助因也若使不得解脱不堕恶道犹之可也乃彼杀生者以财利而杀彼贪味者以财利而网虽杀者与食者不同同是杀业皆堕叫呼狱中若不教不求不想而有鱼肉无因自至者或可食也今若不教不想不求则三净肉安得无因而有故凡有净肉皆是教想求得之其究皆与杀生同罪故不应食此修行者所以远离如来所以呵责也若使离地狱苦免于酬偿犹之可也由其杀习不忘业债不了生于一处更相啖食即生人间或为屠者或作猎师或为罗刹皆不离乎愚痴死则复堕虎狼猫狸之类其报如此安得不禁止乎。

　　缚象与大云央掘利魔罗及此楞伽经我悉制断肉诸佛及菩萨声闻所呵责食已无惭愧生生常痴冥先说见闻疑已断一切肉妄想不觉知故生食肉处如彼贪欲故障碍圣解脱酒肉葱韭蒜悉为圣道障未来世众生于肉愚痴说言此净无罪佛听我等食食如服药想亦如食子肉知足生厌离修行行乞食安住慈心者我说常厌离虎狼诸恶兽恒可同游止若食诸血肉众生悉恐怖是故修行者慈心不食肉食肉无慈悲永背正解脱及违圣表相是故不应食得生梵志种及诸修行处智慧富贵家斯由不食肉。

　　言食肉之报如此故我有时说象胁诸经以及此经悉制断肉以诸佛菩萨一切贤圣共所呵责谓食肉者是无惭愧人劫劫生生常痴常暗以不知礼义不知恩德故也故我先说见杀闻杀疑杀皆不可食已是断一切肉世间岂有不见不闻不疑之肉而可食乎凡愚为妄想所覆不觉不知妄谓如来许食三种净肉遂生食肉之想心驰食肉之处此与贪欲之过等无有异障碍解脱实基乎此故即五辛及放逸酒为助因者皆圣道之障也乃末世众生妄想食肉作愚痴说言此三种净肉食之无罪是佛听许我食可谓不善观如来密意矣不知我常训诸弟子作知足头陀等行者即日中一食尚令作服药想作食子肉想不令生著令彼厌离教其常行乞食之行岂令听许食肉耶故不食肉者安住慈心入兽不乱群入鸟不乱行虽虎狼恶兽可与同游若食肉者狗闻之而惊兽见之而走岂修行所宜乎故修圣行者当住慈心不应食肉若食肉者不念众生同体即缺慈心既无慈心为因安有解脱之果既无圣果亦无护生威仪诸圣表相化利众生故修行者不应食肉若不食肉远离不净得生梵志净种之家能顺教法常生清净修行之处能舍愚痴故常生智慧能绝贪求故常生富贵此皆不食肉之所致断食肉者岂非修行之急务乎。

　　楞伽阿䟦多罗宝经合辙卷第八(终)
