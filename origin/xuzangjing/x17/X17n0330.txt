卍新纂续藏经第 17 册 No. 0330 楞伽经宗通


　　No. 330-A 楞伽宗通缘起

　　余甲申自长洲归暂憩嘉禾遘达观密藏二衲若夙契云日从咨询禅悦游意乎方之外一夕梦履兜罗绵界睹慈尊容貌甚伟肃躬伏谒钦承教语语曰分别是识无分别是智旦起问二衲此语当出何经佥曰似楞伽语遽取楞伽遍索之弗得逮丁酉乡衲度门入京师快说楞伽三译津津不倦曰安所得觉范笔一论著之耶时大行王道安于诸内典靡不精诣余谓非道安莫成此论已道安请告归里闻憨山清公入粤道出螺川敬拜以属之憨山寓雷阳不三载而笔记出矣余于憨山称莫逆自癸巳造访牢山后音问寥寥得笔记读之不啻面潭始读之洒然再读之则疑三读之则有所更定不觉盈纸复取三译核之宋译隽永有余味故不可易至棘句倒语非证之魏唐二译则不可晓笔记节分条列灿如指掌令读者易于参订余亟取之更为斟酌旧注融会三译间出胸臆或前人所未道要于申畅简奥不使有楞伽难读之叹而已昔初祖语二祖曰此楞伽四卷可以印心不数传后当为名相之学嗟乎千载而下求其能明名相者亦罕矣况印心乎哉窃计宗门证入自觉境界一期垂语未必不与楞伽符乃谬取尊宿机缘缀附章末与其以经明经之为通也毋宁以宗明经之为通也以经明经仅以意为分别以宗明经似当分别于无分别者分别则说通无分别则宗通宗通则心一经也经一心也庶几无违于初祖印心之义而此四卷佛语心品其指归端不外是何意慈尊以梦诏之垂二十年而余始以梦成之岂亦事有前定而几先见之耶且魏唐二译多前劝请品及末偈品陀罗尼品余所梦无分别是智语实在倡品中因并录之无敢忘慈尊所以诏余之意若夫智证无分别则茫乎未有入也然偈品中授记龙拊已得初地于此经典大有阐明竟能生于净土是则传祖衣者当持此经历阶级者当持此经而求生净土者尤不可不笃信此经也敬述其颠末以付剞劂俾明眼者观之咄云何更梦中说梦是所望于同参。

　　南岳山长金简曾凤仪舜征父书

　　No. 330-B 楞伽宗通题辞

　　庐陵刘日升扶生父书

　　曾舜征父悬仪部大夫之车归卧衡阳杜门却扫一切无关惟孳孳竺干教指尊宿机缘广翻恣搜博参密证垂二十年铅椠之勤几无虚日所嗜在兹不知其为惫也所著楞严金刚宗通业盛行于时至是复辑楞伽宗通成余䘚业于古取材宋魏唐三译于今折衷笔记而通以宗夫宗于经二乎哉经盛于西而明星悟道拈华破颜受授皆宗宗盛于东而东度壁观门风险峻独付二祖是经谓可印心故知明宗明经非一非二惟是义学封执滞碍一切纷然取舍遂令经晦离析名相甚至禅讲两家枘凿水火分门交击惟不通宗之故若夫狂解后生抵掌禅悦颓波倒澜一唱百和不可收拾又使忧时君子计无复之宗通谓何而非宗之过也故非上根异智夙障冰解攀缘尽净谬称禅那祗令伤教无有是处嗟乎宗之难言久矣余性懒于诸内典不能概读译取可常诵数种间有解领谬谓会心唯叹楞伽词旨简奥每读中辍以为业重固然此生已矣一获舜征所辑倒语棘句始有分疏纲提领挈粗娴义趣佐以群宗古德单提诸则参稽合印是经佛语心自觉圣智真灿然指掌夫刬削文字说法炽然迷者相诽知者皆为导师舜征所辑富矣余视之等于壁观舜征以为何如余方欲是编流通激扬大事而光禄孙君懋诚捐如干金梓行长干嘉其嗜善勇助次是语授之俾质于诸方高流强学君子。

　　No. 330

　　楞伽阿䟦多罗宝经宗通卷一

　　楞伽(此云不可往)阿䟦多罗(此云无上)宝经

　　宋天竺三藏沙门求那䟦陀罗(此云功德贤)　译

　　魏北印土三藏沙门菩提流支(此云觉希)　重译

　　唐于阗国三藏沙门实义难陀(此云觉喜)　三译

　　明菩萨戒弟子祠部员外郎曾凤仪　宗通

　　通曰此经胡以名楞伽也楞伽山名一曰宝名其状八棱视之浑圆体极坚固世间之宝无过之者此山在海中浑是此宝常放光明故曰无上宝山山顶有城为飞行夜叉所据每于阴云黑夜或波涛汹涌其山形益显光明愈盛若晴空澄湛海天一色山即不见佛于此说经是经以处名耳华严论云世尊于南海摩罗耶山之顶楞伽城中说法其山高五百由旬下瞰大海无路可上其城乃众宝所成光映日月无门可入得神通者堪能升往表心地法门无修无证方能升也昔洞山与密师伯到隐山见溪流菜叶洞曰深山无人因何有菜随流莫有道人居否乃共拨草溪行五七里间忽见师羸形异貌放下行李问讯师曰此山无路阇黎从何处来洞曰无路且置和尚从何而入师曰我不从云水来洞曰和尚住此山多少时耶师曰春秋不涉洞曰和尚先住此山先住师曰不知洞曰为甚么不知师曰我不从人天来洞曰和尚得何道理便住此山师曰我见两个泥牛斗入海直至于今无消息始具威仪礼拜便问如何是主中宾师曰青山覆白云曰如何是宾中主师曰长年不出户曰宾主相去几何师曰长江水上波曰宾主相见有何言说师曰清风拂白月洞山辞退师乃述偈曰三间茅屋从来住一道神光万境闲莫把是非来辩我浮生穿凿不相关因兹烧庵更入深山不见踪迹后人号为隐山和尚又洞山问云居甚处去来曰蹋山来山曰那个山堪住居曰那个山不堪住山曰恁么则国内总被阇黎占却居曰不然山曰恁么则子得个入路居曰无路山曰若无路争得与老僧相见居曰若有路即与和尚隔山去也山乃曰此子已后千人万人把不住去在悟者当知宝山在近不移步而到何必楞伽。

　　(唐云罗婆那王劝请品第一魏云请佛品第一)。

　　如是我闻一时佛住大海濵摩罗耶山顶楞伽城中与大比丘众及大菩萨众俱其诸菩萨摩诃萨悉已通达五法三性诸识无我善知境界自心现义游戏无量自在三昧神通诸力随众生心现种种形方便调伏一切诸佛手灌其顶皆从种种诸佛国土而来此会大慧菩萨摩诃萨为其上首尔时世尊于海龙王宫说法过七日已从大海出有无量亿梵释护世诸天龙等奉迎于佛尔时如来举目观见摩罗耶山楞伽大城即便微笑而作是言昔诸如来应正等觉皆于此城说自所得圣智证法非诸外道臆度邪见及以二乘修行境界我今亦当为罗婆那王开示此法尔时罗婆那夜叉王以佛神力闻佛言音遥知如来从龙宫出梵释护世天龙围绕见海波浪观其众会藏识大海境界风动转识浪起发欢喜心于其城中高声唱言我当诣佛请入此城令我及与诸天世人于长夜中得大饶益作是语已即与眷属乘华宫殿往世尊所到已下殿右绕三匝作众妓乐供养如来所持乐器皆是大青因陀罗宝琉璃等宝以为间错无价上衣而用缠裹其声美妙音节相和于中说偈而赞佛曰。

　　心自性法藏无我离见垢证智之所知愿佛为宣说善法集为身证智常安乐变化自在者愿入楞伽城过去佛菩萨皆曾住此城此诸夜叉众一心愿听法尔时罗婆那楞伽王以都咤迦音歌赞佛已复以歌声而说颂言。

　　世尊于七日住摩竭海中然后出龙宫安详升此岸我与诸彩女及夜叉眷属输迦裟剌那众中聪慧者悉以其神力往诣如来所各下华宫殿礼敬世所尊复以佛威神对佛称己名我是罗刹王十首罗婆那今来诣佛所愿佛摄受我及楞伽城中所有诸众生过去无量佛咸升宝山顶住楞伽城中说自所证法世尊亦应尔住彼宝严山菩萨众围绕演说清净法我等于今日及住楞伽众一心共欲闻离言自证法我念去来世所有无量佛菩萨共围绕演说楞伽经此入楞伽典昔佛所称赞愿佛同往尊亦为众开演诸佛为哀愍无量夜叉众入彼宝严城说此妙法门此妙楞伽城种种宝严饰墙壁非土石罗网悉珍宝此诸夜叉众昔曾供养佛修行离诸过证知常明了夜叉男女等渴仰于大乘自信摩诃衍亦要令他信唯愿无上尊为诸罗刹众瓮耳等眷属往诣楞伽城我于去来今勤供养诸佛愿闻自证法究竟大乘道愿佛哀愍我及诸夜叉众共诸佛子等入此楞伽城我宫殿婇女及以诸璎珞可爱无忧园愿佛哀纳受我于佛菩萨无有不舍物乃至身纳侍唯愿哀纳受尔时世尊闻是语已即告之言夜叉王过去世中诸大导师咸哀愍汝受汝劝请诣宝山中说自证法未来诸佛亦复如是此是修行甚深观行现法乐者之所住处我及诸菩萨哀愍汝故受汝所请作是语已默然而住时罗婆那王即以所乘妙华宫殿奉施于佛佛坐其上王及诸菩萨前后导从无量婇女歌咏赞叹供养于佛往诣彼城到彼城已罗那王及诸眷属复作种种上妙供养夜叉众中童男童女以宝罗网供养于佛罗婆那王施宝璎珞奉佛菩萨以挂其颈尔时世尊及诸菩萨受供养已各为略说自证境界甚深之法时罗婆那王并其眷属复更供养大慧菩萨而劝请言。

　　我今请大士奉问于世尊一切诸如来自证智境界我与夜叉众及此诸菩萨一心愿欲闻是故咸劝请汝是修行者言论中最胜是故生尊敬劝汝请问法自证清净法究竟入佛地离外道二乘一切诸过失尔时世尊以神通力于彼山中复更化作无量宝山悉以诸天百千万亿妙宝严饰一一山上皆现佛身一一佛前皆有罗婆那王及其众会十方所有一切国土皆于中现一一国中悉有如来一一佛前咸有罗婆那王并其眷属楞伽大城阿输迦园如是庄严等无有异一一皆有大慧菩萨而兴请问佛为开示自证智境已百千妙音说此经已佛及诸菩萨皆于空中隐而不现罗婆那王唯自见身住本宫中作是思惟向者是谁谁听其说所见得物是谁能见佛及国城众宝山林如是等物今何所在为梦所作为幻所成为复犹如乾闼婆城为翳所见为𦦨所惑为如梦中石女生子为如烟焰旋火轮耶复更思惟一切诸法性皆如是唯是自心分别境界凡夫迷惑不能解了无有能见亦无所见无有能说亦无所说见佛闻法皆是分别如向所见不能见佛不起分别是则能见时楞伽王寻即开悟离诸杂染证惟自心住无分别往昔所种善根力故于一切法得如实见不随他悟能以自智善巧观察永离一切臆度邪解住大修行为修行师现种种身善达方便幻智诸地上增进相常乐远离心意意识断三相续见离外道执着内自觉知入如来藏趣于佛地闻虚空中及宫殿内咸出声言善哉大王如汝所学诸修行者应如是学应如是见一切诸法若异见者则是断见汝应永离心意意识应勤观察一切诸法应修内行莫着外见莫堕二乘及以外道所修句义所见境界及所应得诸三昧法汝不应乐戏论谈笑汝不应起韦陀诸见亦不应着王位自在亦不应住六定等中若能如是即是如实修行者行能摧他论能破恶见能舍一切我见执着能以妙慧转所依识能修菩萨大乘之道能入如来自证之地汝应如是勤加修学令所得法转更清净义修三昧三摩钵底莫着二乘外道境界以为胜乐如凡修者之所分别外道执我见有我相及实求那而生取着二乘见有无明缘行于性空中乱想分别楞伽王此法殊胜是大乘道能令成就自证圣智于诸有中受上妙生楞伽王此大乘行破无明翳灭识波浪不堕外道诸见行中楞伽王外道行者执著于我作诸异论不能演说离执着见识性二义善哉楞伽王汝先见佛思惟此义如是思惟乃是见佛尔时罗婆那王复作是念愿我更得奉见如来如来世尊于观自在离外道法能说自证圣智境界超诸应化所应作事住如来定入三昧乐是故说名太观行师亦复名为大哀愍者能烧烦恼分别薪尽诸佛子众所共围绕普入一切众生心中遍一切处具一切智永离一切分别事相我今愿得重见如来大神通力以得见故未得者得已得不退离诸分别住三昧乐增长满足如来智地尔时世尊知楞伽王即当悟证无生法忍为哀愍故便现其身令所化事还复如故时十头王见所曾睹无量山城悉宝庄严一一城中皆有如是应正等觉三十二相以严其身自见其身遍诸佛前悉有大慧夜叉围绕说自证智所行之法亦见十方诸佛国土如是等事悉无有别尔时世尊普观众会以慧眼观非肉眼观如师子王奋迅回盻欣然大笑于其眉间䏶胁腰颈及以肩臂德字之中一一毛孔皆放无量妙色光明如虹拖晖如日舒光亦如劫火猛焰炽然时虚空中梵释四天遥见如来坐如须弥楞伽山顶欣然大笑尔时诸菩萨及诸天众咸作是念如来世尊于法自在何因缘故欣然大笑身放光明默然不动住自证境入三昧乐如师子王周回顾视观罗婆那念如实法尔时大慧菩萨摩诃萨先受罗婆那王请复知菩萨众会之心及观未来一切众生皆悉乐着语言文字随言取义而生迷惑执取二乘外道之行或作是念世尊已离诸识境界何因缘故欣然大笑为断彼疑而问于佛佛即告言善哉大慧善哉大慧汝观世间愍诸众生于三世中恶见所缠欲令开悟而问于我诸智慧人为利自他能作是问大慧此楞伽王曾问过去一切如来应正等觉二种之义今亦欲问未来亦尔此二等义差别之相一切二乘及诸外道皆不能测尔时如来知楞伽王欲问此义而告之曰楞伽王汝欲问我宜应速问我当为汝分别解释满汝所愿令汝欢喜能以智慧思惟观察离诸分别善知诸地修习对治证知实义入三昧乐为诸如来之所摄受住奢摩他乐远离二乘三昧过失住于不动善慧法云菩萨之地能如实知诸法无我当于大宝莲华中以三昧水而灌其顶复现无量莲华围绕无数菩萨于中止住与诸众会递相瞻视如是境界不可思议楞伽王汝起一方便行住修行地复起无量诸方便行汝定当得如上所说不思议事处如来位随形应物汝所当得一切二乘及诸外道梵释天等所未曾见尔时楞伽王蒙佛许已即于清净光明如大莲华宝山顶上从座而起诸婇女众之所围绕化作无量种种色华种种色香末香涂香幢幡幰盖冠佩璎珞及余世间未曾见闻种种胜妙庄严之具又复化作欲界所有种种无量诸音乐器过诸天龙乾闼婆等一切世间之所有者又复化作十方佛土昔所曾见诸音乐器又复化作罗网遍覆一切佛菩萨上复现种种上妙衣服建立幢幡以为供养作是事已即升虚空高七多罗树于虚空中复雨种种诸供养云作诸音乐从空而下即座第二日电光明如大莲华宝山顶上欢喜恭敬而作是言我今欲问如来二义如是二义我已曾问过去如来应正等觉彼佛世尊已为我说我今亦欲问于是义唯愿如来为我宣说世尊变化如来说此二义非根本佛根本佛说三昧乐境不说虚妄分别所行善哉世尊于法自在唯愿哀愍说此二义一切佛子心皆乐闻尔时世尊告彼王言汝应问我当为汝说时夜叉王更着种种宝冠璎珞诸庄严具以严其身而作是言如来尝说法尚应舍何况非法云何得舍此二种法何者是法何者非法法若应舍云何有二即随分别相中有体无体是实非实如是一切皆是分别不能了知阿赖耶识无差别相如毛轮住非净智境法性如是云何可舍尔时佛告楞伽王言楞伽王汝岂不见瓶等无常败坏之法凡夫于中妄生分别汝今何故不如是知法与非法差别之相此是凡夫之所分别非圣贤见凡夫随在种种相中非诸圣者楞伽王如烧宫殿园林见种种焰火性是一所出光焰由薪力故长短大小各各差别汝云何不如是知法与非法差别之相楞伽王如一种子生芽茎枝叶及以华果无量差别外法如是内法亦然谓明为缘生蕴界处一切诸法于三界中受诸趣生有苦乐好丑语默行止各各差别又如诸识相是一随于境界有上中下染净善恶种种差别楞伽王非但如上法有差别诸修行者修观行时自智所行亦复见有差别之相况法与非法而无种种差别分别楞伽王法与非法差别相者当知悉是相分别故楞伽王何者是法所谓二乘及诸外道虚妄分别说有实等为诸法因如是等法应舍应离不应于中分别取相见自心法性则无执着瓶等诸物凡愚所取本无有体诸观行人以毗婆舍那如实观察名舍诸法楞伽王何者是非法所谓诸法无性无相永离分别如实见者若有若无如是境界彼皆不起是名舍非法复有非法所谓兔角石女儿等皆无性相不可分别但随世俗说有名字非如瓶等而可取着以彼非是识之所取如是分别亦应舍离是名舍法及舍非法楞伽王汝先所问我已说竟楞伽王汝言我于过去诸如来所已问是义彼诸如来已为我说楞伽王汝言过去但是分别未来亦然我亦同彼楞伽王彼诸佛法皆离分别已出一切分别戏论非如色相唯智能证为令众生得安乐故而演说法以无相智说名如来是故如来以智为体智为身故不可分别不可以所分别不可以我人众生相分别何故不能分别以意识因境界起取色形相是故离能分别亦离所分别楞伽王譬如壁上彩画众生无有觉知世间众生悉亦如是无业无报诸法亦然无闻无说楞伽王世间众生犹如变化凡夫外道不能了达楞伽王能如是见名为正见若他见者名分别见由分别故取著于二譬如有人于水镜中自见其像于灯月中自见其形于山谷中自闻其响便生分别而起取着此亦如是法与非法唯是分别由分别故不能舍离但更增长一切虚妄不得寂灭寂灭者所谓一缘一缘者是最胜三昧从此能生自圣证智以如来藏而为境界。

　　(魏云如实见者名为正见若他见者名为邪见若分别者名为二取皆是虚妄不得寂灭寂灭者名为一心一心者名如来藏如来藏者入自内身智慧境界得无生法忍三昧)。

　　通曰世尊于法华会上白毫放光照见东方世界种种佛事而法华已竟此于楞伽会上现起宝山种种及大慧问法等事而楞伽已竟可知一切法皆自心所现昔波斯匿王问胜义谛中有世俗谛否若言无智不应二若言有智不应一一二之义其义云何佛言大王汝于过去龙光佛法中曾问此义我今无说汝今无听无说无听是名为一义二义此二问略同而世尊所以答者迥异一明相宗一明性宗也故明相宗则法属有非法属无一俱应舍乃至如实见者亦应舍况法与非法乎明性宗不但离分别亦离言说无说无听即入自证圣智境界所谓寂灭一心者也。

　　一切佛语心品第一

　　(魏云问答品第二唐云集一切法品第二之一)。

　　通曰此经大部有十万偈百万句三千六万言一百五十品自西来者唯此一品品以心名以一心为宗即性自性清净第一义心也一切诸佛皆证此心故曰一切佛语心品达磨大师谓二祖曰吾有楞伽经四卷亦用付汝即是如来心地要门令诸众生开示悟入马祖一日谓众曰汝等诸人各信自心是佛此心即是佛心达磨大师从南天竺国来至中华传上乘一心之法令汝等开悟又引楞伽经文以印众生心地恐汝颠倒不自信此一心之法各各有之故楞伽经以佛语心为宗无门为法门夫求法者应无所求心外无别佛佛外无别心不取善不舍恶净秽两边俱不依怙达罪性空念念不可得无自性故故三界唯心森罗万象一法之所印凡所见色皆是见心心不自心因色故有汝但随时言说即事即理都无所碍菩提道果亦复如是于心所生即名为色知色空故生即不生若了此意乃可随时着衣吃饭长养圣胎任运过时更有何事汝受吾教听吾偈曰心地随时说菩提亦秪宁事理俱无碍当生即不生只此生即不生一语足破外道二乘邪见是为楞伽一部宗眼。

　　如是我闻一时佛住南海濵楞伽山顶种种宝华以为庄严与大比丘僧及大菩萨众俱从彼种种异佛刹来是诸菩萨摩诃萨无量三昧自在之力神通游戏大慧菩萨摩诃萨而为上首。

　　通曰此译文简义奥故于经首缺劝请品以非全经但佛语心一品耳魏云寂灭者名为一心此一心法非大菩萨大比丘不能领其玄旨故以大慧当机列为上首皆云大者明此一大事因缘非小乘可及即如楞伽无上宝山佛魔同住凡圣交参迥绝阶梯无门可入非三昧自在神通游戏者莫能至其处所以一时听法者皆从种种异佛刹来而佛大弟子皆不列名次唯宾头卢尊者最后稍露机缘昔阿育王内宫斋三万大阿罗汉躬自行香见第一座无人王问其故海意尊者曰此是宾头卢位此人近见佛来王曰今在何处者曰且待须臾言讫宾头卢从空而下王请就座礼敬者不顾王乃问承闻尊者亲见佛来是否者以手策起眉曰会么王曰不会者曰阿耨达池龙王曾请佛斋吾是时亦预其数观宾头庐如是开示大是衲僧巴鼻育王不悟去宝山远矣。

　　一切诸佛手灌其顶自心现境界善解其义种种众生种种心色无量度门随类普现于五法自性识二种无我究竟通达尔时大慧菩萨与摩帝(此云慧)菩萨(魏云与一切大慧菩萨)俱游一切诸佛刹土承佛神力从座而起偏袒右肩右膝着地合掌恭敬以偈赞佛。

　　通曰大慧菩萨等已证等觉当授佛位故一切诸佛手灌其顶良由转识成智悟得三界唯心于前劝请品所现神变自心所现境界善解其义所现种种心法色法不出五法三自性八识二无我五法者曰名曰相曰妄想曰正智曰如如三自性者曰妄想曰缘起曰成八识者即六识七识八识二无我即人无我法无我也种种众生不离缘起妄想人法二我为识所覆未得解脱能证正智如如圆成自性即能超出生死即是无量度门于此究竟通达随类普现但唯自心所现本自不生即与佛觉等无差别故能遍游佛土承事诸佛灵隐耸禅师上堂曰十方诸佛常在汝前还见么若言见将心见将眼见所以道一切法不生一切法不灭若能如是解诸佛常现前又曰见色便见心且唤甚么作心山河大地万象森罗青黄赤白男女等相是心不是心若是心为甚么却成物象去若不是心又道见色便见心还会么秪为迷此而成颠倒种种不同于无同异中强生同异且如今直下承当顿豁本心皎然无一物可作见闻若离心别求解脱者古人唤作迷波讨源卒难晓悟故于此究竟通达即于自心现境界善解其义若未离妄想分别即是迷波求源不出外道二乘邪解。

　　世间离生灭犹如虚空华智不得有无而兴大悲心一切法如幻远离于心识智不得有无而兴大悲心远离于断常世间恒如梦智不得有无而兴大悲心知人法无我烦恼及尔𦦨(此所知障)常清净无相而兴大悲心一切无涅槃无有涅槃佛无有佛涅槃(唐云佛不住涅槃涅槃不住佛)远离觉所觉若有若无有是二悉俱离牟尼(此云寂默)寂静观是则远离生(魏云若如是观佛寂静离生灭)是名为不取今世后世净(唐云是人今后世离着无所取)。

　　通曰此大慧菩萨于自心现境界善解其义故以己所解赞佛谓世间一切生灭诸法佛远离之视如空华华本无根但由捏生正智观照不有不无于是兴大悲心以度众生使之亦离生灭也二乘所执心识等法佛远离之视之如幻幻事非真但由幻作正智观照不有不无于是兴大悲心以度二乘使之亦离心识也外道所执断常二见佛远离之视之如梦梦中分别一切非实正智观照不有不无于是兴大悲心以度外道使之亦离断常也菩萨所证已知人法二无我已离烦恼障及离所知障但离相犹存未为无相佛于烦恼尔𦦨一切清净一切平等并其离相而无之于是兴大悲心以度菩萨使之常清净无相也然则佛所自证者在涅槃矣又并其涅槃而无之无有涅槃之佛而远离能觉无有佛之涅槃而远离所觉故曰一切无涅槃本无生死焉有涅槃若有即生死法也若无即涅槃法也是二悉俱离皮肤剥落尽但有一真实人若以是观佛则寂灭现前本自无生既本不生故不取生灭法不取心识法不取断常法乃至不取涅槃法常清净无相不但今世净而已引之至于后世亦如是净也唐云法身如幻梦云何可称赞知无性无生乃名称赞佛佛无根境相不见名见佛云何于牟尼而能有赞毁故以牟尼寂静观四语赞佛此如来自觉之境界岂凡夫可测哉僧问百丈如何是大乘顿悟法要丈曰汝等先歇诸缘休息万事善与不善世出世间一切诸法莫记忆莫缘念放舍身心令其自在心如木石无所辨别心无所行心地若空慧日自现如云开日出相似但歇一切攀缘贪嗔爱取垢净情尽对五欲八风不动不被见闻觉知所缚不被诸境所惑自然具足神通妙用是解脱人对一切境心无静乱不摄不散透过一切声色无有滞碍名为道人善恶是非俱不运用亦不爱一法亦不舍一法名为大乘人不被一切善恶空有垢净有为无为世出世间福德智慧之所拘系名为佛慧是非好丑是理非理诸知见情尽不能系缚处处自在名为初发心菩萨便登佛地据百丈瓶泻数百言一一与大慧偈语符契是名为不取者净训。

　　尔时大慧菩萨偈赞佛已自说姓名。

　　我名为大慧通达于大乘今以百八义仰咨尊中上世间解之士闻彼所说偈观察一切众告诸佛子言汝等诸佛子今皆恣所问我当为汝说自觉之境界。

　　通曰尊中上即世尊也十号之一世间解亦十号之一单举二号者以世间生灭心识断常尔𦦨等法皆佛所解脱而能远离之超越于世远矣不但为众中尊而且为尊中上也云自觉之境界但可自知不可以语人者与百八义了无干涉已一句答了也盘山积禅师上堂禅德可中学道似地擎山不知山之孤峻如石含玉不知玉之无瑕若如此者是名出家故导师云法本不相碍三际亦复然无为无事人犹是金锁难所以灵源独耀道总无生大智非明真空无迹真如凡圣皆是梦言佛及涅槃并为增语禅德直须自看无人替代若于盘山句下参透则自觉境界真是不由人得。

　　尔时大慧菩萨摩诃萨承佛所听顶礼佛足合掌恭敬以偈问曰。

　　云何净其念云何念增长云何见痴惑云何惑增长(唐云云何起计度云何净计度云何起迷惑云何净迷惑)。

　　通曰初起计度即是见惑故净计度即为净其念也计度增长即是迷惑故正念增长即为净迷惑也唐译分浅深而对治之似涉直遂不如此译既息妄想而净其念矣此念云何而增长既起见痴而名为惑矣此惑云何而增长语更含蓄只此一念迷悟便生出十界依正因果种种之相有善者有更善者有迷者有更迷者不知从何而起盖欲穷十界生起之源也故佛后答云净句非净句迷句非迷句顿显寂灭一心了无迷悟之相可得经中演畅多端不离此旨大随真禅师上堂云此性本来清净具足万德但以染净二缘而有差别故诸圣悟之一向净用而成觉道凡夫迷之一向染用没溺轮回其体不二故般若云无二无二分无别无断故又瞒庵成禅师上堂云一念心清净佛居魔王殿一念恶心生魔王居佛殿怀禅师曰但恁么信去唤作脚踏实地而行终无别法亦无别道理老僧恁么举了秪恐你诸人见兔放鹰刻舟求剑何故功德天黑暗女有智主人二俱不受看他二尊宿称引经教默露宗风只此数语便该尽楞伽底蕴。

　　何故刹土化相及诸外道云何无受次何故名无受何故名佛子(唐云云何名佛子及无影次第魏云寂静及次第)解脱至何所谁缚谁解脱。

　　通曰无受无影寂静皆无相义后文云次第随入无相处次第随入从地至地三昧境界连下问何因度诸地谁至无所受一并指出此无受次第者次第随入无相处盖指缘觉声闻证偏空者而言下度诸地至无所受者次第随入从地至地三昧境界盖指十地菩萨证真空者而言无受虽一证处不同故以三昧境界别之此问如来于刹土中示现身相化导众生及诸外道乃至缘觉声闻有学无学趣寂次第之伦与诸菩萨堪为佛子者一切解脱之令入无余涅槃不知谁缚谁解脱较之初问谁净谁迷又加密矣只此谁缚谁解脱一语咬嚼得破方知大慧元是当家人昔四祖道信年始十四问三祖曰愿和尚慈悲乞与解脱法门祖曰谁缚汝曰无人缚祖曰何更求解脱乎信于言下大悟。

　　何等禅境界云何有三乘唯愿为解说缘起何所生云何作所作云何俱异说云何为增长(唐云云何诸有起)云何无色定及与灭正受云何为想灭何因从定觉云何所作生(魏云云何因生果)进去及持身(魏云何因身去住)云何现分别云何生诸地(魏云何因观所见云何入诸地)。

　　通曰解脱即至彼岸属般若智禅定属观行故有浅深不齐后文云愚夫所行禅观察相义禅攀缘如实禅如来清净禅有此四种此但问三乘缘起谓声闻缘觉菩萨之禅而指外道愚夫所行禅为异说也且彼能作所作业果有因无因等见终当轮转不为正定故曰异说若三有增长至无色定虽系人天果报然五不还天所证灭尽定多四果所居其不回心钝阿罗汉但证灭想定乐住寂静不欣说法若回心大阿罗汉从定起觉趣向大乘以胜因生胜果是身去住得大自在现身说法善能分别无受次第超入诸地进去者即一地进一地持身者即一位住一位皆能得意生身是大乘菩萨禅也总此三乘禅而问缘起何所生究竟禅源分别从入之路非但欲解说而已也黄檗运禅师云归源性无二者无明实性即诸佛性方便有多门者声闻人见无明生见无明灭缘觉人但见无明灭不见无明生念念证寂灭诸佛见众生终日生而无生终日灭而无灭无生无灭即大乘果所以道果满菩提圆华开世界起此可为三乘禅要论须透脱归源一路始得。

　　破三有者谁(唐云云何有佛子而能破三有)何处身云何(犹云是何处是何身)往生何所至云何最胜子何因得神通及自在三昧(此云正定)云何三昧心最胜为我说。

　　通曰声闻缘觉未离三界此犹可知云何菩萨超出三界既出三界又生何处既舍此身又受何身往生复至何所何因而得神通游行诸佛刹土及入自在三昧东方入定西方起男子入定女子起具此三昧正定之心作何相状唯愿世尊为我说之后文云菩萨摩诃萨凡所分别三昧神足诸法之行是等一切悉住如来二种神力偈曰神力人中尊大愿悉清净三摩提灌顶初地及十地实详答此至云何三昧心最胜为我说真是如来开口不得也石头一日问庞居士曰子见老僧以来日用事作么生士曰若问日用事即无开口处乃呈偈曰日用事无别唯吾自偶谐头头非取舍处处没张乖朱紫谁为号丘山绝点埃神通并妙用运水及搬柴头然之又地藏问修山主甚处来修云南方来藏云南方近日佛法如何修云商量浩浩地藏云争如我这里种田博饭吃修云争奈三界何藏云你唤甚么作三界天童颂云宗说般般尽强为流传口耳便支离种田博饭寻常事不是饱参人不知参饱明知无所求子房终不贵封侯忘机归去同鱼鸟濯足沧浪烟水秋此即破三有的样子也又何身何处之有。

　　云何名为藏云何意及识云何生与灭云何见已还云何为种性非种及心量(唐云云何起诸见云何退诸见云何性非性云何唯是心)云何建立相及与非我义云何无众生云何世俗说云何为断见及常见不生云何佛外道其相不相违云何当来世种种诸异部(问未来十八部之差别)。

　　通曰此就上三昧心说到如来藏性藏性一而已悟之则为真如实际名曰真性不悟则为生灭种子名曰八识意即七识分别事识即六识自藏识而七识而六识如海起波浪故属生灭见及见已还如波浪息还归于海三乘人是有种性外道与阐提是非种性又有不定种如后文详明唯是心量所现一心所生种种诸法既已建立诸法相矣云何于中复说无我人众生等相其义何居既云无我人众生等相即应一切皆空矣云何复说世谛是有世间相常住岂不与无我无众生之义相违耶是建立者俗谛也归于有诽谤者断见也归于无是断常二见皆外道也若断常二见不生则佛与外道平等无二何以其相不相违耶见不生即是见已还盖证入如来藏性海也性既无二则教亦无二云何当来世弟子所宗经部或禅或律或论种种各异耶有三藏法师问大珠曰真如有变异否珠曰有变易藏曰禅师错也珠却问三藏有真如否曰有珠曰若无变易决定是凡僧也岂不闻善知识者能回三毒为三聚净戒回六识为六神通回烦恼作菩提回无明为大智真如若无变易三藏真是自然外道也藏曰若尔者真如即有变易也珠曰若执真如有变易亦是外道曰禅师适来说真如有变易如今又道不变易如何即是的当珠曰若了了见性者如摩尼珠现色说变亦得说不变亦得若不见性人闻说真如变易便作变易解会说不变易便作不变易解会藏曰故知南宗实不可测有问儒释道三教同异如何珠曰大量者用之即同小机者执之即异总从一性上起用机见差别成三迷悟由人不在教之同异也审于大珠见处无纤毫疑滞则佛与外道其相不相违亦自了然。

　　云何空何因云何刹那(俱舍论曰时之极少名刹那)坏(魏云云何名为空云何念不住)云何胎藏生云何世不动何因如幻梦及犍闼婆城世间热时𦦨及与水月光何因说觉支及与菩提分云何国土乱云何作有见(唐云何故见诸有)。

　　通曰如来藏中有见分有相分疏相分建立则为无情世间成住坏空流转不已兹问何因而空云何刹那而成而住而坏亲相分建立则为有情众生托胎藏而生生灭不停三禅以下世界众生即有迁流四禅以上世界众生常住不动此通指三界名相也如来何因于此三有视之如幻如梦如寻香城如热时𦦨如水月光一切相分皆为不实而又说七觉支曰念等曰择法曰精进曰喜曰轻安曰定曰舍及三十七菩提分法曰四念住曰四正断曰四神足曰五根曰五力曰八圣道支连前七觉支为三十七是名正智所以破除名相妄想者也且是妄想从何而起云何国土乱尘境纷然云何作有见妄生分别有见是能妄国土是所妄能所相依遂成见妄非复如如真体也药山问高沙弥云我闻长安甚闹弥云我国晏然山欣然曰子从看经得从请益得弥云不从看经得亦不从请益得山曰大有人不看经不请益为甚么不得弥云不道不得自是他不肯承当投子颂曰兴亡云去与云来渠无国土绝尘埃须弥顶上无根草不受春风华自开此不离世界生灭而自有不生不灭者在奚必断妄而后证如如哉。

　　云何不生灭世如虚空华云何觉世间云何说离字(唐云云何知世间云何离文字云何如空华不生亦不灭)离妄想者谁云何虚空譬(唐云云何如虚空云何离分别)。

　　通曰世间相即无相皆是施设假名其实离文字相离言说相如空中华本自不生今亦不灭是相分自如如本非妄也于中妄生分别即是妄想真如体中离妄想相圆同太虚无欠无余譬之于虚不见妄起不见妄灭是见分自如如亦非妄也能所俱寂生灭俱泯性本如如湛然常住此出世间上上智所谓第一义谛也视彼国土乱及作有见者不大径庭哉毕竟离妄想者谁是语深可咀嚼罗山间禅师先问石霜起灭不停时如何霜云直须寒灰枯木去一念万年去函盖相应去纯清绝点去山不契往问岩头起灭不停时如何头咄云是谁起灭山于此有省天童颂云斫断老葛藤打破狐窠窟豹披雾而变文龙乘雷而换骨咄起灭纷纭是何物于此彻去师姑元是女人作。

　　如实有几种几波罗蜜心何因度诸地谁至无所受(唐云云何地次第云何得无影)何等二无我云何尔𦦨净诸智有几种几戒众生性。

　　通曰真如法界法性不虚妄性不变易性平等性离生性法定法住实际虚空界不思议界是无为法更有菩提涅槃真如佛性白净识空如来藏大圆镜智是七果位总不离真如实际布施净戒忍辱精进禅定智慧为六波罗蜜华严更加方便愿力智为十波罗蜜十地初欢喜二离垢三发光四𦦨慧五难胜六现前七远行八不动九善慧十法云从初地至七地成就智功用故八地至十地成就无功用行故度越十地至无所得即无境界也初得人空既得法空即证二无我初烦恼障净既所知障净名二障净而微细所知愚极微细所知愚尤为难拔非般若真智莫能破之智有多名曰四智曰十智更有后得智无师智等总不出大圆镜智也戒有五戒八戒至二百五十戒比丘尼益之为五百禁戒皆所以防范众生身口意业也由戒生定由定生慧是名三无漏学而正智如如在其中矣昔四祖语牛头融曰夫百千法门同归方寸河沙妙德总在心源一切戒门定门慧门神通变化悉自具足不离汝心一切烦恼业障本来空寂一切因果皆如梦幻无三界可出无菩提可求人与非人性相平等大道虚旷绝思绝虑如是之法汝今已得更无阙少与佛何殊更无别法汝但任心自在莫作观行亦莫澄心莫起贪嗔莫怀愁虑荡荡无碍任意纵横不作诸善不作诸恶行住坐卧触目遇缘总是佛之妙用快乐无忧故名为佛宗门中有如是直揵不为诸法所缚智者当自得于言表。

　　谁生诸宝性摩尼真珠等谁生诸语言众生种种性明处及伎术谁之所显示。

　　通曰三界唯心情与无情皆是妙明真心中物一切变起皆是真心所现据大慧问处不出三界名相如金银摩尼诸宝性岂不知由坚明不动所致诸语言文字岂不知依咽喉唇舌齿龂颊转妄想和合而成明处伎术即是五明一声明谓训诂二工巧明即伎术三医方明四因明谓考订邪正五内明谓明因果佛乘前三外艺后二内教岂不知世谛语言总与实相不相违背而必曰谁之所显示直欲究竟当阳显露处也越州大珠初参马祖祖问从何处来曰越州大云寺来祖曰来此拟须何事曰来求佛法祖曰我这里一物也无求甚么佛法自家宝藏不顾抛家散走作么曰阿那个是慧海宝藏祖曰即今问我者是汝宝藏一切具足更无欠少使用自在何假外求珠于言下自识本心不由知觉踊跃礼谢师事六载后以受业师老遽归奉养乃晦迹藏用外示痴讷自撰顿悟入道要门论一卷法侄玄宴窃出江外呈马祖祖览讫告众曰越州有大珠圆明光透自在无遮障处也若悟此珠则金银摩尼不足为宝而明处伎术又恶足挂齿牙间乎。

　　伽陀有几种长颂及短句成为有几种云何名为论(唐云道理几不同解释几差别)。

　　通曰伽陀此云讽诵即偈语也有孤起有重颂或长篇或短句种种不同无非演法之音成为即道理所成所为贵在躬行而论者所以解释此道理也徒言说耳法眼上堂举古者道吾有一言天上人间若人不会绿水青山且作么生是一言底道现古人语须是晓达始得若是将言而名于言未有会处良由究尽诸法根蒂始会一言不是一言半句思量解会唤作一言若会言语道断心行处灭始到古人境界亦不是闭目藏精暗中无所见唤作言语道断且莫赚会佛法不是这个道理要会么假饶经尘沙劫说亦未曾有半句到诸上座经尘沙劫不说亦未曾欠少半句应须彻底会去始得若如是斟酌名言空劳心力并无用处与诸上座共相证明后学初心速须究取久立珍重会得法眼语脉方可契成为实诣不徒在文字议论间作活计矣。

　　云何生饮食及生诸爱欲云何名为王转轮及小王云何守护国诸天有几种云何名为地星宿及日月。

　　通曰众生依四种食住故爱欲莫甚于食而杀盗淫皆由此起据阿含言劫初众生皆食地肥及田中美稻饥则食饱则已后有私多取者因而争竞始立田主以统治之是谓刹姓名之为王此特护财小王耳若转轮圣王具有七宝飞行四天下化导众生及教以守护之法其大者不过修行十善道能行十善必生于天若四天王犹然守护人民国土上之为忉利为兜率为四禅为四空其爱欲愈减其所处愈高而去地愈远矣地者大种所成终有变坏而星宿日月业力所成天地初辟遂丽于天涅槃云八十神皆因留碍想元成此精耀是也地最下须假日月星宿照临诸天而上有不藉三光势者此皆欲界以上之名相也僧问百丈如今沙门尽言我依佛教学一经一论一禅一律一知一解合受檀越四事供养为消得否丈曰但约如今照用一声一色一香一味于一切有无诸法一一境上都无纤尘取染亦不依住无取染亦无不依住知解这个人日食万两黄金亦能消得秪如今照一切有无等法于六根门头刮削并当贪爱有纤毫治不去乃至乞施主一粒米一缕线个个披毛戴角牵犁负重一一须偿他始得为不依佛佛是无著人无求人无依人如今波波贪觅佛尽皆背也迦叶经云一欲求见未来佛二欲求转轮王三欲求刹利大姓四欲得婆罗门大姓乃至厌生死求涅槃如是恶欲先须断之秪如今但有取染动念尽名恶欲尽属六天总被波旬管吁岂可以饮食微事爱欲微念而不惕然猛省哉。

　　解脱修行者是各有几种弟子有几种云何阿阇黎(此云轨范师)佛复有几种复有几种生(唐云如来有几种本生事亦然)魔及诸异学彼各有几种。

　　通曰解脱是无学修行是有学声闻弟子种种不同如智慧神通多闻说法等难以枚举佛有过去现在未来即现在十方说法者各有种种佛事而况本生夙世所行之事岂易殚述天魔外道与正法相违背者外道约有九十六种如后举二十余种涅槃足知邪解魔王唯波旬居他化天余种类甚众各发弘誓拥护正法黄檗谓裴休曰自达磨大师到中国唯说一心唯传一法以佛传佛不说余佛以法传法不说余法法即不可说之法佛即不可取之佛乃是本源清净心也唯此一事实余二则非真般若为慧此慧即无相本心也凡夫不趣道唯恣六情乃行六道学道人一念计生死即落魔道一念起诸见即落外道见有生趣其灭即落声闻道不见有生唯见有灭即落缘觉道法本不生今亦不灭不起二见不忻不厌一切诸法唯是一心然后乃为佛乘也凡夫皆逐境生心心遂忻厌若欲无境当忘其心心忘即境空境空即心灭若不忘心而但除境境不可除秪益纷扰故万法唯心心亦不可得复何求哉此黄檗真解脱语悟之即登佛地而魔外诸异学不为惑已。

　　自性及与心彼复各几种(唐云自性几种异心有几种别)云何施设量(唐云云何唯假说)唯愿最胜说云何空风云云何念聪明。

　　通曰心与性一而已据后文有七种性自性有七种第一义心解三界如幻施设建立皆是假名正详答此心性既本是一云何空中而生风云无情者有如是变态云何念中而生聪明有情者有如是慧用此究名相妄想之所由生也后文缘起生妄想亦详答此僧问临济如何是心心不异处济云你拟问早异了也性相各分道流莫错世出世诸法皆无自性亦无生性但有空名名空亦空你秪么认他间名为实大错了也设有皆是依变之境有个菩提依涅槃依解脱依三身依境智依菩萨依佛依你向依变国土中觅什么物据临济见处即七自性七第一义心亦是假设何况风云何况聪明岂有自性可得。

　　云何为林树云何为蔓草云何象马鹿云何而捕取云何为卑陋何因而卑陋云何六节摄云何一阐提(此云信不具)男女及不男斯皆云何生云何修行退云何修行生(二译作修行进)禅师以何法建立何等人(唐云瑜珈师有几令人住其中魏云教何等人修令住何等法)众生生诸趣何相何像类云何为财富何因致财富(唐云富饶大自在此复何因得)云何为释种何因有释种云何甘蔗种无上尊愿说。

　　通曰此即娑婆世界有情无情所感业报而问因果二字是禅教一大总持无非令人安住其中修善而去恶也修行而退或为外道六节师西域一岁分为六节或为信不具之凡夫或为男女或为不男不男有五种有生而无具者有半阴半阳者有男女互变者有奄宦者有妒人行淫而自无者或为卑陋下贱或为捕取禽兽之人至为象马鹿等而以林树蔓草为居食者修行而进或住十善法或住三乘法所感果报有得富饶自在者与前捕取卑陋者异矣有为能仁释种始于瞿昙为如来所托化身之祖父视之富饶自在者又异矣是众生所生六道诸趣详如十法界图说相状亦自可知而大慧以此为问者亦如华严经文殊问觉首菩萨言心性是一云何见有种种差别所谓往善趣恶趣诸根满缺受生同异端正丑陋苦乐不同业不知心心不知业受不知报报不知受因不知缘缘不知因智不知境境不知智各各不相知一切皆无性故尔时此娑婆世界中一切所有法差别业差别世间差别身差别根差别受生差别持戒果差别犯戒果差别国土果差别以佛神力悉皆明现黄檗云一切众生轮回不息生死者意缘走作心于六道不停致使受种种苦净名云难化之人心如𤠔猴故以若干种法制御其心然后调伏所以心生种种法生心灭种种法灭故知一切诸法皆由心造乃至人天六道地狱修罗尽由心造如今但学无心顿息诸缘莫生妄想分别无人无我无贪嗔无爱憎无胜负但除却如许多种妄想性自本来清净即是修行菩萨法佛等若不会此意纵你广学勤苦修行木食草衣不识自心皆名邪行尽行天魔外道水陆诸神如此修行当复何益噫若黄檗所说法令人住其中不至生诸趣真可谓断际禅师矣。

　　云何长苦仙彼云何教授(唐云仙人常苦行是谁之教授)如来云何于一切时刹现种种名色类最胜子围绕云何不食肉云何制断肉食肉诸种类何因故食肉云何日月形须弥及莲华师子胜相刹侧住覆世界如因陁罗(此云帝)网或悉诸珍宝箜篌细腰鼓状种种诸华或离日月光如是等无量(华严经云种子差别故果实生不同行业若干故佛刹种种异)。

　　通曰自云何空风云至此皆问娑婆世界所感业报华严经云此世界名娑婆以金刚庄严为际依种种色风轮所持莲华网住状如虚空以普圆满天宫宝殿庄严虚空云而覆其上此第十三佛刹微尘数世界周匝围绕其佛即是毗卢遮那如来世尊然世尊神力无刹不见皆有种种天龙八部菩萨眷属围绕而为说法一刹如是一切刹亦如是故有世界如日轮形如半月形如腰鼓形者皆有须弥山环以香水海此大莲华生香水海中名华藏世界约二十层十方世界悉称是有如师子形者名师子最胜世界有侧住者有覆住者皆佛神力所化有如帝网者网有千珠以一珠而现众珠以众珠而各现千珠譬犹一刹而现一切刹中事也或有世界悉诸珍宝庄严或有世界以诸音声成就或状如种种诸华或以宫殿光或以摩尼光或以树林光而不假日月光者如是世界无量无边广如普贤所举其间修行进者如来往因曾为忍辱苦行仙人其师教授不出于非非想定修行退者又有食肉种类如夜叉等为杀业所感所以菩萨自不食肉比丘应制断肉详载篇末所为教诫夜叉王者备矣云峰悦禅师上堂道远乎哉触事而真圣远乎哉体之则神所以娑婆世界以音声为佛事香积世界以香饭为佛事翠岩这里秪于出入息内供养承事过现未来尘沙诸佛无一空过者过现未来尘沙诸佛是翠岩侍者无一不到如一不到三十拄杖诸上座还会么将此深心奉尘刹是则名为报佛恩悟此则如来于一切时刹现岂必色相。

　　云何为化佛云何报生佛云何如如佛云何智慧佛(唐云真如智慧佛)云何于欲界不成等正觉何故色究竟离欲得菩提善逝般涅槃谁当持正法天师(二译作世尊)住久如正法几时住。

　　通曰随机赴感曰化佛酬其宿因曰报佛体性无二曰真如本觉显照曰智慧即法身佛也千丈卢舍那报身不于欲界得菩提而必于色究竟天成等正觉者良有深旨欲界堕于有无色界堕于无唯色究竟处既离于有未入于无不有不无可显示菩提之妙也善逝十号之一犹云第一上升永不复还之意般涅槃此云归寂灭指化佛言佛既归寂谁当传持正法眼藏天师即世尊天有长寿其久可知然正法住世实有定期由此减劫至彼增劫人寿四万岁时佛法乃灭唯迦叶持佛袈裟待弥勒下生授之然后入灭此诸示现次第各有定业不足异也寿州智通禅师初看楞伽经约千余遍而不会三身四智礼拜六祖求解其义祖曰三身者清净法身汝之性也圆满报身汝之智也千百亿化身汝之行也若离本性别说三身即名有身无智若悟三身无有自性即名四智菩提听吾偈曰自性具三身发明成四智不离见闻缘超然登佛地吾今为汝说谛信永无迷莫学驰求者终日说菩提曰四智之义可得闻乎祖曰既会三身便明四智何更问耶若离三身别谈四智此名有智无身也即此有智还成无智复说偈曰大圆镜智性清净平等性智心无病妙观察智见非功成所作智同圆镜五八六七果因转但用名言无实性若于转处不留情繁兴永处那伽定通礼谢以偈赞曰三身原我体四智本心明身智融无碍应物任随形起修皆妄动守住匪真精妙旨因师晓终无污染名此经说如来法身亦兼如如智慧二义可知身智不容分析先圣后圣其揆一也。

　　悉檀及与见各复有几种毗尼(律也)比丘分云何何因缘彼诸最胜子缘觉及声闻何因百变易云何百无受(唐云云何转所依云何得无相魏云云何得无变何因百寂静)云何世俗通云何出世间云何为七地(唐云心住七地中)唯愿为演说僧伽有几种云何为坏僧云何医方论(唐云云何为众生广说医方论)是复何因缘。

　　通曰悉檀遍施也有四种一世界悉檀令人得欢喜益二对治悉檀令人得灭恶益三为人悉檀令人得生善益四第一义悉檀令人得悟理益见谓所被之机见如是人即与以如是之法比丘分有二百五十戒皆所以对治见痴惑也此自正法外兼问及余法下即自传持正法者外而问及声闻等以至坏僧也独觉声闻而次于佛子者能进于菩萨位者也曰转所依曰百无变能转所依而不为百变所转是居方便土而证变易生死者也又曰得无相曰百寂静是证入涅槃不受后有者也云何得世通谓五通也二乘外道所共云何得出世谓漏尽通也唯阿罗汉证之复以何因故心住七地中自初地至七地思惑已尽慧心显著名已办地乃菩萨所证僧伽此云和合众龙蛇混杂凡圣同参故亦有坏僧居其间着比丘衣无比丘行所谓师子身中虫也自化佛至此通问三宝佛为三界医王及所说法犹如医方应病与药而一切诸佛子皆其所医之人也玄沙示众云诸方尽道接物利生忽遇三种病人来如何接得患盲者拈捶竖拂他又不见患聋者语言三昧他又不闻患哑者教伊说又说不得若接此人不得佛法无灵验有僧请益云门门曰你礼拜着僧礼拜门以拄杖拄僧退后云汝不患盲复唤近前来僧近前门云汝不患聋乃云会么僧云不会门云汝不患哑其僧于此有省天童拈云云门平展这僧实酬且道悟在什么处不救之疾难为针艾当时玄沙举此话毕地藏出曰某甲有眼耳口和尚作么生接沙曰惭愧便归方丈此即所谓不救之疾难为针艾者也。

　　何故大牟尼唱说如是言迦叶拘留孙拘那含是我何故说断常及与我无我何不一切时演说真实义而复为众生分别说心量何因男女林(即尸陀林果如男女之状)诃梨(此云天主持来)阿摩勒(此云果如胡桃)鸡罗及铁围金刚等诸山无量宝庄严仙闼婆充满。

　　通曰拘留孙此云所应断拘那含牟尼此云金寂迦叶此云饮光乃贤劫千佛第一第二第三之名释迦世尊第四每云过去佛是我谓字等语等法等身等详如后答既证三身与佛无二一切皆是真实之法何故说断常为外道及说人法二我为凡二无我为正何不恒说一乘真实义一切唯心而复为众生说妄想心数不实之法何耶譬之于树有男女林为人间之果有诃梨有阿摩勒为天上之果而果如是其不同也譬之于山有鸡罗有铁围为地狱之山有金刚坚固等为天仙之山而住处如是其不一也如虚空中无可驻足而乾闼婆城众宝庄严一切充满如自心现境界非有非无真实之义当在何处此正究竟大乘诸度门诸佛心第一也云峰悦禅师上堂过去诸佛已灭未来诸佛未生正当今日佛法委在翠岩放行则随机利物把住则瓦解冰消且道把住好放行好良久曰咄这野狐精据云峰见处不但分别诸心量为不可即演说真实义亦未在。

　　无上世间解闻彼所说偈大乘诸度门诸佛心第一善哉善哉问大慧善谛听我今当次第如汝所问说生及与不生涅槃空刹那趣至无自性(唐云若生若不生涅槃及空相流转无自性)。

　　通曰生法有为法也属俗谛不生法无为法也属真谛涅槃不生不灭法也属第一义谛三者尽乎有情之法矣云何名为空云何刹那坏是空劫流转不住尽乎无情之法矣情与无情皆无自性可得趣至犹究竟也究竟本无自性圆觉经云顺流转者妄见生死厌流转者妄见涅槃妄见若除当下无生即涅槃空相了不可得况诸有为法乎只此三句已答尽大慧所问直显空宗后一一数之曰非也重明此意云尔南泉上堂然灯佛道了也若心相所思出生诸法虚假不实何以故心尚无有云何出生诸法犹如形影分别虚空如人取声安置箧中亦如吹网欲令气满故老宿云不是心不是佛不是物且教你兄弟行履据说十地菩萨住首楞严三昧得诸佛秘密法藏自然得一切禅定解脱神通妙用至一切世界普现色身或示现成等正觉转大法轮入涅槃使无量入毛孔演一句经无量劫其义不尽教化无量亿千众生得无生法忍尚唤作所知愚极微细所知愚与道全乖大难大难非南泉语不足以发此无上一宗。

　　佛诸波罗蜜佛子与声闻缘觉诸外道及与无色行如是种种事须弥巨海山(补出巨海表须弥华藏生香水海故)洲渚刹土地(补出洲渚均名为地)星宿及日月外道天修罗(补出修罗天魔所摄)解脱自在通力禅三摩提(即三昧心)灭及如意足(欲念进慧四者)觉支及道品诸禅定无量诸阴身往来(即众生诸趣)正受灭尽定三昧起心说心意及与识(即八识)无我(即二无我)法有五(即五法)自性(即三自性)想所想及与现二见(唐云分别所分别能所二种见)乘(即三乘)及诸种性金银摩尼等一阐提大种(补出大种外道所计)荒乱及一佛(不悟则国土荒乱悟则过去佛是一)智尔𦦨得向(唐云智所知教得向即解脱修行)众生有无有(即我无我)象马诸禽兽(此补出禽)云何而捕取譬因成悉檀(唐云云何因譬喻相应成悉檀)及与作所作郁林迷惑通心量不现有(唐云能作及所作众林与迷惑如是真实理唯心无境界魏云相迷惑如实但心无境界)诸地不相至百变百无受(唐云诸地无次第无相转所依)医方工巧论伎术诸明处。

　　通曰自佛六度以逮无色行尽乎其法矣自须弥以逮天修罗尽乎其境矣而又细数解脱神通觉支道品如佛子法正受灭尽定如缘觉声闻法想所想分别二见如外道法下至一阐提国土荒乱为凡夫种性而法无不详矣若能转识成智与佛为一名到彼岸唯众生为识所迷于一切境皆以为有也其实无有但为众生著相内有能取之心外有所取之境如捕取禽兽者罗为己有此等譬喻即是遍施之法谓彼能作所作皆著于相如入众林而捕取禽兽贪逐外物迷惑真实不知真实之理但一心而已自心现量原无境界原不现有迷惑既通能所俱离故曰无有此即第一义谛悉檀也诸地从地至地原有次第此云无次第者盖指顿门而言前问云何生诸地从灭尽定而入是渐法也次问云何度诸地从如实而证是顿法也度越诸地故不相至既证不现有心量即是无相见诸相非相即见如来故得转依之号谓能转烦恼依菩提转生死依涅槃虽处生死百变之中而百无所受其所谓不生不灭者自在也自佛诸波罗蜜至此总括极密五明中所谓内明大略已备若医方工巧伎术诸明处虽系世俗外艺若善会之皆譬因成悉檀法也僧问黄檗何者是精进檗云身心不起是名第一牢强精进才起心向外求者名为歌利王爱游猎去心不外游即是忍辱仙人身心俱无即是佛道又僧问我昔为歌利王割截身体如何檗云仙人者即是你心歌利王好求也不守王位谓之贪利如今学人不积功累德见者便拟学与歌利王何别如见色时坏却仙人眼闻声时坏却仙人耳乃至觉知时亦复如是唤作节节支解云秪如仙人忍时不合更有节节支解不可一心忍一心不忍也檗云你作无生见忍辱解无求解总是伤损云仙人被割时还知痛否又云此中无受者是谁受痛檗云你既不痛出头来觅个甚么此等语句亦是譬因成悉檀推之金银摩尼荒乱国土等皆属譬喻俱名遍施之法。

　　诸山须弥地巨海日月量下中上众生身各几微尘一一刹微尘弓弓数有几(二尺为一肘四肘为一弓)肘步拘楼舍(此云十里五弓成一丈二十丈名一息八十息名一俱卢舍八俱卢舍名一由旬)半由廷(此二十里)由延(此四十里唐云肘步至十里二十及四十)兔毫窗尘虮羊毛𪍿麦尘(七极微尘成一窗尘七窗尘成一兔毫头尘七兔毫头尘成一羊毛头尘七羊毛头尘成一牛毛头尘七牛毛头尘成一虮七虮成一虱七虱成一芥七芥成一大麦七大麦成一指节七指节成半尺两半尺成一尺也)钵他(一升)几𪍿麦阿罗(一斗)𪍿麦几独笼(一斛)那佉梨(十斛)勒叉(一万)及举利(一亿唐云一升几𪍿麦半升几头数一斛及十斛百万及一亿唐以阿罗为半升注云一斗唐以勒叉为百万注云一万翻略不同)乃至频婆罗(一兆)是各有几种(谓各有几大麦数也)为有几阿㝹(尘也)名舍利沙婆(芥子)几舍利沙婆名为一赖提(草子)几赖提摩沙几摩沙陀那(二句衍文)复有几赖提为摩沙陀那(豆也)几摩沙陀那名为陀那罗(铢也)复几陀那罗为迦梨沙那(两也)几迦梨沙那为成一波罗(斤也唐云芥子几微尘几芥成草子几草子成豆几豆成一铢几铢成一两几两成一斤)此等积聚相几波罗蜜楼(须弥)是等所应请何须问余事(魏云如是次等数几斤成须弥佛云今何故不如是问我)声闻辟支佛佛及最胜子身各有几数何故不问此火𦦨几阿㝹风阿㝹复几根根几阿㝹毛孔眉毛几(唐云火风各几尘一一根有几眉及诸毛孔复各几尘成)。

　　通曰从诸山须弥地至此皆大慧所未问三界中只有色空二法色不异空空不异色既达无相之理而不穷其相之用与顽空何别故自微尘历数之至须弥山复从须弥散而为微尘其间数量多寡轻重唯佛与佛乃能究尽诸佛法身遍周沙界此等积聚相总不离法身内何有不知至于下中上众生佛及最胜子报身大小不同皆由四大所成火风二大各几尘数诸根毛孔属地大各几尘成水大不言可知知身中水大之数量而巨海之水可知知身中火风之数量而日月之量可知知身中诸根毛孔之数量而地与诸山之量可知且六根所对六尘莫非尘也此但以色尘言正显色空不二之旨若究而言之声尘之清浊高下不可胜穷也香尘之精粗远近不可胜穷也味尘之酸碱苦淡不可胜穷也触尘之顺逆苦乐不可胜穷也法尘之善恶是非不可胜穷也故能穷诸相之用而无相之体乃可识也岂离诸相外而别有所谓无相者乎相无间性亦无间一切皆自心现境界而曰心量不现有真所谓通达无相者楞严云佛告阿难汝观地性粗为大地细为微尘至邻虚尘析彼极微色边际相七分所成更析邻虚即实空性万松当举信心铭极小同大忘绝境界极大同小不见边表或有人问世间何物最大当曰真空何以故极大同小不见边表故或有人问世间何物最小当曰真空何以故极小同大忘绝境界故僧问黄檗如何是出三界檗云善恶都莫思量当处便出三界如来出世为破三有若无一切心三界亦非有如一微尘破为百分九十九分是无一分是有摩诃衍不能胜出百分俱无摩诃衍始能胜出诸尊宿说无相真实义亦于微尘取譬。

　　护财自在王转轮圣帝王云何王守护云何为解脱广说及句说(唐云云何长行句)如汝之所问众生种种欲种种诸饮食云何男女林云何坚固山云何如幻梦野鹿渴爱譬(阳焰)云何山天仙犍闼婆庄严(唐云云何诸妙山仙闼婆庄严)解脱至何所谁缚谁解脱云何禅境界变化及外道云何无因作云何有因作有因无因作及非有无因(领上异说补出四句)云何现已灭云何净诸觉云何诸觉转及转诸所作(净念增长有如是次第)云何断诸想云何三昧起破三有者谁何处为何身云何无众生而说有吾我云何世俗说唯愿广分别(二译俱无此句)所问相云何及所问非我云何为胎藏及种种异身云何断常见云何心得定言说及诸智戒种性佛子云何成及论云何师弟子种种诸众生斯等复云何云何为饮食(前饮食指爱欲此饮食指食肉)聪明魔施设(谓念聪明魔几种及施设量也)云何树葛藤(蔓草)最胜子所问云何种种刹(此刹土化)仙人长苦行云何为族姓从何师受学云何为丑陋云何人修行欲界何不觉阿迦腻吒成(色究竟天)云何俗神通(上世俗说指俗谛此世俗通指五通不离乎俗故非出世)云何为比丘云何为化佛云何为报佛云何如如佛平等智慧佛(略举平等四智俱备)云何为众僧佛子如是问箜篌腰鼓华刹土离光明心地者有七所问皆如实此及余众多佛子所应问一一相相应远离诸见过悉檀离言说我今当显示次第建立句佛子当谛听此上百八句如诸佛所说。

　　通曰此世尊泛领所问详玩之却有款段总不外俗谛真谛中道谛第一义谛也故总结之曰悉檀无言说我今当显示初举转轮及小王守护众生之法不过广说十善禁戒种种爱欲观男女林而悟无常苦空一切如幻梦等即解脱修行之路次举解脱至何所而详明禅境界如外道有见无见亦有亦无见非有非无见是愚夫所行禅俱为俗谛若净诸觉断诸想现已灭入三昧破三有是观察相义禅是为真谛至无众生而说有吾我及与非我义远离断常二见而心得定由是为众说法或戒种性或禁食肉种种施设不废葛藤真俗不违其相无二是攀缘如实禅是为中道谛末举如来刹土化多劫曾为苦行仙今于瞿昙族姓降生实于色究竟天而证菩提名护明菩萨初为仙人苦行时不过证世俗通而已至现比丘身方证三身四智而名如来清净禅也是为第一义谛若刹土形状或有日月或无日月广如华严经所载乃至心地有七为如实境界所问皆当而又诘大慧失问者尚多为一切数量自小至大一一皆是相之所在与相相应而显其无相如人一身百骸九窍皆备觅身相竟不可得方能远离外道虚谬见过外道所言无相离诸相而言之也离相而言无相即是顽空此上四种悉檀以第一义谛为极则正以广明心量不现有而究竟不可说也虽然不可说而又详引譬喻成就悉檀之法如诸佛所说此世尊兴大悲心为一大事因缘出见于世而建立此法也百丈云如来于菩提树下四十九日默然思惟智慧冥蒙难说无可比喻说众生有佛性亦谤佛法僧说众生无佛性亦谤佛法僧若言有佛性名执着谤若言无佛性名虚妄谤如云说佛性有则增益谤说佛性无则损减谤说佛性亦有亦无则相违谤说佛性非有非无则戏论谤如欲不说众生无解脱之期如欲说之众生又随语生解益少损多故曰我宁不说法疾入于涅槃向后返寻过去诸佛皆说三乘法向后假偈说偈立名字本不是佛向渠说是佛本不是菩提向渠说是菩提涅槃解脱等知渠担百石担不起且与渠一升一合担知渠难信了义教且与渠说不了义教且得善法流行亦胜于恶法善果限满恶果便到得佛则有众生到得涅槃则有生死到得明则有暗到但是有漏因果翻复无有不相酬献者若欲免见翻复之事但割断两头句量数管不着不佛不众生不亲不疏不高不下不平不等不去不来但不著文字隔渠两头捉汝不得免苦乐相形免明暗相酬实理真实亦不真实虚妄亦不虚妄不是量数物喻如虚空不可修治若心有少许作解即被量数管着亦如卦兆被金木水火土管亦如黏胶五处俱黏魔王捉得自在还家夫教语皆三句相连初中后善初直须教渠发善心中破善心后始名好善菩萨即非菩萨是名菩萨法非法非非法总与么也若祗说一句令众生入地狱若三句一时说渠自入地狱不干教主事说到如今鉴觉是自己佛是初善不守住如今鉴觉是中善亦不作不守住知解是后善如前属然灯后佛秪是不凡亦不圣百丈说一一与悉檀符契只此不凡亦不圣一语早与百八句作诠注了也。

　　不生句生句(唐云生句非生句魏云生见不生见)。

　　通曰此以不生句为首良有深意一切万法皆由不生而生生即不生但不可作生不生见耳世间凡夫见以为生二乘外道见以为不生皆是虚妄世尊首即说破若生若不生涅槃及空相流转无自性既无自性可得则所云生者非也所云不生者亦非也此处合有二句不生句非不生句生句非生句方与前偈相符非生即是非凡非不生即是非圣坐断凡圣即显寂灭一心也此破大慧前问缘起何所生故曰非生句云何为断见及常见不生故曰非不生句生即不生容易可晓至云不生则寂灭现前何以曰非如后举一切法不生不应立宗有不生者即同外道邪见故不许也昔六祖三鼓入室五祖为讲金刚经至应无所住而生其心豁然大悟五祖知见自本性即以衣钵付之传法偈曰有情来下种因地果还生无情既无种无性亦无生若于五祖所云生与无生微细参详当知六祖所悟应无所住而生其心生与不生了无干涉是为无上微妙秘密圆明真实正法眼藏。

　　常句无常句(魏云常见无常见)。

　　通曰不生是常生是无常似承上文总之无自性可得则所云常者非也所云无常者亦非也此处亦合有二句常句非常句无常句非无常句魏译作常见无常见此二见可不破除乎志彻问六祖曰弟子常览涅槃经未晓常无常义乞和尚慈悲略为宣说祖曰无常者即佛性也有常者即善恶一切诸法分别心也曰和尚所说大违经文祖曰吾传佛心印安敢违于佛经曰经说佛性是常和尚却言无常善恶诸法乃至菩提心皆是无常和尚却言是常此即相违令学人转加疑惑祖曰涅槃经吾昔听尼无尽藏读诵一遍便为讲说无一字一义不合经文乃至为汝终无二说曰学人识量浅昧愿和尚委曲开示祖曰汝知否佛性若常更说甚么善恶诸法乃至穷劫无有一人发菩提心者故吾说无常正是佛法真常之道也又一切诸法若无常心者即物物皆有自性容受生死而真常性有不遍之处故吾说常者正是佛说真无常义也佛比为凡夫外道执于邪常诸二乘人于常计无常共成八倒故于涅槃了义教中破彼偏见而显说真常真乐真我真净汝今依言背义以断灭无常及确定死常而错解佛之圆妙最后微言纵览千遍有何所益彻闻如醉忽醒乃说偈曰因守无常心佛演有常性不知方便者犹春池拾砾我今不施功佛性而见前非师相授与我亦无所得祖曰汝今彻也于此得彻不但无常即常常即无常而常与无常总没交涉乃真能见性者也。

　　相句无相句(魏云相见无相见)。

　　通曰此上三句不言非而言无者即是无自性之意前偈言生及与不生即此不生句生句也涅槃及空相涅槃即常句也空相即相句也涅槃无自性可得常即无常空相无自性可得相即无相下即承以空句非空句刹那句非刹那句自性句离自性句离自性即是无自性也故曰趣至无自性此破相句者破十界名相大慧问何故刹土化相及诸外道相而曰化相本无相于此作有相见者凡夫也于此作无相见者二乘外道也是二俱非语意方足大阳明安和尚问梁山如何是无相道场山指观音云此是吴处士画阳拟进语山急索云这个是有相底如何是无相底阳于言下有省礼拜乃归本位立山云何不道取一句阳云道则不辞恐上纸墨山呵呵笑云此语上石去在后果上碑投子拈云然道旷古今行人难度山危绝险登者无因傥不发问先踪履践无期得入所以悟由自己印乃凭师递代证明续佛慧命此者穷崖问路力尽指纵崖壁无门力穷进退既金龙失水妙翅急提别透波澜复归本位正当恁么时还见古人退位处么若知得可谓万仞峰摧千波竭沸龙宫与天界分檐凤阁并星辰合彩岩松笼瑞川雾草薰不犯化门千山迥出若不知落处岩阔无人问龙愁沧海深颂曰路穷崖仞问山翁别指岩西岭近东拟进雾垂岚色重回头顶见太阳红须如此顶见太阳红方信无相真宗非顽空者比。

　　住异句非住异句刹那句非刹那句自性句离自性句空句不空句(唐云自性句非自性句魏云离自性见非离自性见空见不空见)。

　　通曰大慧问云何空何因云何刹那坏但举坏空而不言成住故世尊补出住异句非住异句在有情生住异灭念念不停在世界成住坏空流转不息二者刹那不住究竟本无自性故曰离自性夫真性能为成住坏空而不为成住坏空所转故谓之离然作离自性见者是谓空见作非离自性见者是谓不空见其实空与不空俱离然后可谓之无自性也魏云非离自性见似与趣至无自性句相违若曰离自性者亦复远离总之不出乎离也僧问赵州空劫中还有人修行也无州云汝唤恁么作空劫曰无一物是州云这个始称得修行唤恁么作空劫僧无语乃知离自性见者虽道无一物犹属照用边事去真性尚远。

　　断句不断句边句非边句中句非中句常句非常句。

　　通曰大慧问何故说断常及与我无我有人我有法我即堕空有二边是谓边见无人我无法我不有不空是中道谛此边句中句又为我无我补此二句常句与上常句不同上谓涅槃真常此谓确定死常断见谓无因等常见谓神我等俱属邪执二乘人法执未忘犹为边见菩萨中道未忘犹为顶堕若证等妙觉总无是事故皆曰非也僧问百丈大通智胜佛十劫坐道场佛法不现前不得成佛道丈云劫者滞也亦云住也住一善滞之十善西国云佛此土云觉自己鉴觉滞著于善善根人无佛性故云佛法不现前不得成佛道触恶住恶名众生觉触善住善名声闻觉不住善恶二边不依住将为是者名二乘觉亦名辟支佛觉既不依住善恶二边亦不作不依住知解名菩萨觉既不依住亦不作无依住知解始得名为佛觉如云佛不住佛名真福田由此言之佛不住佛诸佛亦非而况于中道乎又况边见及断常邪见乎。

　　缘句非缘句因句非因句烦恼句非烦恼句爱句非爱句方便句非方便句巧句非巧句(唐云善巧)净句非净句成句非成句譬句非譬句。

　　通曰大慧问毗尼比丘分云何何因缘又问云何医方论是复何因缘盖以众生烦恼爱欲轮转三界佛兴大悲设为方便善巧以净治之如医者应病与药使之远离缘起妄想而证圆成自性当必有何因有何缘也夫法不孤起仗境方生似有因缘然金刚经云我皆令入无余涅槃而灭度之实无众生得灭度者既无众生则本无烦恼本无爱欲佛亦何因何缘而欲度之佛既无度则本无方便本无善巧众生又何因何缘而净其念成其性也耶譬喻多端俱非真实故皆曰非也史山人问圭峰曰诸经皆说度脱众生且众生即非众生何故更劳度脱峰曰众生若是实度之则为劳既自云即非众生何不例度而无度又僧问黄檗佛度众生否檗云实无众生如来度者我尚不可得非我何可得佛与众生皆不可得云现有三十二相及度众生何得言无檗云凡所有相皆是虚妄若见诸相非相即见如来佛与众生尽是汝作妄见秪为不识本心谩作见解才作佛见便被佛障才作众生见便被众生障作凡作圣作净作秽等见尽成其障障汝心故总成轮转观二尊宿发明无佛无众生正见实与此段相符。

　　弟子句非弟子句师句非师句。

　　通曰大慧问弟子有几种云何阿阇黎又问禅师以何法建立何等人由上无佛与众生推之则所云师弟子者亦非矣黄檗示众云汝等诸人尽是噇酒糟汉恁么行脚何处有今日还知大唐国里无禅师么时有僧出云只如诸方匡徒领众又作么生檗云不道无禅只是无师雪窦颂云凛凛孤风不自夸端居寰海定龙蛇大中天子曾轻触三度亲遭弄爪牙天童颂云岐分丝染大劳劳叶缀华联败祖曹妙握司南造化柄水云器具在甄陶屏割繁碎剪除氄毛星衡藻鉴玉尺金刀黄檗老察秋毫坐断春风不放高据黄檗云大唐国里无禅师亦如大唐国里无寸土之意这僧作匡徒领众解会檗遂盖覆将来不道无禅只是无师檗尝云马师门下出八十余员善知识唯有归宗较些子此是黄檗端居寰海定龙蛇处亦是黄檗坐断春风不放高处彼世所称师弟子云者高则高矣于无自性实际何有。

　　种性句非种性句三乘句非三乘句所有句非所有句(魏云寂静见非寂静见唐云无影像句非无影像句)。

　　通曰大慧问云何为种性非种及心量又问云何有三乘云何无受次无受者无相之义故魏翻寂静唐翻无影后文云次第随入无相处此三乘人所有事也此云所有句翻大略合二译观之其义始备三乘人有种性谓菩萨种性缘觉种性声闻种性识田种子原有此性也既有此性则有三乘大小不同大乘则可度人小乘仅可自度而已均之以无相三昧为事是其所有也而皆云非者最上一乘中本无次第本无是事法达问六祖曰经云诸大声闻乃至菩萨皆尽思度量尚不能测于佛智今令凡夫但悟自心便名佛之知见自非上根未免疑谤又经说三车大牛之车与白牛车如何区别祖曰经意分明汝自迷背诸三乘人不能测佛智者患在度量也饶伊尽思共推转加悬远佛本为凡夫说不为佛说此理若不肯信者从他退席殊不知坐却白牛车更于门外觅三车况经文明向汝道无二亦无三汝何不省三车是假为昔时故一乘是实为今时故只教你去假归实归实之后实亦无名应知所有珍财尽属于汝由汝受用更不作父想亦不作子想亦无用想是名持法华经从劫至劫手不释卷从昼至夜无不念时也达蒙启发踊跃欢喜以偈赞曰经诵三千部曹溪一句亡未明出世旨宁歇累生狂羊鹿牛权设初中后善扬谁知火宅内元是法中王即六祖言三乘种性原非所有即此段无上心印也。

　　愿句非愿句三轮句非三轮句。

　　通曰大慧问云何有三乘唯愿为解说解说三乘须是身口意业三轮清净乃可说之故补出三轮身轮现通口轮说法意轮鉴机皆解说边事汝愿非愿我说非说其谁为解其谁为听乎昔亮座主参马祖祖问见说座主大讲得经论是否亮曰不敢祖曰将甚么讲亮曰将心讲祖曰心如工伎儿意如和伎者争解讲得亮抗声曰心既讲不得虚空莫讲得么祖曰却是虚空讲得亮不肯便出将下阶祖召曰座主亮回首祖曰是甚么亮豁然大悟便礼拜祖曰这钝根阿师礼拜作么亮曰某甲所讲经论将谓无人及得今日被大师一问平生功业一时冰释礼谢而退。

　　相句非相句(唐云标相句非标相句)有品句非有品句(唐云有句非有句无句非无句)俱句非俱句。

　　通曰大慧问云何建立相云何诸有起标即建立之义诸有增长即欲界色界无色界自有入无亦有品之义又问云何作所作云何俱异说佛为补出云何无因作云何有因作有因无因作及非有无因不出四句故谓之俱异说建立我人众生寿者之相属凡夫见断灭我人众生寿者之相属二乘见外道邪执有亦有亦无见者有非有非无见者极之不外非非想天为其伴侣不离三界有品之内若证真如四句俱非个中本无凡夫二乘外道等见也僧问马大师离四句绝百非请师直指某甲西来意马师云我今日劳倦不能为汝说问取智藏去僧问藏藏云何不问和尚僧云和尚教来问藏云我今日头痛不能为汝说问取海兄去僧问海海云我到这里却不会僧举似马师马师云藏头白海头黑雪窦颂曰藏头白海头黑明眼衲僧会不得马驹踏杀天下人临济未是白拈贼离四句绝百非天上人间唯我知天童颂云药之作病鉴乎前圣病之作医必也其谁白头黑头兮克家之子有句无句兮截流之机堂堂坐断舌头路应笑毗耶老古锥百非由四句生四句既离百非自绝此即无位真人不二法门去处维摩到此唯有默然临济到此便推开道干屎橛已是当面白拈未若马师父子藏身露影白拈更甚不妨坐断天下舌头真是截流之机在他人以药发病在此则以病为医此乃不救之病天下无人医得故曰马师父子病休医。

　　缘自圣智现法乐句非现法乐句(唐云自证圣智句非自证圣智句现法乐句非现法乐句)刹土句非刹土句。

　　通曰自证圣智句即如来说自觉之境界大慧未有此问然云何故色究竟离欲得菩提即此意也现法乐句亦未之及然云谁当持正法正法几时住即此意也又问何故刹土化云何为化佛云何为报佛云何如如佛云何智慧佛如如智慧即是自证圣智真法身也天师住久如即现法乐住报身佛也善逝般涅槃即名化佛随在刹土示现度生此法性土法性身以甚深般若观之亦自非有故皆曰非也百丈云三身一体一体三身一者法身实相佛法身佛不明不暗明暗属幻化实相由对虚得名本无一切名目如云佛身无为不堕诸数成佛献盖等是升合担语要从浊辨清得名故云实相法身佛是名清净法身毗卢遮那佛亦名虚空法身佛亦名大圆镜智亦名第八识亦名性宗亦名空宗亦名佛居不净不秽土亦名在窟师子亦名金刚后得智亦名无垢檀亦名第一义空亦名玄旨三祖云不识玄旨徒劳念静二报身佛菩提树下佛亦名幻化佛亦名相好佛亦名应身佛是名圆满报身卢舍那佛亦名平等性智亦名第七识亦名酬因答果佛同五十二禅那数同阿罗汉辟支佛同一切菩萨等同受生灭等苦不同众生系业等苦三化身佛秪如今于一切有无诸法都无贪染亦无无染离四句外所有言说辨才名化身佛是名千百亿化身释迦牟尼佛亦名大神变亦名游戏神通亦名妙观察智亦名第六识供养者净三业前际无烦恼可断中际无自性可守后际无佛可成是三际断是三业清净是三轮空是三檀空由百丈言无佛可成故非自证圣智句无自性可守故非现法乐句无烦恼可断故非刹土化句而如来三身亦权设耳。

　　阿㝹句非阿㝹句(唐云尘句)水句非水句弓句非弓句实句非实句(唐云大种)数句非数句(唐云算数)数句非数句(唐无此句)。

　　通曰此系世尊诘责大慧问所不及者自微尘历数之至须弥山有多寡之数有轻重之数自一一刹几尘乃至频婆罗由七微尘而至亿兆是多寡之数也自为有几阿㝹至为成一阿罗由微尘以至斤是轻重之数也故用两数句以遣之言尘而复及于水者为前但举火风二大而未及水故此补出而又总之曰大种句非大种句以四大种属实尘而弓肘斤两乃虚数也数既非数则实即非实亦明矣大慧开堂日僧问人天普集选佛场开祖令当行如何举唱慧云钝鸟逆风飞僧曰遍界且无寻觅处分明一点坐中圆慧云人间无水不朝东复有僧竞出慧约住云假使大地尽末为尘一一尘有一口一一口具无碍广长舌相一一舌相出无量差别音声一一音声发无量差别言词一一言词有无量差别妙义如上尘数衲僧各各具如是口如是舌如是音声如是言词如是妙义同时置百千问虽问问各别不消长老咳𠻳一声一时答了乘时于其中间作无量无边广大佛事一一佛事周遍法界所谓一毛现神变一切佛同说经于无量劫不得其边际便恁么去热闹门庭即得正眼观来正是业识茫茫无本可据祖师门下一点也用不着况复勾章棘句展弄词锋非唯埋没从上宗乘亦乃笑破衲僧鼻孔所以道毫厘系念三途业因瞥尔情生万劫羁锁圣名凡号尽是虚声殊相劣形皆为幻色汝欲求之得无累乎及其厌之又成大患看他先圣恁么告报如国家兵器岂得已而用之本分事上亦无这个消息山僧今日如斯举唱大似无梦说梦好肉剜疮检点将来合吃拄杖只今莫有下得毒手者么若有堪报不报之恩共助无为之化如无倒行此令去也蓦拈拄杖云横按镆铘全正令大平寰宇斩痴顽卓拄杖喝一喝便下座若于大慧本分事上得个消息方信一切数句非数句与吾灵觉何交涉。

　　明句非明句(唐云神通句非神通句)虚空句非虚空句云句非云句工巧伎术明处句非工巧伎术明处句风句非风句。

　　通曰大慧问云何空风云云何念聪明又问何因得神通明处及伎术神通伎术皆依念聪明而生犹风云依空而出也三明六通机本相贯故宋译为明而唐译为神通也说到向上一路明通且非而况虚空风云本无自性者乎虽然宗师家亦有以空风云而说法者如南阳忠国师因肃宗问师在曹溪得何法师曰陛下还见空中一片云么帝曰见师曰钉钉着悬挂着又圆悟升堂举僧问云门如何是诸佛出身处门曰东山水上行若是某甲即不然忽有人问如何是诸佛出身处只向他道薰风自南来殿阁生微凉大慧杲于言下大悟如此等风句云句又未可尽非也。

　　地句非地句心句非心句施设句非施设句自性句非自性句(唐云体性句非体性句)。

　　通曰大慧问云何名为地自性及与心云何施设量又问云何为七地云何三昧心其问益精而何以皆非耶说七地说七自性说七种第一义心皆是假立名字施设之量施设且非而况有自性可得乎盘山上堂三界无法何处求心四大本空佛依何住璇玑不动寂尔无言觌面相呈更无余事此于实际理地透露玄机却与此段印着。

　　阴句非阴句众生句非众生句慧句非慧句涅槃句非涅槃句尔𦦨句非尔𦦨句(唐云所知)外道句非外道句荒乱句非荒乱句。

　　通曰大慧问众生生诸趣五阴身往来又问云何智慧佛善逝般涅槃云何尔𦦨净云何国土乱相及诸外道等语盖约三界有情而问总不出凡圣二途今世尊答无佛无众生无菩萨无外道始之无中阴终之无涅槃浑然不生不灭不垢不净真体也黄檗云尽恒沙世界元是一空既若如此何处有佛度众生何处有众生受佛度何故如此万法之性自尔故若作自然见即落自然外道若作无我无我所见堕在三贤十圣位中你如今云何将一尺一寸便拟量度虚空他分明向汝道法法不相到法自寂故当处自住当处自真以身空故名法空以心空故名性空身心总空故名法性空乃至千途异说皆不离你之本心如今说菩提涅槃真如佛性二乘菩萨者皆指叶为黄金拳掌之说若也展手之时一切大众若天若人皆见掌中都无一物所以道本来无一物何处有尘埃本既无物三际本无所有故学道人单刀直入须见这个意始得通上设施自性等句此篇该括殆尽。

　　幻句非幻句梦句非梦句𦦨句非𦦨句(唐云阳焰)像句非像句轮句非轮句(唐云火轮)犍闼婆句非犍闼婆句。

　　通曰大慧问何因如幻梦及犍闼婆城世间热时𦦨及与水月光今除去水月而言镜像火轮亦互文耳据甚深十空观观一切业如幻一切法如𦦨一切性如水中月妙色如空妙音如响诸佛国土如乾闼婆城佛事如梦佛身如影报身如像法佛如化不可取舍一切空故深入此空即悟实相既悟实相则此幻梦等观俱非真实故皆曰非也有讲僧问三平忠禅师三乘十二分教某则不疑如何是祖师西来意平曰龟毛拂子兔角拄杖大德藏向甚么处去也僧曰龟毛兔角岂是有耶平曰肉重七斤智无铢两尝有颂云秪此见闻非见闻更无声色可呈君个中若了全无事体用何妨分不分天童拈云正相逢没交涉六户不掩四衢绝踪遍界是光明通身无向背机丝不挂梭头事文彩纵横意自殊三祖道眼若不睡诸梦自除心若不异万法一如合而观之幻梦等句悉不可得。

　　天句非天句。

　　通曰大慧问诸天有几种经中亦未详答想在别品未来耳据诸经所载四天王天忉利天𦦨摩天兜率天变化天他化自在天此六名为欲界初禅三天二禅三天三禅三天四禅四天连上五不还天共十八天名为色界其上四空天名无色界约二十八天世传三十三天者盖指忉利而言忉利此云三十三皆帝释所摄此但举一须弥一日月有如是天若三千大千世界百亿须弥百亿日月其天何可穷极况如是三千大千世界又莫可数计者哉临济云你欲识三界么不离你今听法底心地你一念心贪是欲界你一念心嗔是色界你一念心痴是无色界是你屋里家具子三界不自道我是三界还是道流目前灵灵地照烛万般酌度世界底人与三界安名能于临济语下无疑去方信三界非三界天即非天也岂易谭哉。

　　饮食句非饮食句淫欲句非淫欲句。

　　通曰大慧问云何生饮食及生诸爱欲盖一切众生皆依食住所谓段食触食思食识食人间段食鬼神触食禅天思食识处识食如禅天无段食但有思食识处无思食但有识食况诸如来以智食不以识食则饮食本无自性亦自可见又诸天同一宝器而食随其福德饭色有异食又何足凭乎故曰饮食句非饮食句一切众生皆以淫欲而正性命居舍颂曰六受欲交抱执手笑视淫地居二天则形交𦦨摩勾抱兜率执手变化对笑他化则相视而热恼息梵天以上则无淫矣淫欲本无自性亦自可见证道歌云有二比丘犯淫杀波离萤光增罪结维摩大士顿除疑犹如赫日消霜雪不思议解脱力妙用恒沙也无极四事供养敢辞劳万两黄金亦消得悟此则饮食淫欲当处解脱。

　　见句非见句。

　　通曰大慧问云何起诸见云何退诸见据诸经所载人见我见众生见寿者见有此四种又外道有见无见亦有亦无见非有非无见亦有此四种见刺难拔最为道病明得见即非见与道合矣僧问黄檗无边身菩萨为甚么不见如来顶相檗云实无可见何以故无边身菩萨便是如来不应更见秪教汝不作佛见不落佛边不作众生见不落众生边不作有见不落有边不作无见不落无边不作凡见不落凡边不作圣见不落圣边但无诸见即是无边身若有见处即名外道外道者乐于诸见菩萨于诸见而不动如来者即诸法如义所以云弥勒亦如也众圣贤亦如也如即无生如即无灭如即无见如即无闻如来顶即圆亦无圆见故不落圆边所以佛身无为不堕诸数权以虚空为喻圆同太虚无欠无余等闲无事莫强辨他境辨着便成识据黄檗见处即圆同太虚且不许生见而况其余乎唯能泯见故知见句非也。

　　波罗蜜句非波罗蜜句戒句非戒句。

　　通曰大慧问几波罗蜜心几戒众生性波罗蜜此云到彼岸六波罗蜜即六度所谓布施戒忍精进禅定智慧此但举戒句非戒句而余可例推僧问黄檗心既本来是佛还修六度万行否檗云悟在于心非关六度万行六度万行尽是化门接物度生边事设使菩提真如实际解脱法身直至十地四果圣位尽是度门非关佛心心即是佛所以一切诸度门中佛心第一但无生死烦恼等心即不用菩提等法所以道佛说一切法度我一切心我无一切心何用一切法是知六波罗蜜及诸禁戒尽是度门边事但悟诸佛心第一如筏喻者既登彼岸则应舍筏故六波罗蜜等皆非也。

　　日月星宿句非日月星宿句。

　　通曰大慧问星宿及日月经中亦未详答据楞严载四天王天邻于日月忉利天超日月明𦦨摩天此云时分日月光明上照不及但以莲华开合分昼夜耳故曰时分自此以上各有身光故不藉三光力也僧问九峰虔禅师尽乾坤都来是个眼如何是乾坤眼虔曰乾坤在里许曰乾坤眼何在虔曰正是乾坤眼曰还照瞩也无虔曰不借三光势曰既不借三光势凭何唤作乾坤眼虔曰若不如是髑髅前见鬼人无数由此言之乾坤眼原不借三光势则三光非为光也明矣。

　　谛句非谛句果句非果句灭起句非灭起句(唐云灭句起句)。

　　通曰谛者当是四谛果者当是四果大慧原未问及据所问云何无色定及与灭正受云何为想灭何因从定觉则所谓四谛四果者在其中矣此于谛句果句下即继以灭起句意自可见前偈云正觉灭尽定三昧起心说则此灭起句即彼从定觉句盖习灭尽定而不回心者名钝阿那含习灭尽定而回心大乘者名大阿罗汉以无上菩提观之此二俱非也昔佛前有一女子入定佛来文殊出定殊乃运神力托上梵天出定不得佛乃云下方罔明大士能出此定须更罔明至来令出定罔明弹指三下女子便出定天童拈云若定若动当人变弄鸿毛轻而不轻泰山重而非重还知老瞿昙鼻孔在我手里么有说云文殊是大菩萨常在定中了无出入所以不能出他定罔明是小菩萨于禅定中犹有出入所以能出他定天童拈处即不然谓行舡尽在把梢人所以道瞿昙鼻孔在我手里正是把得无出入一大定也。

　　治句非治句(唐云医方)。

　　通曰大慧问云何医方论法华有医师之喻明佛为三界医王其所说法如应病与药乃所以对治之也唐云医方更明若论最上一路本自非病何用修治故曰非也云门示众云药病相治尽天地是药那个是自己雪窦颂云尽天地是药古今何大错闭门不造车通途自寥廓错错鼻孔辽天亦穿却又金鹅长老一日访雪窦与论药病相治话一夜至天光方能尽善宝有颂送之云药病相治见最难万重关锁大无端金鹅道者来相访学海波澜一夜干据雪窦下两个错字说尽大地是药固是错说闭门不造车我王库内无如是刀亦是错透此两关乃知彼自无疮勿伤之也。

　　相句非相句。

　　通曰相句凡三出初曰无相句谓相及诸外道通指十界名相也次曰标相句谓建立我与非我世出世间之相也此相指何相何像类乃众生诸趣之形相也一切相皆非相而又何疑于众生乎僧问黄檗本既是佛那得更有四生六道种种形貌不同檗云诸佛体圆更无增减流入六道处处皆圆万类之中个个是佛譬如一团水银分散诸处颗颗皆圆若不分时秪是一块此一即一切一切即一种种形貌喻如屋舍舍驴屋入人屋舍人身至天身乃至声闻缘觉菩萨佛屋皆是汝取舍处所以有别本源之性何得有别故能识心达本源即见诸相非相矣。

　　支句非支句(唐云支分)巧明处句非巧明处句(唐无此句)。

　　通曰大慧问何因说觉支及与菩提分菩提者觉也三十七助道品皆其善巧通明处也唐云支分则此句可省且与前工巧伎术明处不致重复此谓觉支菩提分皆非者分明指出顿悟法门无修无证之旨僧问黄檗如何是佛檗云即心是佛无心是道但无生心动念有无长短彼我能所等心心本是佛佛本是心心如虚空所以云佛真法身犹如虚空不用别求有求皆苦设使恒沙劫数行六度万行得佛菩提亦非究竟何以故为属因缘造作故因缘若尽还归无常所以云报化非真佛亦非说法者但识自心无我无人本来是佛又云菩提等法本不是有如来所说皆是化人犹如黄叶为金钱权止小儿啼故实无有法名阿耨菩提如今既会此意何用驱驰但随缘消旧业更莫造新殃心里明明所以旧时见解总须舍却净名云除去所有法华云二十年中常令除粪秪是除去心中作见解处又云蠲除戏论之粪所以如来藏本自空寂秪是并不停留一法故经云诸佛国土亦复皆空若言佛道是修学而得如此见解全无交涉非黄檗具大乘根器固不能为此注疏也。

　　禅句非禅句。

　　通曰梵语禅那此云思惟修亦名静虑皆定慧之通称也大慧问何等禅境界详如后答若如来清净禅即第一义心何以云非说到向上一路纯清绝点禅之一字亦须吐却僧问百岩禅师如何是禅岩曰古冢不为家丹霞颂云故国清平久有年白头犹自恋生缘牧童却解忘功业懒放牛儿不把鞭即此味之而禅非禅句洒然无疑矣。

　　迷句非迷句。

　　通曰大慧问云何起迷惑云何净迷惑意以迷生有因而不知迷生无因也生既无因则迷无自性迷即非迷矣古德云演若达多失却头求心歇处即无事黄檗云此性纵汝迷时亦不失悟时亦不得天真自性本无迷悟尽十方虚空界元来是我一心体纵汝动用造作岂离虚空虚空本来无大无小无漏无为无迷无悟了了见无一物亦无人亦无佛绝纤毫的量是无依倚无粘缀一道清流是自性是无生法忍何有拟议真佛无口不解说法真听无耳其谁闻乎说到无说无闻何处觅迷悟消息故知其非也。

　　现句非现句。

　　通曰大慧问何因佛世尊一切刹中现一佛所化三千大千世界推之一切刹皆然皆有分身说法眷属围绕如月印千江不可定执为有洞山道全禅师僧问佛入王宫岂不是大圣再来师曰护明不下生曰争奈六年苦行何师曰幻人呈幻事曰非幻者如何师曰王宫觅不得由此言之如来法身觅之不得而现者岂真耶故曰非也。

　　护句非护句族句非族句(唐云种族)仙句非仙句王句非王句摄受句非摄受句。

　　通曰论三界众生有王有仙有种族有守护之法有摄受之教皆轮转所必有者论如来往昔因中曾为转轮王曾为忍辱仙其为轮王以十善守护其国其为仙以五通相教授即今以护明菩萨降生净饭王家示现成佛皆所谓一切时刹现也如幻如梦皆非实有天衣怀示众举五蕴山头一段空同门出入不相逢无量劫来赁屋住到头不识主人公有老宿拈云既不识他当初问甚么人赁恁么拈也大远在何故须知死人路上有活人出身处活人路上死人无数那个是活人路上死人无数那个是死人路上活人出身处若检点得分明拈却腻脂帽子脱却鹘臭布衫据天衣见处不识主人公良是主人公且不识则所云为王为仙者岂真有乎。

　　宝句非宝句。

　　通曰大慧问谁生诸宝性摩尼真珠等诸宝多生大海中感日精月华而有成就其实本无自性既无自性宝即非宝昔二十七祖般若多罗以南印土香至王所施无价宝珠问菩提达磨曰此珠圆明有能及此否磨曰此是世宝未足为上于诸宝中法宝为上此是世光未足为上于诸光中智光为上此是世明未足为上于诸明中心明为上此珠光明不能自照要假智光光辩于此既辨此已即知是珠既知是珠即明其宝若明其宝宝不自宝若辨其珠珠不自珠珠不自珠者要假智珠而辨世珠宝不自宝者要假智宝以明法宝然则师有其道其宝即现众生有道心宝亦然尊者叹其辩慧后以正法眼藏付嘱偈曰心地生诸种因事复生理果满菩提圆华开世界起达磨即香至王第三子化缘在此土是为此土初祖。

　　记句非记句。

　　通曰大慧问伽陀有几种伽陀即记颂论等世尊四十九年未曾说着一字故曰记句非记句法眼上堂大众立久乃谓之曰秪恁么便散去还有佛法道理也无试说看若无又来这里作么若有大市里人丛处亦有何须到这里诸人各曾看还源观百门义海华严经涅槃经诸多䇿子阿那个教中有这个时节若有试举看莫是恁么经里有恁么语是此时节么有甚么交涉所以道微言滞于心首常为缘虑之场实际居于目前翻为名相之境又作么生得翻去若也翻去又作么生得正去还会么莫秪恁么念䇿子有甚么用处。

　　一阐提句非一阐提句女男不男句非女男不男句。

　　通曰大慧问云何一阐提男女及不男盖指不修行者而言然凡夫一阐提以无信心故不入涅槃菩萨一阐提以度众生故不入涅槃具如后答即此一阐提亦无定名也男女本自别而又有不男之人有生而无具者有半阴半阳者有阉寺者有阴阳互变者有妒人行淫而自无者大略有五种即此不男亦无定种总之如幻非实有也昔有僧不安要见洞山山遂往僧曰和尚何不救取人家男女山曰你是甚么人家男女曰某甲是大阐提人家男女山良久僧曰四山相逼时如何山曰老僧日前也向人家屋檐下过来曰回互不回互山曰不回互曰教某甲向甚处去山曰粟畬里去僧嘘一声曰珍重便坐脱山以拄杖敲头三下曰汝秪解与么去不解与么来后洞山却解与么来不复作阐提伎俩又灌溪到末山问如何是末山山曰不露顶曰如何是山中主曰非男女等相溪曰何不变去山曰不是神不是鬼变个甚么溪于是伏膺作园头三年故知末山见地即男女非男女一切名相何碍之有。

　　味句非味句。

　　通曰大慧未问及味然所云捕取禽兽及食肉制肉者皆为味也经末详答食肉之禁正为夜义王不断肉食而严为之防使知味性本空味于何有昔有僧辞归宗宗问甚么处去曰诸方学五味禅去宗曰诸方有五味禅我这里秪有一味禅曰如何是一味禅宗便打僧曰会也会也宗曰道道僧拟开口宗又打僧后到黄檗举前话檗上堂曰马大师出八十四人善知识问着个个屙漉漉地秪有归宗较些子有味哉其言之也于此唼啖得入方知与凡味夐绝。

　　事句非事句(唐云作句)身句非身句。

　　通曰大慧问云何所作生进去及持身此谓回心大阿罗汉趋向大乘由信住行向而进于十地由因生果皆所谓事也进一地得一去来自在意生之身皆所谓身也又佛言如是种种事均之有为因果终归于空故皆曰非临济云无佛可得乃至三乘五性圆顿教迹皆是一期药病相治并无实法设有皆是相似表头路布文字差排且如是说又云你言三十二相八十种好是佛转轮圣王应是如来明知是幻化古人云如来举身相为顺世间情恐人生断见权且立虚名假言三十二八十也空声有身非觉体无相乃真形此言佛事非真佛身是幻在佛且然况十地菩萨所得之身所行之事岂为实有。

　　觉句非觉句(唐云计度)动句非动句根句非根句。

　　通曰大慧问云何胎藏生云何世不动佛言根根几阿㝹大慧虽未及六根所云胎藏生则六根已具虽偏举世不动而有情之动亦可互见既有根有动而知觉自在其中此觉非从定起觉之觉唐云计度盖指一切缘虑筹度之觉不离乎根尘者则此觉也动也根也皆生灭法而不可执为真也悟得觉即非觉动即非动根即非根一切皆无自性岂不当体寂灭哉临济云大德你且识取弄影底人是诸佛之本源一切处是道流归舍处是你四大色身不解说法听法脾胃肝胆不解说法听法虚空不解说法听法是什么解说法听法是你目前历历底物一个形段孤明是这个解说法听法若如是见得便与祖佛不别但一切时中更莫间断触目皆是秪为情生智隔想变体殊所以轮回三界受种种苦若约山僧见处无不甚深无不解脱道流心法无形通贯十方在眼曰见在耳曰闻在鼻嗅香在口谈论在手执捉在足运奔本是一精明分为六和合一心既无随处解脱夫能六用不行得成解脱又何觉相可得又何动相可得又何根相可得故皆曰非也。

　　有为句非有为句无为句非无为句(二译俱无此句)因果句非因果句色究竟句非色究竟句。

　　通曰大慧问云何世俗通此有为句也云何出世间此无为句也云何因生果此因果句也何故色究竟离欲得菩提此超出有为无为正因正果也准大般若四圣谛四念住四正断四神足五根五力七觉支八正道九次第定诸有为法本无自性又空无相无愿三明五眼六通六波罗蜜十力四无所畏四无碍解十八不共法四无量一切智至一切相智正性离生诸无为法亦无自性乃四果位声闻辟支菩萨等果不可得至无上菩提成等正觉亦不可得世间出世间出世间上上皆非也然则何者为是乎洞山示众曰知有佛向上人方有语话分僧问如何是佛向上人山曰非佛云门云名不得状不得所以言非保福别云佛非法眼别云方便呼为佛此诸尊宿演唱最上法门即如来正因正果尚在所非而况世间一切有为无为等法乎足与此段相印。

　　节句非节句(唐云时节)丛树葛藤句非丛树葛藤句杂句非杂句(唐云种种)。

　　通曰大慧问云何六节摄云何为林树云何为蔓草佛偈总之曰云何树葛藤及问众生种种性皆杂乱错综而问非关正性故谓之杂西竺两月为时年分六节外道有六节师若以四天下论东弗于逮为昼西瞿耶尼为夜南赡部州为昼北俱卢洲为夜曾无定时又𦦨摩天已上以莲华开合分昼夜一昼夜可当人间五十年庄生亦云上古以五千岁为春以五千岁为秋然有时者有为之时者有节者有为之节者故六节非也至丛树葛藤交生于天地有春而荣者有冬而茂者咸无自性观于百物而众生种种之性杂乱不一亦犹是也故皆曰非僧问赵州十二时中如何用心州曰汝被十二时辰使老僧使得十二时乃曰兄弟莫久立有事商量无事向衣钵下坐穷理好老僧行脚时除二时粥饭是杂用心处余外更无别用心处若不如是大远在僧又问柏树子还有佛性也无曰有曰几时成佛州曰待虚空落地时曰虚空几时落地州曰待柏树子成佛时此等秘密义真能使得十二时岂是杂用心者能入。

　　说句非说句(唐此下有决定句非决定句)。

　　通曰大慧问唱说如是言迦叶拘留孙拘那含是我云是我者即决定句也说既非说定亦非定故俱曰非僧问赵州谂禅师如何是赵州一句州曰老僧半句也无曰岂无和尚在州曰老僧不是一句又一日谓众曰你若一生不离丛林不语五年十载无人唤你作哑汉已后佛也不奈你何你若不信截取老僧头去赵州苦口叮咛只要人离言说奈何不省。

　　毗尼句非毗尼句比丘句非比丘句。

　　通曰大慧问毗尼比丘分毗尼戒律弘范三界所该甚广此但指比丘二百五十戒而问为其能传持正法所以别于坏僧之流也若以正法眼藏而论即戒亦无所施何处更讨比丘身乎故谓之非二十祖阇夜多尊者北天竺国人也智慧渊冲化导无量后至罗阅城敷扬顿教彼有学众唯尚辨论为之首者名婆修盘头此云遍行常一食不卧六时礼佛清净无欲为众所归祖将欲度之先问彼众曰此遍行头陀能修梵行可得佛道乎众曰我师精进何故不可祖曰汝师与道远矣设苦行历于尘劫皆虚妄之本也众曰尊者蕴何德行而讥我师祖曰我不求道亦不颠倒我不礼佛亦不轻慢我不长坐亦不懈怠我不一食亦不杂食我不知足亦不贪欲心无所希名之曰道时遍行闻已发无漏智欢喜赞叹祖又语彼众曰会吾语否吾所以然者为其求道心切夫弦急即断故吾不赞令其住安乐地入诸佛智复告遍行曰吾适对众抑挫仁者得无恼于衷乎遍行曰我忆念七劫前生常安乐国师于智者月净记我非久当证斯陀含果时有大光明菩萨出世我以老故策杖礼谒师叱我曰重子轻父一何鄙哉时我自谓无过请师示之师曰汝礼大光明菩萨以杖倚壁画佛面以此过慢遂失二果我责躬悔过以来闻诸恶言如风如响况今获饮无上甘露而反生热恼耶惟愿大慈以妙道垂诲祖曰汝久植众德当继吾宗听吾偈曰言下合无生同于法界性若能如是解通达事理竟遂为二十一祖。

　　处句非处句(二译皆云住持句非住持句)字句非字句(唐云文字)。

　　通曰大慧问何处身云何佛言何处为何身为破三有者言也又问正法几时住云何说离字离文字相即是正法住持正法即破三有非离三有外而别有住处也即三有非三有即住持非住持住持之相且不可得而况于有处乎处既不可得即无影响踪迹而况于有字乎字即非字句即非句是百八句皆无自性当下无生故以非字句终之却总明首不生句义也德山示众云我此间终无一法与汝诸人仁者问取学取以为知解老汉不能入拔舌地狱若有一尘一法示诸人说言有佛有法有三界可出者皆是野狐精魅诸仁者欲得识么只是个虚空尚无纤尘可得处处清净光明洞达表里莹彻无事无依无栖泊处有甚么事老汉从生至死只是个老比丘虽在三界生而无垢染欲得出离何处去设有去处亦是笼槛魔得其便仁者莫用身心无可得只要一切时中莫用他声色应是从前行履处一时放却顿脱羁锁永离盖缠一念不生即前后际断无思无念无一法可当情仁者作么生拟下口嘴你多知解还曾识渠面孔么出家儿乃至十地满心菩萨觅他踪迹不着所以诸天欢喜地神捧足十方诸佛赞叹魔王啼哭何以故缘此虚空活泼泼地无根株无住处若到这里眼孔定动即没交涉又云仁者莫取次看册子寻句义觅胜负一递一口何时休歇老汉相劝不是恶事切须自带眼目辨取清浊是佛语是魔语莫受人惑所以殊胜名言皆是老胡一期方便施设切须休歇去莫倚一物领他言语作解会拣择亲疏浮虚诈伪记他闲言长语皆是比量仁者老汉只恐诸子堕坑落堑作薄福业事褫唇嘴得少为足向静处立不肯前进自惑诸境乱走他人由巡万法盖为不信虚空本来无事增减他不得德山老汉苦口叮咛一一与此经契合若会他意旨即善修学百八句义。

　　大慧是百八句先佛所说汝及诸菩萨摩诃萨应当修学。

　　通曰总计上文但一百零四句以不生句生句常句无常句相句无相句空句不空句原无非字补足四句却与前偈若生若不生涅槃及空相相照应至离自性句申明流转无自性而总云非也唐译以有品句分作有句无句却少一数句以灭起句分作灭句起句却少一无为句至自证圣智现法乐句唐分为二此合为一又少一决定句是决定句当增巧明处句当减总之亦合百八句之数是百八句皆云非者以一心真如门中不但一切染法及一切众生妄想分别为不相应即净法满足直至真心常住亦无有少法可得以离念境界唯可自证自觉故此即从古以来先佛所说诸佛心第一自觉之境界修习大乘者应当于此修学也僧问黄檗如何是道如何修行檗云道是何物汝欲修行问诸方宗师相承参禅学道如何檗云接引钝根人语未可依凭曰此是接引钝根人语未审接上根人复说何法檗云若是上根人何处更就他觅他自己尚不可得何况更别有法当情不见教中云法法何状曰若如此则都不要求觅也檗曰若与么则省心力曰如是则浑成断绝不可是无也檗云阿谁教他无他是阿谁你拟觅他曰既不许觅何故又言莫断他檗云若不觅即便休谁教你断你见目前虚空作么生断他曰此法可得便同虚空否檗云虚空早晚向你道有同有异我暂如此说你便向这里生解曰应是不与人生解耶檗云我不曾障你要且解属于情情生则智隔曰向这里莫生情是否檗云若不生情阿谁是道此黄檗洞彻心宗虽纤毫情念不容驻足甚得百八句遣相之旨。

　　楞伽阿䟦多罗宝经宗通卷一
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷二

　　(魏云集一切佛法品第三之一唐云集一切法品第二之一)。

　　尔时大慧菩萨摩诃萨复白佛言世尊诸识有几种生住灭佛告大慧诸识有二种生住灭非思量所知诸识有二种生谓流注生及相生有二种住谓流注住及相住有二种灭谓流注灭及相灭。

　　通曰以上百八句俱非独不言识句非识句者何也以阿赖耶识即如来藏性一切万法皆从此出故不可遣此识若可遣者即同外道断见且如来藏中有空如来藏有不空如来藏有空不空如来藏约心真如门一切皆非是空如来藏也约心生灭门不妨现起种种德用是不空如来藏也空有圆融不堕偏空乃为真空论性宗但一真理更有何事论相宗则多生以来生灭种子未易明了若一一勘破复还一真如性其究则一而已矣大慧初问云何名为藏云何意及识云何生与灭因佛未云非故复问诸识有几种生住灭佛告以诸识有二种生住灭非思量所知隐隐谓不思议熏不思议变也又分二种生二种住二种灭谓流注及相粗细不同而其生住灭亦先后不一故曰二也流注细相依藏性而起本一真如性不生不灭因无明不觉忽与生灭和合则变而为识名流注生此识念念不停历生相续名流注住直至金刚道后异熟空证等妙觉方名流住灭始还不生不灭本体也其生也以不思议熏变不知几千万劫而生其灭也亦以不思议熏修不知几千万劫而灭真非思量所知若流注粗相但就流注住中分为三相七识初生名为相生与前境和合相续不断名为相住至七地满心证无漏果名为相灭其间分齐头数亦不易知也起信论云心真如者即是一法界大总相法门体所谓心性不生不灭一切诸法唯依妄念而有差别若离心念则无一切境界之相药山坐次僧问兀兀地思量个甚么山曰思量个不思量底曰不思量底如何思量山曰非思量僧问蜀州西禅如何是非思量处禅云谁见虚空夜点头丹霞颂云一点灵明六不收昭然何用更凝眸个中消息人难委独有虚空暗点头此非思量所知明明指出个悟门以诸老宿话头参之当益跃然。

　　大慧诸识有三种相谓转相业相真相。

　　通曰上言诸识有二种生住灭谓流注及相然流注之生住灭最为微细故非思量所知若夫相之生住灭但指半分末那粗相则有可得而言者相有三种所谓转相业相真相下文云种种诸识浪腾跃而转生又云藏识如巨海巨海即真相也识浪转生即转相业相也转相即转识下文云展转因即八转为七七转为六起信所谓无明不觉生三细是也论云一者无明业相以依不觉故心动说名为业二者能见相以依动故能见即名转相三者境界相以依能见故境界妄现谓能现一切境界如镜现像名为现相此三细中原有转相不必别为注脚然三细业相居先而此业相居后者何也此指现相之后起惑造业起信所谓境界为缘起六粗是也论云以有妄境染法缘故即熏习妄心令其念着种种造业受于一切身心等苦此业系苦相生死相续为业相之终一念无明为业相之始未始不相通也若约三性释者转相乃依他起如波浪依海水起业相乃遍计执如但见波浪不知是水真相则圆成实唯一海水也转相业相有生住灭真相无生住灭此并举真相者正欲转彼转相业相归之乎真也僧问南岳让禅师如镜铸像像成后未审光向甚么处去师曰如大德为童子时像貌何在法眼别云阿那个是大德铸成底像僧曰秪如像成后为甚么不鉴照师曰虽然不鉴照谩他一点不得可知转相业相灭则真相见真相见则无明消尽浑是一大圆镜智也。

　　大慧略说有三种识广说有八相何等为三谓真识现识及分别事识大慧譬如明镜持诸色像现识处现亦复如是大慧现识及分别事识此二坏不坏相展转因(唐云此二识无异相互为因)大慧不思议熏及不思议变是现识因大慧取种种尘及无始妄想熏是分别事识因(唐云现识以不思议熏变为因分别事识以分别境界及无始戏论习气为因)。

　　通曰上云诸识不知有几种故此释云略说有三广说有八八即八识等名各有流注各有其相总之一类相续试言其略一者真识二者现识三者分别事识唐魏二译俱缺真识但曰略则惟二现识属前五识随其五尘对至即现但能明了未入分别若分别事相妄想则属第六识也真如不可言识而此云真识者盖指藏识而言依不生不灭则谓之出缠如来藏名白净识依微细生灭则谓之在缠如来藏名第八识此第八识即名真识譬如明镜现众色像明镜者八识也能持众像而显现者现识也此现识及分别事识展转相因而生其展转者即相续识也此诸识坏不坏相犹言异不异相详如下文泥团微尘之喻何以明分别事识为现识因也本一真如不变以随缘故遂为染法所熏而真如不觉变而为识其熏也以不思议而八识田中忽有种子其变也亦以不思议而黏湛发觉触境即应遂为现识此现识犹未离不思议境界即是现量故名之曰现识良由分别事识染法熏变为之因也何以明现识为分别事识因也现识摄受种种外尘见取爱取揽为己有及无始妄想熏变种子背觉合尘已非一日凡外六尘一入明了即生分别而妄想计度纷然杂出起惑造业莫可纪极是现识又为分别事识因也起信论云无明熏习义有二种一者根本熏习以能成就业识义故即经所云不思议熏也二者所起见爱熏习以能成就分别事识义故即经所云无始妄想熏也八识如镜而现影处名现影固不可为镜八识如田而含种处名熏种亦不可为田此真识现识及分别事识相因而起如海水起波浪非异非不异虽略举二识流注生而转相业相之生亦在其中矣庞居士偈曰一群六个贼生生欺杀人我今识汝也不与汝为邻汝若不伏我我即到处说教人尽识汝使汝行路绝汝若肯伏我我即不分别共汝一处住同证无生灭若居士者信知真识所在而现识及分别事识不能欺矣。

　　大慧若覆彼真识种种不实诸虚妄灭则一切根识灭是名相灭大慧相续灭者相续所因灭则相续灭所从灭及所缘灭则相续灭大慧所以者何是其所依故依者谓无始妄想熏缘者谓自心见等识境妄想(唐云所依因者谓无始戏论虚妄习气所缘者谓自心所见分别境界)。

　　通曰上言现识及分别事识展转因即有转相即有业相相生而流注之生可知矣流注生而真如本体不得显露可知矣是无始无明覆彼真识譬如太虚为浮云所覆故阿赖耶识中虚妄分别种种习气倏生倏灭皆非真实若此种种不实诸虚妄灭譬如浮云散尽大虚朗然内无种子不复熏起现行则一切根识从六根缘六尘者当下消灭此现识及分别事识所由灭也又何转相业相之有是名相灭转相既灭是七识相续不断半分粗相于是乎灭矣相续之所以灭者内无所因即无所传而出故相续灭外无所从及所缘即无所传而入故相续灭所以者何相续无本位内依于八识外依于六识是其所依故内所依者即无始妄想熏习种子今种种不实诸虚妄灭是所依因灭故相续灭也外所缘者六尘本是八识所变相分还为八识见分所缘之境故六识于自心所见尘境妄想计着今一切根识灭则所从六根灭及所缘六尘灭故相续灭也此言相灭而详明相续之所以灭者见诸识有二种生住灭微有不同相续即七识有生有住有灭但指流注住中立此三相即此能断俱生我执亦可言灭若流注细相必俱生法执俱忘而后可言灭也此不言流注而言相续者良有深意僧问保福家贫遭劫时如何福曰不能尽底去曰为甚么不能尽底去福曰贼是家亲曰既是家亲为甚么翻成家贼福曰内既不应外不能为曰忽然捉败功归何所福曰赏亦不曾闻曰恁么则劳而无功福曰功则不无成而不处曰既是成功为甚么不处福曰不见道太平本是将军致不许将军见太平是可知转相业相灭而真相现现识分别事识灭而真识现亦自还我本来耳何功之有。

　　大慧譬如泥团微尘非异非不异金庄严具亦复如是大慧若泥团微尘异者非彼所成而实彼成是故不异若不异者则泥团微尘应无分别如是大慧转识藏识真相若异者藏识非因若不异者转识灭藏识亦应灭而自真相实不灭是故大慧非自真相识灭但业相灭若自真相识灭者藏识则灭大慧藏识灭不异外道断见论议。

　　通曰上言诸识有三种相略说有三种识转相业相以对真相现识分别事识以对真识真识即藏识真相也藏识真相无生灭而转相业相现识分别事识有生住灭似乎异矣其实非异非不异何以明之譬如泥团微尘以为异则泥团应非微尘所成以为不异则泥团与微尘应无分别金庄严具亦复如是故现识及分别事识展转相因皆谓之转识犹泥团也犹庄严具也其藏识真相犹微尘也犹金也泥团庄严具种种不齐而微尘与金一也若谓转识与藏识异者则第八藏识不应与前七作生起因今前七非八识不生既与之为因矣是不异也若谓藏识与转识不异者则前七灭时而第八藏识亦应灭然藏识真相即系本觉真如原自不生又谁可灭其实不灭也故前云相续所因灭者非自真相识灭但其中虚妄习气无始妄想所熏名无明业相者为可灭耳真相识若灭谁为如来藏谁为出生诸佛不几于焦芽败种乎是转识可灭而藏识不灭则又非不异也譬如泥团可坏而微尘不坏庄严具可坏而金性不坏其有分别又如此起信论云所言灭者唯心相灭非心体灭又云唯痴灭故心相随灭非心智灭是藏识真相故不灭也若其可灭即不异外道断灭论以灭穷研于无尽中发宣尽性非正论也僧问云居膺禅师才生为甚么不知有师曰不同生日未生时如何师曰不曾灭曰未生时在甚么处师曰有处不收曰甚么人不受灭师曰是灭不得者故知云居落处即此段真识真相可窥其矣。

　　大慧彼诸外道作如是论谓摄受境界灭识流注亦灭(唐云取境界相续识灭则无始相续识灭)若识流注灭者无始流注应断大慧外道说流注生因非眼识色明集会而生更有异因大慧彼因者说言若胜妙若士夫若自在若时若微尘(唐云彼诸外道说相续识从作者生不说眼识依色光明等缘和合而生唯说作者为生因故作者是何彼所计胜性丈夫自在时及微尘为能作者)。

　　通曰外道断见论议其详何如彼谓摄取境界之六识灭并七识半分粗相外缘六识相续之识灭遂谓七识内缘八识半分细相及八识无始流注之识亦灭不知八识自体真常流注自无始以来是灭不得者若七识内依八识流注不息者可灭则无始真常流注为如来藏者亦应断灭若其可断。谁为出生一切诸法。至今流注不已乎。由此言之。如来藏识能生起前七。能生一切相分见分诸法。其为生生之因明矣。外道不明乎此。乃谓相续之识流注不断别有异因。由作者生。不说眼等六识依色光明等缘集会而生。内不根于八识。故为异因。彼所因者以冥谛为胜性。从冥生觉。为二十五谛。以神我为能作者。如数论师所说。至谓大梵天丈夫常住实有能生一切。如胜论师所说。又谓自在天体实遍常能生诸法。如涂炭师所说。是以人天为能作者。如计时运。具诸功能能生万物。如时敬外道所说。又计微尘积小至大能成色心等法。如路伽师所说。皆取外境为能作者。真所谓异因也。楞严经弥勒菩萨所修识心三昧。乃至尽空如来国土净秽有无。皆是我心变化所现。又了如是唯心识。故识性流出无量如来。然则外道所指胜妙士夫自在为有情者时及微尘为无情者。总不外藏识所流出。彼不以藏识为因。而以藏识所流出者为因。非正因矣。若果识流注灭。谁为出生士夫自在时微尘等。而以为作者哉。彼所因作者是生灭法。反执为常。而八识真常流注反作断灭论。以常为无常。以无常为常。均为断见论议也。镜清问灵云。混沌未分时如何。云曰露柱怀胎。清云分后如何。云曰如片云点太清里。清云秪如太清还受点也无。云不对。清云恁么则含生不来也。云亦不对。清云直得纯清绝点时如何。云曰犹是真常流注。清云如何是真常流注。云曰似镜常明。清曰向上更有事否。云曰有。清云如何是向上事。云曰打破镜来与子相见。天童拈云。分与不分。玉机夜动。点与不点。金梭暗抛。直是一色纯清。未得十成安稳。且道打破镜来向什么处相见。还会么。清秋老兔吞光后。湛水苍龙蜕骨时。真常流注犹带识在。若能转识成智。则湛水苍龙脱骨而出矣。

　　复次大慧。有七种性自性。所谓集性自性。性自性。相性自性。大种性自性。因性自性。缘性自性。成性自性。

　　通曰因上外道谓识流注灭。是以性无性也。不知有七种性自性。实不可灭。所谓集性自性。即眼识色明集会。而生此八识和合根境之自性也。既成集自性。则法法自尔。故成性自性。既成性自性。则性随质显。故成相自性。既成相自性。则相假形分。故成大种自性。既成大种自性。则因生万物。故成因自性。既成因自性。则因待缘生。故成缘自性。既成缘自性。则因缘事大。故成圆成实性也。性而曰自性。发见之性有七。而根本之性惟一也。散而为七。不谓之有。会而为一。不谓之无。本来如是。其可断乎。昔六祖三鼓入室。五祖以袈裟遮围。不令人见。为说金刚经。至应无所住而生其心。六祖于言下大悟一切万法不离自性。遂启五祖言。何期自性本自清净。何期自性本不生灭。何期自性本自具足。何期自性本无动摇。何期自性能生万法。五祖知悟本性。谓曰不识本心。学法无益。若识自本心。见自本性。即名丈夫天人师佛。故七自性种种具足成就如来世间出世间出世间上上法。唯六祖彻证最尽。

　　复次大慧。有七种第一义。所谓心境界。慧境界。智境界。见境界。超二见境界。超子地境界。如来自到境界。

　　通曰大慧问自性几种异。心有几种别。此乃详答。既曰第一义心但一心耳。何为有七种。七种境界不同。同归于第一义也。心境界即寂灭一心。心光发慧。故有慧境界。慧力既胜。则成智用。故有智境界。智用既成。则正见现前。故有见境界。正见现前。则超过断常二见。以至超过十地佛子。到如来自觉之境界。前六种通于菩萨所行。后一种唯佛自证。总之名第一义心。梁武帝问达磨大师。如何是圣谛第一义。磨云廓然无圣。帝云对朕者谁。磨云不识。帝不契。遂渡江。至少林。面壁九年。天童颂云。廓然无圣。来机迳庭。得非犯鼻而挥斤。失不回头而堕甑。寥寥冷坐少林。默默全提正令。秋清月转霜轮。河淡斗垂夜柄。绳绳衣钵付儿孙。从此人天成药病。此达磨单传如来自到境界。并前六音而扫除之。所以名出世间上上法也。那知后来儿孙因药发病未有智慧。即说绝智慧。未至十地即说超十地。更须穿过七种第一义始得。

　　大慧。此是过去未来现在诸如来应供等正觉性自性第一义心。以性自性第一义心。成就如来世间出世间出世间上上法。圣慧眼入自共相建立。如所建立。不与外道论恶见共。大慧。云何外道论恶见共。所谓自境界妄想见。不觉识自心所现。分齐不通。大慧。愚痴凡夫性无性自性第一义作二见谕(唐云自相共相种种安立。其所安立不与外道恶见共。谓外道恶见不知境界自分别现。于自性第一义见有见无而起言说)。

　　通曰三世诸佛以性自性第一义心。成就俗谛真谛中道第一义谛。唯有圣慧眼入佛知见。乃能于三谛圆融。虽无自共相可得。不妨入自共相建立真如。所建立称性而起。与真如相应。不落二见。故不与外道恶见共也。自相即真如自性。共相即随缘成事。如此建立境界。云何不与外道恶见共耶。谓诸外道于自境界。作妄想分别见。不自觉了由自心所现。如镜中像如水中月。不可谓之有。不可谓之无。此等分齐。外道不通。但于境界生则谓之有。于境界灭则谓之无。所云性无性自性者。魏云无有实体。即愚痴外道所谓流注亦灭。是为无见。无与有对。便成二见。于自性第一义中。既见其有。复见其无。而起言说。作断灭议论。不知自性第一义乃藏识真相。诸佛非此无由成就一切世间出世间出世间上上法。其可以断灭论乎。僧问南阳忠国师曰。某甲曾读大小乘教。亦见有说不生不灭中道正性之处。亦见有说此阴灭彼阴生。身有代谢而神性不灭之文。那得尽拨同外道断常二见。师曰。汝学出世无上正真之道。为学世间生死断常二见耶。汝不见肇公云。谭真则逆俗。顺俗则违真。违真故迷性而莫返。逆俗故言淡而无味。中流之人如存如亡。下士拊掌而笑之。汝今欲学下士笑于大道乎。曰师亦言即心是佛。南方知识亦尔。那有异同。师不应自是而非他。师曰或名异体同。或名同体异。因滋滥矣。只如菩提涅槃真如佛性。名异体同。真心妄心佛智世智。名同体异。缘南方错将妄心言是真心。认贼为子。有取世智称为佛智。犹如鱼目而乱明珠。不可雷同。事须甄别。曰若为离得此过。师曰汝但子细返观阴入界处。一一推穷。有纤毫可得否。曰子细观之。不见一物可得。师曰汝坏身心相耶。曰身心性离。有何可坏。师曰身心外更有物否。曰身心无外。宁有物耶。师曰汝坏世间相耶。曰世间相即无相。那用更坏。师曰若然者即离过矣。故能知阴入界处无纤毫可得。即不堕于有。知世间相那更用坏。即不堕于无。可无二见过患矣。

　　复次大慧。妄想三有苦灭。无知爱业缘灭。自心所现幻境。随见今当说。(唐云我今当说若了境如幻自心所现。则灭妄想三有苦及无知爱业缘。魏云我为汝说虚妄分别以为有物。为断三种苦。何等为三。谓无知爱业因缘灭)。

　　通曰外道不觉识自心所现如幻之境。必欲灭境归于断灭。不知无始流注是灭不得者。虽欲灭三有苦。不可得也。虽欲断痴爱业缘。不可得也。即使入非非想定。总不出于三界。欣寂厌动。正是其妄想痴爱处。为不了知幻故也。若见得一切境界如幻。皆随自心所现。即幻即空。当下即是无生。何处更有三界苦果。何处更有无明爱缘。彼无明妄想缘起爱业。既有爱业。便招苦果。惑业苦三。流转三界。非实有物可断。但了境如幻。不作二见。即通达藏识真相。是名第一义谛悉檀。今当说之。黄檗云凡夫多为境碍心事碍理。常欲逃境以安心。并事以存理。不知乃是心碍境理碍事。但令心空境自空。但令理寂事自寂。勿倒用心也。凡人多不肯空心。恐落于空。不知自心本空。愚人除事不除心。智者除心不除事。只此数语。可为断灭寂灭定案矣。

　　大慧。若有沙门婆罗门。欲令无种有种因果现。及事时住。缘阴界入生住。或言生已灭。(魏云本无始生依因果而现复作是说实有物住依诸缘故有阴界入生住灭故以生者灭故)大慧。彼若相续若事若生若有若涅槃若道若业若果若谛。破坏断灭论。所以者何。以此现前不可得及见始非分故。大慧。譬如破瓶不作瓶事。亦如焦种不作芽事。(魏云彼沙门等说相续体本无始有。若生若灭若涅槃若道若业若果若谛。破坏诸法是断灭论。非我所说。何以故。以现法不可得故。不见根本。故譬如云云)。

　　通曰外道有内外二种。内即沙门。外即婆罗门。妄计无种有种。即是无因而生。魏云本无始生今实有事物。依因果而现。依时而作。非真有也。但依诸缘。故缘五阴六入十八界有生住灭。故缘灭即灭生者毕竟灭。故始生既无因生者毕竟灭。总归于断灭而已。然生而灭。灭而生。中间相续之体。彼亦以为未始有也。魏云彼沙门等说相续体本无始有。相续者既无。则若作用之事。若生灭之法。若三界诸有。为世间等法。若涅槃若圣道。若善业若四果若四谛。为出世间等法。彼皆一切而空之。破坏诸法。成断灭论。是外道邪见。非我所说。所以者何。以此现前自心所现如幻之境。了不可得。故本自无生。何须破灭。外道不见根本。第于境上。见有见无。究竟归于断灭。至于本来。离有离无。非彼所见。且非其分量所及也。苟见及此。则如来藏识真常流注。出生一切如来正因正果。是灭不得者。彼既不见。妄谓相续等一切断灭。譬如破瓶不作瓶事。是无果也。亦如焦种不作芽事。是无因也。岂不断灭佛种乎。此断灭论所以为恶见也。百丈上堂。常有一老人听法随众散去。一日不去。丈乃问立者何人。老人云某甲于过去迦叶佛时曾住此山。有学人问大修行底人还落因果也无。对他道不落因果。堕野狐身五百生。今请和尚代一转语。丈云不昧因果。老人于言下大悟。天童颂云。一尺水。一丈波。五百生前不奈何。不落不昧商量也。依前撞入葛藤窠。阿呵呵。会也么。若是你洒洒落落。不妨我哆哆和和。神歌社舞自成曲。拍手其间唱哩啰。据教中论。不落因果是拨无断见。不昧因果是随流得妙。若作如是商量。未梦见百丈在。

　　如是大慧。若阴界入性。已灭今灭当灭。自心妄想见。无因故彼无次第生。大慧。若复说无种有种识三缘合生者。龟应生毛。沙应出油。汝宗则坏。违决定义。有种无种说有如是过。所作事业悉空无义。大慧。彼诸外道说有三缘合生者。所作方便因果自相。过去未来现在有种无种相。从本已来成事相成觉想地转。自见过习气。作如是说。如是大慧。愚痴凡夫恶见所噬。邪曲迷醉。无智妄称一切智说。

　　通曰因上外道言诸阴界入有生住灭。依诸缘故缘灭则灭。不知阴界入有生住灭。其性无生住灭。今于过去未来现在见阴界入灭。便谓其性亦灭。于自心所现境界。妄想分别。作如此见。谓一切无因。终归断灭。不知自心所现阴界入等。生矣而灭。灭矣而生。次第相续。皆由无始流注为之根本。彼不见根本。乃谓一切无因生。故无次第相续生。夫次第相续。生生不已者即识也。外道复说相续体本无始有。谓此识亦是无种而有种。但以神我根尘三缘和合而生。缘合则生。缘离则灭。若果本无而今有。龟应生毛。沙应出油。亦合本无而今有。龟决定无毛。沙决定无油。外道所立无因之宗。其说不成。与决定之义自相违背。故有种本无种之说有是过患也。不但其说自坏。即彼所作苦行事业如灰凝等。咸归断灭。悉空无益。又何必作此苦行耶。此其说非始于一人。此其过非始于一日。彼诸外道谓阴界入第皆由三缘和合而生者。总不离缘。故所作方便教理及事时住现有因果相状。终当已灭今灭当灭。虽有种而实无种。总归一无因相也。如是妄见。从本已来。师徒授受事业相承。但于觉想地。转以觉想分别。妄生计度。所谓八万劫前。冥初生觉。觉生性。性生尘。尘生根。次第转生。二十五谛皆由自恶见过。从无始来熏习余气作如是说。彼固未睹觉想地前有如来藏识妙真如性。明乎此者。斯可称一切智也。愚痴凡夫不见根本。是谓无智。不觉识自心所现如幻境界。是谓无一切智。今以断灭种性恶见所噬伤其慧命。为有无二边邪曲迷醉昏迷。不谓本自无智。妄谓得一切智。以此无因之说通一切法。一盲引众盲。相牵入火坑。岂不深可痛哉。九峰在石霜作侍者。霜迁化后。众欲请堂中首座接续住持。峰不肯。乃云待某甲问过。若会先师意。如先师侍奉。遂问首座云。先师道。休去歇去。一念万年去。寒灰枯木去。古庙香炉去。一条白练去。且道明甚么边事。座云明一色边事。峰云恁么则未会先师意在。座云你不肯我。那装香来。座乃焚香云。我若不会先师意。香烟起处。脱去不得。言讫便坐脱。峰乃抚其背曰。坐脱立亡则不无。先师意未梦见在。天童颂云。石霜一宗亲传九峰。香烟脱去正脉难通。月巢鹤作千年梦。雪屋人迷一色功。坐断十方犹点额。密移一步看飞龙。丹霞颂云。戴角披毛异类身。寒灰枯木眼中尘。虽然未会先师意。争奈临行一句新。只为首座执着功勋以当尊贵。故为九峰所抑。

　　大慧。若复诸余沙门婆罗门。见离自性浮云火轮乾闼婆城。无生幻𦦨水月及梦。内外心现妄想。无始虚伪不离自心。(唐云观一切法皆离自性如空中云如旋火轮如寻香城如幻如焰如水中月如梦所见不离自心。由无始虚妄见。故取以为外)妄想因缘灭尽。离妄想说所说。(唐云作是观已断分别缘。亦离妄心所取名义)观所观。受用建立身之藏识。于识境界摄受及摄受者不相应。无所有境界离生住灭。自心起随入分别。(唐云无能所取及生住灭。如是思惟恒住不舍。魏云如是思惟观察自心以为生故)。

　　通曰外道不觉知自心所现幻境。于第一义中见有见无。作二见论。是为恶见。非正见也。若复诸余沙门婆罗门不为恶见所噬。于我法中。观一切法皆离自性。如浮云如火轮如寻香城。观一切法本自无生。如幻事如阳𦦨如水中月。观一切法如梦所见。种种妄想不离内外心现。内心即无始虚伪种子。外心即虚妄分别取着外境。故曰内外心现如梦中事。总之即前自心所现幻境而能随处见得是妄也。作是观时。能令妄想所因灭。及妄想所缘灭。烦恼消歇。已除事障。又离意言分别之说及所说境名字性空。又除理障。复以自心观于所观。第八藏识现起相分。其疏者受用建立所谓器界即六尘境也。其亲者身建立所谓根身即六根境也。藏识是能观而又观乎藏识境界。故曰观所观。于此藏识境界有能取之心。名之曰摄受。即是七识细相也。有所取之境名之曰摄受者。即是八识自体也。有能有所即不离生住灭也。今观于藏识境界。不见有能取者。不见有所取者。于能所二者。皆不相应。唯离能所。人法俱空。即无影响踪迹至无所有处。既至无所有处。入寂静境界。流注灭尽。谁为生住灭耶。是藏识纯然一不生不灭境界也。如是思惟观察恒住不生不灭法中。非是一向枯寂也。不思议中自生法用。一切无心。故起随入分别。如下文随入如来身。随入如如化。随入众生微绌之心是也。岂断灭恶见可比哉。起信论云菩萨创发心时。即观本识自性缘起因果之体。若欲入唯识观。且识性无体。又何所观。然但缘意言分别为境耳。以一切境界但以名言为体。故若离意言分别。则无所有。昔天台国清静上座始遇玄沙示众曰。汝诸人但能一生如丧考妣。吾保汝究得彻去。静蹑前语。问曰。秪如教中道。不得以所知心测度如来无上知见。又作么生。沙曰汝道究得彻底所知心。还测度得及否。静从此信入。后居天台。遐迩钦重。时谓大静上座。常有人问。弟子每当夜坐。心念纷飞。未明摄伏之方。愿垂示诲。静曰如或夜间安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。又能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二途俱泯。一性怡然。此乃还源之要道也。又因睹教中幻义。乃述一偈问诸学流。曰若道法皆如幻有。造诸过恶应无咎。云何所作业不亡。而藉佛慈兴接诱。时有小静上座答曰。幻人兴幻幻轮围。幻业能招幻所治。不了幻生诸幻苦。觉知幻幻本无为。观此二静上座所见。是深于唯识观者。必如是而后妄想三有苦灭。无知爱业缘灭。外道能及此乎。

　　大慧。彼菩萨不久当得生死涅槃平等。大悲巧方便无开发方便。大慧。彼于一切众生界能悉如幻。不勤因缘远离内外境界。心外无所见。次第随入无相处。次第随入从地至地三昧境界。解三界如幻。分别观察。当得如幻三昧。度自心现无所有。得住般若波罗蜜。舍离彼生所作方便。金刚喻三摩提随入如来身。随入如如化。神通自在慈悲方便具足庄严等入一切佛刹外道入处。(魏云一切众生所乐处)离心意意识。是菩萨渐次转身得如来身。

　　通曰正修行者入唯识观。则得二转依号。谓转生死依涅槃。转烦恼依菩提。总之转识而成智也。故于识境界。无能所取及生住灭。不久当得生死涅槃平等。由七识灭尽。染净依亡。不见有生死相。不见有涅槃相。所以一切平等。彼自心生起随入分别。不离慈悯。是大悲巧方便不假功行。是无开发方便唯大悲巧。故于众生不舍。然视之如幻。实无众生得灭度者。惟无开发。故不勤因缘修证。远离内外境界。心境一如。心外无法。更无所见。前者内外心现即是妄想因缘。今者内外境离唯一真心。故妄想因缘灭尽。既无所见。即无所受。次第随入无相处。此即初住破无明显法性处。次第随入从地至地三昧境界。此即入行向地。从假入真。证无相三昧。即正受也。又从八地至十地。出真入假。解三界如幻。以如幻智分别观察。度一切众生。是得如幻三昧。功用繁兴而寂静自在。乃能度越自心现无所有境界。不堕偏空而住般若正智到彼岸也。前者无所有境界。虽无生住灭。犹是声闻缘觉所共。今者度而越之。并其人空法空而空之矣。已得三空。故名般若智。既住般若智。得无生法忍。入等觉位。舍离彼生所作方便。顿断俱生二障种子。如金刚喻定。初地所作方便二地破之。二地所作方便三地破之。至金刚后心。所得之定更无能破者。即超入妙觉。故能随入如来广大法身。随入如如妙觉之化神通而且自在游戏无碍。不徒得其通而已。慈悲方便而且具足庄严福慧两足。不徒得其慧而已。等入一切佛刹魔刹无所不可。外道入处即是魔刹即一切众生所乐处。盖得无分别智普见色身三昧故也。起信论云菩萨地尽满足方便。一念相应觉心初起心无初相。以远离微细念。故得见心性。心即常住。名究竟觉。又云以有如是大方便智。除灭无明。见本法身即与真如等遍一切处。即此旨也。所云离心意意识。不但离妄想因缘。除浊边过患。亦乃转识成智。除清边过患。故分别观察得如幻三昧。即转六识为妙观察智。不久当得生死涅槃平等。即转七识为平等性智。舍离彼生所作方便。即转前五识为成所作智。到自觉圣趣。如随众色摩尼。即转八识为大圆镜智。是菩萨渐次转身得如来身。必自习唯识观始。大阳明安上堂云。莫行心处路。莫坐无处功。有无二俱离。廓然天地空。只此四句偈。该括此段要旨。

　　大慧。是故欲得如来随入身者。当远离阴界入心因缘所作方便生住灭妄想虚伪。唯心直进。观察无始虚伪过妄想习气因三有思惟无所有佛地无生到自觉圣趣。自心自在到无开发行。(唐云无功用行)如随众色摩尼。随入众生微细之心。而以化身随心量度。诸地渐次相续建立。是故大慧。自悉檀善应当修学。

　　通曰此总结上文。离心意意识。渐次转身得如来身。应当修学也。心指八识。意指七识。意识即六识。五阴六入十八界不离前境心心所法因缘妄想所作方便设施有生住灭。虚伪不实。属第六识及七识粗相也。能远离之。是妄想因缘灭尽离妄想说所说也。已觉了自心所现如幻境界。但住心量直进观察无始虚伪之过。属七识细相者。妄想习气之因。属二障种子者。一切唯心是观所观受用建立身之藏识也。三界所有皆是藏识建立。能取所取皆与藏识不相应。如是思惟到无所有境界。是三界无所有。离生住灭。即是如来藏不生不灭地。故曰佛地无生。非是一向不生也。到自觉圣趣。自心起随入分别。即是不勤因缘自心自在。到无功用行。如随众色摩尼珠本自无色而众色随现。是即大圆镜智入如来身也。所云随入如如化者。即以此随众色摩尼珠随入众生微细之心。而以化身随其心量度之。如前赞佛偈。度众生离生灭。度二乘离心识。度外道离断常。度菩萨净尔𦦨。乃至度如来离觉所觉。是为度诸地令达唯心。渐次转身得如来身。相续建立法门也。此第一义法施不离自性悉檀之最善者。大乘诸度门。诸佛心第一。悉檀离言说。我今当显示。此之谓也。可不勤修学哉。仰山上堂。汝等诸人各自回光返照。莫记吾言。汝无始劫来背明投暗。妄想根深。卒难顿拔。所以假设方便。夺汝粗识。如将黄叶止啼。有甚么是处。亦如人将百种货物。与金宝作一铺货卖。秪拟轻重来机。所以道石头是真金铺。我这里是杂货铺。有人来觅鼠粪。我亦拈与他。来觅真金。我亦拈与他。时有僧问。鼠粪即不要。请和尚真金。仰曰啮锥拟开口。驴年亦不会。僧无对。仰曰索唤则有交易。不索唤则无。我若说禅宗。身边要一人相伴亦无。岂况有五百七百耶。我若东说西说。则争头向前来拾。如将空拳诳小儿。都无实处。我今分明向汝说。圣边事且莫将心凑泊。但向自己性海如实而修。不要三明六通。何以故。此是圣末边事。如今且要识心达本。但得其本。不愁其末。他时后日。自具去在。若未得本。纵饶将情学。他亦不得。汝岂不见沩山和尚道。凡圣情尽。体露真常。事理不二。即如如佛。此识心达本。却是渐次转身第一义。

　　尔时大慧菩萨复白佛言。世尊。所说心意意识五法自性相。(唐云唯愿为我说五法自性相众妙法门)一切诸佛菩萨所行。自心见等所缘境界不和合。显示一切说。(魏云诸佛菩萨修行之处远离自心邪见境界和合故。能破一切言语譬喻体相故)成真实相。一切佛语心。(唐云入自心境离所行相。称真实义诸佛教心)为楞伽国摩罗耶(此云出香)山海中住处诸大菩萨。说如来所叹海浪藏识境界法身。(唐云唯愿为此山中诸菩萨众随顺过去诸佛演说藏识海浪法身境界)。

　　通曰此问五法三自性及藏识也。上言观所观受用建立身之藏识。但略示其端。故大慧欲得其详。一切由藏识生起。故曰众妙法门。惟其能生诸法。故曰藏识海浪。惟其本无生灭。故曰法身境界。五法者曰名曰相曰妄想曰正智曰如如。三自性者曰妄想曰缘起曰成。皆由心意意识转变六七八识。妄想缘起。逐名逐相。浑是一妄想境界。如海涌波浪。不复见海。若妄想除灭。正智现前。圆成一性。体自如如。即海浪既息。澄彻无边。乃真法身境界也。故知一切名相。即自心邪见所缘境界。与之和合。即名妄想。诸佛菩萨修行之处。不与和合。而能远离之。即名正智。能破一切言语。不逐名也。能破一切行相。不逐相也。而能显示一切说。说即无说。成真实相。相即无相。即如如现前圆成自性矣。此第一义心。坚实不变。乃是过去诸佛所说。佛语心品为楞伽山诸大菩萨叹念海浪有如藏识说此法门。故大慧愿世尊为楞伽山中诸菩萨众再说之也。云峰悦禅师上堂云。有情之本依智海以为源。含藏之流总法身而为体。秪为情生智隔。想变体殊。达本情忘。知心体合。诸禅德会么。古佛与露柱相交。佛殿与灯笼斗额。若也不会单重交拆睹云峰所说。实此段精髓。试自卜之何如。

　　尔时世尊告大慧菩萨言。四因缘故眼转识。何等为四。谓自心现摄受不觉。无始虚伪过色习气计着。识性自性欲见种种色相。大慧。是名四种因缘。水流处藏识转识浪生。(唐云一不觉自心现而执取故。二无始时来取著于色虚妄习气故。三识本性如是故。四乐见种种色相故。以此四缘。阿赖耶识如瀑流水生转识浪)。

　　通曰四缘谓根缘色缘识缘欲见缘也。根缘者谓眼根及所对境。皆自心所现。不觉外尘唯是自心而生执取。境至便揽。此根缘也。色缘者色尘本空。由无始来执着为色计着不忘。此色缘也。识缘者识以分别为性。于五处各能分别各有自性。此识缘也。欲见缘者以爱阿赖耶乐阿赖耶而为主宰。见诸尘境自然心生贪着。此欲见缘也。以上四种因缘黏湛发知习气种子如瀑流。此名水流处藏识。所转识浪是八转为七。七转为六。如大海水变为波浪。而转识如浪以次相生。谓由四因缘而转也。又细分之根缘摄受即前五识。色习计着即第七识。自性分别即第六识。欲见种子即第八识。此四种识互为因缘展转相生。总名曰转识也。清凉大疏释相变体殊情生智隔二语。譬如福德智慧具足相貌之人。忽然梦见贫病苦身。即相变也。不见本身。即体殊也。执认云是我身。即情生也。不信自身福德端正。即智隔也。后人多以相变作想变非是。僧问报慈。情生智隔。相变体殊。情未生时如何。慈云隔。僧云情未生时隔个甚么。慈云这稍郎子未遇人在。故能悟则随流可以认性。不悟即情未生而去性远矣。唯转识成智者。妙解乎此。

　　大慧。如眼识一切诸根微尘毛孔俱生。随次境界生亦复如是。譬如明镜现众色像。犹如猛风吹大海水。外境界风飘荡心海识浪不断。因所作相异不异。合业生相深入计着。不能了知色等自性。故五识身转。大慧。即彼五识身俱因。差别分段相知。当知是意识因彼身转彼不作是念。我展转相因。自心现妄想计着转而彼各各坏相俱转。分别境界分段差别。谓彼转。(唐云如眼识余亦如是于一切诸根微尘毛孔眼等转识。或顿生譬如明镜现众色像。或渐生犹如猛风吹大海水。又云因所作相非一非异。业与生相相系深缚。不能了知色等自性五识身转。大慧与五识俱或因了别差别境相有意识生。然彼诸识不作是念。我等同时展转为因。而于自心所现境界分别执着俱时而起无差别相各自了境)。

　　通曰转识浪生眼识如是。余根亦如是。乃至微尘毛孔亦如是。或顿生如明镜现像。或渐生如风吹海水。识与根俱生故曰顿。指前五识也。境界次第分别故曰渐。指六识也。外境界风飘荡心海。即前六尘不思议熏变。故湛海兴波识浪相续不断。指七识也。是藏识心海为因。而诸转识其所作相也。如大海为因而波浪其所作相也。此二异不异相如前泥团微尘之喻。何以明其异不异也。彼所作之业是现行无明。属六识边事。妄想习气因是种子生相。属八识边事。合业相与生相二者相系深缚。内依于八识。外依于六识。深入识田计着不舍。属七识边事。由此我爱坚执。不能了知色等自性原属八识相分。如幻不实。于是目摄受色。耳摄受声。一切揽为己有。故五识身转五识通乎一身。说身转尚未流入意地分别。故五识但能揽境。无筹度心。属现量。六识则能分别美恶等相。属比量非量。即彼同时意识与前五识身俱。境至识现。刹那流入分别五尘分段差别之相一一了知。即名第六意识。然非五根摄受五尘差别之相。则分别之知亦无自而起。此六识又因彼五识身转也。彼诸识展转相因而生。本无自性。譬如河中水湍流竞奔逝。各各不相知。彼不作是念。我等同时展转相因。但于藏识自心所现境界。无始无明妄想习气深入计着。则谓七识转。既生执取而彼现前色等各各差别异相俱时摄受。则谓五识转。从中分别过去五尘境界分段差别。则谓六识转。遂乃谓五六七识各了自境。于无差别中微有差别名彼为转识。若见其异。其实同一海水。故不异也。僧问百丈。对境如何得心如木石去。丈云。一切诸法本不自言。空不自言。色亦不言。是非垢净亦无心系缚人。但为人自生虚妄系着。作若干种解会。起若干种知见。生若干种爱畏。但了诸法不自生。皆从自己一念妄想颠倒取相而有。知心与境本不相到。当处解脱一一诸法。当处寂灭当处道场。会得百丈意旨。则转识无自生。而觉海圆澄更有何事。

　　如修行者入禅三昧。微细习气转。而不觉知而作是念。识灭然后入禅正受。实不识灭而入正受。以习气种子不灭故不灭。以境界转摄受不具故灭。(唐云诸修行者入于三昧。以习力微起而不觉知。但作是念我灭诸识入于三昧。实不灭识而入三昧。以彼不灭习气种故。但不取诸境。名为识灭)。

　　通曰上言转识浪生。此言水流处藏识。流急不见。望如恬静。所谓陀那微细识。习气成瀑流也。诸修禅定行者。入于三昧。已至灭生将尽之境。其间微细生灭。如无风匝匝之波。乃无始习气种子从中微起。自不觉知。而作是念。我已灭识入于正定矣。其实识未尝灭也。无论无始流注本不容灭。即其间习气种子潜伏未发。如夹冰之鱼。实未始灭也。故不得谓识灭。彼但以现前境界。转有入无。摄受不具之故。名为识灭。非无摄受之心。但摄受之境不具耳。此但暂时心不缘境。若见其灭。非实识灭也。虽曰不取诸境。犹未离能所取。讵可以轻谈寂灭乎哉。隍禅师初参五祖。结庵长坐。积二十余年。不见惰容。策禅师游方届于河朔。闻隍曾参黄梅。庵居岁久。自谓正受。策往问曰。汝住于此作么。曰入定。曰汝言入定。有心耶无心耶。若有心者。一切蠢动之类皆应得定。若无心者。一切草木之流亦合得定。曰我正入定时。则不见有有无之心。曰既不见有有无之心。即是常定。何有出入。若有出入。则非大定。隍无语良久。问曰师嗣谁。曰我师曹溪六祖。曰六祖以何为禅定。曰我师云。夫妙湛圆寂。体用如如。五蕴本空。六尘非有。不出不入。不定不乱。禅性无住。离住禅寂。禅性无生。离生禅想。心如虚空。亦无虚空之量。隍闻法要。遂往参六祖。祖言与策无二。隍于言下豁然契悟。前二十年所得心都无影响。其夜河北士庶忽闻空中有声曰。隍禅师今日得道。后回河北。开化四众。夫定有出入即非大定。为习气种子未灭也。唯悟无生即生灭非生灭。而无始习气顿息。

　　大慧。如是微细藏识究竟边际。除诸如来及住地菩萨。诸声闻缘觉外道修行所得三昧智慧之力。一切不能测量决了。余地相智慧巧便。分别决断句义。最胜无边善根成熟。离自心现妄想虚伪。宴坐山林下中上修。能见自心妄想流注。(唐云唯有修行如实行者以智慧力。了诸地相。善达句义。无边佛所广集善根。不妄分别自心所见能知之耳)。

　　通曰此申明前微细习气觉知之难也。微细藏识所谓不生不灭与生灭和合名为阿赖耶识。湛入合湛。归识边际。湛入则谓之识。真湛则谓之智。智之与识名识边际。智即性识明知性周法界。故无出入。湛出则为行阴。行如水流。湛入则为识灭行阴。内内湛明入至想元。则无所入。此识边际。最难究竟。除诸如来及住地菩萨所得三昧智慧之力。方能究竟至无惑地。若二乘外道等所得三昧智慧。不离湛不摇处。此湛非真。如急流水望如恬静。念念受熏。终归生灭。以生灭心测不生灭。其能决了乎哉。唯余修行如实行者。在我法中。以智慧力。了诸地相。已至住地菩萨位。始舍藏识。善能分别决断识智边际微妙句义。此不但一佛二佛三四五佛而种善根。已于无量千万佛所。种诸善根。善根成熟。习气消融。已离自心所现虚妄分别。分别是识。无分别是智。唯能转识而成智。方能以智而辨识。此岂一朝一夕之故由于宴坐山林修所断得。下中上修三界九地地各九品微细研穷。已证无学。智慧现前。故能见自心妄想流注微细习气。如无风匝匝之波。二乘所不觉者我一一能知。是真能见性者也。盖未见性者性在识中。性随识转。故不能觉。唯见性者性超识外。识与性离。故能见妄想流注。彼入禅三昧者。不见微细流注。妄谓识灭。岂能究竟识边际哉。百丈曰。僧肇云菩提之道不可图度。高而无上。广不可极。渊而无下。深不可测。语也垛生招箭。言鉴觉犹不是。从浊辨清。许说如今鉴觉是。除鉴觉外别有尽是魔说。若守住如今鉴觉亦同魔说。亦名自然外道。说如今鉴觉是自己佛。是尺寸语是图度语。似野干鸣。犹属黏胶门。本来不认自知自觉是自己佛。向外驰求觅佛。假善知识说出自知自觉作药治个向外驰求病。既不向外驰求。病瘥须除药。若执住自知自觉。是禅那病。是彻底声闻。如水成冰。全冰是水。救渴难望。由百丈言。则经所云能见自心妄想流注。虽是鉴觉。亦不执之为是。唯如是方能转识成智也。

　　无量刹土诸佛灌顶。得自在力神通三昧。诸善知识佛子眷属。彼心意意识自心所现自性境界。虚妄之想生死有海。业爱无知。如是等因悉已超度。是故大慧。诸修行者应当亲近最胜知识。

　　通曰如实行者能见自心妄想流注。则不为妄想流注所转。而能转妄想流注。使虚伪习气当下远离。即能证入法身境界。与十方如来气分相接。所以无量刹土诸佛与之灌顶。将次补如来位。得自在力神通三昧。佛子眷属自然围绕。良由彼于心意意识。如实了知自心所现即是自性境界。性本不生。性本不灭。若虚妄分别之想沉于三界生死苦海。以六识为因。若染净之业依于我爱计着。以七识为因。若根本无明习气种子。以八识为因。如是等因悉已超度。八识俱转。即名正智。妄想既离。即是如如。此所谓最胜知识也。前说藏识海浪法身境界众妙法门。至是方为究竟。是故诸修行者应当亲近最胜知识。入佛知见。不可为二乘外道恶见所噬。百丈云大身隐于无形。大音匿于希声。如木中之火。如钟鼓之声。因缘未具时不可言其有无。傍报生天弃之如涕涶。菩萨六度万行。如乘死尸过岸。如在牢狱厕孔得出。佛披三十二相。相唤作垢腻之衣。亦云若说佛一向不受五阴。无有是处。佛不是虚空。何得一向不受。佛秪是去住自由。不同众生。从一天界至一天界。从一佛刹至一佛刹。诸佛常法。此可知最胜知识由法身现起神通三昧。大不可思议。故学人宜近之。

　　尔时世尊欲重宣此义而说偈言。

　　譬如巨海浪斯由猛风起洪波鼓冥壑无有断绝时藏识海常住境界风所动种种诸识浪腾跃而转生青赤种种色珂乳及石蜜淡味众华果日月与光明非异非不异海水起波浪七识亦如是心俱和合生譬如海水变种种波浪转七识亦如是心俱和合生。

　　通曰此颂外境界风飘荡心海识浪不断。因所作相异不异也。青赤色尘也。珂贝声尘也。乳香尘也。石蜜淡味味尘也。华果法尘也。即因果等法。日月喻体。光明喻用。如泥团微尘。非异不异。故八识为体。诸识为用。尘由识生。识由尘生。皆自心所现。非异非不异也。两句七识亦如是。心俱和合生。一者七识外依六识合所作业相而生。二者七识内依八识合生因相而生。依六识者。如巨海水为境界风。鼓动波浪。次第相续无有断绝。七识外与六识和合。亦犹是也。依八识者。如海水澄湛常住。忽然腾跃而变。一念初动。种种诸识因之流转。七识黏湛发知。内与八识和合。亦犹是也。黄檗云同是一精明。分为六和合。一精明者一心也。六和合者六根也。此六根各与尘合。眼与色合。耳与声合。鼻与香合。舌与味合。身与触合。意与法合。中间生六识。为十八界。若了十八界无所有。束六和合为一精明。一精明者即心也。学道人皆知心。但不免作一精明六和合解。遂被法缚。不契本心。吁既为法缚。即为识转。欲睹藏识海常住面目。其可得耶。

　　谓彼藏识处种种诸识转谓以彼意识思惟诸相义不坏相有八无相亦无相(唐云心意及意识为识相。故说八识无别相。无能相所相)譬如海波浪是则无差别诸识心如是异亦不可得(二译无七识亦如是心俱和合生重句。但云譬如海水动种种波浪转藏识。亦如是种种诸识生)。

　　通曰上颂转识浪生非不异。此下颂藏识非异也。藏识因不思议熏及不思议变。由是八转七。七转六。同时展转相因。各不相知。本自寂灭。而谓彼藏识处种种诸识转者。但以彼意识分别其间。思惟诸识相之义。说此是七识。此是五识。此是六识。名为种种诸识浪生。若见其异。其实但一八识。更无异相。无能相亦无所相。譬如种种波浪只是一大海水。更无差别。故谓小波大浪异于海水。则不可也。诸识心亦如是。虽转而实不转也。故曰异亦不可得。大凡可坏者则见其异。为有能相有所相。则可坏。今八识远离能所。是为无相。无相之相亦无。纯乎妙湛之体。故不可坏。无相是不生也。无相亦无相。是不灭也。不生不灭故名藏识海常住。而孰其坏之。无可坏故不异。昔鹤勒那尊者问二十二祖曰。我有何缘而感鹤众。祖曰汝第四劫中常为比丘。当赴会龙宫。汝诸弟子咸欲随从。汝观五百众中无有一人堪任妙供。时诸弟子曰师常说法于食等者于法亦等。今既不然。何圣之有。汝即令赴会。自尔汝舍生趋生转化诸国。其五百弟子以福微德薄。生于羽族。今感汝之恩。故为鹤众相随者。曰以何方便令彼解脱。祖曰我有无上法宝。汝当听受化未来际。而说偈曰。心随万境转。转处实能幽。随流认得性。无喜亦无忧。时鹤众闻偈飞鸣而去。若会得转处实能幽。性自如如。何异之有。

　　心名采集业意名广采集诸识识所识现等境说五(魏云心能集诸业。意能观集境。识能了所识。五识现分别。)。

　　通曰诸识本自不异。何以有异名。但一念初动不无浅深次第。各就其重者得名耳。自其受熏持种集染净业。靡不包含。则名曰心。为第八识。尚未流于意。流于识也。自其偏执我法。恒审思量。传送出入。广积诸业。则名曰意。为第七识。虽未入于识。而已离于心矣。眼耳鼻舌身诸识皆识也。唯意识能分别前五之所识。虽过去五尘。亦能了别。故名第六识。而前五识对境方现。离境则无。故名之曰现识也。论意识。力最强。即八识七识亦能分别。不但前五而已也。心意识虽有三名。然其在心即意之心。识之心也。其在意即心之意。识之意也。其在识即心之识。意之识也。犹之波浪即海之波。海之浪也。虽欲异得乎。青林虔禅师上堂。祖师门下。鸟道玄微功穷皆转。不究难明。汝等诸人。直须离心意识参。出凡圣路学方可保任。若不如是。非吾子息。故未离心意识。即不逢一人。犹属功勋边事。转功就位不行鸟道。斯能超出凡圣。而游于性海矣。

　　尔时大慧菩萨。以偈问曰。

　　青赤诸色像。众生发诸识。如浪种种法。云何唯愿说。

　　尔时世尊。以偈答曰。

　　青赤诸杂色。波浪悉无有。采集业说心。开悟诸凡夫。彼业悉无有。自心所摄离。所摄无所摄。与彼波浪同。(唐云青赤诸色像浪中不可得言心起众相开悟诸凡夫而彼本不起自心所取离能取及所取末句同)受用建立身。是众生现识。于彼现诸业。譬如水波浪。

　　通曰大慧因佛说心意识有异名无异性。不解斯旨。乃以偈问色等五尘如境界风。众生发识如波浪转。既有种种名目。斯非一矣。而又云不异者云何。唯愿说之。佛亦以偈答。法喻并举。谓以采集业名心者。一真如心中原无青赤诸色。如大海水原无波浪。本无业相。而又说采集业者。为凡夫有染净心。故若无染净等心。即是真如。所以开悟凡夫。使知本来无一物也。且彼业相本自不起。取境之心本自远离。心境不相到。法法不相知。故心不知境则无能摄。境不知心则无所摄。与彼波浪各各不相知者同也。夫能摄所摄与八识自心。实不相应。则七识六识原自无有。故曰意能观集境。识能了所识。而意与识亦与境远离也。至如对现境说五者。内而根身受用。外而器界建立。依正不同。皆是自心所现。尘与根对。识与之俱。是名众生之现识。于彼现有染净诸业相种种不同。唯是一心变起。譬如海水现诸波浪。彼现识转生若见其异。要之波即是水。实未始异也。杨岐山甄叔禅师上堂。群灵一源。假名为佛。体竭形消而不灭。金流朴散而常存。性海无风。金波自涌。心灵绝非。万象齐照。体斯理者。不言而遍历沙界。不用而功益玄化。如何背觉反合尘劳。于阴界中妄生囚执。此发明心识本来无有。可为开悟凡夫之一助。

　　尔时大慧菩萨。复说偈曰。

　　大海波浪性鼓跃可分别藏与业如是何故不觉知。

　　尔时世尊。以偈答曰。

　　凡夫无智慧藏识如巨海业相犹波浪依彼譬类通。

　　通曰此大慧问藏识如大海。转识如波浪。因境界风鼓跃而起。犹可意识分别而知。唯是藏识中业相种子。由不思议熏及不思议变。何故不能觉知。世尊答曰此是藏识微细生灭。唯诸如来及住地菩萨有智慧者。方能觉知。凡夫无智慧。安能及此。唯可以譬喻得解。藏识一大海也。转相为有风之波浪。业相为无风之波浪。有风者因鼓跃而可见。无风者实匝匝而难窥。依彼类推。可以意解。然非有上根智慧。终不能究尽也。空识道人智通。看法华观顿有省连。作二偈见意。其一曰。浩浩尘中体一如。纵横交互印毗卢。全波是水波非水。全水成波水自殊。其二曰。物我原无异。森罗镜像同。明明超主伴。了了彻真空。一体含多法。交参帝网中。重重无尽处。动静悉圆通。如此等智慧能发明向上事。岂但辨别藏识业相而已乎。

　　尔时大慧菩萨。复说偈言。

　　日出光等照。下中上众生。如来照世间。为愚说真实。已分部诸法。何故不说实。

　　尔时世尊。以偈答曰。

　　若说真实者。彼心无真实。譬如海波浪。镜中像及梦。一切俱时现。心境界亦然。境界不具故。次第业转生。识者识所识。意者意谓然。五则以显现。无有定次第。譬如工画师。及与画弟子。布彩图众形。我说亦如是。彩色本无文。非笔亦非素。为悦众生故。绮错绘众像。言说别施行。真实离名字。分别应初业。修行示真实。真实自悟处。觉想所觉离。此为佛子说。愚者广分别。种种皆如幻。虽现无真实。如是种种说。随事别施设。所说非所应。于彼为非说。彼彼诸病人。良医随处方。如来为众生。随心应量说。妄想非境界。声闻亦非分。哀愍者所说。自觉之境界。

　　通曰大慧前问何不一切时演说真实义。而复为众生分别说心量。此复申前问。如来照世如日在天。高低普应。一切平等。何故分剖八识诸法。而不说一藏识真实义耶。不知真实境界原无相状。但可自悟。不容言说。若说真实者。彼心实无真实可得。但可譬喻而得解悟。说如海之波浪。使知海本无波。说如镜之影像。使知镜本无像。及如梦之境界。使知梦非实境。然而分部诸法。谓七识黏湛发起如海之波。五识对至即现如镜之像。六识种种分别如梦之境。一切随时而现自心现起境界固如是也。其实所现境界原自不具。故若自性具有者。无风之时何故无波。无形之时何故无像。无缘之时何故无梦以此知次第生起皆由业相转生而一切境界唯心所现故业相转生为六识者以其识能了别前五所识之境也业相转生为七识者以其意能然不然详审筹度执着为我也业相转生为五识者以显对五尘随尘发现无有一定之次第也魏云定中无如是盖指八识湛不摇处凝然常定实无洪波鼓跃次第可见吾为此分别以语人者譬如画师为诸弟子布彩图形种种各异其实彩色自性原无文绮笔但染彩非彩所出缣素无文非文所生而绮绘交错众像斯显为悦众生心目故吾说亦如是但以悦可众生使之有所持循渐入真实境界耳然真实非可以言显也谓之言说与真心实际施行各别谓之真实与言语文字了无相干魏云言说离真实真实离文字故言说分别但可诱引初机而真实修行者乃为示真实义然真实自悟之处能觉所觉俱已远离故非言说所及在我以不说说在彼以不闻闻此但可菩萨位中上根利智者道耳若为愚者应广分别心意意识等说种种方便皆如幻法如海之波如镜之像如梦之境虽随时显现而无真实如是种种诸说随其事相分别施设开譬明白容易晓了但以应众生之机耳若骤然而以真实之义语之则非说非其所应受彼反以为非说所谓说法不投机翻成大妄语法华会上拂衣而去者皆斯徒也故分别言说因人而施如良医应病授药随宜而用然医者用药哀愍病人期于无病而止如来说法哀愍众生期于见性而止故佛所说种种诸法随心应量不堕于有无妄想故非外道所知不堕于偏空我执亦非声闻所知说如幻法即所以说真实法真实与诸法异不异是如来自觉之境界觉想所觉离乃真实第一义谛也故谓广说海浪藏识即为说法身境界可也又何尝不说真实哉百丈云须识了义教不了义教语须识遮不遮语须识生死语须识药病语须识逆顺喻语须识总别语说道修行得佛有修有证是心是佛即心即佛是佛说是不了义教语是不遮语是总语是升合担语是拣秽法边语是顺喻语是死语是凡夫前语不许修行得佛无修无证非心非佛亦是佛说是了义教语是遮语是别语是百石担语是三乘教外语是逆喻语是拣净法边语是地位人前语从须陀洹向上直至十地但有语句尽属法尘垢但有语句尽烦恼边收但有语句尽属不了义教了义教是持不了义教是犯佛地无持犯了义不了义尽不许也如百丈所云佛地离觉所觉孰谓真实而可以言说者哉。

　　复次大慧若菩萨摩诃萨欲知自心现量摄受及摄受者妄想境界当离群聚习俗睡眠初中后夜常自觉悟修行方便当离恶见经论言说及诸声闻缘觉乘相当通达自心现妄想之相。

　　通曰上言能见自心妄想流注应当亲近最胜知识此复叮咛当离外道恶见及二乘相即通达自心现妄想之相盖八识境界即是自心现量于摄所摄不相应其中能取所取妄想境界唯是前七见分所缘奔逸六尘则为群聚喧杂耽着无记则为习俗睡眠谓一切断灭则同外道恶见谓一切空寂则同二乘偏空其所现者皆不离前七妄想境界往往执为自心而不知此为自心所现之相也若能初中后夜常自觉悟与彼群聚睡眠者离矣修行善巧方便与彼外道二乘者离矣当能通达此是相不是心此是妄不是真泯妄归真离摄所摄即名正悟而得证于自心现量如实境界矣僧问黄檗佛穷得无明否檗云无明即是一切诸佛得道之处所以缘起是道场所见一尘一色便合无边理性举足下足不离道场道场者无所得也我向你道秪无所得名为坐道场云无明者为明为暗檗云非明非暗明暗是代谢之法无明且不明亦不暗不明秪是本明不明不暗秪这一句子乱却天下人眼所以道假使满世间皆如舍利弗尽思共度量不能测佛智其无碍慧出过虚空无你语论处若能通达无明即是本明则自心现妄想之想即是真如非得无碍慧者不能辨此。

　　复次大慧菩萨摩诃萨建立智慧相住已于上圣智三相当勤修学何等为圣智三相当勤修学所谓无所有相一切诸佛自愿处相自觉圣智究竟之相修行得此已能舍跛驴心智慧相得最胜子第八之地则于彼上三相修生。

　　通曰通达自心现量远离外道二乘妄想境界即是转识成智犹未可语上上智也何以故为有智相可得故住于智慧相即是所知障故当修学上上圣智三相也三相者何一无所有相即是空相二一切诸佛自愿处相即是无愿相三自觉圣智究竟之相即是无相相修此三空理行具足能舍跛驴心智慧相七地以前观三界生死不定心名跛驴慧以不能行故能知而不能行其力未充至第八地无功用行方与自性凑泊由于彼上上圣智三相修行而生也长沙岑令僧问同参会和尚未见南泉时如何会良久僧云见后如何会云不可别有也僧回举似沙沙云百尺竿头坐底人虽然得入未为真百尺竿头须进步十方世界是全身僧云百尺竿头如何进步沙云朗州山澧州水僧云不会沙云五湖四海王化里天童颂云玉人梦破一声鸡转眄生涯色色齐有信风雷催出蛰无言桃李自成蹊及时节力耕犁谁怕春畴没胫泥明此则跛驴智可舍而如幻三昧身可得矣。

　　大慧无所有相者谓声闻缘觉及外道相彼修习生(唐云谓惯习一切二乘外道相故而得生起)大慧自愿处相者谓诸先佛自愿处修生(魏云诸佛本自作愿住持诸法)大慧自觉圣智究竟相者一切法相无所计着得如幻三昧身诸佛地处进起行生(唐云谓由不取一切法相成就如幻三昧身趣佛地智故而得生起)大慧是名圣智三相若成就此圣智三相者能到自觉圣智究竟境界是故大慧圣智三相当勤修学。

　　通曰无所有相者从修所断得二乘外道所共故本来无一物由惯习彼空相而得生起是为圣智第一相也自愿处相者谓先佛本立誓愿欲令一切众如我等无异故住持诸法不令断绝愿即无愿是无圣智第二相也自觉圣智究竟相更有进于此者不取法相不落无所有处不取非法相不落自愿处得金刚如幻三昧应身无量趣佛地智入佛知见唯佛与佛乃能究尽所谓最上第一义是为圣智第三相也成就三相不无次第总归到自觉圣智究竟境界而止此固非二乘外道所测故曰自觉之境界转识成智必至是而极可不勤修学哉僧问黄檗声闻人藏形于三界不能藏于菩提者如何檗云声闻人但能断三界见修已离烦恼不能藏于菩提故还被魔王于菩提中捉得于林中宴坐还成微细见菩提心也菩萨人已于三界菩提决定不舍不取不取故七大中觅他不得不舍故外魔亦觅他不得汝但拟着一法印子早成也印著有即六道四生文出印着空即无相文现如今但知决定不印一切物此即为虚空不一不二空本不空印本不有十方虚空世界诸佛出世如见电光一般观一切蠢动含灵如响一般见十方微尘国土恰似海中一滴水相似闻一切甚深法如幻如化心心不异法法不异乃至千经万论秪为你之一心若能不取一切相故言如是一心中方便勤庄严黄檗别白二乘菩萨无所有相天渊之隔要归于不取一切相而如幻三昧则得现前真能到自觉圣智究竟处。

　　尔时大慧菩萨摩诃萨知大菩萨众心之所念名圣智事分别自性经承一切佛威神之力而白佛言世尊惟愿为说圣智事分别自性经百八句分别所依(唐云惟愿为说百八句差别所依圣智事自性法门)如来应供等正觉依此分别说菩萨摩诃萨入自相共相妄想自性以分别说妄想自性故则能善知周遍观察人法无我净除妄想照明诸地(唐云一切如来应正等觉为诸菩萨堕自共相者说此妄计性差别义门知此义已则能净治二无我观照明诸地)超越一切声闻缘觉及诸外道诸禅定乐观察如来不可思议所行境界毕定舍离五法自性诸佛如来法身智慧善自庄严(唐云以一切佛法身智慧而自庄严)起幻境界升一切佛刹兜率天宫乃至色究竟天宫逮得如来常住法身(唐云住一切刹兜率陀宫色究竟天成如来身)。

　　通曰上言当通达自心现妄想之相而又示以圣智三相当勤修学夫唯有圣智方能分别三自性是圣智者百八句分别所依如来依此分别妄想自性为诸菩萨堕自共相者说此妄计性差别义门知此则能善知二无我观净除妄想而成正智照明诸地而证如如岂但超越二乘外道禅定之乐且见诸如来不可思议所行境界无纤毫可得毕定五法三自性俱舍八识二无我皆离以一切佛法身智慧而自庄严入如幻境住兜率宫于色究竟成如来身即是法身庄严也此大慧承诸佛神力以慰众心欲佛分别诸法显示最上圣智成佛之正因也前云圣慧眼入自共相建立有圣慧眼即建立自共相与如如不异无圣慧眼即落妄想分别不离五阴界处作自相共相见唯人法二无我所以净治之也子胡和尚示众云诸法荡荡何绊何拘汝等于中自生难易心源一统绵亘十方上上根人自然明白不见南泉道如斯痴钝世且还稀历历分明有无不是只少个丈夫之志致见如斯疲劳汝欲得易曾么自古及今未曾有一个凡夫圣人出现汝前亦无有一个善语恶语到汝分上为甚么故为善善无形为恶恶无相既已无我把甚么为善恶立那个是凡圣汝信否还保任否有甚么回避处恰似日中逃影相似还逃得么今之既尔古之亦然今古齐时汝还讳得么佛法玄妙了得者自相䇿发无为小缘妨于大事汝不见道宁可终身立法谁能一旦亡缘仁者要得会禅么各归衣钵下看据子胡见处更无善恶凡圣了无自共相可得是最上圣智法门。

　　佛告大慧有一种外道作无所有妄想计着觉知因尽(唐云见一切法随因而尽生分别解想)兔无角想如兔无角一切法亦复如是大慧复有余外道见种(四大)求那(依也)极微陀罗骠(尘也)形处横法各各差别见已计着无兔角横法作牛有角想(唐云有外道见大种依尘等诸物形量分位各差别已执兔无角于此而生牛有角想)。

　　通曰上言无所有相谓声闻缘觉及外道相彼修习生缘觉声闻修习已离名相妄想及缘起妄想证偏空理外道入无想定者亦未甚异复有一种外道恶见但以妄想计着世间一切法自体无体随因而尽遂谓本来无有如兔无角而生一断见生既无因不成其有是以无因为无所有也又有外道见四大种性依微尘生者形量分位各各差别昭然可睹见已计着实无兔角虚妄分别作牛有角想而生一常见夫一切法本自不无今执以为因尽毕竟断灭是横法也诸微尘性本不能生今以无而形有遂谓实有生因亦横法也如此横计皆妄想耳不可与二乘并论已百丈云若执本清净本解脱自是佛自是禅道解者即属自然外道若执因缘修证得者即属因缘外道执有即属常见外道执无即属断见外道执亦有亦无即属边见外道执非有非无即属空见外道亦名愚痴外道秪如今但莫作佛见涅槃等见都无一切有无等见亦无无见名正见一切闻亦无无闻名正闻是名催伏外道由百丈言但自生一念便落有无即是外道种子安可不自觉破。

　　大慧彼堕二见不解心量自心境界妄想增长身受用建立妄想根量(唐云彼堕二见不了唯心但于自心增长分别身及资生器世间等一切皆惟分别所现)大慧一切法性亦复如是离有无不应作想大慧若复离有无而作兔无角想是名邪想彼因待观故兔无角不应作想乃至微尘分别自性悉不可得大慧圣境界离不应作牛有角想(唐云应知兔角离于有无诸法悉然无生分别云何兔角离于有无互因待故分析牛角乃至微尘求其体性终不可得圣智所行远离彼见是故于此不应分别)。

　　通曰外道邪见不越有无二种世尊先总破之只是不了唯心所现但于身心境界增长分别故于内而身及资生外而器界建立如是根量皆自心所现外道不解于中见有见无而生分别不知藏识性离于有无不应分别也一切法性亦皆如是彼本离有无相不应更作有无想或作有想或作无想如辨空中之华为有为无不知彼太虚之体本自离也又分破之若复一切法性离于有无于离有无中作兔无角想见一切诸法总归于无是非正见但名邪想何以明其为邪也彼所谓无者非真无也但因牛角有见兔角无是有与无互相因待而立故作是观者对待宛然既有对待即应俱有不得言无彼作兔无角想者妄矣余有余外道见四大种性依微尘生作牛有角想若果有者必有自性为发生因今分析牛角乃至微尘求其实性终不可得微细推求本无微尘自性谁生四大各各差别相乎既无体相则彼作牛有角想者妄矣若圣智所行境界远离彼有无二见廓然太虚不应作牛有角想也唐云是故于此不应分别有无总结之良是庞居士偈曰昔日在有时常被有人欺种种生分别见闻多是非后来入无时又被无人欺一向观心坐冥冥无所知有无俱是执何处是无为有无同一体诸相尽皆离心同虚空故虚空无所依若问无相理唯有父王知此圣智境界非有非无却能知有知无故有无同体不作于想非通达唯心之旨卒难了此。

　　尔时大慧菩萨摩诃萨白佛言世尊得无妄想者见不生想已随比思量观察不生妄想言无耶佛告大慧非观察不生妄想言无所以者何妄想者因彼生故依彼角生妄想以依角生妄想是故言依因故离异不异故非观察不生妄想言无角大慧若复妄想异角者则不因角生若不异者则因彼故乃至微尘分析推求悉不可得不异角故彼亦非性二俱无性者何法何故而言无耶(唐云异于有角言无角者如是分别决定非理二俱非有谁待于谁)大慧若无故无角(唐云若相待不成)观有故言兔无角者不应作想大慧不正因故而说有无二俱不成。

　　通曰大慧此疑甚深因佛言有无分别悉是妄想若圣境界能离有无二见得无妄想者见此不生妄想境界浑然是无岂不同于外道比度观察不生妄想而言无耶过在一见字见有分别者固非见无分别者亦非此照心未忘也故佛言非观察不生妄想言无但悟一切有无妄想本无自性当下即本不生非同外道言兔无角不生妄想境界也所以者何外道兔无角妄想不离前境分别因彼角之有无而生虚妄分别心故依彼牛有角生此兔无角妄想随比思量言一切法无以依彼虚妄角生此分别心是故言有依有因故因者因境而生心依者依有而说无总不离前境而生分别也若无前境则分别之心何自而生耶由是言之妄想本自无根离异不异故若异则有异性可得若不异则有不异性可得今非异非不异即无自性可得既无自性岂有生时本自不生即离有无妄想何待观察不生而后言无与彼言无角者同耶何言乎离异不异也若分别妄想与彼角异者则妄想别有自性应离角有非因角有今妄想因角而生不可谓异也若谓妄想与角不异者则角与妄想应无分别今因彼角生此妄想又未尝不异也说异又成不异说非异又成异是妄想自性了不可得非但妄想自性不可得即彼前境牛角分析至于微尘乃至微尘分析至于邻虚求其体性悉不可得无有实物可当分别不异兔无角故是彼牛角亦非有性也即牛角原非有性与兔角同则二法俱无自性可得何等法有何等法无谁为对待之故而言兔无角耶若无法无故相待不成即无兔无角等见今唯观牛角有故而言兔无角者是因有而见其无对待宛然虽无亦有也故不应作无角想何以故为其有无相待生灭为因不正因故若正因者了达无生之旨远离有无二见有而不有无而不无即是圣智所行境界彼不正因而说有无如离太虚而辨空华说有说无总归于妄犹邀空华结为空果毕竟何所成就故曰二俱不成外道问佛不问有言不问无言世尊良久外道赞叹云世尊大慈大悲开我迷云令我得入外道去后阿难问佛外道有何所证而言得入佛云如世良马见鞭影而行雪窦颂云机轮曾未转转必两头走明镜忽临台当下分妍丑妍丑分兮迷云开慈门何处生尘埃因思良马窥鞭影千里追风唤得回唤得回鸣指三下外道虽不问有无滞在湛不摇处如机轮未转耳一转必落有无岂知世尊大圆镜智觅有无之相了不可得本自不生何必说不有不无世尊无心故自妍外道有意故自丑外道于此悟去本来无一物何处惹尘埃真如良马见鞭影而行雪窦鸣指三下再举鞭影要与世尊良久处相见千载而下有如外道得入者乎。

　　大慧复有余外道见计着色空事形处横法不能善知虚空分齐言色离虚空起分齐见妄想(唐云复有外道见色形状虚空分齐而生执着言色异虚空起于分别)大慧虚空是色随入色种大慧色是虚空持所持处所建立性色空事分别当知(魏云虚空是色以色大入虚空故色是虚空依此法有彼法依彼法有此法故唐云色空分齐分别应如是知)大慧四大种生时自相各别亦不住虚空非彼无虚空(魏云四大种生自相各别不住虚空而四大中非无虚空)如是大慧观牛有角故兔无角大慧又牛角者析为微尘又分别微尘刹那不住(唐云又析彼尘其相不现)彼何所观故而言无耶若言观余物者彼法亦然(唐云若待余物亦彼如是)尔时世尊告大慧菩萨摩诃萨言当离兔角牛角虚空形色异见妄想汝等诸菩萨摩诃萨当思惟自心现妄想随入为一切刹土最胜子以自心现方便而教授之(唐云应常观察自心所见分别之相于一切国土为诸佛子说观察自心修行之法)。

　　通曰上外道谬计一切法如兔无角属断见此外道执着色异虚空属常见彼谓大种依微尘生形量分位各各差别是名形处横法不达虚空分齐而谓色离于虚空遂起色分齐妄想而谓虚空离于色故谓之横若善知色空分齐者虚空即是色如经所云譬如虚空遍至一切色非色处随入色种中空未尝与色异也色亦即是虚空空为能持色为所持于所持处建立诸色依此空法有彼色法空即色所建立之性色亦未尝与空异也此所谓性色真空性空真色色空事分齐分别当如是知若外道所计四大种生时坚湿暖动自相各别既有形状即非虚空故云亦不住虚空是以四大在虚空之外矣然又计四大有生即有灭灭即归于虚空故又云非彼无虚空复以虚空在四大之外矣故名形处横法此外道执有见者因空而见其有也既如是然则彼外道执无见者因有而见其无亦如是也其横则一旦彼执为有者岂定有乎其执为无者岂定无乎彼观牛角有知兔角无所因待而观者在牛角也藉令牛角析为微尘又析微尘至于邻虚刹那不住其相不现彼将何所比观而言无耶所待者既无则无见无自而起故知彼所计无者妄也即是例推若言观余物各各差别作牛有角想彼所待者空也藉令非空彼将何所比观而言有耶所待者既无则有见无自而起故知彼所计有者妄也是兔角与牛角异空与影色异如是见者是为异见如是想者是为妄想汝等菩萨当远离之应当思惟一切万法皆自心所现若能通达自心所现妄想之相妄本无根当下本自不生即无有无可得随入一切刹土为诸佛子说观察自心方便修行之法离有无不应作想以此教授是名正因终有成就汝等菩萨应当修学秦䟦陀禅师问生法师讲何经论生曰大般若经师曰作么生说色空义曰众微聚曰色众微无自性曰空师曰众微未聚唤作甚么生罔措师又问别讲何经论曰大涅槃经师曰如何说涅槃之义曰涅而不生槃而不灭不生不灭故曰涅槃师曰这个是如来涅槃那个是法师涅槃曰涅槃之义岂有二耶某甲秪如此未审禅师如何说涅槃师拈起如意曰还见么曰见师曰见个甚么曰见禅师手中如意师将如意掷于地曰见么曰见师曰见个甚么曰见禅师手中如意堕地师斥曰观公见解未出常流何得名喧宇宙拂衣而去其徒怀疑不已乃追师叩问我师说色空涅槃不契未审禅师如何说色空义师曰不道汝师说得不是汝师秪说得果上色空不会说得因中色空其徒曰如何是因中色空师曰一微空故众微空众微空故一微空一微空中无众微众微空中无一微若䟦陀者真能以自心现方便而教授之也。

　　尔时世尊欲重宣此义而说偈言。

　　色等及心无色等长养心身受用安立藏识现众生(唐云心所见无有唯依心起故身资所住处唯依识藏现)心意及与识自性法有五无我二种净广说者所说长短有无等展转互相生以无故成有以有故成无微尘分别事不起色妄想心量安立处恶见所不乐觉想非境界(唐云外道非行处)声闻亦复然救世之所说自觉之境界。

　　通曰色等及心无此一无字是真无境界即前所云无所有相是也不了唯心妄生分别故色等依心而起由心长养有心心所法内而根身外而器界见相二分皆藏识所现本自无生但众生见其有耳故曰现众生如来为度众生故分别心意及识诸识次第皆由藏识生起约三自性立名相等五法归于二无我净方与前无字相应此如来广说经论之所说约而言之一无字足矣外道不明此无原虽有无等见原非对待之法乃以长短相形有无相生互相展转执为己见以无成有以有成无不离对待说无所有若使微尘分析本自无色其色妄想从何而起既不见色何因说无故知彼说有说无皆妄也若悟心量自心所现境界身及资生器世间安立之处本自无生湛然常寂外道恶见所噬不乐闻此所以者何以未离觉想故觉想即是妄根觉想执着不离生灭虽说无所有非真无所有境界也即声闻所证寂灭与外道悬殊亦不能窥如来所行之处如来救世兴大悲心所说不可思议境界五法三自性皆空八识二无我俱遣唯可自觉难以语人彼外道所执有无二乘所证偏空不离名相妄想安能测正智如如之境哉玄沙云夫佛出世者元无出入名相无体道本如如法耳天真不同修证秪要虚闲不昧作用不涉尘泥个中纤毫道不尽即为魔王眷属句前句后是学人难处所以一句当天八万门永绝生死直饶得似秋潭月影静夜钟声随扣击以无亏触波澜而不散犹是生死岸头事道人行处如火销冰终不却成冰箭既离弦无返回势所以牢笼不肯住呼唤不回头古圣不安排至今无处所若到这里步步登玄不属邪正识不能识智不能知动便失宗觉即迷旨二乘胆颤十地魂惊语路处绝心行处灭直得释迦掩室于摩竭净名杜口于毗耶须菩提唱无说而显道释梵绝听而雨华若与么见得更疑何事玄沙数语演唱色等及心无自觉之境界极为透露非此语固难明此宗。

　　尔时大慧菩萨为净除自心现流故复请如来白佛言世尊云何净除一切众生自心现流为顿为渐耶佛告大慧渐净非顿如庵罗果渐熟非顿如来净除一切众生自心现流亦复如是渐净非顿譬如陶家造作诸器渐成非顿如来净除一切众生自心现流亦复如是渐净非顿譬如大地渐生万物非顿生也如来净除一切众生自心现流亦复如是渐净非顿譬如人学音乐书画种种技术渐成非顿如来净除一切众生自心现流亦复如是渐净非顿譬如明镜顿现一切无相色像(唐云譬如明镜顿现众相而无分别)如来净除一切众生自心现流亦复如是顿现无相无有所有清净境界如日月轮顿照显示一切色像如来为离自心现习气过患众生亦复如是(魏云如来为令众生远离自心烦恼见熏过气习患)顿为显示不思议智最胜境界譬如藏识顿分别知自心现及身安立受用境界彼诸依佛亦复如是顿熟众生所处境界以修行者安处于彼色究竟天(唐云譬如阿黎耶识分别现境自身资生器世间等一时而知非是前后大慧报佛如来亦复如是一时成熟诸众生界至究竟天净妙宫殿修行清净之处)譬如法佛所作依佛(唐云譬如法佛顿现报佛及以化佛)光明照耀自觉圣趣亦复如是彼于法相有性无性恶见妄想照令除灭。

　　通曰大慧初问云何净其念云何念增长至此又问净除自心现流为顿为渐盖因上文当思惟自心现妄想为诸佛子以自心现方便而教授之所为教授方便有顿顿有顿渐有渐顿有渐渐顾其受者何如耳渐有四喻顿有四喻俱有深意非泛然杂举也为渐除自心现流现行无明流逸奔尘不出五六七八识情流注相续不断故转第八识为大圆镜智其果成就当以渐熟转第五识为成所作智如陶家造器当以渐成转第七识为平等性智如大地生物平等渐生转第六识为妙观察智如学音乐书画种种技术当以渐妙净除一分识情即成一分智用故有可容人力者如作器学音必须工夫精到有不可容人力者如果熟物生机非在我俟其自化而已此渐净非顿之大略也四顿亦有次第初顿现无所有清净境界摄有相归无相如镜现诸像非渐次净顿令住于寂静无分别处以净除五识边事次顿显不思议智最胜境界顿令众生远离自心所现烦恼见熏习气过患此妙观察智如日月光一时遍照一切色像无复昏暗似净除六识边事前以镜喻现识此以日月喻观察义各有当耳既曰不思议智已转识成智矣故藏识顿能分别自心所现见分相分根身器界一时而知非有前后识既成智智即是佛不须净除不须远离如报佛成熟一切众生安处于色究竟天净妙宫殿修行清净之处盖净第七识而归如来藏识海矣然色究竟天未出三界为报佛所居若法佛顿现报佛及以化佛依佛智用不离妙寂光土光明照耀无量无边故净除自心至于自觉圣趣光明法体于三界所有法相有见无见邪恶妄想一照即令除灭不啻太阳一出而魍魉潜消盖极顿法门也前报佛顿熟众生转识成智犹带识在此法佛顿现报佛纯是智用光照无边岂但安处色究竟天而已哉此净除自心现流方便之法或顿或渐大约如此要归于教授佛子成如来身而已初荷泽神会禅师问六祖曰先顿而后渐先渐而后顿不悟顿渐人心里常迷闷祖曰听法顿中渐悟法渐中顿修行顿中渐证果渐中顿顿渐是常因悟中不迷闷六祖语意自圆却与此经同旨后史山人问圭峰禅师其所修者为顿为渐渐则忘前失后何以集合而成顿则万行多方岂得一时圆满峰曰真理即悟而顿圆妄情息之而渐尽顿圆如初生孩子一日而肢体已全渐修如长养成人多年而志气方立又问凡修心地之法为当悟心即了为当别有行门若别有行门何名南宗顿旨若悟即同诸佛何不发神通光明峰曰识冰池而全水藉阳气而镕销悟凡夫而即真资法力而修习冰消则水流润方呈溉涤之功妄尽则心灵通始发通光之应修心之外无别行门此论顿不废渐足备渐顿顿渐二义。

　　大慧法依佛说一切法入自相共相自心现习气因相续妄想自性计着因种种不实如幻种种计着不可得(唐云法性所流佛说一切法自相共相自心现习气因相妄计性所执因相更相系属种种幻事皆无自性众生执着取以为实悉不可得)复次大慧计着缘起自性生妄想自性相大慧如工幻师依草木瓦石作种种幻起一切众生若干形色起种种妄想彼诸妄想亦无真实如是大慧依缘起自性起妄想自性种种妄想心种种相行事妄想相计着习气妄想是为妄想自性相生大慧是名依佛说法(唐云由取着境界习气力故于缘起性中有妄计性种种相现是名妄计性生大慧是名法性所流佛说法相)大慧法佛者离心自性相自觉圣所缘境界建立施作大慧化佛者说施戒忍精进禅定及心智慧离阴界入解脱识相分别观察建立超外道见无色见大慧又法佛者离攀缘攀缘离一切所作根量相灭非诸凡夫声闻缘觉外道计着我相所著境界自觉圣究竟差别相建立是故大慧自觉圣究竟差别相当勤修学自心现见应当除灭。

　　通曰上言依佛顿熟众生安处于彼色究竟天当说何等法耶彼依佛者法性所流之佛即八识所流第七识而七识恒与八识相依故曰依佛即报佛也报佛明于七识边事故说一切法各具一体而为自相和合相成而为共相皆是自心所现境界摄取外境熏成种子为无始习气因而相续妄想计着实我实法为妄想自性因故七识与六识更相系属众生执着取以为实不知种种诸相皆无自性犹如幻事本非实有而七识从中种种计着亦皆虚妄悉不可得然七识何以为六识因哉彼计着缘起自性能生妄想自性之相譬如巧幻师依草木瓦石作种种幻事依于咒术人工之力成就一切众生形色相状众生见幻种种形色起种种妄想分别执着为人而实无人幻既非真想岂为实故曰彼诸妄想亦无真实然则因缘法体随心分别亦复如是由七识无始已来取着境界习气力故于一念初动缘起自性中遂起妄想自性种种相现内缘于八识而为种种妄想之心外缘于六尘而为种种之相及缘于六识而为行事妄想筹度之相此计着习气妄想之力内外传送相续不断故能缘起妄想自性是名妄想自性之相依缘起自性而生也若明知是妄不实如幻即如藏识觉了自心所现即真即妄即妄即真故名法性所流佛说法之相所以成熟众生也若法佛者不但离妄想缘起自性相亦且离心自性相并其八识而化之矣纯是自觉圣智境界以智缘智建立施作不可以知知不可以识识乃最上第一义也法佛本来无妄故不说此妄因妄相及一切净除之法我王库内无如是刀故也前又云如来为令众生远离自心现习气过患当说何等法耶彼法身所流千百亿应化佛者明于六识边事故于八万四千化门而说法说施戒忍精进禅定及心智慧六波罗蜜法所以化菩萨说离阴界入解脱识相分别知见法所以化二乘以妙观察智建立九次第定法超过外道有无等见及无色界四空等见为诸凡夫二乘外道总不外于六识妄想分别故化佛所说种种法所以净除之也若法佛者本来无一物何处惹尘埃故不必离六识攀缘而攀缘自离不必灭前五能作所作根量而能所等相自灭光明照耀诸妄悉除非诸凡夫外道计着神我及二乘偏空所著境界乃自觉圣究竟珠胜相建立施作与大菩萨究竟差别以一切佛法身智慧而自庄严是法身如来所证法相乃自觉修行胜相超过一切故当修学云何修学但离妄缘即如如佛故曰自心现见应当除灭前自心现流明知不灭故须净除此自心现见能见自心净法执为涅槃是见之为害也深故须除灭既无妄想又无妄见纯然一法身境界何者而非净哉黄檗云佛有三身法身说自性虚通法报身说一切清净法化身说六度万行法法身说法不可以言语音声形相文字而求无所说无所证自性虚通而已故曰无法可说是名说法报身化身皆随机感现所说法亦随事应根以为摄化皆非真法故曰报化非真佛亦非说法者由黄檗言向上一路言不能宣要实见得其惟顿顿法门乎。

　　复次大慧有二种声闻乘通分别相谓得自觉圣差别相及性妄想自性计著相(唐云谓自证圣智殊胜相及分别执着自性相)云何得自觉圣差别相声闻谓无常苦空无我境界真谛离欲寂灭息阴界入自共相外不坏相如实知心得寂止心寂止已禅定解脱三昧道果正受解脱不离习气不思议变易死得自觉圣乐住声闻是名得自觉圣差别相声闻(唐云云何自证圣智殊胜相谓明见苦空无常无我诸谛境界离欲寂灭故于蕴界处若自若共外不坏相如实了知故心住一境住一境已获禅定解脱三昧道果而得出离住自证圣智境界乐未离习气及不思议变易死是名声闻住自证圣智境界相)大慧得自觉圣差别乐住菩萨摩诃萨非灭门乐正受乐顾悯众生及本愿不作证大慧是名声闻得自觉圣差别相乐菩萨摩诃萨于彼得自觉圣差别相乐不应修学(唐云菩萨虽亦得此圣智境界以怜悯众生故本愿所持故不证寂灭门及三昧乐)。

　　通曰上言法佛非诸凡夫声闻缘觉外道计着我相所著境界此下缀而明之二种声闻乘有通相有分别相证声闻果是通相其中有利根有钝根是分别相一者得自觉圣殊胜相谓依四谛而修观空而悟入者此利根也虽得圣智差别不得圣智究竟中差别故但证声闻二者性妄想自性计著相谓依权教八背舍观而修析色而取偏空者此钝根也未得无我故曰妄想自性计著相何言乎自证圣智殊胜相也谓观身是苦观受是空观心无常观法无我四观总别不一无非舍俗谛归真谛离三界欲趋寂灭乐故于五蕴十八界十二处若自相若共相俱已灭息五阴六入各有自体名曰自相和合成人名曰共相外道必欲坏一切相而空之此则外不坏相如实了知心得寂静住于一境住一境已即获禅那止观以禅定力而得解脱即证三昧道果是为离尘解脱以正受力而得解脱不复为阴界入无常苦空境界所缚是为不退解脱然犹以八识为涅槃故曰未离习气虽得不思议变易死亦是出世之习气未能离也以此为乐住着不舍故名得自觉圣乐住声闻唯识论云生死有二种一分段生死谓诸有漏善不善业由烦恼障缘助势力所感三界粗异熟果身命短长随因缘力有定剂限故名分段二不思议变易生死谓诸无漏有分别业由所知障缘助势力所感殊胜细异熟果由悲愿力改转身命无定剂限故名变易无漏定愿正所资感妙用难测名不思议诸菩萨摩诃萨亦证此寂灭乐亦同此不思议变易死何以异于声闻也然菩萨虽得自觉圣智差别乐住非二乘寂灭门乐乃住八地无生正受乐也以怜悯众生故而欲度脱之及回智向悲本愿所持故虽得三昧正受乐而不取证涅槃自以为足若声闻人住着此乐不欲度生欣静厌动被净法酒所醉是名声闻所得自觉圣差别相乐菩萨摩诃萨是大菩萨当度众生于彼得自觉圣差别相乐不应取着故不应修学沩山坐次仰山入来沩曰寂子速道莫入阴界仰曰慧寂信亦不立沩曰子信了不立不信不立仰曰秪是慧寂更信阿谁沩曰若恁么即是定性声闻仰曰慧寂佛亦不立若沩仰父子真大乘器岂肯以自觉圣智相乐而自住着。

　　大慧云何性妄想自性计著相声闻所谓大种青黄赤白坚湿暖动非作生自相共相先胜善说(魏云斟量相应阿含先胜见善说故)见已于彼起自性妄想(唐云云何分别执着自性相所谓知坚湿暖动青黄赤白如是等法非作者生然依教理见自共相分别执着魏云分别有物执虚妄相谓于彼法虚妄执着以为实有)菩萨摩诃萨于彼应知应舍随入法无我相灭人无我相见渐次诸地相续建立是名诸声闻性妄想自性计著相。

　　通曰外道计作者生是谓异因固为妄想无足论已今声闻性妄想自性计著者谓知四大种性青黄赤白其色也坚湿暖动其性也色色自尔非假人为性性自尔非假人作非如外道所指微尘等由作者生故以四大五蕴各有自性即是自相和合变化即是共相于彼自相共相虚妄分别执着实有自性即是无作涅槃以为阿含小乘教中先胜见解咸作是说见是法已于彼分别谓实有物见有涅槃自性可得即是自性妄想说到自性已离尘累虽得人无我相然此见不灭堕在法执菩萨摩诃萨于彼所执应知应舍随入法无我相则彼人无我相见自灭自人空法空以至空空得无生法忍诸地相续建立由一地入一地渐住诸地登菩萨位岂二种声闻可同日语哉所云性妄想者谓分别实有自性即是法执自性计著者谓执着实我自性即是我执此声闻计着我相所著境界也黄檗云菩萨心如虚空一切俱舍所作福德皆不贪著然舍有三等内外身心一切俱舍犹如虚空无所取著然后随方应物能所皆忘是为大舍若一边行道布德一边旋舍无希望心是为中舍若广修众善有所希望闻法知空遂乃不着是为小舍大舍如火烛在前更无迷悟中舍如火烛在傍或明或暗小舍如火烛在后不见坑阱故菩萨心如虚空一切俱舍过去心不可得是过去舍现在心不可得是现在舍未来心不可得是未来舍是谓三世俱舍必如是方证三空也。

　　尔时大慧菩萨摩诃萨白佛言世尊世尊所说常不思议自觉圣趣境界及第一义境界世尊非诸外道所说常不思议因缘耶佛告大慧非诸外道因缘得常不思议所以者何诸外道常不思议不因自相成若常不思议不因自相成者何因显现常不思议复次大慧不思议若因自相成者彼则应常由作者因相故常不思议不成大慧我第一义常不思议第一义因相成离性非性得自觉相故有相第一义智因故有因离性非性故譬如无作虚空涅槃灭尽故常如是大慧不同外道常不思议论如是大慧此常不思议诸如来自觉圣智所得如是故常不思议自觉圣智所得应当修学。

　　通曰大慧因上执着自性非作生似不思议境界因疑佛说常不思议法是自觉圣趣境界是第一义境界思之不得议之不及毋亦同外道所说常不思议因缘耶不知外道妄计所作无常总归于无但以无为不可思议遂执为常是断灭见也非如是因缘可得常不思议所以者何常不思议原有本来自相今外道所云常不思议不因本来自相而成也若常不思议不因自相成者因非正因相非正相何因显现真常不思议境界耶若彼不思议常因自相成者非缘外境非假造作应是真常由彼妄计作者为生因相故以所生无常而作者是常彼所因作者不出三界有为之相有作必有坏是生灭法何得为常故常不思议不成我故曰非外道因缘得常不思议也若我第一义常不思议者以第一义因相而成何谓第一义因相有属俗谛无属真谛非有非无属中道谛是为第一义谛离性非性故于中得自觉相灵光独露迥脱根尘是第一义之相也故为正相得自觉第一义相由于具足第一义智即般若智为之因也故为正因是因自相成者不落于有不落于无一切有无戏论俱离当体寂灭是真常不思议境界以非所作故譬如虚空非作者生如涅槃如寂灭亦非作者生故能常也外道虽能灭有不能灭无虽能灭一切法不能灭作者灭之不尽终归生灭何由显现常不思议哉此我所说常不思议是第一义境界不同于外道邪见诤论也外道常不思议论由计度生我此常不思议由诸如来识自本心见自本性自觉圣智所得此常不思议由悟而入者非心意意识境界应当修学南岳思大禅师示众曰道源不远性海非遥但向己求莫从他觅觅即不得得亦不真偈曰顿悟心源开宝藏隐显灵通现真相独行独坐常巍巍百亿化身无数量纵令逼塞满虚空看时不见微尘相可笑物兮无比况口吐明珠光晃晃寻常见说不思议一语标名言下当斯偈足为常不思议传神矣。

　　复次大慧外道常不思议无常性异相因故非自作因相力故常(唐云外道常不思议以无常异相因故常非自相因力故常)复次大慧诸外道常不思议于所作性非性无常见已思量计常大慧我亦以如是因缘所作者性非性无常见已自觉圣境界说彼常无因(唐云外道常不思议以见所作法有已还无无常已比知是常我亦见所作法有已还无无常已不因此说常)大慧若复诸外道因相成常不思议因自相性非性同于兔角此常不思议但言说妄想诸外道辈有如是过所以者何谓但言说妄想同于兔角自因相非分(唐云外道以如是因相成常不思议此因相非有同于兔角故常不思议唯是分别但有言说何以故彼因同于兔角无自因相故)大慧我常不思议因自觉得相故离所作性非性故常非外性非性无常思量计常大慧若复外性非性无常思量计常不思议常而彼不知常不思议自因之相去得自觉圣智境界相远彼不应说。

　　通曰外道常不思议所以不成者由彼以一切无常性异相为因故非自觉圣智所得第一义自相因力故常曰异相者以彼无常性显此常性是为异因何以明其异也外道见因缘所作法有已还无一切无常于中计度有者非常无者常而以一切无常为常也我亦见因缘所作法有已还无一切无常不因此说常何以故常无常推迁代谢属前境不属自性我自觉圣智境界不因所作常无常而后见其常也是为正因彼于所作生灭法中而计常者是为无因无因安得成常若复外道以如是因相成常不思议者此因自相果有实体然后可成彼但以一切性非性为因故是因相非有同于兔角毕竟无实体可得无不能生无虽说常不思议但言说妄想耳有如是虚妄之过所以者何彼因自相同于兔角兔角原无即无自因相可得将以何者为常于吾自觉圣智常不思议自相因力真实不虚者非彼分所有彼所因者既不能常吾能常者又非彼有纵有言说浑成虚妄而已吾所谓自因相者外道何以不知盖我说常不思议者因自觉第一义智得常不思议相故自所觉者远离所作性非性故即离常无常性以离常无常性为自相迥超有无之外所以为常非如外道于所作性非性无常而计常也若彼外道于所作法有已还无见其无常因思量计度此无常性即是常不思议境界遂以为常但于所作观不能离所作观但见一切无不见离于无者而彼曾不知常不思议自因之相为何似既不能知去得自觉圣智境界尚远故非彼分所有非彼所有即不应说非其有而说者即是妄说我故曰诸外道辈有如是过僧问利山和尚众色归空空归何所山曰舌头不出口曰为甚么不出口山曰内外一如故又僧问溪山和尚缘散归空空归何所溪乃召僧僧应诺溪曰空在何处曰却请和尚道溪曰波斯吃胡椒此二尊宿说到常不思议直是开口不得。

　　复次大慧诸声闻畏生死妄想苦而求涅槃不知生死涅槃差别一切性妄想非性(魏云不知世间涅槃无差别故唐云不知生死涅槃差别之相一切皆是妄分别有无所有故)未来诸根境界休息作涅槃想非自觉圣智趣藏识转(唐云妄计未来诸根境灭以为涅槃不知证自智境界转所依藏识为大涅槃)是故凡愚说有三乘说心量趣无所有是故大慧彼不知过去未来现在诸如来自心现境界计着外心现境界生死轮常转(唐云彼愚痴人说有三乘不说唯心无有境界大慧彼人不知三世诸佛所说自心境界取心外境常于生死轮转不绝)。

　　通曰不但外道落断见诸声闻亦有之诸声闻人畏生死苦求涅槃乐不知生死涅槃无差别相于中分别一切法与非法而灭诸相者皆是妄分别有其实无所有故何以明其妄也彼妄计未来诸根境界暂时休息入乎灭尽定以为涅槃而不知自觉圣智证知自性能转所依藏识为大涅槃转识成智者不离诸根当体寂灭诸根自寂岂容更灭愚痴凡夫不能了此说有大小三乘之法说心量渐次灭尽趣无所有得寂静法不知唯心无所有境界诸法本自寂灭相是三世诸佛所说自心现量境界虽现有生死生死即是涅槃愚痴凡夫不明自心所现以一切法皆心外境计着外境休息作涅槃想唯于境上觅无所有不于心上悟无所有境有去来是生灭法于生灭法求涅槃者涅槃即属生灭故妄取不受后有以为灭度至劫满复生终从轮堕生死轮转无休歇时由彼未能转识故为识转耳无业禅师告弟子惠愔等曰汝等见闻觉知之性与大虚同寿不生不灭一切境界本自空寂无一法可得迷者不了即为境惑一为境惑流转无穷汝等当知心性本自有之非因造作犹如金刚不可破坏一切诸法如影如响无有实者经云唯此一事实余二则非真常了一切空无一物当情是诸佛用心处汝等勤而行之。

　　复次大慧一切法不生是过去未来现在诸如来所说所以者何谓自心现性非性离有非有生故(唐云自心所见非有性故离有无生故)大慧一切性不生一切法如兔马等角是愚痴凡夫不觉妄想自性妄想故(魏云妄想分别分别诸法是故一切诸法不生)大慧一切法不生自觉圣智趣境界者一切性自性相不生非彼愚夫妄想二境界自性身财建立趣自性相大慧藏识所摄相转愚夫堕生住灭见希望一切性生有非有妄想生非圣贤也大慧于彼应当修学(唐云身及资生器世间等一切皆是藏识影像所取能取二种相现彼诸愚夫堕生住灭二妄见中故于中起有无分别)。

　　通曰一切法不生即唯心无所有境界是三世诸佛所说其说谓何谓自心所现一切法或现而为有不见有有性可得即有而离有也或现而为无不见有无性可得即无而离无也有无俱离性本不生非一切断灭之谓也凡愚谓一切性不生指一切法如兔马等角原自非有不但灭其法并灭其性遂谓一切性不生是愚痴凡夫不自觉知妄想自性妄自分别诸法故作此断灭见也若三世诸佛所说一切法不生乃是自觉圣智趣境界觉了一切性即是自性生即不生故一切性自体相不生非以生而趋乎不生亦非对生而显乎不生自性自相本自不生但一境界不作二见也非彼愚夫妄想分别作二境界何以谓之二境界也彼自性所现根身及资生器世间等唯心所现心外无法法外无心而彼妄想分别必灭外境而趋乎寂静为趋自性相是自性一境界而趋自性又一境界也殊不知一切皆是藏识影像藏识无相而摄所摄有相藏识无转而摄所摄相恒转彼不明乎藏识即大圆镜智于能所取原不相应于中妄见有能证涅槃之人及所证涅槃之果能所相现即属流转是愚痴凡夫堕生住灭二妄见中但见有去来之影不见无生灭之镜于是虚谬希望一切性生生即还灭一切性有有即还无于中妄起有无分别谓有已还灭即是涅槃即是一切性不生其实去不生不灭之体尚远是愚痴凡夫恶见非圣贤之所行也若彼圣贤悟知三世诸佛所说自心现境界即生灭离生灭即有无离有无不必外一切法而别求所谓不生也于彼一切法不生应当修学史山人问圭峰曰云何佛化所生吾如彼生佛既无生生是何义若言心生法生心灭法灭何以得无生法忍耶答曰既云如化化即是空空即无生何诘此义生灭灭已寂灭为乐忍可此法无生名曰无生法忍此答足备此段疑义而三世诸佛所说微旨可得之言外。

　　复次大慧有五无间种性云何为五谓声闻乘无间种性缘觉乘无间种性如来乘无间种性不定种性各别种性(唐云无种性)云何知声闻乘无间种性若闻说得阴界入自共相断知时举身毛孔熙怡欣悦及乐修相智不修缘起发悟之相是名声闻乘无间种性声闻无间见第八地起烦恼断习烦恼不断不度不思议变易死度分段死正师子吼我生已尽梵行已立不受后有如实知修习人无我乃至得般涅槃觉。

　　通曰前大慧问云何为种性非种及心量此章详答相似曰种体同曰性众生佛性本来是一由昔教法熏习各有自类种子故曰种性种性相依无纤毫间隔故曰无间种性以执化佛所说权法成声闻种执报佛所说缘生之法成缘觉种悟法佛所说离攀缘法成如来种若闻此三法或信或疑成不定种若无信心返生毁谤断灭佛种成无种性何谓声闻以闻说四谛法成其种性于阴界入自相共相一切断知断者正断诸惑使时知者知已断诸惑使时所谓知苦断集证灭修道也时为三昧酒所醉故举身毛孔熙怡欣悦及乐修偏空之相我空之智智即有相之智是以寂灭由修而得不知乐修缘起无生观察因缘发悟本来寂灭之相但名声闻乘种性耳如华严所载八地菩萨证我空真如乐住三昧不起灭定诸佛因而劝之曰起善男子勿得乐住三昧汝之三昧二乘亦得所以声闻虽未至菩萨位然见处与第八地无异由彼依四谛修于现行结使名起烦恼者已断尽而种子习气名习烦恼者尚未断于三界见思惑已灭故能度分段生死而尘沙无明惑未灭故为变易生死管定不能度脱此但得人空耳乃于天人魔外中便师子吼作是唱言我生已尽谓断苦集梵行已立谓证灭道所作已办不受后有便以此为得无生灭彼但如实而知修习人无我一路未至法无我也乃遂生得涅槃觉想觉有涅槃可得非真涅槃也未证谓证得少为足此其所以为声闻与云居膺禅师令侍者送裤与一住庵道者道者曰自有娘生裤竟不受膺再令侍者问娘未生时着个甚么道者无语后迁化有舍利持似于膺膺曰直饶得八斛四斗不如当时下得一转语好此道者认定个娘生裤真是定性声闻若得见娘未生时面目方可语于缘起发悟之相。

　　大慧分别无间者我人众生寿命长养士夫彼诸众生作如是觉求般涅槃(唐云复有众生求证涅槃言能觉知我人众生养者取者此是涅槃)复有异外道说悉由作者见一切性已言此是般涅槃作如是觉法无我见非分彼无解脱大慧此诸声闻乘无间外道种性不出出觉为转彼恶见故应当修学(唐云此是声闻乘及外道种性于未出中生出离想应勤修学舍此恶见)。

　　通曰各别无间种性是名无种性谓其焦芽败种断佛种性如增上慢声闻及恶见外道所见各各不同有我见有人见有众生见有寿命见此声闻人所作证悟了觉四相以取涅槃有长养士夫见士夫即神我外道计一切从神我流出神我能长养一切于中取着以为涅槃复有异外道言一切法由作者生是谓异因如前举若胜妙若士夫若自在若时若微尘以为作者能生一切而作者之性是无生灭妄计此等以为涅槃作如是种种觉者皆于法见未忘于法无我非其分剂总为法缚不得解脱何由得涅槃乎然声闻之涅槃不离偏空外道之涅槃不离妄计此二种性俱于未出离中生出离想于生灭法中求不生灭吾未见其能得真涅槃也汝等诸菩萨应当修学无上涅槃转彼声闻外道恶见而归之乎正毋为彼恶见所转而同于断灭也百丈道恒禅师曰实是无事诸人各各是佛更有何疑得到这里古人道十方同聚会个个学无为此是选佛场心空及第归且作么生是心空不是那里闭目冷坐是心空此正是意识想解上座要会心空么但且识心便见心空所以道过去已过去未来更莫算兀然无事坐何曾有人唤设有人唤上座应他好不应他好若应他阿谁唤上座若不应他又不患聋也三世体空且不是木头也所以古人道心空得见法王还见法王么也秪是老病僧又莫道渠自代好珍重须于此有个悟处方能转彼二乘外道恶见。

　　大慧缘觉乘无间种性者若闻说各别缘无间举身毛竖悲泣流泪不相近缘所有不着(魏云不乐愦闹故观察诸因缘法不着诸因缘法故)种种自身种种神通若合若离种种变化闻说是时其心随入(唐云有时闻说现种种身或聚或散神通变化其心信受)若知彼缘觉乘无间种性已随顺为说缘觉之乘是名缘觉乘无间种性相。

　　通曰缘觉有二种出无佛世观化知无谓之独觉出有佛世依教而修观缘悟道谓之缘觉此云各别缘无间者即十二因缘法三世因果相缘无间也不相近缘所有不著者离愦闹缘无所染着即十二因缘灭也是名缘觉乘法无明灭尽即能发起神通得意生身种种变现离合自在此缘觉乘虽未必一一俱证然素闻其说其心已信受之矣信受遂成缘觉乘种性种性既成而能随顺众生同是种性者为说十二因缘之法使人皆观缘而悟道是名缘觉乘无间种性之相也彼初闻道举身毛竖悲泣流泪便有哀愍众生之意视声闻举身毛孔熙怡欣悦乐住三昧者又进一等矣鸟窠侍者会通一日欲辞去窠曰汝今何往对曰会通为法出家和尚不垂慈诲今往诸方学佛法去窠曰若是佛法吾此间亦有少许曰如何是和尚佛法窠于身上拈起布毛吹之通遂领悟汾阳昭禅师颂曰侍者初心慕胜缘辞师拟去学参禅鸟窠知是机缘熟吹毛当下得心安侍者观缘悟道鸟窠善能随顺为说缘觉之乘亦是希有。

　　大慧彼如来乘无间种性有四种谓自性法无间种性离自性法无间种性得自觉圣无间种性外刹殊胜无间种性大慧若闻此四事一一说时及说自心现身财建立不思议境界时心不惊怖者是名如来乘无间种性相(唐云所证法有三种所谓自性无自性法内身自证圣智法外诸佛刹广大法闻自心所现身财建立阿赖耶识不思议境不惊不怖不畏当知此是如来乘性)。

　　通曰此本四种而唐合前二种为一与前圣智三相相符自性无自性法即无所有相也内身自证圣智法即自觉圣智究竟相也外诸佛刹广大法即一切诸佛自愿处相也今以四种言妙体圆明曰自性不守自性曰离自性匪从外得曰自觉平等法界曰殊胜或谓自性即法身离自性即解脱圣智即般若此约三德秘藏总号法身外刹殊胜即报身法报同体故说上四事及说自心现身财建立一切见分相分皆自心所现心外更无所有此是第八识不思议境界所谓阿赖耶识即如来藏也闻是说而不惊不怖不畏者于生灭法中而不眩于无生灭智当知是最上利根久远成就所谓善根纯熟者也故名如来乘无间种性而宗门中亦有与此四事暗符者如僧问马祖为甚么说即心即佛祖曰为止小儿啼曰啼止时如何祖曰非心非佛曰除此二种人来如何指示祖曰向依道不是物曰忽遇其中人来时如何祖曰且教伊体会大道若于马祖言下一一穿透是名如来乘无间种性堪付大法矣。

　　大慧不定种性者谓说彼三种时随说而入随彼而成大慧此是初治地者谓种性建立为超入无所有地故作是建立(魏云说三乘者为发起修行地故说诸性差别非究竟地为欲建立毕竟能取寂静之地故)彼自觉藏者自烦恼习净见法无我得三昧乐住声闻当得如来最胜之身(唐云彼住三昧乐声闻若能证知自所依识见法无我净烦恼习毕竟当得如来之身)。

　　通曰何为三乘外别立不定种性谓闻说声闻乘缘觉乘如来乘三法随说信入随学而成故曰不定然声闻缘觉非究竟地必能取寂静之地归无所有方为究竟故建立不定种性为初发心者于十住初治地便能超入第八无所有地顿能舍藏顿证菩提此是顿悟一种故作是建立名曰不定彼缘觉声闻又岂一定是缘觉声闻于如来乘终无望哉若能回心向大于所依自觉藏识能转所依自净其习向者但起烦恼净今则习烦恼亦净矣向者但见人无我今则见法无我矣是乐住三昧之声闻将转而度生利物广作佛事毕竟当得如来最胜之身前二乘但得圣智差别相至是得究竟差别相而三乘同归一乘矣黄檗云此心即无心之心离一切相众生诸佛更无差别但能无心即是究竟学道人若不直下无心累劫修行终不成道被三乘功行拘系不得解脱然证此心有迟疾有闻法一念便得无心者有至十信十住十行十回向乃得无心者有至十地乃得无心者至长短得无心乃住更无可修可证实无所得真实不虚一念而得与十地而得者功用恰齐更无深浅只是历劫枉受辛勤耳黄檗发明超入一路语语如出佛口真所谓心心相印者。

　　尔时世尊欲重宣此义而说偈言。

　　须陀槃那果(即须陀洹此云入流)往来及不还(斯陀含一往来［斯］那含曰不来)逮得阿罗汉是等心惑乱三乘与一乘非乘我所说愚夫少智慧诸圣远离寂第一义法门远离于二教住于无所有何建立三乘诸禅无量等无色三摩提受想悉寂灭亦无有心量。

　　通曰此颂直显顿门为超入无所有地者无所事渐也由渐而入者如须陀洹能断三界见惑入于圣流名初果斯陀含能断欲界前六品思惑后三品未断须一往来名二果阿那含断欲界思惑尽不来受生名三果阿罗汉已证无生杀贼应供名四果然其初心憎生死爱涅槃皆于惑乱境上立对治法境固惑乱而对治者亦惑乱也是中有利根阿罗汉回心趋向大乘即名菩萨有钝根阿罗汉不回心者即名声闻缘觉二乘以二乘对大乘诸经名为三乘而如来乘名为一乘三一俱非又有非乘之说只此一佛字亦无处着非上上智慧不能晓了愚夫少智慧局于声闻缘觉二教谓有寂灭可得唯十地诸圣远离寂静住乐不自作证乃可为说此非乘之旨此非乘即第一义法门现前诸法本自寂灭不须更求寂灭故远离于二乘之教而住于无所有地既无我执亦无法执是为真涅槃也既是本来无境界何更建立三乘之法耶为证如来乘者一超直入无所有地固无有心量可得如四禅天四无心量及无色界九次第定证声闻果者悉得受想定灭灰心灭智亦无有心量可得皆以无为法而有差别故建立三乘以别之有落阶级者有不落阶级者是建立三乘特为诱引愚夫之说非第一义也若有智慧悟知第一义一乘且非何三乘之有黄檗云心自无心亦无无心者将心无心心却成有默契而已绝诸思议故曰言语道断心行处灭此心是本源清净佛人皆有之蠢动含灵与诸佛菩萨一体不异秪为妄想分别造种种业果本佛上实无一物虚通寂静明妙安乐而已深自悟入直下便是圆满具足更无所欠纵使三祇精进修行历诸地位及一念证时只证元来自佛向上更不添得一物却观历劫功用总是梦中妄为故如来云我于阿耨菩提实无所得以黄檗语默印此偈更无丝毫移易。

　　大慧彼一阐提(此云信不具)非一阐提世间解脱谁转大慧一阐提有二种一者舍一切善根及于无始众生发愿云何舍一切善根谓谤菩萨藏及作恶言此非随顺修多罗(此云经)毗尼(此云律)解脱之说舍一切善根故不般涅槃二者菩萨本自愿方便故非不般涅槃一切众生而般涅槃大慧彼般涅槃是名不般涅槃法相此亦到一阐提趣大慧白佛言世尊此中云何毕竟不般涅槃佛告大慧菩萨一阐提者知一切法本来般涅槃已毕竟不般涅槃而非舍一切善根一阐提也大慧舍一切善根一阐提者复以如来神力故或时善根生所以者何谓如来不舍一切众生故以是故菩萨一阐提不般涅槃。

　　通曰前大慧问何等禅境界云何有三乘上已详答又问云何一阐提此以一阐提有二种告之唐云一阐提何故于解脱中不生欲乐即后舍一切善根之谓魏云一阐提无涅槃性即前无种性之谓俱指恶性一阐提而言不若此译即先提出菩萨一阐提化导众生该尽一篇旨趣曰彼断善根一阐提非此菩萨一阐提于世间得解脱者谁为转此法轮而使世间不解脱者亦得其解脱乎故一阐提有二种恶性阐提舍一切善根之谓也菩萨阐提为无始众生发愿之谓也恶性阐提何以舍一切善根耶谓谤菩萨大乘法藏非随顺经律解脱之说作是语时善根悉断必轮转生死所以不入涅槃若菩萨阐提何以为无始众生发愿耶以菩萨本自方便作愿若一众生未涅槃者我终不入非不般涅槃也愿一切众生悉入涅槃而后涅槃是名菩萨不般涅槃法相此菩萨欲度众生住于法相然终不入涅槃与彼恶性一阐提趣行略同故均名之曰一阐提无涅槃种性相也大慧复疑此二种一阐提毕竟不般涅槃然则菩萨何以别于众生乎佛谓菩萨知一切法本来寂灭本自不生早已涅槃不容更灭所以毕竟不般涅槃非与断善根阐提轮回生死不入涅槃者同也且断善根阐提以如来神力加持之故或时善根生而得世间解脱尚有般涅槃时所以者何以如来慈悲愿力不舍一切众生因不舍故默有转移如华严所载由昔谤华严经堕地狱中而为地狱天子毗卢出世先以足轮光照三重顿圆十地此皆谤法阐提蒙佛神力之验也菩萨愿度众生亦欲如佛谓众生界尽我愿乃尽然众生必不可尽而菩萨岂有般涅槃之时乎以是之故菩萨一阐提毕竟不般涅槃我故曰彼一阐提非此菩萨一阐提则世间解脱法谁转故知菩萨不舍一切众生亦即如来之神力也黄檗云言阐提者信不具也一切六道众生乃至二乘不信有佛果皆谓之断善根阐提菩萨者深信有佛法不见有大乘小乘佛与众生同一法性乃谓之善根阐提大抵因声教而悟者谓之声闻观因缘而悟者谓之缘觉若不向自心悟虽至成佛亦谓之声闻佛学道人多于教法上悟不于心法上悟虽历劫修行不是本佛若不于心悟乃至于教法上悟即轻心重教遂成逐块忘于本心故但契本心不用求法心即法也此段从前五无间种性各别无间中补出一阐提众生不信有佛果者黄檗洞见此经血脉路故举断善根阐提及善根阐提要归于契悟本心是真能转世间解脱法者。

　　楞伽阿䟦多罗宝经宗通卷二
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷三

　　(魏云集一切佛法品第三之二)。

　　复次大慧菩萨摩诃萨当善三自性云何三自性谓妄想自性缘起自性成自性大慧妄想自性从相生大慧白佛言世尊云何妄想自性从相生佛告大慧缘起自性事相相行显现事相相计著有二种妄想自性(唐云谓彼于缘起事相种类显现生计着故)如来应供等正觉之所建立谓名相计著相及事相计著相名相计著相者谓内外法计着事相计著相者谓即彼如是内外自共相计着是名二种妄想自性相若依若缘生是名缘起云何成自性谓离名相事相妄想圣智所得及自觉圣智趣所行境界是名成自性如来藏心尔时世尊欲重宣此义而说偈言。

　　名相觉想自性二相正智如如是则成相。

　　大慧是名观察五法自性相经自觉圣智趣所行境界汝等诸菩萨摩诃萨应当修学。

　　通曰大慧前问分别五法自性法门次请因知五法自性已则观察人法二无我净除妄想照明诸地乃至逮得如来法身今次第答之五法依自性而立三自性中即具有五法曰名曰相曰妄想是三法者相缘而起是名缘起若知缘起如幻了妄即真是名正智名相体空本自如如是名圆成实性成自性即真识缘起自性即现识妄想自性即分别事识本一如来藏心也云何妄想自性从相生一者缘起自性事相不离根尘相缘从自心起是内法相二者种类显现事相不出依正二报惑业所感是外法相于中计着以为实有故有二种妄想自性云何二种谓计著名相及计着事相是诸如来之所演说曰名相者有内法之名有外法之名如色属外法受想行识属内法但有其名耳未及于事也事相者即彼内外之法而有自共相可得妄计五蕴各有自体曰自相和合成人曰共相自共相即是事相通前名字相为二种相此二种皆虚妄不实于中计着不舍名为二种妄想相是二种妄想自性相不离乎相而生也若夫内依于八识无始习气以为之因外缘于六尘聚尘内摇以为之缘以种子熏现行以现行熏种子而生起者是名缘起自性均之为妄也妄则种种执着不可语圆虚浪生灭不可语成妄本无根不可语实若圆成实性本自真实本自圆成离乎名无名可得离乎相无相可得离乎妄想无一念可得一切世间智所不能得惟圣智所得由无师智识自本心了无所得是圣慧之智即名正智以此正智证入如如境界是自觉圣智趣所行境界清净周遍法法圆成是名成自性第一义谛如来藏心也世尊重宣偈言曰名曰相曰觉想想即妄想而发觉处即该缘起之义是缘起自性妄想自性二相所从生也曰正智乃般若智离名相妄想而归之乎正也曰如如乃真如体即名相妄想而总一如也合之名圆成实性是名观察五法三自性经但不能观察唯心所现则逐名逐相而妄想横生能观察唯此一心则妄想即是正智名相本自如如而自觉圣智趣所行境界只此一个成自性是真能善三自性者汝等菩萨应当修学僧问黄檗从上皆云即心是佛未审即那个心是佛檗云你有几个心云为复即凡心是佛即圣心是佛檗云你何处有凡圣心耶云即今三乘中说有凡圣和尚何得言无檗云三乘中分明向你道凡圣心是妄你今不解反执为有将空作实岂不是妄妄故迷心汝但除却凡情圣境心外更无别佛祖师西来直指一切人全体是佛汝今不识执凡执圣向外驰骋还自迷心所以向汝道即心是佛一念情生即堕异趣无始已来不异今日无有异法故名成等正觉云和尚所云即者是何道理檗云觅甚么道理才有道理便即心异云前言无始以来不异今日此理如何檗云只为觅故汝自异他汝若不觅何处有异云既是不异何更用说即檗云若不认凡圣阿谁向你道即即若不即心亦不心可中心即俱忘阿你更拟向何处觅去黄檗凑底发明而圣智所得境界跃如。

　　复次大慧菩萨摩诃萨善观二无我相云何二种无我相谓人无我及法无我云何人无我谓离我我所阴界入聚无知业爱生眼色等摄受计着生识一切诸根自心现器身藏自妄想相施设显示(唐云何者是人无我相谓蕴界处离我我所无知爱业之所生起眼等识生取于色等而生计着又自心见身器世界皆是藏心之所显现刹那相续变坏不停)如河流如种子如灯如风如云刹那展转坏躁动如猿猴乐不净处如飞蝇无厌足如风火(唐云猛火)无始虚伪习气因如汲水轮生死趣有轮(唐云无始虚伪习气为因诸有趣中流转不息如汲水轮)种种身色如幻术神咒机发像起(唐云种种身威仪进止譬如死尸咒力故行亦如木人因机运动)善彼相知(唐云能于此善知其相)是名人无我智。

　　通曰前大慧问云何二无我云何尔焰净此详语之上章约五法归三自性此章约八识归二无我蕴等假合名人蕴等自相名法于五蕴假合中推之无我是人无我于离五蕴等法推之无我是法无我何言乎人无我也谓于五蕴六入十八界聚落之处分别观察能离内而根身之我及离外而器界之我所是皆无始无明爱业之所生起本自无根故当离也业爱何以生我及我所哉眼等六根摄受色等六尘从中计着而识生焉既生识已一切诸根藏心所现之见分也而执为我一切器界藏心所现之相分也而执为我所谓之曰现如镜现影像当体全空但自妄想分别施设显示以为实有是妄想生于识识生于业爱如无业爱色等谁为摄取既无摄取识等谁为计着是无知爱业生起蕴界入聚自无始以来念念相续流注不息有如河流含藏八识田中能生华果有如种子一念炯炯因明立所相继不绝如灯本无形状而能鼓煽宇内如风本无根蒂而能出没无常如云是七识行阴内依于八识如种子如灯外依于六识如风如云展转相因而生亦展转相因而坏刹那之间变坏不停及入六识则心想躁动拈一放一有如猿猴乐着尘境以不净为净有如飞蝇贪求受用无厌无足有如猛火始而动既而乐终无厌足流逸奔尘往而不返良由八识田中无始虚伪习气为之因也虚伪习气熏变真如堕在诸有趣中如汲水轮流转不息有无相倾因果相乘生死轮转是无明业爱虚伪习气为因便能生起种种五蕴根身而为之我是为正报即能生起种种器界资生受用诸色相等而为之我所是为依报此亦从不思议中变起有如幻术神咒能令死尸行动亦如机关木人机发像起虽见诸根动要以一机抽而无明业爱正其生起之机也能于此善知其相无明灭则行灭行灭则识灭乃至有灭则生老病死苦灭既无业爱谁为种种身与色乎无身则我离无色则我所离所谓蕴界入聚假合而名人者荡然一空矣是名人无我智能作是空观者不落识情故名为智也昔仰山于僧堂三昧次夜半不见山河大地寺宇人物以至己身全同空界明晨举似沩山沩曰我在百丈时得此境乃是融通妄想销明之功汝向后说法有人过者无有是处沩仰传佛心印单明向上亦不废人无我次第而修乃知真实修行者不徒以虚论相高。

　　云何法无我智谓觉阴界入妄想相自性如阴界入离我我所阴界入积聚因业爱绳缚展转相缘生无动摇(唐云爱业绳缚五为缘起无能作者)诸法亦尔离自共相不实妄想相妄想力是凡夫生非圣贤也心意识五法自性离故大慧菩萨摩诃萨当善分别一切法无我善法无我菩萨摩诃萨不久当得初地菩萨无所有观地相观察开觉欢喜次第渐进超九地相得法云地(唐云得此智已知无境界了诸地相即入初地心生欢喜次第渐进及至善慧及以法云所作已办)于彼建立无量宝庄严大宝华莲王像大宝宫殿幻自性境界修习生于彼而坐同一像类诸最胜子眷属围绕(唐云住是地已有大宝莲华王众宝庄严于其华上有宝宫殿状如莲华菩萨往修幻性法门之所成就而坐其上同行佛子前后围绕)从一切佛刹来佛手灌顶如转轮圣王太子灌顶超佛子地到自觉圣智法趣当得如来自在法身见法无我故是名法无我相汝等诸菩萨摩诃萨应当修学。

　　通曰已至人无我地但空其人未空其法也云何名法无我智耶谓向者分别观察觉得阴界入妄想施设显示之相本无自性当体空寂如阴界入处求我相不可得求我所相不可得以至阴界入集聚种种身色但因爱业绳缚展转相缘而生种种变现无能作者本无动摇是阴界入分之无自相可得合之无共相可得本无性故人空既尔诸法皆然彼离自共相得人无我智者有涅槃相可得不知此相虚妄不实亦是妄想之相虽能离名相妄想不能离正智如如执着正智如如而不舍者亦是妄想之力非力不证于此是凡夫二乘偏空所生非十地圣贤正见也若圣贤者如是观察于心意识名相妄想正智如如五法三自性皆远离故说到远离心意识境界一切法执俱遣乃得称法无我智是故菩萨当善分别一切法无我不当为法所缚也我法有二谓分别俱生然分别我分别法二执断尽即入初地俱生我执从初地至七地断尽方入八地俱生法执从初地任运而断至等觉后心方尽即入妙觉故云分别二障极喜无法执俱生地地除若菩萨善法无我智不久当得初地无所有观以无所有观观察诸地分证真如则能开觉入如实理心生欢喜是名初地即由初地次第渐进以至十地坐莲华宫诸佛灌顶如转轮王授太子王位时以金瓶盛四大海水灌太子顶授轮转王位既超佛子地获自证法当得如来自在法身法身无为不堕诸数惟见法无我相是名法无我智汝等菩萨应当修学昔世尊在灵山会上拈华示众是时众皆默然唯迦叶尊者破颜微笑世尊曰吾有正法眼藏涅槃妙心实相无相微妙法门不立文字教外别传付嘱摩诃迦叶世尊至多子塔前命迦叶分座令坐以僧迦梨围之遂告曰吾以正法眼藏密付于汝汝当护持传付将来无令断绝而说偈曰法本法无法无法法亦法今付无法时法法何曾法后迦叶以法付阿难偈曰法法本来法无法无非法何于一法中有法有不法后阿难以法付富那和修偈曰本来付有法付了言无法各各须自悟悟了无无法后富那和修以法付优波鞠多偈曰非法亦非心无心亦无法说是心法时是法非心法后优波鞠多以法付提多迦偈曰心自本来心本心非有法有法有本心非心非本法祖祖相传如出一辙。

　　尔时大慧菩萨摩诃萨复白佛言世尊建立诽谤相惟愿说之令我及诸菩萨摩诃萨离建立诽谤二边恶见疾得阿耨多罗三藐三菩提觉已离常建立断诽谤见不谤正法尔时世尊受大慧菩萨请已而说偈言。

　　建立及诽谤无有彼心量(魏云心中无断常)身受用建立及心不能知愚痴无智慧建立及诽谤(唐云身资财所住皆唯心影像凡愚不能知起建立诽谤所起但是心离心不可得)。

　　尔时世尊于此偈义复重显示告大慧言有四种非有有建立云何为四谓非有相建立非有见建立非有因建立非有性建立是名四种建立又诽谤者谓于彼所立无所得观察非分而起诽谤是名建立及诽谤相(唐云谓于诸恶见所建立法求不可得不善观察遂生诽谤)。

　　通曰前大慧问云何为断见及常见不生云何佛外道其相不相违此下详答建立是常见诽谤是断见大慧欲明其相状故复有此请世尊先说偈言以明本来原无建立诽谤二相而不免有二种相者则外道愚痴不明正法邪见所生大约有四不出五六七八识情卜度非能超识而见乎性也偈云建立及诽谤无有彼心量谓自心现量中原无彼断常二见何以明其无有也谓于自心所现内而根身外而器界资财受用建立所住法一切皆如心之影像影有去来心无生灭凡愚心不能知遂谓一切建立者终归断灭不知但灭其影非灭其镜也外道愚痴于其有也执为实有而起建立相于其无也执为实无而起诽谤相所起但是心离心不可得明了自心现量者自无此过偈单明正法犹以建立诽谤二相未之详也故复重显示建立相有四皆于非有而见其有也一者相建立指根身器界种种相分皆由前五识摄受而生计着故建立实有是相二者见建立指分别人我作者受者皆由六识妄想分别各成其见故建立实有是见三者因建立六识因七识生七识无自性推之不得乃谓无因生更计别有异因由作者生是于非因而建立因相也四者性建立谓有涅槃自性可得虽能离相见因诸法实不出第八识冥谛是以非性为性也此四种建立皆虚妄不实总不出心意意识横计为有断见外道于彼相见因性诸恶见所建立法求不可得不见实相即谤诸法言一切无观察不善不能于有而离有其于真空不空境界非分剂所及谬谓彼建立为有者皆非也遂生诽谤是名建立诽谤二种之相黄檗云从上祖师唯传一心更无二法指心是佛顿超等妙二觉之表决定不流至第二念始似入我宗门如斯之法汝取次人到这里拟作么生学所以道拟心时被拟心魔缚非拟心时又被非拟心魔缚非非拟心时又被非非拟心魔缚魔非外来出自你心唯有无神通菩萨足迹不可寻若以一切时中心有常见即是常见外道若观一切法空作空见即断见外道所以三界唯心万法唯识此犹是对邪见人说若说法身以为极果此对三贤圣人言故佛断二愚一者微细所知愚二者极微细所知愚佛既如是更说什么等妙二觉来据黄檗心量即等妙二觉亦自无有何得有断常二见来。

　　复次大慧云何非有相建立相谓阴界入非有自共相而起计着此如是此不异是名非有相建立相此非有相建立妄想无始虚伪过种种习气计着生大慧非有见建立相者若彼如是阴界入我人众生寿命长养士夫见建立是名非有见建立相大慧非有因建立相者谓初识无因生后不实如幻本不生眼色明界念(魏云因眼色明空念故识生)前生生已实已还坏是名非有因建立相大慧非有性建立相者谓虚空灭般涅槃非作计着性建立此离性非性一切法如兔马等角如垂发现离有非有是名非有性建立相建立及诽谤愚夫妄想不善观察自心现量非圣贤也是故离建立诽谤恶见应当修学。

　　通曰上四种建立诽谤相已列其目此下详其实也何谓非有相建立谓阴界入各有自体名自相和合成人名共相由前五识摄受相分而生计着谓此如是即自相之类谓此不异即共相之类此五识妄想于非有相而生相解非自五识生也由无始以来揽取虚妄尘境以为实有不知是过种种计著积成习气含藏八识田中触境即发故作是相建立也一切诸法皆自心所现如镜中之像本无实体今执其像而生计着是名非有相建立相何谓非有见建立若彼如是阴界入等原无我人众生寿者等相从中分别此是我此是人此众生此寿者长养士夫魏云作者受者一一作如是分别见乃属六识用事虚妄分别一切诸法谓实有是见不知对前境而生分别境去则无原无自体是名非有见建立相何谓非有因建立彼谓后识因前识生推原初识从何而起毕竟无始是初识无因生本不生也后识生时如幻不实因物而有盖因缘外物而生如眼识因色因明因空界因心念故识生既假缘生缘尽则灭前生生已有即还坏而外缘作者其生因也始焉以为无因既焉别有异因终不明乎正因也若明正因则六识因七识七识因八识八识为如来藏有本可据今并诸识而欲坏之返以作者为因是名非有因建立相何谓非有性建立外道以虚空无为择灭无为及涅槃无为三者非人力所作自性如此遂计着三无为法以为实有是性此性远离有无离性非性然彼之所计离有无者谓一切法如兔马等角本来无有以有形无以无形有但于有无法上分别而见其离于有也既离于有人不能见而自谓有涅槃性如以翳目观于空中毛轮旋转谓己独见而反责人以不见以是为离于非有也此离有非有计着但翳目所现非真离有非有也若真离有非有者不作如兔马等角见即有无离有无即涅槃离涅槃真性之妙如此岂外道所能窥乎故知彼所建立性者乃非有性建立相也有此四者建立而为常见即有此四者诽谤而为断见是皆愚夫无有智慧不善观察自心现量一切根身器界虽现而为有非实有也何得执之以为常有已还灭非实无也何得执之以为断是断常恶见非圣贤所有也汝等趋向圣贤应当善观察自心现量斯远离二过矣有僧问赵州狗子还有佛性也无州云有僧云既有为甚么却撞入这个皮袋州云为他知而故犯又有僧问狗子还有佛性也无州云无僧云一切众生皆有佛性狗子为甚么却无州云为伊有业识在天童颂云狗子佛性有狗子佛性无直钩元求负命鱼逐气寻香云水客嘈嘈杂杂作分疏平展演大铺舒莫怪侬家不慎初指点瑕疵还夺璧秦王不识蔺相如若是通方作家道有道无当下即有出身之路一落有无分疏去外道恶见不远矣。

　　复次大慧菩萨摩诃萨善知心意意识五法自性二无我相趋究竟为安众生故作种种类像如妄想自性处依于缘起譬如众色如意宝珠普现一切诸佛刹土一切如来大众集会悉于其中听受佛法所谓一切法如幻如梦光影水月于一切法离生灭断常及离声闻缘觉之法得百千三昧乃至百千亿那由他(此云万亿)三昧得三昧已游诸佛刹供养诸佛生诸天宫宣扬三宝示现佛身声闻菩萨大众围绕以自心现量度脱众生分别演说外性无性(唐云说外境［果］皆唯是心)悉令远离有无等见尔时世尊欲重宣此义而说偈言心量世间佛子观察种种之身离所作行得力神通自在成就(唐云佛子能观察世间唯是心示现种种身所作无障碍神通力自在一切皆成就)。

　　通曰上文所谓善观察自心现量者其详何如自心现量不外心意意识五法三自性唯心所现随染则为名相妄想为妄想缘起自性合觉则为正智如如为成自性舍前染缘为人无我相并舍后法缘为法无我相唯善知其相趋向真如乃得究竟涅槃证不生灭为安众生之故现种种形随机化导如妄想自性依于缘起自性相因而起以慈悲愿力为缘以不舍众生为想譬如摩尼宝珠能现众色随物而变故现起一切佛土普入一切众会听受一切正法所谓一切法如幻如梦如光如影如水中月不可执为有不可执为无远离凡夫生灭之法远离外道断常之法及离二乘偏空之法彼凡夫执有二乘执空皆不了如幻之法故也今听受佛法得如幻三昧即得百千三昧乃至游诸佛土供养如来示现佛身为众说法但以自心现量三界唯心之法度脱众生说外境界无物有物皆无自性可得如梦幻光影如水中月等谓之为有不可也谓之为无不可也远离有无等见不但无生灭断常之失亦且离声闻缘觉之过以此安众生而众生得其安矣彼外道二乘有无等见必断灭一切而后已宁能现起如是神变乎所谓自心现量者颂中又复详之谓佛子观察世间唯是心量所现故能现起种种身形所作无碍种种神力得大自在非作意而行之也由究竟无我得如幻三昧之所成就耳非真见三界唯心者曷能有此瑞鹿本先禅师上堂诸法所生唯心所现如是言语好个入底门户且问汝等诸人眼见一切色耳闻一切声鼻嗅一切香舌了一切味身触一切耍滑意分别一切诸法秪如眼耳鼻舌身意所对之物为复是你等心为复非是你等心若道唯是你等心何不与你等身都作一块了休为甚么所对之物却在你等眼耳鼻舌身意外你等若道眼耳鼻舌所对之物非是你等心又争奈诸法所生唯心所现言语留在世间何人不举着你等见这个话还会么若也不会大家用心商量教会去幸在其中莫令厌学无事且退此等语句不是说了便休须实证得方有度脱分。

　　尔时大慧菩萨摩诃萨复请佛言唯愿世尊为我等说一切法空无生无二离自性相我等及余诸菩萨众觉悟是空无生无二离自性相已离有无妄想疾得阿耨多罗三藐三菩提尔时世尊告大慧菩萨摩诃萨言谛听谛听善思念之今当为汝广分别说大慧白佛言善哉世尊唯然受教佛告大慧空空者即是妄想自性处大慧妄想自性计著者说空无生无二离自性相。

　　通曰大慧因佛言远离有无等见所谓一切法如幻如梦光影水月即是空法即是无生法即是无二法即是离自性相法约一切法会归寂灭一心直显第一义空乃无上菩提正究竟处故大慧复有此请而世尊一一广分别说首言空空者即是妄想自性处只此一语可谓直指人心见性成佛者也空空者空而不空是谓真空真空全体是妄妄想全体是空如淫怒痴是妄而淫怒痴性其真空也真空本不容说而又说空无生无二离自性相者谓于妄想自性生计著者说耳因计著有故说空因计着生灭故说无生因计着生死涅槃是二故说无二因计著有涅槃性可得故说离自性相无非显出第一义真空也若会得妄想自性本无言说当下即证无上菩提天童举圆觉经云居一切时不起妄念(不)于诸妄心亦不息灭(不)住妄想境不加了知(不)于无了知不辨真实(不)颂曰巍巍堂堂磊磊落落闹处刺头稳处下脚脚下线断我自由鼻端泥尽居休斫莫动着千年故纸中合药永嘉证道歌云放四大莫把捉寂灭性中随饮啄诸行无常一切空即是如来大圆觉二尊宿语如出一口可谓真妄两忘洒然自由者矣。

　　大慧彼略说七种空谓相空性自性空(魏云一切法有物无物空)行空无行空一切法离言说空第一义圣智大空彼彼空云何相空谓一切性自共相空观展转积聚故分别无性自共相不生自他俱性无性故相不住是故说一切性相空是名相空。

　　通曰据大般若说空凡二十种所谓内空外空内外空空空等多名此但略说七种空然相空即色空性自性空即受空行空即行空无行空即识空离言说空即想空五蕴皆空总是远离有无妄想第一义圣智大空由前五者既离则真性自显彼彼空则为外道邪见但于彼彼有无法上求空而不知自性真空也何谓相空谓一切自相共相空观察诸蕴展转积聚递互相待分别推求毕竟无性故自他及共相不生所谓诸法不自生亦不从他生不共不无因是故说无生惟自他俱皆无自性故相不住有自性则有自相可得有他性则有他相可得有俱性则有俱相可得今非自非他非俱相依何住故诸法无性其相即空此所谓缘生无性生而不生非同外道作一切断灭解也天童举经云若见诸相非相即见如来法眼云若见诸相非相即不见如来天童拈云世尊说如来禅法眼说祖师禅会得甚奇特不会也相许后万松自赞云凡所有相皆是虚妄若见诸相非相即见眉毛眼上向世尊法眼分疆列界处方便讲和于此三般说话穿透即明得相空真际。

　　云何性自性空谓自己性自性不生是名一切法性自性空是故说性自性空。

　　通曰上言自共相不生自他俱性无性故相不住非无其相也相无自性当生即不生是相之空由于自性空也此曰性自性者对他而言谓自己摄取外法之性即受阴也无论一念不起方名不生即对境数起亦自不生诸法自体相有无俱空故名有物无物空无量寿念禅师云自他心起起处无踪自我心忘忘无灭迹与此段一切法性自性空大有发明黄檗上堂云即心是佛上至诸佛下至蠢动含灵皆有佛性同一心体所以达摩从西天来唯传一心法直指一切众生本来是佛不假修行但如今识取自心见自本性更莫别求云何识自心即如今言语者正是汝心若不言语又不作用心体如虚空相似无有相貌亦无方所亦不一向是无有而不可见故祖师云真性心地藏无头亦无尾应缘而化物方便呼为智若不应缘之时不可言其有无正应之时亦无踪迹既知如此如今但向无中栖泊即是行诸佛路。

　　云何行空谓阴离我我所因所成所作业方便生是名行空(唐云所谓诸蕴由业及因和合而起离我我所是名行空)。

　　通曰相空其外性空其内然而中间相续不息者行阴是也何由而空之谓行阴内离我故我空外离我所故我所空行阴即七识七识内依八识而执有我相是我相因八识初动和合方便而生七识非八识不成故曰因所成七识外依六识而执有我所相是我所由六识所作染净业相和合方便而起七识传送出入原无本位是我我所本自离行阴性自空也故名行空开先照禅师上堂丛林规矩古佛家风一参一请一粥一饭且道明个甚么秪如诸人心心不停念念不住若能不停处停念处无念自合无生之理与么说话笑破他人口参于此参得彻方信诸行本空若于不停不住处作对治功勋者犹大远在。

　　大慧即此如是行空展转缘起自性无性是名无行空(唐云所谓诸蕴本来涅槃无有诸行是名无行空)。

　　通曰其行既空已至湛不摇处湛流而出则名诸行湛流而入至无所入则名无行无行云者谓识蕴本来涅槃无有诸行故诸行熏成种子种子熏起诸行展转缘起生不自生从缘而生灭不自灭从缘而灭起灭随缘何自性之有行既本空故无行亦空也所以云即此如是行空是名无行空投子示众云若论此事如鸾凤冲霄不留其迹羚羊挂角那觅其踪金龙不守于寒潭玉兔岂栖于蟾影其或宾主若立须威音路外摇头问答言陈乃玄路傍提为唱若能如是犹在半途更乃凝眸不劳相见颂曰水澄月满道人愁妙尽无依类莫收刹外正偏兼带路不萌枝上辨春秋且道辨无行空者是谁。

　　云何一切法离言说空谓妄想自性无言说故一切法离言说是名一切法离言说空。

　　通曰色受行识皆可言说分别不离想阴想阴即妄想也妄想所缘者言说可及然妄想自性本自空寂非言说所及自性既无可言说则一切法不离自性亦无可言说无言无说不容拟议则前所云相空性自性空行空无行空亦不容措一词而并空之矣是名离言说空维摩诘问文殊师利何等是菩萨入不二法门文殊师利曰如我意者于一切法无言无说无示无识离诸问答是为入不二法门于是文殊师利问维摩诘言我等各自说已仁者当说何等是菩萨入不二法门维摩默然天衣怀颂云维摩不默不良久据坐商量成过咎吹毛匣里冷光生外道天魔皆斩首天童颂云曼殊问疾老毗耶不二门开看作家珉表粹中谁赏鉴忘前失后莫咨嗟区区投璞兮楚庭膑士璨璨报珠兮隋城断蛇休点破绝疵瑕俗气浑无却较些是离言说空唯有净名发挥最彻。

　　云何一切法第一义圣智大空谓得自觉圣智一切见过习气空是名一切法第一义圣智大空。

　　通曰以上性相行识言说皆习气也各执所见即见过也唯能见性得自觉圣智净智妙圆本自空寂一切见过习气将何处着但空见过习气而不空自觉圣智空而不空是为真空一切法皆由第一义圣智建立第一义圣智空即一切法空是一切生灭法不离一真如性一真如性不离一切法一空一切空故名大空第一义云者绝诸对待出世间上上智也但可自知故曰自觉圣智昔七祖婆须密尊者行化至迦摩罗国有智者自称佛陀难提欲与师论义祖曰仁者论即不义义即不论若拟论义终非义论难提知师义胜遂愿求度祖以正法眼藏付之偈曰心同虚空界示等虚空法证得虚空时无是无非法后难提以正法付伏䭾密多偈曰虚空无内外心法亦如此若了虚空故是达真如理观二付法偈一切法圣智大空唯诸祖证悟最尽。

　　云何彼彼空谓于彼无彼空是名彼彼空大慧譬如鹿子母舍无象马牛羊等非无比丘众而说彼空非舍舍性空亦非比丘比丘性空非余处无象马(唐云我说彼堂空非无比丘众大慧非谓堂无堂自性非谓比丘无比丘自性非谓余处无象马牛羊)是名一切法自相彼于彼无彼是名彼彼空(唐云一切诸法自共相彼彼求不可得是故说名彼彼空)是名七种空彼彼空者是空最粗汝当远离。

　　通曰彼彼空者谓何等何等法处彼法无此法有彼法有此法无展转俱空是故言空此但空其相未空其性但空于彼未空其余譬如鹿子之母毗舍佉优婆夷深重三宝造立精舍安止比丘于中不畜象马等我昔曾为说法谓殿堂空者无象马牛羊等名为空有诸比丘等名为不空但说彼殿堂空耳非谓殿堂殿堂性空非谓比丘比丘性空合有情无綪空与不空而俱空之也又非一切皆空同于断灭彼舍虽无象马牛羊而象马牛羊非余处无实不坏世间相也是名诸法自相本来如是空而不空离彼此故彼不明乎此但于彼无彼于诸蕴界处入自相共相求不可得即于彼相而说无相如说舍空无象马牛羊等盖于相而见其无非于性而见其无也故名彼彼空是彼彼空者仅能空前尘而不能空前尘自性此空最为粗浅若空无所空如上第一义圣智大空是空最精汝等应当修学若彼彼空者是名断见远离之可也僧志常参六祖祖问曰汝从何来欲求何事对曰学人近往洪州白峰山礼大通和尚蒙示见性成佛之义未决狐疑远来投礼伏望和尚指示祖曰彼有何言句汝试举看曰志常到彼凡经三月未蒙示诲为法切故一夕独入丈室请问如何是某甲本心本性大通乃曰汝见虚空否对曰见彼曰汝见虚空有相貌否对曰虚空无形有何相貌彼曰汝之本性犹如虚空了无一物可见是名正见无一物可知是名真知无有青黄长短但见本源清净觉体圆明即名见性成佛亦名如来知见学人虽闻此说犹未决了乞和尚开示祖曰彼师所说犹存知见故令汝未了吾今示汝一偈偈曰不见一法存无见大似浮云遮日面不知一法守空知还如太虚生闪电此之知见瞥然兴错认何曾解方便汝当一念自知非自己灵光常显现常闻偈已心意豁然乃述偈曰无端起知见著相求菩提情存一念悟宁越昔时迷自性觉源本随照枉迁流不入祖师室茫然趋两头由是观之执着空无知见者应在门外。

　　大慧不自生非不生除住三昧是名无生(唐云无生者自体无生而非不生)。

　　通曰一切法空说已何谓一切法无生耶以诸法不自生非一向不生之谓谓其生而不生当体寂灭不待按抑修为然后不生也除八地菩萨住三昧中证无生理是修而后得者此则诸法自性本自无生故名无生进山主问修山主云明知生不生性为甚么为生之所留修云笋毕竟成竹去如今作篾使还得么进云汝向后自悟去在修云某甲只如此上座意旨如何进云这个是监院房那个是典座房修便礼拜天童颂云豁落无依高闲不羁家邦平帖到人稀些些力量分阶级荡荡身心绝是非是非绝介立大方无轨辙即此则观之住三昧而证无生者与本自无生尚隔一尘。

　　离自性即是无生离自性刹那相续流注及异性现一切性离自性是故一切性离自性(唐云离自性者以无生故密意而说一切法无自性以刹那不住故见后变易故是名无自性)。

　　通曰一切法空无生说已何以称离自性相哉大凡有生相可得即有自性可得今一切法无生即此无生故说一切法无自性非一向是无也密意而说生即不生性即无性以相续流注之体自无始以来刹那刹那新新不住原无自性可得故刹那之顷流入他性及他性见时变易前性所谓自性者将安在乎如金性坚遇火则融流入水性水性流遇寒则冰流入地性皆无自性可得以一切皆真如性本自无生故也是名一切性离自性相临济云道流一刹那间便入华藏世界入毗卢遮那国土入神通国土入清净国土入法界入秽入净入凡入圣入饿鬼畜生处处讨觅寻皆不见有生有死唯有空名幻化空华不劳把捉得失是非一时放却善乎离自性之谈也。

　　云何无二谓一切法如阴热如长短如白黑(唐云如光影如长短如白黑皆相待立独则不成)大慧一切法无二非于涅槃彼生死非于生死彼涅槃异相因有性故(魏云以异因相故)是名无二如涅槃生死一切法亦如是(唐云非于生死外有涅槃非于涅槃外有生死生死涅槃无相违相)。

　　通曰一切法空无生离自性相详如上举何以谓无二也以对待言则有二以无对待言则无二一切法无二者即对待中有无对待者在譬之于日阴则凉晴则热夏则长冬则短昼则白夜则黑皆相待而立其实日体本无晦明长短黑白也故一切法无二非于涅槃外有生死非于生死外有涅槃生死涅槃无相违相以异于因相故以异于因相之有性故凡有相者必有其性既有其性因有其相今涅槃无自性生死无自性如日光影长短白黑长相现时短性安在白相现时黑性安在即因相非因相而日体固异于因相也既非因相即无异相可得云何言二涅槃生死如是推之一切法亦如是故谓一切法无二也黄檗云十方世界不出我之一心一切微尘国土不出我之一念若然说什么内之与外如蜜性甜一切蜜皆然不可道这个蜜甜余底苦也何处有与么事所以道虚空无内外法性自尔虚空无中间法性自尔故众生即佛佛即众生众生与佛原同一体生死涅槃有为无为原同一体世间出世间乃至六道四生山河大地有性无性亦同一体言同者名相亦空有亦空无亦空尽恒河世界元是一空由黄檗言惟其空无相故不二实与此段相符。

　　是故空无生无二离自性相应当修学尔时世尊欲重宣此义而说偈言。

　　我常说空法远离于断常生死如幻梦而彼业不坏虚空及涅槃灭二亦如是愚夫作妄想诸圣离有无。

　　通曰世尊既广分别说空无生无二离自性相已而偈复直显真空远离有无妄想非如外道二乘等见真所谓无上法门也世尊所说空法既曰无生空矣又曰无二曰离自性不离诸法以为空也空而不空是为真空远离于断常二见曷言乎其远离也凡夫见其常以为有生死而不知生死如幻如梦本未尝有也但彼于幻梦中所作善恶之业熏染识田因果不坏故常在生死是常见之过也二乘见其断以为有涅槃可得若虚空若涅槃若择灭三无为法皆是二乘法说空便与实对说灭便与生对有无相倾终归生死海中彼业亦不坏也故曰亦如是是断见之过也愚夫无智慧不能见真性本空远离有无第于有无法中作此妄想分别是断常邪见生于有无妄想也诸圣得自觉圣智言语道断心行处绝即有无妄想无自而生何从而有断常二见乎此真空之法即有无离有无本自不生本自无二本离自性相应当修学也有僧辞赵州州曰甚处去曰诸方学佛法去州竖起拂子曰有佛处不得住无佛处急走过三千里外逢人不得错举曰与么则不去也州曰摘杨华摘杨华天童拈云沈空滞迹犯手伤锋俱未是衲僧去就直须莫入人行市不坐他床拓正不立玄偏不附物方能把住放行有自由分此诸尊宿说空法最细大露诸圣离有无消息。

　　尔时世尊复告大慧菩萨摩诃萨言大慧空无生无二离自性相普入诸佛一切修多罗(此云契经)凡所有经悉说此义诸修多罗悉随众生希望心故为分别说显示其义而非真实在于言说如鹿渴想诳惑群鹿鹿于彼相计着水性而彼无水如是一切修多罗所说诸法为令愚夫发欢喜故非实圣智在于言说(唐云非皆显示圣智证处真实之法)是故当依于义莫着言说。

　　通曰世尊已说偈竟而又叮咛大慧莫着言说谓自觉圣智由于自悟非言说所及故诸经所说或言空或言无生或言无二或言离自性相无非因众生希望菩提为分别显示令发欢喜生精进心耳非有真实圣智在言说间也如渴鹿逐阳𦦨而生水想𦦨实非水真实圣智义当在何处故当依于义而毋徒依于言也僧问药山己事未明乞和尚指示山良久曰吾今为汝道一句子亦不难秪宜汝于言下便见去犹较些子若更入思量却成吾罪过不如且各合口免相累及观药山如是指示可谓知法者惧。

　　一切佛语心品第二

　　尔时大慧菩萨摩诃萨白佛言世尊世尊修多罗说如来藏自性清净转(二译云具)三十二相入于一切众生身中如大价宝垢衣所缠如来之藏常住不变亦复如是而阴界入垢衣所缠贪欲恚痴不实妄想尘劳所污一切诸佛之所演说云何世尊同外道说我言有如来藏耶世尊外道亦说有常作者离于求那(魏云不依诸缘)周遍不灭世尊彼说有我佛告大慧我说如来藏不同外道所说之我大慧有时说空无相无愿如实际法性法身涅槃离自性不生不灭本来寂静自性涅槃如是等句说如来藏已如来应供等正觉为断愚夫畏无我句故说离妄想无所有境界如来藏门大慧未来现在菩萨摩诃萨不应作我见计着譬如陶家于一泥聚以人工水木轮绳方便作种种器如来亦复如是于法无我离一切妄想相以种种智慧善巧方便或说如来藏或说无我以是因缘故说如来藏不同外道所说之我是名说如来藏开引计我诸外道故说如来藏令离不实我见妄想入三解脱门境界希望疾得阿耨多罗三藐三菩提是故如来应供等正觉作如是说如来之藏若不如是则同外道是故大慧为离外道见故当依无我如来之藏。

　　尔时世尊欲重宣此义而说偈言。

　　人相续阴(魏云人我及于阴)缘与微尘胜自在作心量妄想。

　　通曰大慧因世尊说诸圣离有无远离于外道断常等见云何诸经说有如来藏常住真我岂不同于外道所说神我耶诸佛演说如来藏自性清净具三十二相在于一切众生身中无不周遍不为阴界所垢不为妄想所污常住不变如大价宝珠虽为垢衣所缠然而精光不坏为离于所依故外道亦说神我有常名为作者其常住同也虽在五阴不依诸缘其不污同也周遍十方体无生灭其遍历诸趣同也彼所说我与佛何别不知世尊所云常乐我净以无我为我而彼所云神我以我见为我也故自不同如来说法原不执一故为著有见者说空无相无愿三解脱法此空如来藏也为着无见者说真如实际法性法身真实不虚法此不空如来藏也为着亦有亦无见者说涅槃离自性本自不有不生不灭本自不无为着非有非无见者说本来寂静原非非有自性涅槃原非非无最上第一义法此空不空如来藏也如是等句总说一如来藏法何尝执定说有我也已为一切愚夫闻无我句遂生畏怖故说离妄想无所有境界名如来藏门然曰离妄想离我我所也曰无所有人法俱空也此如来藏原非有我岂可以我见计着并论乎何以明其无我也譬如陶家作种种器或以人工或以水杖或以轮绳方便造作而泥遂成器然器之成也轮绳不得而与焉水木不得而与焉人工不得而与焉适以彰其无我也如来说法亦尔于远离一切分别相无我法中以种种智慧乃根本实智善巧方便乃后得权智或说如来藏或说无我种种名字各有差别而中实无我实不同于外道所说之我所以名如来藏者正欲开引计着神我诸外道令其远离不实我见入于空无相无愿三解脱门境界庶几疾得无上菩提以我见无根故为不实终归生灭若三解脱者谓如来藏自性清净故云空离一切相十二有支灭故云无相自无愿求唯为化导众生故故云无愿此真无上菩提路也故我所说如来藏正以无我而破外道之我使如来所说如来藏不如是说空无相无愿三解脱法者即外道等见谓之同可也然外道我见未离所依而强曰周遍是为邪见汝等应当远离欲离外道我见正当依于无我如来之藏乃可对治而荡除之顾谓如来藏同于外道所说我何哉世尊重说偈言宣露外道我见正以见其当离也我见有人我有法我外道着人我见二乘着法我见此但以人我明之五阴和合成人色受想阴易知唯行阴相续流注外缘六识而造乎业内缘八识而栖乎冥外道以为神我也神我即是胜性以此为作者固是妄想又谓微尘积之而生大地谓大自在天生起世界为能作者不知彼所云作者犹有待非能作也是为异因总属心量中之妄想而已妄想计度如此即现前阴界等法未之能空是名著人我见是我见犹粗若二乘并五阴三界而空之名著法我见尚不敢望如来藏实际况外道可比而同乎故能察妄想之起灭总不出于如来藏海即妄想即心量诸佛之所演说常住真我如是讵可轻谈乎哉有客来谒长沙沙召尚书其人应诺沙曰不是尚书本命分明用标指月其人曰不可离却即今秪对别有第二主人却落在精魂窟里沙曰唤尚书作至尊得么更与重重点破其人曰恁么总不秪对时莫是弟子主人否却又落在无事界里州曰非但秪对与不秪对时无始劫来是个生死根本果然逃明眼人不过沙有偈曰学道之人不识真秪为从来认识神无始劫来生死本痴人唤作本来人此可为外道定评矣今养生家往往引此证彼岂以彼所谓本来人者与如来同耶一笑。

　　尔时大慧菩萨摩诃萨观未来众生复请世尊惟愿为说修行无间如诸菩萨摩诃萨修行者大方便佛告大慧菩萨摩诃萨成就四法得修行者大方便云何谓四谓善分别自心现观外性非性离生住灭见得自觉圣智善乐是名菩萨摩诃萨成就四法得修行者大方便云何菩萨摩诃萨善分别自心现谓如是观三界唯心分齐离我我所无动摇离去来无始虚伪习气所熏三界种种色行系缚身财建立妄想随入现是名菩萨摩诃萨善分别自心现。

　　通曰大慧因佛说一切法空无生无二离自性相显明无间之理无间云者无丝毫间隔即最上第一义心也理虽显明要因行得如何修行得证无上菩提与无间相应如诸大菩萨修行大方便法门佛说方便成就约有四法一者善分别自心现二者善观外性非性三者善离生住灭见四者得自觉圣智善乐谓之善者有妙悟存乎其间非寻常观行可比而自觉圣智乐亦云善乐非耽玩寂灭者伦也初何以善分别自心现谓观三界唯心悟知唯心分齐远离遍计依他二执证圆成实性内离根身之我外离器界之我所本无动摇三界何自而起本离去来三界何有生灭但是一心故曰唯心然不免有我我所动摇去来之相者为无始虚伪习气所熏故现有三界种种色行诸阴等系缚于内而示有我相身财建立于外而示有我所相曰色曰行而受想在其中然相分见分皆由八识生起世界中六道妄想分别随入见相二分而现有动摇去来之相是三界种种皆由妄想所现妄本无根其实未尝有也妄既不生即妄即真何往而非自心所现此之谓善分别自心现也南泉因陆亘夫云肇法师也甚奇特解道天地同根万物一体泉指庭前牡丹云大夫时人见此一株华如梦相似天童颂曰照彻离微造化根纷纷出没见其门游神劫外问何有着眼身前知妙存虎啸萧萧岩吹作龙吟再再洞云昏南泉点破时人梦要识堂堂补处尊古德云是处是慈氏无门无善财须知是见得方善分别自心现。

　　云何菩萨摩诃萨善观外性非性谓焰梦等一切性无始虚伪妄想习因观一切性自性菩萨摩诃萨作如是善观外性非性(唐云如是观察一切法时是即专求自证圣智)是名菩萨摩诃萨善观外性非性。

　　通曰外道观外性非性谓有已还无自性亦灭是为断见菩萨观外性非性谓妄想无根而自证圣智一切性自性本自不灭是为善观所以异于外道也一切外法如阳焰如梦幻等本非性也由无始来虚伪习气所熏执着种种妄想以为其因故执𦦨为水执梦为真其实一切法皆无自性本自不生如是观察即是专求自证圣智名性自性即善观察一切外法名性非性但灭妄想不灭观智但无习气种子不无自性是名善观外性非性长沙岑上堂我若一向举扬宗教法堂里须草深一丈事不获已向汝诸人道尽十方世界是沙门眼尽十方世界是沙门全身尽十方世界是自己光明尽十方世界在自己光明里尽十方世界无一人不是自己我常向汝诸人道三世诸佛法界众生是摩诃般若光光未发时汝等诸人向甚么处委悉光未发时尚无佛无众生消息何处得山河国土来如长沙言即能自证圣智即能善观外性非性。

　　云何菩萨摩诃萨善离生住灭见谓如幻梦一切性自他俱性不生随入自心分齐故见外性非性见识不生及缘不积聚见妄想缘生于三界内外一切法不可得见离自性生见悉灭知如幻等诸法自性得无生法忍得无生法忍已离生住灭见是名菩萨摩诃萨善分别离生住灭见。

　　通曰善分别自心现者见其生善观外性非性者见见灭似未离生住灭见兹善离生住灭见者何以离之哉谓观一切法如幻如梦无自性无他性无俱性性本不生即得随入自心无生境界了知自心分齐归无所得故自离也既明自心分齐见外性非性非他生也见诸识不生非自生也见外缘不积聚非和合共生也见妄想缘起三界非无因生也于三界内外根身器界一切诸法俱不可得本自无生作此见者名为见性然此见尚存犹未离也进之见犹离见无自性可得虽离自性然生此见者尚存犹未㧞其根也进之俱生无明生见悉灭了无影响踪迹能所俱泯证于无生非谓离一切法而别有无生法忍也即此如幻等诸法自性中知其不可得而证无生法忍名得初地然得无生法非难得无生法忍为难既得忍已入乎大定故善分别离生住灭见非着意离之而生住灭见自不生故曰善离沩山问仰山生住异灭汝作么生会仰曰一念起时不见有生住异灭师曰子何得遣法仰曰和尚适来问甚么师曰生住异灭仰曰却唤作遣法据沩仰父子遣法之意也无但唤作遣法耳是真善分别离生住灭见。

　　云何菩萨摩诃萨得自觉圣智善乐谓得无生法忍住第八菩萨地得离心意意识五法自性二无我相得意生身世尊意生身者何因缘佛告大慧意生身者譬如意去迅疾无碍故名意生譬如意去石壁无碍于彼异方无量由延(此云四十里)因先所见意念不忘自心流注不绝于身无障碍生大慧如是意生身得一时俱菩萨摩诃萨意生身如幻三昧力自在神通妙相庄严圣种类身一时俱生犹如意生无有障碍随所意念本愿境界为成就众生得自觉圣智善乐(唐云譬如心意于百千由旬之外忆先所见种种诸物念念相续疾诣于彼非是其身及山河石壁所能为碍意生身者亦复如是如幻三昧力通自在诸相庄严忆本成就众生愿故犹如意去生于一切诸圣众中)如是菩萨摩诃萨得无生法忍住第八地菩萨转舍心意意识五法自性二无我相身及得意生身得自觉圣智善乐是名菩萨摩诃萨成就四法得修行者大方便当如是学。

　　通曰初善分别自心现未离乎心次善观外性非性专求一切性自性未离乎法既善离生住灭见得无生法忍生灭灭已寂灭为乐故云得自觉圣智善乐岂其一向耽寂如声闻等谓其得无生法忍佉第八菩萨地虽证三昧乐而不住着五法三自性俱离八识二无我俱遣说法度生随意所往故名得意生身以何因缘名意生身譬如心意忆先所见于彼异方无量由旬之外念念相续疾诣于彼身不为碍石壁不为碍意且如是而况意生得身如幻三昧力者乎得自在神通力者乎其能一时俱生更有速于意也或现妙相庄严诸圣围绕犹如意去生于一切诸圣众中俱生无有障碍究其本愿无非欲成就众生各悟自性各得自觉圣智善乐故能现十界身去住无碍也现十界身说法度生庄严佛土承事诸佛作大佛事乃九地以上事而住八地者何以遽能之盖由转识成智舍心意意识五法自三性得二无我相身已证无生法忍住三昧乐此名第八地分齐今复转其舍而进乎无舍并其舍而忘之是转智向悲而得意生身盖由八地而趋乎九地得自觉圣智善乐而能善用之以度生也是名大菩萨成就四法得修行者大方便向所说一切法空无生无二离自性相至是一一获证无间之理疾得无上正等正觉汝等可不如是而学哉又细分之善分别自心现是三界唯心证一切法无二乃弥勒菩萨修行大方便门也善观外性非性是证一切法空乃虚空藏菩萨修行大方便门也善离生住灭见是风动无依证一切法离自性相乃琉璃光法王子修行大方便门也得自觉圣智善乐是普门应现证一切法无生乃观世音菩萨修行大方便门也是名修行者大方便乃大乘法岂少品可及哉真净和尚示众云是日已过命亦随减如少水鱼斯亦何乐唯二乘禅定寂灭为乐是为真乐学般若菩萨法喜禅悦为乐是为真乐三世诸佛慈悲喜舍四无量心为乐是为真乐石霜普会云休去歇去冷湫湫地去是为二乘寂灭之乐云门云一切智通无障碍拈起扇子云释迦老子来也是为法喜禅悦之乐德山棒临济喝是三世诸佛慈悲喜舍之乐除此三种乐外不为乐也且道归宗一众在三种内三种外良久云今日庄主设饡饭俵䞋钱参退僧堂内普请吃茶去喝一喝会得真净意旨斯名得自觉圣智善乐不然啼哭有日在。

　　尔时大慧菩萨摩诃萨复请世尊惟愿为说一切诸法缘因之相以觉缘因相故我及诸菩萨离一切性有无妄见无妄想见渐次俱生(唐云离有无见不妄执诸法渐生顿生)。

　　佛告大慧一切法二种缘相谓外及内外缘者谓泥团柱轮绳水水人工诸方便缘有瓶生如泥瓶缕氎草席种芽酥酪等方便缘生亦复如是是名外缘前后转生云何因缘谓无明爱业等法得缘名从彼生阴界入法得缘所起名彼无差别而愚夫妄想是名内缘法。

　　通曰大慧领善观外性非性谓一切性无始虚伪妄想习气为因未详其因之相为何似又领善离生住灭见谓见外性非性见识不生见缘不积聚见妄想缘生未详其缘之相为何似故欲觉知缘因之相离一切性有无妄见即上所云见离自性也无妄想见执着诸法渐生顿生即上所云生见悉灭也世尊先举二种缘相语之谓外器界及内根身外缘喻如泥瓶虽有泥团必假轮绳水木人工为缘而后瓶成泥瓶如是则一切缕缘而成氎草缘而成席种缘而成芽酥缘而成酪亦复如是前因后果展转相生所谓诸法从缘生者此也泥团原无瓶性但以诸方便缘而生必待缘生缘即未尝生也内缘即十二因缘法无明缘行以至爱取结生死业而有缘之名从彼生起名色受识等而有阴界入诸法皆相缘而起得缘所起之名虽有次序了无差别从相分起者则曰色曰六入从见分起者则曰识曰爱业等总一八识境界原无差别而愚夫不知自心所现妄生分别聚缘内摇种种贪着是名内缘内缘是妄妄本无根但无能取之心自无所取之境固知缘生如幻也报恩明禅师常举雪峰塔铭问诸老宿夫从缘有者始终而成坏非从缘有者历劫而长坚坚之与坏即且置雪峰今日在甚么处法眼别云秪今是成是坏法眼明得三界唯心故不作二见。

　　大慧彼因者有六种谓当有因相续因相因作因显示因待因当有因者作因已内外法生(唐云谓内外法作因生果)相续因者作攀缘已内外法生阴种子等相因者作无间相相续生(唐云作无间相生相续果)作因者作增上事如转轮王(唐云谓作增上事而生于果)显示因者妄想事生已相现作所作如灯照色等(唐云谓分别生能显境相如灯照物)待因者灭时作相续断不妄想性生(魏云于灭时不见虚妄生法相续事断绝故)。

　　通曰上二种缘相一者发明缘不积聚谓外缘由方便转生无和合性二者发明妄想缘生谓内缘由无明生起本自无根今语以六种因相即发明无始虚伪妄想习气为因总不离诸识展转因也一者当有因即是亲因谓八识无始以来能为一切作因内而见分诸法外而相分诸法由之作因生果不可思议当下为因故曰当有因二者相续因即是相续识内依八识外缘六识攀缘外境已由是内外法生果阴种子等以现行熏种子复以种子熏现行而染净果蕴于是乎生连环不断故曰相续因三者相因即是等无间缘作无间相生相续果相续中间有无间之相已离于因未至于果惟其无间所以相续谓其在因果中间有相可得故曰相因四者作因即是增上缘谓作增上事而生于果如转轮王身证轮王是为本因而飞轮七宝从空而至是增上因境不能生果必假心为增上故轮王能作胜因以心是境之增上缘也故曰作因惟六识为能作也五者显了因谓前五识妄想分别生已能显现境相如灯照物妄想属能作相现属所作以前境论色属所照属能以分别论照属所灯属能故五识与八识俱如照不离灯但有照了未入分别故曰显示因也六者待因谓生灭相待生已而灭灭已而生相待为用前五六七识俱生时作相续生指善恶二性而言此五六七识俱灭时作相续断指无记性而言故曰不妄想性生不妄想即无记也前者妄想相续至此暂时而断断以待乎续灭以待乎生有生有灭非得真不生灭性也此六者展转相因生起内外等法如梦如幻愚夫执为实有皆由不明无始虚伪习气藏于八识田中有如种子故曰妄想习气为因也僧问黄檗学人不会和尚如何指示檗云我无一物从来不曾将一物与人你无始以来秪为被人指示觅契觅会此可不是弟子与师俱陷王难你但一念不受即是无受身一念不想即是无想身决定不迁流造作即是无行身莫思量卜度分别即是无识身你如今才起一念即如十二因缘无明缘行亦因亦果乃至老死亦因亦果故善财童子一百一十处求善知识秪向十二因缘中求最后见弥勒弥勒却指见文殊文殊者即汝本地无明若心心别异向外求善知识者一念才生即灭才灭又生所以汝等比丘亦生亦老亦病亦死酬因答果已来即五聚之生灭五聚者五阴也一念不起即十八界空即身便是菩提华果即心便是灵智亦云灵台若有所住着即身为死尸亦云守死尸鬼由黄檗之言味之则无始虚伪习气皆始于一念一心不生万法无咎又何因缘之有。

　　大慧彼自妄想相愚夫不渐次生不俱生(唐云此是愚夫自所分别非渐次生亦非顿生)所以者何若复俱生者作所作无分别不得因相故若渐次生者不得相我故渐次生不生如不生子无父名(魏云若一切法一时生者因果不可差别以不见因果身相故若次第生者未得身相不得言次第生如未有子云何名父)大慧渐次生相续方便不然但妄想耳因攀缘次第增上缘等生所生故大慧渐次生不生妄想自性计著相故(魏云愚痴凡夫自心观察次第相续不相应故作如是言因缘次第缘缘缘增上缘等能生诸法大慧如是次第诸法不生虚妄分别取法体相唐云诸计度人言以因缘所缘缘无间缘增上缘等所生能生互相系属次第生者理不得成皆是妄情执著相故)渐次俱不生自心现受用故自相共相外性非性大慧渐次俱不生除自心现不觉妄想故相生是故因缘作事方便相当离渐次俱见(唐云渐次与顿皆悉不生但自心现身资等故外自共相皆无性故唯除识起自分别见大慧是故应离因缘所作和合相中顿渐生见)。

　　通曰论缘相乃方便缘生论因相乃展转因生缘曰方便即缘无自性因曰展转即因无自性无性即本无生又何渐生顿生之有彼凡愚等自生分别本非渐生而妄想执为渐相本非顿生而妄想执为顿相若果顿生者因果一时俱生谁为能作谁为所作不得因果身相差别故故知非顿生也若果渐生者先有因然后有果既不得果相何以言因生如未有子云何名父既得其子即有父名因果一时具足故知非渐生也渐次生本不生诸计度人说有相续方便缘生实与诸法自体不相应故理不得成故曰不然但是愚夫妄想分别耳彼作如是言曰因缘谓自心亲因能生起者曰攀缘谓心取外尘等即所缘缘也曰次第缘谓内外法更互转生相续无间即等无间缘也曰增上缘谓境外有境果外有果于亲因缘若增而上也以是诸缘能生诸法是诸缘为能生诸法为所生故以为有次第渐生也其实渐次生本不生皆是妄想自性计着取法体相为有次第方便设使一念不生缘从何起既无能生焉有所生故彼谓由诸缘者实不然也渐生既不成而顿生可知已故云渐次俱不生然则目前种种根身器界诸受用处何自而有盖一切法唯心所现乃是八识所现见分相分身资受用如镜现像原无自性故诸蕴等各具一体而为自相诸蕴等和合成人而为共相皆外境也外性非性本自不生所以渐生顿生悉不生也非是一向不生同于断灭除自心所现无分别见生即不生本无相也惟无明不觉妄生分别即有次第相生是因缘作事方便之相但由自妄想生故于和合相中而作渐生见者非也于和合相中而作顿生见者亦非也彼于非性中而执有自性是为妄见故应远离若见离自性者见性尚不可得妄从何立若生见悉灭者生处尚不可得见从何起汝等菩萨能善是缘因之相当得无生法忍神会问六祖曰先顿而后渐先渐而后顿不悟顿渐人心里常迷闷祖曰听法顿中渐悟法渐中顿修行顿中渐证果渐中顿顿渐是常因悟中不迷闷荷泽他日有云见清净体于诸三昧八万四千诸波罗蜜门皆于见上一时起用若当真如相应之时万化寂灭此时更无所见三昧诸波罗蜜门亦一时空寂更无所得此数语却于生见悉灭相应荷泽未为不悟也。

　　尔时世尊欲重宣此义而说偈言。

　　一切都无生亦无因缘灭于彼生灭中而起因缘想非遮灭复生相续因缘起非为断凡愚痴惑妄想缘(唐云一切法无生亦复无有灭于彼诸缘中分别生灭相非遮诸缘会如是灭复生但止于凡愚妄情之所有)有无缘起法是悉无有生习气所迷转从是三有现真实无生缘亦复无有灭观一切有为犹如虚空华摄受及所摄舍离惑乱见非已生当生亦复无因缘一切无所有斯皆无言说。

　　通曰长行但破缘因相及渐次俱生见至自心现受用本无生灭尚未及详也故说偈以显示之谓一切内外法本无因缘生亦无因缘灭本无渐顿生亦无渐顿灭于彼诸缘中分别生灭相谓彼诸缘想皆是生灭法已灭而复生相续因缘起我谓非因缘非遮诸缘会缘者自生灭不缘无生灭凡愚着缘想不了无生义我说无因缘但为除彼惑且有无诸法虽各从缘起缘起本无生当下归寂静我既无分别何处有三界惟虚妄习气积迷展转因谓有欲有色及有无色界有无递相倾生灭从中现若悟真实际清净无纤尘本来既不生亦复无有灭观自心所现一切有为法如华生虚空虚空何曾着唯是捏目生是名惑乱见捏为能取根华为所取尘本无而谓有故名为惑乱诚能舍是见远离妄分别非是华已生亦不当来生非缘虚空出亦非因目有本自无因缘华从何处生秪凭妄想见其实无所有了达无所有一切都无生本既无生缘安得有名字故知诸缘想但有诸言说分别虚空华无有真实义神会问六祖曰将生灭却灭将灭灭却生不了生灭义我见似聋盲祖曰将生灭却灭令人不执性将灭灭却生令人心离境未即离二边自除生灭病又史山人问圭峰禅师曰云何佛化所生吾如彼生佛既无生生是何义若言心生法生心灭法灭何以得无生法忍耶答曰既云如化化即是空空即无生何诘生义生灭灭已寂灭为真忍可此法无生名曰无生法忍合二说观之而缘起无生之义粲然备矣。

　　(唐云集一切法品第二之三)。

　　尔时大慧菩萨摩诃萨复白佛言世尊惟愿为说言说妄想相心经世尊我及余菩萨摩诃萨若善知言说妄想相心经(二译云心法门)则能通达言说所说二种义疾得阿耨多罗三藐三菩提以言说所说二种趣净一切众生佛告大慧谛听谛听善思念之当为汝说大慧白佛言善哉世尊唯然受教佛告大慧有四种言说妄想相谓相言说梦言说过妄想计着言说无始妄想言说相言说者从自妄想色相计着生梦言说者先所经境界随忆念生从觉己境界无性生(唐云谓梦先所经境界觉已忆念依不实境生)过妄想计着言说者先怨所作业随忆念生无始妄想言说者无始虚伪计着过自种习气生(唐云以无始戏论妄执习气生)是名四种言说妄想相。

　　通曰大慧因世尊说一切无所有斯皆是言说言说依着因缘生灭而起固为妄想然最上第一义由言说而显则言说妄想亦自有心法门在故善通达言说而其说通即善通达所说第一义而其宗通宗通及说通疾证无上菩提不离言说所说二种之趣即以其趣净治众生令诸众生当依于义莫着言说即于二义中得清净解也佛谓言说之所以名妄想者依识生故五六七八识不出一心故曰妄想相心经大约四种一有相言说谓前五识分别一切色相而言说生焉是对境而说故属前五二者梦言说谓六识忆念过去境界而言说生焉如梦先所经境界既已醒觉乃从而追忆言说依不实境生故曰无性三者过妄想计着言说谓七识为染净依先所计着或恩或怨及所作善恶业随忆念所到传送而出六识忆念但于境上历历分明七识忆念便自系属怨业中流出故谓之过四者无始妄想言说谓八识含藏虚伪不实有无戏论习气种子于中妄执不舍忽然而出盖自无始以来种此妄根故生此言说妄想之相是四种言说依八七六五因缘展转而生故谓之妄也临济云如山僧今日用处真正成坏玩弄神变入一切境随处无事境不能换但有来求者我即便出看渠渠不识我我便着数般衣学人生解一向入我言句苦哉瞎秃子无眼人把我着底衣认青黄赤白我脱却入清净境中学人一见便生忻欲我又脱却学人失心忙然狂走言我无衣我即向渠道你识我着衣底人否忽尔回头认我了也大德你莫认衣衣不能动人能着衣有个清净衣有个无生衣菩提衣涅槃衣有祖衣有佛衣大德但有声名文句皆悉是衣变从脐轮气海中鼓激牙齿敲磕成其句义明知是幻化大德外发声语业内表心所法以思有念皆悉是衣你秪么认他着底衣为寔解纵经尘劫秪是衣通三界循环轮回生死不如无事相逢不相识共语不知名若济此等言说真善通达言说所说二种趣足净治一切众生妄见矣。

　　尔时大慧菩萨摩诃萨复以此义劝请世尊惟愿更说言说妄想所现境界世尊何处何故云何何因众生妄想言说生(魏云惟愿为我重说四种虚妄执着言语之相众生言语何处出云何出何因出)佛告大慧头胸喉鼻唇舌龂齿和合出音声。

　　通曰四种言说从五六七八识而生是妄因也更问所缘境界从何处出何故而出云何而出何故云何只是一和合义故魏译略更问何因而出因即上四种妄想为因故佛不答止以其处与和合之故答之牙齿喉舌唇五音所自出而又益之以头胸鼻者头其总会处胸其气所出鼻亦有音鼻塞则音不成此八者音声所出之处和合中气鼓激成音此言说所出之故也若佛说法有六十四种梵音岂以八种为缘乎故知所缘亦妄也沩山五峰云岩同侍立百丈百丈问沩山并却咽喉唇吻作么生道沩山云却请和尚道百丈云不辞向汝道恐已后丧我儿孙雪窦颂云却请和尚道虎头生角出荒草十洲春尽华凋残珊瑚树林日杲杲百丈复问五峰并却咽喉唇吻作么生道五峰云和尚也须并却百丈云无人处斫额望汝雪窦颂云和尚也并却龙蛇阵上看谋略令人长忆李将军万里天边飞一鹗百丈又问云岩并却咽喉唇吻作么生道岩云和尚有也未丈云丧我儿孙云窦颂云和尚有也未金毛狮子不踞地两两三三旧路行大雄山下空弹指此等语句不即言说不离言说要明所说义玄哉微哉。

　　大慧白佛言世尊言说妄想为异为不异佛告大慧言说妄想非异非不异所以者何谓彼因生相故大慧若言说妄想异者妄想不应是因若不异者语不显义而有显示是故非异非不异。

　　通曰妄想由五六七八识生是言说因也言说由喉唇齿舌等和合而出是言说相也相非因不生故知非异非不异也若异者言说当自有因不必妄想为因今妄想与言说如根苗然本非异也若不异者语即是想想即是语何能显示所说之义然而语能显义语固是能义固是所能所历然何得不异为异为不异者局于迹也非异非不异者超乎迹之表也是亦不思议境界讵可以妄想卜度之哉僧问黄连和尚如何是声前一句连云声前无句声后问将来投子颂云空劫前时旷路间声前无句信人难欲穷沧浪白云曲且看石人露半颜又僧问崇福志和尚如何是宽廓之言志云无舌人道得投子颂云宽廓言时不犯舌清风高韵碧云斜石人贪话西峰事不觉东岩起雾遮由前说似异却未尝异由后说似不异却未尝不异于此信入即善第一义宗趣。

　　大慧复白佛言世尊为言说即是第一义为所说者是第一义佛告大慧非言说是第一义亦非所说是第一义所以者何谓第一义圣乐言说所入是第一义非言说是第一义(唐云何以故以第一义是圣乐处因言而入非即是言)第一义者圣智自觉所得非言说妄想觉境界是故言说妄想不显示第一义言语者生灭动摇展转因缘起若展转因缘起者彼不显示第一义大慧自他相无性故言说相不显示第一义(唐云第一义者无自他相言语有相不能显示)复次大慧随入自心现量故种种相外性非性言说妄想不显示第一义(唐云第一义者但唯自心种种外相悉皆无有言语分别不能显示)是故大慧当离言说诸妄想相。

　　通曰大慧闻彼因生相故既非异矣说能显义故又非不异矣非异将无言说即第一义乎非不异将无所说是第一义乎是以第一义不离能所问也佛言一异俱非正是离四句绝百非处于此悟得方明第一义趣岂可以言说即第一义又岂可以所说是第一义曷言乎言说非第一义也以第一义是圣智善乐处但因言入非即是言如以手指月岂可以指当月故谓非言说是第一义也曷言乎所说非第一义也以第一义是圣智自觉所得但可自悟不可言宣非妄想觉境界所到由言说以妄想为因觉想有心而无心之体非彼所缘故不能显示第一义是所说者非第一义也所说何以不显示第一义将不与前所云语能显义者相背驰乎良以彼言语妄想分别有生灭有动摇不出五六七八识念念不住展转因缘而起第一义者不生不灭本无动摇不属因缘和合而有纯一真如境界岂彼妄想觉所能显示耶是识不能显智一也若谓第一义有境界可得犹有相在尚可说也今一真不变之自相及一真随缘之他相实无自性既无其性即无相可得岂言说有相者所能显示耶是相不能显无相二也若谓一向无有即同断灭犹有无相在亦可说也今圣智自觉所得随入自心现量虽现有种种外相如幻人作幻事求其自性悉无所有是自心现量不但无妄可得亦无真可得言说妄想强为分别岂能分别于无分别者此妄不能显真三也由此三端观之足知非所说是第一义矣第一义者非言说非所说本自离言语相汝等菩萨欲得无上菩提当离言说诸妄想相言语道断心行处灭是真得第一义趣足净治一切众生矣大阳明安禅师上堂云嵯峨万仞鸟道难通剑刃轻冰谁当践履宗乘妙句语路难陈不二法门净名杜口所以达磨西来九年面壁始遇知音大阳今日也太无端珍重丹霞颂云不挂唇皮一句奇少林冷坐最慈悲须知此道非传受立雪神光已强为若向上一路可以言宣者即落二落三不得名第一义矣。

　　尔时世尊欲重宣此义而说偈言。

　　诸佛无自性亦复无言说甚深空空义愚夫不能了一切性自性言说法如影自觉智智子实际我所说(唐云诸法无自性亦复无言说不见空空义愚夫故流转一切法无性离言说分别诸有如梦化非生死涅槃如王及长者为令诸子喜先赐相似物后赐真实者我今亦复然先说相似法后乃为共演自证实际法)。

　　通曰此偈宋译似约而所该者博所云甚深空空义即上文三不显义生灭动摇不显空也自他相无性空空也随入自心现量甚深空空也而唐译反略至一切法无性离言说分别似重首二句不如一切性自性言说法如影与金刚经一切有为法如梦幻泡影如露亦如电应作如是观同旨此不拨相而见无相即甚深空空义也若以此法骤而语愚夫必不能了反生不信故权立三乘髻珠等喻如王及长者方便接引皆相似法也非实际也故以言说所说显第一义者先说相似法也今谓言说所说非第一义者乃自证实际法也所以言说法如影非我所说自觉圣智所得实际理地我今所说其实说无所说所谓我法妙难思也唐译非生死涅槃因人畏生死而示以涅槃如化城之喻二乘人已超生死见有涅槃可乐遂以涅槃为第一义谛不复求进不知第一义谛中非生死非涅槃无有涅槃佛无有佛涅槃此诸法寂灭相但可自证非言说所及故惟自觉圣智子可与语此临济到凤林林问有事相借问得么济云何得剜肉作疮林云海月澄无影游鱼独自迷济云海月既无影游鱼何得迷林云观风看浪起玩水野帆飘济云孤轮独照江山静长啸一声天地秋林云任将三寸辉天地一句临机试道看济云路逢剑客须呈剑不是诗人莫献诗凤林便休济乃有颂大道绝同任向西东石火莫及电光罔通沩山问仰山石火莫及电光罔通从上诸圣将什么为人仰云和尚意作么生沩云但有言说都无实义仰云不然沩云子又作么生仰云官不容针私通车马明此等机缘足知自证实际法本不可说而亦未尝不说终日说实未尝说是甚深法门。

　　尔时大慧菩萨摩诃萨复白佛言世尊唯愿为说离一异俱不俱有无非有非无常无常一切外道所不行自觉圣智所行离妄想自相共相入于第一真实之义诸地相续渐次上上增进清净之相随入如来地相无开发本愿譬如众色摩尼境界无边相行(唐云以无功用本愿力故如如意宝普现一切无边境界)自心现趣部分之相一切诸法(唐云一切诸法皆是自心所现差别)我及余菩萨摩诃萨离如是等妄想自性自共相见疾得阿耨多罗三藐三菩提令一切众生安乐具足充满。

　　通曰大慧因上文言说妄想非异非不异及言说所入是第一义故问离一异有无常无常四句一切外道所不行而自觉圣智所行者第一真实之义何由而入既入于真实干慧地由此十地相续渐次增进入于等妙觉如来地以无功用本愿力故应物现形广度众生譬如摩尼宝珠普现众色无量无边修行境界悉现其中一切诸法皆是自心所现差别部分如镜现像本自非有离诸妄想自性及阴界入自共等相见已速证无上菩提为令一切众生俱获安乐具足充满不复入于外道邪见临济示众云有时夺人不夺境有时夺境不夺人有时人境俱夺有时人境俱不夺时有僧问如何是夺人不夺境济云煦日发生铺地锦婴孙垂白发如丝云如何是夺境不夺人济云王令已行天下遍将军塞外绝烟尘云如何是人境两俱夺济云并汾绝信独处一方云如何是人境俱不夺济云王登宝殿野老讴歌此临济四料拣无非欲众生安乐处唯自觉圣智者妙解其义。

　　佛告大慧善哉善哉汝能问我如是之义多所安乐多所饶益哀愍一切诸天世人佛告大慧谛听谛听善思念之吾当为汝分别解说大慧白佛言善哉世尊唯然受教佛告大慧不知心量愚痴凡夫取内外性依于一异俱不俱有无非有非无常无常自性习因计着妄想(魏云凡夫不能觉知惟自心见执着外种种法相以为实有是故虚妄分别)。

　　通曰知心量者外性非性一切皆自心所现本无自性一异有无之论从何而起惟不知心量所现妄生分别取八识所现见分为内性取八识所现相分为外性从此二性生起有无一异断常等见若有自性可依此见种种不同皆由多生习气为因含藏八识田中计着不舍故成妄想见耳入大乘论云迦毗罗有计一过谓作与作者一相与相者一如是等名为计一沤楼僧佉计异迦楼鸠䭾计亦一亦异若提子计非一非异又大论云若不得般若方便入阿毗昙即堕有中入空即堕无中入昆勒堕亦有亦无中中论云执非有非无名愚痴论故学摩诃衍四门不得般若意即堕四谤有是增益谤无是损减谤亦有亦无相违谤非有非无戏论谤由此四句叠成百非总不出断常二见黄檗云等闲无事莫漫用心不用求真惟须息见所以内见外见俱错佛道魔道俱恶所以文殊暂起二见贬向二铁围山文殊即实智普贤即权智权实相对治究竟亦无权实唯是一心心且不佛不众生无有异见才有佛见便作众生见有见无见常见断见便成二铁围山被见障故祖师直指一切众生本心本体本来是佛不假修成不属渐次不是明暗不是明故无明不是暗故无暗所以无无明亦无无明尽入我此宗门切须在意如此见得名之为法见法故名之为佛佛法俱无名之为僧唤作无为僧亦名一体三宝若黄檗可谓知心量者不但无四句可离亦且无圣智可得足该此篇宗眼。

　　譬如群鹿为渴所逼见春时𦦨而作水想迷乱驰趣不知非水如是愚夫无始虚伪妄想所熏习三毒烧心乐色境界见生住灭取内外性堕于一异俱不俱有无非有非无常无常想妄见摄受。

　　通曰上言习因计着妄想种种不齐非可一端而尽须假譬喻以明之前大慧问何因如幻梦及犍闼婆城世间热时𦦨及与水月光此乃详答总不出五阴八识窠臼其最粗者贪嗔痴三毒烧心乐求种种诸色境界于无生中妄见生灭执取根身器界内外诸法以为实有是心逐于境妄见摄取乃无始虚伪妄想所熏习气如渴鹿逐春时阳𦦨不知其非水也不曰依四句而曰堕不曰四句见而曰想此渴爱所逼终从沦堕乃外道最下种也僧问药山平田浅草尘鹿成群如何射得尘中尘山云看箭僧放身便倒山云侍者拖出这死汉僧便走山云弄泥团汉有什么限雪窦拈云三步须活五步须死颂曰尘中尘君看取下一箭走三步五步若活成群趁虎正眼从来付猎人雪窦高声云看箭此则公案原发明向上事不妨以鹿为喻鹿若知𦦨非水即可成群趁虎矣。

　　如犍闼婆城(此云寻香所居)凡愚无智而起城想无始习气计著相现彼非有城非无城如是外道无始虚伪习气计着依于一异俱不俱有无非有非无常无常见不能了知自心现量。

　　通曰乐色境界有着世间欲者渴鹿逐𦦨是也有着色界欲者犍闼婆城是也犍闼婆乃帝释乐神彼于空中现有城郭如蜃楼相似彼原非城却现有城彼原非色却现有色一切皆唯心所现原无自性本不生也只为愚痴外道因无始来虚妄分别城相种子习气所熏现有城相妄想计着但于相上建立一异有无断常四句不知自心现量本自无相相既本无四句从何而立此前五识所对相境无始以来妄熏习故故于非可乐中妄生贪着也世尊因乾闼婆王献乐其时山川大地尽作琴声迦叶起作舞王问迦叶岂不是阿罗汉诸漏已尽何更有余习佛曰实无余习莫谤法也王又抚琴三遍迦叶亦三度作舞王曰迦叶作舞岂不是佛曰实不曾作舞王曰世尊何得妄语佛曰不妄语汝抚琴山河大地木石尽作琴声岂不是王曰是佛曰迦叶亦复如是所以实不曾作舞王乃信受古德颂曰轻轻拨动一条弦振动三千与大千赖有饮光知此意肯将罗袖惹春烟又玄沙问僧乾闼婆城汝作么生会僧曰如梦如幻法眼别敲物示之若于此透入方可云了知自心现量。

　　譬如有人梦见男女象马车步城邑园林山河浴池种种庄严自身入中觉已忆念大慧于意云何如是士夫于前所梦忆念不舍为黠慧不大慧白佛言不也世尊佛告大慧如是凡夫恶见所噬外道智慧不知如梦自心现性依于一异俱不俱有无非有非无常无常见。

　　通曰前五识但能对尘而现唯第六识能缘过去五尘故以忆念梦中所见为喻梦中所见原非实事而觉时忆念不舍诚为愚痴彼外道反以种种计着妄想分别谓是智慧岂不是恶见所噬良由不知一切境界如梦所现梦非别有乃自心所现如是现时莫非真性将以为无然男女象马等物未尝不有将以为有然梦中之物取之不得既不可取本自无生既本不生忆之何为外道恶见依六识建立一异有无断常四句以为智慧真所谓梦想者也张无垢语大慧曰某每于梦中必诵语孟何如慧举圆觉曰由寂静故十方世界诸如来心于中显现如镜中像无垢曰非老师莫闻此论也无垢梦中似习气未除大慧指出大圆镜智不妨习气出没其间可谓彻尽自心现量者矣。

　　譬如画象不高不下而彼凡愚作高下想如是未来外道恶见习气充满依于一异俱不俱有无非有非无常无常见自坏坏他余(唐作于)离有无无生之论亦说言无谤因果见拔善根本坏清净因胜求者当远离去作如是说(魏云欲求胜法当远离说如是法人)彼堕自他俱见有无妄想已堕建立诽谤以是恶见当堕地狱。

　　通曰于七识生则见其有于七识灭则见其无此凡愚见也不知七识生灭原无形迹能转七识即平等性智生死涅槃一切平等譬如画象不高不下而彼凡愚作高下想谓一切诸有还归于无妄想横计作差别见前忆念梦境执之为有是堕建立常见此一切坏灭执之为无是堕诽谤断见此断灭恶见于未来世依诸外道熏习增长自无想天至非非想处皆堕此见故曰习气充满虽以一异有无四句立论但见其无破人之有不但自坏兼欲坏他于诸如来远离有无之论及不生不灭之论湛然寂静反名为不正见者悉欲空之亦说为无凡作正因正果见者彼所谤也既谤因果则培善根为成佛本者彼所拔也植清净为出世因者彼所坏也如是之人必欲断灭一切以为法非胜法也欲求胜法当于有无离有无宜速远离如是之说所以者何彼见有自生他生俱生之相见其有已还无妄想分别于一切建立有者诽谤为无乃所谓蕉芽败种断佛种性者也恶见如是当堕地狱故谓之堕也百丈至晚参举前野狐因缘次黄檗便问古人错对一转语落在野狐身今日转转不错是如何丈云近前来向汝道黄檗近前打丈一掌丈拍手笑云将谓胡须赤更有赤须胡时沩山在会下作典座司马头陀举野狐话问典座作么生沩以手撼门扇三下司马云太粗生沩云佛法不是这个道理后沩山举黄檗问野狐话问仰山仰云黄檗常用此机沩云汝道天生得从人得仰曰亦是禀受师承亦是自宗通沩云如是如是夫不通自宗妄拨因果欲免沦堕难矣。

　　譬如翳目见有垂发谓众人言汝等观此而是垂发毕竟非性非无性见不见故(魏云譬如翳目见虚空中有于毛轮为他说言如是如是青黄赤白汝何不观大慧而彼毛轮本自无体何以故有见不见故)如是外道妄见希望依于一异俱不俱有无非有非无常无常见诽谤正法自陷陷他。

　　通曰忆梦者堕有自坏者堕无又有于藏识中见得识体微妙非有非无以为胜解乃执一异有无断常四句以谤正法如翳目人见空中垂发谓众人言汝何不观如是垂发青黄赤白甚为希有不知此垂发本自无体翳目者见其有无翳者见其无有见不见故彼以翳目所见而反责无翳者为无见如此邪见不但陷己且能陷人彼但于境上见得非有非无希望非非想天以为得果返谤自真如性一亘晴空为非正见此外道中最上者故陷溺人尤甚云门云光不透脱有两般病一切处不明面前有物是一透得一切法空隐隐地似有个物相似亦是光不透脱又法身亦有两般病为法执不忘己见犹存堕在法身边是一直饶透得放过即不可子细检点将来有甚么气息亦是病天童颂云森罗万象许峥嵘透脱无方碍眼睛扫彼门庭谁有力隐人胸次自成情船横野渡涵秋碧棹入芦华照雪明串锦老渔怀就市飘飘一叶浪头行此在正法中丝毫未尽犹且是病况外道妄见为崇自陷陷他其病可胜道哉。

　　譬如火轮非轮愚夫轮想非有智者如是外道恶见希望依于一异俱不俱有无非有非无常无常想一切性生。

　　通曰无因外道谓本无因末无因秪见八万劫内轮回生死乌从来黑鹄从来白一切无因生谓是性生譬如火轮旋转似轮火本非轮而轮生于火是无因生也彼愚外道非有智者见一切轮转不息倏忽生灭如环无端便谓一切无因生如火轮然不知念念相续新新不断是行阴区宇于此乐欲执着立为一异有无断常四句谓一切性生彼实未尝生妄见有生彼实未有轮妄见有轮岂得为智乎雪峰开火次因指火曰三世诸佛在火焰里转大法轮云门曰火焰为三世诸佛说法三世诸佛立地听玄沙曰近日王令稍严峰曰作么生沙曰不许搀夺行市峰乃吐舌若上上智人睹一切物皆能发明向上事如石火电光眼目动定即错过也何至作一异有无等想。

　　譬如水泡似摩尼珠愚小无智作摩尼想计着追逐而彼水泡非摩尼非非摩尼取不取故如是外道恶见妄想习气所熏于无所有说有生缘有者言灭。

　　通曰佛说涅槃果不生不灭识阴都消智光迥露是真摩尼珠外道不离识阴区宇妄计涅槃可得如小儿无知计着水泡作摩尼想彼水泡似珠何尝是摩尼唯其似也何尝非摩尼取之即以似而为真不取则明知其似而真者固自在也彼不睹其真而谬执其似是名恶见由无始妄想习气所熏于本来无一物者说有涅槃可证依因缘生复有说言所证寂灭者唯于诸缘现有者实有法灭但灭外境以为涅槃非真灭也世尊一日示随色摩尼珠问五方天王此珠作何色时五方天王互说异色世尊复藏珠入袖却抬手曰此珠作何色天王曰佛手中无珠何处有色世尊叹曰汝何迷倒之甚吾将世珠示之便各强说有青黄赤白色吾将真珠示之便总不知时五方天王悉皆悟道后仰山参东寺会禅师会问汝是甚处人仰曰广南人会曰我闻广南有镇海明珠是否仰曰是会曰此珠如何仰曰黑月即隐白月即现会曰还将得来也无仰曰将得来会曰何不呈似老僧仰叉手近前曰昨到沩山亦被索此珠直得无言可对无理可伸会曰真师子儿善能哮吼夫摩尼有真者更有真真者真且不有何有于似。

　　复次大慧有三种量五分论各建立已得圣智自觉离二自性事而作有性妄想计着(唐云立三种量已于圣智内证离二自性法起有性分别魏云而作是言实有圣者内证之法离二自性虚妄分别故)。

　　通曰外道计著有是建立常见计着无是诽谤断见是断常二见皆有妄想缘起二自性事我法中亦有能离外道邪见而不免于法执者彼于三种量五分论各各建立务以圣言为的乃于圣智内证远离遍计依他不可思议境界妄生分别谓离妄想缘起二自性法有圆成实性可得此声闻人但依声教而起虚妄分别之见也三种量谓现量比量圣言量显现之量未分别比类之量由喻得知以圣教为准绳则邪伪难移五分论即宗因喻三支并合结为五分假如以有为宗以实为因以山河大地为喻以无常为宗以有为为因以色身为喻以真常为宗以无为为因以虚空为喻合结但成之而已此化佛说法之式二乘人依法修行远离妄想缘起二自性事而见于圆成实性谓实有圣者内证之法而不免有自性可得即是著相虽证涅槃是以生灭心为本修因非妄想而何仰山问双峰师弟近日见处如何曰据某见处实无一法可当情仰曰汝解犹在境曰某秪如此师兄又如何仰曰汝岂不知无一法可当情者沩山闻曰寂子一句疑杀天下人玄觉云经道实无有法然灯佛与我授记他道实无一法可当情为甚么道解犹在境且道利害在甚么处即如此则不见一法者犹未离境而况起有性分别者乎。

　　大慧心意意识身心转变自心现摄所摄诸妄想断如来地自觉圣智修行者不于彼作性非性想(唐云诸修行者转心意识离能所取住如来地自证圣法于有及无不起于想)若复修行者如是境界性非性摄取相生者彼即取长养及取我人(唐云诸修行者若于境界起有无执则着我人众生寿者)大慧若说彼性自性自共相一切皆是化佛所说非法佛说又诸言说悉由愚夫希望见生不为别建立趣自性法得圣智自觉三昧乐住者分别显示。

　　通曰彼二乘人于圣智内证离二自性法中作有性妄想计着由未能转识成智未离能证所证故作是想若心意意识及前五识身心俱转变成四智自心所现能取所取诸妄想断住如来地自证圣法此修行者于彼自心所现刹那无有生相刹那无有灭相于有及无不起于想若复修行者于性非性境界摄取有无之相而生计着彼以为圣智内证实有是事即着我人众生寿者四相如圆觉所云证悟了觉四相由存证悟未忘能所故也既本性上不容作有性见亦不容作非性见云何如来常说性自性自共相真如不变谓之自相真如随缘谓之共相性既有自性可指相亦有自共相建立何得谓一切皆无佛言此一切法皆是化佛权教所说非法佛实教所说盖应化如来说如是法但为众生愚痴希望有所证得若说无智无得则生恐怖所以随顺机缘方便建立有此言说不别建立趣进自性之法为得自觉圣智三昧乐住者分别显示也凡夫希望得果故权立涅槃以为自性使知向往若得圣智自觉三昧乐住者非愚夫比故当舍权就实彼以为有自性吾以为无自性可得彼以为有涅槃吾以为无涅槃可证使之远离四相自证法身虽得三昧乐而不住着此法佛所说离言说相岂更有趣向自性法为彼显示哉故二乘人不应作有性妄想计着也仰山卧次僧问曰法身还解说法也无仰曰我说不得别有一人说得曰说得底人在甚么处仰山推出枕子沩山闻曰寂子用剑刃上事由此观之法佛说法谁其闻乎须是当家人始得。

　　譬如水中有树影现彼非影非非影非树形非非树形如是外道见习所熏妄想计着依于一异俱不俱有无非有非无常无常想而不能知自心现量。

　　通曰此下五喻详明境界性非性不应摄取作有性妄想计着盖自心现量不外见分相分见分是能取相分是所取水喻能取树影及形喻所取影无分别形有分别略有浅深之异是前五识见分所摄但有别白而未入意想故曰现量若心意意识身心转变能转识成智者于水中所现树影未尝执为有未尝执为无彼自水体原非有树原非有影何得作有性想然水能鉴物树入影现影纳树形何得作非性想如是境界性非性故外道见习所熏从无始来见境领纳妄想计着但于境上作一异有无断常四句想而不知自心现量不即乎境不离乎境不容作想也洞山辞云岩问百年后忽有人问还邈得师真否如何秪对岩良久曰秪这是山沉吟岩曰价阇黎承当个事大须审细山犹涉疑后因过水睹影大悟前旨有偈曰切忌从他觅迢迢与我疏我今独自往处处得逢渠渠今正是我我今不是渠应须恁么会方得契如如洞山睹影即契真我世人却执影为我何也。

　　譬如明镜随缘显现一切色像而无妄想彼非像非非像而见像非像妄想愚夫而作像想如是外道恶见自心像现妄想计着依于一异俱不俱有无非有非无常无常见(魏云有缘得见无缘不见故主于化佛说者良是)。

　　通曰一切皆自心现量则化佛之身亦自心所现彼其应物现形如镜中像一切相好种种具足而无妄想分别何以故彼大圆镜智本自非像而随缘显现又非无像彼其像也影也非镜也镜本不生故现像非像生即无生既本不生何所容其妄想分别乎愚夫无知如稚子弄影谓实有是像是众生著有无足怪者乃外道恶见于自心所现之像妄想计著作一异有无常非常四句见自心分别见像有无彼于像上辨不于镜上辨所云见诸相非相即见如来者彼固有所未测也故为恶见临济云山僧此间不论僧俗但有来者尽识得伊任伊向甚处出来但有声名文句皆是梦幻却见乘境底人是诸佛之玄旨佛境不能自称我是佛境还是这个无依道人乘境出来若有人出来问我求佛我即应清净境出有人问我菩萨我即应慈悲境出有人问我菩提我即应净妙境出有人问我涅槃我即应寂静境出万般差别人即不别所以应物现形如水中月观临济说化佛显现极玲珑为伊法佛体即不别有实下落处。

　　譬如风水和合出声彼非性非非性(唐云譬如谷响依于风水人等音声和合而起彼非有非无以闻声非声故魏云因声闻声故)如是外道恶见妄想依于一异俱不俱有无非有非无常无常见。

　　通曰化佛所现之身既非实有其所显示说法之音亦非实有譬如谷响因彼风水人等音声和合响答成声以为实有乎谷本无声以为非有乎声响历然是声待于声声无实体既非有性又非无性即声响非声响即言说非言说而谷响风水本自寂然外道恶见妄想熏习力故力依声明立一异有无断常四句邪论声有生灭浑然是妄于彼分别真是愚痴黄檗云如今于一机一境一经一教一世一时一名一字六根门前领得与机关木人何别忽有一人出来不于一名一相上作解者我说此人尽十方世界觅这个人不可得以无第二人故继于祖位亦云释种无杂纯一故言王若成佛时王子亦随出家此意大难知秪教你莫觅觅便失却如痴人山上叫一声响从谷出便走下山趁及寻觅不得又叫一声山上响又应亦走上山趁如是千生万劫秪是寻声逐响人虚生浪死汉汝若无声即无响涅槃者无闻无知无声绝迹绝踪若得如是稍与祖师邻房也。

　　譬如大地无草木处热焰川流洪浪云涌(唐云日光照触焰水波动)彼非性非非性贪无贪故如是愚夫无始虚伪习气所熏妄想计着依生住灭一异俱不俱有无非有非无常无常缘自住事门亦复如彼热𦦨波浪(唐云于圣智自证法性门中见生住灭一异有无俱不俱性)。

　　通曰一切法皆自心现量譬如大地无草木处本自寂静一切无有故非水也春时日光照烛尘土和合有似于水彼之为水原非实有但以阳𦦨成就未尝不有𦦨动则生𦦨息则灭无可贪也渴鹿见之迷乱驰趣贪非所贪其愚何如一切外道愚痴凡夫亦复如是因无始来虚伪戏论恶习所熏于圣智自证法性门中原无生灭安然常住之法缘起妄想见生住灭依于一异有无俱不俱性何异于无水处妄见热𦦨洪浪哉故知彼四句本无滋味而妄想计着真可谓愚也已前渴鹿喻乐色境界此阳𦦨喻着生住灭有人我法我之辨故不妨重出黄檗云忽然瞥起一念了知如幻如化即流入过去佛过去佛且不有未来佛且不无又且不唤作未来佛现在念念不住不唤作现在佛佛若起时即不拟他是觉是迷是善是恶辄不得执滞他断绝他如一念瞥起千重关锁锁不得万丈绳索索他不住既若如是争合便拟灭他止他分明向你道尔𦦨识你作么生拟断他喻如阳𦦨你道近十方世界求不可得你道远看时秪在目前你拟趁他他又转远去你始避他他又来逐你取不得舍又不得既若如此故知一切法性自尔即不用愁他虑他详味此段说话方信自住事门本来无事后愚依生住灭见真如逐𦦨鹿尔。

　　譬如有人咒术机发以非众生数(魏云依咒术力起于死尸机关木人无众生体)毗舍阇鬼(此云啖精气鬼)方便合成动摇云为凡愚计着往来如是外道恶见希望依于一异俱不俱有无非有非无常无常见戏论计着不实建立。

　　通曰外道一异有无四句皆戏论法究竟无实彼何依而建立此法盖依于神我也以一切法皆从神我流出不知神我亦是虚妄原非实有譬如有人依咒术力起于死尸机关木人作众生形本非众生之数也但依巧师咒术方便之力依颠鬼附合而成动摇云为俨然人也鬼合则以为来鬼离则以为往是鬼之往来原自虚妄无智之人取以为实今外道以神我为宗不出行阴迁流去实际尚远妄想计着以为胜性能生一切是犹以机关木人为真众生也故曰不实建立若见得三界唯心万法唯识者方可语实也阿难尊者一日白佛言今日入城见一奇特事佛曰见何奇特事者曰入城时见一攒乐人作舞出城时总见无常佛曰我昨日入城亦见一奇特事者曰未审见何奇特者佛曰我入城时见一攒乐人作舞出城时亦见乐人作舞由此言之一切众生皆是乐人阿难作无常见世尊始终作乐人见正是自心现境界。

　　大慧是故欲得自觉圣智事当离生住灭一异俱不俱有无非有非无常无常等恶见妄想。

　　通曰外道有三种不同一佛法外外道二附佛法外道三学佛法成外道佛出世时外道有六师一富兰那迦叶计一切法不生不灭二末伽梨拘赊梨子计众生苦乐无有因缘自然而尔三那阇夜毗罗胝子计众生时熟得道缕丸数极四阿耆多翅舍钦婆罗计罪报苦以投岩拔发代之五迦罗鸠䭾迦旃延计亦有亦无六尼犍陀若提子计业所作定不可改此佛法外外道也又犊子读舍利弗毗昙自制别义言我在四句外不可说藏中外道计即色是我离色是我色中有我我中有色受想行识亦复如是合成二十身见大论破二十身见成须陀洹即此是也今犊子计我异于六师又非佛法诸论皆推不受此附佛法外道也三学佛法何以亦名外道为小乘执假实二边大乘执空有二边小乘执心外有法是著有大乘拨菩提涅槃悉无是着空故为学佛法成外道见也此皆不离生住灭见前七喻破外外道并附佛法外道四计以显自觉圣智本无四句可离后五喻破学佛成外道者以证寂灭一心亦无圣智可得正显无生之旨此乃总结谓欲得自觉圣智当离四句恶见此四句妄想种种不同须一一勘波不为所惑乃能直趋向上法门故凡情圣解一齐荡尽方为自觉圣智究竟事也仰山一日卧次梦入弥勒内院众堂中诸位皆足唯第二位空仰遂就座有一尊者白槌云今当第二座说法仰起白槌云摩诃衍法离四句绝百非谛听谛听众皆散去及觉举似沩山沩曰子已入圣位即便礼拜天童颂云梦中拥衲参耆旧列圣森森坐其右当仁不让楗槌鸣说法无畏师子吼心安如海量大如斗鲛目泪流蚌肠珠剖谵语谁知泄我机庞眉应笑扬家丑离四句绝百非马师父子病休医仰山梦中说法已证圣位故欲得自觉圣智事须透过仰山关捩子始得。

　　尔时世尊欲重宣此义而说偈言。

　　幻梦水树影垂发热时𦦨如是观三有究竟得解脱(唐云诸识蕴有五犹如水树形所见如幻梦不应妄分别三有如阳焰幻梦及毛轮若能如是观究竟得解脱)譬如鹿渴想动转迷乱心鹿想谓为水而实无水事如是识种子动静见境界愚夫妄想生如为翳所翳于无始生死计着摄受性如逆楔出楔舍离贪摄受如幻咒机发浮云梦电光观是得解脱永断三相续于彼无有作犹如焰虚空如是知诸法则为无所知。

　　通曰长行十二喻除阳𦦨重出止十一喻一阳𦦨二犍闼婆城三梦四画五垂发六火轮七水泡八树影九明镜十风水声十一机关木人今错综而颂之总一如幻法门而已故以幻字冠首又添出翳楔云电四喻皆如幻事愚夫不了如幻故建立四句恶见终从三界轮转不得解脱若了如幻不但永断三相续直证自觉圣智无所有境界是为入于第一真实之义彼外道四句法皆由意识妄想分别不知五阴及与识在大圆镜智中显现如水中树影如幻梦中所见本无实事不应妄分别也三界诸法既如毛轮如阳𦦨本自非有能作如是观者即得修行方便即得究竟解脱所以不能者如渴鹿逐焰见𦦨动转迷乱其心于非水中而作水想皆由八识种子见相二分动成众生静成世界能所既立境界即现愚夫妄想于是乎生如病目人为翳所翳翳即妄根所翳即妄境盖自无始以来生生死死计着能取所取乐色境界贪取缠覆有如楔不能出如来说法以不实诸喻为楔如以楔出楔使彼愚夫舍离贪取本无四句可得谓能取者如幻如咒术机发而已所取者如幻如浮云电光而已如是观察三界本自不生所谓世界相续众生相续业果相续三者荡然一空矣岂不解脱既无三界谁为作者犹如空中阳𦦨倏忽生灭空无动摇𦦨无作性毕竟非有以如是如幻之法遍知一切诸法本自无作本无其所既无其所则无可知知且不有何从而建立一异有无四句戏论乎。

　　言教唯假名彼亦无有相于彼起妄想阴行如垂发(唐云诸蕴如毛轮于中妄分别唯假名施设求相不可得)如画垂发幻梦乾闼婆城火轮热时𦦨无而现众生常无常一异俱不俱亦然无始过相续愚夫痴妄想明镜水净眼摩尼妙宝珠于中现众色而实无所有一切性显现如画热时焰种种众色现如梦无所有。

　　通曰前段以如幻观三界三界不有此段以如幻观五阴五阴本空唐云诸蕴如毛轮此云阴行如垂发单指五阴中行阴而言盖由外道建立四句以神我为宗于彼起妄想分别如空中垂发但由翳目所现纵有言教施设安立诸阴名字亦是假名求其实相了不可得然五阴和合即有众生境界彼其无而现有如画之有高下如幻之有男女如梦之有象马如乾闼婆之有城如火之有轮如热𦦨之有水总为垂发之见外道于此建立一异有无常无常四句恶见由无始虚伪过妄想系缚故有此痴见若能转识成智无始虚伪种子消融殆尽其明如镜其净如水其妙如摩尼虽于其中现有众色种种不齐以净眼观之实无所有内无能翳外无所翳有无等见何自而起非一向是无同于断灭也良由觉了自心现量知一切法皆自性显现如画工图彩实无彩性如春昼阳焰实无水事虽现众色亦如梦中所见不可定执为有既不可执为有谁复取梦中事而建立四句法哉四句既离即得自觉圣智其斯为究竟解脱者乎临济云道流真佛无形真法无相你秪么幻化头上作模作样设求得者皆是野狐精魅并不是真佛是外道解夫如真学道人并不取佛不取菩萨罗汉不取三界殊胜迥然独脱不与物俱乾坤倒覆我更不疑十方诸佛现前无一念心喜三涂地狱顿现无一念心怖缘何如此我见诸法空相变即有不变即无三界唯心万法唯识所以梦幻空华何劳把捉唯有道流目前现今听法底人入火不烧入水不溺入三涂地狱如游园观入饿鬼畜生而不受报缘何如此无嫌底法你若爱圣憎凡生死海里浮沉烦恼由心故有无心烦恼何拘不劳分别取相自然得道须臾你拟傍家波波地学得于三祗劫中终归生死不如无事向丛林中床角头交脚坐至哉言也分别取相即终归生死见诸法空相即得道须臾足备此篇肯綮。

　　复次大慧如来说法离如是四句谓一异俱不俱有无非有非无常无常离于有无建立诽谤分别结集真谛缘起道灭解脱如来说法以是为首非性非自在非无因非微尘非时非自性相续而为说法。

　　通曰大慧问一切外道所不行自觉圣智所行此乃详答谓如来说法所以离四句及有无建立诽谤种种戏论结集真谛指示正修行路唯依真谛实际缘起无生及苦集灭道解脱知见非如外道曰胜性曰自在曰无因曰微尘曰时曰自性相续等说自性相续生生不息即是行阴外道指为神我有我即有生灭于寂灭真谛不啻天壤何从得解脱乎此自觉圣智所行所以远离外道诸过也僧问黄檗圣人无心即是佛凡夫无心莫沈空寂否檗云法无凡圣亦无沉寂法本不有莫作无见法本不无莫作有见有之与无尽是情见犹如幻翳所以云见闻如幻翳知觉乃众生祖师门中只论息机忘见所以忘机则佛道隆分别则魔军炽此语可为入于第一真实之义作指南矣。

　　复次大慧为净烦恼尔𦦨障故譬如商主次第建立百八句无所有善分别诸乘及诸地相。

　　通曰大慧问诸地相续渐次上上增进清净之相以至自心现趣部分之相一切诸法此乃详答谓如来说法次第建立百八句无所有者谓百八句非百八句为净除众生烦恼障以逮菩萨尔𦦨障故也譬如商主引导众人至于宝所必有次第故百八句中分别诸乘及诸地相为除烦恼障说有三乘次第为除所知障说有十地次第其实三乘句非三乘句十地句非十地句要归于究竟安隐寂静之处譬如商主设为方便以度险途权止化城以趋宝所故为善导僧问广利范禅师千途路绝语思不通时如何范曰犹是阶下汉曰如何是阶上汉范曰龙楼不举手乃曰作么生是尊贵底人试道看莫秪向长连床上坐地见他人不肯忽被明眼人拶着便向铁围山里藏身若到广利门下须道得第一句即开一线道与兄弟商量时有僧出礼拜范曰将谓是异国舶主元来是此土商人若明得百八句无所有方明得那边事既证尊贵一路何须说解脱等法故知阶上汉自别。

　　复次大慧有四种禅云何为四谓愚夫所行禅观察义禅攀缘如禅如来禅云何愚夫所行禅谓声闻缘觉外道修行者观人无我性自相共相骨璅无常苦不净相计着为首如是相不异观(唐云如是观察坚着不舍)前后转进相不除灭(唐译云渐次增进至无想灭定)是名愚夫所行禅。

　　通曰次第建立百八句为净除烦恼所知二障入于第一真实之义须假禅观而入前大慧问何等禅境界云何有三乘此乃详答大约有四种禅一者愚夫所行禅谓声闻缘觉外道所修禅定由对治观想而入初观人无我性见自他身以烦恼系缚五阴和合成人分之各有自相合之则为共相骨璅相连皆是无常相是苦相是不净相毕竟无我如是观察坚着不舍渐次增进乃至无想灭尽定解脱有涅槃相可得故曰相不除灭虽证涅槃不离生灭是名愚夫所行禅也临济云有一般瞎秃子饱吃饭了便坐禅观行把捉念漏不令放起厌喧求静是外道法祖师云你若着心看静举心外照彻心内证凝心入定如是之流皆是造作是你如今兴么听法底人作么生拟修他证他庄严他渠且不是修底物不是庄严得底物若教他庄严你一切物即庄严得你且莫错若会得临济意旨则彼作诸观行真如剜肉作疮也岂不谓愚。

　　云何观察义禅谓人无我自相共相外道自他俱无性已观法无我彼地相义渐次增进是名观察义禅。

　　通曰此菩萨乘所修禅也谓观察人无我知自相共相无性已亦离外道自生他生俱生性见既自他俱不生即是无生法也于是观法无我诸地行相义次第随顺观察上上增进所谓分别二障极喜无法执俱生地地除是也此八地已前事故名观察义禅昔弃盖大士问世尊曰禅门秘要为有一门为有多门若有多者即有二若是一者云何容受无边无量众生而不迫迮世尊曰此禅要门亦非是一亦非是多一切众生性同虚空虽同虚空各于身心自有禅门寔不共修何以故息口不言冥合于理口为禅门摄眼分别浑合无异眼为禅门耳所闻声了知虚妄毕竟寂灭犹如聋人耳为禅门乃至身意亦复如是善男子携诸尘劳入不二门旷彻清虚湛然凝定僧问大容殊禅师如何是禅殊曰秋风临古渡落日不堪闻僧云不问这个禅殊曰你问那禅僧云祖师禅殊曰南华塔畔松阴里饮露吟风又更多若能于此观察所谓如来禅祖师禅可自了然矣。

　　云何攀缘如禅谓妄想二无我妄想如实处不生妄想是名攀缘如禅(唐云若分别无我有二是虚妄念若如实知彼念不起魏云不住分别心中得寂静境界是名观真如禅)。

　　通曰二乘外道秪得人无我菩萨位中始得法无我然能分别二无我者何名妄想为对治二种我见以所治既不实故能治亦是妄也若不住此分别妄想中得分证真如寂静境界彼如实处妄念不起即是真如故谓之攀缘真如禅也芭蕉和尚示众云你若有拄杖子我即与汝拄杖子你若无拄杖子我即夺你拄杖子投子拈云人无远见必有近忧颂云有无今古两重关正眼禅人过者难欲通大道长安路莫听昆仑叙往还云门上堂拈杖云凡夫实谓之有二乘实谓之无圆觉谓之幻有菩萨当体即空衲僧家见拄杖便唤作拄杖行便行坐便坐若参得此二种拄杖子话分明即知如实处不生妄想。

　　云何如来禅谓入如来地得自觉圣智相三种乐住成办众生不思议事是名如来禅。

　　通曰上二种禅虽曰正行犹属渐修不可语于顿也若顿悟本心一超直入如来地开佛知见得自觉圣智三空三种乐住所谓禅定菩提涅槃如来依此而住成办众生不思议事无作妙用如恒河沙大不可思议此从妙觉发起慈悲喜舍四无量心故曰如来清净禅也白水仁禅师垂语云眼里着沙不得耳里着水不得僧便问如何是眼里着沙不得水云应真无比僧云如何是耳里着水不得水云白净无垢天童拈云白水老人可谓大而无外小而无内具足千变万化秪个赤手空身不受一滴一尘直是满眼满耳还见么立足无闲地知心有几人胜默道地藉不履而能行心赖无知而展照此唯自觉圣智者能知之耳。

　　尔时世尊欲重宣此义而说偈言。

　　愚夫所行禅观察相义禅攀缘如实禅如来清净禅譬如日月形钵头摩(此红莲华)深险如虚空火烬修行者观察如是种种相外道道通禅亦复堕声闻及缘觉境界舍离彼一切则是无所有一切刹诸佛以不思议手一时摩其顶随顺入如相。

　　通曰愚夫断除妄想菩萨趋向真如皆非清净若清净禅者凡圣情尽体自如如是以不生灭心为本修因故能圆成果地修证也彼外道者著相而求于入定时或暏日月形状明净朗耀或睹红莲在深险中以为得证声闻乘灰身灭智故如虚空缘觉乘于十二因缘渐次灭尽故如火烬此诸修行者观察如是种种相义外道之道所通之禅唯堕于有二乘所证复堕于无堕有者未得人无我堕无者未得法无我菩萨于是舍离彼一切有无诸法观法无我渐次增进虽分别二无我虚妄之想亦不生起是为净除烦恼尔𦦨二障证入百八句无所有境界从一地至十地名菩萨灌顶位渐次入于真如固其所也若顿证无所有者更不假舍离方便成办不思议事所以十方如来以不思议手一时即灌其顶随顺而入于如来妙觉海证不思议果起不思议用是为如来清净禅也昔香岩因沩山激发憩止南阳一日偶抛瓦砾击竹作声忽然有省乃有颂曰一击忘所知更不假修持动容扬古路不堕悄然机处处无踪迹声色外威仪诸方达道者咸言上上机沩山闻得谓仰山曰此子彻也仰曰此是心机意识著述得成待某甲亲自勘过仰后见严曰和尚赞叹师弟发明大事你试说看严举前颂仰曰此是夙习记持而成若有正悟别更说看严又成一颂曰去年贫未是贫今年贫始是贫去年贫犹有卓锥之地今年贫锥也无仰曰如来禅许师弟会祖师禅未梦见在严复有颂曰我有一机瞬目视伊若人不会别唤沙弥仰乃报沩山曰且喜闲师弟会祖师禅也玄觉云且道如来禅祖师禅分不分长庆云一时坐却。

　　尔时大慧菩萨摩诃萨复白佛言世尊般涅槃者说何等法谓为涅槃佛告大慧一切自性习气藏意意识见习转变名为涅槃诸佛及我涅槃自性空事境界(唐云一切识自性习气及藏识意识见习转我及诸佛说名涅槃即是诸法性空境界)。

　　通曰大慧因上得自觉圣智三种乐住即是涅槃故问般涅槃者以何法入佛谓转生死即涅槃非生死法外别有一涅槃也一切识自性习气皆生死法一者藏识习气即八识也二者意习气即七识也三者意识习气即六识也四者见习气即五识也此一切识各有自性各有习气若无转变终归生灭唯能转六识为妙观察智转七识为平等性智转五识为成所作智转八识为大圆镜智有分别是识无分别是智转彼生灭归不生灭我及诸佛说名涅槃即是诸法性空境界惟一切识自性空即六尘六入十八界乃至七大皆空若了诸法皆空即彼生死当体涅槃此三世诸佛无异说也黄檗云夫参禅学道须得一切处不生心秪论忘机即佛道隆分别即魔军盛毕竟无毛头许少法可得问祖祖传法付与何人云无法与人曰云何二祖请师安心云你若道有二祖即合觅得心觅心不可得故所以道与你安心竟若有所得全归生灭故究竟涅槃须于是信得及乃可有入。

　　复次大慧涅槃者圣智自觉境界离断常妄想性非性云何非常谓自相共相妄想断故非常云何非断谓一切圣去来现在得自觉故非断大慧涅槃不坏不死若涅槃死者复应受生相续若坏者应堕有为相是故涅槃离坏离死是故修行者之所归依复次大慧涅槃非舍非得非断非常非一义非种种义是名涅槃复次大慧声闻缘觉涅槃者觉自相共相不习近境界(唐云舍离愦闹)不颠倒见妄想不生彼等于彼作涅槃觉。

　　通曰上既显示涅槃真境界而又拣别邪正以明非外道二乘所指为涅槃者可同日语也谓此涅槃者依三法住真如解脱般若如伊三点乃圣智自证境界不作断想不作常想见其常者以为有性见其断者以为非性均之为虚妄分别也圣智所行远离乎此云何非常谓离五阴和合自相共相诸分别法妄想既断不见其有故知非常也既非常即谓之断云何非断谓一切圣智过去所得此自觉也将来所得此自觉也现在所得此自觉也时有三际觉无断续故知非断也又寂灭者谓之涅槃凡愚不了谓涅槃为死外道邪见谓涅槃为坏总不离于断见若涅槃果死者复应受生相续不已若涅槃果坏者应堕有为法相非寂灭体唯是涅槃不受后有离于死也不属生住灭法离于坏也常乐我净四德圆融故为诸修行者之所归依但依三种乐住远离一切断常有无等相涅槃之体固如是也涅槃既不死不坏即无烦恼可舍即无菩提可得无取无舍即非断常无此无彼即非一异一即一切故非一义一切即一故非种种义湛然常寂不可分别是名真涅槃义若彼声闻缘觉涅槃者不免著相而求平日依苦空无常无我等观觉知诸法自相共相原无实体又观十二因缘无常无乐无我无净是愦闹境界不乐亲近而耽着寂静之处固守精明见不颠倒灰心泯智妄想不生以是功勋见得灭生俱尽作涅槃想涅槃无想以是觉想希望得果是有烦恼可舍有菩提可得也彼不能转识成智而于彼识阴望如恬静处认为涅槃实非究竟处也六祖云无上大涅槃圆明常寂照凡愚谓之死外道执为断诸求二乘人目以为无作尽属情所计六十二见本妄立虚假名何为真实义惟有过量人通达无取舍以知五蕴法及以蕴中我外现众色像一一音声相平等如幻梦不起凡圣见不作涅槃解二边三际断常应诸根用而不起用想分别一切法不起分别想劫火烧海底风鼓山相击真常寂灭乐涅槃相如是六祖此偈该尽此章大旨。

　　复次大慧二种自性相云何为二谓言说自性相计着事自性相计着言说自性相计著者从无始言说虚伪习气计着生事自性相计著者从不觉自心现分齐生。

　　通曰上言一切自性习气转变即是涅槃如是自性有二种相一言说自性相二诸法自性相言说不但外道有无戏论即分别真如等说皆由执着无始虚伪言说习气所生事相不但生灭诸法是事即取证涅槃亦是事皆由不觉自心所现相分见分唯是一心执外境界而生于相于言说计着以分别性兼执着性是六识七识之相也如来明知声音如向但有言说都无实义故转言说自性习气而为涅槃于事相计着以外尘境兼内种子是五识八识之相也如来明知自心所起如镜现像本非实有故转事相习气而为涅槃外道不知自心现分剂妄立虚伪言说正为一切自性习气所转安望其得涅槃乎大慈示众云说得一丈不如行得一尺说得一尺不如行得一寸洞山云说取行不得底行取说不得底云居云行时无说路说时无行路不行不说时合行什么路洛浦云行说俱不到则本分事在行说俱到则本分事无天童拈云绝是非没踪迹相逢不识面识面不相逢诸尊宿各有长处如今舌头上无十字关脚根下无五色线要行便行要说便说若有人问长芦如何是要行便行天童云步如何是要说便说天童云啊信能如是何处有二种自性相羁绊耶。

　　复次大慧如来以二种神力建立(唐云加持)菩萨摩诃萨顶礼诸佛听受问义云何二种神力建立谓三昧正受为现一切身面言说神力及手灌顶神力大慧菩萨摩诃萨初菩萨地住佛神力所谓入菩萨大乘照明三昧入是三昧已十方世界一切诸佛以神通力为现一切身面言说如金刚藏菩萨摩诃萨及余如是相功德成就菩萨摩诃萨大慧是名初菩萨地菩萨摩诃萨得菩萨三昧正受神力于百千劫积习善根之所成就次第诸地对治所治相通达究竟至法云地住大莲华微妙宫殿坐大莲华宝师子座同类菩萨摩诃萨眷属围绕众宝璎珞庄严其身如黄金薝卜日月光明(唐云身如黄金薝卜华色如盛满月放大光明)诸最胜子从十方来就大莲华宫殿座上而灌其顶譬如自在转轮圣王及天帝释大子灌顶是名菩萨摩诃萨住二种神力面见诸佛如来若不如是则不能见。

　　通曰上言一切刹诸佛以不思议手一时摩其顶随顺入如相今者转二种自性相入于涅槃即与十方诸佛气分相接诸佛有二种神力加持诸菩萨令顶礼佛足请问众议一者现身面言说而为说法二者无言无说但以手灌其顶授如来位所以现身面言说者以初地菩萨入于大乘照明三昧大乘观照所谓空无相无愿非偏空比入是三昧已顿断粗重二障得法性身故感诸佛见身说法如华严会中金刚藏菩萨住初地时蒙如来神力加持余菩萨亦尔以如是身面言说相功德成就初地菩萨得三昧正受正受云者不受诸受乃正定中受用也盖由多劫积习般若善根又为诸佛之所护念故能得神力加持成就大乘三昧如此从是而上次第诸地皆对治法门如金刚能断断前地余惑大约七地以前趋寂之意多八地以后度生之意多皆有对治所治之相究竟通达至无对治法性圆明与佛无二是法云地名灌顶位故十方如来同时以手灌其顶即绍佛位如太子灌顶即绍王位而得自在此所谓手灌顶神力也自初地以至十地住是二种神力故能遍游十方面见诸佛听受问义若不如是即得三昧正受信位则是果位未是安能承事十方诸佛随意所往前大慧问何因有神通及自在三昧此乃详答永明寿禅师于国清行法华忏夜见神人持戟而入师诃之曰何得擅入对曰久积善业方到此中夜半绕像见普贤前莲华在其手又于金华大住峰诵经三载禅观中见观音以甘露灌其口遂获辩才所著有宗镜录及万善同归行于世明教嵩禅师夜顶观音像而诵其号必满十万乃寝亦见观音以甘露灌之自是世间经书章句不学而能所著禅门定祖图及传法正宗记原教论等宋仁宗嘉叹诏编入藏此皆得二种神力之明验也。

　　复次大慧菩萨摩诃萨凡所分别三昧神足诸法之行是等一切悉住如来二种神力(唐云诸菩萨摩诃萨入于三昧现通说法如是一切皆由诸佛二种持力)大慧若菩萨摩诃萨离佛神力能辩说者一切凡夫亦应能说所以者何谓不住神力故大慧山林树木及诸乐器城郭宫殿以如来入城威神力故皆自然出音乐之声何况有心者聋盲喑哑无量众苦皆得解脱如来有如是等无量神力利安众生大慧菩萨复白佛言世尊以何因缘如来应供等正觉菩萨摩诃萨住三昧正受时及胜进地灌顶时加其神力佛告大慧为离魔业烦恼故及不堕声闻地禅故为得如来自觉地故及增进所得法故是故如来应供等正觉咸以神力建立诸菩萨摩诃萨若不以神力建立者则堕外道恶见妄想及诸声闻众魔希望不得阿耨多罗三藐三菩提以是故诸佛如来咸以神力摄受诸菩萨摩诃萨。

　　尔时世尊欲重宣此义而说偈言。

　　神力人中尊大愿悉清净三摩提灌顶初地及十地。

　　通曰菩萨住二种神力者不但面见诸佛如来亦能现通说法分别三昧神足诸法之行是等一切虽云自证自悟皆由诸佛二种神力加持故得无碍辩才分别诸法皆无差谬若离佛神力而能说法者凡夫亦应能说何以不能由无三昧正受不与诸佛气分相接不住二种神力之故所以不能分别三昧神足诸法之行也然则诸佛神力何以能使菩萨便见言面何以能使菩萨便能说法谓之曰神力大不可思议如山林树木皆演音乐盲聋喑哑皆得解脱以如来威神力故无情且然况有心者乎众苦且然况修行者乎此无量神力广大作用利安众生所以能加持诸菩萨入于三昧现通说法也大慧又疑三昧正受及胜进灌顶时已自有定力所持诸神加其神力而使之进故曰加持是何因缘故而加持之也佛以初地菩萨有相观多未离心量若不加持则堕魔业烦恼不得如来自觉地故八地以上纯无相观耽三昧乐若不加持则堕二乘禅宗不能增进所得法故均之去无上菩提远矣是故如来于初地三昧时使之远离烦恼散乱十种阴魔不堕外道恶见妄想于诸地胜进以至灌顶时使之远离二乘希望得涅槃果住着三昧即是佛魔不能证入如来地既证入如来地已更令增长内身证法入于妙觉果海是故如来咸以二种神力加持诸菩萨等为令诸菩萨疾得无上菩提而已唐云世尊清净愿有大加持力初地十地中三昧及灌顶此译较显盖如来清净禅故有清净愿彼众生烦恼外道魔业二乘偏空菩萨有所得法及如来自证地皆非清净故佛于初地现三昧正受神力于十地现灌顶神力使之随顺入如相同归于清净禅也百丈云无善缠无恶缠无佛缠无众生缠量数亦然乃至都无一切数量缠故云佛是出缠过量人贪爱知解义句如母爱子唯多与儿酥吃消与不消都总不知此语喻十地受人天尊贵烦恼生色界无色界禅定福乐烦恼不得自在神通飞腾隐显遍至十方诸佛净土听法之烦恼学慈悲喜舍因缘烦恼学空平等中道烦恼学三明六通四无阂烦恼学大乘心发四弘誓愿烦恼初地二地三地四地明解烦恼五地六地七地诸知见烦恼八地九地十地菩萨双照二谛烦恼乃至学佛界百万阿僧祗诸行烦恼唯贪义句知解不知却是系缚烦恼故云见河能漂香象由百丈言十地尚有如是烦恼如香象渡河几为所漂佛安得不加持之哉。

　　楞伽阿䟦多罗宝经宗通卷三
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷四

　　(魏云集一切佛法品第三之三)。

　　尔时大慧菩萨摩诃萨复白佛言世尊佛说缘起即是说因缘不自说道(魏云如世尊说十二因缘从因生果不说自心妄想分别见力而生)世尊外道亦说因缘谓胜自在时微尘生如是诸性生然世尊所谓因缘生诸性言说有间悉檀无间悉檀(唐云世尊但以异名说作缘起非义有别)世尊外道亦说有无有生世尊亦说无有生生已灭(魏云外道亦说从于有无而生诸法世尊说言诸法本无依四缘生生已还灭)如世尊所说无明缘行乃至老死此是世尊无因说非有因说世尊建立作如是说此有故彼有非建立渐生(唐云若一时建立非次第相待者其义不成)观外道说胜非如来也所以者何世尊外道说因不从缘生而有所生世尊说观因有事观事有因(唐云世尊所说果待于因因复待果)如是因缘杂乱如是展转无穷佛告大慧我非无因说及因缘杂乱说此有故彼有者摄所摄非性觉自心现量大慧若摄所摄计着不觉不知自心现量外境界性非性彼有如是过非我说缘起(唐云若不了诸法唯心所现计有能取及以所取执着外境若有若无彼有是过非我所说)我常说言因缘和合而生诸法非无因生。

　　通曰此大慧以因缘设难正显缘起无性以破外道言说事相二种自性计着也故问世尊所说十二因缘法但以异名说作缘起非自体起即是从因生果因缘生法但不自说从自心妄想分别之道而生耳彼外道亦说因缘所谓胜性自在时微尘等如是种种能生一切种种诸性不离因缘然世尊所说因缘能生诸法以此悉檀教化众生与外道言说为有间别为无间别此因缘之义非有别也外道亦说有者从有因生无有者从无因生从于有无而生诸法佛说一切诸法本无有生但依诸缘生生已还灭亦不离于有无如十二因缘法无明缘行乃至老死依眼识等生一切法此是无因说非有因说不从因生者一时无前后世尊建立谓此无明有则彼行至老死一时皆有无明灭则彼行至老死一时皆灭此有故彼有但以无明虚妄轮转非有实法次第建立以渐而生故谓之无因说也观外道所说胜性从神我主谛为冥初从冥初生觉从觉生我心从我心生五尘从五尘生五大从五大生十一根共二十五法而以神我为胜性为生因如此建立渐次而生非如如来无因之说所以者何彼外道说胜性为因不从他缘生而一切诸法从冥初流出实有所生夫因不从缘生因自为因无待于果也所生实无因果自为果无待于因也如此因果分明原无展转则彼外道所说无因生者未尽非也若世尊说十二因缘以无明为因生行为果又以行为因生识为果至老死为因又生无明为果即此一法又作因又作果因中有事事中有因如是杂乱展转无穷毋乃亦因亦果乎毋乃无因无果乎毋乃无因生果乎反以外道因缘之说为过其故何也此大慧但于境上辨因缘不知于性上观缘起故世尊以缘起无生最上一路语之彼外道所立因果无因之法亦从因生语自相违我非如彼无因说也我说诸法从因缘生非无因缘亦不杂乱亦无展转无穷之过也唯觉了诸法所生唯心所现说此有故彼有者内无能取之心外无所取之境摄所摄本无自性如镜中现像缘起本自无生生本不有何说无因无因且无又何因缘杂乱之有若彼外道种种计着既有能取及以所取不觉诸法唯心所现外境界性本无自性执着外境若有若无于不二法中作有无见彼盖纯于外境界事相计着以为实有由无始虚伪习气所熏有如是过非我所说缘起之法于缘而离缘于境而离境本离有无又何有能取所取之过耶且吾所说无生非是一向不生同于断灭也我常说言因缘和合而生诸法非是无因而生然因必待缘而生因不自生也缘必待因而生缘不自生也是诸法从因缘和合生本自无生外道智不及此谓一切无因生非由因缘和合而生生既无因谁为之因无缘所生谁为之果无因无果明是断见非吾缘起无生之旨也百门义海曰达无生者为尘是心缘心为尘因因缘和合幻相方生由从缘生必无自性何以故今尘不自缘起待于心心不自心必待于缘由相待故则无定属缘生则名无生非去缘生说无生也只此数语足为此篇证据。

　　大慧复白佛言世尊非言说有性有一切性耶世尊若无性者言说不生是故言说有性有一切性佛告大慧无性而作言说谓兔角龟毛等世间现言说大慧非性非非性但言说耳如汝所说言说有性有一切性者汝论则坏(唐云虽无诸法亦有言说岂不现见龟毛兔角石牛儿等世人于中皆起言说彼非有非非有而但有言说耳大慧如汝所说有言说故有诸法者此论则坏)大慧非一切刹土有言说言说者是作耳或有佛刹瞻视显法或有作相或有扬眉或有动睛或笑或欠或謦欬或念刹土或动摇大慧如瞻视及香积世界(唐云不瞬世界妙香世界)普贤如来国土但以瞻视令诸菩萨得无生法忍及诸胜三昧是故非言说有性有一切性大慧见此世界蚊蚋虫蚁是等众生无有言说而各办事尔时世尊欲重宣此义而说偈言。

　　如虚空兔角及以槃太子(二译作石女儿)无而有言说如是性妄想因缘和合法凡愚起妄想不能如实知轮回三有宅。

　　通曰上言因缘和合而生诸法正显无自性之妙大慧反疑非无因生即系实有自性可得故谓言说有性即有一切法性若诸法无实性者言说依何而起此谓言不虚生必有诸法实性而后生法不自显必有言说实性而后显世尊仍即两端而破之世间亦有诸法无实性而作言说者说兔之角龟之毛石女儿等本无是事而现有此说以事观之则非有以言说观之则未尝不有兔角等虽无而不妨有说是言说不必因有诸法而生安在一切其有自性也汝谓若无诸法言说何起其论则坏又一切世间实有是法而无待于言说者是言说唯是人心分别但假安立耳有佛国土直视不瞬名为说法有佛国土或现异相名为说法有佛国土但动眉相名为说法有佛国土唯动眼相名为说法有佛国土笑名说法有佛国土欠呿名说法有佛国土謦欬名说法有佛国土忆念名说法有佛国土以身动摇名说法如无瞬世界及妙香世界于普贤如来佛土之中诸菩萨等观察如来目不暂瞬得无生法忍亦得无量胜三昧非由言说而有诸法安在言说其有自性也汝谓言说有性即有一切性其义不成又此世界中如虫蚁等皆无言说各于自事而得成办是言说又恶足贵哉偈复申明如虚空本无亦有虚空名字兔角等本无亦有兔角等名字本无是事而有言说说本无实性也而计以为有自性以如是言说自性虚妄分别谓一切法如是唯于因缘和合法中本自不生本无实性者凡愚起妄想请实有生实有自性不能如实而知自心现量缘起无生非言说所及乃取外境若有若无妄生分别是所执者生灭之法终不出于生死海中轮转三界无有已时良由于言说自性相计着故有是过也药山久不升座院主白云大众久思示诲请和尚为众说法山令打钟众方集山升座良久便下座归方丈主随后问和尚适来许为众说法云何不垂一言山云经有经师论有论师争怪得老僧天童颂云痴儿刻意止啼钱良驷追风顾影鞭云扫长空巢月鹤寒清入骨不成眠明得世尊说法如止啼钱本自无说第于良久处顾鞭影而行又未尝无指示也可知于言说自性相计著者真痴。

　　尔时大慧菩萨摩诃萨复白佛言世尊常声者何事说佛告大慧为惑乱(唐云依妄法说)以彼惑乱诸圣亦现而非颠倒大慧如春时𦦨火轮垂发犍闼婆城幻梦镜像世间颠倒非明智也然非不现大慧彼惑乱者有种种现非惑乱作无常所以者何谓离性非性故大慧云何离性非性惑乱谓一切愚夫种种境界故(唐云妄法现时无量差别然非无常何以故离有无故云何离有无一切愚夫种种智故)如彼恒河饿鬼见不见故无惑乱性于余现故非无性如是惑乱诸圣离颠倒不颠倒是故惑乱常谓相相不坏故大慧非惑乱种种相妄想相坏是故惑乱常(唐云如恒河水有见不见饿鬼不见不可言有余所见故不可言无圣于妄法离颠倒见大慧妄法是常相不异故非诸妄法有差别相以分别故而有别异是故妄法其体是常)大慧云何惑乱真实若复因缘诸圣于此惑乱不起颠倒觉非不颠倒觉大慧除诸圣于此惑乱有少分想非圣智事相大慧凡有者愚夫妄说非圣言说。

　　通曰大慧因上言涅槃非断非常即是真常常不可显而声显之故以此常为声教当依何事而说必欲依事相而说者正是事自相计着也若谓离事相而别有真常者又是二乘空见故佛以心外无法法外无心所言真常即依彼惑乱妄法而说以彼妄法惑乱易于颠倒诸圣唯见其真实虽现有惑乱而非颠倒故为明智凡夫不觉其惑乱于非有中执为实有如阳𦦨火轮幻梦镜像等是名世间颠倒见解非明智也彼有智者非谓惑乱之境一切总无但于自心所现不生分别而非不见彼惑乱之事彼惑乱妄法现时种种差别似乎无常然非妄法有无常性能作无常所以者何彼惑乱自体不自言有不自言无本离有无故既离有无云何又谓之惑乱但一切法本不有愚夫种种作有解一切法本不无愚夫种种作无解于有无境界上自生惑乱而彼离有无者故自常也如彼恒河之水本非是火而饿鬼但见为火不见为水此惑乱性但于饿鬼现耳其无惑乱性于余人未尝不现非无其水也惑乱之事亦复如是于种种境界起有见者是颠倒也于种种境界不起有见者是不颠倒也诸圣远离有无离于颠倒亦离于不颠倒凡愚所惑乱者诸圣不为之惑乱也是故惑乱常所以名为常者谓分别不起法法不异相相不坏不以此相坏彼相故惑乱种种相外相也妄想分别相内相也以虚妄分别故破坏种种相即有颠倒见及不颠倒见若无分别诸法自体无差别相非惑乱种种相坏亦非妄想分别相坏诸相不异万法皆如是故谓惑乱常既谓之常真实不变之谓也云何惑乱即是真实谓一切妄法不离因缘和合而得现起本自无生诸圣于此不起凡夫颠倒觉执着为有亦不起二乘非颠倒觉执着为无远离有无二种分别一切诸法本自寂灭相故谓惑乱即是真实也除诸圣者已证真实不作于想即一切惑乱莫非圣智事相余修行者若于此惑乱妄法有少分想一念才动即乖法体于圣智事相相去远矣凡有少分想者当知即是愚夫戏论非圣言说彼唯依妄想事相而说执着阳𦦨火轮等以为实有终属生灭非常也若依圣智事相而说即惑乱即真实生灭法中而不生不灭者自在是真常也故知妄想事相非常而圣智事相是常则以常为言说者其亦慎所依乎瑞岩问岩头如何是本常理头曰动也岩曰动时如何头曰不见本常理岩伫思头曰肯即未脱根尘不肯即永沉生死岩乃礼拜天童颂云圆珠不穴大璞不琢道人所贵无棱角拈却肯路根尘空脱体无依活卓卓此岩头于真常见之最彻故谓不肯即永沉生死坐却颠倒一路肯即未脱根尘坐却非颠倒一路然后脱体无依不拨诸相而真常自在。

　　彼惑乱者倒不倒妄想起二种种性谓圣种性及愚夫种性圣种性者三种分别谓声闻乘缘觉乘佛乘云何愚夫妄想起声闻乘种性谓自共相计着起声闻乘种性是名妄想起声闻乘种性大慧即彼惑乱妄想起缘觉乘种性谓即彼惑乱自共相不亲计着起缘觉乘种性云何智者即彼惑乱起佛乘种性谓觉自心现量外性非性不妄想相起佛乘种性是名即彼惑乱起佛乘种性又种种事性凡夫惑想起愚夫种性(唐云有诸愚夫分别妄法种种事物决定如是决定不异此则成就生死乘性)彼非有事非无事是名种性义大慧即彼惑乱不妄想诸圣心意意识过习气自性法转变性是名为如是故说如离心我说此句显示离想即说离一切想。

　　通曰上言诸圣于此惑乱不起颠倒觉非不颠倒觉是倒不倒妄想皆依惑乱而起若分别彼惑乱法是倒非倒则能成就二种种性谓圣种性及愚夫种性圣种性者三种分别谓声闻乘缘觉乘佛乘声闻乘者于惑乱五阴等法见有自相共相而生计着起厌离想厌苦集欣道灭皆于相上计着故名声闻乘种性缘觉乘者于彼惑乱十二因缘等法了达缘生自相共相皆虚妄不实故离于愦闹不乐亲习近计着是名缘觉乘种性是二者皆见有烦恼可断犹未悟烦恼之即为菩提也故非明智若智者即彼惑乱入佛知见所谓觉了一切皆是自心所现见彼能见可见唯是自心无有外法外性非性有无妄想何自而起即彼惑乱当体真如故名佛乘种性此三者皆于种种事相无颠倒想故谓之圣若诸凡夫于种种事物起惑乱妄想决定如是决定不异虚妄分别种种法体此则成就生死乘性轮回三界颠倒不息故谓之愚何以名为种性义耶彼惑乱法非是实事如阳𦦨等不可定执为有亦非不实事种种现见不可定执为无净名云无作无造无受者善恶之业亦不亡是名种性义也是种性者圣愚所同然在缠即谓之八识出缠即谓之如来藏愚夫未能转识而为识所转无足论已诸圣即彼惑乱不妄分别作颠倒想及不颠倒想良由诸圣智者心意意识诸恶习气自性法转依故转生灭依涅槃转烦恼依菩提即说此妄名为真如是故说真如离于心识非是离心识外别有一真如也但离其想耳我说此句法所以显示真如法体离分别想即说彼真如中无虚妄分别法并离一切想不但离颠倒想亦离不颠倒想为一切想由心意识生自性变而为心意识则名曰过习气心意识转而为智即名曰真如既名真如即彼心意识离彼心意识而想安从生诸圣不妄想相盖如此起信论云一切诸法唯依妄念而有差别若离心念则无一切境界之相是故一切法从本已来离言说相离名字相离心缘相毕竟平等无有变异不可破坏唯是一心故名为如即此旨也黄山赵文孺尝作颂曰妄想元来本自真除时又起一重尘言思动静承谁力仔细看来无别人须如此解方名证真如也。

　　大慧白佛言世尊惑乱为有为无佛告大慧如幻无计著相若惑乱有计著相者计着性不可灭缘起应如外道说因缘生法(唐云如幻无执著相故若执著相体是有者应不可转则诸缘起应如外道说作者生)大慧白佛言世尊若惑乱如幻者复当与余惑作因佛告大慧非幻惑因不起过故大慧幻不起过无有妄想(唐云非诸幻事为妄惑因以幻不生诸过恶故以诸幻事无分别故)大慧幻者从他明处生非自妄想过习气处生是故不起过大慧此是愚夫心惑计着非圣贤也。

　　尔时世尊欲重宣此义而说偈言。

　　圣不见惑乱中间亦无实中间若真实惑乱即真实舍离一切惑若有相生者是亦为惑乱不净犹如翳。

　　通曰大慧又疑既离一切想已其能除一切法乎故问一切妄法毕竟是有是无佛以惑乱妄法不可谓之有不可谓之无但如幻耳幻虽现起种种相原无自性故相即无相无执著相可得故若惑乱法有计著相者即有实体应不可转诸圣智者心意意识转变时安得浑化杳无踪迹惟其无根故可以转若不如幻必不可灭则一切缘起惑乱诸法应如外道所说因缘生法作者为因毕竟是有有已还灭毕竟是无但于有无境上计着不舍如来所说缘起如幻之法固不如是也大慧又疑若惑乱如幻本无自性不同因缘生法者然余惑生生不息应是幻为之因也佛谓非诸幻事为妄惑因以幻不起诸过恶故所以不起过者以诸幻事无情识分别故所以无情识者以依人功明巧咒术而生非自妄想烦恼习气而生是故不起过也楞严云如世巧幻师幻作诸男女虽见诸根动要以一机轴息机归寂然诸幻成无性一切惑乱妄法如幻无性岂能与余惑作因惑不与惑作因岂能惑人哉唯愚夫心先自惑于幻妄境界计着为实起颠倒想此即妄想习气所生起诸过恶轮转三界如稚子弄影为影所弄非诸圣贤不为惑乱所惑也此正破于事自性相计著者不觉自心所现分齐不但凡夫颠倒觉为然即二乘不颠倒觉亦未离乎相也故偈中单破二乘种性显最上一乘法门谓圣者见惑乱即非惑乱其故何也以此惑乱中间了无实性可得既无其性即无其相性相俱泯即此惑乱中间纯然真实既是真实即妄即真即真即妄不见有惑乱可舍不见有真实可得如明净眼一亘晴空所以不见有惑乱也若舍离一切惑乱而见有真实相生者即此真实还名惑乱虽离烦恼障未离所知障所知障障慧慧不解脱是清边垢亦为不净如翳目人妄见空华不知其中间亦无实也所以声闻缘觉均名圣种未若佛乘超出二乘之上为最上第一义也庞居士偈曰但自无心于万物何妨万物常围绕铁牛不怕狮子吼恰似木人见华鸟花鸟逢人亦不惊木人本体自无情心境如如只这是何虑菩提道不成此即圣不见惑乱微妙义也。

　　复次大慧非幻无有相似见一切法如幻大慧白佛言世尊为种种幻相计着言一切法如幻为异相计着(唐云为异依此执着颠倒相耶)若种种幻相计着言一切性如幻者世尊有性不如幻者所以者何谓色种种相非因世尊无有因色种种相现如幻世尊是故无种种幻相计著相似性如幻(魏云为执着诸法如幻相故如幻为执着诸法颠倒相故言诸法如幻若执着诸法如幻相者不得言一切法皆如幻相若执着诸法颠倒相故言如幻者不得言一切法如幻何以故世尊色有种种因相见故世尊无有异因色有诸相可见如幻是故说言不得执着一切诸法如幻)。

　　佛告大慧非种种幻相计著相似一切法如幻大慧然不实一切法速灭如电是则如幻大慧譬如电光刹那顷现现已即灭非愚夫现(魏云即见即灭凡夫不见唐云世间凡愚悉皆现见)如是一切性自妄想自共相观察无性非现色相计着(唐云以不能观察无所有故而妄计着种种色相)。

　　尔时世尊欲重宣此义而说偈言。

　　非幻无有譬说法性如幻不实速如电是故说如幻。

　　通曰上言惑乱即真实真实固非幻也何以非幻即是如幻如幻即是非幻然非幻真体无有相似说似一物即不中此非幻不是无也能见一切法如幻见幻者不幻故曰非幻然诸法舍幻无可譬喻是故说如幻也大慧乃问如幻为依执着种种幻相言一切法如幻耶为依异此幻相执着颠倒言一切法如幻耶犹云依颠倒相而言颠倒耶抑依不颠倒相而言颠倒耶为异相计著者幻相自幻相颠倒自颠倒法本自异固不得言如幻已若于种种幻相计着言一切法如幻者然诸法有性不如幻者安得概以如幻目之何以明其不如幻也现前色法种种皆有因相若言如幻则非因矣幻不与余惑作因必无有因而色相种种显现乃可如幻然而色相种种固有因也世间无有异因令色有诸相可见如幻者是故世尊不可说言依于执着种种幻相言一切法与幻相似此但于相辩相不知于非相辩相但于幻辩幻不知于非幻辩幻故世尊言不依执着种种幻相有因无因诸相似性言一切法如幻但以一切法不实速灭如雷故说如幻唯论无有实性非论无有因性若以无因论者犹存乎实此以无实论者并忘其因是一切法不实谁为真实者一切法速灭谁为不灭者故见如幻即见非幻也幻何以不实耶譬如电光即见即灭在刹那顷虽生而不生也凡愚不见乎此悉以电光现见执为实有一切诸法亦复如是以一切法性皆自心妄想所现由妄想分别故有自共相可得能善观察自心现量者即此自共相本自无性本自非现一无所有何色相之可计着耶又何问其有因无因耶惟不能观察无所有故于诸色相种种计着是为颠倒惑乱非幻惑人而人惑于幻也故谓之愚且诸法不实速灭如幻者非徒说如幻也正以显非幻之旨此可与智者道耳偈言非幻无有譬世间物无有相似者故无可说但说一切诸法如幻非谓种种性相与幻相似但以其不实速灭如电现已即灭无有实性是故说如幻也果能观察一切诸法本自无性本自非现与电光无异即彼如幻之中而非幻之体本自如如我故曰惑乱即真实以此僧问曹山于相何真山曰即相即真曰当何显示山竖起拂子又问曰幻本何真曰幻本元真曰当幻何显山曰即幻即显曰恁么则始终不离于幻也山曰觅幻相不可得曹山说祖师禅一一与此符契故知初祖所云此四卷经可以证心信哉。

　　大慧复白佛言如世尊所说一切性无生及如幻将无世尊前后所说自相违耶说无生性如幻佛告大慧非我说无生性如幻前后相违过所以者何谓生无生觉自心现量有非有外性非性无生现(唐云我了于生即是无生唯是自心之所见故若有若无一切外法见其无性本不生故)大慧非我前后说相违过然坏外道因生故我说一切性无生大慧外道痴聚欲令有无有生非自妄想种种计着缘大慧我非有无有生是故我以无生说而说大慧说性者为摄受生死故坏无见断见故为我弟子摄受种种业受生处故以声性说摄受生死(唐云说诸法者为令弟子知依诸业摄受生死遮其无有断灭见故)大慧说幻性自性相为离性自性相故堕愚夫恶见相希望不知自心现量坏因所作生缘自性相计着说幻梦自性相一切法不令愚夫恶见希望计着自及他一切法如实处见作不正论(唐云说诸法相犹如幻者令离诸法自性相故为诸凡愚堕恶见欲不知诸法唯心所现为令远离执着因缘生起之相说一切法如幻如梦彼诸愚夫执着恶见欺诳自他不能明见一切诸法如实住处)大慧如实处见一切法者谓超自心现量。

　　尔时世尊欲重宣此义而说偈言。

　　无生作非性有性摄生死(唐云无作故无生依业说生死)观察如幻等于相不妄想。

　　通曰说一切性即有生不应说无生既说无生即无幻不应说如幻此但泥于言句相违耳不知说无生者非是一向不生也谓一切诸法生即无生我唯觉自心之所现见若有若非有一切外法未尝不生推求自性了不可得本自不生以无生而现生非如幻而何故非前后说相违过也然所以说无生者为破外道因生见故彼所建立因果义不相当故我说诸法皆悉不生彼外道愚痴群聚谓一切法有从有因生无从无因生非自妄想种种执着分别为缘是别有异因从作者生也彼但于一切有无诸法共兴恶见我说诸法生即不生亦有不生何得言有亦无不生何得言无故我以无生说而说非有因生亦非无因生彼外道欲令有无有生其说自坏矣既说无生而又说一切诸法有性者何也为令我法弟子知有二法一者摄受世间生死业故二者遮其无见断见故外道谓一切法非自妄想执着分别为缘即不知有生死故常在生死若知见受习气种种诸业为生死因至三界受生处为生死果知依诸业摄受生死故能超于生死我说有诸法者所以摄受世间世间不无何得言无正以遮外道一切无有断灭见也虽说一切法有但以名句文身为体以声性说亦非实事即有而未尝有也然所以说诸法如幻者以幻性幻相本非实有为令愚夫知其如幻远离诸法自性自相故愚夫堕有无恶见希望得果不达五蕴诸法唯是自心所现本自无作本自无生乃妄计作者以为生因计着自性自相以为实有我为坏彼因所作生彼所因者是其所作非能作也所作固不能生其所因者非也又缘生起之相计着实有自性其所缘者非也故说五蕴诸法缘生如幻不实如梦性即无性相即无相一切法如是不令愚夫妄计自相他相希望得果执着恶见欺诳自他不能明见一切诸法如实住处反以如实处见作不正论以彼著相者为正而以如幻者为非正也不知住如实处见一切法者即自心现量超自心现量离性自性相无一法可得是真不生灭法也故为正论彼未离性自性相有自相他相可得未超心量犹是生死边事真为不正论也为破彼不正论故依真如实际处而说一切法如幻惟其无生故说如幻唯其如幻故说无生又何相违之过哉偈复申明无生如幻只是一意外道说一切法不生但因作者生彼因所作无生性安能生哉是则谤因果非如实正见我说无生唯自心现量本无所作更何有生正以破外道所作之非性也又说有性者欲令弟子依业摄受世间生死不是一向无有正以破外道断灭之见也生即不生有即非有是说无生即所以说如幻也外道恶见希望执着自相他相故我说如幻等正破彼愚夫于相生妄想也若能观察如幻即于诸相不起分别分别不生相即非相心境寂灭即是无生故说如幻即以说无生也是甚深义趣岂可以言句相违而生疑哉昔知远禅师在报慈问如何是真如佛性慈曰谁无参退首坐问汝适来问和尚话还会么曰不会座曰和尚恁么慈悲汝为什么不会真如佛性谁无乃至四生六道悉皆具足远感谢时守证禅师在傍咬齿曰这老汉自家无眼更瞎他人乃召远问首座适来说个什么远曰某当时不会得他说破具如前举证曰上座佛法不是这个道理汝若不信去问取堂头远上堂头具说前解慈亦曰佛法不是这个道理远曰适来问第三座他亦不肯故教来问且望慈悲为某决破慈曰汝却问取第三座去远下来礼问证曰汝但问来远便问如何是真如佛性证曰谁有远于言下契悟守证即护国净果大师也僧问护国鹤立枯松时如何国云地下底一场懡㦬僧云滴水滴冻时如何国云日出后一场懡㦬僧云会昌沙汰时护法善神向甚么处去也国云三门头两个一场懡㦬天童颂云壮士棱棱鬓未秋男儿不惯不封侯翻思清白传家客洗耳溪头不饮牛会此即知无生如幻密密意。

　　复次大慧当说名句形身相善观名句形身(唐云文身)菩萨摩诃萨随入义句形身疾得阿耨多罗三藐三菩提如是觉已觉一切众生大慧名身者谓若依事立名是名名身句身者谓句有义身自性决定究竟是名句身形身者谓显示名句是名形身又形身者谓长短高下又句身者谓径迹如象马人兽等所行径迹得句身名大慧名及形者谓以名说无色四蕴故说名自相现故说形(唐云名谓非色四蕴以名说故文谓名之自相以文显故)是名名句形身说名句形身相分齐应当修学。

　　尔时世尊欲重宣此义而说偈言。

　　名身与句身及形身差别凡夫愚计着如象溺深泥。

　　通曰因大慧疑无生如幻二说有相违过第于名句上执泥不达其义故教以当善观名句文身相因相而得义入于义句形身而忘乎名句形身即知言说如幻性本无生故得无上正等正觉如是觉已即以名句文身表显第一义谛令一切众生皆觉无上菩提斯则即言说离言说故与菩提相应也岂可以言说同异而辩菩提哉何以谓之名身谓依事立名能诠自性如说六根但云眼耳等名即是身是谓名身何以谓之句身谓句各有决定义能诠差别如说是眼是佛眼等种种差别决定究竟不相混滥是名句身何以谓之形身文字有形所以显示名句是名句所依也说文云依类像形为字形声相称为文唐有复次大慧句身者谓句事究竟名身者谓诸字名各各差别如从阿字乃至呵字文身者谓长短高下魏云谓声长短音韵高下身者犹体也各自有体不相杂故此上释名句形身之相下即明随入义句之旨故谓句身者决定究竟如径迹耳谓寻径迹以知象马等所在喻因句而得义得义则忘言如得象马等斯遗其迹矣乃若名句依事立名不但有色可指者故说名即非色四蕴受想行识杳无相状亦可以虚名立说故说名至于形句显示名句不但色相显现者故说形即非色四蕴既有其名即有自相亦可以文字表显故说形是名及形不但说色边事亦能说无色边事合色无色径迹以知实义所在是之谓随入义句形身其分齐深远非浅近可窥也既知名句形身相又如名句形身分齐斯善乎观名句形身而不徒泥其词矣偈谓名身句身文字身差别不同要以显示第一义谛离文字相离言说相当体寂灭本自不生故能疾得无上菩提凡愚徒于名句形身随声分别计着不舍如象溺深泥无出身之路安望其得无上菩提哉云门示众云直得触目无滞达得名身一切法空山河大地是名身亦不可得唤作三昧性海俱备犹是无风匝匝之波直得亡知于觉觉即佛性矣唤作无事人更须知有向上一窍在天童拈云宾主不谐二俱有过各与二十棒秪如向上一窍又作么生犀因玩月纹生角象被雷惊华入牙于此参透方可疾得无上菩提。

　　复次大慧未来世智者以离一异俱不俱见相我所通义问无智者彼即答言此非正问谓色等常无常为异不异如是涅槃诸行相所相求那所求那(唐云依所依)造所造见所见尘及微尘(魏云泥团微尘)修与修者如是比展转相如是等问而言佛说无记止论(唐云此如是等不可记事次第而问世尊说此当止记答)非彼痴人之所能知谓闻慧不具故如来应供等正觉令彼离恐怖句故说言无记不为记说又止外道见论故而不为说大慧外道作如是说谓命即是身如是等无记论大慧彼诸外道愚痴于因作无记论非我所说(魏云外道迷于因果义故是故无记非我法中名无记也)大慧我所说者离摄所摄妄想不生云何止彼大慧若摄所摄计著者不知自心现量故止彼大慧如来应供等正觉以四种记论为众生说法大慧止记论者我时时说为根未熟不为熟者。

　　通曰上言名句文身要在通达第一义谛虽言犹不言也此下示以不说亦说又何名句文身而可计着哉故谓当来世智者以我所说离四句绝百非通达实义最上法门问于无智者彼无智者以邪见心执著名相离如实义反以此为不正之问彼谓色等阴入处界有常有不常为异为不异如是计着至于涅槃亦有能修行相能证所相证者为能依涅槃为所依是有为诸行为一为异四大种为能造四大为所造四大中色香味触为一为异如是相中有能见有所见乃至造所造如泥团微尘为一为异修与修者唐云智与智者为异为不异如是比度展转相因俱各有相可得若说离四句绝百非如是等问无能相无所相无异相无不异相实不可记事故非正问世尊说此为无记不可知不可说当止论答彼无智者作如是答是为谤佛岂能得如来止论之意乎佛说无记又说止论各有深意非彼痴人之所能知彼痴人久远以来不熏正法闻慧不具故也如来应供等正觉欲为众生说最上一乘法无智者闻之恐其落空茫然不知所谓如来令彼离恐怖故故不为说所以说言无记不为记说若彼无恐怖者未尝不说也又止诸外道自无始以来熏习种种戏论不离有无四句恶见所成若一一与之相辨不能袪惑而反滋其惑故止而不说令彼默然思而取解若非恶见论者又何尝置答也且我说言无记不为记说非如外道所说彼外道以神我为命谓命即是五蕴身中以即阴离阴而计我故故说命即是身命异身异究竟归于不可知不可说是真无记论也如是等论由彼愚痴迷于因果之义妄计因所作生谓作者无因生非自妄想种种计着为缘拨无因果归于冥然罔觉如是无记即断灭论非我所说无记也若我所说者离四句等法内无能取之心外无所取之境能所俱泯妄想分别寂然不生当其无分别心乃所谓白净无记性非断灭无记者比也故我法中原无妄计即无有置答云何为无记论云何止彼而不答者乎彼诸外道执取冥谛以为涅槃若有能取若有所取计着不舍于生灭法中计不生灭不知自心现量生即不生灭即不灭故应止彼置而不论若夺彼能所相归无能所夺彼断灭见归无生灭彼既不悟自心现量岂能信入不如止论并以止彼之论彼论不起庶几其有悔悟乎故不说即所以为说也且此止论非徒为外道而设如来以四种记论为众生说法有直答者有反诘答者有分别详答者有置答者置答即止论如来常说止止不须说我法妙难思但为弟子根未熟者不与轻谭若根熟者即终日与之言离四句绝百非等法彼自契悟故与智者说说即不说与无智者不说不说即说说与不说无非显示第一义谛离言说相故名句文身不可有所执着也僧问黄檗云净名默然文殊赞叹云是真入不二法门如何檗云不二法门即你本心也说与不说即有起灭无言说时无所显示故文殊赞叹僧云净名不说声有断灭否檗云语即默默即语语默不二故云声之实性亦无断灭文殊本闻亦不断灭所以如来常说未曾有不说时如来说即是法法即是说法说不二故乃至报化二身菩萨声闻山河大地水鸟树林一时说法所以语亦说默亦说终日说而未尝说既若如是但以默为本此如来所以无置论又未尝无置论也。

　　复次大慧一切法离所作因缘不生无作者故一切法不生大慧何故一切性离自性以自觉观时自共性相不可得故说一切法不生何故一切法不可持来不可持去以自共相欲持来无所来欲持去无所去是故一切法离持来去大慧何故一切诸法不灭谓性自性相无故一切法不可得故一切法不灭大慧何故一切法无常谓相起无常性是故说一切法无常大慧何故一切法常谓相起无生性无常常故说一切法常。

　　尔时世尊欲重宣此义而说偈言。

　　记论有四种一向反诘问分别及止论以制诸外道有及非有生僧佉毗舍师(唐云数论与胜论)一切悉无记彼如是显示正觉所分别自性不可得以离于言说故说离自性。

　　通曰上言彼诸外道愚痴于因作无记论非我所说大慧我所说者离摄所摄妄想不生此下反复详明此意故谓外道不离所作因缘说言无记但断灭见尔其实未尝不生也我所谓妄想不生即一切法不生以一切法离能所取离于作者及因因缘不具是故不生以无作者故既无能作又无所作法安从生故我说一切法不生一切法皆有自性相何以能离之而谓之不生耶以凡夫不知自心现量便谓一切法有自共相可得若以自觉圣智观察一切法无自相可得亦无同相可得不见一法有实体相相本自离生即无生故我说一切法不生夫谓之不生者不见其来不见其去一切法何故无来去耶世间凡可取者可以持来凡可舍者可以持去今自共相来无所从去无所至实不可得不可持之而来未尝见其生也不可持之而去未尝见其灭也如如不动离持来去故说一切法不生也是不生者即诸相非诸相不可与断灭并论也何故谓一切诸法不灭耶谓一切性自性相本来无故有性相者即可得无性相者即不可得凡可得者即可灭不可得者即无可灭一切法自相同相昔本无生今亦无灭故说一切法不灭即是说一切法不生也外道亦说常无常性彼但于生灭法中计常无常为异不异若我所说无常者谓诸相起时倏起倏灭刹那不住无有常性无常性即无常相一切法无常即非实有故我说一切法无常即是说一切法不生也若我所说常者谓诸相起即是不起虽现有生原无生性故一切法倏起倏灭名无常性者即是真常离此无常外别求所谓常者了不可得故我说一切法常即是说一切法不生也然则我所说离四句者离摄所摄妄想不生摄所摄可离而离者未尝灭也妄想自不生而不生者未常灭也此自觉圣智境界岂可与无智者共论乎偈复申明记论有四种答谓直答反质答分别答置答惟置答所以制诸外道不令有无邪见横生故也僧佉数论师也数论计有故立二十五冥谛毗舍胜论帅也胜性计非有故立六句一实二德三业四大有五同异六和合彼如是等法皆所以显示作者无因一切悉归于无记而已是无记论者彼所显示则然总不离有无四句等法乃如来应供等正觉所分别四句有句自性不可得无句自性不可得亦有亦无句自性不可得非有非无句自性不可得惟不可得故不可言说即第一义谛寂灭一心也离言说相离名字相以离于言说故说离自性相此离自性相即离摄所摄目共相一切有无妄想不生所以制诸外道邪见论者岂必以言说哉昔禾山普禅师造黄龙请益阿难问迦叶世尊付金襕外传何法迦叶呼阿难难应诺叶曰倒却门前刹竿着意旨如何南公曰上人出蜀曾到玉泉否曰曾到又问曾挂搭否曰一朝便发南公曰智者道场关将军打供与结缘几时何妨普默然良久又理前问南公俯首普趋出大惊曰西川义虎不消此老一唾此所谓置答殆有甚于答者矣。

　　尔时大慧菩萨摩诃萨复白佛言世尊惟愿为说诸须陀洹须陀洹趣差别通相若菩萨摩诃萨善解须陀洹趣差别通相及斯陀含阿那含阿罗汉方便相分别知已如是如是为众生说法谓二无我相及二障净度诸地相究竟通达得诸如来不思议究竟境界如众色摩尼善能饶益一切众生以一切法境界无尽身财摄养一切佛告大慧谛听谛听善思念之今为汝说大慧白佛言善哉世尊唯然听受佛告大慧有三种须陀洹须陀洹果差别云何为三谓下中上下者极七有生中者三五有生而般涅槃上者即彼生而般涅槃此三种有三结下中上云何三结谓身见疑戒取是三结差别上上升进得阿罗汉。

　　通曰上言惑乱起声闻乘种性然声闻中有四果差别故大慧复有此问自初果须陀洹及须陀洹向所修因行有差别相有通相结使有上中下断除亦有上中下其差别相也究竟证入涅槃成阿罗汉其通相也阿罗汉有方便相乃佛与菩萨所变化于此一一分别知四果相已为众生说法令得人法二无我净除烦恼所知二障超诸十地至如来不思议境界应物现形如众色摩尼以无量身财饶益众生故佛语以初果等有三种差别下者及七返生中者三生五生上者即此一生得阿罗汉此三种人即指初果二果三果所断结使有下中上约有九品所谓上上乃至下下云何为结谓身见及疑与戒取三者断惑证果上上升进至于得阿罗汉而后已详如他经所说四果之中初为见道次二修道后一无学初见道者谓十六心断三界四谛下八十八使见惑云何十六心谓欲界四谛下各一忍一智以成八心又合上二界为一四谛类下欲界观断亦各一忍一智以成八心即十六心也忍即无间道是正断惑时智即解脱道是断了时所谓苦法智忍苦法智苦类智忍苦类智乃至道法智忍道法智道类智忍道类智断至十五心道类智忍名初果向至第十六心道类智时名证初果人天二别极七返生何故七生余七结故七结者何谓欲界贪痴及瞋色无色界爱掉慢无明从中复断欲界中修所断惑有四即贪瞋痴慢此是俱生细惑任运起者以难断故分为九品所谓上上乃至下下此九品惑二果人断之断至五品名二果向断六品尽名第二果二果向位中有二种家家谓天及人天家家者谓于天趣或于一天或二三天诸家流转而般涅槃人家家者谓于人趣或于此州或余州中诸家流转而般涅槃已捐六生但余一生是故一往天上更须一来人间断余惑也如是次第复断二品一生为间当般涅槃是即名三果向九品永断名第三果更不还生于欲界杜绝纡绊故无再来即以见道八品无为及修道九品无为为此果体此二三果人断惑犹如截木横断而已如是复断初禅地欲乃至有顶第九品无间道时一切说名阿罗汉向此无间道亦名金刚喻定以能永坏诸惑随眠至解脱道名尽智与漏尽得同时生故如是名住阿罗汉果总以八十九品无为为此果体所谓我生已尽梵行已立所作已办不受后有前三句即是尽智后句即是无生智谓不向三界之中受有苦身也如是向上更有十地菩萨及如来不思议境界非以阿罗汉为极果也长庆有时云宁说阿罗汉有三毒不说如来有二种语不道如来无语只是无二种语保福云作么生是如来语庆云聋人争得闻保福云情知你向第二头道庆云作么生是如来语保福云吃茶去雪窦颂云头兮第一第二卧龙不鉴止水无处有月波澄有处无风浪起棱禅客棱禅客三月禹门遭点额若于此悟得如来语方信道阿罗汉真是有三毒。

　　大慧身见有二种谓俱生及妄想如缘起妄想自性妄想譬如依缘起自性种种妄想自性计着生以彼非有非无非有无无实妄想相故愚夫妄想种种妄想自性相计着(唐云彼法但是分别相非有非无非亦有亦无凡夫愚痴而横执着)如热时𦦨鹿渴水想是须沱洹妄想身见彼以人无我摄受无性断除久远无知计着(魏云以无智故无始世来虚妄取相此身见垢见人无我乃能远离)大慧须陀洹身见自他身等四阴无色相故色生造及所造故展转相因相故大种及色不集故(唐云以普观察自他之身受等四蕴无色相故色由大种而得生故是诸大种互相因故)须陀洹观有无品不现身见则断如是身见断贪则不生是名身见相。

　　通曰贪瞋痴慢身见疑戒取皆九品惑中所应断者兹略举其三以例其余亦方便法门耳何以断身见结惑耶身见有二种谓俱生身见及妄想身见是俱生与妄想相依而起如缘起自性与妄想自性相依而起妄想身见即色蕴也俱生身见即受想行识也依五蕴起妄想身见譬如依诸因缘法相虚妄分别而生实相种种妄计执着性生不知彼因缘法中不可谓之有不可谓之无不可谓之亦有亦无既非有无即无实体但以妄想分别而现有身相故愚夫无智无始世来虚妄取相种种妄想而横执着如渴鹿逐𦦨以为实水此身见垢浑然是妄须沱洹以人无我观摄受六根来无自性断除久远以来无真实知妄想计着此能远离妄想身见也俱生身见者即与色俱须沱洹普观自他之身受想行识四阴有名无体本无色相故色阴生时由四大种而得生故四大种有能造所造展转相因各不相知故是四大种与色各无主宰谁能合集而成色耶色无自性即色即空色既不有四阴将何所依而俱生乎须陀洹作是观已既知诸色相大种及色不集有品不现又知自他四阴本无色相无品亦不现如是则俱生身见及妄想身见即时舍离而身见断矣有身可爱即贪欲丛生身既忘矣贪将安附贪不生者不入六尘而生其心也不入世流即入圣流故须陀洹为预流果是名须陀洹断身见之相昔有着身见者求度于四祖优婆鞠多祖曰求度之法要信吾言不违吾教人曰既来投师固当闻命祖乃化一险崖山耸乔木令其上树又于树下化作大坑深广千肘祖令放脚其人受教即放二脚令放一手即放一手令复放手其人答言曰若复放手便堕坑死祖曰先约受教如何违我其人身爱即灭放手而堕不见坑树即证道果祖师家能使人立地成佛固如此哉。

　　大慧疑相者谓得法善见相故及先二种身见妄想断故疑法不生不于余处起大师见为净不净是名疑相须陀洹断。

　　通曰何以名断疑结也疑有三种谓疑理疑法疑师得法善见相即得人无我法善见真谛不为法相所惑及先二种身见断故不为假法所惑二疑不生已于理法无疑矣法既不疑即不于余处起大师见世间一切无有如法者即世间一切无有如佛者使有一法过于如来便有净不净见疑安得除故不疑理不疑法不疑师方名疑相断也僧问长庆如何得不疑去庆展两手投子颂曰展手之时万仞摧枯河无水月无来若疑别问庞居士石女黄梅谁共陪庆尝有颂云万象之中独露身唯人自肯乃方亲昔时谬向途中觅今日看来火里冰须知长庆火里冰方得不疑去。

　　大慧戒取者云何须陀洹不取戒谓善见受生处苦相故是故不取大慧取者为愚夫决定受习苦行为众具乐故求受生彼则不取除回向自觉胜离妄想无漏法相行方便受持戒支是名须陀洹取戒相断(唐云唯求所证宗胜无漏无分别法修行戒品是名戒禁取相)须陀洹断三结贪痴不生若须陀洹作是念此诸结我不成就者应有二过堕身见及诸结不断(魏云若须陀洹生如是心此是三结我离三结者是名见三法堕于身见彼若如是不离三界)。

　　通曰何以断戒取结也戒取云者持戒而有所取也须陀洹所以不取者谓善见未来受生乐处即有诸苦是故不取外道所以取者彼愚无知受习苦行持牛狗等戒决定精进求乐境界生诸天中此乃人天有漏之因彼须陀洹故不取也然亦受持戒支者何哉除为回向自身内证最胜处故自觉圣智本离妄想若有所希求即是妄也自觉圣智一念不漏若有所希冀即为漏也离诸妄想修无漏戒分方便修行不求果报故受此戒此所谓定共戒以无取为取无戒为戒也是名戒取结断三结既断贪痴不生前身见断贪则不生此疑戒取断痴则不生贪痴等不生即烦恼障净既断三结不复作断三结想即所知障净若曰此诸结使我能断之不复成就作如是念应有二种过谓存能断之心则法我未忘即堕身见过一云此是三结我断三结对待宛然即是结使未尽不离三结过二须陀洹不作是念故能证无漏法相也嵩岳元圭禅师初习毗尼无懈后谒安国师顿悟玄旨卜庐于岳之庞坞一日有异人峨冠裤褶而至师睹其形貌非常乃谕之曰善来仁者何为而至彼曰师宁识我耶师曰吾观佛与众生等吾一目之岂分别耶彼曰我此岳神也能生死于人师安得一目我哉师曰吾本不生汝焉能死吾视身与空等视吾与汝等汝能坏空与汝乎苟能坏空及汝吾则不生不灭也汝尚不能如是又焉能生死吾耶神稽首曰我亦聪明正直于余神讵知师有广大之智辨乎愿授以正戒令我度世师曰汝既乞戒即既戒也所以者何戒外无戒又何戒哉神曰此理也我闻茫昧止求师戒我身为门弟子师即为张座秉炉正几曰付汝五戒若能奉持即应曰能不能即曰否曰谨受教师曰汝能不淫乎曰我亦娶也师曰非谓此也谓无罗欲也曰能师曰汝能不盗乎曰何乏我也焉有盗取哉师曰非谓此也谓飨而福淫不供而祸善也曰能师曰汝能不杀乎曰实司其柄焉曰不杀师曰非谓此也谓有滥误疑混也曰能师曰汝能不妄乎曰我正直焉有妄乎师曰非谓此也谓先后不合天心也曰能师曰汝能不遭酒败乎曰能师曰如上是为佛戒也又言以有心奉持而无心拘执以有心为物而无心想身能如是则先天地生不为精后天地死不为老终日变化而不为动毕尽寂默而不为休信此则虽娶非妻也虽飨非取也虽柄非权也虽作非故也虽醉非惛也若能无心于万物则罗欲不为淫福淫祸善不为盗滥误疑混不为杀先后违天不为妄惛荒欹倒不为醉是谓无心也无心则无戒无戒则无心无佛无众生无汝及无我孰谓戒哉神礼谢而去若元圭说戒如滚盘之珠可谓得自觉胜处无漏法相方便受持者矣。

　　大慧白佛言世尊世尊说众多贪欲彼何者贪断佛告大慧爱乐女人缠绵贪着种种方便身口恶业受现在乐种未来苦彼则不生所以者何得三昧正受乐故是故彼断非趣涅槃贪断。

　　通曰贪有多种而佛单举色欲言者六根之欲惟色难断须陀洹知现在身口细滑欲乐是未来苦因故永断淫心不生贪着所以者何以禅定解脱之乐举身毛孔熙恬欣悦非世间五欲之乐可比由得三昧正受乐故故能断彼女人缠绵爱乐也此虽离于有犹著于空虽断欲贪未断法贪彼惟贪寂灭乐饮声闻酒卧无为床故曰非趣涅槃贪断昔嵩岳安禅师同南阳忠国师为武则天迎入大内供养则天命诸宫女为二师沐浴忠国师辞不赴安禅师听诸宫女浴坦然自若则天问忠国师何以不赴安对曰入水见长人此二尊宿即女色离女色岂须陀洹人所及。

　　大慧云何斯陀含相为顿照色相妄想生相见相不生善见禅趣相故(魏云谓一往见色相现前生心非虚妄分别想见以善见禅修行相故)顿来此世尽苦际得涅槃是故名斯陀含。

　　通曰须陀洹贪趣涅槃尚未得涅槃故三生五生以及七生乃可得之若斯陀含已断欲界一地六品思惑顿照现前色相起色分别之见即是妄想生相于生相之初即已照破是妄而妄见之相于是不生谓之曰顿照不假思议发起观照非虚妄分别之见也唯虚妄之见不生即善见禅那趣味耽寂静乐而世间种种无足以动其念者但以余惑未尽须一往天上一来人间顿除余惑断苦边际众苦所不到即得涅槃真乐故名之曰一往来为二果行相也玄沙初欲遍历诸方参寻知识携囊出岭筑着脚趾流血痛楚叹曰是身非有痛从何来便回雪峰峰问那个是备头陀沙曰终不敢诳于人又一日峰召曰备头陀何不遍参去沙曰达摩不来东土二祖不往西天峰然之故能自信如玄沙即善见禅趣相又何必往来也。

　　大慧云何阿那含谓过去未来现在色相性非性生见过患使妄想不生故及结断故名阿那含。

　　通曰阿那含者已断尽欲界一地九品思惑但生于色界不生欲界彼观过去未来现在色相不得谓之有不得谓之无若于其中起有无分别见即有诸结使生灭过患有无相倾未免轮转故以空无漏智使有无妄想分别不生妄想不生即不于未来受生及诸九品结使断尽无复欲界生缘故名曰不来为第三果也僧问重云腪禅师如何是归根得旨云曰早是忘却不忆尘生又问如何是随照失宗云曰家贫遭刹又问不忆尘生如何是进身一路云曰足下已生草前程万丈坑六祖道叶落归根来时无口云亦不谋而合道早是忘却不忆尘生投子颂云家破人亡何所依无心无绪话求归十年忘尽来时路暂忆些儿总不知此段公案足为阿那含传神矣。

　　大慧阿罗汉者谓诸禅三昧解脱力明烦恼苦妄想非性故名阿罗汉大慧白佛言世尊世尊说三种阿罗汉此说何等阿罗汉世尊为得寂静一乘道为菩萨摩诃萨方便示现阿罗汉为佛化化(唐云佛所变化)佛告大慧得寂静一乘道声闻非余(唐云此说趣寂非是其余)余者行菩萨行及佛化化巧方便本愿故于大众中示现受生为庄严佛眷属故。

　　通曰阿罗汉者此云无生杀贼应供即前生见过患皆已不生苦际已尽无复贼害三界九地思惑悉断堪受人天供养至此位者修行四禅及三三昧八解脱等无不了达分证十力三明六通悉已成就至于烦恼发业所招诸苦一切无明妄想分别俱无实性已证涅槃不受后有故名阿罗汉阿罗汉有三种一佛所化二菩萨示现三趣寂声闻此所说者乃声闻果非余二种也声闻得寂静一乘道一乘者即佛乘也但佛不一向趣寂而声闻决定寂灭此其所以异耳余二种人即行菩萨行及佛所化也若佛所变化阿罗汉以善巧方便广大行愿成熟众生而示现故若菩萨于大众中受生阿罗汉以庄严眷属助扬阐化行菩萨行故正是不耽寂灭乐处与定性声闻迥然自别翠微无学禅师供养罗汉次僧问丹霞烧木佛和尚为甚么供养罗汉师曰烧也不烧着供养亦一任供养曰供养罗汉罗汉还来也无师曰汝每日还吃饭么僧无对师曰少有灵利底悟得无学语罗汉与佛及众生总无差别。

　　大慧于妄想处种种说法谓得果得禅禅者入禅悉远离故示现得自心现量得果相说名得果(唐云于虚妄处说种种法所谓证果禅者及禅皆性离故自心所见得果相故)复次大慧欲超禅无量无色界者当离自心现量相(唐云应离自心所现诸相)大慧受想正受超自心现量者不然何以故有心量故。

　　通曰上已说四果竟然四果非极果也故佛指出向上一路是真涅槃非四果所及此上四果第于外自共相妄想分别处说三界九品惑种种对治之法初入流谓得初果断六品惑谓得二果断欲界惑尽谓得三果结惑不生谓得四果自善见禅趣渐入得涅槃乐生四禅天即谓得禅但一向趋寂未得寂灭现前若寂灭现前者禅者及禅能所俱离本无所得四果人于无所得中妄有证得示现得自心所现四种得果之相说名得果前后转进相不除灭是名愚夫所行禅非如来清净禅也若欲超过四禅四无量心四无色定所谓九次第定者于此超出其上是之谓超禅超之云者即超自心现量本来一无所有之谓也故当远离自心所现得果诸相见有涅槃可得即是著相若谓灭受想定即能超自心现量者其义不然何以明其不然也彼受想正受非得真不生灭为因地心但于妄想处种种说法虽得无心犹有心量在故必离自心现量相至于法界量灭乃真解脱此岂四果人所敢望耶论云现前立少物谓是唯识性以有所得故非实住唯识故知得果得禅者非究竟极果也百丈云说道欲界无禅亦是带一只眼人语既云欲界无禅凭何得至色界先因地上习二种定然后得至初禅有想定无想定有想定生色界四禅等天无想定生无色界四空等天欲界灼然无禅禅是色界问如今说此土有禅如何丈云不动不禅是如来禅离生禅想又有法师问鹅湖大义禅师欲界无禅禅居色界此土凭何而立师曰法师秪知欲界无禅不知禅界无欲曰如何是禅师以手点空法师无对宪宗曰法师讲无穷经论祗这一点尚不奈何若能明得此则公案即谓超禅。

　　尔时世尊欲重宣此义而说偈言。

　　诸禅四无量无色三摩提一切受想灭心量彼无有(前五无间种性偈言诸禅无量等无色三摩提受想悉寂灭亦无有心量与此偈略更数字)须陀槃那果往来及不还及与阿罗汉斯等心惑乱(此与前五无间种性偈语同)禅者禅及缘断知见真谛(唐云禅者禅所缘断惑见真谛)此见妄想量若觉得解脱。

　　通曰前五无间种性先颂四果后颂佛乘以为究竟与此篇长行大意略同而偈乃先颂超禅次及四果示以解脱之方亦从横言之再申前旨云耳四无量即慈悲喜舍四无量心乃广果天人为除众生嗔恼不悦憎爱故修此四心所谓异生有漏禅非同佛之四无量心也彼声闻乘所修四禅四无量无色定乃至一切受想灭定便以为得果总不离自心所现妄想心量若通达唯心现量者一切本来无有如彼得果得禅九次第定皆不可得此正意也前云亦无有心量似乎无心量耳此云心量彼无有但彼以为无而实未尝无也意亦微婉四果人心非惑乱谓于惑乱处求远离即有对待是亦惑乱也故其所得禅定及禅定所缘之法有能有所不离知见分别知即是惑断知断惑善见禅趣虽证真谛犹落偏空此则妄想心量不离妄见取涅槃相彼虽自谓能离生死以为解脱其实未得一切解脱何以故彼无人我见缚尚有法我见缚若能觉知心量本无所有自心所现得果之相是妄非真即能超乎心量得大解脱矣既超心量即超四果是之谓超禅佛果勤谒张无尽剧谈华严旨要曰华严现量境界理事全真初无假法所以即一而万了万为一一复一万复万浩然莫穷心佛众生三无差别卷舒自在无碍圆融此虽极则终是无风匝匝之波公于是不觉促榻勤遂问曰到此与祖师西来意为同为别公曰同矣勤曰且得没交涉公色为之愠勤曰不见云门道山河大地无丝毫过患犹是转句不见一色始是半提更须知有向上全提时节彼德山临济岂非全提乎公乃首肯一日复举事法界理法界至事理无碍法界勤又问此可说禅乎公曰正好说禅也勤曰又不然正是法界量里在盖法界量未灭若到事事无碍法界法界量灭始好说禅如何是佛干屎橛如何是佛麻三斤是故真净偈曰事事无碍如意自在手把猪头口诵净戒趁出淫房未还酒债十字街头解开布袋公曰美哉之论岂得易闻乎明此则超自心现量之玄旨可默识矣。

　　复次大慧有二种觉谓观察觉及妄想相摄受计着建立觉(唐云谓观察智及取相分别执着建立智)大慧观察觉者谓若觉性自性相选择离四句不可得是名观察觉大慧彼四句者谓离一异俱不俱有无非有非无常无常是名四句大慧此四句离是名一切法(唐云是故说言一切法离)大慧此四句观察一切法应当修学。

　　通曰上言愚夫行所禅只欠一觉字故曰若觉得解脱此言观察相义禅有二种觉谓观察觉及取相分别执着建立觉二觉并举者正欲禅者舍邪觉而归正觉也所谓观察觉者为觉一切法性自性相本来空寂了不可得云何不可得为选择离四句不可得彼二乘人自相共相外道自他俱相总不出四句建立若一一推求选择此诸法体毕竟非有毕竟非无毕竟非亦有亦无毕竟非非有非无离一异断常亦如是四句俱离未有一法真实可得是名观察觉此观察觉即般若智不但观人无我并观法无我不但烦恼障净并所知障亦净故四句离即一切法离超过三界所有法即超过自心现量所谓若觉得解脱者此觉是也应当修学百丈云此语是诸人本有诸佛菩萨唤作示珠人从来不是个物不用知渠解渠不用是渠非渠但割断两头句割断有句不有句割断无句不无句两头迹不现两头捉汝不着量数管汝不得不是欠少不是具足非凡非圣非明非暗不是有知不是无知不是系缚不是解脱不是一切名目何以不是实语若为雕琢虚空作得佛相貌若为说道虚空是青黄赤白作得如云法无有比无可喻故法身无为不堕诸数故云圣体无名不可说如实理空门难凑喻如太末虫处处能泊唯不能泊于火𦦨之上众生亦尔处处能缘唯不能缘于般若之上此观察觉即如火𦦨众法所不能缘故能选择离四句不可得。

　　大慧云何妄想相摄受计着建立觉谓妄想相摄受计着坚湿暖动不实妄想相四大种宗因相譬喻计着不实建立而建立是名妄想相摄受计着建立觉是名二种觉相。

　　通曰在佛有实智有权智此观察觉即实智也此取相分别执着建立觉似权智而非也权智通乎众生种种分别要以不离自性为宗虽权亦实也若彼外道不觉性自性相了不可得妄计诸法实有自性于彼坚湿暖动四大种性虚妄不实者取相执着妄生分别建立为宗见其有者执为常以常为宗见其无者执为无常以无常为宗如外道妄计执声为常于声明中立量云声是有法定常为宗因云所作性故同喻如虚空然而虚空非所作性则因上不转引喻不齐立声为常不成若佛法中声是无常故立量云声是有法定无常为宗因云所作性故同喻如瓶盆即以其说破之大都妄想计度不离尘境其所为宗者非实宗所谓因者非实因所谓喻者皆妄喻也计着不实建立而建立此四句法同于兔角原非实有摄受计着岂不是妄如此觉者非正觉也若知此觉是妄必求进于观察觉而后可百丈云不一不异不断不常不来不去是生语自是出辙语句不明不暗不佛不众生总与么也来去断常佛与众生是死语遍不遍同异断常等是外道义般若波罗蜜是自己佛性若守住自己知觉又成自然外道不用守如今鉴觉不用别求佛若更别求又属因缘外道此土初祖云心有所是必有所非若贵一物则被一物惑若重一物则被一物惑信被信惑不信又成谤莫贵莫不贵莫信莫不信佛亦不是无为虽不是无为又不是冥漠犹如虚空佛是大身众生鉴觉清净贪嗔鬼捉他不着故鉴觉清净者名观察觉心有所是者名取相分别觉此二觉固有辨。

　　若菩萨摩诃萨成就此二觉相人法无我相究竟善知方便无所有觉观察行地得初地(唐云知此智相即能通达人法无我以无相智于解行地善巧观察入于初地)入百三昧得差别三昧见百佛及百菩萨知前后际各百劫事光照百刹土知上上地相大愿殊胜神力自在法云灌顶当得如来自觉地善系心十无尽句成熟众生种种变化光明庄严得自觉圣乐三昧正受。

　　通曰成就二觉相者非二俱成就第照破妄想觉成就观察觉耳四句既离得法无我人法无我究竟方便无所有非一向是无也即以此无相智观察解行地所谓信住行向一一善巧观察入于初地得百三昧依胜三昧力故而得证入摄论云菩萨入初地时证十百明门于一刹那顷一证百三摩地二以净天眼见百佛国三以神通力能动百佛世界四能往百佛刹教化众生五能以一身化百类身形令有情见亦能成就百类所化有情七若为利益能留身住世百刹八能知前后际百刹事九能以智慧入百法明门洞达晓了十能以身观百类眷属余地倍倍增胜由初地而上以大愿殊胜力神通自在力渐次增进至法云地名灌顶菩萨当绍佛位得等妙二觉地善系心十无尽句者所谓众生界无尽世界无尽虚空界无尽法界无尽涅槃界无尽佛出现无尽如来智无尽心所缘无尽佛智所入无尽转法轮智无尽皆以无功用行广度众生令其成熟由是种种变化为化身佛光明庄严为报身佛得自觉圣乐三昧正受为法身佛三身成就即如来自觉地也前大慧所问度诸地相究竟通达得诸如来不思议究竟境界如众色摩尼善能饶益一切众生此答略尽百丈云触恶住恶名众生觉触善住善名声闻觉不住善恶二边不依住将为是者名二乘觉亦名辟支佛觉既不依住善恶二边亦不作不依住知解名菩萨觉既不依住亦不作无依住知解始得名为佛觉如云佛不住佛名真福田若于千万人中忽有一人得者名无价宝能于一切处为导师无佛处云是佛无法处云是法无僧处云是僧名转大法轮只此数句该尽此篇微旨。

　　复次大慧菩萨摩诃萨当善四大造色云何菩萨善四大造色大慧菩萨摩诃萨作是觉彼真谛者四大不生于彼四大不生作如是观察观察已觉名相妄想分齐自心现分齐外性非性是名心现妄想分齐谓三界(唐云观彼诸大种真实不生以诸三界但是分别唯心所现无有外物)观彼四大造色性离四句通净离我我所如实相自相分段住无生自相成(唐云住如实处成无生相)。

　　通曰因上言外道计着四大种建立宗因喻三支法不实谓非真如实际分齐也故教菩萨修学观察觉当善四大造色不当于四大观四大而当于真谛观四大也彼真如实际中一物不有四大本自不生四大既本不生四大从何造色而有四尘相乎作如是观察已即觉知四大名相妄想分齐即是自心现量分齐以见外尘无有实物唯是一心所现谓三界种种名相但是名字分别心见是名自心所现妄想分齐如是观时外性非有四大原无大种所造悉皆性离所谓三界离于四大及尘相见了无自性可得即真实不生何所容建立四句法乎超过四句见见清净法即无能造四大者而为之我亦无所造四大者而为之我所离我我所分别俱泯即住于真如实际自相法中所云住如实自相法中者谓住于建立诸法分段生死法中如实自相本自不生分段生死虽生而不生不必拨无四大而无生自相成于其中矣即四大非四大故曰善四大造色僧问紫玉山道通禅师如何出得三界去师曰汝在里许多少时也曰如何得离师曰青山不碍白云飞必如是见得方可语善四大造色矣。

　　大慧彼四大种云何生造色谓津润妄想大种生内外水界堪能(魏云暖增长力)妄想大种生内外火界飘动妄想大种生内外风界断截色(唐云色分段)妄想大种生内外地界色及虚空俱计着邪谛五阴集聚四大造色生大慧识者因乐种种迹境界故余趣相续大慧地等四大及造色等有四大缘非彼四大缘所以者何谓性形相处所作方便无性大种不生大慧性形相处所作方便和合生非无形(唐云何以故谓若有法有形相者则是所作非无形者)是故四大造色相外道妄想非我。

　　通曰善四大造色者以真谛观察四大本自不生不善四大造色者以邪谛计着谓四大能生能造色不知四大为所生而非能生也四大为所造而非能造也若以妄想分别谓津润成水炎盛成火飘动成风色质成土内为正报外为依报四大于是乎生是以湿润等为能造也此系妄想分别以色共虚空生内外相由执着虚妄内外邪见如外道所执邪谛谓从神我为冥初生谛从冥生觉从觉生我心从我心生五尘从五尘生五大从五大生十一根所云五大即四大及虚空也所云十一眼即五阴也彼谓五大生十一根是以色及虚空和合而五阴积聚之相从四大造色生也五阴中色阴四大合成犹可言造受想行识四阴本非色也岂四大所能造乎且五阴中识阴者因爱乐六尘种种有迹境界黏湛发知贪着不舍故于余趣受生感依正报相续不断是识能于余趣生四大非四大能于余趣相续也若识果由四大造色生者其色灭时识应兴之俱灭谁为余趣相续轮转不息乎由此言之彼地等四大及所造五蕴中色法等自有与彼为缘者非彼四大能自为缘也四大由八法成就坚湿暖动为能色香味触为所皆以妄想为因四大缘之而起循业发现皆由于识是识能带业而生色非色能凿空而生识也色不能生识其不能自为缘而造色也审矣四大所以不能造色者其故何也谓于四大津润等性色相各别等形及所造作等方便求其自性皆不可得四大本无情之物无情既无种无性亦无生故曰大种不生既本不生谁为能造即使能造彼有性形相处者可以所作方便和合而生非能生无形者若受想行识固无形者岂性形相处所作方便有形之法而能生乎既不能生无形者亦必不能生有形者故谓五阴集聚四大造色生是外道妄想相摄受计着不实建立而建立非我四大不生作如是观察觉之谓也僧问临济如何是四种无相境济曰你一念心疑被地来碍你一念心爱被水来溺你一念心嗔被火来烧你一念心喜被风来飘若能如是辨得不被境转处处用境东涌西没南涌北没中涌边没边涌中没履水如地入地如水缘何如此为达四大如梦如幻故道流你祗今听法者不见你四大能用你四大若如是见得便乃去住自由临济洞见真谛了达四大如梦如幻不为四大所碍是真能住如实法中者。

　　复次大慧当说诸阴自性相云何诸阴自性相谓五阴云何五谓色受想行识彼四阴非色谓受想行识大慧色者四大及造色各各异相大慧非无色有四数如虚空譬如虚空过数相离于数而妄想言一虚空大慧如是阴过数相离于数离性非性离四句数相者愚夫言说非圣贤也大慧圣者如幻种种色像离异不异施设又如梦影士夫身离异不异故大慧圣智趣同阴妄想现(魏云如圣人智修行分别见五阴虚妄唐云不了圣智所行境故见有诸阴分别现前)是名诸阴自性相汝当除灭灭已说寂静法断一切佛刹诸外道见大慧说寂静时法无我见净及入不动地入不动地已无量三昧自在及得意生身得如幻三昧通达究竟力明自在救摄饶益一切众生犹如大地载育众生菩萨摩诃萨普济众生亦复如是。

　　通曰因上言五阴集聚四大造色生是外道计着邪谛四大本自不生前已明悉五阴亦本非有今当说之色谓四大及所造色四大外四大也造色内四大也此诸相各异彼此不相同色若依四大生者依地水则违火风依火风则违地水四大固不能生色也非色四蕴无有形相犹如虚空云何得成四种数相本无四数而名为四蕴者譬如虚空超过数相非数之所能尽本离于数非数之所可及但以虚妄分别言此是虚空但一虚空耳如是无色四阴亦过于数相离于数相离于有无离于四句了无数相可得而妄想分别谓此是受此是想此是行此是识其实本无四阴也此于非数相中作数相会不达真空理趣乃愚夫言说非圣贤真谛觉也若圣智观察现前种种色像如幻不实所谓了达缘生无性其体皆空不于色像上作一异等见唯依假名施设说诸相如幻耳云何离异不异如梦中士夫之身又如镜中士夫之影以为异则体本无二固非异也以为不异则真妄历然又非不异也故说如幻无别所有如圣人智所行境界见色如幻亦同非色四阴虚妄分别现耳若见有诸阴分别现前其何以语智乎故以虚空例非色四阴但以虚妄立名此非色四阴自性相也除灭数量即本虚空以非色四阴例色阴但如幻事唯假施设此色阴自性相也除灭幻境亦本虚空汝等能离五阴虚妄分别之相当体即是寂灭既证无生即能说寂静之法所谓寂静者不离生灭证不生灭非同外道离生灭法而别有所谓寂静者也故能断一切刹诸外道邪见外道邪见但得人无我未得法无我固为不净之见今说寂静法时不但得法无我即有法无我见亦消融清净入于第八不动地既入八地已证后得智无量三昧自在得意生身随意所往得如幻三昧变现无穷神通三明十力自在通达究竟以慈悲愿力饶益众生当救护者救之当摄受者摄之犹如天地载育万物无不持载无不发育普济众生亦如是也只为众生为五阴所覆不得出身之路菩萨照见五阴皆空故能度一切苦厄岂如外道耽寂灭乐而无济生之心者乎永嘉云明知一念之中五蕴者谓历历分明即是识阴领纳在心即是受阴心缘此理即是想阴行用此理即是行阴秽污真性即是色阴此五阴者举体即是一念一念者举体即是五阴历历见在一念之中无有主宰即是人空慧见如幻化即是法空慧如永嘉所言人空法空暗与此经符宜乎为六祖所重。

　　复次大慧诸外道有四种涅槃云何为四谓性自性非性涅槃种种相性非性涅槃自相自性非性觉涅槃诸阴自共相相续流注断涅槃是名诸外道四种涅槃非我所说法大慧我所说者妄想识灭名为涅槃(唐云分别尔焰识涅名为涅槃)。

　　通曰因上言说寂静法断一切佛刹诸外道见故说诸外道邪见有四种涅槃虽似于寂静非我所说法也四者云何一自体相涅槃谓诸法自性无性即冥谛也二种种相有非有涅槃彼计四大种有已还灭是以灭相为涅槃也自他相灭犹有觉存三自觉相性非性涅槃彼计微尘自相而有知觉草木为人无知而有知人为草木有知而无知是以灭觉为涅槃也知觉体灭流注犹存四于诸阴自共相断并相续流注亦断涅槃五阴各有自体即是自相同一阴体即是共相八识流转自无始以来是灭不得者彼谓相续灭流注亦灭是以灭识为涅槃也如上种种相涅槃但色阴灭耳觉自相涅槃但想阴灭耳自体性涅槃但受阴灭耳相续流注断涅槃但行阴灭耳彼见相续识断便谓无始流注亦断以灭研穷于无尽中发宣尽性皆妄想分别有涅槃相可得实不出识阴区宇非我所说真涅槃也我所说真涅槃者即彼种种取相妄想分别未离乎识者消灭净尽乃名涅槃前云证自智境界转所依藏识为大涅槃又云一切识自性习气藏意意识见习转已我及诸佛说名涅槃前云转此云灭惟转斯灭惟灭斯转先后一辙当善会之肃宗问忠国师百年后所需何物师云与老僧作个无缝塔帝云请师塔样师良久云会么帝云不会师云吾有付法弟子耽源却谙此事后帝诏耽源问此意如何源曰湘之南潭之北中有黄金充一国无影树下合同船琉璃殿上无知识天童颂云孤迥迥圆陀陀眼力尽处高峨峨月落潭空夜色重云收山瘦秋容多八卦位正五行气和身先在里见来么南阳父子兮却似知有西竺佛祖兮无如奈何了此则知佛所说涅槃相矣。

　　大慧白佛言世尊不建立八识耶佛言建立大慧白佛言若建立者云何离意识非七识佛告大慧彼因及彼攀缘故七识不生(唐云云何但说意识灭非七识灭佛告大慧以彼为因及所缘故七识俱生)意识者境界分段计着生习气长养藏识意俱我我所计着思惟因缘生不坏身相(唐云意识分别境界起执着时生诸习气长养藏识由是意俱我我所执思量随转无别体相)藏识因攀缘自心现境界计着心聚生展转相因譬如海浪自心现境界风吹若生若灭亦如是是故意识灭七识亦灭。

　　通曰佛言妄想识灭名为涅槃语意深远以虚明融通妄想论则妄想分别但属五识六识以幽隐罔象妄想论则妄想起灭亦属七识八识八识流注虽不可灭然转生灭依不生灭即为白净识也大慧因佛不言转而言灭遂疑八识俱可灭不复建立耶佛言八识是如来藏是灭不得者故曰建立若建立者有八识即有七识有七识即有六识八识固不可灭云何独说离分别意识非离七识耶佛言以彼八识为因及彼六识为缘故七识传送其间本无自体生即不生其有也依彼念有则有其无也依彼念无则无故六识缘灭七识亦灭非离意识外又离七识也七识何以与藏识意识俱耶意识者固分别前五分段境界而得名当分别时即起计着生诸习气长养于藏识中是现行熏种子七识传送而入意即与八识俱也由是意俱便生我执因而计着此是我不离八识主宰此是我所不离六识境界思量随转由内达外而因缘生矣因者因八识缘者缘六识是以种子熏现行而意即与六识俱也内与八识俱外与六识俱无别体相然有传送影明随六入内外门转谓之转识亦名七识若以无别体故不立七识之名是坏相也故曰不坏身相彼藏识何以为因也藏识即是自心六尘乃自心所现相分也五六七识乃自心所现见分也因六识攀缘自心所现境界形相分段即是前五所摄计着不舍熏成种子即是七识所摄以此积聚于心即是集起名之曰心积聚多生种子于中不时发生于外由内熏外由外熏内展转相因而以藏识为主宰故谓八识为因而六识为缘也譬如海浪然藏识犹海也七识犹浪也意识奔逸六尘即为境界风所动也故境界风吹即见海浪生境界风息即见海浪灭是海本无生灭因风鼓浪而见浪生浪灭藏识亦无生灭因意识逐境而见意生意灭是故意识灭七识亦灭此七识灭但就半分依攀缘者而言灭耳若藏识本自不生故亦不灭七识半分微细依阿赖耶识者亦自不生不灭前言七识不生此言七识亦灭互文耳僧问长沙岑曰第六第七识与第八识毕竟无体云何得名转第八为大圆镜智岑示偈曰七生依一灭一灭持七生一灭灭亦灭六七永无迁长沙谓八识亦灭即是寂灭境界。

　　尔时世尊欲重宣此义而说偈言。

　　我不涅槃性所作及与相妄想尔𦦨识此灭我涅槃彼因彼攀缘意趣等成身与因者是心为识之所依如水大流尽波浪则不起如是意识灭种种识不生。

　　通曰外道有四种涅槃皆有涅槃性可得总不离所作法非无相者我不取涅槃亦不舍作相不如彼外道所说惟妄想分别境识所谓尔𦦨识者皆已灭尽转灭虚妄心证不生灭性此则我所说涅槃也然外道涅槃至谓相续流注亦断不知七识可灭而八识不可灭也故彼七识以八识为因以六识为攀缘而意趣传送出入虽无别体然意趣转动处即是身相所以与之为因者八识自心是也是心乃众业所集为诸识之所依止故七识依之而计着六识依之而分别五识依之而揽境一切万法皆从此起故名之曰如来藏也如来藏即是涅槃自体本自不生故亦不灭第由意识揽境遂生计着念起念灭无顷刻停犹如大海波浪风不息故浪不息也长行言浪此言波长行止言七识灭此言种种识不生长行止言境界风此言大流尽皆有深旨境界风喻六识浪喻七识何以又言波波者微细浪也无风匝匝之波喻微细所知愚指尔𦦨识也有海水故招境界风犹有对待在如水大流尽本自无水何处生浪盖已转八识为白净识转生灭而依不生灭湛入合湛已至妙湛不动之地故虽有境界风而浪无自起也如是意识分别妄想灭即一切识灭何但七识不生而已哉种种识不生即亦不灭乃我所说涅槃也若外道所作及与相尚不离识自性习气其可语真涅槃乎僧问香严如何是道严曰枯木里龙吟僧云如何是道中人严云髑髅里眼睛僧举问石霜如何是枯木里龙吟霜云犹带喜在僧云如何是髑髅里眼睛霜云犹带识在又问曹山如何是枯木里龙吟山曰血脉不断僧曰如何是髑髅里眼睛山曰干不尽僧曰未审还有得闻者否山曰尽大地未有一个不闻者僧云未审龙吟是何章句山曰不知是何章句闻者皆丧山以偈示之曰枯木龙吟真见道髑髅无识眼初明喜识尽时消息尽当人那辩浊中清天童拈云王居门里臣不出门于此悟得喜识俱尽即是涅槃真境界。

　　复次大慧今当说妄想自性分别通相若妄想自性分别通相善分别汝及余菩萨摩诃萨离妄想到自觉圣外道通趣善见觉摄所摄妄想断缘起种种相妄想自性行不复妄想(魏云远离种种虚妄分别因缘法体相远离已不复分别虚妄之相)大慧云何妄想自性分别通相谓言说妄想所说事妄想相妄想利妄想自性妄想因妄想见妄想成妄想生妄想不生妄想相续妄想缚不缚妄想自性分别通相大慧云何言说妄想谓种种妙音歌咏美乐计着是名言说妄想。

　　通曰上言妄想识灭名为涅槃然妄想自性差别相非可一端而尽故详说之唐云令诸菩萨超诸妄想证圣智境知外道法远离能取所取分别于依他起种种相中不更取着妄所计相然妄想自性差别相有十二种一者言说分别二者所说分别魏云可知三者相四者财魏云义五者自体六者因七者见八者理魏云建立九曰生十曰不生十一曰相续魏云和合十二曰缚不缚总不出言说自性相计着事自性相计着二种而已妄想属六识分别意根用事凡夫不离俗谛向五尘计着妄想外道不离邪见向法尘计着妄想二乘始向真谛于离尘处计着妄想不悟真如总归于妄此于言说妄想相独举声尘者举一以例其余故种种妙音歌咏之声从口而出者美好音乐从器而出者闻之于耳着之于心是于言说计着妄想也玄沙到蒲田县百戏迎之次日问小塘长老昨日许多喧闹向甚么处去也小塘提起袈裟角沙云𩕐挑无交涉大沩喆云大沩即不然或有问但鸣指一下法眼别云昨日有多少喧闹法灯云今日更好笑天童颂云夜壑藏舟澄源着棹龙鱼未知水为命折箸不妨聊一搅玄沙师小塘老函盖箭锋探竿影草潜缩也老龟藏莲游戏也华鳞弄藻此诸尊宿于喧闹场中发明向上事可谓即妄即真。

　　大慧云何所说事妄想谓有所说事自性圣智所知依彼而生言说妄想是名所说事妄想(魏云谓作是思惟应有前法实事之相圣人修行知依彼法生于言语如是分别是名可知分别)。

　　通曰言说妄想但于言音美好而生计著然言说者必有所指之事今弃其言说而于事上计着妄想谓有所说实事之相一切圣智修行知依彼法而生言说如所谓菩提涅槃真如佛性第一义谛出世等法以为实有自性如是分别是名所说事妄想临济云世出世诸法皆无自性亦无生性但有空名名字亦空你秪么认他闲名为实大错了也设有皆是依变之境有个菩提依涅槃依解脱依三身依境智依菩萨依佛依你向依变国土中觅甚么物乃至三乘十二分教皆是拭不净故纸佛是幻化身祖是老比丘你还是娘生已否你若求佛即被佛魔摄你若求祖即被祖魔缚你若有求皆苦不如无事此可为所说事妄想者炯戒。

　　大慧云何相妄想谓即彼所说事如鹿渴想种种计着而计着谓坚湿暖动相一切性妄想是名相妄想。

　　通曰所谓事妄想者唯于事上计着事有无相边事亦有有相边事此所云相妄想者即彼所说事中坚湿暖动四大种相种种计着执为实有如春时阳𦦨本非水也而渴鹿见之生于水想奔逐贪着所谓求火光明乐水清净爱风周流观尘成就于坚湿暖动一切诸法执有自性但于有相法中种种计着妄想分别非所计而计非所著而着是名相妄想也临济云无佛可求无道可成无法可得外求有相佛与你不相似欲识汝本心非合亦非离道流真佛无形真道无体真法无相三法混融和合一处辨既不得唤作忙忙业识众生此可知著相妄想者真外道邪见也。

　　大慧云何利妄想谓乐种种金银珍宝是名利妄想。

　　通曰世谛凡夫惟贪声等五尘故以金银珍宝为利真谛二乘惟贪法尘故以圣智所证为宝邪见外道虽不同于凡夫之贪亦不能如二乘所证宝非所宝利非所利而总归于妄也僧问云居膺禅师山河大地从何而有膺曰从妄想有僧曰与某甲想出一锭金得么膺便休去僧不肯后云门拈云已是葛藤不能折合得待伊道想出一锭金得么拈拄杖便打此正是断妄想利器较休去更利。

　　大慧云何自性妄想谓自性持此如是不异恶见妄想是名自性妄想(唐云谓以恶见如是分别此自性决定非余)。

　　通曰自性妄想即妄想自性也盖指六识而言外道以六识力量最大能持一切法故其妄想分别于不可执著者妄有执持专念有法自体形相曰此法如是曰此法不异此非正见分别乃恶见所噬牢不可破于妄想自性中存我见也故曰自性妄想玄沙云更有般说昭昭灵灵灵台智性能见能闻向五蕴身田中作主宰恁么为善知识大赚人知么我今问汝若认昭昭灵灵是汝真实为甚么瞌睡时又不成昭昭灵灵若瞌睡时不是为甚么有昭昭时还会么这个唤做认贼作子是生死根本妄想缘气汝欲识根由么我向你道昭昭灵灵秪因前尘色声香等法而有分别便道此是昭昭灵灵若无前尘汝此昭昭灵灵同于龟毛兔角仁者真实在甚么处此可知妄想无自性也彼惟执有自性故名恶见。

　　大慧云何因妄想谓若因若缘有无分别因相生是名因妄想。

　　通曰外道妄计一切法皆有生因或计为有因若缘生或计为无因若缘生于因缘法中分别有无是谓异因以有无因相能生一切法而生于分别故曰因妄想昔疏山到沩山懒安处便问承师有言有句无句如藤倚树忽然树倒藤枯句归何处沩山呵呵大笑疏山云某甲四千里卖布单来和尚何得相弄沩唤侍者取钱还这上座遂瞩云向后有独眼龙为子点破去在后到明招举前话昭云沩山可谓头正尾正只是不遇知音疏便问树倒藤枯句归何处昭云更使沩山笑转新疏于言下有省乃赞沩山元来笑里有刀天童颂云藤枯树倒问沩山大笑呵呵岂等闲笑里有刀窥得破言思无路绝机关悟此因缘则彼外道有无分别者真可付之一笑。

　　大慧云何见妄想谓有无一异俱不俱恶见外道妄想计着妄想是名见妄想。

　　通曰外道六大师各持所见总不离有无四句一异四句断常四句皆于妄法而生计着见其偏而不见其全见其妄而不见其真故名之曰见妄想黄檗云凡夫不趣道唯恣六情行六道学道人一念计生死即落魔道一念起诸见即落外道见有生趣其灭即落声闻道不见有生唯见有灭即落缘觉道法本不生今亦不灭不起二见不忻不厌一切诸法唯是一心然后乃为佛乘也。

　　大慧云何成妄想谓我我所想成决定论是名成妄想(魏云于五蕴中取我我所相说虚妄法)。

　　通曰前百八句成为有几种唐云道理有几种此成妄想唐云理分别是成之为言虽不可语成自性亦近于理故彼所计五阴为我四大为我所似有一定之理成决定论然五阴四大皆虚妄不实故名之曰成妄想黄檗云学道人莫疑四大为身四大无我我亦无主故知此身无我亦无主五阴为心五阴无我亦无主故知此心无我亦无主六根六尘六识和合生灭亦复如是十八界既空一切皆空惟有本心荡然清净由黄檗言无我我所方可成决定论也。

　　大慧云何生妄想谓缘有无性生计着是名生妄想。

　　通曰外道不了外性非性第于因缘所生法妄计有无或以为有因生或以为无因生若有若无皆从缘生妄想计着实有生相可得前于因计因此于因计生因者其生之始生者其因之成也生从因缘生灭从因缘灭本无自性于此分别以为性生真是妄想石霜初在沩山作米头一日筛米次沩山曰施主物莫抛撒霜曰不抛撒沩于地上舍得一粒曰汝道不抛撒这个是甚么霜无对沩又曰莫轻这一粒百千粒从这一粒生霜云百千粒从这一粒生未审这一粒从甚处生沩呵呵大笑归方丈沩至晚上堂曰大众米里有虫诸人好看若究竟得这一粒生处即不名妄想矣。

　　大慧云何不生妄想谓一切性本无生无种因缘生无因身是名不生妄想(唐云谓计诸法本来不生未有诸缘而先有体不从因起)。

　　通曰凡夫止凭六识用事一向逐境外道建立冥谛推之不见其始引之不见其终谓一切法本来不生徒见八万劫来世界众生皆无因自有以无种故未有诸缘而先有体始生固无因也但依外因缘法而生有果身其果不从因起是无因身也因既无种因本不生身既无因果亦不生故谓一切法本来不生是拨无因果断见外道也所云不生者执有不生之体在非于生灭法中而见其不生也故曰不生妄想圆悟引三祖信心铭云执之失度必入邪路放之自然体无去住若向这里道无佛无法又打入鬼窟里去古人谓之解脱深坑本是善因而招恶果所以道无为无事人犹遭金锁难也须穷到底始得若向无言处言得行不得处行得方可有转身一路。

　　大慧云何相续妄想谓彼俱相续如金缕是名相续妄想(唐云谓此与彼递相系属如针与线)。

　　通曰上言不生妄想是断见此相续妄想是常见谓彼俱相续如金缕者彼指八识六识即上彼因彼缘之彼也俱指七识即上意俱之俱也彼与此递相系属谓七识内依八识外依六识展转相因如针与线针不离线线不离针传送出入相续不断此喻于相续识更切如以金为缕缕即金金即缕相识不断亦是和合之义也故名相续妄想真歇了禅师问僧琉璃殿上玉女撺梭明甚么边事曰回互不当机师曰还有断续也无曰古今不曾间师曰正当不曾间时如何僧珍重便出又同安敏禅师初参洞山问诸圣以何为命山曰以不间断师曰还有向上事也无山曰有师曰如何是向上事曰不从间断师于言下有省是二尊宿深明相续妙旨故不名妄。

　　大慧云何缚不缚妄想谓缚不缚因缘计着如士夫方便若缚若解是名缚不缚妄想(唐云谓执因能缚而有所缚如人以绳方便力故缚已复解魏云如人方便结绳作结结已还解)。

　　通曰前十一种妄想属凡夫外道此一种妄想属二乘以二乘不达烦恼性空故以烦恼为缚而以涅槃为脱总不出识阴区宇楞严叙五十种阴魔而以二乘终之亦是此意缚不缚因缘以十二因缘论无明缘行乃至老死是缚无明灭尽至老死灭尽是不缚以四谛论苦集是缚道灭是不缚其所云缚者有能有所因有能缚而有所缚如人结绳作结绳者其能缚而结者其所缚也以大梵天士夫方便力故苦乐二亡结已还解此但于因缘法中虚妄计著有若缚者有若解者非真解脱可比故名缚不缚妄想僧问忠国师如何是解脱师曰诸法不相到当处解脱曰恁么即断去也师曰向汝道诸法不相到断甚么又僧问石头如何是解脱头曰谁缚汝问如何是净土头曰谁垢汝问如何是涅槃头曰谁将生死与汝若于此等句得彻即可知真解脱境界。

　　于此妄想自性分别通相一切愚夫计著有无大慧计着缘起而计著者种种妄想计着自性如幻示现种种之身凡夫妄想见种种异幻(唐云于缘起中执着种种妄想自性如依于幻见种种物凡愚分别见异于幻)大慧幻与种种非异非不异若异者幻非种种因若不异者幻与种种无差别而见差别是故非异非不异是故大慧汝及余菩萨摩诃萨如幻缘起妄想自性异不异有无莫计着。

　　通曰此上妄想自性分别通相总不出于有无二种不离前境生灭之法愚夫无智妄以为实于中计著有无良由不知一切如幻也彼一切有无诸法乃依他缘起者于依他缘起中偏计有无诸法执着种种妄想自性是妄想自性依缘起自性而生如依于幻示现种种之身当缘起时无中生有与幻无异及缘生种种事物凡夫无智妄想分别便以无实如见种种之身为异于幻以为实有要之缘起无性妄想亦无性依他无性偏计亦无性一切如幻何于种种计着以为实境乎彼凡愚分别见异于幻者不知幻与种种非异非不异也若果异者幻即非种种因种种事物应别有因不从幻出今种种因幻而现故知非异也若果不异者幻即于种种无差别不应异见然而此是幻此是种种而见差别故知非不异也汝等菩萨当知缘起如幻不应于幻出种种作异不异有无妄想计着斯于外道通趣善见远离能所妄想到自觉圣智境界矣毗婆尸佛偈曰身从无相中受生犹如幻出诸形象幻人心识本来无罪福皆空无所住尸弃佛偈曰起诸善法本是幻造诸恶业亦是幻身如聚沫心如风幻出无根无实性毗舍浮佛偈曰假借四大以为身心本无生因境有前境若无心亦无罪福如幻起亦灭七佛如来皆谈如幻法故世尊亹亹言之不厌。

　　尔时世尊欲重宣此义而说偈言。

　　心缚于境界觉想智随转无所有及胜平等智慧生。

　　通曰十二妄想中惟缚不缚妄想证偏空理犹存二见不能得平等智故佛以胜解脱明之彼一切境界皆自心所现以自心见分缘自心相分贪着不舍便为所缚而二乘人有觉想智即随彼境界而生随缚随转一切断灭不为所缚而归于无所有然非无所有最胜处也为彼灭诸境界而证涅槃故其解脱为劣惟以自心无所有智洞观一切本无所有即境界非境界不离一切证无所有方名最胜无所有也境界本自非有何从为缚既无所缚何从为脱无缚无脱心境如如一切平等是之谓正智故曰平等智慧生也彼缚于境者境常碍心固不得平等不缚于境者心未妄境亦不得平等惟无所有最胜处心即为境境即为心乃得称平等智也黄檗云凡夫皆逐境生心心遂忻厌若欲无境当无其心心妄即境空境空即心灭若不忘心而但除境境不可除秪益纷扰故万法唯心心亦不可得复何求哉学般若人不见有一法可得绝意三乘唯一真实不可证得谓我能证能得皆增上慢人也法华会上拂衣而去者皆斯类也故佛言我于菩提实无所得默契而已黄檗此语与此偈大旨若合符节。

　　妄想自性有于缘起则无妄想或摄受缘起非妄想(唐云在妄计是有于缘起则无妄计迷惑取缘起离分别)种种支分生如幻则不成彼相有种种妄想则不成彼相则是过皆从心缚生妄想无所知于缘起妄想此诸妄想性即是彼缘起妄想有种种于缘起妄想。

　　通曰前四句偈颂缚脱义已该一篇之大旨此前八句偈颂能作如幻观者即得解脱次八句偈颂不能如幻观者即不得解脱为于妄想自性有达有不达故也妄想何以如幻耶观妄想于遍计则妄想是有如依藤计蛇观妄想于缘起则妄想是无如知藤非蛇妄计什以是有为迷惑前境摄受计着故见其有缘起何以是无为不知他力生离于分别故见其无惟缘起非妄想则妄想无根故种种缘生法如十二因缘各有支分皆非真实如幻人作幻事非是实者虽有所生不成就其有也何以不成就其有彼缘生之相虽现有种种支分然属妄想分别妄无自性当体即空故彼相不成虽生犹不生也相本不成而以如幻观之乃可称智彼著于相者以为实有如是之法则是无始以来虚妄之过从心缚境界而生境不缚心而心缚于境故成其过以妄计者无智不了缘生如幻乃于缘起法中妄想分别计有计无不知此诸妄想体即是缘起法缘起离分别妄想亦离分别若知离分别者即一切无妄想可也彼愚妄想有种种支分第于缘起法中妄生分别以境为缘以心为想计著有无一异以境界自缚何由得解脱乎故缘起非妄想则妄想即是真如于缘起妄想则真如翻为名相唯得平等智者可以离此过矣临济云大德四大色自是无常乃至脾胃肝胆毛发爪齿唯见诸法空相你一念心歇得处唤作菩提树你一念心不能歇得处唤作无明树无明无始终你若念念心歇不得便上他无明树便入六道四生披毛戴角你若歇得便是清净身界你一念不生便是上菩提树三界神通变化意生化身法喜禅悦身光自照思衣罗绮千重思食百味具足更无横病菩提无住处是故无得者道流大丈夫汉更疑个什么目前用处更是阿谁把得便用莫著名字号为玄旨与么见得无嫌底法古人云心随万境转转处实能幽随流认得性无喜亦无忧道流如禅宗见解死活循然参学之人大须子细。

　　世谛第一义第三无因生妄想说世谛断则圣境界譬如修行事于一种种现于彼无种种妄想相如是譬如种种翳妄想众色现翳无色非色缘起不觉然譬如炼真金远离诸垢秽虚空无云翳妄想净亦然无有妄想性及有彼缘起建立及诽谤悉由妄想坏妄想若无性而有缘起性无性而有性有性无性生依因于妄想而得彼缘起相名常相随而生诸妄想究竟有成就则度诸妄想然后智清净是名第一义。

　　通曰上言无所有及胜平等智慧生所谓平等者世谛即是第一义第一义即是世谛不断世谛而真如实际即住其中是之谓第一义也若外道所云无所有者但计着无因生第一从冥初生觉第二从觉生我心第三从我心生色声香味触等不知缘起根本而究竟归于冥谛以为无因生实出于二谛之外然凡夫妄想著于尘境说名世谛世谛相自有非无因生也若断妄想世谛证于寂静斯则自觉圣智境界圣境界自真亦非无因生也何以断妄想耶以诸妄想本无性故譬如修行观想之事若观青时天地万物皆青乃至黄赤白等皆然于一色法随心转变现种种相然其所现者由观想成于彼实无种种之相非有而现有故名之曰妄想相也妄想本非实有何谓依缘起而生耶譬如翳目人于无色相处妄见有青黄赤白种种众色显现然翳本无色亦无非色翳与色离而不觉见妄依之而起缘起亦如是本离妄想而不觉妄想依之而起是缘起自不觉他力生何以能生妄也故妄想未断如金杂于矿缘起未断如空中有云目中有翳皆未得清净若断妄想相者譬如锻炼真金而垢秽远离若断缘起相者譬如一亘晴空云翳不生斯斯妄灭而真现凡情尽而圣果成矣故妄想净者亦犹乎是净之云者固所以断之也若见有妄想可断亦未得为净智也然妄想无性求之于外不见有妄想性可得求之于内不见有缘起性可得本无妄想缘起何处可断彼外道建立为有者但于非有计有及诽谤为无者但于非无计无以此见坏彼见皆由妄想分别自异于如实之见苟无妄想而有无异见何自而生哉彼以无坏有一切断灭若知妄想本无自性而又谓别有异因实有缘起自性者在妄想为无性在缘起为有性无法而有法是离因应生法矣有法从无法生是虚法生实法矣妄想既无性而缘起安得有性也唯依因于妄想之相而得彼缘起之相依因于妄想之名而得彼缘起之名是缘起名相常相随于妄想既以妄想生名相复于名相生妄想妄想作真则名相亦非真名相非真则缘起亦非真以缘起依妄想究竟非实不能有所成就以无性随缘则理不成就以随缘无性则事不成就也作如是见者不须断妄想而妄想本无不须断缘起而缘起本无度越诸妄想境界浑成一真如境界矣彼断世谛妄想者至此然后烦恼障净而所知障亦净即彼妄想而成正智不离名相而证如如故名第一义也此证三贤十圣所不敢望而凡夫外道岂能窥其藩篱耶天台智者道有人幻离乡年长血气方刚闻父在乡中为恶少年所欺含恨还乡图雪父耻路人相伴将至父舍忽逢其仇同伴戏之指为其父归人拜跪鸣抱感泣同伴笑曰实汝父仇归人欲打手不能举及至见父亦不感泣此喻无作四谛苦即是灭集即是道无灭道可修无苦集可断上生经道不修禅定不断烦恼佛记此人成佛无疑陈秀玉学士尝问万松弥勒菩萨为什么不修禅定不断烦恼万松道真心本净故不修禅定妄想本空故不断烦恼复问香山大润和尚山曰禅心已定不须更修断尽烦恼不须更断复问竹林海巨川川曰本无禅定烦恼士曰唯此为快耳此诸尊宿语实得此段精髓。

　　妄想有十二缘起有六种自觉智尔𦦨彼无有差别五法为真实自性有三种修行分别此不越于如如众相及缘起彼名起妄想彼诸妄想相从彼缘起生觉慧善观察无缘无妄想成已无有性云何妄想觉(唐云真实中无物云何起分别此下更有四句云圆成若是有此则离有无既已离有无云何有二性)彼妄想自性建立二自性妄想种种现清净圣境界妄想如画色缘起计妄想若异妄想者则依外道论妄想说所想因见和合生(唐云以诸妄见故妄计于妄计)离二妄想者如是则为成。

　　通曰此篇颂十二妄想自性相何为通颂五法三自性也盖名相妄想正智如如五法本相因故而妄想缘起圆成三自性本一体故所以一并颂出上既发明第一义谛了诸妄想皆无自性不断妄想而证真如此所谓平等智慧也既生此智即名正智又何境界之不如乎然妄想有十二种曰言说曰所说事曰相曰利曰自性曰因曰见曰成曰生曰不生曰相续曰缚不缚妄想若是其差别也缘起有六种曰因缘曰所缘缘曰等无间缘曰增上缘曰分别缘曰待缘缘起若是其差别也妄想缘起皆谓世谛能断世谛名尔𦦨智能了世谛即第一义名自觉清净智既得清净智自证真如境即彼妄想缘起尔𦦨种种更无差别而名相妄想正智如如同归于真实矣五法既为真实而妄想自性缘起自性成自性三种亦然修行者观此总不越于如如也何以三自性不越于如如耶彼五法中相者当缘起之时即得其相五法中名者因有此名遂起种种分别既有名相彼诸妄想之相纷然杂出皆从彼缘起自性而生惟无正智观察故见有缘起有妄想若以真正觉慧而善观之即缘起无缘起性可得即妄想无妄想性可得远离依他遍计浑然一圆成实性矣既以证成自性即是如如境界真如实际中本无一物本无有性云何起妄想分别或觉其有或觉其无耶唯圆成实性远离于有无何处有缘起妄想二法所以建立缘起妄想二自性者由彼妄想自性妄生分别于遍计种种者则名之曰妄想自性于依他缘生者则名之曰缘起自性是二法体皆假名施设因分别有本自无根故妄想种种现处即是自心所现即妄即真一切清净斯即自觉圣智境界达妄元虚即凡心而见佛此名第一义谛不离妄想而证如如也彼视妄想种种如所画之色虽有分别而无实体于彼缘起法中计着妄想不出世俗之见能了世间皆画本无实性不必别异世谛妄想而第一义谛自在其中若谓一切非自妄想执着缘生而言诸法别有异因从微尘自在等生者则堕于外道邪见论以诸妄见故妄计于所妄计之事所说种种支分不同此不离遍计执也因见外缘和合而生诸法遂以作者为生因此不离依他执也此二皆从妄想建立如麻绳蛇喻遍计如蛇依他如绳总之皆妄若离此二妄想非蛇也非绳也但麻耳如是则为成自性成即为真实法无缘起妄想二自性可得一切如如一切平等故曰自性有三种不越于如如也僧问黄檗云如今现有种种妄念何以言无檗云妄本无体即是汝心所起汝若识心是佛心本无妄那得起心更认于妄汝若不生心动念自然无妄所以云心生则种种法生心灭则种种法灭云今正妄念起时佛在何处檗云汝今觉妄起时觉正是佛可中若无妄念佛亦无何故如此为汝起心作佛见便谓有佛可成作众生见谓有众生可度起心动念总是汝见处若无一切见佛有何处所所以文殊才起佛见便贬向二铁围山云今正悟时佛在何处檗云问从何来觉从何起语默动静一切声色尽是佛事何处觅佛不可更头上安头嘴上加嘴但莫生异见山是山水是水僧是僧俗是俗山河大地日月星辰总不出汝心三千世界都来是汝个自己何处有多般此黄檗数语发尽此篇微旨谓楞伽可与印心益信。

　　大慧菩萨摩诃萨复白佛言世尊惟愿为说自觉圣智相及一乘若自觉圣智相及一乘我及余菩萨善自觉圣智相及一乘不由于他通达佛法佛告大慧谛听谛听善思念之当为汝说大慧白佛言唯然受教佛告大慧前圣所知转相传授妄想无性菩萨摩诃萨独一静处自觉观察不由于他离见妄想上上升进入如来地是名自觉圣智相大慧云何一乘相谓得一乘道觉我说一乘云何得一乘道觉谓摄所摄妄想如实处不生妄想是名一乘觉大慧一乘觉者非余外道声闻缘觉梵天王等之所能得唯除如来以是故说名一乘。

　　通曰上言然后智清净是名第一义清净之智即是自觉圣智也第一义谛即是一乘也大慧必欲通达其相成就慧身于佛法中不由他悟佛谓前圣所知转相传授妄想无性只此一语便为秘密藏所谓自觉圣智者觉此妄想无性之智也所谓一乘者证此妄想无性之理也岂别有一法与人耶故行人依诸圣教在寂静处独坐思惟自内智慧观察诸法不由他悟离分别见觉得妄想无性性本自离一觉便离不须方便上上升进乃至无妄可除无见可灭心境如如入如来地是能开示悟入佛之知见是名自觉圣智相也若一乘相者谓如实觉知一乘道故说名一乘何以为一乘觉耶彼有能取所取分别即二三其心不得名一唯不分别可取能取境界住如实处即一切法不生何更生妄想分别诸法乎现前诸法本自寂灭相一念相应如如不动是名一乘觉也此惟佛与佛乃能究尽非余外道声闻缘觉梵天等之所能得只此一事实无二亦无三故谓之一乘也道安问司空山本静禅师曰道既假名佛亦妄立十二分教亦是接物度生一切是妄以何为真静曰为有妄故将真对妄推穷妄性本空真亦何曾是有故知真妄总是假名二事对治都无实体穷其根本一切皆空曰既言一切是妄妄亦同真真妄无殊复何是物静曰若言何物何物亦妄经云无相似无比况言语道断如鸟飞空安惭伏净有偈曰推真真无相穷妄妄无形返观推穷心知心亦假名会道亦如此到头亦只宁又达性问曰禅师至妙至微真妄双泯佛道两亡修行性空名相不实世界如幻一切假名作此解时不可断绝众生善恶二根净曰善恶二根皆因心有穷心若有根亦非虚推心既无根因何立经云善不善法从心化生善恶业缘本无有实复有偈曰善既从心生恶岂离心有善恶是外缘于心实不有舍恶送何处取善令谁守伤嗟二见人攀缘两头走若悟本无心始悔从前咎前圣所知转相传授妄想无性惟司空山本净禅师见最彻。

　　大慧白佛言世尊何故说三乘而不说一乘佛告大慧不自般涅槃法故不说一切声闻缘觉一乘以一切声闻缘觉如来调伏授寂灭方便而得解脱非自己力是故不说一乘复次大慧烦恼障业习气不断故不说一切声闻缘觉一乘不觉法无我不离分段死(唐云未名不思议变易死)故说三乘大慧彼诸一切起烦恼过习气断及觉法无我彼一切起烦恼过习气断三昧乐味着非性无漏界觉(唐云若彼能除一切过习觉法无我是时乃离三昧所醉于无漏界而得觉悟)觉已复入出世间上上无漏界满足众具(唐云修诸功德普使满足)当得如来不思议自在法身。

　　通曰大慧既闻自觉圣智相及一乘相只是觉了妄想无性心如境如一切平等更无余乘何故世尊又说三乘而不说一乘也世尊谓一乘觉者非声闻缘觉之所能得声闻缘觉耽寂静乐取证涅槃彼惟自般涅槃法故于一乘之理实难契会如来以度生为急不自般涅槃法故不为一切声闻缘觉说一乘也一乘之道不须方便寂灭现前惟可自悟不由乎他若声闻缘觉但以如来所授寂静方便之法调伏其心渐得解脱是依教而入非自己力虽证涅槃未离功勋若与之语最上一乘彼有佛衣而去耳故不说一乘不为定性声闻等说也且彼声闻缘觉所为寂静者但以功力按伏烦恼障业烦恼虽断而起烦恼者未断障业虽消而习气种子未消谬谓已得涅槃而不更求前进吾何为彼说一乘哉彼虽得人无我尚未觉法无我虽离分断死尚未名不思议变易死为法所缚尚有法我在恶能证不思议自在法身也是故权说三乘依过去诸佛说初中后善羊鹿等机是说三乘即所以渐次引入同归一乘也此一乘者人人固有岂以声闻缘觉而不具哉若彼声闻缘觉能除一切生起烦恼过习及觉法无我不为三昧酒所醉虽得三昧乐知其非性于无漏界而得觉悟彼初迷有漏天作无为解至此无明漏尽悟无生理故知其非性也既觉悟已复回向大乘入于出世间上上无漏界中始也假调伏而得寂静今则不须调伏而自寂静始也假方便而得解脱今则不须方便而自解脱一切清静一切圆满修诸功德普皆满足福足慧足当得如来不思议自在法身清净本然周遍法界至此止有一乘更无余乘故谓说三乘即说一乘可也又何尝不为声闻缘觉说哉昔法达谒六祖念法华经至方便品祖曰止此经元来以因缘出世为宗纵说多种譬喻亦无越于此何者因缘唯一大事一大事即佛知见也汝慎勿错解经意见他道开示悟入自是佛之知见我辈无分若作此解乃是谤经毁佛也彼既是佛已具知见何用更开汝今当信佛知见者只汝自心更无别体盖为一切众生自蔽光明贪受尘境外缘内贪甘受驱驰便劳从三昧起种种苦口劝令寝息莫向外求与佛无二故云开佛知见汝常劳劳执念为功课者何异𣯛牛爱尾也达曰若然者但得解义不劳诵经耶祖曰经有何过岂障汝念只为迷悟在人损益由汝听吾偈言心迷法华转心悟转法华诵久不明已与义作仇家无念念即正有念念成邪有无俱不计长御白牛车达再启曰经云诸大声闻乃至菩萨皆尽思度量不能测于佛智今令凡夫但悟自心便明佛之知见自非上根未免疑谤又经说三车大牛之车与白牛车如何区别愿和尚再垂宣说祖曰经意分明汝自迷背诸三乘人不能测佛智者患在度量也饶伊尽思共推转加悬远佛本为凡夫说不为佛说此理若不肯信者从他退席殊不知坐却白牛车更于门外觅三车况经又明向汝道无二亦无三汝何不省三车是假为昔时故一乘是实为今时故只教你去假归实归实之后实亦无名应知所有珍宝尽属于汝由汝受用更不作父想亦不作子想亦无用想是名持法华经从劫至劫手不释卷从昼至夜无不念时也达豪启发以偈赞曰诵经三千部曹溪一句亡未明出世旨宁歇累生狂羊鹿牛权设初中后善扬谁知火宅内元是法中王祖曰汝今后方可为念经僧也此段开示乃法华要旨却与此段经文互见。

　　尔时世尊欲重宣此义而说偈言。

　　诸天及梵乘声闻缘觉乘诸佛如来乘我说此诸乘乃至有心转诸乘非究竟若彼心灭尽无乘及乘者无有乘建立我说为一乘引导众生故分别说诸乘解脱有三种及与法无我烦恼智慧等解脱则远离譬如海浮木常随波浪转声闻愚亦然相风所飘荡彼随烦恼灭余习烦恼愚味着三昧乐安住无漏界无有究竟趣亦复不退还得诸三昧身乃至劫不觉譬如昏醉人酒醒然后觉彼觉法亦然得佛无上身。

　　通曰此单颂一乘相而自觉圣智自在其中末句彼觉法亦然得佛无上身唯有此觉故能证一乘也何以谓之三乘有诸天及梵乘修世间智者之所乘也有声闻缘觉乘修出世智者之所乘也有诸佛如来乘修出世间上上智者之所乘也我说此三乘未离乎心量有心量即有转变犹是生灭法故谓诸乘非究竟也若彼心量灭尽无乘及乘者既无所证之乘亦无能证之人能所双亡即无有诸乘可以建立虽佛乘亦不建立是之谓非乘乃我所说为一乘也唯此一乘更无余乘故名究竟既唯一乘何以又说三乘为引导众生故使之渐近宝所权立化城故分别说诸乘有小乘有大乘有最上乘总不外三种解脱所谓空无相无愿等法及二种无我法为烦恼障障心心不解脱结业受报故说人无我为所知障障慧慧不解脱不了法空故说法无我若烦恼障智慧障二俱解脱则凡情圣解荡然一空而心量几乎灭尽矣何生灭之不远离哉故权说三乘即为说一乘也彼声闻缘觉乘已证寂静至不生灭何以谓之有心转耶为彼但断四住烦恼未断俱生无明譬如海中浮木常随波浪转浮木虽不动而波浪常动以风触波以波转木默默常转不自觉知以彼声闻愚执执有涅槃可证不离浮木岂能免于相风之飘荡哉为彼所断随烦恼者现起烦恼虽灭余熏习种子微细烦恼尚存俱生无明未断执着实我实法有法可得虽得人无我未得法无我所以味着三昧之乐安住无漏之界进不能趣究竟之地退不复还生死之途为三昧所持经劫不觉或二万劫或六万劫或八万劫定力既消乃复有觉如昏醉人酒消乃醒彼素以如来调伏之故于无漏界中忽然悟知住有余地未为究竟回心即向大乘此一觉也洞然明白觉法无我复入出世间上上无漏界圆满众具当如来无上法身吾初谓不为声闻人说一乘者意在激彼劣解速进宝所斯正引权归实之密意耳何尝不说一乘哉百丈云夫学道人若遇种种苦乐称意不称意事心无退屈不念一切名闻利养衣食不贪一切功德利益不为世间诸法之所滞碍无亲无爱苦乐平怀粗衣遮寒粝食活命兀兀如愚如聋如哑相似稍有相应分若于心中广学知解求福求智皆是生死于理无益却被知解境风之所飘溺还归生死海里佛是无求人求之理乖理是无求理求之即失若着无求复同于有求若着无为复同于有为故经云不取于法不取非法不取非非法又云如来所得法此法无实亦无虚但能一生心如木石相似不被阴界诸入五欲八风之所飘溺即生死因断去住自由不为一切有为因果所缚不被有漏所拘他时还以无自缚为因同事利益以无著心应一切物以无碍慧解一切缚亦云应病与药此百丈以无上心印觉悟群迷若于此有觉即得佛无上身也。

　　楞伽阿䟦多罗宝经宗通卷四
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷五

　　一切佛语心品第三

　　(魏云佛心品第四唐云无常品第三之一)。

　　尔时世尊告大慧菩萨摩诃萨言意生身分别通相我今当说谛听谛听善思念之大慧白佛言善哉世尊唯然受教佛告大慧有三种意生身云何为三所谓三昧乐正受意生身觉法自性性意生身种类俱生无行作(唐云无作行)意生身修行者了知初地上上增进相得三种身。

　　通曰前二卷初佛言成就四法得修行者大方便至住第八地得离心意意识五法自性二无我相得意生身意生身者譬如意去速疾无碍故名意生以前但说八地所得故云通相今言地地皆得故云分别即通相中有此三种一者三昧乐正受意生身乃依六识起二空智证平等真如是即转第七识为平等性智如如不动名为正定以正定乐为其受用故云得三昧乐正受意生身至舍三昧乐广修称性度生之业是从平等真如发大利用乃依平等性智起妙观察智得如幻三昧通达诸法自性相故是名觉法自性性意生身至若以金刚心断彼生相无明转第八识成大圆镜智则前五识一时俱转为成所作智以依大圆镜智平等显现则千种万类之身一时普现故云种类俱生无作行意生身是三种意生身皆由离心意意识五法自性二无我而得然三昧乐正受从初地至七地之相觉法自性性从八地至十地之相种类俱生无作行从等入妙上上增进之相其相自有差别此意生身分别通相修行者所应了知也若以法报三身拟之非是三是一体乃妙觉境界宁有上上增进次第哉僧问大原隐禅师数家檀越请未审赴谁家原云月印千江水门门尽有僧丹霞颂云妙圆无相劫前人随类权分百亿身月夜御楼才报晓平明六国尽逢春林泉道一气不言含有象万灵何处谢无私唯如是见得故能证三种意生身。

　　大慧云何三昧乐正受意生身谓第三第四第五地三昧乐正受故种种自心寂静安住心海起浪识相不生知自心现境界性非性(唐云心海不起转识波浪了境心现皆无所有)是名乐正三昧受意生身。

　　通曰十地菩萨自初地至七地趋寂之意多故种种自心寂静谓之曰安住心海浪识不生不为六识境界风所鼓荡而转识波浪寂然安止盖已断俱生我执转第七识为平等性智矣了知自心所现境界有即非有境既非有心将安依心既无依湛然澄寂此以三昧乐为所受用与二乘人耽寂灭乐者相似但二乘人即以此取证涅槃而七地菩萨更能发起度生之心所以不同耳大于侍者到东山慧禅师所慧问金刚正定一切皆然秋去冬来且作么生者曰不妨和尚借问慧曰即今即得去后作么生者曰谁敢问着某甲慧曰大于还得么者曰犹要别人点检在慧曰辅弼宗师不废光彩侍者礼拜此可知金刚正定不是一向无有自与偏空者顿殊。

　　大慧云何觉法自性性意生身谓第八地观察觉了如幻等法悉无所有身心转变得如幻三昧及余三昧门无量相力自在明(唐云了法如幻皆无有相心转所依住如幻定及余三昧能现无量自在神通)如妙华庄严迅疾如意犹如幻梦水月镜像非造非所造如造所造一切色种种支分具是庄严(魏云非四大生似四大相具足身分)随入一切佛刹大众通达自性法故是名觉法自性性意生身。

　　通曰七地以前从生死假入涅槃空八地以后从涅槃空入生死假盖已证真如心故发真如用也了知一切诸法如幻当体皆妄即当体皆空已证无所有境界若以涅槃为所依便落偏空由彼发起度生之心能转所依不住于空身心转变变现自在故得如幻三昧及余种种三昧能现无量自在神通曰相力即现相之神力也曰明者即三明六通也如妙莲华开敷种种庄严一切所往得如意自在所以庄严其身者犹如幻人作幻事梦中之身水中之月镜中之像非有坚湿暖动而为能造非有色香味触而为所造似有能造所造四大之种而一切色相宛然具足种种身分其庄严者以神力而庄严也随入一切佛刹大众之中承事十方诸佛随意所往得无所碍其迅疾者以神力而迅疾也良由通达自性法故法法各有自性如万物各具一太极之谓然法自性之性唯是一心如万物统体一大极之谓既通达一切由心造故如是庄严如是迅疾总不外如幻三昧神变无量利乐有情随入大众鉴机说法是名觉法自性性意生身也马鸣大士于华氏园转妙法轮忽有老人座前仆地祖曰此非庸流当有异相俄地涌一金色人复化为女子指祖说偈曰稽首长老尊当受如来记今于此地上宣通第一义瞥然不见祖曰将有魔来与吾较力有顷风雨暴至天地晦冥祖曰魔之来信矣吾当除之即指空中见一大金龙奋发威神震动山岳祖俨然于座魔事随灭经七日有一小虫潜形座下祖以手取之示众曰斯乃魔之所变盗听吾法耳乃放之令去魔不能动祖曰汝但归依三宝即得神通遂复本形作礼忏悔祖曰尽汝神力变化若何曰我化巨海极为小事祖曰汝化性海得否曰何谓性海我未尝知祖即为说性海曰山河大地皆依建立三昧六通由兹发现老人闻言遂发信心因得剃度付以正法眼藏此觉法自性性意生身之一验也。

　　大慧云何种类俱生无行作意生身所谓觉一切佛法缘自得乐相(唐云了达诸佛自证法性)是名种类俱生无行作意生身大慧于彼三种身相观察觉了应当修学。

　　通曰前十地菩萨但能承事诸佛证菩萨果今从等入妙了达诸佛自证法性得自觉圣智善乐一切诸法皆是佛法一切法相皆是乐相自身内证深入妙庄严海逆流而出现十界身无思而应无缘而起应物现形一时俱现是不可思议境界故曰种类俱生无作行意生身也修行者于此三种意生身分别通相观察觉了其始也得菩萨三昧正受神力能见诸佛身面言说其既也得菩萨手灌顶神力能现莲华宫殿种种庄严其终也得诸佛无量神力利安众生千种万类之身一时普应无一物不彰遮那妙体无一时不修普贤行门乃最上一乘分齐也汝等菩萨应当修学僧问临济如何是三眼国土济云我共你入净妙国土中着清净衣说法身佛又入无差别国土中着无差别衣说报身佛又入解脱国土中着光明衣说化身佛此三眼国土皆是依变约经论家取法身为根本报化二身为用山僧见处法身即不解说法所以古人云身依义立土据体论法性身法性土明知是建立之法依通国土空拳黄叶用诳小儿蒺藜菱刺枯骨上觅什么汁心外无法内亦不可得求什么物必如临济言内亦不可得方可明自身内证一切诸法如实乐相。

　　尔时世尊欲重宣此义而说偈言。

　　非我乘大乘(魏云我乘非大乘唐云我大乘非乘)非说亦非字非谛非解脱非无有境界然乘摩诃衍(此云大乘)三摩提(此云正定)自在种种意生身自在华庄严。

　　通曰前五无间种性章偈云三乘与一乘非乘我所说上章偈云无乘及乘者无有乘建立我说为一乘因上说自觉圣智相及一乘相竟遂指出三种生意身前二种意生身属大乘边事后一种意生身属非乘边事故偈中单颂种类俱生无行作意生身只此一乘更无余乘此一乘即是非乘此非乘不与大乘同日语也谓之曰大乘有说有字有谛有解脱有境界即有乘建立不可语于无作行也我所说无作行意生身即是非乘离言语相离文字相非四圣谛非三解脱不假修习湛然寂静又非一向无有同于偏空境界然无而不无是为真无有而不有是为妙有故乘摩诃衍大乘之法而所证三摩提正受得神力自在谓之曰自在则非三昧乐正受意生身所可几也及至种类俱生现种种意生身有如妙华庄严其身亦得神力自在谓之曰自在则非觉自性性意生身所可几也是自在者即无行作是无行作意生身无有能乘及以所乘虽不离大乘其实非乘既非有乘建立故曰非我乘大乘也临济云山僧见处无佛无众生无古无今得者便得不历时节无修无证无得无失一切时中更无别法设有一法过此者我说如梦如化山僧所说皆是道流即今目前孤明历历地听者此人处处不滞通贯十方三界自在入一切境差别不能回换一刹那间透入法界逢佛说佛逢祖说祖逢罗汉说罗汉逢饿鬼说饿鬼向一切处游履国土教化众生未曾离一念随处清净光透十方万法一如道流大丈夫儿今日方知本来无事秪为你信不及念念驰求舍头觅头自不能歇如圆顿菩萨入法界现身向净土中厌凡忻圣如此之流取舍未忘染净心在如禅宗见解又且不然直是见今更无时节此临济无上心印却与此段印着。

　　尔时大慧菩萨摩诃萨白佛言世尊如世尊说若男子女人行五无间业不入无择地狱世尊云何男子女人行五无间业不入无择地狱佛告大慧谛听谛听善思念之当为汝说大慧白佛言善哉世尊唯然受教佛告大慧云何五无间业所谓杀父母及害罗汉破坏众僧恶心出佛身血大慧众生母谓爱更受生贪喜俱(魏云更受后生贪喜俱出)如缘母立(二译有何者为父母)无明为父生入处聚落断二根本名害父母。

　　通曰前有五无间种性及修行无间得意生身兹又举五无间业无间虽同义各有属无间种性者不相间杂之谓也修行无间者理本无间行亦无间也此无间业乃无间地狱之业幽沉极苦虽此世界坏犹入他方无间地狱受报作如此业而不受此报者盖世尊方便言之超佛越祖之谈非寻常所测矧其所谓业者皆善业也特借五无间为喻耳所谓善言恶语皆归第一义谛其可不善思念之乎曰杀父母者非杀其父母之谓也吾身中自有父母焉云何为母谓爱为母流爱为种更受后生贪喜二者与爱俱出是贪生喜色之怀不能自立缘爱而立如此坚固妄想色身不能自立缘母而立故谓爱为母也云何为父谓无明为父无明有二一发业无明乃多生习气种子一润生无明乃受生时见所爱境而纳胎者也有此无明遂生起六根十二处五阴聚落和合而成身故谓无明为父也是五阴之身一者爱为根本非爱则不能润生二者无明为根本非无明则不能发业有此二根本故生死轮回无休歇时若能以人无我观断二根本令诸结使不复更生故名害父母也僧问药山学人拟归乡时如何山曰汝父母遍身红烂卧在荆棘林中汝归何所曰恁么则不归去也山曰汝却须归去汝若归去我示汝个休粮方子曰便请山曰二时上堂不得咬破一粒米必如药山言终日吃饭不曾咬着一粒米方能断爱断无明也。

　　彼诸使不现如鼠毒发诸法究竟断彼名害罗汉。

　　通曰此害罗汉诸经有作毁经烧像云者总为坏法宝故此亦云彼诸使不现诸法究竟断彼断法即所以害罗汉也诸使谓八十八使即上贪爱无明等建立为三界九品惑以四念住等法渐次按伏能令不现但暂时不现耳遇缘即发如鼠啮人疮虽已愈然毒藏于中遇雷即发此诸法但断粗惑未断细惑但断结使未断习气故不回心钝阿罗汉虽入非非想定八万劫满复受后有若能以法无我观究竟断彼微细结习一一荡除如前但知见所断法此则进于修所断法故名害罗汉也此诸使不现是钝阿罗汉法究竟断彼庶几法空昔黄檗游天台逢一僧如旧识同行属涧水暴涨檗倚杖而立其僧率檗同过檗云请兄先过其僧即浮笠于水上便过檗云我却共个梢子作队悔不一棒打杀其僧于水上合掌赞叹云真大乘器也非我所及如黄檗者真能害罗汉者也。

　　云何破僧谓异相诸阴和合积聚究竟断彼名为破僧。

　　通曰僧者谓诸比丘无我相无人相和合聚为一众此破和合僧者谓色阴有相色不自色以有异色四阴受想行识为之和合故有色相是异相诸阴以为非色实能积聚而成色以为无相实能和合而成相虽能积聚而无其形虽能和合而无其质今究竟断彼受想行识次第销尽使和合者散积聚者坏不但泯其相并缘起是相者而泯之矣有四阴为缘则有和合无缘谁为和合故异相诸阴破名为破僧也前诸使不现但灭受想次断法执行阴稍除今八识现起见相二分皆由七识为之和合此破和合者正破七识半分外依于六识者也处州法海立禅师因朝廷有旨革本寺为神霄宫师升座谓众曰都缘未彻所以说是说非盖为不真便乃分彼分此我身尚且不有身外乌足道哉正眼观来一场笑具今则圣君垂旨更僧寺作神霄佛头上添个冠儿有何不可山僧今日不免横担拄杖高挂钵囊向无缝塔中安身立命于无根树下啸月吟风一任乘云仙客驾鹤高人来此咒水书符叩牙作法他年成道白日上升堪报不报之恩以助无为之化秪恐不是玉是玉也大奇然虽如是且道山僧转身一句作么生道还委悉么掷下拂子竟尔趣寂此唐武宗破和合僧但能破有形僧耳不如立禅师向无缝塔中安身立命直破五阴而出真能行无间行者。

　　大慧不觉外自共相自心现量七识身以三解脱无漏恶想究竟断彼七种识佛(唐云八识身佛)名为恶心出佛身血。

　　通曰一切见分相分皆是自心现量彼断诸阴和合积聚相者觉心外有法非究竟断也彼惟不觉外法诸阴各有自体而为自相诸阴和合为人而为共相皆是自心现量但以七识身为自佛性染净虽泯我执尚存此种识不可不断也七识半分微细内依于八识唐作断彼八识身佛然八识流注是灭不得者唯七识为染净依多生熏习染净种子与八识相依可以荡除必以三解脱空无相无愿之法必以三无漏戒定慧之法是大乘有力恶想足捣七识枢穴八识即如来法身七识即其流注之血究竟断彼七识种子佛性俱生无明净尽异熟皆空故名恶心出佛身血也此即望如恬静无风匝匝之波能破此种识即能转识成智而证如来清净法身矣云门举世尊初降生一手指天一手指地周行七步目顾四方云天上天下唯我独尊门曰我当时若见一棒打杀与狗子吃贵图天下太平后长灵卓颂曰周行七步便称尊家丑那堪放出门只向母胎度人毕也须一棒一条㾗天目礼颂云未曾撞入摩耶腹两手知他甚处安右胁出来魔境现只堪惆怅不堪观此诸尊宿可谓恶心出佛身血者。

　　若男子女人行此无间事者名五无间亦名无间等(魏云名证如实法唐云即得现证实法)复次大慧有外五无间今当演说汝及余菩萨摩诃萨闻是义已于未来世不堕愚痴云何五无间谓先所说无间若行此者于三解脱一一不得无间等法除此已余化神力现无间等谓声闻化神力菩萨化神力如来化神力为余作无间罪者除疑悔过为劝发故神力变化现无间等无有一向作无间事不得无间等除觉自心现量离身财妄想离我我所摄受或时遇善知识解脱余趣相续妄想。

　　通曰真如实际本无间断今五无间业趋向真如名无间行有此行即证此法故得现证真如实际与无间等此借外五无间以喻内无间行但有其名耳非实有是事也若外五无间有应堕者有不应堕者有应堕而卒不堕者其义非一若执一为是即堕愚痴云何为外五无间谓先所说杀父母害罗汉破和合僧出佛身血若实有此行者即于三解脱证得不得空不得证无相不得证无愿不得证为彼罪业深重烦恼缠缚虽行三解脱法门一一不得证无间等法应须偿业入无间狱也除此造业者必入无间狱无惑己他若如来诸大菩萨及大声闻即上三种意生身神力变化现五无间业为余众生造无间业者为欲劝发令其改过为欲开示令其除疑以神通力示其同事使彼造业者寻即悔过除疑证于解脱此皆化现非是实造未有一向实造无间事而不入无间狱者然则造业者毕竟不可免乎惟除觉自心现量生死涅槃平等一如即不见无间等可得良由内离身见妄想能断爱与无明二根本惑外离得法资财妄想能离诸使不现诸法离五阴和合自心而为之我及五阴和合色法而为之我所既无能取又无所取于七种识破除殆尽或于多生曾种般若缘熟或遇如来或遇菩萨或遇声闻得闻正法开悟本心即得解脱余趣相续生死轮回种种妄想既无妄想即证真如是于三解脱得无间等法目前既无生死可得又何无间地狱之有此外五无间义不可不辨也世尊因灵山会上五百比丘得四禅定具五神通未得法忍以宿命智通各各自见过去杀父害母及诸重罪于自心内各各怀疑于甚深法不能证入于是文殊承佛神力遂手握利剑持逼如来世尊乃谓文殊曰住住不应作逆勿得害吾吾必被害为善被害文殊师利尔从本已来无有我人但以内心见有我人内心起时我必被害即名为害于是五百比丘自悟本心如梦如幻于梦幻中无有我人乃至能生所生父母于是五百比丘同赞叹曰文殊大智士深远法源底自手握利剑持逼如来身如剑佛亦尔一相无有二无相无所生是中云何杀取此段经文合而观之则如来神力变化令诸作无间罪者皆得解脱信知一切由心造也。

　　尔时世尊欲重宣此义而说偈言。

　　贪爱名为母无明则为父觉境识为佛诸使为罗汉阴集名为僧无间次第断谓是五无间不入无择狱。

　　通曰行外五无间业者所谓父母佛法僧皆在外有定位可指造此业者必入无间狱无疑已若行内五无间业者但以贪爱为母无明为父觉境界七种识为佛能断诸使不现为罗汉五阴和合聚集为僧皆自八识田中着我人众生寿者等相故立此名能以无间行次第断除即无我人众生寿者等相而证于无间真实法矣行是五无间者不作佛求不作法求不作僧求佛法僧且无之矣又何无择地狱之有地狱既无谁为入者吾固谓若男子女人行五无间业不入无择地狱者以此僧问临济如何是五无间业济云杀父害母出佛身血破和合僧焚烧经像等此是五无间业云何是父济云无明是父你一念心求起灭处不得如响应空随处无事名为杀父云何是母济云贪爱为母你一念心入欲界中求其贪爱惟见诸法空相处处无著名为害母云何是出佛身血济云你向清净法界中无一念心生解便处处黑暗是出佛身血云何是破和合僧济云你一念心正达烦恼结使如空无所依是破和合僧云何是焚烧经像济云见因缘空心空法空一念决定断迥然无事便是焚烧经像大德若如是达得免被他凡圣名碍此临济以向上一路发明五无间业所谓心悟转法华者非耶。

　　尔时大慧菩萨复白佛言世尊惟愿为说佛之知觉世尊何等是佛之知觉佛告大慧觉人法无我了知二障离二种死断二烦恼是名佛之知觉声闻缘觉得此法者亦名为佛以是因缘故我说一乘。

　　尔时世尊欲重宣此义而说偈言。

　　善知二无我二障烦恼断永离二种死是名佛知觉。

　　通曰一大事因缘名佛知见开示悟入之者但有一乘更无余乘本法华旨也此亦言非我乘大乘是佛之知觉虽大乘菩萨不易测也故愿佛说言佛谓觉一切佛法者名为正觉知妄槃若不须方便人法二执为惑二空为智既以二空空其二执是无惑障能空之智亦泯是无智障然惑障乃分段生死根因智障乃变易生死根因因灭则果灭故离分段变易二死二烦恼者一见惑名分别烦恼二修惑名俱生烦恼至极果方能断尽佛之知觉觉此而已若声闻缘觉法执未忘所知障在不离变易死俱生烦恼未断能于诸过一一觉破得究竟远离同于佛觉即名为佛以是因缘故我说但有一乘更无余乘也偈曰善知善之一字有味二乘知人无我菩萨知法无我大费功力不可谓善诸大菩萨能断二障能断二烦恼犹属对治不若如来二障烦恼自断二乘离分段死不离变易死菩萨虽离二死未得永离必如是究尽方可名佛之知觉也入此知觉所谓非我乘大乘者可默识矣百丈云智浊照清慧清识浊在佛名照慧在菩萨名智在二乘及众生边名识亦名烦恼在佛名果中说因在众生名因中说果在佛名转法轮在众生名法轮转在菩萨名璎珞庄严具在众生名五阴丛林在佛名本地无明是无明明故云无明为道体不同众生暗蔽无明必明于百丈无明之说然后可窥佛之知觉非昭昭灵灵者可拟。

　　尔时大慧菩萨白佛言世尊何故世尊于大众中唱如是言我是过去一切佛及种种受生我尔时作曼陀转轮圣王六牙大象及鹦鹉鸟释提桓因善眼仙人如是等百千生经说(唐云说百千本生之事)。

　　佛告大慧以四等故(唐云依四平等秘密意故)如来应供等正觉于大众中唱如是言我尔时作拘留孙拘那含牟尼迦叶佛云何四等谓字等语等法等身等是名四等以四种等故如来应供等正觉于大众中唱如是言云何字等若字称我为佛彼字亦称一切诸佛(唐云谓我名佛一切如来亦名为佛)彼字自性无有差别是名字等。

　　通曰佛觉即是法身法身一而已矣故说一乘若以法身本一而疑报化之身种种不同但于相上自生障碍耳以佛智观之一切平等何百千本生之事不归于一哉佛以过去为顶生王为帝释为仙人乃至为象若鹦鹉等说是法身难以遽信故说过去一切佛是我以字平等语平等法平等身平等四者相等密意而说即是我也云何谓字平等耶若彼字称我名佛过去一切如来亦同彼字而称为佛佛字自性无异无别有是实即有是名有是名即有是字若菩萨而下即不得此名名同字同谓我是过去一切佛奚不可也仰山问三圣汝名什么圣云慧寂仰云慧寂是我圣云我名慧然仰山呵呵大笑雪窦颂云双收双放若为宗骑虎由来要绝功笑罢不知何处去只应千古动悲风若二尊宿彼此互换把手并行实是难测必契乎此方解字等。

　　云何语等谓我六十四种梵音言语相生彼诸如来应供等正觉亦如是六十四种梵音言语相生无增无减无有差别迦陵频伽(此云妙声鸟)梵音声性。

　　通曰六十四种梵音如密迹力士经说佛声有八转谓体业具为从属於呼是八转声各具八德谓调和声柔软声谛了声易解声无错谬声无雌小声广大声深远声八八即成六十四声言语相生不离梵音一切诸佛皆然正法念经云迦陵频伽出妙音声若天若人紧那罗等无能及者唯除如来音声故佛以一音演法随类各解非具足此音声性而能然乎惟于音声性无增减无差别故六十四种梵音与一切诸佛等也南泉唤院主主应诺泉曰佛九十日在忉利天为母说法时优填王思佛请目连运神通三转摄匠人往彼雕佛像秪雕得三十一相为甚么梵音相雕不得主问如何是梵音相泉曰赚杀人药山一夜登山经行忽云开见月大啸一声应澧阳东九十里许居民尽谓东家明晨迭相推问直至药山徒众曰昨夜和尚山顶大啸李翱赠之诗曰选得幽居惬野情终年无送亦无迎有时直上孤峰顶月下披云啸一声即药山声闻九十里可知如来迦陵仙音遍十方界殆非虚语。

　　云何身等谓我与诸佛法身及色身相好无有差别除为调伏彼彼诸趣差别众生故示现种种差别色身是名身等。

　　通曰法身及色身相好指法报化三身与诸佛无异然法身唯一报身有二谓自受用及他受用自受用者恒自受用广大法乐他受用者令菩萨众受用大乘法乐化身有三谓大化千丈卢舍那及无边相好等小化丈六释迦随类化即所云种种受生顶生天帝大象鹦鹉等无处不入然转灭三心即得三身一根本心即第八识转得法身二依本心即第七识转得报身三起事心即前六识转得化身佛佛咸证此心故身等也疏山上堂云病僧咸通年前会得法身边事咸通年后会得法身向上事云门出问如何是法身边事山曰枯椿曰如何是法身向上事山曰非枯椿门曰还许某甲说道理也无山曰许门曰枯桩岂不是明法身边事山曰是门曰非枯桩岂不是明法身向上事山曰是门曰秪如法身还该一切也无山曰法身周遍岂得不该门指净瓶曰秪如净瓶还该法身么山曰阇黎莫向净瓶边觅门便礼拜古德云长者长法身短者短法身天童拈云且道舜若多神唤甚么作法身良久云还会么不可续凫截鹤夷岳盈壑去也此语政恐人向虚空里钉橛去在。

　　云何法等谓我及彼佛得三十七菩提分法略说佛法无障碍智是名四等是故如来应供等正觉于大众中唱如是言。

　　通曰三十七菩提分法曰四念处曰四正勤曰四神足曰五根曰五力曰七觉支曰八圣道何谓四念住谓身念住受念住心念住法念住于内身外身内外身等不起寻思具正念知为欲调伏世贪忧等住集灭观无所依止何谓四正断谓未生恶不生已生恶永断未生善令生已生善不忘何谓四神足谓欲三摩地勤三摩地心三摩地观三摩地依离依厌依灭回向于舍何谓五根谓信根精进根念根定根慧根何谓五力谓信力精进力念力定力慧力何谓七等觉谓念等觉支择法等觉支精进等觉支喜等觉支轻安等觉支定等觉支舍等觉支何谓八圣道谓正见正思惟正语正业正命正精进正念正定皆所以断除烦恼而趋向菩提之妙法也总以喻显法性如地念处如种子正勤为种植神足如抽芽五根如生根五力如茎叶增长开七觉华结八正果一切诸佛所证无异诸佛以此化导众生我亦无异故名法等佛法至大若于其中微有障碍即不相等我唯于佛法得无障碍智一真平等法界无有彼此差别但略说有此四等耳若究而言之法法皆等宁但四者而已哉是故如来于大众中唱如是言我是过去一切佛佛之知觉既无两般佛之三身自同一辙故我说一乘也昔僧问赵州万法归一一归何处州云我在青州作一领布衫重七斤雪窦颂云遍辟曾挨老古锥七斤衫重几人知如今抛掷西湖里下载清风付与谁又僧问古德深山悬崖迥绝无人处还有佛法也无古德云有僧云如何是深山里佛法古德云石头大底大小底小且道有佛法商量也无若道他有佛法他又何曾说心说性说玄说妙若道无佛法旨趣他又不曾辜负你问头明得此意方知下载清风也。

　　尔时世尊欲重宣此义而说偈言。

　　迦叶拘留孙拘那含是我以此四种等我为佛子说。

　　通曰见在贤劫第一尊曰拘留孙佛此云所应断第二尊曰拘那含牟尼此云金寂第三尊曰迦叶此云饮光拘留孙说法偈曰见身无实是佛身了心如幻是佛幻了得身心本性空斯人与佛何殊别拘那含说法偈曰佛不见身知是佛若实有知别无佛智者能知罪性空坦然不怖于生死迦叶佛说法偈曰一切众生性清净从本无生无可灭即此身心是幻生幻化之中无罪福释迦牟尼此云能仁是第四尊然于大众中每说迦叶拘留孙拘那含是我为得佛法无障碍智故字等语等身等法等以此四种相等与一切佛更无差别此可与佛子道难为众人言也世尊常与阿难行次见一古佛塔世尊便作礼阿难曰此是甚么人塔世尊曰此是过去诸佛塔阿难曰过去诸佛是甚么人弟子世尊曰是吾弟子阿难曰应当如是百丈童子时随母入寺拜佛指尊像问母此是何物母曰是佛童云形容似人无异我后亦当作焉故知百丈具有如来种性其绍隆佛法也何疑。

　　大慧复白佛言如世尊所说我从某夜得最正觉乃至某夜入般涅槃于其中间乃至不说一字亦不已说当说不说是佛说(魏云佛语非语)世尊如来应供等正觉何因说言不说是佛说佛告大慧我因二法故作如是说云何二法谓缘自得法及本住法是名二法因此二法故我如是说云何缘自得法若彼如来所得我亦得之无增无减缘自得法究竟境界离言说妄想离字二趣(唐云证智所得离言语相离分别相离名字相)。

　　通曰上言佛之知觉与一切佛无异所谓觉一切佛法者可以言说示也至缘自得乐相但可自知不容言说故大慧复举世尊四十九年不曾说着一字是向上一路言说不及不说即是佛说佛说即是不说过去佛如是当来佛亦如是依何等义作如是说佛以缘自得法及本住法二者皆不容言说故也云何缘自得法若彼如来识自本心见自本性于无上菩提有所证得我亦从中证得无增无减惟无一法可得故无增减若可增可减即有可说惟无增减即是自得法究竟境界离言说相不可以有声分别说离文字相不可以无声分别说离此二趣但可自知自解此缘自得法故不说也云门云佛法大煞有祗是舌头短复自云长也天童拈云云门大师虽然自起自倒要且车不横推理无曲断又乌石灵观禅师云若言我不道即哑却我口若言我道即秃却我舌觉范云佛法大有秪是牙痛诸尊宿得自觉圣智善乐如哑子吃苦瓜不能说似于人信知如来有不说说也。

　　云何本住法谓古先圣道如金银等性法界常住若如来出世若不出世法界常住如趣彼城道譬如士夫行旷野中见向古城平坦正道即随入城受如意乐(唐云谓法本性如金在矿若佛出世若不出世法住法位法界法性皆悉常住譬如有人行旷野中见向古城平坦旧道即便随入止息游戏)大慧于意云何彼作是道及城中种种乐耶答言不也(魏云彼人始作是道随入城耶始作种种诸庄严耶)佛告大慧我及过去一切诸佛法界常住亦复如是(唐云我及诸佛所证真如常住法性亦复如是)是故说言我从某夜得最正觉乃至某夜入般涅槃于其中间不说一字亦不已说当说。

　　通曰云何本住法不容说也言法性本自常住所谓诸法从本来常自寂灭相是法住法位世间相常住是也如金在矿在矿不增出矿不减此金银性也故有佛不增无佛不减此法界法也法界常住不增不减即是平坦道路众圣共由由此道者即登彼岸受如意乐良由此道非由始作及入城中种种受乐亦非始作以无作故本无可说大道平坦受用自在从古以然非待今日我及诸佛所证真如常住法性亦复如是唯在自行自知默契而已以自得者即本住法俱不可说是故始终中间不说一字僧问天柱山崇慧禅师达磨未来此土时还有佛法也无师曰未来且置即今事作么生曰某甲不会乞师指示师曰万古长空一朝风月僧无语师复曰阇黎会么曰不会师曰自己分上作么生干他达磨来与不来作么他家来大似卖卜汉见汝不会为汝锥破卦文才生吉凶尽在汝分上一切自看僧曰如何是解卜底人师曰汝才出门时便不中也问如何是大通智胜佛师曰旷大劫来不曾拥滞不是大通智胜佛是甚么曰为甚么佛法不现前师曰只为汝不会所以成不现前汝若会去亦无佛可成问从上诸圣有何言说师曰汝今见吾有何言说观慧禅师种种说话大似此段义疏。

　　尔时世尊欲重宣此义而说偈言。

　　我某夜成道至某夜涅槃于此二中间我都无所说缘自得法住故我作是说彼佛及与我悉无有差别。

　　通曰前说字等语等身等法等未尝无说也所可说者觉一切佛法耳至缘自得乐相并无开口处所以始于成道终于涅槃于二中间不说一字缘本住法本自寂灭本自常住得此法者离言说相离文字相非说之所可及故都无所说也此向上一路不容言说我及诸佛悉无差别亦不已说当说故谓不说是佛说也僧问广德义禅师古人云言语道断非去来今此理如何德云弥勒涅槃知几劫护明犹未降迦维丹霞颂云妙湛圆明第一机降生成道涅槃时迦维摩竭双林树认着元来不是伊林泉道还知言语道断非去来今处么一堂风冷淡千古意分明。

　　尔时大慧菩萨复请世尊惟愿为说一切法有无有相令我及余菩萨摩诃萨离有无有相疾得阿耨多罗三藐三菩提佛告大慧谛听谛听善思念之当为汝说大慧白佛言善哉世尊唯然受教佛告大慧此世间依有二种谓依有及无堕性非性欲见不离离想(魏云以见有诸法见无诸法非究竟法生究竟想)。

　　通曰因上言过去佛是我则似有相又言不说一字则似无相须离此有无二相方得无上菩提故请世尊详言之净名云本际不可得以生死涅槃本来平等有无二俱离故世间众生依有起见者不出生死法依无起见者不出涅槃法堕有者谓实有是性固是欲见堕无者谓有已还无一切非性亦是欲见彼堕有欲见者固未能出离生死彼堕无欲见者亦不能出离生死妄谓出离本非究竟法生究竟想是堕有者不足论而堕无者当深辨也大论云若不得般若方便入阿毗昙即堕有中入空即堕无中倒执正法还成邪人世固有学佛法成外道见者安可不深辨乎百丈云文殊是七佛祖师亦云是娑婆世界第一主首菩萨无端作见佛想问法想被佛威神力故左降二铁围山不是不解特与诸学人作标则令诸后学人莫作与么见闻但无一切有无等法有无等见一个个透过三句外是名如意宝是名宝华承足若作佛见法见但是一切有无等见名眼翳见所见故亦名见缠亦名见盖亦名见孽秪如今念念及一切见闻觉知及一切尘垢袪得尽但是一尘一色总是一佛但起一念总是一佛三世五阴念念谁知其数是名佛逼塞虚空是名分身佛是名宝塔见必如百丈所云方名究竟法也。

　　大慧云何世间依有谓有世间因缘生非不有从有生非无有生(唐云谓有因缘而生诸法实非不有实有诸法从因缘生非无法生)大慧彼如是说者是说世间无因。

　　通曰若了世间诸法本自无生则有而不有是谓妙有未尝不假因缘和合生然即因缘非因缘故不著于有也若世间依有见者谓实有因缘而生诸法非无因缘也实有诸法从因缘生非无诸法也彼作如是说者谓世间实有生因吾以为是无因说也外道妄计作者以为生因如胜性四大时和合微尘自在等以为生法之本然此数者是所作非是能作是所生非是能生本不能生而妄以为生因是无因也世岂有无因而能生者乎故知世间于非因计因是于非有计有也堕有见者诚妄律师法明谓大珠曰禅师家多落空珠曰都是座主家落空明大惊曰何得落空珠曰经纶是纸墨文字者俱是空设于声上建立名句等法无非是空座主执滞教体岂不落空明曰禅师落空否珠曰不落空明曰何得却不落空珠曰文字等皆从智慧而生大用现前那得落空知此则知依有者无因。

　　大慧云何世间依无谓受贪恚痴性已然后妄想计着贪恚痴性非性大慧若不取有性者性相寂静故(魏云无有诸法以不见诸物相故)谓诸如来声闻缘觉不取贪恚痴性为有为无大慧此中何等为坏者大慧白佛言世尊若彼取贪恚痴性后不复取佛告大慧善哉善哉汝如是解大慧非但贪恚痴性非性为坏者于声闻缘觉及佛亦是坏者所以者何谓内外不可得故烦恼性异不异故大慧贪恚痴若内若外不可得贪恚痴性无身故无取故非佛声闻缘觉是坏者佛声闻缘觉自性解脱故缚与缚因非性故大慧若有缚者应有缚是缚因故大慧如是说坏者是名无有相。

　　通曰所谓世间依无见者谓彼受贪恚痴性知其造种种业不免于苦已遂欲断彼贪恚痴性妄想分别计著有已还无一切皆空以为涅槃夫先受之而后断之见有物相以为对治非真寂静法也若不取世间诸有相者不见有贪恚痴性可取即不见有贪恚痴性可断性相如如本自寂静故此寂静之法非一切凡愚所可几也谓诸如来声闻缘觉不取世间贪恚痴性唯其不取安所见其有乎夫既不有安所见其无乎此三乘圣人无贪恚痴性非先有后无之谓也然本来寂静之理与彼外道断灭之见顿殊二者不可无辨故问大慧何者为坏大慧则以先取贪等后不复取名之曰坏夫先取之既见其有后不复取又见其无是欲坏灭所有将无所不坏者故佛谓此人非但不取贪痴等性先有后无为是断灭彼于三乘圣人所证不生不灭之法亦是断灭究竟亦无三乘名字同归于坏而已不知三乘圣人所证非断灭比所以者何谓贪嗔痴等内而身心外而尘垢一切了不可得故贪嗔痴性即是烦恼此烦恼性即是菩提如冰之与水异不异故夫贪恚痴性若内身中不可得若外法中亦不可得是贪恚痴性本无体故既无体性即无可取既无可取即无可坏故如来声闻缘觉有悟于此但见诸法寂静本无可取非与贪恚痴作对而欲坏之也三乘圣人既非是坏者何以能无贪恚痴耶以三乘圣人所证真如自性本自解脱故心境不相到当处解脱外不见有为之缚者内不见有为缚之因者缚与缚因本非有故烦恼为缚烦恼性自空无明无缚之因无明性自空缚与缚因俱空安得不解脱也若见有贪恚痴性为缚者应有五住烦恼为缚之因欲断其缚必断其因是见缚与缚因为有性故不悟烦恼性异不异故乃欲一一而断坏之以为非有是于本非有者妄计为有于本非无者妄计为无如是说坏者是焦芽败种断佛种性者也是名一切无有相世间依于无见而取无相者如此僧问大珠如何得大涅槃珠曰不造生死业曰如何是生死业珠曰求大涅槃是生死业舍垢取净是生死业有得有证是生死业不脱对治门是生死业曰云何即得解脱珠曰本自无缚不用求解直用直行是无等等知此则知依无者非真涅槃也。

　　大慧因是故我说宁取人见如须弥山不起无所有增上慢空见大慧无所有增上慢者是名为坏堕自共相见希望不知自心现量(唐云堕自共见欲乐之中不了诸法唯心所现)见外性无常刹那展转坏阴界入相续流注变灭离文字相妄想是名为坏者。

　　通曰唐云我依此义密意而说宁起我见如须弥山不起空见怀增上慢彼以一切无所有唯见一空世间万法无足加其上者已是慢矣及闻真空不空之说当下寂灭不假功勋便乃拂衣而去此所谓增上慢也如此空见即如永嘉所云豁达空拨因果莽莽荡荡招殃祸是已故世尊密意而说宁起我见不起空见甚言空见之不可起也而断灭空见名为坏者堕在偏空取证有涅槃相可得有能证涅槃者而为之自相有所证涅槃者而为之共相但见涅槃为可欲乐以此希望得果不知一切万法唯心所现本自寂灭不必坏也彼唯持一坏见何所不坏故见外而器界性本无常刹那之间展转变坏是于外无所不空也又见内而根身阴界入等相续流注皆从变灭是于内无所不空也遂谓远离言语文字等相妄想分别以为一切皆无是依于无者名之为坏也彼但见一切诸法生已还灭不了本来无生灭义至于无始流注不可灭者亦欲灭之是断灭如来种性者为害最大故佛谓宁起我见不起空见也永嘉集观心第三语云心与空相应则讥毁赞誉何忧何喜身与空相应则刀割香涂何苦何乐依报与空相应则施与劫夺何得何失心与空不空相应则爱见都忘慈悲普救身与空不空相应则内同枯木外见威仪依报与空不空相应则永绝贪求资财给济心与空不空非空非不空相应则实相初明开佛知见身与空不空非空非不空相应则一尘入正受诸尘三昧起依报与空不空非空非不空相应则香台宝阁严土化生必如此一一透过方得真空之理岂无所有空见便为究竟。

　　尔时世尊欲重宣此义而说偈言。

　　有无是二边乃至心境界(唐云心所行)净除彼境界平等心寂灭无取境界性灭非无所有有事悉如如如贤圣境界。

　　通曰此颂若不取有性者性相寂静故有无二边如有贪等如无贪等是外境界至心见其有而取之以为有心见其无而不取以为无乃心所行之境界也此二皆惑总名不净若净除彼二种境界非唯不著于事抑且不存于心则此心非有非无豁然平等不作有见不作无见一心湛然常自寂灭此寂灭性但不取有无境界而见其灭耳非一无所有而谓之灭也若灭而一无所有即堕于无相境界矣即断灭一切有事矣安得谓之如如一切万法悉是真如能如真如即一切寂静今平等寂灭性者当无事时固自如如即有事时悉皆如如心境如如寂然不动不必断灭外境而后见其不动也此如如境界岂凡夫所及哉乃圣贤自得生智善乐境界刹那无有生相刹那无有灭相本自不生焉见其有本自不灭焉见其无此有无二俱离所谓性相寂静者此也普明和尚示众云祖师心法洞贯十方今古恒然法尔如是如是之法不假修而自就不假得而自圆一切现成名不动地用而非有不用非无妙体湛然恒常不变体合妙用应备无为映现重重无边色相心无自性触事全彰不动道场遍十方界如斯境界略暂回光背觉合尘妄为影事此之事意如王大路行之即是假使不行亦在其路如斯所论犹是化门之说若以举唱宗乘唯有一时散去好若悟得散去消息不但有无境界不着即寂静境界亦无著处。

　　无种而有生生已而复灭因缘有非有不住我教法非外道非佛非我亦非余因缘所集起云何而得无谁集因缘有而复说言无邪见论生法妄想计有无若知无所生亦复无所灭观此悉空寂有无二俱离。

　　通曰此颂世间依有及无者不达圣贤境界也彼诸外道说无因而有生则堕有见说生已而复灭则堕无见其所谓有者待因缘而有其所谓无者待因缘而无因缘即是生灭法非住我教中不生不灭之法也我法寂静相非外道所作亦非佛所作非我所作亦非余众所作诸法从缘生诸法从缘灭本自无生本无可坏由因缘和合集聚而起者本未尝无也然因缘各无自性谁为集聚因缘而为之有既无与集者则因缘当体空寂诸法原自非有何必更说言无哉故知说有者但论无因生法固是邪见其说有已还无者妄计一切断灭亦属妄想良由不知我教法不生不灭之妙故至于此若知一切法唯心所现本自无生亦复无灭生灭既无寂灭现前观此自性自相本自空寂无事如是有事亦如是常自如如湛然不动彼有无二见何从而起哉有无俱离疾得无上菩提此贤圣境界岂外道所敢望也昔七祖婆须蜜尊者付法佛陀难提乃说偈曰心同虚空界示等虚空法证得虚空时无是无非法即入慈心三昧时梵王帝释及诸天众俱来作礼而说偈言贤劫众圣祖而当第七位尊者哀念我请为说佛地尊者从三昧起示众曰我所得法而非有故若识佛地离有无故语已还入三昧示涅槃相此有无二俱离即无上心印也。

　　尔时大慧菩萨复白佛言世尊唯愿为我及诸菩萨说宗通相若善分别宗通相者我及诸菩萨通达是相通达是相已速成阿耨多罗三藐三菩提不随觉想及众魔外道佛告大慧谛听谛听善思念之当为汝说大慧白佛言唯然受教佛告大慧一切声闻缘觉菩萨有二种通相谓宗通及说通(魏云为我及诸菩萨建立修行正法之相佛答云有二种法一者建立正法相二者说建立正法相)大慧宗通者谓缘自得胜进相离言说文字妄想趣无漏界自觉地自相远离一切虚妄觉想降伏一切外道众魔缘自觉趣光明辉发是名宗通相(魏云能取无漏正戒证诸地修行相法离诸外道虚妄觉观诸魔境界降伏一切外道诸魔显示自身内证之法唐云超过一切不正思觉伏魔外道生智慧光)。

　　通曰上言不生不灭有无俱离是我教法是自性宗也若自性宗通即能建立正法不随一切妄想邪解速证菩提莫要于此世尊井及说通者不但自度兼能度人也宗通云者谓缘自得胜进义相得意忘言远离言说文字分别但可自知云尔自得胜进之相云何谓能取无漏正戒证诸地修行相法所谓三无漏学由戒而定而慧故正戒为先自有漏趣无漏至无漏界则一念相应自得其本心名自觉地得分证真如由是增进十地即是胜进之相此觉地自相非人可知故曰自得但有一真实更无余枝叶一切魔外虚妄觉想俱已远离既已超过一切不正思觉故能降伏魔外生智慧光此智慧光即般若智乃降伏魔外之利剑也缘自觉趣显示自身内证之法无师智自然智光明辉发如大地火发触着便烧何魔外而不降伏者乎是谓建立正法相即谓之宗通相也百支举野狐因缘次黄檗便问古人错对一转语落在野狐身今日转转不错是如何丈云近前来向汝道黄檗近前打师一掌丈拍手笑云将谓胡须赤更有赤须胡沩山举前话问仰山仰云黄檗常用此机沩云汝道天生得从人得仰云亦是禀受师承亦是自宗通沩云如是如是雪峰问德山从上宗乘学人还有分也无山打一棒云道甚么曰不会至明日请益山曰我宗无语句实无一法与人峰因此有省岩头闻之曰德山老人一条脊梁骨硬似铁拗不折然虽如此于唱教门中犹较些子以上二则即宗通样子也。

　　云何说通相谓说九部种种教法离异不异有无等相以巧方便随顺众生如应说法令得度脱是名说通相大慧汝及余菩萨应当修学。

　　通曰九部十二部中之九部也小乘九部无方广无无问自说无授记大乘九部无因缘譬喻议论说是法者非谓善能讲说其义要在了达本来无说无示离异不异有无四句等相离四句绝百非即上远离言说文字妄想而以善巧方便随顺众生应机说法皆说自得胜进之法令彼众生离诸戏论证于实相各得度脱生灭了知性相空寂入我教法同一宗通故名说通也说通即说建立正法相非有宗教之别所谓了法不在言善入无言际而能示言说如响遍世间是也僧问五祖演如何是临济下事演曰五逆闻雷曰如何是云门下事演曰红旗闪烁曰如何是沩仰下事演曰断碑横古路曰如何是曹洞下事演曰驰书不到家僧礼拜演曰何不问法眼下事曰留与和尚演曰巡人犯夜此五家宗趣须一一善其旨方名说通。

　　尔时世尊欲重宣此义而说偈言。

　　宗及说通相缘自与教法(唐云自证及教法)善见善分别不随诸觉想非有真实性如愚夫妄想云何起妄想非性为解脱观察诸有为生灭等相续增长于二见颠倒无所知一是为真谛无罪为涅槃(唐云涅槃离心识唯此一法实)观察世妄想如幻梦芭蕉虽有贪恚痴而实无有人从爱生诸阴有皆如幻梦。

　　通曰宗说二通长行双明之颂中合明之谓宗及说通相缘自得法而以教人既能善见自性以明宗趣又善分别诸法令人度脱玩一善字不假思惟不容拟议称性而行自得其妙不随诸魔外不正觉想所转所以不随诸觉想者以我所自得皆真实性而彼所觉想非有真实性也实无外境诸法如彼凡夫种种妄想分别既无实法当体空寂云何于中起贪恚痴欲见而觉想为有哉云何取贪恚痴非非性以为解脱而觉想为无哉试观世间诸有为法生已还灭灭已复生生灭相续递相迁改非真实性见其生者则以为有见其灭者则以为无生而灭灭而生外境无穷增长于二见依于有者逐境迁流名曰颠倒固为无知依于无者迷有漏天作无为解错乱修习亦是颠倒此二见颠倒但凭心识各是其见造诸罪过终从沦堕岂得为真涅槃乎涅槃唯有一是为其远离心识不作有无二见唯此一法实故名真谛证于真谛即无生死罪障乃为真涅槃也证此真实住如实处观察世间一切妄想分别皆如幻梦如芭蕉非有真实幻梦喻心识四阴芭蕉喻色阴皆究竟无实既能了此身心不实则我执顿空纵有贪恚痴性而实无作者实无受者心境双亡得人空慧而有见何从起乎然此诸阴从无始来爱为根本生诸五阴爱有生灭非真实性故生起五阴虽有亦非真实当处虚妄如幻如梦不可定执为有也既不可执之为有又何必断之使无有无俱离得法空慧彼依于无而以贪恚痴非性非解脱者又何自而起哉二见不起俱离颠倒即名建立正法说此建立正法令人无罪共证涅槃即所谓善分别也宗通说通如后重出但四句偈耳非有真实性以下十六句偈应属上文有无二俱离后缀而读之其义自贯临济云学道人不了为执名句被他凡圣名碍所以障其道眼不得分明秪为十二分教皆是表显之说学者不会便向表显名句上生解皆是依倚落在因果未免三界生死你若欲得生死去住脱着自由即今识取听法底人无形无相无根无本无住处活泼泼地应是万种施设用处秪是无处所以觅着转远求之转乖号之为秘密道流你莫认着个梦幻伴子迟晚中间便归无常你向此世界中觅什么物作解脱如临济所见方名善见方名真解脱。

　　尔时大慧菩萨白佛言世尊唯愿为说不实妄想相不实妄想云何而生说何等法名不实妄想今何等法中不实妄想(唐云是何而生因何而生谁之所生)佛告大慧善哉善哉能问如来如是之义多所饶益多所安乐哀愍世间一切天人谛听谛听善思念之当为汝说大慧白佛言善哉世尊唯然受教佛告大慧种种义种种不实妄想计着妄想生大慧摄所摄计着不知自心现量及堕有无见增长外道见妄想习气计着外种种义心心数妄想计着我我所生(唐云一切众生于种种境不能了达自心所现计能所取虚妄执着起诸分别堕有无见增长外道妄见习气心心所法相应起时执有外义种种可得计著于我及以我所是故名为虚妄分别)。

　　通曰因上言观察世妄想如梦幻芭蕉此即妄想无性之旨前圣转相传受不越乎此故大慧问是诸妄想相明知不实既是不实则无根矣云何而生说何等不实之法名之曰不实妄想此究竟妄想之体也于何等不实法中攀缘妄想此究竟妄想所缘之处也世尊以一切天人皆由妄想轮转若知虚妄不实即悟妄想无性之旨当下即得安乐故能究竟此义者饶益为多彼世间种种义有名有相可得者皆虚妄不实一切众生以七识不实妄想计着种种虚妄之法而六识妄想因之生矣曷言乎计着之为妄也彼计著者有能取有所取良由不知自心现量内外心境唯心所现如水中月不可执取今计能取者心所取者境虚妄执着实之以为有则堕凡夫有见空之以为无则堕二乘无见又从而分别以为亦有亦无非有非无则增长外道邪见由是妄想熏染八识田中而为习气种子非一朝一夕之故矣执着外义种种可得心心数法相应而起总不离计着八识心王而为之我及五十一心数而为之我所是我及我所徒于外种种义计着不知外性非性本自不实也由是而知说有无二见法说增长外道见法名不实妄想之体于心心数法妄想于我我所计着为妄想所缘之处不实妄想之所以生由计着种种外法不实而生也若知自心现量外性非性即证于真实矣沩山问仰山忽有人问一切众生但有业识茫茫无本可据子作么生验仰云若有僧来即召云某甲僧回首乃云是甚么待伊拟议向道非唯业识茫茫亦乃无本可据沩曰善哉天童颂云一唤回头识我不依稀萝月又成钩千金之子才流落漠漠穷途有许愁万松道为甚么诸佛不动智到众生分上唤作业识茫茫早知灯是火饭熟已多时。

　　大慧白佛言世尊若种种义种种不实妄想计着妄想生摄所摄计着不知自心现量及堕有无见增长外道见妄想习气计着外种种义心心数妄想我我所计着生(唐无此段)世尊若如是外种种义相堕有无相离性非性离见相世尊第一义亦如是离量根分譬因相(唐云离诸根量宗因譬喻)世尊何故一处妄想不实义种种性计着妄想生非计着第一义处相妄想生将无世尊说邪因论耶(魏云堕世间论唐云所言乖理)说一生一不生佛告大慧非妄想一生一不生所以者何谓有无妄想不生故外现性非性觉自心现量妄想不生大慧我说余愚夫自心种种妄想相故事业在前种种妄想性相计着生云何愚夫得离我我所计着见离作所作因缘过觉自妄想心量身心转变究竟明解一切地如来自觉境界离五法自性事见妄想以是因缘故我说妄想从种种不实义计着生知如实义得解脱自心种种妄想。

　　通曰大慧因世尊言不实妄想从计着种种不实义生故牒上佛语而问若是外种种义相凡夫见其有二乘见其无此所堕有无相究竟不实离性非性而妄想分别之见亦究竟不实离于见相譬故幻事种种非实分别亦尔有无相离若如是者与第一义谛无异第一义谛所以异于世谛者以其远离阿含圣所说法远离诸根及建立三种量五分论宗因譬喻等相故名真实第一义若外种种义相离性非性离于见相与第一义无异者即是平等无二名为一处第一义处妄想既本不生则种种义处妄想亦不容生何故计着种种义相即妄想生而计着第一义相即妄想不生世尊将无同于外道邪因论一处说生一处说不生耶此疑最微谓真妄本无二体何故于妄说生于真不说生若计着妄处为生则计着真处亦生怪世尊不宜说妄想生也世尊明语之故论本来妄想不生但于愚夫不见本来者说妄想生欲令愚夫悟知本来即本不生何尝说妄想生哉故谓妄想性非一处生一处不生也本来寂静本无生灭所以者何谓诸法本不有而妄想为有者不生故诸法本不无而妄想为无者不生故彼妄想之所缘者外境也外种种义虽现有名相性即非性当体虚妄不见一切有无相可得唯觉一切法虽现有种种义皆自心现量如镜中华如水中月非有非无无所容其分别此妄想之所以不生也妄想不生安所见其生而谓之生耶又安所见其不生而谓之不生耶故谓非妄想一生一不生也此但可与自觉圣智者道耳若余愚夫于自心所现诸法自生分别即有种种妄想之相总不离在前所作事业随先心生种种分别前五识揽境六识分别七识计着八识含藏各各执著有相生诸妄想故我说妄想生者说余愚夫不能觉自心现量故有是过若不说者云何愚夫得离我我所计着妄想之见及离能作所作善恶事业因缘过患如实觉知于我我所生分别者是六识妄想之心量也于我我所计著者是七识妄想之心量也于作所作因缘者是前五识妄想之心量也含藏习气种子为无始过患者是八识妄想之心量也觉知妄想心量唯是自心现量身心转变转八识成四智即此凡身而证圣果究竟明解十地次第到如来自觉境界五法三自性俱离不但离名相妄想已也而正智如如修证事见亦离不但离缘起妄想自性已也而成自性修证事见亦离此不但计着种种义相妄想不生即计着第一义处妄想亦不生如是心量即真如实际境界本自无生本自解脱以是方便因缘开导愚夫之故我说妄想从外种种义种种不实计着生即不离生死焉能解脱若觉自妄想心量到如来自觉境界知如实义真实不虚证于第一义谛即得解脱自心种种妄想不为我我所计着所缚不为作所作因缘过患所苦现前种种义相即是如如自体又何妄想之有妄想既无又谁为生谁为不生哉故说妄想生者正欲众生悟知妄想无性同归于无生而已临济示众云今日学佛法者且要求真正见解若得真正见解生死不染去住自由不要求殊胜殊胜自至道流秪如自古先德皆有出入底路如山僧指示人处秪要你不受人惑要用便用更莫迟疑如今学者不得病在甚处病在不自信处你若自信不及即便茫茫地狥一切境转被他万境回换不得自由你若能歇得念念驰求心便与祖师不别你欲得识佛祖么秪你面前听法底是学人信不及便向外驰求设求得者皆是文字胜相终不得他活祖意莫错此临济到如来自觉境界故其言直捷如此。

　　尔时世尊欲重宣此义而说偈言。

　　诸因及与缘从此生世间妄想着四句不知我所通世间非有生亦复非无生不从有无生亦非非有无诸因及与缘云何愚妄想非有亦非无亦复非有无如是观世间心转得无我。

　　通曰此颂觉自妄想心量身心转变之义长行似略偈乃详之我说诸因缘法生诸世间者意显诸法本无生故而愚夫不达乃反依因缘计着四句妄想分别此不知我所通义也我所通义世间诸法非从有生非从无生非从有无俱生亦非离有无不俱生诸因及与缘本自无生世间法如是本离四句云何愚夫依诸因缘妄想分别堕有无见不知此世间有无诸性本非有也本非无也亦复非非有非非无也若能如是观于世间法本无生妄依何立故心不为境所转而能转乎境不依于妄而依于真不计著于我不计著于我所即身心转变得二无我离四句绝百非不越世间而得解脱此我所通之义也黄檗云一等是学直须无学无凡无圣无净无垢无大无小无漏无为如是一心中方便勤庄严听汝学得三乘十二分教有一切见解总须舍却所以除去所有唯置一床寝疾而卧秪是不起诸见无一法可得不被法障透脱三界凡圣境域始得名为出世佛所以云稽首如空无所依出过外道心既不异法亦不异心既无为法亦无为万法尽由心变所以我心空故诸法空千品万汇悉皆同尽十方空界同一心体心本不异法亦不异秪为汝见解不同所以异耳黄檗固得身心转变妙处出语自别。

　　一切性不生以从缘生故一切缘所作所作非自有事不自生事有二事过故无二事过故非有性可得观诸有为法离攀缘所缘无心之心量我说为心量量者自性处缘性二俱离性究竟妙净我说为心量。

　　通曰此颂外现性非性觉自心现量之旨也承上言诸因及与缘从此生世间业已生矣何以谓之无生也由一切万法性本不生但从缘生故生但缘生非自生也作但缘作非自作也一切缘所作故待缘而有者非所作自有性则果不能自生果果不自果必由于华若不待华而果则果有二果之过果上生果必无此事则所作事自性了不可得惟无自性可得是缘必待乎因缘不自生也因必待乎缘因不自生也故谓一切性不生也若觉一切性不生则观诸世间有为诸法未尝不生然内离于能缘之心外离于所缘之境心境俱亡当下无心可得是无心之心量即是自心现量不入计度不落方所其量无涯量之云者即如来藏性周遍充满之自性处寂尔灵知迥然独露能缘所缘二性俱离此自性处究竟妙净即世间离世间即有为离有为染而不染名曰妙净故我说名心量本来不生者此也大颠上堂曰夫学道人须识自家本心多见时辈秪认扬眉瞬目一语一默蓦然印可以为心要此实未了吾今为汝分明说出各须听取但除却一切妄运想念现量即是真心此心与尘境及守静默时全无交涉即心是佛不待修治何以故应机自照冷冷自用穷其用处了不可得唤作妙用乃是本心此语大煞分明却与此段重重敷演。

　　施设世谛我彼则无实事诸阴阴施设无事亦复然有四种平等相及因性生第三无我等第四修修者。

　　通曰上言性究竟妙净谓即世间出世间不离缘生而证无生何以臻此妙也彼有见于世间施设假名为我者究竟无我亦无主无实事可得诸阴各各施设自计为我者究竟无我亦无主亦无实事可得无世谛我即无人我执无诸阴施设二十身见等即无法我执人法俱泯内外两忘即得一切处平等略分之有四种平等一者相平等相即五阴阴空则相与无相平等二者因果平等果者因所生生与所生俱无自生即因果一契第三我无我平等人我法我俱空则俱生我执尽融同归于太虚故与无我等第四无我者是所修之法心转得无我者是能修之人至于无我则无修无证而修与修者俱平等矣为五六七八识所转即为世谛迁流不得平等不得名净唯能转识证于无心则即妄即真一切平等一切处皆净故上所云妙净者于平等而见其净也黄檗云学道人莫疑四大为身四大无我我亦无主故如此身无我亦无主五阴为心五阴无我亦无主故知此心无我亦无主六根六尘六识和合生灭亦复如是十八界既空一切皆空唯有本心荡然清净此数语即与此段符契。

　　妄想习气转有种种心生境界于外现是世俗心量外现而非有心见彼种种建立于身财我说为心量离一切诸见及离想所想无得亦无生我说为心量非性非非性性非性悉离谓彼心解脱我说为心量如如与空际涅槃及法界种种意生身我说为心量。

　　通曰上已详觉自心现量妄想不生之义此下复详身心转变到如来自觉境界之实也彼余愚夫自心种种妄想相者皆由识转不能转识故妄想分别者六识也习气染污者七识也含藏种子者八识也现对外境者五识也彼惟为五六七八所转故六识妄想依七识染污引起八识含藏习气种子熏发转变而有种种分别心生或堕有见或堕无见总于外现境界执为实我实法种种妄想相生是为世俗愚夫之心量也若自觉圣智者则不然八识现起有相分有见分心见所对外境未入分别者名前五识是为现量愚夫于外现境界执之为有智者于外现境界不见其有唯是自心所现彼种种建立内而根身外而资财皆八识之所显现心外无法法外无心心境双融即相平等此转前五识为成所作智也故我说为心量非世所通也至第六识有人我见有法我见有能想有所想皆不离六识作用见者意见属利使想者情想属钝使二使俱离得无所得非但无得亦本无生后无所得之果前无能生之因二俱无性即因果平等此转第六识为妙观察智也故我说为心量非世俗所通也七识为染净依原无实体外但依于六识非有有自性也内但依于八识非有无自性也性与非性俱离谓彼于前六识杜绝踪迹有既不立于后八识荡涤种子无亦无依有无俱捐得大解脱无始我执消融殆尽即与无我等此转第六识为平等性智也故我说为心量非世俗所通也至第八识即如来藏依于生灭则名在缠如来藏依于不生灭则名出缠如来藏对变易故说如如对有故说空对无故说实际对生死故说涅槃对六道故说法界对五阴故说意生身到如来自觉境界乃能一一明尽究竟修与修者一切平等此转第八识为大圆镜智也故我说为心量非世俗所通也身心转变一至于是能缘所缘俱已远离即妄想即心量即世间出世间所云性究竟妙净者必至是为极也觉此心量知如实义又何不实妄想之有哉天宁上堂云法身者理妙言玄顿超终始之患诸仁者莫是幻身外别有法身么莫是幻身便是法身么若也恁么会去尽是依他作解蒙昧两岐法眼未得通明不见僧问夹山如何是法身山云法身无相如何是法眼山曰法眼无瑕所以道吾云未有师在忽有人问老僧如何是法身羊便干处卧如何是法眼驴便湿处尿更有人问作么生是法身买帽相头作么生是法眼坑坎堆阜若点检将来夹山秪是学处不明如流俗闺合里物不能舍却致使情关固闭识锁难开老僧今日若不当阳显示后学难以知归劝汝诸人不用求真唯须息见诸见若息昏雾不生自然智鉴洞明更无他物诸仁者还会么珠中有火君须信休向天边问太阳丹霞颂云道合平常绝异端行人何必历艰难从今莫问孙膑外龟壳无灵不用钻由斯以谈识锁难开须如是重重转尽始得。

　　尔时大慧菩萨白佛言世尊如世尊所说菩萨摩诃萨当善语义云何为菩萨善语义云何为语云何为义佛告大慧谛听谛听善思念之当为汝说大慧白佛言善哉世尊唯然受教佛告大慧云何为语谓言字妄想和合依咽喉唇舌齿龂颊辅因彼我言说妄想习气计着生是名为语大慧云何为义谓离一切妄想相言说相是名为义大慧菩萨摩诃萨于如是义独一静处闻思修慧缘自觉了向涅槃城习气身转变已自觉境界(唐云以闻思修慧思惟观察向涅槃道自智境界转诸习气)观地地中间胜进义相是名菩萨摩诃萨善义。

　　通曰前大慧问一切性无生及如幻世尊语以如实处见一切法者谓超自心现量偈曰观察如幻等于相不妄想随即谓善观名句形身随入义句形身即世尊所说当善语义之旨也次答离有无有相偈曰观此悉空寂有无二俱离大慧即请说宗通相而世尊并以说通语之亦世尊所说当善语义之旨也今大慧又问何者为语何者为义何者为善语义世尊前说四种言说妄想相已备言字妄想和合之旨此复云依咽喉唇舌齿龂颊辅者即前头胸喉鼻唇舌齿龂和合出音声之谓也牙齿舌喉唇分别商宫角徵羽即字也因彼我相对谈说理事即言也妄想计着习气种子以为之因而言语于是乎生此言与字与妄想和合而成语也此言说相不离乎识若夫义者转识成智边事故离一切妄想分别之相妄想既无言语何依所谓言语道断心行处灭乃最上第一义也若诸菩萨当依于如是义莫着言说但可独一静处空闲独坐从闻思修三慧方便思惟观察得自觉了趣不生灭向涅槃道转诸习气身心转变证自智境界观地地中间金刚慧心一一断除前地所证胜进义相是之谓善义即所谓宗通也赵州上堂菩提涅槃真如佛性尽是贴体衣服亦名烦恼实际理地甚么处着一心不生万法无咎汝但究理坐看三二十年若不会截取老僧头去梦幻空华徒劳把捉心若不异万法一如既不从外得更拘执作么如羊相似乱拾物安向口里老僧见药山道有人问着但教合取狗口老僧亦教合取狗口取我是垢不取我是净一似猎狗专欲得物吃佛法在甚么处千人万人尽是觅佛汉子于中觅一个道人无若与空王为弟子莫教心病最难医此离妄想相言说相第一义也宜佩服之。

　　复次大慧善语义菩萨摩诃萨观语与义非异非不异观义与语亦复如是若语异义者则不因语辨义而以语入义如灯照色(唐云譬如有人持灯照物)复次大慧不生不灭自性涅槃三乘一乘心自性等如缘言说义计着堕建立及诽谤见异建立异妄想如幻种种妄想现譬如种种幻凡愚众生作异妄想非圣贤也(唐云若有于不生不灭自性涅槃三乘一乘五法诸心自性等中如言取义则堕建立及诽谤见以异于彼起分别故如见幻事计以为实是愚夫见非圣贤也)。

　　通曰前言说妄想相章已明言说与妄想非异非不异世尊谓言说所入是第一义非言说是第一义既曰言说所入是第一义则非异矣又曰非言说是第一义则非不异矣故善语义菩萨观语与义非异非不异若异者语自语义自义则不因言语声故而辨于义惟义因言语了别则以语入义如持灯照物得物则忘其灯矣因灯见物不得言异物非灯也不得言一故知因言语灯入离言说自证境界非异非不异也若执着非异非不异而以语能辨义者谓诸法体相同言语声义义如语语如义等无有异于中依众缘取相若不生不灭者若自性涅槃者若三乘一乘者若五法三自性等但依言说取义一切执为实有是因言说而为有也因言说而有者亦因无言说而无故堕建立及诽谤二种邪见既见其有又见其无以异于彼起分别见是谓异建立异分别均之为妄想也安在其义如语语如义等无有异乎彼但以语显义如幻人作幻事种种变现或说不生不灭或说自性涅槃或说三乘一乘或说五法三自性其所为义者非幻也而其所为语者如幻也若圣贤者观彼如幻即知非幻不于言说作异妄想彼凡愚众生见以为不异者则执为实有见以为异者则执为实无如见种种幻事计以为实于中作种种异分别见堕在凡愚妄想非圣贤也圣贤者观察如幻等于相不妄想由通于第一义故汝等菩萨当善语义僧问风穴语默涉离微如何通不犯穴云常忆江南三月里鹧鸪啼处百华香雪窦云劈腹剜心天童拈云露裸裸圆陀陀直是无棱缝且道风穴无棱缝何似雪窦无棱缝还会么和光惹事刮笃成家肇法师宝藏论离微体妙品云其出微其入离知入离外尘无所依知出微内心无所为内心无所为诸见不能移外尘无所依万有不能羁盖语涉于微默涉于离故云语默涉离微语是谤默是诳谓之诳谤关凡有三重单双不犯此特三关之一也。

　　尔时世尊欲重宣此义而说偈言。

　　彼言说妄想建立于诸法以彼建立故死堕泥犁中阴中无有我阴非即是我不如彼妄想亦复非无我一切悉有性如凡愚妄想若如彼所见一切应见谛一切法无性净秽悉无有不实如彼见亦非无所有。

　　通曰说善语义而独详于建立诽谤者以外道见异见不异不离妄想分别故于语义不善若知非异非不异者虽复不依言语道亦复不着无言说自无此二过矣彼以言说妄想建立于诸法者法本离言说相而以言说建立为有是言说存则存言说亡则亡以不生不灭之法堕于生灭中其轮回生死无足怪矣至诽谤建立者作异建立妄想如五阴建立说阴中有我说阴即是我彼则谓阴中无我阴非是我不如彼建立妄想似破二十种身见然识阴是灭不得者乃一切断灭归于无有不知分别无我者即是我也非我谁知是无故曰亦复非无我此无我妄见何以不堕泥犁中为彼邪解所持生无想天劫满必入轮回也且彼建立者谓一切悉有性如凡愚依有妄想分别所见若果有性者则一切言说应见真谛如说涅槃即见涅槃说一乘即见一乘今言说自言说真谛自真谛固知一切言说本无性也既本无性安得定执为有乎彼诽谤者谓一切法无性如凡愚依无妄想分别所见净业秽业总归于无一切无实事可得是断灭种性也若果无性者则真常流注应断然自无始以来实不可断净秽可断而断净秽者实不可断固知一切法亦非无所有也既非无有则彼见不实安得定执为无乎彼见为有者非真有见为无者非真无知其非真而觉了于第一义谛即说有说无总于义相不相违背斯善于语义而向于涅槃道矣何至有无相倾而不免于轮回乎僧问百丈如何是有情无佛性无情有佛性丈云从人至佛是圣情执从人至地狱是凡情执秪如今但于凡圣二境及一切有无诸法都无取舍心亦无无取舍知解是名无情有佛性秪是无其情系故名无情不同木石太虚黄华翠竹之无情将为有佛性若言有者何故经中不见受记而得成佛者秪如今鉴觉但不被有情改变喻如翠竹无不应机无不知时喻如黄华又云若踏佛阶梯无情有佛性若未踏佛阶梯有情无佛性如百丈言执著有无者皆情也于第一义何有。

　　复次大慧智识相今当说若善分别智识相者汝及诸菩萨则能通达智识之相疾得阿耨多罗三藐三菩提大慧彼智有三种谓世间出世间出世间上上云何世间智谓一切外道凡夫计著有无云何出世间智谓一切声闻缘觉堕自共相希望计着云何出世间上上智谓诸佛菩萨观无所有法见不生不灭离有无品如来地人法无我缘自得生大慧彼生灭者是识不生不灭者是智复次堕相无相及堕有无种种相因是识超有无相是智复次长养相是识非长养相是智复次有三种智谓知生灭知自共相知不生不灭复次无碍相是智境界种种碍相是识(唐云着境界相是识不着境界相是智)复次三事和合生方便相是识无事方便自性相是智(唐云三和合相应生是识无碍相应自性相是智)复次得相是识不得相是智自得圣智境界不出不入故如水中月。

　　通曰因上善语义章观语与义非异非不异即智相观语与义或异或不异作有无等见得识相故世尊谓智识相今当说其智相者有三品世间智者诸凡夫等计着一切法有一切法无及计著有无生因不离世间境界是名世间智出世间智者诸二乘人知世间五蕴生死可厌计着涅槃可证希望得出世果虚妄分别能证者为自相所证者为共相虽免流转实堕偏空是名出世间智若出世间上上智者诸佛菩萨观本来一无所有之法见自性不生不灭离有无品不堕世间外道凡夫生灭之见证入如来地人法俱空不堕二乘法我未忘之见此智乃无师智自然智缘自得生非由功勋积累所到也由此言之世间智出世间智虽有智之名未离乎识必至于出世间上上智情见俱泯乃得名为智也故世间凡夫计着一切有无皆是生灭法而计着生灭法者属六识分别用事是谓之识若诸佛菩萨观无所有法见本来不生亦本不灭已离诸识境界故谓之智世间外道堕相无相见谓外法有已还灭但于相上分别及堕有无种种相因谓有种无种有因无因及有异因为作者但以神我为主谛是谓之识若诸佛菩萨观无所有法离有无品已离四句绝百非超过有无等相故谓之智一切声闻缘觉取证涅槃不离寿者相但以积集诸法而自长养然存我觉我尚在是谓之识若诸佛菩萨观无所有法证入如来地人法俱空毫末不存故谓之智彼长养相者虽得人无我未得法无我非长养相者法我亦空识阴都尽乃名真智也以上分别智识相可谓详矣而又谓有三种智者谓出世间上上智能兼前二种智而前二种智不能兼上上智也谓知凡夫外道诸生灭法唯知故不计著有无是谓一切智也知二乘自共相法唯知故不堕自共相希望是谓道相智也知诸佛菩萨不生不灭法唯知故证入如来地是谓一切种智也知此三者非世间智非出世间智乃出世间上上智也是出世间上上智岂能离世间法及出世间法而别有所谓最上乘哉但凡夫着境界相计有计无不越六识分别便为种种境碍唯不着境界相转第六识为妙观察智虽处生灭之中不为生灭所碍故有碍者是识而无碍者是智也外道计着神我以为作者即七识也由三事和合方便相应而生三事者一根本缘即八识二作意即自体三种子即六识所熏是由三和合缘作方便生者非自性相唯转第七识为平等性智不藉缘生不事方便自生解脱缘起无碍故依缘者是识而自性相应者是智也二乘人堕自共相希望实有涅槃相可得有得有证犹是八识生灭边事唯转第八识为大圆镜智则舍离生灭依不生灭于无上涅槃了不可得故得相者是识而不得相者是智也彼得相者湛入合湛有出入相可得故未离乎识此无所得相名之为智以自身内证得圣智境界非自外入非由中出如如自体清净周遍识即是性性即是识如月之在水来无所从去无所至不出不入湛然常寂此圣智境界但可自悟故曰缘自得生是智识相不可不善通达也临济云道流佛法无用功处秪是平常无事屙屎送尿着衣吃饭困来即卧愚人笑我智乃知焉古人云向外作工夫秪是痴顽汉你且随处作主立处皆真境来回换不得纵有从来习气五无间业自为解脱大海今时学者总不识法犹如触鼻羊逢着物安在口里奴郎不辨宾主不分如是之流邪心入道闹处即入不得名为真出家人正是真俗家人夫出家者须辨得平常真正见解辨佛辨魔辨真辨伪辨凡辨圣若如是辨得名真出家若佛魔不辨正是出一家入一家唤作造业众生未得名为真出家秪如今有一个佛魔同体不分如水乳合鹅王吃乳如明眼道流魔佛俱打你若爱圣憎凡生死海里浮沉必如临济所见方名出世间上上智。

　　尔时世尊欲重宣此义而说偈言。

　　采集业为识不采集为智观察一切法通达无所有逮得自在力是则名为慧(魏云识能集诸业智能了分别慧能得无相及妙庄严境)缚境界为心觉想生为智无所有及胜慧则从是生(前十二妄想章偈云心缚于境界觉想智随转无所有及胜平等智慧生)。

　　通曰此颂备说识智相识外无智惟能转识者为智然识何由而转非发慧者不能转慧何由而生必由观察无所有而生故偈中提出一慧字要人自修自悟然后能证出世间上上智也前说藏识海浪法身境界偈曰心名采集业意名广采集诸识识所识现等境说五此但以采集业为识夫积集种子者虽系八识然广揽采集者为七识造种种业者为六识对境逐尘者为前五识总不离藏识海转变故但举八识已该其余矣诸业善恶无记等皆属生灭法积集于心种种变现诸识展转相因均谓之识若能空诸所有不采集诸业则灵光犹耀迥脱根尘善能分别一切乃谓之智良由观察一切法本来无所有见诸相非相及胜妙庄严境界逮得自在威光是名慧力具足得大自在故名出世间上上智也又引前十二妄想章偈以申明之所云采集业者即心为境界所缚有缚即不名智故为识也所云不采集者即觉了妄想不为妄想所缚即得名智谓能转乎识也著于境界者见其有不著于境界者见其无所有然是无所有未入胜妙亦未为慧唯不离一切诸法而见无所有乃为胜妙此发光𦦨慧从不思议生一切平等一切自在乃出世间上上智也华严经出现品云佛子无一众生而不具有如来智慧但以妄想颠倒执着而不证得若离妄想一切智自然智无碍智则得现前天童颂云天盖地载成团作块周法界而无边析邻虚而无内及尽玄微谁分向背佛祖来偿口业债问取南泉王老师人人只吃一茎菜若了得吃一茎菜即周法界而无边者乃得名慧。

　　心意及与识远离思惟想得无思想法佛子非声闻寂静胜进忍如来清净智生于善胜义所行悉远离我有三种智圣开发真实于彼想思惟悉摄受诸性二乘不相应智离诸所有(魏云我有三种慧依彼得圣名唐云分别于诸相开示一切法我智离诸相超过于二乘)计著于自性从诸声闻生超度诸心量如来智清净(唐云以诸声闻等执着诸法有如来智无垢了达唯心故)。

　　通曰长行中三辨识智相但指心指意指识而不及五识者何前五识属现量未入思惟想乃无记性所摄若以无记性为无分别即当根本智者是声闻见解也故此重颂观无所有及胜得平等智慧者非能离心意及识而别有慧生也但于识远离着境界生灭思惟想于意远离堕有无和合生因思惟想于心远离得长养相思惟想至一无所思一无所想不为境界所缚即得不生不灭法即得超有无相法即得非长养相法如是者不必断灭诸识而证无所有非得自在慧力者不能唯是佛子菩萨位中乃有此智非声闻所可及也是无思想法即是寂静最胜之法由此佛子圣智胜进不已即是如来清净智仁王经中说有五忍谓伏忍信忍顺忍无生忍寂灭忍三贤但伏忍初地至九地得信忍顺忍无生忍至十地等妙觉得寂灭忍是寂静忍最为胜进故如来清净智生于胜义谛之最善者不但远离凡夫外道二乘思惟想即十地菩萨所行境界悉皆远离如是之智即登地菩萨亦不能测而况于二乘乎故佛言我有三种智慧所谓知生灭知自共相知不生不灭依彼世间法出世间法出世间上上法而得圣智之名惟有此圣智故能开发真实第一义谛不但得实智且得权智于彼凡夫外道思惟想法悉能摄受悉能分别开示一切有无生灭诸法与吾真实不相应于彼二乘所得自共相法有得有证不离诸相与吾真实亦不相应由我圣智离诸所有于相而离相不坏相而证无相所以超过于二乘之上也彼二乘人计著于自性涅槃实有涅槃可证虽曰无相翻成有相但从声教而入依言证道非由自得生故如来之智缘自得生了达诸法唯心所现本来寂静一无所有故能超度诸心量不为心量所缚二乘所证涅槃未离心量未得清净唯如来自得圣智清净无垢生于善胜义了无心量可得故谓之出世间上上智也临济云如诸方学人来山僧此间作三种根器断如中下根器来我便夺其境而不除其法或中上根器来我便境法俱夺如上上根器来我便境法人俱夺如有出格见解人来山僧此间便全体作用不历根器大德到这里学人着力处不通风石火电光即过了也学人若眼定动即没交涉拟心即差动念即乖有人解者不离目前大德你担钵囊屎担子傍家走求佛求法即今与么驰求底你还识渠么活泼泼地秪是勿根株拥不聚拨不散求着即转远不求还在目前灵音嘱耳若人不信徒劳百年临济故得如来清净智者乃悉摄受诸性开发真实义如此。

　　复次大慧外道有九种转变论外道转变见生所谓形处转变相转变因转变成转变见转变性转变缘分明转变所作分明转变事转变大慧是名九种转变见一切外道因是起有无生转变论云何形处转变谓形处异见譬如金变作诸器物则有种种形处显现非金性变一切性变亦复如是或有外道作如是妄想乃至事变妄想彼非如非异妄想故(唐云诸余外道种种计着皆非如是亦非别异但分别故)如是一切性转变当知如乳酪酒果等熟外道转变妄想彼亦无有转变若有若无自心现外性非性(唐云自心所见无外物故)大慧如是凡愚众生自妄想修习生大慧无有法若生若灭如见幻梦色生(唐云如因幻梦所见诸色如石女儿说有生死)。

　　通曰因上言一切外道凡夫计著有无及堕有无种种相因虽云世间智总不离识情所转此复详论外道九种转变皆由妄见所生一者形处转变指流转六道形状不同也二者相转变指五阴四大生住异灭不同也三者因转变指种子为因因灭果起四者成转变唐云相应指因所成法有成有坏五者见转变谓随物迁移前见为是后见为非也六者性转变即时至转生作熟变甘为苦其性各别也七者缘转变指十二因缘生灭不住分明转变八者所作转变指缘所作果有已还灭分明转变九者事转变指根身器界诸有为法终从变坏如此转变九种或无而有或有而无因是妄生分别作转变论此皆于生灭法中起见唯依于识不依于智故非正论彼谓形处转变者但于形处生异见耳譬如金作诸器镮钏璎珞种种不同则有诸形显现非实金性变也不见其性但见其形则以形处实有转变而不知形处如幻本未尝变未尝不变也推之一切性变皆如形处真性不变皆如其金不可作别异见也诸余外道作种种分别谓相谓因谓成谓见谓性谓所作乃至事等种种转变实有别异不知彼种种诸法亦非如是非不如是但以妄想分别故有此异见耳如是则彼所云一切性转变者当知如乳酪酒果等时至则熟其味即变但变其味不变其湿但变其形不变其性外道妄想分别谓一切性转变不知彼亦无有转变也所以者何以诸法无实体故安所见其有而谓之转安所见其无而谓之变一切外法若有若无皆自心所现其实外物非有自性本无一物可得既无实性谁为转变故曰彼亦无有转变也本无转变而外道凡愚妄谓实有转变自形处以至事变种种分别皆自无始妄想习气所生非一朝一夕之故矣法本无生灭而凡愚妄谓有生灭法本无别异而凡愚妄谓有别异如见幻梦中色相若生若灭而生异见耳幻梦所见非实有是事亦未尝无色凡愚无知于中说有说无说生说灭建立九种转变论岂不悖哉后七无常论大率类此总之堕相无相及堕有无种种相因是识非智也曹山初谒洞山洞问阇黎名甚么曹云本寂洞曰那个聻曹云不名本寂洞深器之自此入室盘桓数载乃辞去洞曰子向甚么处去曹云不变异处去洞曰不变异处岂有去耶曹云去亦不变异丹霞颂云家家门掩蟾蜍月处处莺啼杨柳风若谓纵横无变异犹如掷剑拟挥空若明得曹山无变异处则外道九种变异论不攻自破矣。

　　尔时世尊欲重宣此义而说偈言。

　　形处时转变四大种诸根中阴渐次生妄想非明智最胜于缘起非如彼妄想然世间缘起如犍闼婆城。

　　通曰外道不达于如幻之旨故有九种转变之论如形处转变谓由时节渐次而生始也以四大种为本既也以清净四大生起诸根然此根已灭彼根未生二者中间亦且有五阴谓之中阴身中阴自择父母与己三缘和合而天人六道形处于是乎生其渐次转变如此总之未超乎形未离乎识分别种种转变次第均属妄想非明智也明者明彼形处等之为妄智者但依于性不依于识也唯佛有最胜之号最胜于世间缘起形处事相等法非如彼外道妄生分别但观如犍闼婆城于虚空中种种庄严非有实法不可定执为有不可定执为无皆自心所现耳彼外道不了如幻计以为实故作九种转变论不可语于最胜之门也博陵王问牛头融禅曰境发无处所缘觉了知生境谢觉还转觉乃变为境若以心曳心还为觉所觉从之随随去不离生灭际师答曰色心前后中实无缘起境一念自疑忘谁能计动静此知自无知知知缘不会当自检本形何须求域外前境不变谢后念不来今求月执玄影讨迹逐飞禽欲知心本性还如视梦里譬之六月冰处处皆相似避空终不脱求空复不成借问镜中像心从何处生彼偈此偈等无有异。

　　尔时大慧菩萨复白佛言世尊唯愿为说一切法相续义解脱义(唐云深密义及解脱)若善分别一切法相续不相续相我及诸菩萨善解一切相续巧方便不堕如所说义计著相续善于一切诸法相续不相续相及离言语文字妄想觉(唐云不堕如言取义深密执着离文字语言虚妄分别)游行一切诸佛刹土无量大众力自在通总持之印种种变化光明照耀觉慧善入十无尽句无方便行犹如日月摩尼四大于一切地离自妄想相见(唐云住于诸地离分别见)见一切法如幻梦等入佛地身于一切众生界随其所应而为说法而引导之悉令安住一切众生如幻梦等离有无品及生灭妄想异言说义其身转胜(唐云断生灭执不着言说令转所依)佛告大慧善哉善哉谛听谛听善思念之当为汝说大慧白佛言唯然受教佛告大慧无量一切诸法如所说义计著相续(唐云于一切法如言取义执着深密其数无量)所谓相计著相续缘计著相续性非性计著相续生不生妄想计著相续灭不灭妄想计著相续乘非乘妄想计著相续有为无为妄想计著相续地地自相妄想计著相续自妄想无间妄想计著相续有无品外道依妄想计著相续三乘一乘无间妄想计著相续复次大慧此及余凡愚众生自妄想相续以此相续故凡愚妄想如蚕作茧以妄想丝自缠缠他有无有相续相计着。

　　通曰因上言九种转变而知诸法有相续之义因上言如犍闼婆城而知诸法有解脱之义相续即缚不相续即解唐云深密义及解脱乃指七识细密流注相续须得善巧方便始可解脱彼如言取义执为实我实法正是七识虚妄分别新新不住若于相续中得不相续即能远离语言文字妄想之觉妄尽纯真即名觉慧觉慧发用得大总持普入一切诸佛国土神力自在种种变现光明照耀即此觉慧善住众生法界十无尽愿自度度他得无功用行犹如日月无依而自运如摩尼随方而现色如四大周遍而无碍住于诸地以金刚如幻甚深智慧离自分别相见普观一切诸法如幻梦等证入等妙觉身随机说法令诸众生见一切法亦如幻梦等不著于有而为相续妄想不著于无而为不相续妄想相续不相续皆未离生灭执唯一切如幻即转生灭依不生灭即言说异言说义令转所依证最胜法身其身转胜是为真解脱也彼以如言取义计著相续皆由七识传送入于藏识为生灭种子执着深密其数无量所谓无量者谓一切相如五阴等相一切缘如十二因缘等不外世间五阴六入十二处十八界七大等法或以为有已还无或以为生而不生或以为灭而不灭取证不生不灭者则以为乘不取证者则以为非乘依于生灭者皆有为法也依于不生灭者皆无为法也既入无为然地地自相分别取证未断俱生无明犹属妄想大抵不离自妄想如六识之分别及无间妄想如七识之相续于中种种执着也是性非性有无品乃外道所宗声闻见其生缘觉见其灭诸地菩萨见其不生不灭名为三乘超三乘而上之名为一乘亦曰非乘外道有为法依六识妄想分别计著相续三乘无为法依无间妄想深密计著相续如此相续有无量种此吾内教弟子及余外道凡愚于此妄想分别而密执著相续如蚕作茧以此自缚亦以此缚他总不离有无二种妄想相欲乐坚密相续不断即不离分段变易二死生死轮回未得解脱安望其能转所依而为最胜身乎僧问韶国师如何是不证一法师曰待言语在曰如何是证诸法师曰醉作么乃曰秪如山僧恁么对他诸上座作么生体会莫是真实相为么莫是正恁么时无一法可证么莫是识伊来处么莫是全体显露么莫错会好如此见解唤作依草附木与佛法天地悬隔假饶答话拣辩如悬河秪成得个颠倒知见若秪贵答话拣辩有甚么难但恐无益于人翻成赚误如上座从前所学拣辩问答持说道理极多为甚么疑心不息闻古圣方便特地不会秪为多虚少实上座不如从脚根下一时觑破看是甚么道理有多少法门与上座作疑求解始知从前所学底事秪是生死根源阴界里活计所以古人道见闻不脱如水里月无事珍重故能不堕如所说义种种相续不为阴界所覆始有解脱分。

　　复次大慧彼中亦无相续及不相续相见一切法寂静妄想不生故菩萨摩诃萨见一切法寂静(唐云此中实无密不密相以菩萨摩诃萨见一切法住寂静故无分别故)复次大慧觉外性非性自心现相无所有随顺观察自心现量有无一切性无相见相续寂静故于一切法无相续不相续相(唐云若了诸法唯心所现无有外物皆同无相随顺观察于若有若无分别密执悉见寂静是故无有密非密相)。

　　复次大慧彼中无有若缚若解余堕不如实觉知有缚有解所以者何谓于一切法有无有无众生可得故(唐云一切诸法若有若无求其体性不可得故)。

　　通曰于相续计著者著于相续之相也于不相续计著者著于不相续之相也彼真如性中亦无相续相亦无不相续相诸法从本来当自寂灭相若见一切法本来寂静者而妄想分别即自不生故诸菩萨证入等妙觉者既无凡情亦无圣解但见一切法寂静而已安所容其分别耶夫诸法森然何以能一切寂静也谓觉了诸法唯心所现如镜现像虽外现诸相皆无自性既无其性即无其相故自心现相皆同无相是一切寂静者非必离一切外物而后见其寂静也但随顺外物观察自心现量若有若无一切性非性皆无其相即皆无其见不分别有不分别无而密执着是于相续中而见其寂静也故于一切法若相若缘若性非性若生灭不生灭若乘非乘若有为无为若地地自相既无相续相见亦无不相续相见当下寂静得大解脱是即相续义及解脱之谓也然解脱云者本自无缚今又何脱彼中实无若缚若解之相此唯如实觉知自心现量故得此真解脱耳余二乘人堕不如实觉知但凭妄想测度谓如是相续即为缚如是不相续即为解有缚有解即非本来寂静之谓所以者何见有一切法而空之未能忘乎法也见有一切众生而度之未能忘乎众生也虽曰解缚未离乎缚不可语于真如实际境界也若如实觉者即一切法不见有一切法可得于法而离法也即一切众生不见有一切众生可得于众生而离众生也有无体性不可得故见一切法如幻梦等众生体性不可得故令安住一切法如幻梦等此唯菩萨见一切法寂静故能善巧方便不堕妄想觉岂外道二乘所可及哉黄檗云此心明净犹如虚空无一点相貌举心动念即乖法体即为著相无始已来无著相佛修六度万行欲求成佛即是次第无始以来无次第佛但悟一心更无少法可得此即真佛佛与众生一心无异犹如虚空无杂无坏如大日轮照四天下日升之时明遍天下虚空不曾明日没之时暗遍天下虚空不曾暗明暗之境自相凌夺虚空之性廓然不变佛及众生心亦如此若观佛作清净光明解脱之相观众生作垢浊暗昧生死之相作此解者历河沙劫终不得菩提为著相故唯此一心更无微尘许法可得即心是佛如今学道人不悟此心体便于心上生心向外求佛著相修行皆是恶法非菩提道黄檗语极精妙实此篇秘密微旨可知有缚有解于大虚中者亦犹明暗之相代于其前也于寂静之体有何干涉。

　　复次大慧愚夫有三相续谓贪恚痴及爱未来有喜爱俱(唐云及爱来生与贪喜俱)以此相续故有趣相续彼相续者续五趣大慧相续断者无有相续不相续相复次大慧三和合缘作方便计着识相续无间生方便计着则有相续三和合缘识断见三解脱一切相续不生。

　　通曰前十一相续若相若缘若性若生灭等即此三相续但凡夫有耳贪嗔痴三乃发业无明流爱为种以及来生与贪喜俱乃润生无明以此二种无明相续不断令诸众生续生五趣谓人及修罗饿鬼地狱畜生不言天与仙者为天与仙无贪恚痴等业故三者不断即轮回五趣有生死相续相唯二种无明相续断者即无有相续不相续之相相续不相续俱不可得即真寂静即真解脱又何轮转生死之有此三相续虽云六识用事所以传送其间者七识也七识具三种缘一根本缘即第八识二作意缘即动念处三种子缘即染净依此三缘和合方便计着或由外以传于内或由内以传于外诸识密缚次第而起相续无间之识即此而生唯其方便或内或外原无定所唯其计着或染或净执取不忘有此方便计着则有深密系缚相续不断由此末那七识双计粗细我法二执故一切贪恚痴等相续而生若三和缘识断者见三种解脱外不依于六识即方便净解脱内不依于八识即性净解脱当下即无七识自相可得即圆净解脱证三解脱即得空无相无愿大乘法门岂但愚夫三相续不生即前十一相续俱不生岂但相续相无自而生即不相续相亦无自而生一切相续不生即大解脱所谓深密义及解脱者义悉于此神鼎上堂举洞山曰贪嗔痴大无知赖我今朝识得伊行便打坐便槌分付心王子细推无量劫来不解脱问汝三人知不知古人与么道神鼎则不然贪嗔痴实无知十二时中任从伊行即往坐即随分付心王拟何为无量劫来元解脱何须更问知不知据二尊宿解脱路别明眼者辩取。

　　尔时世尊欲重宣此义而说偈言。

　　不真实妄想是说相续相若知彼真实相续网则断于诸性无知随言说摄受譬如彼蚕虫结网而自缠愚夫妄想缚相续不观察。

　　通曰真实者即真如实际本来寂静云何有妄云何有想唯离彼真实种种分别即名妄想是不真实妄想不但贪恚痴等粗想为然即三贤十地法我未忘亦非真实均名曰妄故总说名相续相也若知彼真实觉了诸法唯心所现心本无生法亦无生诸法本空更何容想故不必断灭诸法而后显其真实也即彼相续妄想中而真实具在即妄即真当体无生解脱尚无岂有密执而相续尘网自然断矣彼之所以为相续网缚者由不能观察真实故也内教弟子于诸性无知不知外性非性法法不相到法法不相知但随言说摄受于心如言取义种种不舍如蚕结网秪自缠缚此所知障不得解脱固由于不善观察也一切愚夫为贪恚痴妄想所缚亦如蚕虫结网自缚此烦恼障不得解脱亦由于不善观察也若知彼真实相续网则断惟菩萨随顺观察自心现量若有若无相续寂静故于一切法无相续不相续相此相续义及解脱之旨也百丈云本不是佛向渠说是佛明体结秪如今但莫作佛知解亦无不依住知解是名结灭亦名真如亦名体如求佛求菩提名现身意秪如今但有一切求心尽名现身意如云求菩提虽是胜求重增尘累求佛是佛众求一切有无诸法是众生众秪如今鉴觉但不依住一切有无诸法是不入众数秪如今于一一声香味触法等不爱于一一境不贪但无十句浊心是了因成佛学文句觅解者名缘因成佛见佛知佛则得说佛有知有见却是谤佛若云佛知佛见佛闻佛说即不得见火即得火见即不得如刀割物即得物割刀即不得知佛人见佛人闻佛人说佛人如恒河沙是佛知是佛见是佛闻是佛说万中无一秪为自无眼依它作眼教中唤作比量智如今贪佛知解亦是比量智观此则知随言说摄受如蚕自缠者总是缘因非了因也须自具眼始得。

　　楞伽阿䟦多罗宝经宗通卷五
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷六

　　　　一切佛语心品第三之余

　　大慧复白佛言如世尊所说以彼彼妄想妄想彼彼性非有彼自性但妄想自性耳(唐云如世尊说由种种心分别诸法非诸法有自性但妄计耳)世尊若但妄想自性非性自性相待者非为世尊如是说烦恼清净无性过耶一切法妄想自性非性故(魏云世尊若唯自心分别非彼法相者如世尊说一切诸法应无染净何以故如来说言一切诸法妄分别见无实体故)佛告大慧如是如是如汝所说大慧非如愚夫性自性妄想真实此妄想自性非有性自性相然(唐云一切凡愚分别诸法而诸法性非如是有此但妄执无有性相)大慧如圣知有性自性圣知圣见圣慧眼如是性自性知。

　　通曰大慧前问不实妄想相世尊答以种种义种种不实妄想计着妄想生是种种妄想分别种种诸法本无实性但虚妄分别耳若但妄想自性非有彼法自性相待而起者则诸法绝无自性矣岂不是世尊说烦恼染习与清净涅槃总皆无性耶若染净悉坏将无堕断灭诸法过耶何以故以世尊说一切法但是妄想分别无实体故一切法无实体岂不成断灭耶不知一切法无实体乃所以为真如实际也故佛以大慧所说诸法无自性为是非如凡夫虚妄分别诸法体相以为实有而彼诸法实未尝有也此但妄想执着自性非有彼法自性相可得性相俱无即无实体此凡夫之所执为真实者非真实也汝之言诚然也然凡夫有分别总归于虚而圣智无分别乃可言实未可以诸法无性而并疑清净涅槃无性也故圣智知一切诸法有性自性者非如凡夫妄想知见乃依圣人知依圣人见依圣慧眼见其有而不有不有而有如实知诸法自体相如是性自性知岂有断灭之过哉论云由彼彼遍计遍计种种物此遍计所执自性无所有依他起自性分别缘所生圆成实于彼常远离前性前愚夫性自性即遍计依他二自性属妄想分别不可有也后圣智性自性即圆成实性远离前二性者未尝无也前云妄想无性此乃圣智之所以为性也昔佛在时有弟兄三人闻毗耶离国有淫女曰庵罗婆利又舍卫国有淫女曰须曼那又王舍城有淫女曰优钵罗槃那皆有美色昼夜念之便梦与之从事觉已念曰彼女不来我亦不往而淫事不辨因是而悟一切诸法皆如是耶于是顿证唯心若此三人者能明妄想无性即证唯心可不谓具圣智眼乎。

　　大慧白佛言若使如圣以圣知圣见圣慧眼非天眼非肉眼性自性如是如非如愚夫妄想世尊云何愚夫离是妄想不觉圣性事故世尊彼亦非颠倒非不颠倒所以者何谓不觉圣事性自性故不见离有无相故世尊圣亦不如是见如事妄想不以自相境界为境界故世尊彼亦性自性相妄想自性如是现不说因无因故谓堕性相见故(唐云圣亦不如凡所分别如是得故非自所行境界相故彼亦见有诸法性相如妄执性而显现故不说有因及无因故堕于诸法性相见故)异境界非如彼等如是无穷过世尊不觉性自性相故(魏云余人见境不如是见如是说者有无穷过何以故以不觉知所有法相无自体相故)。

　　通曰大慧因佛说圣智有性自性如是性自性知以圣知圣见圣慧眼而知非如天眼肉眼凡夫妄想分别而知是妄想卜度不足以见性明矣云何愚夫得离是妄想耶唯如实觉知圣人境界转虚妄识故能远离前尘妄想分别以不觉了圣性事故即不离妄想不离妄想即不能如是性自性知据彼凡夫能分别种种法非颠倒见也然不能离种种分别非不颠倒见也何以故以不能见圣人境界如实法故圣人所见法远离有无相故曷言乎圣人境界远离有无相也圣人亦有分别但不如凡夫所分别如事妄想想不离事即著于相著相者凡夫境界也不著相者自所行境界也故圣人不以自相境界为凡夫境界而自心见境界相唯一无相也无相之体即是法体彼诸圣人亦见有法体性自性相于中分别法相亦如凡夫妄想自性如是显现但不说有因而谓之有亦不说无因而谓之无所以不说有无者谓说有说无即堕诸法性相见故唯不堕于相见乃自相境界故非凡夫所及其余凡夫境界异此境界不如是见或见以为有因而堕于有或见以为无因而堕于无如是说者有无穷过何以故以不觉性自性相故性自性无自体相故何得以有无妄分别耶此圣智境界非凡夫妄想所测也洞山问僧世间甚么物最苦僧云地狱最苦山云不然向此衣线下不明大事始是苦丹霞颂曰镬汤炉炭几多般地狱三毒未苦酸须信新丰亲切语袈裟之下莫颟顸此可知不觉圣性事者有无穷过。

　　世尊亦非妄想自性因性自性相(魏云非因分别有法体相)彼云何妄想非妄想如实知妄想世尊妄想异自性相异世尊不相似因妄想自性相彼云何各各不妄想而愚夫不如实知(唐云诸法性相不因分别云何而言以分别故而有诸法诸法相异妄想相异云何诸法而由分别复以何故凡愚分别不如是实有)然为众生离妄想故说如妄想相不如实有世尊何故遮众生有无有见事自性计着圣智所行境界计着堕有见说空法非性而说圣智自性事(唐云令众生舍分别说如分别所见法相无如是法何故令众生离有无见所执着法而复执着圣智境界堕于有见何以故不说寂静空无之法而说圣智自性事故)。

　　通曰上言妄想分别不能知性自性相亦以妄想自性非性自性之因故不能得性自性之相是不因分别有法体相其理甚明然圣人见有法体亦如凡夫妄想如是现云何以妄想分别而能分别非分别者非分别者乃法体实相也真如实际理地如是知如是分别见有诸法性相可得似未离乎妄想也然诸法相异妄想相异本不相似妄想有分别诸法无分别不相似即不相为因云何诸法由妄想分别而有以彼彼分别法体相异因有妄想自性相何得谓圣智各各不分别耶既圣智以各各分别得如实知云何凡夫各各分别而不如实知有性自性乎在圣智分别即知有在凡愚分别即不如是实有岂妄想自性有异耶然世尊欲令众生舍妄想故作如是说如妄执性而显现谓之曰如似妄想非妄想不如实有即不可谓之有不可谓之无也是世尊令诸众生离有无见于事自性相不许计着何故又说性自性如是知于圣智所行境界计着宁不堕于有见乎所云堕于有见者非同凡夫执着事相之有也谓世尊说寂静空无之法无有自性即不应有空相可得而今说圣知圣见圣慧眼如是性自性知即是圣智自性事亦有事相可得有可得者即谓之相著于相者即谓之有故谓世尊堕有见为堕性相见也大慧此疑亦具向上手眼不容轻觑修山主垂语云具足凡夫法凡夫不知具足圣人法圣人不会圣人若会即同凡夫凡夫若知即是圣人天童拈云收得安南又忧塞北到这里十成底事一时飏却始得稳坐地还端的么一等平怀泯然自尽又裴休作圆觉经序云终日圆觉而未尝圆觉者凡夫也具足圆觉而住持圆觉者如来也径山宝印禅师倒其语曰具足圆觉住持圆觉者凡夫也终日圆觉未尝圆觉者如来也合二则观之可知先后所见略同。

　　佛告大慧非我说空法非性亦不堕有见说圣智自性事然为令众生离恐怖句故众生无始以来计着性自性相圣智事自性计著相见说空法大慧我不说自性相大慧但我住自得如实空法离乱相见离自心现性非性见得三解脱如实印所印于性自性得缘自觉观察住离有无事见相。

　　通曰大慧所疑非谓世尊堕有无见如凡夫二乘所见第谓世尊说有空法即堕于空说圣智自性事即堕于相故谓为有也其疑甚微故世尊谓非我说空法无性而堕于空见亦非我说圣智自性事而著于有见然所以说圣智自性事是实有者为令众生离恐怖句故众生闻空生怖恐成断灭欲使之舍妄想之假归自性之真故说圣智自性事是权也非实也所以说空法者为众生无始以来计着性自性相有法体可得计着圣智自性事相有自行境界可得总之不离乎见故说所见法相无如是法令其舍顽空而归之真空亦权也非实也然我所说性自性如是知了无性自性相可得所云圣知圣见圣慧眼唯不著于相方谓之圣我固未尝说性自性相也然我不说性自性相不说言法体有无但于言说辨法体也我说自身如实证法唯是自得如实空法空法而谓之如实空而不空是谓真空如来常住于中自性本空了无一法可得此但可以自悟自得而不可以妄想分别者以闻我法修行寂静得真如无相境界远离凡夫惑乱妄想相见亦离二乘自心现性非性见曰性非性者见外法有已还无皆自心所现虚妄邪见能远离之得空无相无愿三大解脱法门非顽空比也乃真如实际心印所印善印诸法心心不异于性自性真如法体得缘自觉观察住自性自觉自观自住以自性缘自性如是而知不由妄想分别也由转第六识为妙观察智即分别非分别即离惑乱妄想而不堕于有事见相矣即离性非性邪见而不堕于无事见相矣若有若无有是二悉皆离本自寂灭本自无事是之谓如实空法为自觉之境界又何相见之有我不说性自性相者以此障蔽魔王领诸眷属一千年随金刚齐菩萨觅起处不得忽一日得见乃问曰汝当依何而住我一千年觅汝起处不得齐曰我不依有住而住不依无住而住如是而住故知金刚齐菩萨如是而住魔王觅起处不得则知世尊住自得如实空法了无性自性相境界矣。

　　复次大慧一切法不生者菩萨摩诃萨不应立是宗所以者何谓宗一切性非性故及彼因生相故说一切法不生宗彼宗则坏彼宗一切法不生彼宗坏者以宗有待而生故。

　　通曰上言但我住自得如实空法谓妄想与圣智俱空真妄俱遣本自无生非一切法不生之谓也一切法不生者对万法而显其不生是有对待是外道邪见世尊恐其相混故详破之谓一切法不生此言虽似于无生之说内教弟子不应以是为宗其故何也彼外道宗一切性非性以为不生是有已还无就灭处见其不生也及彼别有异因能生诸法谓是作者就生处见其不生也作者如前指士夫微尘等作者原属所生非能生者以不能生者为生因已是邪见况有生相可得胡乃谓一切法不生耶故以一切法不生为宗者彼宗则坏何谓之坏谓彼自坏不生之义故彼宗一切性非性以诸法灭尽而谓之不生也彼宗作者为因以作者不生而谓之不生也灭然后见不生是不生待灭而后生也因作者而后见不生是不生待作者而后生也有待而生明是生义不生之义不成故谓彼宗一切法不生彼宗则坏也僧问泐潭会禅师自知生处否师云未曾死何用论生知生即是无生法无离生法有无生祖师曰当生即不生曰不见性人亦得如此否师云自不见性不是无性何以故见即是性无性不能见识即是性故名识性了即是性唤作了性能生万法唤作法性亦名法身马鸣云所言法者谓众生心若心生故一切法生若心无生法无从生亦无名字若如此不生立宗者即不可坏。

　　又彼宗不生入一切法故不坏相不生故立一切法不生宗者彼说则坏大慧有无不生宗彼宗入一切性有无相不可得大慧若使彼宗不生一切性不生而立宗如是彼宗坏以有无性相不生故不应立宗五分论多过故展转因异相故及为作故不应立宗分谓一切法不生如是一切法空如是一切法无自性不应立宗(唐云又彼宗即入一切法中不生相亦不生故又彼宗诸分而成故又彼宗有无法皆不生此宗即入一切法中有无相亦不生故是故一切法不生此宗自坏不应如是立诸分多过故展转因异相故如不生一切法空无自性亦如是)。

　　通曰承上文言彼宗有待而生不生之义不成其宗坏矣又彼以不生之宗入于一切法中谓一切法皆悉不生然一切法有可坏相者有不可坏相者可坏相者说名不生其说犹可不坏相者说为不生其可通乎如无始流注是灭不得者彼亦灭之是于不生不灭正法亦以为不生也彼宗由诸分而成所立一切法不生以三法五法彼彼因不同故生相宛然言自相违其说自坏彼说有无不生宗谓生相不生一切有法不可得也不生相亦不生一切无法不可得也非但于相上见其不生彼宗入于一切法性之中谓有无之性不可得故如是说者不徒断灭其相且断灭其性矣若使彼宗所谓不生者以一切性不生而立宗有无俱不可得彼将依何处而立宗耶如是则彼宗坏以有无性相俱不生故所以不应如是立宗也又彼立一切法不生宗者依诸分而成有五分论一宗二因三喻四合五结其中多有相违之过宗有九过因有十四过同喻有五过异喻有五过共有三十三过详具因明入正理论大都展转相因建立许多生法所云作有为无常因不转喻不齐异相显然故不生之说坏其说既坏故不应立宗分如一切法不生既不可立宗则谓一切法空义亦如是谓一切法无自性义亦如是俱不应立宗也前云自共性相不可得故说一切法不生何故于此说一切法不生不应立宗前云一切诸法离作者及因是故不生是佛说一切法不生离作者及因是真不生也外道说一切法不生不离作者及因犹属生灭边事故不应立宗彼惟对一切法说空说不生说无自性对生灭而显不生灭但戏论耳文殊问庵提遮女曰生以何为义女曰生以不生生为生义殊曰如何是生以不生生为生义女曰若能明知地水火风四缘未尝自得有所和合而能随其所宜是为生义殊曰死以何为义女曰死以不死死为死义殊曰如何是死以不死死为死义女曰若能明知地水火风四缘未尝自得有所离散而能随其所宜是为死义庵提遮女问文殊曰明知生是不生之理为甚么却被生之所流转殊曰其力未充夫明知不生之理尚且不免流转况彼非得真不生义何得妄自立宗哉。

　　大慧然菩萨摩诃萨说一切法如幻梦现不现相故及见觉过故当说一切法如幻梦性除为愚夫离恐怖句故大慧愚夫堕有无见莫令彼恐怖远离摩诃衍(魏云以凡夫闻如幻如梦生惊怖故远离大乘)。

　　通曰一切法不生不应立宗为堕无见非大乘法也然大乘菩萨说一切法如幻如梦彼幻梦虽现起种种事其实未尝现也而众生见觉执为实有一切皆是惑乱相迷惑见智是愚痴之过也故菩萨当说一切法如幻梦性幻梦性即是真性以为有未尝有也以为无未尝无也有而不有无而不无即是中道谛即是大乘法凡夫堕有无见闻说如幻如梦即生恐怖恐堕于空为令愚夫离恐怖句故权说圣智自性事性自性如是知令彼知趣大乘不堕有无等见其实性自性相了不可得本自无生非一切法不生之谓也故外道说一切法不生必断灭一切法而后谓之不生也是属断见菩萨说一切法如幻梦即一切法生而见其不生也是为正宗若疑性自性不离乎有而一切空之宁不堕外道邪见乎所以佛辨之详也僧问利山和尚不历僧祇获法身请师直指师曰子承父业曰如何领会师曰贬剥不施曰恁么则大众有赖去也师曰大众且置作么生是法身僧无对师曰汝问我与汝道僧问如何是法身师曰空华阳𦦨且道利山说空华阳𦦨是法身不是法身于此处理会透脱方可与利山相见。

　　尔时世尊欲重宣此义而说偈言。

　　无自性无说无事无相续彼愚夫妄想如死尸恶觉一切法不生非彼外道宗至竟无所生性缘所成就(唐云以彼所有生非缘所成故)一切法不生慧者不作想彼宗因生故觉者悉除灭。

　　通曰一切法不生者即是一切法无自性即是一切法空惟无自性即无可言说惟空即无有事相无说无事即无计著相续及阿赖耶识无依处也彼愚夫于此妄想分别说一切法不生即无始流注亦说断灭是为恶觉如死尸然彼死者不生是断灭相以此立一切法不生非为慧者故我说一切法不生不应立宗彼外道以是为宗诚非也彼谓诸法毕竟不生凡所有生法非因缘所能成就竟无所生竟无成就如是一切法不生惟彼恶觉外道作是妄想分别在慧者不应作如是想建立如是法也彼宗因生故谓有异因为作者以作者不生能为生因既有生相即非不生之旨因相不同其说不成是故彼所建立一切法不生乃是恶觉作此觉者一切悉归于除灭将至断佛种性故名为恶觉也昔卧轮有偈云卧轮有伎俩能断百思想对境心不起菩萨日日长六祖闻之谓此偈未明心地若依而行之是加系缚因示一偈曰慧能没伎俩不断百思想对境心数起菩提作么长此可知邪正之辨矣天童拈云葵华向日柳絮随风更须另具一双眼始得。

　　譬如翳目视妄见垂发相计着性亦然愚夫邪妄想施设于三有无有事自性施设事自性思惟起妄想相事设言教意乱极震掉佛子能超出远离诸妄想(唐云三有唯假名无有实法体由此假施设分别妄计度假名诸事相动乱于心识佛子悉超过游行无分别)。

　　通曰彼外道所立一切法不生譬如翳目妄见毛轮彼空中本无垂发相以目翳故见有其相外道于一切有无诸法生种种计着性乃是凡愚虚妄见妄生分别所云一切法不生不离三界事相而生计度使三界事相真有者彼所计度良不虚也然三有但假名施设耳更无有真实法体为事自性者于此假名施设执为实事以有自性可得思惟妄想种种计度或以为性非性或以为作者无因生于假名诸事相上说一切法不生何异于空中毛轮妄生分别也彼所设言教如五分论等不离相事支离漶漫动乱于心识心意既乱震掉不宁终当轮转三界所谓不生者安在乎佛子所以能超出三界者正惟远离诸妄想耳分别不起心识俱融凝然镇定本自无生何必更说一切法不生耶佛子超出三有不于三有中虚妄分别如晴明眼唯见一空故非外道恶觉所敢望也玄沙上堂我今问汝诸人且承当个甚么事在何世界安身立命还辨得么若辨不得恰似捏目生华见事便差知么如今目前见有山河大地色空明暗种种诸物皆是狂劳华相唤作颠倒知见夫出家人识心达本源故号为沙门汝今既已剃发披缁为沙门相即便有自利利他分如今看着尽黑漫漫地墨汁相似自救尚不得争解为得人仁者佛法因缘事大莫作等闲相似聚头乱说杂话趁謴过时光阴难得可惜许大丈夫儿何不自省察看是甚么事秪如从上宗乘是诸佛顶族汝既承当不得所以我方便劝汝但从迦叶门接续顿超去此一门超凡圣因果超毗卢妙庄严世界海超他释迦方便门直下永劫不教有一物与汝作眼见何不自急急究取未必道我且待三生两生久积净业仁者宗乘是甚么事不可由汝用工庄严便得去不可他心宿命便得去会么秪如释迦出头来作许多变弄说十二分教如瓶泻水大作一场佛事向此门中用一点不得用一毛头伎俩不得知么如同梦事亦如寐语沙门不应出头来不同梦事盖为识得知么识得即是大出脱大彻头人所以超凡超圣出生离死离因离果超毗卢越释迦不被凡圣因果所谩一切处无人识得汝知么若秪长恋生死爱网被善恶业拘将去无自由分饶汝炼得身心同虚空去饶汝到精明湛不摇处不出识阴古人唤作如急流水流急不觉妄为恬静恁么修行尽出他轮回际不得依前被轮回去所以道诸行无常真是三乘功果如是可畏若无道眼亦不究竟何似如今博地凡夫不用一毫工夫便顿超去解省心力么还愿乐么劝汝如今立地待汝构去更不教汝加功炼行如今不恁么更待何时还肯么便下座此段葛藤大似此段偈语注脚实指示佛子能超出三有一段大事。

　　非水水想受斯从渴爱生愚夫如是惑圣见则不然圣人见清净三脱三昧生远离于生灭游行无所有修行无所有亦无性非性性非性平等从是生圣果(唐云常行无相境修行无相境亦复无有无有无悉平等是故生圣果)云何性非性云何为平等谓彼心不知内外极漂动若能坏彼者心则平等见。

　　通曰上重颂一切法不生不应立宗已竟此下重颂住自得如实空法离惑乱有见离自心现性非性见得三解脱如实印所印故谓愚夫所以有惑乱者以于三界假名施设见为实有如渴鹿逐𦦨于非水处作水想爱斯从渴极生爱故于非水作水想也愚夫从爱起惑贪着三有亦复如是唯其惑乱即不能清净便随三界沦溺不离生死圣人则不然圣人见地清净所见三界空洞无物由于得空无相无愿三解脱法门即此证定获如实印证于寂静远离于世间生灭之法生灭不停者为著相故也今既离相即常行无相境修行无相境不但离于有相亦且离于无相有无俱泯性自平等此平等性智即是圣果从圣人见清净而生也夫三界唯一云何凡夫见有见无业果相续云何圣人一切平等遂成圣果谓彼愚夫不了三界唯心不知自心所现内外诸法一切无常于彼妄生计着不了内法斯为内法所动不了外法斯为外法所动如海波因风漂动不得宁静若能坏彼所见不作有见不作无见一念不生万法皆如如风恬浪息波纹不生非平等而何上言得缘自觉观察住转第六识为妙观察智也此云心则平等见转第七识为平等性智也惟能转识成智故云圣知圣见圣慧眼岂识想分别所能及乎昔沩山一日指田问仰山这丘田那头高这头低仰曰却是这头高那头低沩曰你若不信向中间立看两头仰曰不必立中间亦莫住两头沩曰若如是着水看水能平物仰曰水亦无定但高处高平低处低平沩便休沩仰父子说平等处重重关锁其义无尽惟得如实印所印方解其妙。

　　尔时大慧菩萨复白佛言世尊如世尊说如攀缘事智慧不得是设施量建立施设所摄受非性摄受亦非性以无摄受故智则不生唯施设名耳(唐云如佛所说若知境界但是假名都不可得则无所取无所取故亦无能取能取所取二俱无故不起分别说名为智)云何世尊为不觉性自相共相异不异故智不得耶为自相共相种种性自性相隐蔽故智不得耶为山岩石壁地水火风障故智不得耶为极远极近故智不得耶为老小盲冥诸根不具故智不得耶世尊若不觉自共相异不异智不得者不应说智应说无智以有事不得故若复种种自共相性自性相隐蔽故智不得者彼亦无智非是智世尊有尔𦦨故智生非无性会尔𦦨故名为智(唐云以知于境说名为智非不知故)若山岩石壁地水火风极远极近老小盲冥诸根不具智不得者此亦非智应是无智以有事不可得故。

　　通曰因上施设于三有无有事自性圣人见清净三脱三昧生故问如世尊说圣人智慧观察于前境攀缘诸法不见有一法可得但是假名施设无法可取亦无能取能取所取二俱无故智亦不能分别而取分别不生说名为智智名亦是假施设耳故谓不得相是智然则智之所以不得相者为智不能知境耶为境相隐蔽而智不能知耶境相如山岩石壁等如极远极近等均为境足以障智而智不得耶抑为老小盲冥不能悉知诸根不具本无能知均为智不能达境而智不得耶佛所云智慧不得必居一于此矣若不觉阴界入处自相共相亦异亦不异名不得者不应说智以有境界而不知此心不照乎境故非智也若自共相诸法自性隐蔽吾智名不得者亦非是智何以故以有所知之境故能知之智生非无能知之性合会所知之境而得名为智者此境不会于心亦非智也彼自共相性自性相犹曰隐蔽不可睹者若山岩石壁极远极近者宁无现前之实境耶彼外境自有智不能得犹曰境障于心而不得也若老者盲小者冥诸根欠缺智不具足故有实事而不得耶均之不可名智夫所贵乎智者为其能分别前境也若以智慧不得为智诚所未解是大慧所疑但知有分别为智而不知无分别为智也但以对境了知者为智而不知对境无心者为智也磁洲神藏禅师上堂知而无知不是无知而说无知便下座南泉云恁么依师道始道得一半黄檗云不是南泉要驳地要圆前话然则何以圆他话将无曰无知而知不是知而说知于此剖析分明即得圣智圣见圣慧眼。

　　佛告大慧不如是无智应是智非非智我不如是隐覆说攀缘事智慧不得是施设量建立觉自心现量有无有外性非性知而事不得不得故智于尔𦦨不生顺三解脱智亦不得非妄想者无始性非性虚伪习智作如是知是知彼不知故于外事处所相性无性妄想不断自心现量建立说我我所相摄受计着(唐云此实是知非如汝说我之所说非隐覆说我言境界唯是假名不可得者以了但是自心所见外法有无智慧于中毕竟无得以无得故尔焰不起入三脱门智体亦忘非如一切觉想凡夫无始以来戏论熏习计着外法有无形相如是而知名为不知)不觉自心现量于智尔𦦨而起妄想妄想故外性非性观察不得依于断见。

　　通曰大慧以智慧不得为智不能知境遂疑为非智是以能分别者为智也故世尊语之不如是说汝但知有知之智而不知无知之智也此智则不生虽若无智应实是智非为非智我之所说非隐覆说其实明白显示容易晓了我说攀缘事智慧不得者但是假名施设建立实无一法可得以觉了一切外法皆是自心现量若有若无皆无自性性即非性生本无生如是而知知而不知虽有觉知而事境界竟不可得以无有境界与智相对智亦不能分别而取故智于尔𦦨不生尔𦦨所知之境也境不可得则境不生心不可得则智不生心境无生即随顺入于三解脱法门既入三解脱空无相无愿即能知之智亦不可得此智体亦忘即般若智必由正悟乃能知之非如一切觉想凡夫无始以来计着外法有无形相虚伪习智如是而知是名不知为不知无知之知于境而忘境故曰是知彼不知彼惟于外事境界处所若有若无种种形相妄想分别相续不断于自心现量所见建立为有本无事自性而为之我亦无施设事自性而为之我所说有我及我所相摄受计着内有能取之心外有所取之境依于常见此固名为非智也又有不觉自心现量外性非性本自空寂无所容其分别乃内起能知之智外会所知之境从中分别谓一切事相有已还无终归断灭如是观察以为不得者依于断见此亦名为非智也此无始虚伪习智总属妄想故不名智若攀缘事智慧不得者虽若无智实乃正智岂可谓之非智乎昔南泉示众云三世诸佛不知有狸奴白牯却知有僧问长沙为甚么三世诸佛不知有沙云未入鹿苑时犹较些子僧云狸奴白牯为甚么却知有沙云汝争怪得伊天童颂云跛跛挈挈㲯㲯毵毵百不可取一无所堪默默自知田地稳腾腾谁谓肚皮憨普周法界浑成饭鼻孔累垂信饱参此知有不知有关头须从有智无智参入。

　　尔时世尊欲重宣此义而说偈言。

　　有诸攀缘事智慧不观察此无智非智是妄想者说于不异相性智慧不观察障碍及远近是名为邪智老小诸根冥而智慧不生而实有尔𦦨是亦说邪智。

　　通曰有诸攀缘事不坏世间相也智慧观察而不见有一法可得心境不相到也此若无智实乃正智若以此无智为非智者乃妄想分别之说徒知有分别者为智而不知无分别者为智也彼既落于分别安能分别无分别者乎故亡知之智非彼妄想者所知若必以有知为智是世间之邪智非正智也故于自共相异不异观察不得山壁等障碍及远近观察不得谓境能障心不以为智即使能见种种境界但名邪智不名正智谓其逐物为邪也。又谓老而盲。小而冥。及诸根不具。自无能知之智。非无所知之境。以是为不智者。亦但说邪智不说正智。谓其以六用为智体也。此世间邪见不为正论。吾固谓汝说非是当信无智应是智也。僧问黄檗。既言性即见。见即性。秪如性自无障碍无剂限。云何隔物即不见。又于虚空中。近即见远即不见者如何。师云。此是你妄生异见。若言隔物不见。无物言见。便谓性有隔碍者。全无交涉。性且非见非不见。法亦非见非不见。若见性人何处不是我之本性。所以六道四生山河大地。总是我之性净明体。故云见色便见心。色心不异。故秪为取相。作见闻觉知。去却前物始拟得见者。即堕二乘人中。依通见解也。虚空中近则见。远则不见。此是外道中收分明。道非内亦非外。非近亦非远。近而不可见者。万物之性也。近尚不可见。更道远而不可见有什么意旨。黄檗此段说话。适与此偈符契。

　　复次大慧。愚痴凡夫无始虚伪恶习妄想之所回转。回转时自宗通及说通不善了知。着自心现外性相故。着方便说。于自宗四句清净通相。不善分别。

　　通曰。上言非妄想者。无始性非性虚伪习智作如是知。是知彼不知。彼何以不知是知也。良由愚痴凡夫依无始以来有无戏论烦恼妄想之所回转。性不能转物而为物所转。故于如实自宗及言说法。不善了知。自宗性宗也。说即说此性宗也。善了知者不著于相不著于说。即善分别自心现量。名之曰宗通及说通。彼外道不明乎此。即着自心所现外境性相。不著于有即著于无。既著于相。去自性宗远矣。于是有所言说。即所现外境性相方便而说。或言有或言无。或言亦有亦无。或言非有非无。执著名字章句言说。而不能修习正行于真实自宗离四句清净之法。不善分别其义。其说亦远于自宗矣。既不善自宗通相。又不善言说通相。故曰是知彼不知也。临济云。你一念心。秪向空拳指上生寔解。根境法中虚捏怪。自轻而退屈。言我是凡夫他是圣人。秃屡生有甚死急。披他师子皮。却作野干鸣。大丈夫汉不作丈夫气息。自家屋里物不肯信。秪么向外觅上他古人闲名句。倚阴博阳。不能特达。逢境便缘。逢尘便执。触处惑起。自无准定。道流莫取山僧说处。何故。说无凭据。一期间涂画虚空。如彩画像等喻。此临济宗通及说通。故善能了知善能分别如此。

　　大慧白佛言。诚如尊教。惟愿世尊。为我分别说通及宗通。我及余菩萨摩诃萨善于二通。来世凡夫声闻缘觉不得其短。佛告大慧。善哉善哉。谛听谛听善思念之。当为汝说。大慧白佛言。唯然受教。佛告大慧。三世如来有二种法通。谓说通及自宗通。说通者。谓随众生心之所应。为说种种众具契经。是名说通。自宗通者。谓修行者离自心现种种妄想。谓不堕一异俱不俱品。超度一切心意意识。自觉圣境界。离因成见相。(唐云离诸因缘相应见相)一切外道声闻缘觉堕二边者所不能知。我说是名自宗通法。大慧。是名自宗通及说通相。汝及余菩萨摩诃萨应当修学。

　　尔时世尊欲重宣此义而说偈言。

　　我谓二种通。宗通及言说。说者授童蒙。宗为修行者。

　　通曰。自宗通及说通。固非凡夫二乘所知。然不善分别二通。彼反得执其短。何以使来世外道二乘不堕邪见乎。故大慧重请说通宗通二种法。为度生轨范也。故佛告以说通者。随众生心应说何法。为说种种方便众具契经。梵语修多罗此云契经。谓契理契机也。契理则妙符中道。契机则巧被三根。以经含多义。故云众具。谓理无不该。机无不摄也。是之谓说通。自宗通者。谓菩萨修行者离自心现种种分别。谓不分别有无四句一异俱不俱品。此外道虚伪恶习皆从心意意识所现。为彼有无等妄想回转。即著于外境性相。不能超出。唯修行者离彼妄想。即超度一切心意意识境界。而证入自觉圣智境界。夫自觉圣智境界者。本自如如本自圆成。不容拟议不容造作。若作因缘见若作自然相应见。因功行而成就者。皆未离乎相。非自觉圣智境界也。此自觉境界远离诸相。但可自知。非人所知。况一切外道二乘堕有无二边见者岂能知之哉。是之谓自宗通法。前大慧问宗通相而兼及于说。佛谓一切声闻缘觉菩萨有二种通相。所云宗通者。缘自得胜进相趣无漏界。缘自觉趣光明辉发。似属渐次。此则离心意意识即自觉圣境界则顿矣。所云说通者。随顺众生如应说法。但九部教法。此则众具契经。无所不备矣。而又归之三世如来建立二种法。岂但外道二乘邪见不得其短。实为来世说法利生之定式也。故偈复申明说通所以接初机说。即所以说乎宗也。宗通所以为修行者设。谓其游行无所有。修行无所有。即离言说相可也。宗通非言说所及。岂妄想分别者所能知乎。而又何以能得其短。前偈亦云。宗及说通相。缘自与教法。善见善分别。不随诸觉想。唯不随诸觉想转。故能转诸觉想凡夫也。良遂禅师参麻谷。谷见来。便将锄头去锄草。师到锄草处。谷殊不顾。归方丈。闭却门。师次日复去。谷又闭门。师乃敲门。谷问阿谁。师曰良遂。才称名。忽然契悟。曰和尚莫谩良遂。良遂若不来礼拜和尚。泊被经论赚过一生。谷便开门相见。及归讲肆。谓众曰。诸人知处。良遂总知。良遂知处。诸人不知。何意千载而下有良遂禅师为此段经文证据。

　　(魏云卢伽耶品第五)。

　　尔时大慧菩萨白佛言。世尊。如世尊一时说言。世间诸论种种辨说慎勿习近。若习近者摄受贪欲不摄受法。世尊。何故作如是说。佛告大慧。世间言论种种句味。因缘譬喻采集庄严。诱引诳惑愚痴凡夫。不入真实自通。不觉一切法。妄想颠倒堕于二边。凡愚痴惑而自破坏。诸趣相续不得解脱。(唐云随顺世间虚妄言说。不如于义不称于理。不能证入真实境界。不能觉了一切诸法。恒堕二边。自失正道亦令他失。轮回诸趣永不出离)不能觉知自心现量。不离外性自性。妄想计着。是故世间言论种种辨说。不脱生老病死忧悲苦恼。诳惑迷乱。

　　通曰。上言宗通及说通。凡夫外道不得其短。而世尊又戒内教弟子。于世间恶论慎勿习近。若习其说近其人。但摄世间欲味。不摄出世法味。何故教诫之严若此耶。佛说世间言论种种辨才巧妙辞句。但饰文字庄严。诳惑凡愚。不依如法说。不依如义说。但随世间情所乐故说世俗事。不能证入真实境界。不善宗通。不能觉了一切诸法。不善说通。秪凭妄想分别颠倒知见虚妄言说。恒堕有无二边。自失正道亦令他失。不但自破坏。亦能破坏于人。凡愚为其所惑。耽着欲味轮回诸趣。相续不已永不出离。何得有解脱之期乎。良由不能觉知一切诸法皆自心现量。离有无相离言说相。外性非性。乃于外法执为实有。妄想计着言论种种。不离外法自性而生分别。虽有巧妙辨才乐说诸法。失正理故。不得出离生老病死忧悲苦恼。诸趣相续轮转不息。此但以种种辨说诳惑于人。彼此迷乱不得解脱。吾故谓不摄受法味者以此。韶国师上堂。秪如诸方老宿。言教在世如恒河沙。如来一大藏经。卷卷皆说佛理。句句尽言佛心。因甚么得不会去。若一向织络言教。意识解会。饶上座经尘沙劫亦不能得彻。此唤作颠倒知见识心活计。并无得力处。此盖为根脚下不明。若究尽诸佛法源。河沙大藏一时现前。不欠丝毫。不剩丝毫。诸佛时常出世。时常说法度人。未曾间歇。乃至猿啼鸟叫草木丛林。常助上座发机。未有一时不为上座。有如是奇特处。可惜许诸上座。大家究取令法久住世间。增益人天寿命国王安乐。无事珍重。由是而观。若不入真实自宗通者。即佛说亦不宜习近。况世论乎。

　　大慧。释提桓因广解众论。自造声论。彼世论者有一弟子。持龙形像。(唐云现作龙形)诣释天宫。建立论宗。要坏帝释千辐之轮。随我不如。断一一头以谢所屈。作是要已。即以释法(唐云论法)摧伏帝释。释堕负处。即坏其车。还来人间。如是大慧。世间言论因譬庄严乃至畜生。(魏云现畜生身)亦能以种种句味。惑彼诸天及阿修罗着生灭见。而况于人。是故大慧。世间言论应当远离。以能招致苦生因故。慎勿习近。大慧。世论者。唯说身觉境界而已。大慧。彼世论者乃有百千。但于后时后五百年。当破坏结集。恶觉因见盛故恶弟子受。如是大慧。世论破坏结集。种种句味因譬庄严。说外道事。着自因缘。无有自通。大慧。彼诸外道无自通论。于余世论广说无量百千事门。无有自通。亦不自知愚痴世论。

　　通曰。论外道之恶论。岂但自坏坏人。诸趣相续而已哉。昔释提桓因广解众论。自造声论。一落声言。便可指摘。故世论弟子证世间通现作龙形。直诣天宫建立所习论法。作是要言。憍尸迦我共汝论。汝若不如。汝当随我破汝千辐之轮。我若不如。宁节节分解以谢所屈。人天众前作是要已。即以帝释所造论法为难。摧伏帝释。帝释不胜。即坏其车。还来人间。如是世间言论。其言之有理。其持之有据。乃至现畜生形。依种种文词。尚能迷惑诸天修罗。屈彼声论。有屈有伸。着生灭见。不得解脱。何况于人有不为其诱引诳惑者哉。以是义故。应当远离世论。不应亲近。以因彼说能生苦聚。是生苦之因。轮转诸趣。岂可习近之耶。且彼世论唯说身觉境界。有身必有觉。推原所自。从冥初生觉。渐及五阴四大二十五法。卒归于神我。大约不离世间相说世间法而已。故谓之世论。彼世论者有百千字句种种庄严。于最后五百年正法当灭时。彼当建立论宗。分为多部。各各异名。恶见乖离。破坏结集。吾法十二部经教为彼坏灭。由彼恶觉炽盛世间。各执自因各持自见。因见既盛其论。益炽恶见。弟子乐受其法。是故后世邪众崩散破坏结集。分成多部。所为种种句味因譬庄严。但说外道邪见事。或说有或说无。执着自因缘相。不以为有因则以为无因。总不越身觉境界而已。至于非身所觉非觉所知。非因缘非自然。但可自悟自通。不容以言论示人者。彼固未之觉也。彼诸外道内心既无有如实解。自宗不通则不知有自觉圣智事。亦即不能建立教法有自通论。以发明自性之旨而为人说。但于余弟子习世论者。广说百千事门。支离蔓延。去性愈远。亦皆无有自通。夫不通自性而攀缘于百千事法者。谓之愚痴。彼亦不自知愚痴世论能招致苦果。常在生灭而不自觉。亦可哀也已。彼世论恶觉有如是过。故吾戒诸弟子慎勿习近之也。世尊因长爪梵志索论义预约曰我义若堕我自斩首。世尊曰汝义以何为宗。志曰我以一切不受为宗。世尊曰是见受否。志拂袖而去。行至中路乃省。谓弟子曰我当回去斩首以谢世尊。弟子曰。人天众前。幸当得胜。何以斩首。志曰我宁于有智人前斩首。不于无智人前得胜。乃叹曰我义两处负堕。是见若受。负门处粗。是见不受。负门处细。一切人天二乘皆不知我义堕处。唯有世尊诸大菩萨知我义堕。回至世尊前曰。我义两处负堕。故当斩首以谢。世尊曰。我法中无如是事。汝当回心向道。于是同五百徒众一时投佛出家。证阿罗汉。夫梵志敢与世尊论义。视彼要约帝释者。不啻过之。乃世尊卒能摧伏梵志。而帝释反为世论所屈。世论之恶觉诚未易破。末法时安得深明世尊意旨者而化导之乎。

　　尔时大慧白佛言。世尊。若外道世论种种句味因譬庄严。无有自通自事计著者。世尊亦说世论为种种异方诸来会聚天人阿修罗。广说无量种种句味。亦非自通耶。亦入一切外道智慧言说数耶。佛告大慧。我不说世论。亦无来去。唯说不来不去。大慧。来者趣聚会生。去者散坏。不来不去者是不生不灭。我所说义不堕世论妄想数中。所以者何。谓不计着外性非性自心现处。二边妄想所不能转。相境非性。觉自心现则自心现妄想不生。妄想不生者。空无相无作。入三脱门。名为解脱。

　　通曰。大慧问外道种种论说。执着自宗非如实法者。然则世尊亦为十方国土诸来会众广说种种句味。亦以世间种种名字章句譬喻说法。不说自身内智证法。若尔亦即同于外道自法中智慧言说数量耶。佛谓我为异方诸来会众广说种种句味。不说世论法。世论见有人天来去相。不知人天实无来去也。我唯说不来不去之法。夫来者缘会而生。去者缘散而灭。但于相上见有来去。即属生灭法。我说不来不去即是不生不灭法。我所说不生不灭义。趣来无所。从去无所。至是真如实际境界。不堕世论虚妄分别数中。何以不堕彼数中也。彼惟不觉自心现量外性非性。乃于外境妄想分别说有说无。为二见所转。不得解脱。我则不计着外境有无。唯建立说于自心所现。故有无二边妄想分别不能转我而为我所转。以我如实了知外境无性。但由自心所现。如梦如幻。不得谓之有不得谓之无。故自心所现妄想分别无自而生。相境非性。境不生也。妄想不生。心不生也。心境无生。即证入空无相无作三解脱门。远离生灭诸趣相续。名为解脱。我唯了知心境俱空本自不生不灭法。能转生灭而不为生灭所转。故不堕于世论妄想数中。岂亦无有自通耶。有太守杨炫之问于初祖曰。西天五印。师承为祖。其道如何。祖曰。明佛心宗。行解相应。名之曰祖。又问此外如何。祖曰。须明他心。知其今古。不厌有无。于法无取。不贤不愚。无迷无悟。若能是解。故称为祖。又曰弟子归心三宝亦有年矣。而智慧昏蒙尚迷真理。适听师言。罔知攸措。愿师慈悲开示宗旨。祖知恳到。即说偈曰。亦不睹恶而生嫌。亦不观喜而勤惜。亦不舍智而近愚。亦不抛迷而就悟。达大道兮过量。通佛心兮出度。不与凡圣同缠。超然名之曰祖。祖师门下。凡圣俱离。宁同于外道耶。

　　大慧。我念一时于一处住。有世论婆罗门来诣我所不请空闲。便问我言。瞿昙。一切所作耶。我时报言。一切所作是初世论。彼复问言。一切非所作耶。我复报言。一切非所作是第二世论。彼复问言。一切常耶一切无常耶。一切生耶一切不生耶。我时报言。是六世论。大慧。彼复问我言。一切一耶一切异耶。一切俱耶一切不俱耶。一切因种种受生现耶。(唐云一切皆由种种因缘而受生耶)我时报言。是十一世论。大慧。彼复问言。一切无记耶一切记耶。有我耶无我耶。有此世耶无此世耶。有他世耶无他世耶。有解脱耶无解脱耶。一切刹那耶(魏云空耶)一切不刹那耶。虚空耶。非数灭耶。涅槃耶。瞿昙。作耶非作耶。(唐云虚空涅槃及非择灭是所作耶非所作耶)有中阴耶无中阴耶。大慧。我时报言。婆罗门。如是说者悉是世论。非我所说。是汝世论。我唯说无始虚伪妄想习气种种诸恶三有之因。不能觉知自心现量而生妄想。攀缘外性。如外道法。我诸根义三合知生。(唐云如外道说我及根境三和合生)我不如是。婆罗门。我不说因不说无因。唯说妄想摄所摄性施设缘起。非汝及余堕受我相续者所能觉知。(魏云唯说自心分别见有可取能取境界之相。我说假名因缘集故而生诸法。非汝婆罗门及余境界。以堕我见故)大慧。涅槃虚空灭非有三种。但数有三耳。(唐云虚空涅槃及非择灭但有三数。本无实体。何况而说作与非作)。

　　通曰。此世尊广明世论。欲令来世洞知其非。不复习近之也。婆罗门自称其祖自梵天口生。因从梵姓。或云梵志。即此之类。其种各有经论世承为业。故长于辩说。彼自负其辩。遽问世尊以一切法为所作为非所作。所作是有为法。非所作是无为法。大段不出此二见。见其有作则以为常以为生以为一以为俱见。其无作则以为断以为灭以为异以为不俱。上至梵天下及众生。远及八万劫。细至微尘。从中分别。作有无四句议论。其诘慧者根究生因。见种种因缘生法。谓由作者生。说此世他世。似身后有相无相。说解脱刹那念念迁流。似后后有为。说虚空涅槃及非择灭三无为法。似缘觉声闻。于此复问有作无作。露出本相。作则迷于有为。非作则入于无想。又问中阴身。有为分明执着神我。不出识阴区宇。学道之人不识真。只为从来认识神。无始以来生死本。痴人唤作本来人。正此是也。故佛答以如此世论非我所说。纵汝说得种种分明不离世法。若超出三界者总不作如是见也。我唯说无始虚伪妄想习气种种诸恶。为三界之因。欲界色界无色界染净不同。何以谓皆谓之恶。以欲界视色界。则色界为善。以三界视超出三界者。则色与无色未为纯善也。若不能觉知三界诸法皆自心现量。外法非性实无可得。于中生起妄想分别。攀缘诸法。或以为有作。或以为无作。如外道种种议论。说有我及根境三缘和合而知识生。是以一切法从因缘生也。以为有因生者谓冥初生觉。以为无因生者谓有异因。但于外性计着。作有无分别。总归戏论。我不如是说也。我说三界诸法唯心所现。于一切法。不说有因不说无因。唯说无始虚伪妄想。见有能取所取境界之相。我说此摄所摄性但名。假名施设。因缘集故而生诸法。依缘而起者本自无根。生即不生。安所见其有乎。安所见其无乎。不见其有故不说有因。不见其无故不说无因。此非汝婆罗门及余世论弟子堕受我见执着神我生死相续者之所能知也。汝唯取着我相摄所摄性。不离三界。常堕轮转。我唯无我。离摄所摄。超出三界。汝岂能测哉。且虚空无为。涅槃无为及非择灭无为。在我法中。但有三数。本无体性。云何而说作与非作。彼攀缘外法。说作非作。虚妄分别。犹之可也。至三无为离言说相离名字相。乃以生灭心说不生灭法。安得为智。故佛不与之语而以语大慧也。三祖信心铭曰。至道无难。唯嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。唯滞两边。宁知一种。一种不通。两处失功。遣有没有。从空皆空。多言多虑。转不相应。绝言绝虑。无处不通。归根得旨。随照失宗。须臾返照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫寻。一心不生。万法无咎。无咎无法。不生不心。能由境灭。境逐能沉。境由能境。能由境能。欲知两段。元是一空。一空同两。齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疏亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱着。将心用心。岂非太错。迷生寂乱。悟无好恶。一切二边。良由斟酌。梦幻空华。何劳把捉。得失是非。一时放却。眼若不睡。诸梦自除。心若不异。万法一如。一如体玄。兀尔忘缘。万法齐观。归复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调直。一切不留。无可记忆。虚明自然。不劳心力。非思量处。识情难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如是。何虑不毕。信心不二。不二信心。言语道断。非去来今。三祖自宗通。言言破的。中多指迷警错之词。不但佉外道邪见我法中。外道当为汗流。

　　复次大慧。尔时世论婆罗门复问我言。痴爱业因故有三有耶。为无因耶。我时报言。此二者亦是世论耳。彼复问言。一切性皆入自共相耶。我复报言。此亦世论。婆罗门。乃至意流妄计外尘皆是世论。复次大慧。尔时世论婆罗门复问我言。颇有非是论者不。我是一切外道之宗。说种种句味因缘譬喻庄严。我复报言。有非汝有者。非为非宗非说非不说。种种句味。非不因譬庄严。婆罗门言。何等为非世论非非宗非非说。我时报言。婆罗门。有非世论。汝诸外道所不能知。以于外性不实妄想虚伪计着故。谓妄想不生。觉了有无自心现量。妄想不生不受外尘。妄想永息。是名非世论。此是我法非汝有也。婆罗门。略说彼识。若来若去。若死若生。若乐若苦。若溺若见。若触若着种种相。若和合相续。若爱若因计着。婆罗门。如是比者是汝等世论。非是我有。大慧。世论婆罗门作如是问。我如是答。彼即默然不辞而退。(唐云不问于我自宗实法默然而去)思自通处。作是念言。沙门释子出于通外。说无生无相无因。觉自妄想现相。妄想不生。(魏云沙门释子外于我法是可怜愍说一切法无因无缘无有生相。唯说自心分别见法。若能觉知自心见相则分别不生)大慧。此即是汝向所问。我何故说习近世论种种辩说摄受贪欲不摄受法。

　　通曰。外道因世尊说无始虚伪妄想习气种种诸恶三有之因。遂复问痴爱业为因。能生三有耶。抑本无因耶。又问一切性皆入五阴自共相耶。彼亦知妄想习气种种诸恶不出五阴自共相。无明与爱能起惑造业。为三有因。亦仿佛似佛平日所说。此乃学佛法中外道。不能舍有因无因见。其见所分别处即是心识流动妄计外尘。不离外境而生分别。纵说到本分内自共相。亦是法尘。故均之属世论也。婆罗门伎俩既尽。乃问有非世论者否。意以一切外道所有词论种种文句因喻庄严。莫不皆从我法中出。安得有非世论者。世尊说有之但非汝有。汝所有者不出作。为宗因喻等法。我所有者非为非不为。非宗非不宗。非说非不说。本无言说而亦未尝无因譬庄严。非汝外道所能知也。汝等所以不知者。以妄计着外不实法分别戏论。故吾所谓非世间论者。一切妄想分别不生。所云妄想不生者。非谓有妄想而灭除之之谓也。谓觉了现前有无诸境。皆是自心所现。心外无法。法外无心。即真即妄。即妄即真。故妄想无自而生也。若见有外尘。则心与境对。妄犹未尽息也。唯心境两忘。外不见尘。内无受者。虽欲分别外尘。原无外尘可得。妄想何所依而立乎。所以妄想永息。住自住处寂静境界不生不灭。故不生不灭者。不起分别。超出三界。是名非世论。此是我法。非汝有者。略说汝法。不离诸识心意流转。若来去若死生若乐苦若沉溺若显见若触着种种诸相。于中妄计。若和合相续者不离七识。若贪爱为缘者不离六识。若冥初为因者略近八识。汝所云痴爱业因一切性入自共相。如是比量分别建立宗说。执有神我。流转三界。此名世论。非我有者。婆罗门闻是非世论法。当即问我自宗实法云何建立。乃默然而去。思所自通处。但能通于平日有无妄见。而不能通于无生之旨。返谓沙门所见出于我通之外。说一切法无因无缘无有生相。宜乎一切皆无已。又说能觉知自心见相。则分别不生。既有自心见相。即是相。即是生。又说妄想不生。诚吾所未解也。味其语意。只是贪恋有无邪见种种句味。而不能信受缘起无生之正法。诸趣相续不得解脱。亦大可哀也。已我故说习近世论但摄受欲不摄受法。即此是也。昔十七祖僧伽难提尊者度持鉴童子。更名伽耶舍多。付法眼偈曰。心地本无生。因地从缘起。缘种不相妨。华果亦复尔。后十八祖伽耶舍多付法于鸠摩罗多。偈曰。有种有心地。因缘能发萌。于缘不相碍。当生生不生。此缘起无生旨也。岂外道所能测乎。

　　大慧白佛言。世尊。摄受贪欲及法有何句义。佛告大慧。善哉善哉。汝乃能为未来众生。思惟咨询如是句义。谛听谛听善思念之。当为汝说。大慧白佛言。唯然受教。佛告大慧。所谓贪者。若取若舍若触若味。(唐云所言财者可触可受可取可味)系着外尘堕二边见。复生苦阴生老病死忧悲苦恼。如是诸患皆从爱起。斯由习近世论及世论者。我及诸佛说名为贪。是名摄受贪欲不摄受法。大慧。云何摄受法。谓善觉知自心现量。见人无我及法无我相。妄想不生。善知上上地。离心意意识。一切诸佛智慧灌顶。具足摄受十无尽句。于一切法无开发自在。(前云无开发行自心自在)是名为法。所谓不堕一切见一切虚伪一切妄想一切性一切二边。大慧。多有外道痴人堕于二边。若常若断。非黠慧者。受无因论则起常见。外因坏因缘非性则起断见。大慧。我不见生住灭故说名为法。大慧。是名贪欲及法。汝及余菩萨摩诃萨应当修学。

　　通曰。世尊常说世间诸论种种辩说慎勿习近。若习近者摄受贪欲不摄受法。前已详答。至是大慧又欲分别句义。何者名贪句义。何者名法句义。非如外道但思自通处而不咨询正法也。故佛善之。乃谓贪者谓其有取有舍有触有受。系着外尘而生分别。堕在有无二见。自失正道。于是诸趣相续。不脱苦阴生老病死忧悲苦恼。如是诸患皆从一念爱生。所谓无明缘行。行缘识。识缘贪爱取。乃至生老病死苦。由彼贪爱种种句味习近世论并习近善为世论者。我及诸佛超出世外。说此等辈总属于贪。但摄受欲食不摄受法食也。所谓法者谓善觉知一切法唯心所现外性非性。无取无舍无触无味。见人无我断烦恼障。及法无我断所知障。不但分别外境之妄想不生。即分别内法之妄想亦不生也。俱生无明渐次断尽。由一地入一地至于上上地。远离心意意识。转识成智。所谓转前五识为成所作智。转第六识为妙观察智。转第七识为平等性智。转第八识为大圆镜智。至大圆镜智即具一切诸佛智慧。乃法云灌顶位也。诸佛手灌其顶。光光相映授如来位。即具足十无尽句。一众生界无尽。二世界无尽。三虚空界无尽。四法界无尽。五涅槃界无尽。六佛出现无尽。七如来智无尽。八心所缘无尽。九佛智所入无尽。十转法轮智无尽。一切摄受于一切法。无功用行自心自在是名为法。若他一切见一切虚伪一切妄想一切性一切二边。皆无始以来虚妄想相。不离心意意识转变。能善觉知自心现量。自不堕彼一切戏论。彼外道说种种法不过断常二见。多令痴人堕于二边。非黠慧者堕于二边。唯无智者受彼无因论。计四大不从因生。谓从来如此则起常见。或计造色外因坏灭不复更生。谓因缘之性本无则起断见。彼论虽多。大约不出二者。彼唯见外法生住灭相。而不见自性本无生灭。故不得名正法。我唯不著于相。不见有生住异灭可得。断常二见何从而起。如是则一切觉了不堕于见。一切真实不堕虚伪。一切正思惟不堕妄想。一切无自性不堕于性。一切中道不堕二边。乃从上诸佛所说名为法食者也。是名贪欲及法两者句义。汝及余菩萨应当修学。使未来众生灼知正法所在。毋为世论所惑。黄檗云。今时人只欲得多知解广求文义。唤作修行。不知多知多解翻成壅塞。唯知多与儿酥乳吃。消与不消都总不知。三乘学道人皆是此㨾。尽名食不消者。所谓知解不消皆为毒药。尽向生灭中收。真如之中都无此事。故云我王库内无如是刀。从前所有一切解处尽须并却。令空更无分别。即是空如来藏。如来藏者更无纤尘可有。即是破有。法王出现世间亦云我于然灯佛所无少法可得。此语只为空汝情解知量。但消融表里情尽都无依执是无事人。三乘教网只是应机之药。随宜所说各各不同。但能了知即不被惑。第一不得于一机一境边守文作解。何以如此。实无有定法如来可说。我此宗门不论此事。但知息心即休。更不用思前虑后。由黄檗言。内教议论尚不可执。况世论种种无益于身心者乎。

　　尔时世尊欲重宣此义。而说偈言。

　　(二译皆有我摄取众生依戒降诸恶智慧灭邪见三解脱增长)一切世间论外道虚妄说妄见作所作。彼则无自宗。唯我一自宗。离于作所作为诸弟子说。远离诸世论。心量不可见。不观察二心摄所摄非性。断常二俱离。乃至心流转。是则为世论妄想不转者。是人见自心。来者为事生。去者事不现明了知去来。妄想不复生。有常及无常。所作无所作此世他世等。斯皆世论通。

　　通曰。世尊谓彼诸外道无自通论。乃于偈言重发其旨。谓我调伏众生。以戒降诸恶。以智慧灭诸见。令三解脱得以增长。此我所说法也。若一切世间有无等论皆是外道虚妄之说。以彼横计因果有能作者有所作者。但就虚妄外境为宗。实无自宗。唯我建立一心以为自宗。不著于能作所作。离彼虚妄因见。为诸弟子说外道世论但摄受欲食不摄受法食。慎勿习近远离诸世论可也。彼世论所以无自通者。谓于自心现量不善观察。唯心无所有境界。以无二边心。故能取所取非性。断见常见俱离。不落有无不落方所。乃是自心本体。彼唯不见本体。自宗不通乃至种种虚妄分别。心为境转。流浪不息。不但攀缘外性名为逐物。即分别法相亦是意流。总归于世论也。若能观察妄想无性。不为所转。是人则见自心现量。本自寂灭本无动摇。所谓自宗通者也。外道宁有此乎。然外道为妄想所转则何以故。以不明于生灭之相。故来者见因生。去者见果灭。不知一切诸法来者暂现如电速灭。去则不现本无所有。能如实明了去来生灭之相本自无生。分别安从起乎。妄想不生。心无流转。即是不生不灭之法。我所说法但以一心为自宗者此也。若夫常与无常。作与无作。此世及他世等。总不离有无二边。即是世间去来之相。而外道执之以为实有。斯皆不离世间建立论宗。彼各自以为通而不知其虚妄也。内教弟子亦慎所习哉。僧问黄檗。如何是世谛。檗云。说葛藤作什么。本来清净。何假言说问答。但无一切心。即名无漏智。汝每日行住坐卧一切言语。但莫著有为法。出言瞬目尽同无漏。如今末法向去。多是学禅道者。皆着一切声色。何不与我心心同虚空去。如枯木石头去。如寒灰死火去。方有少分相应。若不如是。他日尽被𨶒老子栲你在。嗟乎。诸趣相续。不得解脱。可畏如是。学者只贪句味何哉。

　　(魏云涅槃品第六)。

　　尔时大慧菩萨复白佛言。世尊。所言涅槃者。说何等法名为涅槃。而诸外道各起妄想。佛告大慧。谛听谛听善思念之。当为汝说。如诸外道妄想涅槃。非彼妄想随顺涅槃。(唐云如诸外道分别涅槃皆不随顺涅槃之相)大慧白佛言。唯然受教。佛告大慧。或有外道。阴界入灭境界离欲见法无常。心心法品不生。不念去来现在境界。诸受阴尽如灯火灭如种子坏。妄想不生。斯等于此作涅槃想。大慧。非以见坏名为涅槃。

　　通曰。因上佛谓大慧曰涅槃虚空灭非有三种。但数有三耳。未曾发明涅槃至一之处。恐混于外道。故大慧问何等法方名涅槃。而诸外道各起妄想分别为得真涅槃否。彼诸外道分别涅槃皆不随顺涅槃之相。且涅槃真相非彼妄想所及。故世尊一一出其过。而以我法说名涅槃者示之。总之外道无有自通。或有外道于五阴六入十八界灭处。离欲界系缚。不贪境界。见一切法无常。以心及心数法不现在前。持心一境。不见有过去未来现在三世之相。此由诸受阴尽。但以一切不受为宗。故于阴界入种种欲尘按伏不起。如灯火灭不令复明。如种子坏不令复生。诸取不起分别不生。此但除灭一切境界而谓之不生耳。即楞严所云以永灭依为所归依。斯外道论师等于此作涅槃想。且以见灭为涅槃。故不知涅槃妙果。转诸生灭成不生灭。刹那无有生相。刹那无有灭相。一切现前一切寂灭。不见有灭相可得。岂可以见一切法坏遂名为涅槃乎。此外道分别涅槃不能随顺涅槃之相一也。提婆论以此为第一小乘外道说。黄檗云。凡夫取境。道人取心。心境双忘。乃是真法。妄境犹易。忘心至难。人不敢忘心恐落空。无捞摸处。不知空本无空。唯一真法界耳。此灵觉性无始以来与虚空同寿。未曾生未曾灭。未曾有未曾无。未曾秽未曾净。未曾喧未曾寂。未曾少未曾老。无方所无内外。无数量无形相。无色象无音声。不可觅不可求。不可以智慧识。不可以语言取。不可以境物会。不可以功用到。诸佛菩萨与一切蠢动含灵。同此大涅槃性。性即是心。心即是佛。佛即是法。一念离真皆为妄想。不可以心更求于心。不可以佛更求于佛。不可以法更求于法。故学道人。直下无心。默契而已。能透黄檗语。即知涅槃真相所在。

　　大慧。或以从方至方名为解脱。身境界想灭犹如风止。或复以觉所觉见坏名为解脱。或见常无常作解脱想。(唐云或谓不见能觉所觉或谓不起分别常无常见)或见种种相想招致苦生因。思惟是已。不善觉知自心现量。怖畏于相而见无相。深生爱乐作涅槃想。

　　通曰。外道涅槃之想不出断灭见。如楞严云或计身灭。或欲尽灭或苦尽灭。或极乐灭或极舍灭。此其大略也。前段境界离欲是欲尽灭外道也。此从方至方是计身灭。不见能觉所觉是极乐灭。不起分别常无常见是极舍灭。畏相招苦是苦尽灭。但错综举之耳。从方至方者第二外道方论师说。最初生诸方。从方生世间人。从人生天地。天地灭没还入彼处。说方是常。名涅槃因。身境界想灭犹如风止者第三外道风仙论师说。谓风能生物。风能杀物。身境界有生灭而风无生灭。说风为常。是涅槃因。今合为一犹云舍生趣生如风暂止耳。觉所觉见坏者。不几于离觉所觉乎。彼但于能觉所觉之见按伏不行。趣寂灭乐。不觉有乐苦相。是极乐灭外道也。论以韦陀论师说。大莲华生梵天等语多不经与此不符。于常无常见不起分别者。不几于离断常乎。彼但以苦乐是无常。唯舍是常。拜其舍而忘之。不作分别见。是极舍灭外道也。论以第五外道伊赊那论师说。形不可见遍一切处。能生万物。能生是常。所生是无常。似为近理种种相想者。分别种种异相能生诸苦。不知相即自心所现。乃怖畏于相而著于无相。厌苦断集。贪爱偏空。是苦尽灭外道也。论以为裸行外道论师所说。彼其习苦行也。正欲免于苦耳。身属欲界兼人与天。欲尽属初禅。摄苦尽属二禅。摄极乐属三禅。摄极舍兼四禅无色二种。此入无想天外道。所谓穷尽七际现前销灭。皆以死后断灭为涅槃者也。据所见处亦非寻常。争奈不出三界何。僧问云门。不起一念还有过也无。门云。须弥山。白云端颂云。须弥山兮塞宇宙。千眼大悲看不透。除非自解倒骑牛。一生不着随人后。天童颂云。不起一念须弥山。韶阳法施意非悭。肯来两手相分付。拟去千寻不可攀。沧海阔。白云闲。莫将毫发着其间。假鸡声韵难谩我。未肯模胡放过关。彼诸外道虽灭尽念念至湛不摇处。亦是假鸡声韵耳。岂得为真涅槃乎。

　　或有觉知内外诸法自相共相去来现在有性不坏。作涅槃想。或谓我人众生寿命一切法坏。作涅槃想。或以外道恶烧智慧。见自性及士夫彼二有间。士夫所出名为自性。如冥初比求那转变求那是作者。作涅槃想。或谓福非福尽。(魏云外道说如是罪尽故福德亦尽名为涅槃)或谓诸烦恼尽。或谓智慧。(唐云或计不由智慧诸烦恼尽)或见自在是真实作生死者。作涅槃想。或谓展转相生生死更无余因。如是即是计着因而彼愚痴不能觉知以不知故。作涅槃想。

　　通曰。觉知内外诸法有性不坏者。如楞严四遍常论。内法如六根心境循环不失。外法如四大等。咸皆体恒计微尘常以为不坏。此常见外道也。论以为第七毗世师论师说。我人众生寿命俱灭此断尽证悟了觉四相。所谓见苦断集。证灭修道。居灭已休更不前进者。乃定性声闻所证。亦系偏空非正觉也。论以为第八苦行论师说。或以外道恶见火烧灭智慧者。计有自性我见之本也。及有士夫十六见之一也。见得自性及士夫二者微有间隔。谓士夫神我能生自性。是士夫所出者。名为自性。如冥初生觉之比比类也。求那者尘也依也。谓此微尘能依诸缘转变作一切物。计此求那是为作者。谓从微尘而生四大。与从士夫而生自性比类相同。此即执有神我遍十方界一切众生皆我身中一类流出之见也。论以为第九外道女人眷属说。摩醘首罗作八女人生天龙八部等。以是为涅槃者可笑。或谓福非福尽谓罪福皆空。此正拨无因果外道也。论以为第十外道行苦行论师说。或谓烦恼尽依智慧故。唐云不由智慧修断而诸烦恼自尽。此正计缕丸数极时熟得道自然。烦恼与智慧依也。论以为十一外道净照论师说。或见自在天能造作众生。遂计彼天是真实能司人生死者。此即自疑身心从彼流出十方虚空咸其生起之见也。论以为十二外道摩陀罗论师说。或谓众生展转相生。死此生彼。轮回不息。八万劫来无因自有。故谓生死更无余因。不知如是计着即是生死之因。而彼外道愚痴不能觉了无明爱业为其根本。以不知故乃谓生死无因。遂指无因以为涅槃。论以为尼犍子论师说。以上七种总不出断常二见。不可语于佛知见也。忠国师问僧。何方来。曰南方来。师曰。南方知识如何示人。曰彼方知识直下示学人即心即佛。佛是觉义。汝今悉具见闻觉知之性。此性善能。扬眉瞬目去来运用。遍于身中。挃头头知。挃脚脚知。故名正遍知。离此之外更无别佛。此身即有生灭。心性无始以来未曾生灭。身生灭者。如龙换骨蛇蜕皮。人出故宅。即身是无常其性常也。南方所说木约如此。师曰。若然者与彼先尼外道无有差别。彼云我此身中有一神性。此性能知痛痒。身坏之时神则出去。如舍被烧。舍主出去。舍即无常。舍主常矣。审如此者邪正莫辨。孰为是乎。吾比游方。多见此色。近光盛矣。聚却三五百众。目视云汉。云是南方宗旨。把他坛经改换。添糅鄙谈。削除圣意。惑乱后徒。岂成言教。苦哉。吾宗丧矣。若以见闻觉知是佛性者。净名不应云法离见闻觉知。若行见闻觉知是则见闻觉知。非求法也。僧又问。法华了义开佛知见。此复若为。师曰。他云开佛知见。不言菩萨二乘。岂以众生颠倒便同佛之知见乎。即此可知外道所指涅槃。皆不能随顺涅槃之相也。

　　或有外道言得真谛道。作涅槃想。(唐云或计证于谛道虚妄分别以为涅槃)或见功德功德所起和合一异俱不俱。作涅槃想。或见自性所起孔雀文彩种种杂宝及利刺等性见已。作涅槃想。(唐云或计诸物从自然生孔雀文彩棘针铦利生宝之处出种种宝如此等事是谁能作。即执自然以为涅槃)大慧。或有觉二十五真实。或王守护国受六德论。作涅槃想。(唐云或有说言能受六分守护众生斯得涅槃)或见时是作者。时节世间如是觉者。作涅槃想。或谓性或谓非性。或谓知性非性。(魏云外道言见有物见无物见有无物如是分别)或见有觉与涅槃差别。作涅槃想。(唐云或计诸物与涅槃无别作涅槃想)。

　　通曰。言得真谛道者。乃第十四外道僧佉论师说。谓从自性生大。从大生意。从意生智。从智生五分。从五分生五知根。从五知根生五业根。从五业根生五大。是名二十五谛。自性是常。能生诸法。还入自性。即离一切生死。此计冥谛以为真谛作涅槃想者也。或见功德等论说。有作所作而共和合。唐云或计求那与求那者而共和合。此胜论师计六句为生生之因。谓一实二德三业四大有五和合六同异。又从实句中执有九法。谓地水火风空时方和合。又计微尘以成器界。唐译所谓求那与求那者。指微尘生起世界。微尘即是能作。世界即是所作。能作即是功德。所作即是功德所起。和合而成地水火风空等。不可谓一。不可谓异。不可谓一异俱。不可谓一异不俱。此说甚微。论以为摩醘首罗论师说。谓一切从自在天生。从自在天灭。三界浑然一自在天身也。语多不经。或见自性所起者。论以为十六外道无因论师说。无因无缘生一切物。如棘刺针无人作。孔雀等种种画色皆无人作。自然而有。即楞严所云。乌从来黑。鹄从来白计。自然外道也。或有觉二十五谛真实者。即觉前数论师所计冥谛以为真实者也。或受六德论者。即受前胜论师所计六句为生因者也。能解此二法。守护众生令得安乐。安乐之从即是涅槃。论无此段。似属重出。或见时是作者。论以为十七外道时论师说。以时节为因能生世间法。时不至不生。时不至不灭。世间一切无常。时是常。或谓性者论作见有物名涅槃。乃十八外道服水论师说。谓水能生物水能坏物。说水是常。或谓非性者论作见无物名涅槃。乃十九外道口力论师说。谓虚空是万物因。一切从空生还从空灭。说虚空是常。或谓知性非性者论作见有无物是涅槃因。乃二十外道安荼论师说。谓本无日月星辰虚空及地。惟有大水。时大安荼生如鸡子破为二段。在上作天。在下作地。彼二中间生梵天一切众生。从梵天生还归彼处。名为涅槃。此三种不离地水火风空而生计着。不出有无及亦有亦无见也。或见有觉与涅槃差别者。唐作或计诸物与涅槃无别。谓万物是喧动。涅槃是寂静。此二无别。于中分别精粗。疏决真伪。有觉者存涅槃即不应有觉。此有觉者不离涅槃。即非想非非想境界彼之所谓涅槃也。提婆论阙此一种。并前小乘外道论师及苦行论师皆无发明。深谈理谛则彼所无。略能记述粗浅者耳。似非真出提婆所传。智者当能烛之。有道流问大珠曰。世间还有法过于自然否。珠曰有。曰何法过得。曰能知自然者。曰元气是道否。珠曰元气自元气。道自道。曰若是者则应有二也。珠曰知无两人。又问。云何为邪。云何为正。珠曰心逐物为邪。物从心为正。只此数语。而种种邪正之辨自见于言外。

　　有如是比种种妄想外道所说。不成所成。智者所弃。大慧。如是一切悉堕二边作涅槃想。如是等外道涅槃妄想。彼中都无若生若灭。(唐云于此无有若住于出)大慧。彼一一外道涅槃彼等自论。智慧观察都无所立。如彼妄想。心意来去漂流驰动。一切无有得涅槃者。

　　通曰。以上二十一种涅槃。但略举其最著者耳。此外九十余种有如是比类种种妄想所说涅槃。大率虚谬邪见而说诸论。不与如实正法相应。不如于理。不成其说。智者所弃而远离之也。如是一切说有说无。说常说无常。进之说亦有亦无。亦常亦无常。又进之说非有非无。非常非无常。凡六十二见。虚妄分别悉堕二边。不离对待作涅槃想。如是虚妄分别以为涅槃。彼中都无住于世间。而若生者亦无入于涅槃。而若灭者一切断灭谁为生灭。彼诸外道等依彼自宗建立自论。以正智正慧观察之。违背正理。自相破坏。无如实知。都无所立。其说既支离矫乱。徒错用心。妄为分别。令其心意掉散。往来漂驰。无有宁止。心意既流。念念不停。正没溺于生死苦海中诸趣相续不得解脱岂有真得涅槃者乎故曰一切无有得涅槃者此诸外道妄计涅槃皆不随顺涅槃之相非我法所名为涅槃者也云盖山志元禅师因潭州道正表闻马王乞师论义王请师上殿相见茶罢师就王乞剑师握剑问道正曰你教中道恍恍惚惚其中有物是何物杳杳冥冥其中有精是何精道得不斩道不得即斩道正茫然便礼拜忏悔师谓王曰还识此人否王曰识师曰是谁王曰道正师曰不是其道若正合对得山僧秪是个无主孤魂因兹道士更不纷纭直饶对得分明也不出冥谛与本来人大相远在。

　　大慧如我所说涅槃者谓善觉知自心现量不着外性离于四句见如实处不堕自心现妄想二边摄所摄不可得一切度量不见所成愚于真实(唐云不入诸量不着真实)不应摄受弃舍彼已得自觉圣法知二无我离二烦恼尽除二障永离二死上上地如来地(唐云转修诸地入于佛地)如影幻等诸深三昧离心意意识说名涅槃大慧汝及余菩萨摩诃萨应当修学当疾远离一切外道诸涅槃见。

　　通曰上既辨诸外道无有得涅槃者此下乃详我法涅槃非外道所能窥也如我所说涅槃谓善觉了自心现量心外无法法外无心不着外境而生分别远离有无一异俱不俱四句邪见实见得真如实际不生不灭之处故不堕于自心所现分别有无二边邪见即能收所取心量亦不可得何以离能所取也见世间一切建立不出妄想度量虚妄不实无所成就由其愚昧迷真实理是不应摄受者摄所摄不可得一切弃舍不取诸法即名真实斯得自觉圣智所现证法所证之法谓何谓知人法二无我远离根本枝末二烦恼净除惑智二障永超分段变易二生死渐历诸地至于佛地得如幻等诸深三昧觉自心所现如幻犹未为深也即幻即真即真即幻一切外境常自寂灭乃为深三昧也此唯转识成智者方能证此故转心意意识生灭种子成不生灭智用然后号名涅槃也三德涅槃如伊三点为如来秘密之藏此中自觉圣体即是真如知二无我等即是般若永离二死即是解脱三一圆融故名涅槃绝思绝议如是安住岂外道所能测哉汝等菩萨应当修学远离一切外道诸涅槃见可也僧志道问六祖曰学人自出家览涅槃经十载有余未明大意愿和尚垂诲祖曰汝何处未明曰诸行无常是生灭法生灭灭已寂灭为乐于此疑惑祖曰汝作么生疑曰一切众生皆有二身谓色身法身也色身无常有生有灭法身无常有知无觉经云生灭灭已寂灭为乐者不审何身寂灭何身受乐若色身者色身灭时四大分散全然是苦苦不可言乐若法身寂灭即同草木瓦石谁当受乐又法性是生灭之体五阴是生灭之用一体五用生灭是常生则从体起用灭则摄用归体若听更生即有情之类不断不灭若不听更生则永归寂灭同于无情之物如是则一切诸法被涅槃之所禁伏尚不得生何乐之有祖曰汝是释子何习外道断常邪见而议最上乘法据汝所说即声色外别有法身离生灭求于寂灭又推涅槃常乐言身有受用斯乃执吝生死耽着世乐汝今当知佛为一切迷人认五阴和合为自体相分别一切法为外尘相好生恶死念念迁流不知梦幻虚假枉受轮回以常乐涅槃翻为苦相终日驰求佛愍此故乃示涅槃真乐刹那无有生相刹那无有灭相更无生灭可灭是则寂灭现前当现前时亦无现前之量乃谓常乐此乐无有受者亦无不受者岂有一体五用之名何况更言涅槃禁伏诸法令永不生斯乃谤佛谤法听吾偈曰无上大涅槃圆明常寂照凡愚谓之死外道执为断诸求二乘人目以为无作尽属情所计六十二见本妄立虚假名何为真实义惟有过量人通达无取舍以知五蕴法及以蕴中我外现众色相一一音声相平等如幻梦不起凡圣见不作涅槃解二边三际断常应诸根用而不起用想分别一切法不起分别想劫火烧海底风吹山相击真常寂灭乐涅槃相如是吾今强言说令汝舍邪见汝勿随言解许汝知少分志道闻偈大悟礼拜而退六祖一偈该尽此篇妙义传佛心印岂在言语文字间耶。

　　尔时世尊欲重宣此义而说偈言。

　　外道涅槃见各各起妄想斯从心想生无解脱方便愚于缚缚者远离善方便外道解脱想解脱终不生众智各异趣外道所见通彼悉无解脱愚痴妄想故一切痴外道妄见作所作有无有品论彼悉无解脱凡愚乐妄想不闻真实慧言语三苦本真实灭苦因譬如镜中像虽现而非有于妄想心镜愚夫见有二不识心及缘则起二妄想了心及境界妄想则不生心者即种种远离相所相事现而无现如彼愚妄想三有唯妄想外义悉无有妄想种种现凡愚不能了经经说妄想终不出于名若离于言说亦无有所说。

　　通曰此颂上外道涅槃之见如前二十一种但从各各自心妄想所起此妄分别既从心想流动所生非有解脱善巧方便之法外道执有涅槃可取已为所缚更以妄见取之是为能缚彼愚为能缚不自觉悟乃复远离善巧方便之法虽作解脱想而解脱终不生也彼外道众各出邪智各各异趣或见其常则以常为解脱或见其断则以断为解脱据彼自所通处各各自谓解脱其实悉无解脱也则何以故唯智可以破愚唯真可以除妄彼既愚于缚缚不离乎痴意想漂流不离乎妄即无善巧方便其何以得解脱乎故一切痴外道妄见能作所作或以为无因或以为有因建立有品无品诸论悉无有得解脱者为彼凡愚但乐虚妄分别不闻真实解脱之慧故至此耳彼虚妄分别者不离言语言语乃三苦之本三苦谓苦苦坏苦行苦苦苦者谓三界已苦欲界复苦坏苦者谓乐坏时苦等于三途行苦者即处中苦通于无色此三苦不离欲界色界无色界外道所建立言论不过分别三界生灭诸法实三苦之本也岂能超出三界而得解脱耶若真实慧者不作有见不作无见本无能作亦无所作真如实际中不起一念分别本无三界之相可得何从有三界之苦乎是真实慧者实灭苦之因是真解脱是真涅槃彼固未之闻也所云灭苦因者岂必断灭三界一切等法而后无苦哉譬如镜中之像虽现而非有也真如实际即镜也三界等法即像也三界等法唯自心所现不可谓之有不可谓之无愚夫于自心镜中所现之相妄想分别或见谓之有或见谓之无作此二见良由不识自心本体及外缘境界如镜中像像有去来镜无生灭缘有去来心无生灭彼不依真实而依虚妄起二分别建立有品无品言论自造苦因无足怪者若能了心及境界觉知自心现量外性非性如镜中像虽现而非有岂有于虚妄影像而生虚妄分别者乎其不生妄想者何也以三界诸法唯心所现是心即种种种种即心心境一如本来寂灭远离能相所相能所既无即无实事可得现起三界种种事业现而无现不可定执为有如彼凡愚外道种种妄想分别也且三界所有种种诸法不出生灭去来影相唯是妄想分别建立于外境界执为实义不知外性非性一切影相原无所有以妄想故现有种种事法种种所现既从妄想生妄本无根即是不生此自心现量未易窥也凡愚不能了此轮转三界不得解脱亦大可哀哉不徒外道言语为三苦本但有言说都无实义即如诸经所说妄想云者欲令众生返妄归真安住涅槃然终不出于名言既落名言即非真实若达名言体空于言说而离言说默契不可思议境界即所说之法亦不可得一法不存方证真实是为我所说涅槃义也岂凡愚所能了乎杂华偈曰眼耳鼻舌身心意诸情根以此常流转而无能转者法性本无生示现而有生是中无能现亦无所现物眼耳鼻舌身心意诸情根一切空无性妄心分别有如是而观察一切皆无性此偈大旨实与此偈无二青州法本禅师上堂扬声止响不知声是响根弄影逃形不知形为影本以法问法不知法本非法以心传心不知心本无心心本无心知心如幻了法非法知法如梦心法不实莫谩追寻梦幻空华何劳把捉到这里三世诸佛一大藏教祖师言句天下老和尚露布葛藤尽使不着何故太平本是将军致不许将军见太平便下座若此等言说而无说虽终日咬嚼不为分外。

　　楞伽阿䟦多罗宝经宗通卷六

　　提婆菩萨释楞伽经中外道小乘涅槃论(藏中录出备览)。

　　卍云原本录出全文今让藏中兹省略焉。
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷七

　　一切佛语心品第四

　　(魏云法身品第七唐云无常品第三之二)。

　　尔时大慧菩萨白佛言世尊惟愿为说三藐(此云正觉)三佛陀(此云正觉)我及余菩萨摩诃萨善于如来自性自觉觉他佛告大慧恣所欲问我当为汝随所问说大慧白佛言世尊如来应供等正觉为作耶为不作耶为事耶(唐云为果)为因耶为相耶为所相耶为说耶为所说耶为觉耶为所觉耶如是等辞句为异为不异佛告大慧如来应供等正觉于如是等辞句非事非因所以者何俱有过故大慧若如来是事者或作或无常无常故一切事应是如来我及诸佛皆所不欲若非所作者无所得故方便则空同于兔角槃大之子(此云石女儿)以无所有故大慧若无事无因者则非有非无若非有非无则出于四句四句者是世间言说若出四句者则不堕四句不堕四句故智者所取一切如来句义亦如是慧者当知。

　　通曰如来正等正觉如如自性即法身真我也若善此义以之自觉即到自觉圣智境界以之觉他令转迷归悟共证菩提此正世尊度生本心故许大慧恣所问也然谓之曰正遍知内而法身自性外而世间诸法无所不知是正遍知超过一切非可以世间智窥测之也世间所云作者是有为法所云不作者是无为法或因或果或相或所相或说或所说或觉或所觉总不出有为无为二种度量若谓无上正等正觉异此等辞句别有法身则不得谓遍知矣若谓无上正等正觉不异此等辞句同诸所觉则不得名正觉矣如何远离异不异而直显法身乎佛以等正觉于如是辞句总云非也为其果非正果因非正因以法身自性观之俱有过故何言乎其有过也若言如来法身是事者则同有作凡有作者皆无常以无常为法身者则一切世间无常之事皆如来矣此乃生灭法我及诸佛皆不许也若言如来非所作者则法身绝无体性可得虽设立种种方便法门悉空无益同于兔角石女之子毕竟无故此乃断灭法我及诸佛亦不许也故曰二俱有过言作者堕于有言不作者堕于无又有言无果无因者即非有非无是非有非无见者虽遣有无二边实不离有无四句分别法曰有句曰无句曰亦有亦无句曰非有非无句此四句法者乃世间外道妄想言说智者所不道也若能超出四句外者则不堕四句邪见中离四句绝百非独露真常不为邪论所惑故为智者所取我及一切如来句义离因果离能所离一异俱不俱亦如是不堕四句也不堕四句即无诸过具慧眼者能离一切有无诸见当能辨此矣百丈云参善知识求觅一知一解是善知识魔生语见故若发四弘誓愿度一切众生尽然后我始成佛是菩萨法智魔誓愿不相舍故若持斋戒修禅学慧是有漏善纵然坐道场示现成等正觉度恒沙数人尽证辟支佛果是善根魔起贪着故若于诸法都无贪染神理独存住甚深禅定更不升进是三昧魔久耽玩故至无上涅槃离欲寂静是魔业若智慧脱若干魔网不去纵解百本围陁经尽是地狱滓若觅如佛相似无有是处如今闻说不着善恶有无等法即为堕空不知弃本逐末却是堕空也求佛求菩提及一切有无等法是弃本逐末秪如今粗食助命补破遮寒渴则掬水吃余外但是一切有无等法都无纤毫系念此人渐有轻明分善知识不执有不执无脱得十句魔语出语不系缚人所有言说不自称师说如谷响言满天下无口过堪依止若道我能说能解说我是和尚汝是弟子这个同于魔说无端说道目击道存是佛不是佛是菩提涅槃解脱等无端说一知一解见举一手竖一指云是禅是道这个语系缚人未有住时秪是重增比丘绳索纵然不说亦有口过宁作心师不师于心不了义教有人天师有导师了义教中不为人天师不师于法未能依得玄鉴且依得了义教犹有相亲分若是不了义教只合聋俗人前说秪如今但不依住一切有无诸法亦不作无依住亦不作不依住知解是名大善知识亦云唯佛一人是大善知识为无两人余者尽名外道亦名魔说观此足知无上正等正觉故非有无四句诸法所可拟也。

　　如我所说一切法无我当知此义无我性是无我一切法有自性无他性如牛马(唐云如我所说诸法无我以诸法中无有我性故说无我非是无有诸法自性)大慧譬如非牛马性非马牛性其实非有非无彼非无自性如是(唐云譬如牛无马性马无牛性非无自性一切诸法亦复如是)大慧一切诸法非无自相有自相但非无我愚夫之所能知以妄想故如是一切法空无生无自性当如是知。

　　通曰一切如来句义不堕四句法中何以必慧者然后知也如我所说一切法无我非是沦于断灭一无所有之谓也当知此义谓一切法无有主宰本无实性名曰无我但除妄我耳非除真我也一切法皆自心所现各各有真实自性无他分别妄想之性譬如他人身中无有我性我自身中无有他性非无自性也如牛马然譬如非牛有马性非马有牛性牛体上不得说马性是有是无然非无牛自性也马体上不得说牛性是有是无然非无马自性也一切诸法亦复如是非我而妄执为我即是分别即是他性真如性中无我可得即无分别即是自性故一切诸法无有自相而非有即有非无真实自性实有真实自性真实自性即常住自相但非断灭无我愚夫外道之所能知也以彼妄想分别执非我而为我想即断灭至无我之地亦由妄想分别虽无我亦我也彼既执虚妄之我岂能知真实之我乎若能悟知真实自相者如是一切法空如是一切法无生如是一切法无自性即是我所说无我义也说空岂偏空哉真空故不空也说无空岂断灭不生哉常生即不生也说无自性岂真无性哉但无他性耳说无我岂真无我哉但无妄我耳明于是义方可语慧慧者当如是知岂凡愚所能知乎温慥尚书问圭峰禅师曰悟理息妄之人不结业一期寿终之后灵性何依师曰一切众生无不具有觉性灵明空寂与佛无殊但以无始劫来未曾了悟妄执身为我相故生爱恶等情随情造业随业受报生老病死长劫轮回然身中觉性未曾生死如梦被驱役而身本安闲如水作冰而湿性不易若能悟此性即是法身本自无生何有依托灵灵不昧了了常知无所从来亦无所去然多生妄执习以性成喜怒哀乐微细流注真理虽然顿达此精难以卒除须长长觉察损之又损如风顿止波浪渐停岂可一生所修便同诸佛力用但可以空寂为自体勿认色身以灵知为自心勿认妄念妄念若起都不随之即临命终时自然业不能系虽有中阴所向自由天上人间随意寄托若爱恶之念已泯即不受分段之身自能圆短为长易粗为妙若微细流注一切寂灭唯易觉大智朗然独存即随机应现千百亿化身度有缘众生名之为佛玩圭峰语而真我妄我之辨当自了然。

　　如是如来与阴非异非不异若不异阴者应是无常若异者方便则空若二者应有异如牛角相似故不异长短差别故有异一切法亦如是大慧如牛右角异左角左角异右角如是长短种种色各各异大慧如来于阴界入非异非不异。

　　通曰上言无我非无自相有自相此自相即如来法身也若谓如来法身离五阴色身而后显者即是外道邪见故谓如来法身与五阴色身非异非不异若法身与五阴不异者五阴是所作法迁谢无常法身亦应无常若法身与五阴异者则法身堕在顽空一切修证方便皆无所施是法身与阴若二物者应离五阴而有法身离法身而有五阴不可为一也今法身即在五阴之中五阴即在法身之中不可谓异于此生异不异见者如牛两角互相似故本不异然以长短差别故说名为异一切诸法皆亦如是应无异相而有异相也如牛右角与左异左角与右异乃至长短不同色相分别种种差殊然亦非异形有长短非离牛角而有长短也色有黑白非离牛角而有黑白也如烧宫殿园林见种种焰火性是一所出光焰由薪力故长短大小各各差殊所以如来法身之相于五阴六入十八界中不可说一不可说异若说一者有二然后说一彼未尝二何用说一若说异者非同然后说异彼本是同何用说异惟其非异非不异故非言论所及但可慧者自知而已黄檗云学道人若欲知要诀但莫于心上着一物言佛真法身犹若虚空此喻法身即虚空虚空即法身常人谓法身遍虚空处虚空中含容法身不知法身即虚空虚空即法身也若定言有虚空虚空不是法身若定言有法身法身不是虚空但莫作虚空解虚空即法身莫作法身解法身即虚空虚空与法身无异相佛与众生无异相生死与涅槃无异相烦恼与菩提无异相离一切相即是佛故不以长短种种色观牛角者牛角但一而已。

　　如是如来解脱非异非不异如是如来以解脱名说若如来异解脱者应色相成色相成故应无常若不异者修行者得相应无分别而修行者见分别是故非异非不异(魏云若如来法身不异解脱者则无能证所证差别而修行者则见能证及以所证非不异也)。

　　通曰上言法身与五阴非异非不异如来藏性本如是然有在缠出缠之别故出缠者名为解脱解脱者是如来相应行不可说一不可说异未解脱时则法身隐既解脱时则法身显如是依解脱故说名如来法身之相何言乎非异非不异也若言异者解脱一无所有法身不离于有既有法身可得应是色相所成色相无常终归坏灭法身不如是也故不可言异若言不异者则无能证所证差别修行者以解脱而得法身之相应无分别然而修行者则见解脱为能证之法法身为所证之理分别历然又未尝不异也惟其非异非不异拣辩不出故不可说是一不可说是异也僧问忠国师如何是解脱师曰诸法不相到当处解脱曰恁么即断去也师曰向汝道诸法不相到断甚么又僧问若为得成佛去师曰佛与众生一时放却当处解脱曰作么生得相应去师曰善恶不思自见佛性曰若为得证法身师曰越毗卢之境界曰清净法身作么生得师曰不着佛求耳曰阿那个是佛师曰即心是佛曰心有烦恼否师曰烦恼性自离曰岂不断耶师曰断烦恼者即名二乘烦恼不生名大涅槃国师种种说话总发明如来解脱非异非不异境界。

　　如是智及尔𦦨非异非不异大慧智及尔𦦨非异非不异者非常非无常非作非所作非有为非无为非觉非所觉非相非所相非阴非异阴非说非所说非一非异非俱非不俱非一非异非俱非不俱故悉离一切量离一切量则无言说无言说则无生无生则无灭无灭则寂灭寂灭则自性涅槃自性涅槃则无事无因无事无因则无攀缘无攀缘则出过一切虚伪出过一切虚伪则是如来如来则是三藐三佛陀大慧是名三藐三佛陀佛陀大慧三藐三佛陀佛陀者离一切根量。

　　通曰上言修行者得相应无分别而修行者见分别然有分别者尔𦦨识也一念相应无分别者般若智也尔𦦨此云所知既法身与解脱非异不异如是般若之智及所知之境亦不可说一亦不可说异何言乎非异非不异也般若真智诸法所不能缘唯不能缘故能即所知离所知也唯即所知不见其异唯离所知不见其不异以无一法可得故如前大慧所举作非作是常无常义觉非觉是有为无为义相所相即阴非阴义说非说即一异俱不俱义以上种种辞句各以见闻觉知为量而说一切法总不离所知数量总不离言说分别实不出四句法也般若智中一无所有远离一切心量非一切心量所及即远离一切言说非一切言说所及既无言说即本无生大凡有生即有灭既无所生则无所灭大凡有灭者即系功勋所致唯无所灭则本自寂然不待灭之而后灭也此寂灭者即是自性涅槃不生不灭唯自性涅槃不生不灭故远离于生灭凡世间有所证之果及所修之因总属生灭边事此涅槃虚空非作非所作即无事无因可得既无因果而一切意想何所攀缘此涅槃虚空非觉非所觉即无妄想攀缘可得既无攀缘则超过世间一切虚伪如外道二乘等见不离四句戏论等法此涅槃虚空非说非所说唯此一事实余二则非真即此证于真如实际故名曰如来也如来者即是佛陀唯成无上正等正觉故名曰三藐三佛陀佛陀也夫三藐三佛陀佛陀者于世出世间等法无所不知具一切智故曰遍觉能自开觉具一切种智故曰正觉使未超出一切根量即堕于一切根量之中而尔𦦨识未忘去般若智尚远唯能远离心意意识诸根量等转识成智洞彻无碍遍觉即是正觉正觉即是遍觉故曰智及尔𦦨非异非不异也合前法身与解脱非异非不异是法身般若解脱三德圆融总名自性涅槃也永嘉云法身不疑即般若般若无著即解脱解脱寂灭即法身如圆伊三点非异非不异涅槃妙德如是非佛陀不证也皓月供奉问长沙岑曰天下善知识证三德涅槃也未师曰大德问果上涅槃因中涅槃曰问果上涅槃曰天下善知识未证曰为甚未证师曰功未齐于诸圣曰功未齐于诸圣何名为善知识师曰明见佛性亦得名为善知识曰未审功齐何道名证大涅槃师示偈曰摩诃般若照解脱甚深法法身寂灭体三一理圆常欲识功齐处此名常寂光曰果上三德涅槃已蒙开示如何是因中涅槃师曰大德是此经说无事无因长沙说果上涅槃及因中涅槃善观之亦非异非不异。

　　尔时世尊欲重宣此义而说偈言。

　　悉离诸根量无事亦无因已离觉所觉亦离相所相阴缘等正觉一异莫能见(魏云诸缘及五阴佛不见一法)若无有见者云何而分别非作非不作非事亦非因非阴非在阴亦非有余杂(唐云非阴非不阴亦不离余物魏云非阴非离阴亦不在余处)亦非有诸性如彼妄想见当知亦非无此法法亦尔以有故有无以无故有有若无不应受若有不应想(唐云无既不可取有亦不应说)成于我非我言说量留连沉溺于二边自坏坏世间解脱一切过正观察我通是名为正观不毁大导师。

　　通曰此总颂正等正觉远离诸过也根量不离见闻觉知境界但以八识为根转识成智远离诸法根量即证于清净法身本无果事亦无修因如是一切皆离已离能觉之人亦离所觉之法云何更有五阴之相及五阴所缘之相乎曰离相所相非一切无相之谓也五阴及诸缘以等正觉观之与自性法身平等无二不见其一不见其异既无一异可见安所分别之曰非一非异非俱非不俱耶如是分别既无即非彼道外所云作不作亦非彼二乘所云果与因而自性清净法身非即五阴非离五阴亦不杂于余物终不出于五阴及缘之相也然而此阴及缘之相见其有者妄想执之以为有见其无者妄想执之以为无其实非有自性如彼妄想分别见一切有亦非沦于虚无如彼妄想分别见一切无此法法自尔法法皆如不有不无一切平等此一切诸法本自如是彼有无妄见因对待而成以先有故言无以先无故言有若无对待即有无不成是故于无不应取着而说无以无亦无自性故于有不应分别而说有以有亦无自性故有无二法非有自性则彼所云作不作及果与因者不离乎相所相恶能免于过哉彼唯迷惑于五阴中计色中我我中色离色是我离我是色凡二十种我见不了我非我真如实义惟一真我无彼妄我了真我者即离言说彼唯不了但著于言说数量留连不舍沉溺于有无断常二边不独自坏且坏世间堕有者诸趣相续堕无者断灭种性有如是过何由而得解脱乎若能通于我法如来法身于阴界入非异非不异即不堕二边邪见即不堕四句言说数量超然解脱远离一切虚伪之过由于正念观察得自宗通于一切法了无一异可得是名为正观是名为正遍正觉不谤如来大法乘也故曰不毁大导师百丈云须辨主客语贪染一切有无境法被一切有无境惑乱自心是魔王照用属魔民秪如今鉴觉但不依住一切有无诸法世间出世间法亦不作不依住知解亦不依住无知解自心是佛照用是菩萨心是主宰照用属客尘如离波说水照万象以无功若能寂照不自玄百自然贯串于古今如云神无照功至功常存能一切处为导师故百丈有如是正观所以为百世师也。

　　尔时大慧菩萨复白佛言世尊如世尊说修多罗摄受不生不灭又世尊说不生不灭是如来异名云何世尊为无性故说不生不灭为是如来异名(唐云如佛经中分别摄取不生不灭言此即是如来异名世尊愿为我说不生不灭此则无法云何说是如来异名如世尊说一切法不生不灭当知此则堕有无见)佛告大慧我说一切法不生不灭有无品不现大慧白佛言世尊若一切法不生者则摄受法不可得一切法不生故若名字中有法者唯愿为说佛告大慧善哉善哉谛听谛听善思念之吾当为汝分别解说大慧白佛言唯然受教佛告大慧我说如来非无性亦非不生不灭摄一切法亦不待缘故不生不灭亦非无义大慧我说意生法身如来名号(唐云我说无生即是如来意生法身别异之名)彼不生者一切外道声闻缘觉七住菩萨非其境界大慧彼不生即如来异名大慧譬如因陀罗释迦不兰陀罗(梵语释迦提婆因陀罗此云帝释又云富兰陀又云憍尸迦皆帝释异名)如是等诸佛一一各有多名亦非多名而有多性亦非无自性(唐云譬如帝释地及虚空乃至手足随一一物各有多名非以多名而有多体亦非无体)。

　　通曰上言法身解脱般若为一体已离相矣至此又欲离名故大慧问世尊所说契经处处说言诸法不生不灭世尊复言不生不灭者是如来异名然世尊为一切法皆无自性故说不生不灭耶为见如来异名不生不灭耶若说诸法不生不灭为无性者既堕于无又说是如来异名者复堕于有此则堕有无见佛说一切法不生不灭非世间有无见所现起有无法也唯不生则不有唯不灭则不无不有不无即超出有无之量原非有无故有无品不现大慧复以有无不现即一切法不生若一切法本不生则契经所摄受者亦不可得云何有一切法法既不有谁为立名若依施设名字中别有法合于不生义者唯愿说之佛说如来法身非是无物不堕于无也亦非经果摄受不生不灭法而不生不灭果摄受一切法实有法相可得不堕于有也虽离有无亦非待有无生灭缘尽而后显其不生不灭也本自不生不灭故既本不生不灭而又施设名字等法非虚妄说其实有义故其义云何我说意生法身不生而生生而无生即是如来异名彼不生境界唯八地以下实证平等真如方能了知生即不生不生即生于中更无异相可得若一切外道声闻缘觉及七住菩萨所证寂灭未能舍藏生灭犹存岂能知此不生不灭真境界耶故依意生身有无生名依无生义有如来名非无真实之义吾固谓不生即如来异名也譬如帝释一名释提桓因一名富兰陀一名憍尸迦乃至地及虚空手足等诸物一一各有多名帝释如是诸佛亦如是非以多名而有多体名虽多而体则一也亦非无自体性终沦于虚无而后谓之不生也何得谓一切法不生遂不应有异名耶昔南泉问僧讲甚么经曰弥勒下生经泉曰弥勒几时下生曰见在天宫当来下生泉曰天上无弥勒地下无弥勒云居膺问洞山天上无弥勒地下无弥勒未审谁与安名洞山被问直得禅床震动乃曰膺阇黎吾在云岩曾问老人直得火炉震动今日被子一问直得通身汗流洞山将圆寂谓众曰吾有闲名在世谁人为吾除得众皆无对时沙弥出曰请和尚法号山曰吾闲名已谢后石霜着语云无人得他肯云居曰若有闲名非吾先师曹山云从古至今无人辨得疏山云龙有出水之势无人辨得若于此诸老宿句下参透当知不生即如来异名异名即自不生。

　　如是大慧我于此娑呵(此云堪忍)世界有三阿僧祇(此云无数)百千名号愚夫悉闻各说我名而不解我如来异名大慧或有众生知我如来者有知一切智者有知佛者有知救世者有知自觉者有知导师者有知广导者有知一切导者有知仙人者有知梵者有知毗纽(此云大力)者有知自在者有知胜者有知迦毗罗者(佛生彼城)有知真实边者有知月者有知日者有知王者有知无生者有知无灭者有知空者有知如如者有知谛者有知实际者有知法性者有知涅槃者有知常者有知平等者有知不二者有知无相者有知解脱者有知道者有知意生者大慧如是等三阿僧祇百千名号不增不减此及余世界皆悉知我如水中月不出不入彼诸愚夫不能知我堕二边故然悉恭敬供养于我而不善解知辞句义趣不分别名不解自通计着种种言说章句于不生不灭作无性想不知如来名号差别如因陀罗释迦不兰陀罗不解自通会归终极于一切法随说计着。

　　通曰上言非以多名而有多性亦非无自性此下复详明之如来有十号者谓如来应供正遍知明行足善逝世间解无上士调御丈夫天人师佛世尊无上世间解本一号粘上善逝者非也诸佛皆然无数百千名号意不出此曰日曰月即日光月光日面月面之类二译有牛王师子如水如风等皆以喻名华严名号品云如来有四百亿十千名法华寿量品云我于余国作佛更有异名姓氏不同名号分别虽有多名而体不异不增不减无去无来此及余世界皆悉知我者如水中月不出不入水喻众生之心月喻如来应身众生心净如来即现良由法身普应众生平等显现而无去来之相如一月普现一切水一切水月一月摄不出不入即无生灭可得谓之意生身可也谓之无生亦可也故谓无生即如来异名亦可也彼诸愚人虽闻虽说而不知是如来异名由彼堕在有无二边邪见虽日恭敬供养于我犹如水浊不见明月不善解知辞句义趣至于如来种种异名依义而立义即是名名即是义原不分别此不分别名唯解自宗通者方能了知彼无自通徒于言说章句种种计著于不生不灭之法超过有无之表者作无性想是以有无二见分别不生不灭法也此即不离二边邪见既于不生不灭见以为无又于如来异名见以为有不知此不生不灭即是如来差别名号亦如帝释种种异名言虽多而体则一也彼唯不解自通不能决定名与真实会归终极之地只此不生不灭其义甚深本离言说乃于一切法如言取义义为辞掩犹以水中月为有出入也不亦深可愍哉昔马大师不安院主问和尚近日尊候如何大师云日面佛月面佛雪窦颂云日面佛月面佛五帝三皇是何物二十年来曾苦心为君几下苍龙窟屈堪述明眼衲僧莫轻忽天童颂云日面月面星流电卷镜对像而无私珠在盘而自转君不见钻锤前百炼之金刀尺下一机之线明得此段公案无一名不播如来之号无一物不阐遮那之形即与此甚深义相符。

　　大慧彼诸痴人作如是言义如言说义说无异所以者何谓义无身故言说之外更无余义唯止言说大慧彼恶烧智不知言说自性不知言说生灭义不生灭大慧一切言说堕于文字义则不堕离性非性故无受生亦无身(唐云离有离无故无生无体故)大慧如来不说堕文字法文字有无不可得故除不堕文字大慧若有说言如来说堕文字法者此则妄说法离文字故是故大慧我等诸佛及诸菩萨不说一字不答一字所以者何法离文字故非不饶益义说言说者众生妄想故。

　　通曰因上言不善解知辞句义趣不分别名谓名多体一体既是一则名有多种亦无分别是有分别者辞句也无分别者义趣也彼诸痴人执著名即是义义即是名之说便作是言义与言说无异有多名即应有多义所以者何义无体得言说而成体故言说之外更无余义但止言说而已彼恶智所烧不知言说体相不知言说有生灭而义趣无生灭也言说何以有生灭为其堕于语言文字也有语言文字即有生相可见即有定体可得有生者必灭有体者必坏是属生灭边事非真实法也义何以不生灭为其因文字而显实不堕于文字中也义本无形不可谓之有其实有义不可谓之无既不属有无即本不受生既本无受生即自无体无生则无灭无体则无坏故谓义不生灭也言说有尽而义无尽谁谓言说之外更无余义乎所以如来说法不离文字亦不堕文字既名说法何以不堕文字也以法离于有无故所说文字亦离于有无说即默默即说求有无之相了不可得除离有无不堕文字之说如来常说若有说言如来说法有文字相可得此即妄说不知一切诸法离文字故法超于文字之外即非言说所及是故我经中说诸佛菩萨不说一字不答一字方与本法相应才落语言便非实义所以者何一切诸法离文字故所以诸佛菩萨不堕文字法也然诸佛菩萨为饶益一切众生故非不随义分别而说唯说归于义说即无说众生不明于义以为实有言说者此但众生妄想分别见耳不知法离文字故云门上堂云我事不获已向你诸人道直下无事早是相埋没了也更欲踏步向前寻言逐句解会千差万别广设问难赢得一场口滑去道转远有甚么休歇时此事若在言句上三乘十二分教岂是无言语因甚更道教外别传若从学解机智得只如十地圣人说法如云如雨犹被诃责见性如隔罗縠以此故知一切有心天地悬殊虽然如此若是得底人道火不曾烧口终日说事未尝拄着唇齿未尝道着一字终日着衣吃饭未尝触一粒米挂一缕丝虽然如此犹是门庭之说也须是实得恁么始得若约衲僧门下句里呈机独劳伫思直饶一句下承当犹是瞌睡汉时有僧问如何是一句师曰举古德云不露风骨句未语先分付进步口喃喃知君大罔措宗门中一段奇特已于此经宣泄殆尽非诸尊宿固难悬合此旨。

　　大慧若不说一切法者教法则坏教法坏者则无诸佛菩萨缘觉声闻若无者谁说为谁是故大慧菩萨摩诃萨莫着言说随宜方便演说经法以众生希望烦恼不一故我及诸佛为彼种种异解众生而说诸法令离心意意识故不为得自觉圣智处大慧于一切法无所有觉自心现量离二妄想诸菩萨摩诃萨依于义不依文字(唐云令知诸法自心所现无外境界离说所说二种妄想)。

　　通曰上言法离文字故应无法可说而如来又说一切法者何也若不说一切法者诸佛从来立教之法即坏教法既坏即无诸佛菩萨而为证法者亦无缘觉声闻而为依教者一总都无谁是说法者而复为谁说法耶所谓虽复不依言语道亦复不着无言说即此旨也是故大乘菩萨应当究竟第一义谛莫着言说至于随宜方便广说一切经法但以众生中有希望得果未离所知障者有沉迷根境未脱烦恼障者种种不一故我及诸佛为彼种种异解众生说种种法一音演法随类得解令彼离心意意识故凡夫缚于根尘不离意识外道执于断常不离七识二乘有证有得不离八识为识所迷即不得自觉圣智境界若能转识成智到自觉圣智处彼即离言语相离文字相我则不为说也所谓佛说一切法为治一切心若无一切心何用一切法故云不为得自觉圣智处说也所以不为得自觉圣智说者以彼于一切法如实了知无所有故觉三界诸法唯自心所现无外境界可得故外无其境内无其心即离能说所说二种妄想是诸大乘菩萨但依于义不依文字已远离心意意识无事于方便之说已证自觉圣智境界又非言语可到之地故不为圣自证处建立诸法也昔荆南节度使成汭入云居设供问曰世尊有密语迦叶不复藏如何是世尊密语师召尚书书应诺师曰会么书曰不会师曰汝若不会世尊有密语汝若会迦叶不覆藏可知世尊不说堕文字法唯迦叶不依文字者乃能信受也。

　　若善男子善女人依文字者自坏第一义亦不能觉他堕恶见相续而为众说不善了知一切法一切地一切相亦不知章句(唐云依文字者堕于恶见执着自宗而起言说不能善了一切法相文辞章句既自损坏亦坏于［地］不能令人心得解悟)若善一切法一切地一切相通达章句具足性义彼则能以正无相乐而自娱乐平等大乘建立众生(唐云亦能令他安住大乘正无相乐)大慧摄受大乘者则摄受诸佛菩萨缘觉声闻摄受诸佛菩萨缘觉声闻者则摄受一切众生摄受一切众生者则摄受正法摄受正法者则佛种不断佛种不断者则能了知得殊胜入处(魏云一切胜妙生处)知得殊胜入处菩萨摩诃萨常得化生建立大乘十自在力现众色像通达众生形类希望烦恼诸相如实说法如实者不异(唐云真实法者无别无异)如实者不来不去相一切虚伪息是名如实大慧善男子善女人不应摄受随说计着真实者离文字故。

　　通曰上言诸菩萨摩诃萨依于义不依文字何以不依文字也以圣智第一义谛不落语言文字故若依文字语言即自坏第一义趣不但自坏亦坏于他不得令人心得觉悟其故何也以自宗不通即堕恶见相续但依自论异见言说为众说法不能善了一切法相文辞章句不了法相既不知实际所诣不善章句又不知名言所指何以觉他令得第一义乎若能不依文字善知一切世出世间之法善知一切地地上进之路善知一切有为无为相应之相通达章句会归于义具足性义义根于性义能悦心彼则能以正无相乐而自娱乐所谓自觉圣智善乐非二乘外道有相之乐也乐曰无相非忧非乐即是众生平等心也既得众生平等之心即为众生建立平等大乘之法令诸众生安住大乘正无相乐是性分之乐人人具足我能乐之而不能以言示人能得之而不必以言求但依于义不患不能觉也是建立大乘之法即是修多罗契理契机摄受不生不灭之法是摄受大乘者教法不坏则摄受诸佛菩萨缘觉声闻而有证法之人既有证于不生不灭者则摄受一切众生转彼生灭而归于不生不灭既令众生归于不生灭法则世间一切虚伪妄想法不能摇惑而摄受如来正法矣既摄受正法则当来世皆能依教修行而佛种不至断绝佛种不断者既非轮转三界又非堕于空亡自能了知胜妙生处或妙寂光土或实报庄严土或凡圣同居净土胜妙庄严过于一切既知得殊胜入处此大菩萨岂肯耽寂静乐而不为度生计乎常得意生化身随处建立平等大乘之法以十自在力现众色像所谓处非处力业力定力根力欲力性力至处道力宿命力天眼力漏尽力有此十力普现色身随诸众生希望烦恼三障种种诸相应时应根说如实法是真如实际之法与一切众生无别无异故名平等何谓之如以来无所从去无所至体自如如故名曰如何谓之实以一切皆有生灭此独不生灭有生灭者为虚伪无生灭者为真实故名曰实此如实二字亦是文字不应摄受文字随说计着若解真实义者当知不来不去者果何物乎不生不灭者果何像乎本离文字相故不应堕文字而说法也黄檗云夫求法者不着佛求不着法求不着众求应无所求不着佛求故无佛不着法求故无法不着众求故无僧问和尚见今说法何得言无僧亦无法师云汝若见有法可说即是以音声求我若见有我即是处所法亦无法法即是心所以祖师云付此心法时法法何曾法无法无本心始解心心法实无一法可得名坐道场道场者秪是不起诸见悟法本空唤作空如来藏本来无一物何处有尘埃若得此中意逍遥何所论此即能以正无相乐而自娱乐也雪峰示众云我若东道西道汝等则寻言逐句我若羚羊挂角汝等向甚么处扪摸僧问保福只如雪峰有甚么言教便似羚羊挂角福云莫是与雪峰作小师不得么又镜清问雪峰古人有言峰便倒卧良久起云问甚么清再问峰云虚生浪死汉投子颂云寻常爱客恨如来及至人来懒话陪空卧早知眠不当虚劳红焰落寒灰此雪峰如实说法处欲令学人依于义不依文字实此经之遗矩也。

　　大慧如为愚夫以指指物愚夫观指不得实义如是愚夫随言说指摄受计着至竟不舍终不能得离言说指第一实义大慧譬如婴儿应食熟食不应食生若食生者则令发狂不知次第方便熟故大慧如是不生不灭不方便修则为不善是故应当善修方便莫随言语如视指端是故大慧于真实义当方便修真实义者微妙寂静是涅槃因言说者妄想合妄想者集生死大慧真实义者从多闻者得大慧多闻者谓善于义非善言说善义者不随一切外道经论身自不随亦不令他随是则名曰大德多闻是故欲求义者当亲近多闻所谓善义与此相违计着言说应当远离。

　　通曰上言善男子善女人不应摄受随说计着真实者离文字故何言乎真实第一义离文字相也譬如为愚夫不见物者以指指物示之物者真实也指者言说也彼愚不察但观其指不得其物但观言说不得实义如是愚夫但以指为物也以言说为实义也随言说指摄受计着至于没身终不能得离指之物当在何处离言说之第一义当在何处不能舍文字之指取第一义故名曰愚然说法者犹当具随宜方便而指示之也譬如婴儿应食熟食有人不解成熟次第不舂不炊而以生食食之若食生物则发狂乱如是不生不灭第一义谛离言说相离文字相若不方便次第而修如食婴儿以生食也彼不得其指不得具足庄严法身反以为不善之法如彼痴人不知春炊啖文字谷不得义食以是义故于真实第一义谛善男子善女人应当方便修习庶于不生不灭之义得其滋味不宜于语言文字有所执着如视指端而终不知所指之物为何在也夫于真实义当方便修者何也谓真实第一义者不生不灭寂默镇静最为微妙非寻常寂静者可比是为无余涅槃之正因也涅槃妙德常乐我净名为果地修证必以不生不灭为因地心故真实义当方便修也夫于言说不宜计著者何也一切言说与妄想合妄想者虚妄发生虚妄灭尽分别相续是生死法流转生死者不得涅槃故言说不宜摄受计着也然真实之义必假言说而显欲求真实义尽废言说可乎是真实义不可不修必从多闻善知识而得所谓多闻者谓义巧方便善于第一义非声巧方便善于种种言说也彼为善义真知自性不生不灭凡一切外道经论或有因或无因终不离生灭法必不随顺其说既身自不随亦不令他随远离一切恶烧智会归终极但一不生不灭是则名曰大德多闻欲求真实义者当亲近此多闻善知识可也彼所谓善义为善方便次第修习能善开导于他非如食婴儿以生食者比故当亲而近之也若与此多闻相违相背者但善言说不善于义违远涅槃不离生死应当远离其可亲近之乎黄龙惟清禅师印心于晦堂每谓人曰今之学者未脱生死病在甚处病在偷心未死耳然非其罪为师者之罪也如汉高帝绐韩信而杀之信虽死其心果死乎古之学者言下脱生死效在甚处在偷心已死然非学者自能尔实为师者钳锤妙密也如梁武帝御大殿见侯景不动声气而景之心已枯竭无余矣诸方所说非不美丽要之如赵昌𦘕华华虽逼真而非真华也经文业有三喻此更增入三喻宛转说法无非令人因指见月毋为𦘕华所迷。

　　尔时大慧菩萨复承佛威神而白佛言世尊世尊显示不生不灭无有奇特所以者何一切外道因亦不生不灭世尊亦说虚空非数缘灭及涅槃界不生不灭世尊外道说因生诸世间世尊亦说无明爱业妄想为缘生诸世间彼因此缘名差别耳外物因缘亦如是世尊与外道论无有差别微尘胜妙自在众生主等如是九物不生不灭世尊亦说一切性不生不灭有无不可得外道亦说四大不坏自性不生不灭四大常是四大乃至周流诸趣不舍自性世尊所说亦复如是是故我言无有奇特惟愿世尊为言差别所以奇特胜诸外道若无差别者一切外道皆亦是佛以不生不灭故而世尊说一世界中多佛出世者无有是处如向所说一世界中应有多佛无差别故佛告大慧我说不生不灭不同外道不生不灭所以者何彼诸外道有性自性得不生不变相(唐云外道所说有实性相不生不变)我不如是堕有无品大慧我者离有无品离生灭非性非无性如种种幻梦现故非无性云何无性为色无自性相摄受现不现故摄不摄故以是故一切性无性非无性(唐云我所说法非有非无离生离灭云何非无如幻如梦色种种见故云何非有色相自性非是有故见不见故取不取故是故我说一切诸法非有非无)但觉自心现量妄想不生安稳快乐世事永息。

　　通曰因上言大德多闻不随一切外道经论已隐然指出微妙涅槃不生不灭非外道所执不生不灭者比大慧承佛威神详细翻出一谓外道计作者为因诸法生灭而作者不生不灭与世尊所说虚空无为非择灭无为及涅槃无为不生不灭法无异二谓外道依诸因缘生诸众生与世尊所说无明爱业妄想为缘生诸世间彼因此缘名异实同乃至外物如泥团微尘依外因缘而生诸法亦复如是三谓外道计微尘等九物一时二方三虚空四微尘五四大种六大梵天七胜妙天八大自在天九众生主即神我也皆不生灭与世尊说一切性不生不灭无异四谓外道计四大不坏周流诸趣不舍自性为不生灭与世尊所说四大性真周偏法界无异一切无非外道已说无有奇特胜过外道者若有不同愿佛为演有何所以佛说为胜若世尊说法与外道无别者外道皆亦是佛世尊说一世界中无有多佛今应有多佛矣以所说不生不灭法无差别故佛乃谓我说不生不灭与外道异亦不同彼不生无常论也所以者何外道所计不生不灭谓一切有实性相不生不变但于有无相上辨耳见诸法生灭无常而显自性不生灭常以有显无究竟所谓无者亦无常论耳故堕于有无法中我不如是说也我所说真我者离有离无本无生灭非彼有自性之说也亦非无自性之说也云何非无如幻梦色种种现故不可谓之无也云何非有梦幻色相本无自性可摄受故不可谓之有也未尝不现而实未尝现未尝不摄而实未尝摄有而不有无而不无是故我说一切诸法非有非无但能觉了一切诸法唯自心所现如水中月如镜中像原自非有不于有上生妄想分别原自非无不于无上生妄想分别离有离无谁为生灭生灭既无寂灭为乐所以定稳快乐超越三界世事永息得大解脱我之所以异于外道者此也外道不离世事妄为分别终归生灭不得安稳彼执有相故不胜也详如下文所明何谓世尊无有奇特乎昔薛简问六祖曰京城禅德皆云欲得会道必须坐禅习定不因禅定而得解脱者未之有也未审师所说法何如祖曰道由心悟岂在坐也经云若见如来若卧若坐是行邪道何故无所从来亦无所去若无生灭是如来清净禅诸法空寂是如来清净坐究竟无证岂况坐耶简曰弟子回主上必问愿和尚慈悲指示心要祖曰道无明暗明暗是代谢之义明暗无尽亦是有尽相待立名故经云法无有比无相待故简曰明喻智慧暗况烦恼修道之人倘不以智慧照破烦恼无始生死凭何出离祖曰烦恼即是菩提无二无别若以智慧照烦恼者此是二乘小见羊鹿等机大智上根悉不如是简曰如何是大乘见解祖曰明与无明其性无二无二之性即是实性实性者处凡愚而不减在圣贤而不增住烦恼而不乱居禅定而不寂不断不常不来不去不在中间及其内外不生不灭性相如如常住不迁名之曰道简曰师说不生不灭何异外道祖曰外道所说不生不灭者将灭止生以生显灭灭犹不灭生说不生我说不生不灭者本自无生今亦无灭所以不同外道汝若欲知心要一切善恶都莫思量自然得入清净心体湛然常寂妙用恒沙简蒙指示豁然大悟此经许多疑难只六祖数语便自了然传佛心印者得一一符契如此。

　　愚痴凡夫妄想作事非诸圣贤不实妄想如犍闼婆城及幻化人大慧如犍闼婆城及幻化人种种众生商贾出入愚夫妄想谓真出入而实无有出者入者但彼妄想故如是大慧愚痴凡夫起不生不灭惑彼亦无有有为无为如幻人生其实无有若生若灭性无性无所有故一切法亦如是离于生灭愚痴凡夫堕不如实起生灭妄想非诸圣贤不如实者不尔(唐云言虚妄者不如法性起颠倒见)如性自性妄想亦不异(魏云如心分别此法如是如是而彼法不如是如是亦非颠倒分别)若异妄想者计着一切性自性不见寂静不见寂静者终不离妄想是故大慧无相见胜非相见相见者受生因故不胜大慧无相者妄想不生不起不灭我说涅槃大慧涅槃者如真实义见离先妄想心心数法逮得如来自觉圣智我说是涅槃。

　　通曰我唯觉自心现量妄想不生故离有离无离生离灭安稳快乐世事永息既不于世事生妄想何处有生灭乎彼外道愚痴以世事为实从中妄想或以为有或以为无但于有作事上虚妄分别不睹真实无生之妙非圣贤智慧者伦也彼惟于不实之事执以为实不知此不实妄想者譬如犍闼婆城空中庄严及幻化人变现种种众生象马等物或现商贾出入等事愚夫妄想谓真有出入等相其实无有出者入者但由彼迷心分别以为真有故彼凡愚所见生与不生灭与不灭有为无为悉亦如是总不离幻化境上起不生不灭惑也不知彼真实处原无此有为如凡夫等见亦无此无为如二乘等见即如幻师所作商贾出入或见其生或见其灭而彼幻人其实无有若生若灭若有自性若无自性种种分别都无所有故一切诸法唯自心所现亦复如是无有若生若灭非性非无性本自离于生灭故愚痴凡夫执幻以为真执境以为实堕于有无品不如实法中或起生灭想或起不生灭想其所谓生灭者固妄而所谓不生灭者亦妄也执为生灭者固惑而执为不生灭者亦惑也颠倒分别非诸圣贤若圣贤者觉自心所现明知幻事不为幻化所惑故名为智彼堕不如实妄想者不然不如法性起颠倒见曰此法如是彼法不如是是颠倒分别亦非颠倒分别非实有所异也真如自性即是妄想妄想自性即是真如即真即妄即妄即真故如如之体与不实妄想亦无有异若起异见分别计着一切法实有性自性相谓真如与妄想异而妄想之外别有真如如是计着由不见本来寂静故不见诸法从本来常自寂静相即不证入真如实际境界终不离于虚妄分别执着自有而无以为涅槃总颠倒见耳是知见本来寂静者即不见有性自性相是名无相见计着一切实有体性者即不见寂灭现前是名相见二者提衡而论当是无相见者名为胜非是相见者名为胜以彼相见者见有生见有灭虽至灭尽终当复生既为受生之因便非真灭生灭灭生轮转三界不得涅槃故不胜也此无相见者当体寂静不见其有而有为妄想不生不见其无而无为妄想不生既无有起即无其灭本自离于生灭我所说名为真涅槃也谓之涅槃者谓见诸法如实住处本来寂静远离分别颠倒之见凡先所举外道妄想或执内法而名之曰心或执外法而名之曰心所其数不一总不出六七八识所转一切远离了无一相可得转识成智证于如来自觉圣智境界此圣智境界即第一义谛但可自证自觉本自不生不灭我所说名涅槃者此也岂外道所执有相见者可同日语乎玄沙上堂佛道闲旷无有程途无门解脱之门无意道人之意不在三际故不可升沉建立乖真非属造作动则起生死之本静则醉昏沉之乡动静双泯即落空亡动静双收颟顸佛性必须对尘对境如枯木寒灰临时应用不失其宜镜照诸像不乱光辉鸟飞空中不杂空色所以十方无影像三界绝行踪不堕往来机不住中间意钟中无鼓响鼓中无钟声钟鼓不相交句句无前后如壮土展臂不藉他力师子游行岂求伴侣九霄绝翳何在穿通一段光明未曾昏昧若到这里体寂寂常的的日赫𦦨无边表圆觉空中不动摇吞烁乾坤迥然照如玄沙语超过一切证入自觉圣智境界无相见胜极其圆妙外道有此等奇特耶。

　　尔时世尊欲重宣此义而说偈言。

　　灭除彼生论(唐云为除有生执)建立不生义我说如来法(魏云我说法无因)愚夫不能知一切法不生无性无所有(唐云亦非是无法)犍闼婆幻梦有性者无因不生无自性何因空当说以离于和合觉知性不现是故空不生我说无自性(唐云以是故我说空无生无性)谓一一和合性现而非有分析无和合非如外道见梦幻及垂发野马乾闼婆世间种种事无因而相见折伏有因论申畅无生义申畅无生者法流永不断炽然无因论恐怖诸外道。

　　通曰此颂上无相见胜相见者受生因故不胜也彼相见者妄见一切有遂生有因论妄见一切无遂生无因论是有无邪执皆生论也既有受生之因不免轮转三界吾欲灭除彼论故建立离有离无本自不生之义我说如是法惟诸圣贤方能明了非彼凡愚所能知也所谓一切法不生者非是无性即此无性亦无所有不得言无也如乾闼婆城见于虚空如幻梦中现诸色相虽现有种种事而实无因也故我说无因即不生之义也既无生因即离言说而又说一切法空一切法不生一切法无自性是何因耶我所当说也以我所建立不生之义本自空寂离于世间因缘和合诸有为相而觉知之性亦自不现虽有智慧莫能窥之外离和合既空其境内无觉知又空其心内外俱空本自不生是故空不生即是无自性之说我尝说空无生无自性意本相贯无异说也又所谓离诸和合者宁不见有和合诸缘耶谓世间一切诸法皆一一因缘和合而得生起虽现而非有也既已现矣何谓非有谓于和合诸法一一而分析之无与和者无与合者各无自性本自无物即和合无和合非如外道所见昔有和合今无和合之论也我所说如梦之境如幻之变如空中垂发如野马阳𦦨及乾闼婆城等以喻世间种种因缘和合所作之事皆无因而相现以为有而实未尝有也以为无而实未尝无也生即无生现即不现此我所建立不生之义也所以折伏外道有因之论彼有因论者见一切诸法从因缘和合而生遂谓一切有见一切诸法离因缘和合而灭遂谓一切无不离和合现有之法分别有无虽说无因亦有因也不离有因即受生灭岂真有不生不灭之义乎我所以折伏彼论正以申畅我无生之说我所谓无生者不断缘起而寂灭现前此说既畅无生之义恒存而如来正法亦相续不断岂若外道所谓无因者一切断灭令如来种性亦断耶故我说无因论谓无生因即彼断灭见为受生因者亦远离之炽然说无间说令彼外道知平日所谓有因无因论皆为生论既受生因不离生死宁不知恐怖乎彼若知惊怖庶几改图离彼相见此我所谓不如无相胜也玄沙云今时人不悟个中道理妄自涉事涉尘处处染着头头系绊纵悟则尘境纷纭名相不实便拟凝心敛念摄事归空闭目藏睛才有念起旋旋破除细想才生即便遏捺如此见解即是落空亡底外道魂不散底死人冥冥漠漠无觉无知塞耳偷铃徒自欺诳这里分明则不然也不是隈门傍户句句现前不得商量不涉文墨本绝尘境本无位次权名个出家儿毕竟无踪迹真如凡圣地狱人天秪是疗狂子之方虚空尚无改变大道岂有升沉悟则纵横不离本际若到这里凡圣也无立处若向句中作意则没溺杀人若向外驰求又落魔界如如向上没可安排恰似焰炉不藏蚊蚋此理本来平坦何用刬除动静扬眉是真解说道不疆为意度建立乖真若到这里纤毫不受措意则差便是千圣出头来也安一字不得玄沙如许葛藤极力提醒无相消息据本分中纤毫生见尚不许出头况外道种种生论乎。

　　尔时大慧以偈问曰。

　　云何何所因彼以何故生于何处和合而作无因论。

　　尔时世尊复以偈答。

　　观察有为法非无因有因彼生灭论者所见从是灭。

　　通曰世尊建立不生义为除外道生论也至炽然无因论为除外道有所因也大慧复以偈问外道有何所因复以何故而立为生论有因有生必缘和合而起彼于何处因缘和合为著于有而世尊作无因论以折伏之也为不明于无因之旨恐同于外道无因之说故设此问不知世尊所谓无因者兼彼有因无因而并无之也世尊姑置彼何因何生何处和合以俟后答而先明所说无因论者谓观察世间一切有为诸法如梦如幻非有因而有亦非无因而有本自离于有无二见外道不察乃于生灭境上或见其有或见其无遂立为有因无因之论是有因无因总不离于生灭若能觉知吾所说无因之论离有离无本无因缘相可得离生离灭本无生灭法可得而邪见自此息矣邪见既息何从有生论乎故作无因论者为断彼有无执非与彼无见同也玄沙问境清古人道不见一法是大过患你且道不见甚么法清指露柱云莫是这个法么沙云浙中清水白米从你吃佛法未梦见在天童拈云镜清当时恁么答玄沙末后恁么道还相契也无然则镜清久不作佛法梦也须是玄沙同参始得据二尊宿相见处即佛法也无况有无见乎。

　　尔时大慧说偈问曰。

　　云何为无生为是无性耶为顾视诸缘有法名无生名不应无义惟为分别说。

　　尔时世尊复以偈答。

　　非无性无生亦非顾诸缘非有性而名名亦非无义一切诸外道声闻及缘觉七住非境界是名无生相远离诸因缘亦离一切事唯有微心住想所想俱离其身随转变我说是无生无外性非性亦无心摄受断除一切见我说是无生如是无自性空等应分别非空故说空无生故说空。

　　通曰大慧既领无生之义为除外道生论乃复问佛说无生以何义得名为诸法无性一向是无耶为观察诸缘非有自性而得名耶其义何居佛谓以一向无性为无生者则堕于空以诸缘非有性为无生者则逐于境境去则无无生矣故皆非也要以无生之名依于自体无生之义唯八地舍藏乃能证知一切外道声闻缘觉及七地菩萨皆非其境界彼处无生相可得故以是义得名也何言乎无生相耶彼远离世间因缘一切有为之法亦离息灭因缘一切无为之事有无俱离无有能作者唯依微妙寂静心湛然常住是名不动地是名住地唯一心建立我说是无生也诸法既无因缘离于有无分别则能想所想俱离万念俱泯我说是无生也唯识想俱断得转所依其身转变获意生身生本不生我说是无生也彼所见外物有即非有无实不实其心无所摄取视如幻梦毛轮干城阳𦦨等断除一切妄分别见我说是无生也若以诸缘非有性为无生及以一向无性为无生者概以一切断灭不生为无生也均失其义矣如是则向所云无自性及空等文句应当即此分别而说以空非空故说名为空以生无生故说名为空有而不有故为妙有无而不无故为真无岂以无自性而概同于无耶黄檗云声闻者因声得悟故谓之声闻但不了自心于声教上起解或因神通或因瑞相言语运动闻有菩提涅槃三阿僧祇劫修成佛道皆属声闻道谓之声闻佛唯直下顿了自心本来是佛无一法可得无一行可修此是无上道此是真如佛学道人秪怕一念有即与道隔矣念念无相念念无为即是无学道人若欲得成佛一切佛法总不用学唯学无求无著无求即心不生无著即心不灭不生不灭即是佛八万四千法门对八万四千烦恼秪是教化接引门本无一切法离即是法知离者是佛但离一切烦恼是无法可得此黄檗无一法可得直显无生之旨实与此段暗合。

　　因缘数和合则有生有灭离诸因缘数无别有生灭舍离因缘数更无有异性若言一异者是外道妄想有无性不生非有亦非无除其数转变是悉不可得(唐云唯除众缘会于中见起灭)但有诸俗数展转为钩锁离彼因缘锁生义不可得生无性不起离诸外道过但说缘钩锁凡愚不能了。

　　通曰上言远离诸因缘亦离一切事我说是无生何者为因缘何以谓之离哉世间因缘法有十二数曰无明至老死是也若一念无明生与十二因缘数和合即有生有灭不离苦海若一念无明灭与十二因缘数离此外更无别法能为生灭者故能舍离因缘数当下即是无生无明实性即是佛性岂更有异性哉若言性是一十二因缘是异于中复立一异俱不俱见皆是外道妄想分别如除器观空说空是一彼大虚空何尝有一异哉既非一异即非有无故有性无性不生有无之性既不可得则非有非无亦不可得唯除众缘和合其数转变见有生灭生灭唯是其数是诸一异有无悉不可得也所谓其数转变者但诸世俗未明真谛说有十二因缘假名施设展转生灭如钩如锁连环不断然真如性中离彼因缘非有非无本自非缚何更求脱与彼因缘钩锁了无干涉而生灭何自生乎我所说无生之义即因缘离因缘求其生义不可得也生即无义即无生性既无生性生即不生是生无自性原不生起不离生法而显无生离诸外道一切无有断灭之过但我说因缘钩锁当下本自无生则非彼凡愚所能了也诸因不自因必待于缘缘不自缘必待于因因缘各本无生此唯圣智所觉而外道岂能测哉僧问石霜如何是和尚深深处霜云无须锁子两头摇投子颂云三更月落两山明古道程遥苔满生金锁摇时无手把碧波心月兔常行又僧问石霜真身还出世也无霜云不出世僧云争奈真身何霜云琉璃瓶子口天童拈云通身及尽彻底无功撒手兴来随处得用还识石霜老汉么当堂无影迹遍界不曾藏于此二则公案勘破方解生即无生之旨。

　　若离缘钩锁别有生性者是则无因论破坏钩锁义如灯显众像钩锁现若然是则离钩锁别更有诸性无性无有生如虚空自性若离于钩锁慧无所分别复有余无生贤圣所得法彼生无生者是则无生忍。

　　通曰但说缘钩锁本自无生此凡愚不能了也由彼执着外缘诸法以为有一有异谓诸因缘是生灭法别有作者是不生不灭法若离因缘钩锁别有生性者是则无因之论谓一切说无因生非从无明妄想缘生所以破坏因缘之义如胜妙微尘等是谓别有异因彼徒见因缘钩锁生灭显现常在目前但如灯照众像灯自灯像自像不相为生也因缘钩锁如众像现众像先有待灯而见离众像外别有灯性是则离钩锁外别更有诸性诸性不与钩锁相生究竟无因究竟断灭是以顾视诸缘非有性而名无生者其可通乎或谓一切无性故无有生体相如虚空相似原无所有此不能即钩锁离钩锁必离去钩锁而后显其无生也此乃二乘愚夫所证偏空之见若必离于钩锁荡然一空虽有智慧亦无所施于谁分别生不生义乎此以无性为无生者亦非也复有余无生有似于二乘而实非二乘者乃三贤十圣所得之法彼于生而无生不离钩锁而亦不缚于钩锁是则渐证无生由一地入一地至得无生法忍忍力坚定不复更生所谓唯有微心住想所想俱离者也此我所谓无生之义岂彼凡愚所能了乎翠岩真示众云不见一法是大过患山河大地日月星辰色空明暗不是一法拈起拄杖云凡夫见拄杖唤作拄杖声闻人见拄杖认得顽空拨无拄杖菩萨人见拄杖几曾拄着齿牙饥来吃饭困来打睡寒来向火热则取凉不见道一切智智清净恁么说话笑破土地鼻孔说到一切智智清净一切寂静一切无生于向上巴鼻尚隔一尘参。

　　若使诸世间观察钩锁者一切离钩锁从是得三昧痴爱诸业等是则内钩锁钻燧泥团轮种子等名外若使有他性而从因缘生彼非钩锁义是则不成就若生无自性彼为谁钩锁展转相生故当知因缘义坚湿暖动法凡愚生妄想离数无异法是则说无性如医疗众病无有若干论以病差别故为设种种治我为彼众生破坏诸烦恼知其根优劣为彼说度门非烦恼根异而有种种法唯说一乘法是则为大乘。

　　通曰外道凡夫破坏钩锁者不知一切世间无非钩锁实不可破也二乘愚夫欲离钩锁者不知离钩锁求法此心终不得定也若使诸世间人依贤圣所得法观察钩锁之义解悟十二缘生本无自性即一切离于钩锁不为钩锁所缚从是而入证于三昧得寂静乐与前圣贤不远矣云何观察彼因缘钩锁有内有外如无明痴爱等十二因缘轮转三世为内钩锁如钻燧得火泥团成瓶种子生芽等为外因缘各有自性相缘而起若使有他性异因能为世间因缘生法者则钻燧可以生芽种子可以成瓶而老死病苦不由痴爱业生非钩锁之义矣如是则凡不离钩锁者皆得三昧世间有是事乎故彼无因之说不成就也若一向断灭生无自性彼现前有生现前有灭复为谁钩锁而不得解脱耶是则无明痴爱展转相生生生死死轮回不息当知是因缘之义昭然耳目固不可得而破坏也至于坚湿暖动为地水火风四大之性凡愚妄想以为无种因缘生无因身顾视诸缘一一无有自性不知此四大法内有亲相分外有疏相分皆从无明生起津润生水炎盛生火飘动生风分段生地离十二因缘之数更无别异法而为名色缘者地水火风皆名色也彼但缘一切无所有法说各各无有自性离此因缘钩锁而说四大本无性生也若如是说无生者一切本无更何有病更何假于修治乎故我说无生因缘体空本自不生为诸众生业缘钩锁世事不息有诸烦恼不得安稳快乐如病者之病种种差别而医者为设种种治法要于去病而止无有若干虚妄论说也我为众生灭除烦恼病有枝末烦恼有根本烦恼知其根器优劣不同为说大小三乘之法以度脱之非谓烦恼根异而有种种对法之法也不离钩锁即为烦恼能离钩锁即为菩提在诸众生能自观察何如耳故我为彼说诸度门虽有种种建立唯说一乘之法令彼众生悟入无生法忍开佛知见当下解脱了无钩锁可得此则即钩锁离钩锁即因缘非因缘烦恼即是菩提生死即是涅槃是名为大乘之法也法华云唯有一乘法无二亦无三除佛方便说但以假名字引导于众生入大乘为本此之谓也百丈云秪如今于一一境不惑不乱不嗔不喜于自己六根门头刮削并当得净洁是无事人胜一切知解头陀精进是名天眼亦名了照为眼是名法界性是作车载因果佛出世度众生则前念不生后念不续前念业谢名度众生前念若嗔即将喜药治之即名有佛度众生但是一切言教秪是治病为病不同药亦不同所以有时说有佛有时说无佛实语治病病若得瘥个个是实语治病若不瘥个个是虚妄语实语是虚妄语生见故虚妄是实语断众生颠倒故为病是虚妄秪有虚妄药相治佛出世度众生是九部教语是不了义教语瞋及喜病及药总是自己更无两人何处有佛出世何处有众生可度如经云实无众生得灭度者亦云不爱佛菩提不贪染有无诸法名为度他亦不守住自己名为自度至哉言乎说到病及药总是自己更无两人须具宗眼始得。

　　(魏云无常品第八)。

　　尔时大慧菩萨摩诃萨复白佛言世尊一切外道皆起无常妄想世尊亦说一切行无常是生灭法此义云何为邪为正为有几种无常佛告大慧一切外道有七种无常非我法也何等为七彼有言说作已而舍是名无常有说形处坏是名无常有说即色是无常有说色转变中间是名无常无间自之散坏如乳酪等转变中间不可见无常毁坏一切性转(唐云一切诸法相续不断能令变异自然归灭犹如乳酪前后变异虽不可见然在法中坏一切法)有说性无常有说性无性无常有说一切法不生无常入一切法。

　　通曰世尊说种种法引导众生除烦恼病证无生忍有实因缘有实解脱非若外道虚妄论议也大慧又欲世尊辨明外道无常妄想与我教所说诸行无常是生灭法谁邪谁正欲令将来不堕彼法种种邪论也世尊略举外道有七种无常此其最精者不容不辨我法谓四大非有五阴皆空此正论也外道欲空四大而失其真欲空五阴而遗其半已知色受想当空穷至行阴新新不住之地遂以无常为真体也行阴中幽隐不可窥处则以为冥谛堕于断见中间我执不可灭处则以为神我堕于常见有说形处变坏是无常者有说色等即是无常者是以四大所造色为无常也固不能空四大有说始作即舍是名无常者有说物无常者有说性无性有法无法而悉无常者谓无能作所作又无四大可空有说一切法不生无常入一切法者有说色转变中间是名无常者谓生灭法中有不生者在色转变中有不变者存如其言也岂不近理彼但对生灭而求不生离转变而求不变此皆不离外法有无作常无常见也西域崛多三藏者天竺人也于六祖言下契悟后游五台见一僧结庵静坐问曰师孤坐奚为曰观静师曰观者何人静者何物其僧作礼问曰此理何如师曰汝何不自观自静彼僧茫然师曰汝出谁门耶曰秀禅师师曰我西域异道最下种者不堕此见兀然空坐于道何益其僧却问师所师者何人师曰我师六祖汝何不速往曹溪决其真要其僧即往参六祖六祖垂诲与师符合僧即悟入使不遇三藏点破几何不为外道见也。

　　大慧性无性无常者谓四大及所造自相坏四大自性不可得不生(唐云能造所造其相灭坏大种自性本来不起)彼不生无常者非常无常一切法有无不生(唐云谓常与无常有无等法如是一切皆无有起)分析乃至微尘不可见是不生义非生是名不生无常相若不觉此者堕一切外道生无常义。

　　通曰外道七无常论总不出有无断常二见世尊先指出第六第七二种断见破之性无性唐云物无物谓四大之物及所造之物自性俱坏四大能造既造色已自体已坏而所造者非本四大又亦随坏如种生芽二俱无常既无能造又无所造则四大之性了不可得既无自性即是本来不生此所谓焦芽不作芽事破瓶不作瓶事断灭种性者也彼不生无常入一切法者非是一切法常与无常及有与无二俱不生之谓也彼以不生无常偏住一切诸法之中乃至分析生法至于微尘亦无所见以是之故说名不生是彼不生之义以生显不生但可谓之非生犹云有已还无非复昔日之有云尔安可谓之不生乎是名不生无常之相有不生无常相可得虽说不生乃是生无常论也我法弟子若不觉此妄计不生还成生法者即堕彼生无常论彼徒见诸法归灭以为不生不知生灭相仍灭即是生故以生为无常者其论则坏纸衣道者来参曹山山问莫是纸衣道者否者曰不敢山曰如何是纸衣下事者曰一裘才挂体万法悉皆知山曰如何是纸衣下用者近前应诺便立脱山曰汝秪解恁么去何不恁么来者忽开眼问曰一灵真性不假胞胎时如何山曰未是妙者曰如何是妙山曰不借借者珍重下僧堂便化山示颂曰觉性圆明无相身莫将知见妄疏亲念异便于玄体昧心差不与道为邻情分万法沉前境识鉴多端丧本真如是句中全晓会了然无事昔时人如外道情分万法沉前境者固无足道我法中识鉴多端堕生无常论者其可不知所择乎。

　　大慧性无常者是自心妄想非常无常性所以者何谓无常自性不坏大慧此是一切性无性无常事除无常无有能令一切法性无性者如杖瓦石破坏诸物(唐云彼立无常自不灭坏能坏诸法若无无常坏一切法法终不灭成于无有如杖槌瓦石能坏于物而自不坏此亦如是)现见各各不异是性无常事非作所作有差别此是无常此是事作所作无异者一切性常无因性(唐云无差别故能作所作应俱是常不见有因能令诸法成于无故)大慧一切性无性有因非凡愚所知非因不相似事生若生者一切性悉皆无常是不相似事作所作无有别异而悉见有异(唐云若能生者一切异法应并相生彼法此法能生所生应无有别现见有别云何异因生于异果)若性无常者堕作因性相若堕者一切性不究竟一切性作因相堕者自无常应无常无常无常故一切性不无常应是常(唐云若无常性是有法者应同所作自是无常自无常故所无常法皆应是常)若无常入一切性者应堕三世彼过去色与坏俱未来不生色不生故现在色与坏相俱色者四大积集差别四大及造色自性不坏离异不异故(魏云以彼彼不相离故)一切外道一切四大不坏一切三有四大及造色在所知有生灭离四大造色一切外道于何所思惟性无常四大不生自性相不坏故(唐云一切外道计四大种体性不坏色者即是大种差别大种造色离异不异故其自性亦不坏灭大慧二有之中能造所造莫不皆是生住灭相岂更别有无常之性能生于物而不灭耶)。

　　通曰外道所说性无常者魏云以无物故名为无常谓于非常非无常处虚妄分别诸法非常是无常性其义云何以自性不灭故自性不灭者无常之性常不坏灭故自性不坏能坏诸法此一切法坏灭无常之事所由成也若除此无常自性即不能令一切法有已还无归于坏灭如杖捶瓦石等能坏诸物而自体不坏此无常性亦犹是也以性无常故现见诸法无常各各不异种种流转种种变现是事之无常皆此无常为之性也是性无常事如楞严经云性一切心无有能作所作差别虽有智者不能剖析万象从中分别此是无常此是所作事是能作与所作无异也如是说者有过以彼因果无差别故若作所作无异者则能作所作俱皆是常不见有因能令诸法坏灭归于无常而彼所立无常为作者其义不成以一切法无因性故然一切诸法有性无性生起坏灭实亦有因无论人天依正有无相倾乃至一人发心归元十方虚空俱殒莫不有因但非凡愚之所能知耳有是因则有是果果与因必相似若本非因而不相似果生是谓异因若异因能生异果者则一切异法应并相生李应生桃桃应生李皆无常性皆不相似如是则彼法此法能生所生应无差别而今现前诸法悉见有异各有能作所作因果历然云何异因能生异果故谓彼无因性者有过若谓性无常是有物者必然能作必然为因是有作因性相应同因体所作之事堕有为法不得谓之性也复更有过谓之性者于一法中即应具足一切诸法若堕于有者唯是一切生灭法不能究竟一切不生灭法以同一切所作因果业相无差别故复更有过自性既堕于有作则自无常应同所作无常而不得计能作者为性常矣唯能作无常所作无常故则所作一切无常之法不是无常应同能作不坏之常矣所作之事既不可坏何得有无常之性能坏之耶又谓无常性即住一切法中而无常性是常者应同诸法堕于三世同归于坏何者若入过去过去色已坏若入未来未来色未生若入现在现在色不住刹那变灭与坏相俱色既坏而无常性亦与之俱坏安得常彼外道妄计四大种体性不坏及所造色自性亦不坏但以色者即是四大积集而成即是四大差别而现体性无二离异不异故以为异则四大积集为所造因固非异也以为不异则色已合成各各差别非复四大又非不异也以彼彼不相离故一切外道以一切四大自性不坏入于一切三有法中而无常之性常自不坏今观三有之中一切皆依四大及所造色在在处处莫不皆是生住灭相人人皆知四大坏则色亦坏世间岂有离四大造色外别有一无常之性耶离四大造色外即是顽空更无四大诸尘等法外道于何所思惟说有性无常四大性本不生能生于物而自体相常不坏耶吾固谓若无常入一切性者应堕三世同归于坏也既同归于坏而所立物不坏之宗堕矣僧问赵州世界坏时此性不坏如何是此性州曰四大五阴僧云此犹是坏底如何是此性州曰四大五阴法眼云是一个是两个是坏不坏且作么生会试断看须于此觑得破方不堕外道邪见解。

　　离始造无常者非四大复有异四大各各异相自相故非差别可得彼无差别斯等不更造二方便不作当知是无常(唐云非大种互造大种以各别故非自相造以无异故非复共造以乖离故当知非是始造无常)彼形处坏无常者谓四大及造色不坏至竟不坏大慧竟者分析乃至微尘观察坏四大及造色形处异见长短不可得非四大四大不坏形处坏现堕在数论(唐云此非能造及所造坏但形状坏其义云何谓分析色乃至微尘但灭形状长短等见不灭能造所造色体)色即无常者谓色即是常彼则形处无常非四大若四大无常者非俗数言说世俗言说非性者则堕世论见一切性但有言说不见自相生转变无常者谓色异性现非四大如金作庄严具转变现非金性坏但庄严具处所坏如是余性转变等亦如是如是等种种外道无常见妄想火烧四大时自相不烧各各自相相坏者四大造色应断(唐云如是等种种外道虚妄分别见无常性彼作是说火不能烧诸大自相但各分散若能坏者能造所造则皆断灭)。

　　通曰已上三端穷四大非有流入于断此下四端穷四大造色无常自性是常未离乎有一者谓作已而舍以离始造为无常也彼说发起作事之初实未尝作以为互造非有四大复造异四大以各各异相故非互造也以为自造则自相非有差别可得安能分而为四非自造也以为共造则彼无差别性各各乖离不能方便和合即彼不能互造于此更无能作二方便者斯四大等不复更共造也由此言之本无作者既无始作不见其同不见其异当知离彼始造即是无常谓能作者为无常也二者谓形处坏无常其说最粗浅谓能造四大及所造色俱不坏但形处坏究竟分析其色乃至微尘观察其中孰为坏者但四大及所造色形处长短变坏不可得非四大能造所造体性坏也四大不坏但形处坏异相现此僧佉外道所计四大之性周流诸趣体恒不变故谓四大常也三者谓色即无常亦即形处无常之见非四大无常之谓也若四大无常者则诸世间一切无常不得以俗数语言论说世事以无世事可得故若以世俗言说论世事者是诸世事亦非实有当知堕于世论邪见以说一切诸法唯有虚假名字言说不实见有无常自相生故若见自相生者即色即空即知诸行无常是生灭法此我法中收非世论可比也四者计转变中间无常谓能造所造俱常但两色中间有无常性能使色法相续转变故一切色异性现则谓之坏非四大自性坏也如金作庄严具庄严具有转变则谓之坏非金性坏此如是余性转变亦如是如乳作酥酪等酥酪有转变则谓之坏非乳性坏如是种种外道虚妄分别作无常见说火烧四大时四大自体俱各分散而自相实不烧若火能烧四大者四大造色当应断灭谁复为能造所造乎以上四种邪见谓四大有形者毕竟有灭四大无形者终不能坏此以常为无常以无常为常一切矫乱即半生半灭半不生灭之论也仰山指雪师子云还有过得此色者么云门云当时便与推倒雪窦云只解推倒不解扶起万松道既称为色必与眼对过白之色唯无色者不与眼对云门所以道当时便与推倒若向至白无白处认着正是堕在无色界中雪窦别指出一条活路向推倒处却教扶起佛眼云若向这里扶持起来甚生次第事佛觉颂云一色无过指示人白银世界里频呻超然推倒还扶起争似东风煦日新天童颂云一倒一起雪庭师子慎于犯而怀仁勇于为而见义清光照眼似迷家明白转身还堕位衲僧家了无寄同生同死何彼何此暖信破梅兮春到寒枝凉飙脱叶兮秋澄潦水据宗门中无色边尚不可住而况有各各自相不坏者乎。

　　大慧我法起非常非无常所以者何谓外性不决定故(魏云我不说外境界有故)唯说三有微心(唐云三界唯心故)不说种种相有生有灭四大合会差别四大及造色故妄想二种事摄所摄知二种妄想离外性无性二种见(唐云不说诸相故大种性处种种差别不生不灭故非能造所造故能取所取二种体性一切皆从分别起故如实而知二取性故)觉自心现量妄想者思惟作行生非不作行离心性无性妄想世间出世间出世间上上一切法非常非无常不觉自心现量堕二边恶见相续一切外道不觉自妄想此凡夫无有根本谓世间出世间出世间上上从说妄想生非凡愚所觉。

　　通曰以上七种无常皆外道邪见非我法也若我法所起唯说大种及诸尘非常非无常是谓真常超过外道心量所以者何外道于外境界起见或谓常或谓无常不知外境界不决定有我不说外境界故我说三界内外无有一法不从微妙真实心生但说三界唯心本无生灭不说种种诸相有生有灭及四大种合会差别之相与四大能造及所造之色以四大种唯是因缘和合非大及尘是实有法是故说言不生不灭故非能造所造故彼外道以虚妄心分别能所二种体性见有能取所取之事摄受计着一切皆从妄分别起故如实而知二种分别本皆虚妄即不见有能取所取远离外法有无二见不见其有故不取于有不见其无故不取于无唯觉一切诸法皆是自心现量如水中月不可谓之有不可谓之无故能离有无见而不分别能造所造有生有灭也外道二种见起于妄想者由思想作行而生分别所作业相名妄想生非不思想作行而名为妄想也若不生于思不起于想即离于自心所现有无分别离此妄想已即能了知世间法出世间法出世间上上法一切如实唯是一心非常非无常以有世间及出世间上上诸法是故不得说言是常以能觉知唯是自心分别见故是故非无常而诸外道不觉自心现量堕在二边恶见相续建立七种无常论此诸外道不觉自心虚妄分别无有根本智故非诸圣人分别无常有根本智故所以一切外道不能解了此三种法一者世间法相二者出世间法相三者出世间上上胜法相彼谓三法皆依言语种种说法遂以为妄想分别境界不知所有言说既曰非常。又曰非无常。岂彼凡愚之所觉乎。彼唯不觉自心现量。即不能离摄所摄妄想。即不能离外法有无二种恶见。恶见相续故谓之愚。云门上堂。诸和尚子莫妄想。天是天地是地。山是山水是水。僧是僧俗是俗。良久曰。与我拈案山来。僧便问。学人见山是山水是水时如何。师曰三门为甚么骑佛殿从这里过。曰恁么则不妄想去也。师曰还我话头来。且道云门不妄想作如何话会。须于此公案了了。方名有根本知见。

　　尔时世尊欲重宣此义而说偈言。

　　远离于所造。及与形处异。性与色无常。外道愚妄想诸性无有坏。大大自性住。外道无常想。没在种种见彼诸外道等。无若生若灭。大大性自常。何谓无常想(唐云彼诸外道众。皆［从］不生灭。诸大性自［当］。谁是无常法)一切唯心量。二种心流转摄受及所摄。无有我我所。梵天为树根。枝叶普周遍如是我所说。唯是彼心量(魏云三界上下法。我说皆是心。离于诸心法。更无有可得)。

　　通曰。前长行中分破七种无常亦既备矣。此复总括其旨而破之。谓一者作已而舍。谓能造无常远离于所造。二者形处异。三者色无常。谓所造无常而能造四大是常。与初计相返。五者性无常。六者性无性无常。谓能造所造俱坏。中有个无常自性不坏。与上计俱返。可不谓之愚乎。四者谓转变中间有不坏性。七者谓一切法不生。遍住于诸法之中。四大自性常住不灭。既云不坏又云常住。而外道于中作无常想。以常为无常。以无常为常。没在种种妄分别见。无论彼所谓常者非真。且其言自相违也。彼诸外道等皆说一切法不生及物不坏不灭。四大各各不相坏而自性常住。若是者一切是常也。谁是无常法而作无常想乎。故彼所谓七无常者其义不成。若我所说法。三界所有一切唯是自心现量。即有无离有无。即生灭离生灭。本无能所可得。若彼能所二种分别妄想皆从自心流转作意而生。见有能取及以所取。取著有则以为无常。取着无则以为无常。其实无有能取者而为之我。亦无有所取者而为之我所。但由识心逐妄流转故有二种取耳。若心不流转即原无有我。谁为能取。原无我所。谁为所取。二取性既离。安所见其有而谓之常。安所见其无而谓之无常。故我所说者非常非无常也。又外道计大梵天初造众生为有情本。如树根然发为枝条普遍世间。如是说者有树根而为之我。有枝条周遍而为之我所。唯是彼外道妄想心量。非我法所收。若我所说三界上下唯是一心。离心更不可得。觉了唯心现量。是为有根本智。明于世间及出世间上上等法。非常非无常。彼以梵天胜妙微尘为能作者。是为无根本智。但于枝叶上作种种分别建立七无常论。总归于妄而已。蓝田真禅师上堂。成山假就于始篑。修途托至于初步。上座。适来从地炉边来。还与初步同别。若言同即不会不迁。若言别亦不会不迁。上座作么生会。还会么。这里不是那里。那里不是这里。且道是一处两处。是迁不迁。是来去不是来去。若于此显明得便乃古今一如初终。自尔念念无常心心永灭。所以道。观方知彼去。去者不至方。上座适来恁么来却请恁么去。参此数语。发明念念无常心心永灭。会得真实不迁处。却与唯心之旨暗符。

　　(魏云入道品第九唐云现证品第四)。

　　尔时大慧菩萨复白佛言。世尊。唯愿为说一切菩萨声闻缘觉灭正受次第相续。若善于灭正受次第相续相者。我及余菩萨终不妄舍灭正受乐门。不堕一切声闻缘觉外道愚痴。佛言大慧。谛听谛听善思念之。当为汝说。大慧白佛言。世尊。唯愿为说。佛告大慧。六地菩萨摩诃萨及声闻缘觉入灭正受。第七地菩萨摩诃萨。念念正受离一切性自性相正受。非声闻缘觉。诸声闻缘觉堕有行觉摄所摄相灭正受。是故七地非念正受。得一切法无差别相非分。得种种相性。觉一切法善不善性相正受。是故七地无善念正受。(魏云菩萨于七地中念念入灭尽定。以诸菩萨悉能远离一切诸法有无相故。声闻辟支佛不能念念入灭尽定。以缘有为行入灭尽定。堕在可取能取境界。是故声闻辟支佛不能入七地中念念灭尽定。以觉诸法种种异相有法无法善不善法同相异相而入灭尽定。是故声闻缘觉不能入七地中念念灭尽定。以无善巧方便智故)。

　　通曰。因上言外道不生不灭与佛无异。既指出七种无常是生灭法。则外道所说涅槃不足论已。然一切菩萨及二乘等同断三界烦恼入灭尽定。彼有次第差等。地地相续而进。各各谓得涅槃。若善其相则知无上涅槃灭正受乐是真实境界。不堕二乘及外道愚痴见也。世尊一一分别而语之。谓初地至六地菩萨得人无我入灭正受。与声闻缘觉无异。以定有出入未能念念入也。至七地念念入正受。遂离一切有无诸相。即有涅槃性自性相亦不取着。故非二乘所及。诸二乘人念正受乐。见有正受而摄取之。缘有为行入灭尽定。堕在能所取境界。不能入七地中念念灭尽定。是故七地念念正受非念正受。非以正受为善而念入之。以得一切法无生死涅槃差别相故。非彼二乘分量所及也。彼二乘人堕有行觉者有种种相性可得。所谓觉一切诸法有法无法善不善法同相异相而入灭尽定。见有生死可厌。见有寂灭可乐。以无善巧方便智不能于生灭法中而证涅槃也。彼以涅槃为善而摄取之。正名善念正受。非念念正受也。七地念念正受善且忘之。故得一切法无差别相。岂二乘所敢望乎。有僧思𨜶问仰山。禅宗顿悟入门的意如何。仰曰此意极难。若是祖宗门下上根上智。一闻千悟得大总持。其有根微智劣若不安禅静处。到这里总须茫然。曰除此一路别更有入处否。仰曰有。曰如何即是。仰曰汝是甚处人。曰幽州人。仰曰汝还思彼否。曰常思。仰曰。能思者是心。所思者是境。彼处楼台林苑人马骈阗。汝返思思底还有许多般么。曰某甲到这里总不见有。仰曰。信位即是。人位未是。曰除却这个别更有意也无。仰曰。别有别无。即不堪也。曰到这里如何即是。仰曰。据汝所解秪得一玄。得坐披衣向后自看。天童颂云。无外而容无碍而冲。门墙岸岸关锁重重。酒常酣而卧客。饭虽饱而颓农。突出虚空兮风抟妙翘。踏翻沧海兮雷送游龙。二乘人不能入七地正受。秪得一玄。耽三昧乐真如。酒酣饭饱也。安能突出虚空哉。

　　大慧。八地菩萨及声闻缘觉。心意意识妄想相灭。初地乃至七地菩萨摩诃萨。观三界心意意识量。离我我所自妄想修堕外性种种相。(唐云不见外法种种诸相)愚夫二种自心摄所摄。向无知不觉无始过恶虚伪习气所熏。大慧。八地菩萨摩诃萨声闻缘觉涅槃。菩萨者三昧觉所持。是故三昧门乐不般涅槃。若不持者如来地不满足弃舍一切有为众生相。故佛种则应断。诸佛世尊为示如来不可思议无量功德。声闻缘觉三昧门得乐所牵故。作涅槃想。大慧。我分部七地。善修心意意识相。善修我我所摄受人法无我生灭自共相。善四无碍决定力三昧门地次第相续。入道品法。不令菩萨摩诃萨不觉自共相不善七地堕外道邪径。故立地次第。大慧。彼实无有若生若灭。除自心现量。所谓地次第相续及三界种种行。愚夫所不觉愚夫所不觉者。谓我及诸佛说地次第相续。及说三界种种行。

　　通曰。上言二乘灭正受不能入七地灭正受。为不能得一切法无差别相。故至于八地舍离藏识。不但一切法种种相灭。乃至声闻缘觉心意意识虚妄分别想亦灭。魏云七地菩萨转灭声闻缘觉心意意识。至八地转灭殆尽。识阴都尽。名不动地。初地至七地所修观行。见于三界一切诸法唯是心意意识所现之量。心即无心。意即无意。识即无识。本离我我所执。不见外法种种诸相。彼于自心起妄想分别虚妄修习。见有外法可得。即堕外性种种相。此外道愚夫二种取着以自心摄自心。见有能取所取之法。便谓一切断灭一向无知。堕于无想境界。不觉无始虚伪习气所熏。断灭种性。即是过恶。有摄所摄。不离我我所。是外道涅槃虚伪妄想。至八地方灭尽也。何也。八地菩萨所得三昧与二乘涅槃大略相似。然菩萨者于三昧中有正觉所持。以诸佛力所加持故。虽有三昧之乐而不耽着。故不入于涅槃。若无正觉所持者。便以小乘自安。不能满足如来之地。弃舍一切众生。不为说有为诸法渐次引入如来知见。佛种则应断。是故诸佛如来于八地菩萨三昧不起。咄云。善男子。当起度生。汝所得三昧二乘亦得。于是为示如来无缘之慈。从妙觉海流出不可思议无量功德。令其究竟满足绍隆佛种。故不入于涅槃。若声闻缘觉得三昧门乐。为乐所牵。得少为足。不能回心向大。度脱众生。是故于中作涅槃想。由此言之。七地以前入灭正受者二乘所共。故当善为防范。我所以分部七地。当善巧方便修心意意识相。远离我我所执。无能所取已得人无我智。更进之得法无我。不见自共相可得。以二乘所证涅槃有自共相可得。终属生灭。应善观察而远离之。善解四无碍辨。所谓义无碍法无碍词无碍乐说无碍。得决定力于三昧门而得自在。念念灭正受无出入相。至此纯无相观方能渐升八地乃至十地诸地次第相续。入于三十七助道品菩提分法。我所以分部诸法令善修之者。恐诸菩萨不善了知自相共相。不善七地以前修行次第。堕于外道断常邪径。故建立地地次第。前地所生后地灭之。至于金刚道后灭无所灭。方证入不生不灭无余涅槃也。要而言之。彼实无有若生若灭。一切诸法唯心所现。心本无心。现本无现。除自心现量原无生灭。此唯有根本智者始能觉了。至所谓地地次第相续及断三界九品惑种种诸行。凡以对治众生之病。此无智愚夫所不觉也。所不觉者何也。谓不觉我及诸佛建立诸法为令众生证入不生不灭无余涅槃。说即无说相即无相。乃谓我及诸佛说地次第相续相及说三界种种行相。但于言说而生执着本无根本智。谓如来一切法从言说妄想生。此其所以为愚也。僧问马祖。如何是修道。祖曰。道不属修。若言修得。修成还坏即同声闻。若言不修即同凡夫。又问。作何见解即得达道。祖曰。自性本来具足。但于善恶事中不滞。唤作修道人。取善舍恶观空入定。即属造作。更若向外驰求。转疏转远。但尽三界心量。一念妄心即是三界生死根本。但无一念。即除生死根本。即得法王无上珍味。无量劫来凡夫妄想谄曲邪伪我慢贡高合为一体。故经云但以众法合成此身。起时唯法起。灭时唯法灭。此法起时不言我起。灭时不言我灭。前念后念中念。念念不相待。念念寂灭。唤作海印三昧。摄一切法如百千异流同归大海都名海水。住于一味即摄众味住于大海即混众流。如人在大海中浴即用一切水。所以声闻悟迷凡夫迷悟。声闻不知圣心本无地位因果阶级。心量妄想修因证果。住于空定八万劫二万劫。虽即已悟。悟已却迷。诸菩萨观如地狱苦。沉空滞寂。不见佛性。若是上根众生忽尔遇善知识指示。言下领会。更不历于阶级地位。顿悟本性。故经云凡夫有反覆心而声闻无也。马祖如许葛藤。却从坐禅学佛翻然而悟。磨砖非镜鞭车不行。一明心要。便语语踏杀天下人。

　　复次大慧。声闻缘觉第八菩萨地灭三昧门乐醉所醉。不善自心现量。自共相习气所障。堕人法无我法摄受见。妄想涅槃想。非寂灭智慧觉。大慧。菩萨者见灭三昧门乐。本愿哀愍大悲成就。知分别十无尽句。不妄想涅槃想。彼已涅槃妄想不生故。(唐云以入涅槃不生果故)离摄所摄妄想。觉了自心现量一切诸法妄想不生。不堕心意意识外性自性相计着妄想。非佛法因不生。随智慧生得如来自觉地。如人梦中方便度水未度而觉。觉已思惟为正为邪。非正非邪。余无始见闻觉识因想。种种习气种种形处。随有无想心意意识梦现。大慧。如是菩萨摩诃萨。于第八菩萨地。见妄想生。(魏云见分别心)从初地转进至第七地。见一切法如幻等方便。度摄所摄心妄想行已。作佛法方便。未得者令得。大慧。此是菩萨涅槃方便不坏。(唐云所得涅槃非坏灭也)离心意意识得无生法忍。大慧。于第一义无次第相续。说无所有妄想寂灭法。(唐云第一义中无有次第亦无相续。远离一切境界分别。此则名为寂灭之法)。

　　通曰。上言自心现量其实无有若生若灭。诸法从本来常自寂灭相。若能觉此者所谓寂灭智慧觉也。诸二乘人但得人空未得法空。尚未能证入初地。何况八地寂灭乐门。佛说声闻乘有二种。此是先修菩萨行退堕声闻位者。还依本心修菩萨行。即入第八地灭正受门乐。为寂灭酒之所昏醉。一味耽寂不善了达自心现量。心外无法法外无心。见有涅槃自相共相可得。不知为无始识阴习气所障。堕人法无我见。以人无我之法即涅槃法。见有能证所证而摄取之。此但以虚妄分别名为涅槃。而不能知诸法本自寂静。本无生灭非有智慧觉也。若八地菩萨虽见有寂灭三昧门乐。而不耽着忆念度生本愿。哀愍一切智悲双运。思欲成就而具足之。知分别修行十无尽句。所谓众生界无尽世界无尽。虚空界无尽法界无尽。涅槃界无尽佛出现无尽。如来智无尽心所缘无尽。佛智所入无尽转法轮智无尽。如实而知究竟满足如来不可思议无量功德。以是之故不妄想涅槃果而自取证。不即入于涅槃。彼已自性涅槃。而虚妄分别得果之心不生。故远离能取所取妄想境界。觉了诸法唯是自心现量。是故不生一切分别之心。内不堕于心意意识而分别法相。外不计著有无诸法而分别事相。以非是佛法正因故。故妄想分别不生。妄想寂灭本来不生即是佛法正因。此非说情可到。随转识成智慧用现前而得生起。以此不生为因地心。故能得入如来自证之地。圆成果位真不生灭。如人梦中度大海水。起大方便欲度自身。未度中间忽然便觉。作是思惟。此为是实为是虚妄。便复思惟如是之相非实非虚非正非邪。唯余无始虚妄分别见闻觉知为因。此因非佛法因。故生于想。见种种色形相颠倒。不离有无二法。良由心意意识多生熏习。于梦中现觉已即无心意意识可得。故八地菩萨不堕于心意意识者。能转识而成智。智能辨识。不为识所转。所以能见妄想分别心生此妄想心。如梦中所见生死大海种种分别心也。乃从初地转进至于七地。见一切修行之法皆如幻等但以方便度脱。离诸能取所取妄想分别之心。是有为功行。如是行已。更进之勤作佛法方便广大功用。为于未得上上佛法修行者。令得如梦中设立船筏方便。令未度者得度也。菩萨以此方便得入涅槃。是以修行胜法名为涅槃。非一切坏灭之谓也。既不坏涅槃方便。远离心意意识虚妄分别。刹那无有生相。刹那无有灭相。得证入无生法忍。此无生法忍于第一义而不动。无功可施。无行可修。如梦既觉。不复用方便功力也。第一义中本无地地次第相续。本无三界种种行相。远离一切境界分别。我于第一义中说诸法无所有分别无所施是名妄想寂灭之法。是真涅槃。唯可与智者道。岂愚夫所能知乎。僧问芭蕉彻和尚。有一人不舍生死不证涅槃。师还提携也无。彻云不提携。僧云为甚么不提携。彻云老僧粗识好恶。投子颂云。百岁儿童出户来。满身红烂惹尘埃。火中闲步清凉地。识者无因敢近抬。此第一义中清凉寂灭之法。不离火宅生死而证涅槃。即涅槃亦不住着。明乎此者庶知好恶矣。

　　尔时世尊欲重宣此义而说偈言。

　　心量无所有。此住及佛地。去来及现在。三世诸佛说心量地第七。无所有第八。二地名为住。佛地名最胜自觉智及净。此则是我地。自在最胜处。清净妙庄严照耀如盛火。光明悉遍至。炽𦦨不坏目。周轮化三有(唐云摩醯最胜处。色究竟庄严。譬如大火聚。光焰炽然法。化现于三有。悦意而清凉)化现在三有或有先时化。于彼演说乘。皆是如来地。十地则为初初则为八地。第九则为七。七亦复为八。第二为第三第四为第五。第三为第六。无所有何次。

　　通曰。此本大慧所问一切菩萨二乘灭正受次第相续。世尊为分别诸地善修行法。而示以第一义无次第相续。此心量无所有寂灭法门。唯住地菩萨及如来自觉地可与究竟。乃三世诸佛所说不可思议无量功德之法也。何以谓之住地耶。第七地所修人法二无我智一切远离。名远行地。尚余藏识心量未灭。至第八地舍离。藏识心量都灭。名不动地。方证法空一无所有。此二均谓之住地。得不退转。不名最胜也。唯等妙觉证入佛地妙庄严海。方名究竟果地。更无胜于此者。彼所得自觉圣智亦且远离。无能觉所觉。至极清净。此则觉而无觉。故名妙觉。乃佛所自证之地也。然如来法身不解脱法。惟法自流出报化佛身方解说法。故佛于色究竟天最胜之处成等正觉。示现清净庄严之身。光明照耀如盛火炽𦦨。化现三有。周悉遍至。毒龙放光即损人目。如来光明不损人目。见者自得悦意而清凉也。其所化现周轮三界而化众生。不住著于一处。处处皆有佛也。或有先时而化者。以时未至未可即说一乘法。于彼演说诸乘之法。虽说三乘其实皆是一乘。究竟归于如来自觉地而已。既以一乘为教法。虽设立诸地而实无诸地次第相续之相。故十可为初初可为八。九可为七七亦可为八。二可为三。四可为五。三可为六。彼无所有中一切寂灭。更何次第可得哉。于第一义无次第相续。此是去来今诸佛之所说也。彼愚夫唯耽着灭正受以为涅槃。其可与语此乎。青原思禅师问六祖曰。当何所务即不落阶级。祖曰汝曾作甚么来。思云圣谛亦不为。祖曰落何阶级。思云圣谛尚不为。何阶级之有。祖深器之。令思首众。既乃命化一方。偈曰。心地含诸种。普雨悉皆萌。顿悟华情已。菩提果自成。投子颂云。无见顶露云攒急。劫外灵枝不带春。那边不坐空王殿。争肯耘苗向日轮。丹霞颂云。卓尔难将正眼窥。迥超今古类何齐。苔封古殿无人侍。月锁苍梧凤不栖。僧问瑞岩。作么生商量即得不落阶级。岩云排不出。曰为甚么排不出。岩曰他从前无阶级。曰未审居何位次。岩曰不坐普光殿。曰还理化也无。岩曰。名闻三界重。何处不归朝。合二则细玩之所云不坐空王殿。即不住着涅槃也。然化佛说法化现三有。又何处非如来之地乎。必深明无阶级次第。然后可分化一方也。

　　(魏云问如来常无常品第十唐云如来常无常品第五)。

　　尔时大慧菩萨复白佛言。世尊。如来应供等正觉为常为无常。佛告大慧。如来应供等正觉非常非无常。谓二俱有过。若常者有作主过。常者一切外道说作者无所作。是故如来常非常。非作常有过故。若如来无常者有作无常过。阴所相相无性。阴坏则应断而如来不断。大慧。一切所作皆无常。如瓶衣等。一切皆无常过。一切智众具方便应无义。以所作故。一切所作皆应是如来。无差别因性故。是故大慧。如来非常非无常。(魏云大慧若言一切皆无常者。一切智一切智人一切功德亦应无常以同一切作法相故。又复有过若言一切皆无常者诸佛如来应是作法而佛如来非是作法以无更说有胜因故)。

　　通曰。因上文只破外道七无常论。至我法起非常非无常尚未详示。故大慧复有此问。上言外道妄想者思想作行生非不作行。亦言之未详。至此乃详出其过。常与无常二俱有过。若如来是常者有能作过。一切外道说微尘等为作者。作者不生本无所作。故以为常。既有作者又计是常。即是作常非真常也。是故如来真常尚且无常相可得。况作而为常者乎。作而常者即不能常。故说常者有过也。若如来是无常者亦有所作过。谓无常非自无常。因作而后见其无常。彼以五阴是所作者。五阴能见之相及所见之相皆无自性毕竟断灭。是无常由作而成也。是以五阴坏灭为无常也。若五阴坏灭者诸佛如来亦应断灭。而诸佛如来非断灭法常住不坏。安所见其无常耶。故说无常者亦有过也。夫无常何以亦谓之作。彼以生必有灭。作必有坏。一切作法皆是无常如瓶衣车屋等。有作有坏毕竟无常。若如是说者有无穷过。所作既皆无常。则如来一切智所作一切功德众具万行方便权巧有义存焉。皆应无常。总空无益。以同所作法相故。又复有过。若一切皆无常者。如来功行同于所作。则世间一切所作诸法皆应是如来法。更无差别相矣。然而诸佛如来非是作法。以有差别胜因性。故外道必待作法而后显其无常非胜因也。如来不待作法而显其真常是胜因也。若无作法即无无常。故谓外道无常亦是作也。常与无常皆有作主过。是故如来远离彼过。非常非无常也。僧问长沙岑禅师曰。本来人还成佛否。沙曰你道大唐天子还割茅刈草么。投子颂云。苔殿重重紫气深。星分辰位正乾坤。金轮不御阎浮境。岂共诸侯宝印尊。彼有为正法智者所不屑。况外道邪见乎。

　　复次大慧。如来非如虚空常。如虚空常者。自觉圣智众具无义过。大慧。譬如虚空非常非无常。离常无常一异俱不俱常无常过。故不可说。是故如来非常。复次大慧。若如来无生常者。如兔马等角。以无生常故。方便无义。以无生常过故。如来非常。复次大慧。更有余事知如来常。所以者何。谓无间所得智常。故如来常。大慧。若如来出世若不出世。法毕定住。声闻缘觉诸佛如来。无间住不住虚空。亦非愚夫之所觉知。大慧。如来所得智。是般若所熏。非心意意识彼诸阴界入处所熏。大慧。一切三有皆是不实妄想所生。如来不从不实虚妄想生。大慧。以二法故有常无常非不二。不二者寂静。一切法无二生相故。是故如来应供等正觉非常非无常。大慧。乃至言说分别生。则有常无常过。分别觉灭者。则离愚夫常无常见不寂静慧者。永离常无常。非常无常熏。

　　通曰。外道所谓常无常者以有作过。如来非常非无常者以无作也。然则无作宁不同于虚空乎。如来非如虚空常也。若如虚空者不待因成顽空无知。而如来自觉圣智灵觉不昧众具庄严不舍一法应无实义。岂不有断灭之过。如来尝言圆同太虚无欠无余。但以取譬实体湛然常寂。远离常无常一异俱不俱种种戏论悉堕常无常二见过。故以自体真常实不可说。乃以虚空取譬而如来非虚空常也。故曰非常无作既不同于虚空。毋乃以无生为常乎。如来亦非无生常也。若执着无生以为常者。即如外道兔马等角邪见。毕竟不生执以为常。然则如来所修万行方便法门。空无实义俱不必生。以无生为常者有如是绝无之过。而如来非无生常也。故曰非常既非虚空又非无生。然则何以见如来之常耶。更有余事知如来常。即前复有余无生贤圣所得法。彼生无生者是则无生忍。谓于生而证无生。于一切无常法中而证真常之理。彼离生法以为无生者。则于生有间。今惟不离生法而得无生之智。不离无常而得真常之智。是名无间之智也。智无间断。岂不是常。有此无间圣智。故知如来是常也。此无间圣智者自觉之境界。前后智断非去来今。故不论有佛出世无佛出世。此法毕竟无间而住。唐云诸佛如来所证法性法住法位。如来出世若不出世常住不易。在于一切二乘外道所得法中非是空无。然非凡愚之所能知。夫声闻缘觉皆有如来无间智性而不能知如来常者。为不能离心意意识虚妄分别。故轮转三界不得真常耳。若如来所得无间圣智乃是自性般若所熏。何以谓之般若。世间智虑不出心意意识所熏。而般若非心意意识也。世间智虑不出阴界入处所熏。而般若非阴界入处也。一切智虑所不能缘故谓之般若。般若智无间故如来名为常也。一切三有不出心意意识不实妄想所生。故有生灭故不能常。如来不从心意意识不实妄想所生。是为如实是为真常。唯一真实更无生灭。此所谓寂静一心也。而常无常见何自而起乎。以见有二法故。或谓之常或谓之无常。虚妄分别非真实不二之见也。若见于不二者。烦恼即是菩提。生死即是涅槃。本来寂静不生。一切法无二无别。何从见其常而生一常相耶。又何从见其无常而生一无常相耶。是故如来一切寂静。非常非无常也。不但作常无常见者妄计有无。有支离之过。但有言说分别心生此是常此是无常。此是非常非无常。即为意流。即堕常无常过咎。若一切分别觉灭者。不分别妄亦不分别真。真妄两忘。喧寂无二。则远离外道之过矣。彼愚夫常无常见种种分别种种虚妄常在生灭。纵有黠慧亦不寂静。良由平昔为常无常法所熏故也。若灭此不寂静慧者。唯在永离彼常无常法。勿令少住。既不习近其说。即非常无常所熏而为般若所熏也。熏于般若智者是为无间智。是为自觉圣智得尽分别不生分别。既无分别即非常无常。非常无常即是真常。如是真常似虚空非虚空。似无生非无生。岂外道凡愚所可测乎。慈明住石霜。当解夏。谓众曰。昨日作婴孩。今朝年已老。未明三八九。难踏古皇道。手铄黄河干。脚踢须弥倒。浮生梦幻身。人命夕难保。天堂并地狱。皆由心所造。南山北岭松。北岭南山草。一雨润无边。根苗壮枯槁。五湖参学人。但问虚空讨。死脱夏天衫。生披冬月袄。分明无事人。特地生烦恼。喝一喝。下座。若石霜斯语。直于无常境界独露真常。可谓得无间智矣。

　　尔时世尊欲重宣此义。而说偈言。

　　众具无义者。生常无常过。若无分别觉。永离常无常(唐云远离常无常。而现常无常。恒如是观佛。不生于恶见。若常无常者。所集皆无益。为除分别觉。不说常无常)从其所立宗。则有众杂义。等观自心量。言说不可得(魏云所有立法者。皆有诸过失。若能见唯心。彼不堕诸过)。

　　通曰。唐魏二译皆有前四句。谓如来远离于常无常二法故。现而为常非同外道之常也。现而为无常非同外道之无常也。故曰非常非无常。若如是观佛者。则远离诸过矣。若外道恶见建立常无常论。言常则众具不生。言无常则众具同坏。一切功德同归断灭。皆生于常无常之过。若如来弟子不于此二法生言说分别觉者。即不为常无常所熏。分别既无。湛然寂静。永离常无常二边恶见矣。且彼常无常皆由于作。从其所立宗。则有众多杂乱宗因譬喻种种多端自语相违。无决定义。彼唯不悟唯心所现。但于外境自生分别。故不能离于言说过耳。若能等观自心现量。生死与涅槃无异相。常与无常无异相。但一寂静更无分别。即言说亦不可得。况复建立常无常论而堕诸恶见乎。吾固谓如来非常非无常也。昔行昌问于六祖曰。弟子常览涅槃经。未晓常无常义。乞为解说。祖曰。无常者即佛性也。有常者即一切善恶诸法分别心也。曰和尚所说大违经文。祖曰。吾传佛心印。安敢违于佛经。曰经说佛性是常。和尚却言无常。善恶诸法乃至菩提心皆是无常。和尚却言常。此即相违。令学人转加疑惑。祖曰。涅槃经吾听尼无尽藏诵读一遍。便为讲说。无一字一义不合经文。乃至为汝终无二说。曰学人识量浅昧。愿和尚委曲开示。祖曰。汝知否。佛性若常。更说什么善恶诸法。乃至穷劫无有一人发菩提心者。故吾说无常正是佛说真常之道也。又一切诸法若无常者。即物物皆有自性容受生死而真常性有不遍之处。故吾说常者正是佛说真无常义。佛比为凡夫外道执于邪常。诸二乘人于常计无常共成八倒。故于涅槃了义教中破彼偏见而显说真常真乐真我真净。汝今背义。以断灭无常及确定死常而错解佛之圆妙最后微言。纵览千遍。有何所益。行昌忽然大悟。乃说偈曰。因守无常心。佛说有常性。不知方便者。犹春池拾砾。我今不施功。佛性而现前。非师相授与。我亦无所得。祖曰。汝今彻也。宜名志彻。礼谢而退。此常无常甚深义。却与此段经文相契。

　　(魏云佛性品第十一唐云刹那品第六)。

　　尔时大慧菩萨复白佛言。世尊。唯愿世尊。更为我说阴界入生灭。彼无有我谁生谁灭。愚夫者依于生灭不觉苦尽。不识涅槃。佛言。善哉谛听。当为汝说。大慧白佛言。唯然受教。佛告大慧。如来之藏是善不善因。能遍兴造一切趣生。譬如伎儿变现诸趣离我我所。不觉彼故。三缘和合方便而生。外道不觉计著作者。为无始虚伪恶习所熏。名为识藏。生无明住地与七识俱。如海浪身长生不断。离无常过离于我论。自性无垢毕竟清净。

　　通曰。大慧因世尊说一切三有皆是不实妄想所生。由彼阴界入处所熏。是阴界入实有生灭。若五阴无主即无有我。既无有我。谁生谁灭。三界愚夫常在生灭之中。与生灭相依。不见生死苦尽。是故不知涅槃之相。故愿世尊为说生灭因生灭识不生灭也。佛言阴界入实无有我。以如来藏为一切众生根本。故是世间善不善因。能遍兴造六道生死形色。实不与六道作生死因缘。譬如伎儿变现诸趣。诸趣种种相状不同。其中无我无欣无厌。故如来藏性变起一切。本离我我所而外道不知不觉。故谓阴界入从根尘识三缘和合而生。是故三界生死因缘不断。诸外道等不能如实见如来藏。于彼因缘和合生法执为作者。计着冥初生起二十五谛要归于神我。此神我者虚伪不实终从变灭。而外道为无始恶习所熏计着不舍。遗失真常。堕无常之过。此如来藏性本无生灭。为有无始熏习与生灭和合故。名为识藏是第八识。含藏善不善因即为生灭种子。名为无明住地与第七识俱。善法为净。不善法为染。染净二者皆是无明皆以七识为依。七识细分内依于八识。故八识为无明住地。八识本无生灭。以与七识俱故如海浪身。八识如海七识如浪。海本湛然浪有生灭。其体相续流注。长见其生未尝断绝。故三界善不善法有无相倾。皆由如来藏一念无明变起而阴界入实无自性也。若能觉知无我我所。远离外道无常断灭之见。亦离于所执神我有常之论。如风恬浪静大海圆澄。如来藏自性本自无垢。不但无浊边垢。亦且无清边垢。无垢即无无明。而善不善业何自而起。三界生死何从而出。毕竟清净毕竟常住。是为涅槃之真相也。大梅上堂云。汝等诸人各自回心达本。莫逐其末。但得其本。其末自至。若欲识本。唯了自心。此心元是一切世间出世间法根本。故心生种种法生。心灭种种法灭。心且不附一切善恶而生万法。本自如如。又鲁祖问南泉。摩尼珠人不识。如来藏里亲收得。如何是藏。泉云。王老师与汝往来者是。祖曰不往来者。泉云亦是藏。祖曰如何是珠。泉召云师祖。祖应诺。泉云。去。汝不会我语。天童颂云。别是非名得丧应之心指诸掌。往来不往来。只这俱是藏。轮王赏之有功。黄帝得之罔象。转枢机。能伎俩。明眼衲僧无卤莽。佛果云。尽大地是如来藏。向甚么处着珠。尽大地是摩尼珠。唤甚么作藏。雪窦别云。险。百丈竿头作伎俩。不是好手。这里作得个眼。宾主互换。便能深入虎穴。或不恁么。纵饶师祖悟去。也是龙头蛇尾。然则如来藏性非具上眼上智者不达。何怪乎外道。

　　其余诸识有生有灭。意意识等念念有七。因不实妄想。取诸境界种种形处计著名相。不觉自心所现色相。不觉苦乐不至解脱。名相诸缠贪生生贪。若因若攀缘。彼诸受根灭次第不生余自心妄想不知苦乐。入灭受想正受第四禅善真谛解脱修行者作解脱想。不离不转。名如来藏识藏。七识流转不灭。(唐云或复善入诸谛解脱便妄生于得解脱想。而实未舍未转如来藏中识藏之名。魏云如来藏识不在阿黎耶识中是故七种识有生有灭如来藏识不生不灭)所以者何。彼因攀缘诸识生故。非声闻缘觉修行境界。不觉无我自共相。摄受生阴界入。见如来藏五法自性。人法无我则灭。地次第相续转进。余外道见不能倾动。是名住菩萨不动地。得十三昧道门乐。三昧觉所持观察不思议佛法。自愿不受三昧门乐及实际。(唐云为三昧力诸佛所持观察不思议佛法及本愿力不住实际及三昧乐)向自觉圣趣。不共一切声闻缘觉及诸外道所修行道。得十贤圣种性道及身智意生。离三昧行。是故大慧。菩萨摩诃萨欲求胜进者。当净如来藏及识藏名。

　　通曰。上言自性无垢毕竟清净。即是如来藏识本无生灭。其余诸识则有生灭。谓意与意识等七识念念生灭新新不住。然彼七识所以生灭者。以不实妄想为因。外取境界种种形色为缘和合而生诸识。计著名相以为实有。不知此境界色等诸法唯是自心之所显现。以不了故贪著名相逆顺境界。生憎爱心。起苦乐受。不得解脱。为彼于种种名相更相缠缚。既从贪生复生于贪。种子熏起现行名贪生。现行复熏种子名生贪。七识轮转生灭不停。一切愚夫依于生灭。不知苦尽。不识涅槃。良以此也。若妄想为因所谓七识者灭。若境界为缘所谓第六识者灭。则彼诸取境根所谓前五识者灭。念念停息不相续生。但余自心慧。能分别苦乐不生苦乐受者。或离苦或离乐或苦乐俱舍。以厌苦趣寂。或入少想定证灭尽定。或入三摩䟦提正受至第四禅得寂灭乐。或复善修四谛出于三界得真谛解脱。证偏空理如二乘所证。诸修行者便各自谓涅槃。妄生于得解脱想。此但灰灭六识。得离前境解脱。未得一切处解脱。其实未离乎识。未转乎识。但名为如来藏中之识藏耳。所谓在缠如来藏也。出缠如来藏即无生灭。在缠如来藏犹有生灭谓之八识。八识未转。种子习气尚在。故七识流转不灭。所以者何。七识所以流转不灭者。因彼八识及六识攀缘依之而得生。故藏识未舍生灭。犹存中间微细之惑。岂易究尽。然非一切外道二乘诸修行者所知境界。以彼唯了人无我执。不了法无我执。于阴界处取于自相及共相故。摄受自共相者谓有涅槃可证及有证涅槃者。不离能所取。即以离阴界入。即为识阴所覆。安能知识藏中有我之过哉。若能转乎识藏而见如来藏真不生灭性。则所谓五法者已离名相妄想而证于正智如如。所谓三自性者已离妄想缘起而证于圆成实性。所谓二无我者不但得人无我且得法无我。向所云七识流转者当下随灭。以五法等皆依藏识而立。故今识转而得法无我。进于八地。由前悟入得预初地。地地转进。一切外道恶见不能倾动。至此生灭既灭。对治亦亡。无功可用。是名菩萨住不动地。住此地已。即得十种三昧门乐。所谓离着虚空不染三昧。有一百八名。离着虚空亦自离着。为三昧力诸佛所持观察不可思议佛法无量功德及本愿力悲愍众生。所以不受三昧之乐。虽证涅槃而不住于实际。回空向假。回智向悲。趣向自觉圣智究竟之果。不共一切二乘外道取证涅槃更不前进所修行路。得三贤十圣菩萨种性。入于如来意生身智身。如十百明门。能以一身化百类身往百佛国。教化众生。地地增进。故能离三昧乐而不取着也。若耽着三昧有法可极乐。识中便不清净。不得名为如来藏。唯菩萨住不动地。离三昧行。不动地前才舍藏。以舍此藏识染污之名。即是如来清净之藏。诸菩萨欲求胜进满足如来地者。当净如来藏中藏识之名。此一如来藏也。能遍现诸趣故有阴界入。凡夫轮转七识则为不善因。二乘能灭七识则为善因。菩萨能转八识则善不善因俱灭。吾固谓自性无垢毕竟清净。何生灭之有。马祖云。一切众生从无量劫来。不出法性三昧。长在法性三昧中着衣吃饭言谈秪对。六根运用一切施为尽是法性。不解返源随名逐相。迷情妄起造种种业。若能一念返照。全体圣心。汝等诸人各达自心。莫记吾语。纵饶说得河沙道理其心亦不增。纵说不得其心亦不减。说得亦是汝心。说不得亦是汝心。乃至分身放光现十八变。不如还我死灰来。淋过死灰无力喻声闻妄修因证果。未淋过死灰有力喻菩萨道业纯熟诸恶不染。若说如来权教三藏。河沙劫说不尽。犹如钩锁亦不断绝。若悟圣心总无余事。久立珍重。马祖深入楞伽境界。此段葛藤。一一与经文相契。所谓传佛心印。信不虚也。

　　大慧。若无识藏名。如来藏者则无生灭。大慧。然诸凡圣悉有生灭。修行者自觉圣智现法乐住不舍方便。大慧。此如来藏识藏。一切声闻缘觉心想所见。虽自性清净。客尘所覆故犹见不净。非诸如来。大慧。如来者现前境界。犹如掌中视阿摩勒果。(此果似胡桃)大慧。我于此义以神力建立。令胜鬘夫人及利智满足诸菩萨等宣扬演说如来藏及识藏名七识俱生声闻计着。见人法无我。(唐云令［识］声闻见法无我)故胜鬘夫人承佛威神。唯佛及余利智依义菩萨智慧境界。是故汝及余菩萨摩诃萨。于如来藏识藏。当勤修学。莫但闻觉作知足想。(唐云我为胜鬘夫人及余深妙净智菩萨说如来藏名识藏与七识俱起。令诸声闻见法无我。大慧。为胜鬘夫人说佛境界非是外道二乘境界。大慧。此如来藏。藏识是佛境界与汝等比净智菩萨随顺义者所行之处。非是一切执著文字外道二乘之所行处)。

　　通曰。承上言当净如来藏及识藏名。若能转识成智。即不名识藏而名如来藏矣。识藏依生灭有分别。如来藏依不生灭无分别。纯是智体故无生灭。然一切凡夫及诸圣人依彼识藏故悉有生灭。凡夫不知修行有生有灭无足怪已。谓之曰圣所谓修行者何以亦有生灭耶。以依阿赖耶识故入自内身得自觉圣智现法乐住而不舍。于勇猛精进方便有修有证即有生有灭。此如来藏中之识藏也。论如来藏本自清净本离心想。一切声闻缘觉以心想忆度起见谓有涅槃可证。虽如来藏自性清净。以此客尘之见覆之犹见不净。心想所见。有去来名之曰客。有动摇名之曰尘。此识藏微细客尘障于本体即为不净。但见不净。不见本来清净。即不能分别真如。即不能现证真如。非诸如来境界也。若如来者于如来藏性分明现见。大用现前如观掌中庵摩勒果。菩萨观佛性尚且如隔縠见月。唯如来寂灭现前如观掌果。方为究竟清净。岂二乘心想所可及乎。是故佛于此如来藏第一义。以神力建立不可思议境界。为胜鬘夫人及余深妙净智菩萨宣扬演说如来藏及识藏名与七识俱生。令诸声闻已离人我计着法我者。于此舍离藏识。见法无我而证于清净如来藏也。胜鬘夫人即波斯匿王女。为逾阇王夫人。胜鬘经中说二种如来藏。一空如来藏脱离一切烦恼。二不空如来藏具过恒沙不思议佛法。佛为胜鬘夫人说此二种如来藏。非胜鬘夫人不能承佛威神说于如来不思议境界。此非外道二乘境界。外道所执神我堕在七识。二乘所证偏空未离八识。但见识藏不见如来藏。此二种空不空如来藏即是识藏。识藏即是如来藏。是佛境界唯佛与余上根利智菩萨随顺于义。不依文字智慧现前能了分别此二种法。诸余外道二乘无智慧者执著文字。不能了知如此二法。是故汝等菩萨于如来藏识。当勤观察。真见现前与佛无二。不可以闻知觉了便作止足之想也。欲识涅槃真相。必至是而极乎。百丈云。宝积经云法身不可以见闻觉知求。非肉眼所见以无色故。非天眼所见以无妄故。非慧眼所见以离相故。非法眼所见以离诸行故。非佛眼所见以离诸识故。若不作如是见。是名佛见。同色非形色名真色。同空非大虚名真空。色空亦是药病相治语。法界观云。不可言即色不即色。亦不可言即空不即空。眼耳鼻舌身意不纳一切有无诸法。名转入第七地。七地菩萨不退。向上三地菩萨心地明白。易染说火即烧。从色界向上。布施是病。悭贪是药。从色界向下。悭贪是病。布施是药。有作戒者割断世间法。但不身手作无过名无作戒亦云无表戒。亦云无漏戒。但有举心动念尽名破戒。秪如今但不被一切有无诸境惑乱。亦不依住不惑乱亦无不依住知解是名遍学。是名勤赞念是名广流布。未悟未解时名母。悟了名子。亦无无悟解知解是名母子俱丧。妙哉至论。可为此篇利智菩萨勤学如来藏之法式也。

　　尔时世尊欲重宣此义而说偈言。

　　甚深如来藏。而与七识俱。二种摄受生。智者则远离如镜像现心。无始习所熏。如实观察者。诸事悉无事如愚见指月。观指不观月。计著名字者。不见我真实心为工伎儿。意如和伎者。五识为伴侣。妄想观伎众。

　　通曰。本一如来藏而曰甚深如来藏者。谓空如来藏离于生灭人所易知。不空如来藏不舍方便示现生灭与七识俱生。人所难测故曰甚深也。唯其与七识俱。凡愚不了染净诸缘依之而立。见有能取所取二种摄受即归生灭。智者了达染净俱非心境俱亡。而能取所取之相当下远离。空即不定。不空即空。悟入甚深如来藏故名为智也。所云远离者岂离境以求心哉。三界诸法唯心所现。如种种形像现于镜中。非有非无。以无始染净二习之所熏故但如其像耳。于镜了无干涉。若能真实观察甚深如来藏者。求于去来迷悟生死了不可得。种种诸事悉本无事。种种诸相悉本无相。无始习气其实非有。故能远离于摄受也。此甚深如来藏即事而无事。即像而无像。当依于义莫依名字。名字者如标月指。愚人见指指月。但观其指不观其月。计著名字不见真实者亦犹是也。如实观察者即以如实之智观察如实之体。不着语言文字。故能见于真实之义。见真实义者远离心意意识已。转识而成智。故见智为真实识为处假也。以观其心则随缘现变如工伎儿。以观其意则传送出入如和伎者。以观五识则揽境逐尘与识俱起有如伴侣。以观六识则妄想分别执为实有如观伎众。一切如幻本来不有。若计着心意意识名字者。即摄受幻境。不见于如来藏真实义矣。王文公观俳优偈曰。诸优戏场中。一贵复一贱。心知本自同。所以无欣怨。若此偈亦可谓如实观察者。五祖演禅师示众云。山僧昨日入城。见一棚傀儡。不免近前看。或见端严奇特或见丑陋不堪。动转行坐青黄赤白一一见了。子细看时。元来青布幔里有人。山僧忍俊不禁。乃问长史高姓。他道。老和尚看便休。问甚么姓。山僧被他一句。直得无言可对无理可伸。还有人为山僧道得么。昨日那里落节。今日这里拔本。若明得拔本消息。即能远离摄受而见如来藏性矣。

　　楞伽阿䟦多罗宝经宗通卷七
卍新纂续藏经第 17 册 No. 0330 楞伽经宗通


　　楞伽阿䟦多罗宝经宗通卷八

　　(魏云法门品第十二)。

　　尔时大慧菩萨复白佛言世尊惟愿为说五法自性识二种无我究竟分别相我及余菩萨摩诃萨于一切地次第相续分别此法入一切佛法入一切佛法者乃至如来自觉地佛告大慧谛听谛听善思念之大慧白佛言唯然受教佛告大慧五法自性识二种无我分别趣相者谓名相妄想正智如如若修行者修行入如来自觉圣趣离于断常有无等见现法乐正受住现在前大慧不觉彼五法自性识二无我自心现外性凡夫妄想非诸圣贤大慧白佛言世尊云何愚夫妄想生非诸圣贤佛告大慧愚夫计着俗数名相随心流散流散已种种相像貌堕我我所见希望计着妙色计着已无知覆障故生染着染着已贪恚痴所生业积集积集已妄想自缠如蚕作茧堕生死海诸趣旷野如汲井轮以愚痴故不能知如幻野马水月自性离我我所起于一切不实妄想离相所相及生住灭从自心妄想生非自在时节微尘胜妙生愚痴凡夫随名相流(唐云凡愚不知名是假立心随流动见种种相计我我所染著于色覆障圣智起贪嗔痴造作诸业如蚕作茧妄想自缠堕于诸趣生死大海如汲井轮循环不绝不知诸法如幻如焰如水中月自心所见妄分别起离能所取及生住灭谓从自在时节微尘胜性而生随名相流)。

　　通曰五法三自性八识二无我前已历历发明不啻再三矣而又为此问者盖欲究竟分别趣相互相摄入互相融通乃至入一切佛法无所不该方可名如来自觉地耳佛乃一一而详语之谓五法者即该一切法若修行者离于断常有无等见即不落名相妄想现法乐正受住现在前即诸地菩萨分证真如住现前地斯名正智乃得入如来自觉圣趣证于如如矣凡愚不了五法自性诸识无我于心所现见有外物而起分别断常有无等见非圣人也何者一切名相皆是假立原非实有愚夫计着世俗名字随顺生法心随流动见种种相因名得相堕我我所邪见希望计着心中具足一切法相妙善之色不觉入于无明黑暗覆障之处有此染着即起贪心起贪心已即能造作贪嗔痴业造业行已不能自止如蚕作茧以分别心而自缠身堕于六道诸趣生死大海险难无边空旷无际如汲井轮循环不绝不知诸法名相如幻如𦦨如水中月虽现有影相其中原无主宰而为之我亦无依止而为之我所既无我我所即非实有彼计着妙色积集诸业皆从于不实名相妄想分别而生起故不知自性离我我所即离能相所相安所得妙善之色也既离可见能见即无生住异灭流转可得安所有积集之业也此诸名相皆从自心妄分别起非从自在时微尘胜妙等生愚痴凡夫谓自在天及时节微尘神我胜性能生一切此数者既有其名即是有相有相者即是所生非是能生于不能生者而计生是于生灭法中而妄计以为作者一切不实故名曰妄此诸愚夫但随名相流耳岂可语于圣贤真实不生不灭之趣乎昔庞居士尝游讲肆随喜金刚经至无我无人处致问曰座主既无我无人是谁讲谁听主无对士曰某甲虽是俗人粗知信向主曰秪如居士意作么生士以偈答曰无我复无人作么有疏亲劝君休历座不似直求真金刚般若性外绝一纤尘我闻并信受总是假名陈主闻偈欣然仰叹若居士者真能现法乐住乃得现前。

　　大慧彼相者眼识所照名为色耳鼻舌身意意识所照名为声香味触法是名为相大慧彼妄想者施设众名显示诸相如此不异(唐云此事如是决定不异)象马车步男女等名是名妄想大慧正智者彼名相不可得犹如过客诸识不生不断不常不堕一切外道声闻缘觉之地复次大慧菩萨摩诃萨以此正智不立名相非不立名相舍离二见建立及诽谤知名相不生是名如如大慧菩萨摩诃萨住如如者得无所有境界故得菩萨欢喜地得菩萨欢喜地已永离一切外道恶趣正住出世间趣法相成熟分别幻等一切法自觉法趣相离诸妄想见性异相(唐云离臆度见)次第乃至法云地于其中间三昧力自在神通开敷得如来地已种种变化圆照示现成熟众生如水中月善究竟满足十无尽句为种种意解众生分别说法法身离意所作是名菩萨入如如所得。

　　通曰上言名即是相已竟此下指相亦有名彼所谓相者谓眼识所对形形色色洞然朗照皆名为色色固有形之相也至于耳所对声鼻所对香舌所对味身所对触皆有实境可指亦为有形之相也若意与意识所照离诸前境内缘法尘但名假色所谓无形之相也五法中曰名曰相者如此彼所谓妄想者于上施设种种假名及显示一切诸相从中妄生分别曰此事如是曰此事不异如象马车步男女等名名依相立相逐名生名相本皆是妄于中计着妄生分别故名为妄想也妄想即不得称为正智若正智者于彼施设显示种种名相微细观察求其实相了不可得以彼迭共因生故互为其客既迭共生犹如过客则相非常住诸识不复生起虚妄分别此但诸识不生非是断灭其相也故不堕于断亦不执着其相也故不堕于常不堕于一切外道二乘之地故名曰正智也彼外道二乘亦能诸识不生何为彼即不正而此为正也彼但知不立名相必欲一切而空之总于名相上建立诽谤二俱相违何以能如此正智者虽不立名相而堕于有亦未尝不立名相而堕于无既不执之为有而生一常见亦不执之为无而生一断见舍离彼建立及诽谤二种邪见知名相本自不生犹如过客了不可得而诸识何自生乎故名相不生者境如也知名相不生者心如也心境一如故名如如若菩萨由正智而住于如如者照而无照得入无相寂静境界见诸相非相即得分证真如入初地住住初地者证百金刚三昧明门永离世间二十五有一切生灭法如外道涅槃恶趣亦不住着而正住于如来家出世间不生灭法真如境界如实修行法相成熟如五法相如幻如梦善能分别一切诸法唯心所现自觉法趣证自圣智修行之法如是展转远离虚妄分别见性异相凡见与性异者稍涉臆度便于法体有异故曰异相离臆度见已如是地地增进次第乃至十地于其中间非不各得三昧神力非不各有自在神通至此则成熟之极而开敷矣如众华开敷庄严如来之地如来灌顶授佛位分坐莲华宫放大光明故有种种变化圆照法界示现报化成熟众生成熟菩萨则现报身成熟有情则现化身如水中月不出不入善能究竟第一义谛被弘誓甲具足成满十无尽句所谓众生界无尽世界无尽虚空界无尽法界无尽涅槃界无尽佛出现无尽如来智无尽心所缘无尽佛智所入无尽转法轮智无尽为种种意解众生随其欲乐分别说法一音演法随类各解虽为意解众生说法而法身自觉离意所作非有意非无意非有说非无说远离心意意识当体如如是名菩萨入如如境界得佛地中如是如是无量无边法所谓名相妄想正智如如五法分别相者大约如此华严出现品云佛子无一众生而不具有如来智慧但以妄想颠倒执着而不证得若离妄想一切智自然智无师智则得现前又云尔时如来以无障碍清净智眼普观法界一切众生而作是言奇哉奇哉此诸众生云何具有如来智慧愚痴迷惑不知不见当教以正道令其永离妄想执着自于身中得见如来广大智慧与佛无异天童略举云我今普见一切众生具有如来智慧德相但以妄想执着而不证得颂曰天盖地载成团作块周法界而无边析邻虚而无内及尽玄微谁分向背佛祖来偿口业债问取南泉王老师人人只吃一茎菜然则此五法建立亦偿口业债耳若证如如谁分向背。

　　尔时大慧菩萨白佛言世尊云何世尊为三种自性入于五法为各有自相宗佛告大慧三种自性及八识二种无我悉入五法大慧彼名及相是妄想自性大慧若依彼妄想生心心法名俱时生如日光俱种种相各别分别持是名缘起自性(唐云以依彼分别心心所法俱时而起如日与光是缘起性)大慧正智如如者不可坏故名成自性复次大慧自心现妄想八种分别谓识藏意意识及五识身相者不实相妄想故我我所二摄受灭二无我生(唐云若能舍离二种我执二无我智即得生长)是故大慧此五法者声闻缘觉菩萨如来自觉圣智诸地相续次第一切佛法悉入其中复次大慧五法者相名妄想如如正智大慧相者若处所形相色像等现是名为相若彼有如是相名为瓶等即此非余是说为名施设众名显示诸相瓶等心心法是名妄想彼名彼相毕竟不可得始终无觉于诸法无展转离不实妄想是名如如(唐云彼名彼相毕竟无有但是妄心展转分别如是观察乃至觉灭是名如如)真实决定究竟自性不可得彼是如相我及诸佛随顺入处普为众生如实演说施设显示于彼随入正觉不断不常妄想不起随顺自觉圣趣一切外道声闻缘觉所不得相是名正智大慧是名五法三种自性八识二种无我一切佛法悉入其中是故大慧当自方便学亦教他人勿随于他。

　　通曰前大慧问分别此法入一切佛法亦知五法能摄尽诸法故此再申前请世尊复详语之彼名及相妄想所缘若无名相分别何起是遍计妄想自性入五法中名相也若依彼妄想所生心心所法俱时而起如日与光俱时而生日者七识也光者六识也前五所对种种相各别而六识从中分别之七识即从中执持之互相依持相缘而起是七识名缘起自性与六识妄想俱时而起故依他缘起自性入五法中妄想也若正智如如远离诸妄证于真实彼妄即有坏真即不可坏不可坏者不生不灭无欠无余即是圆成实性故如来藏成自性入五法中正智如如也所谓三种自性悉入五法者如此若自心所现妄法是为名相于此执着生起八种分别即是妄想所谓识藏者八识也意者七识也意识者六识也五识身者前五识也此八种差别相皆是不实但以妄想分别展转生起故未转识者名为识藏既转识者名为如来藏即是正智如如此八识入五法中也识阴未破则取识藏为我及识所分别前境为我所此之谓人执既舍藏矣则取能舍者为我取所证无我者为我所此之谓法执我我所不离名相二种摄受即是妄想若二摄受灭二无我生即是正智如如此人法二无我亦入五法中也此五法者不但八识二无我悉入其中即声闻缘觉菩萨如来若因若果一切佛法悉能该摄总一如来藏性未至如如之境则妄有浅深不齐智亦有生熟不等既至如如但一真性自觉圣智以此为极诸地相续以此为归何所不摄哉以上分别五法入一切佛法已何以能至如来自觉地哉论法体则先正智而后如如论修证则先如如而后正智非般若固不能证菩提然非见菩提真实亦不名般若故复申言名相妄想所谓相者即彼形状色像是也所谓名者即彼瓶相安立瓶名是也所谓妄想者以施设之假名显虚妄之众相即彼瓶等乃至心心所法妄生分别是也若于彼名彼相究竟不可得自始至终无一念分别于诸法无展转分别即离于不实妄想而诸识不生乃至觉灭外无所觉之境是境如也内无能觉之心是心如也心境一如故名如如真实究竟至自觉法性亦不可得如十地所证有自性可得者即是异相即不名如必决定无一法可得方是如相我及诸佛随顺如来藏性所证入处普为众生开示演说亦说此如如实相即彼名相施设显示究竟不可得即名相离名相随顺入于正觉境界若能于此随顺悟解不至离名相而堕于断亦不执名相而堕于常有无妄想分别不生但随顺自觉圣趣即境即心即心即境本自如如一切外道二乘所不得相彼外道二乘不离心意意识恶见朋党皆不正智此自觉圣趣心识不到处故非彼所得也一切妄想所不能缘即是般若智是名正智非正智不能契如如非入于如如境界亦不名正智所谓到如来自觉地者以此是名五法与三自性八识二无我互相涉入互相融贯一切佛法悉入其中汝等菩萨当自方便修学若无方便即堕于外道断见及二乘偏空亦以此方便教人勿随于他外道二乘邪执由方便生正智由正智证如如何如来地之不可至哉临济云道流切要求真正见解向天下横行免被这一般精魅惑乱无事是贵人但要造作秪是平常你拟向外求过觅脚手错了也秪拟求佛佛是名句你还识驰求底么三世十方佛祖出来也秪为求法如今参学道流也秪为求法得法始了未得依前轮回五道云何是法法者是心法心法无形通贯十方目前现用人信不及便乃认名认句向文字中求意度佛法天地悬殊道流山僧说法说什么法说心地法便能入凡入圣入净入秽入真入俗要且不是你真俗凡圣能与一切真俗凡圣安著名字真俗凡圣与此人安著名字不得道流把得便用更不著名字号之为玄旨此临济真正见解即是正智能远离一切凡圣名相到于如来自觉地处。

　　尔时世尊欲重宣此义而说偈言。

　　五法三自性及与八种识二种无有我悉摄摩诃衍名相虚妄想自性二种相正智及如如是则为成相。

　　通曰先颂五法摄三自性及八识二无我悉摄一切佛法总归于大乘者以所说正智如如是最上第一义即转妄成真转识成智至二我不生皆大乘佛法非如二乘等执相而修终入于小乘也次颂五法摄三自性如前首答之义谓名相是妄而于名相生想者尤为虚妄不实妄想缘起二自性在其中矣虚妄不实终归坏灭若正智如如一切真实本自不生故亦不灭既无坏灭本自圆成是则成自性之实相也必证于圆成实性方至如来自觉地其可不方便修学哉僧问护国证禅师如何是本来心国云犀因玩月纹生角象被雷惊华入牙丹霞淳颂云三脚灵龟荒径走一枝瑞草乱峰垂昆冈含玉山先润凉兔怀胎月未知此二尊宿说本来心俱以喻显丹霞自出手眼要与护国相见三脚灵龟荒径走者妄想心也一枝瑞草乱峰垂者本来心也山含玉而自润其体如如也兔怀胎而未知其用如如也故知纹生角华入牙即是兔怀胎境界总一不可思议非亲到如来自觉地者卒难语此。

　　(魏云恒河沙品第十三)。

　　尔时大慧菩萨复白佛言世尊如世尊所说句过去诸佛如恒河沙未来现在亦复如是云何世尊为如说而受为更有余义惟愿如来哀愍解说佛告大慧莫如说受三世诸佛量非如恒河沙所以者何过世间望非譬所譬以凡愚计常外道妄想(唐云我以凡愚诸外道等心恒执着常与无常)长养恶见生死无穷欲令厌离生死趣轮精勤胜进故为彼说言诸佛易见非如优昙钵华难得见故息方便求有时复观诸受化者作是说言佛难值遇如优昙钵华优昙钵华无已见今见当见如来者世间悉见不以建立自通故说言如来出世如优昙钵华(此云瑞应莲华)大慧自建立自通者过世间望彼诸凡愚所不能信自觉圣智境界无以为譬真实如来过心意意识所见之相不可为譬。

　　通曰前以五法总摄诸法归于如如此如如即法身境界三世诸佛法身常住故大慧欲明法界平等真如乃举世尊常说三世诸佛如恒河沙当如佛所说而信受耶抑更有别义耶佛谓莫如言说而受三世诸佛心量超过一切无与等者非但如恒河河沙而已也为其超出世间即非世间瞻望所及安得以世间可见譬喻而譬之故经云三界有无一切法不能与佛为譬喻然我作如是说者彼凡愚计常外道计无常长养恶见轮回生死趣中不能见于真如境界我欲令彼厌离生死发胜希望故说诸佛易见易可逢值如恒河沙非如优昙华之难见也若说佛难值遇如优昙华彼必退怯不勤精进息彼方便求法之心非所以诱其进也是故我说如恒河沙若有根熟堪受化者有时复说佛难值遇如优昙华使生渴仰竭力勤求此亦方便之说非实然也优昙华无已见今见当见之者而如来出世悉知悉见岂优昙华比耶但说其难遇如优昙华耳不以如来自建立自证处说如优昙华然自建立自通法者乃内证圣智法身境界世间无与等者仰望不及非彼凡愚所能信解故自觉圣智境界过诸譬喻所以者何世间所可见者不过心意意识推测而知如来转识成智已远离心意意识境界岂可以世间心意意识所见之相而为喻耶心意意识皆非真实而如来证处最为真实假固不可以喻真也故曰三世诸佛量非如恒河沙莫如说受可也三祖信心铭曰圆同大虚无欠无余良由取舍所以不如如三祖言未尝不可为喻但不可取舍耳若无取舍即喻亦不可得有僧问智门祚禅师曰莲华未出水时如何门云莲华僧云出水后如何门云荷叶天童拈云灵龟无卦兆空壳不劳钻又僧问净众禅师曰莲华未出水时如何众云菡萏满地流僧云出水后如何众云叶落不知秋天童拈云李陵持汉节潘阆倒骑驴此亦一莲华也纵谈多喻未尝不与自证处相应。

　　大慧然我说譬佛如恒河沙无有过咎大慧譬如恒沙一切鱼鳖输收摩罗(云杀子鱼)师子象马人兽践踏沙不念言彼恼乱我而生妄想自性清净无诸垢污如来应供等正觉自觉圣智恒河大力神通自在等沙一切外道诸人兽等一切恼乱如来不念而生妄想如来寂然无有念想如来本愿以三昧乐安众生故无有恼乱犹如恒沙等无有异又断贪恚故。

　　通曰如来法身既无可譬然佛常说譬谓三世诸佛如恒河沙者无自语相违过咎以有别义故如下文所举七种别义先以法身离念处言之彼恒河沙一切鱼鳖牛羊象马及杀子鱼等践踏其上不生分别不瞋不恚亦不生心彼恼乱我以不妄想分别故恒清净无垢诸佛如来亦复如是内身证得自觉圣智清净无相践踏所不到如彼恒河然满足诸力神通自在功德显现如恒河沙惟其力大故能胜诸恼乱一切天魔外道愚痴鱼鳖以瞋恚心恼乱如来如来不动不生一念分别但以慈悲三昧摄之虽现起神通降伏众魔恒自寂然无有念想如来本愿欲令一切众生皆入无余涅槃而灭度之以三昧正受之乐安稳众生令满足故不分别分别离诸恼乱如恒河沙无有爱憎等无有异我说诸佛如来如恒河沙等又以本愿普安众生如恒河沙等等者平等无有异相已离爱身无有贪恚故贪恚既断分别何从而起故谓诸佛如恒河沙者以离分别故此其无过咎者一也黄檗云今学道人不向自心中悟乃于心外著相取境皆与道背悟河沙者佛说是沙诸佛菩萨释梵诸天步履而过沙亦不喜牛羊虫蚁践踏而行沙亦不怒珍宝馨香沙亦不贪粪溺臭秽沙亦不恶此心即无心之心离一切相众生诸佛更无差别但能无心便是究竟学道人若不直下无心累劫修行终不成道黄檗亦以恒河沙发明向上一路总与自觉圣智境界不相违背。

　　譬如恒沙是地自性劫尽烧时烧一切地而彼地大不舍自性与火大俱生故其余愚夫作地烧想而地不烧以火因故如是大慧如来法身如恒沙不坏。

　　通曰上言自性清净无有恼乱即使恼乱亦无散失故以法身不坏言之彼恒河沙有形碍是地自性也劫数将尽三灾继起大地被烧而彼沙不失自性以沙与火俱生故愚夫谓地被烧而地实不烧地以火为因故火能生土故地与火俱生也如来法身亦如是愚夫将谓烦恼火烧法身亦坏不知烦恼即是菩提不因烦恼无以显菩提烦恼与菩提无二性故所以法身不坏亦如恒沙不坏也僧问大随劫火洞然大千俱坏未审这个坏不坏随云坏僧云恁么则随他去也随云随他去僧问龙济劫火洞然大千俱坏未审这个坏不坏济云不坏僧云为甚不坏僧云为同大千雪窦单颂大随话云劫火光中立问端衲僧犹滞两重关可怜一句随他语万里区区独往还天童添入修山主话颂云坏不坏随他去也大千界句里了无钩锁机脚头多被葛藤碍会不会分明底事丁宁㬠知心拈出勿商量输我当行相买卖只为同大千一语却与此段经文一锤两当。

　　大慧譬如恒沙无有限量如来光明亦复如是无有限量为成熟众生故普照一切诸佛大众。

　　通曰法身不坏真如之体也有是体必有是用故以光明无量言之彼恒河沙不可以数限不可以数量如来光明亦复如是起信论云所谓自体有大智慧光明义故遍照法界义故为成熟众生之故以智慧光明普照恒河诸佛国土有一众生根器将成熟者必现其身而为说法世界无限光明亦无限也长沙岑上堂我若一向举扬宗教法堂里须草深一丈事不获已向汝诸人道尽十方世界是沙门眼尽十方世界是沙门全身尽十方世界是自己光明尽十方世界在自己光明里尽十方世界无一人不是自己我常向汝诸人道三世诸佛法界众生是摩诃般若光光未发时汝等诸人向甚么处委悉光未发时尚无佛无众生消息何处得山河国土来时有僧问如何是沙门眼岑曰长长出不得又曰成佛成祖出不得六道轮回出不得僧曰未审出个甚么不得岑曰昼见日夜见星曰学人不会岑曰妙高山色青又青此段经义得长沙开演更为章灼。

　　大慧譬如恒沙别求异沙永不可得如是大慧如来应供等正觉无生死生灭有因缘断故。

　　通曰上言成熟众生若众生未成熟者则有分段生死及变易生灭皆未断三有因缘故如来则不然譬如恒沙更不生相如彼微尘微尘体相如是而住恒沙自性不更改变而作余物别求异沙永不可得如来等正觉亦复如是转生灭依不生灭更无分段变易二种生死以永断三有生死因故真如性中求于去来迷悟生死了不可得亦如恒沙之无异沙也夹山与定山同行言话次定山曰生死中无佛即无生死夹山曰生死中有佛即不迷生死互相不肯同上大梅夹山便举问未审二人见处那个较亲梅曰一亲一疏夹山复问那个亲梅曰且去明日来夹山明日再上问梅曰亲者不问问者不亲夹山住后自云当时失一只眼于此悟入当知矿既成金金不复矿。

　　大慧譬如恒沙增减不可得知如是大慧如来智慧成熟众生不增不减非身法故身法者有坏如来法身非是身法(唐云譬如恒沙取不知减投不见增诸佛亦尔以方便智成熟众生无减无增何以故如来法身无有身故)。

　　通曰上言如来智慧光明成熟众生要归于无生灭断有因缘彼有因缘者固有坏也而如来法身何以不坏譬如恒沙取之而出于河不见其减投之而入于河不见其增亦不起心我出入河以自体无限量故如来智慧亦复如是即十方众生皆取如来智慧而如来不减即十方众生皆已成熟与佛智慧无二而如来不增以法身无相非如身法有形故身法有形者即可增可减究竟有坏而如来法身非是身法无可增减而亦何坏之有灵云上堂云诸仁者所有长短尽在不常且观四时草木叶落华开何况尘劫来天人七趣地水火风成坏轮转因果将尽三恶道苦毛发不增添减唯根蒂神识常存上根者遇善友伸明当处解脱便是道场中下痴愚不能觉照沉迷三界流转生死释尊为伊天上人间设教证明显发至道汝等还会么僧问如何得出离生老病死云曰青山原不动浮云任去来若明得灵云见处不但如来智慧无增减而众生智慧亦无增减。

　　如压恒沙油不可得如是一切极苦众生逼迫如来乃至众生未得涅槃不舍法界自三昧愿乐以大悲故(魏云诸佛如来为诸众生苦恼所压瞋不可得)。

　　通曰不但众生成熟与不成熟如恒河沙原无增减譬如有人欲得苏油压恒河沙终不可得无苏油故众生在极苦中如来以方便力令其解脱然诸众生受大苦恼逼压如来乃至不得证于涅槃应有瞋恨诸佛如来久离瞋恚毕竟瞋不可得以不舍法界相广大无边自三昧乐故即以此自三昧乐度一切众生愿力所持故以得具足大慈大悲我若不令一切众生入涅槃者我身亦不入于涅槃不舍本愿与众生乐故三昧中瞋不可得如压沙求油终不可得也六祖云欲拟化他人自须有方便勿令彼有疑即是自性现佛法在世间不离世间觉离世觉菩提恰如求兔角正见名出世邪见名世间邪正尽打却菩提性宛然正法所以拔众生极苦正法亦打却所以超入于涅槃此自觉觉他得无违拒即无瞋恨。

　　大慧譬如恒沙随水而流非无水也如是大慧如来所说一切诸法随涅槃流是故说言如恒河沙如来不随诸去流转去是坏义故大慧生死本际不可知不知故云何说去大慧去者断义而愚夫不知。

　　通曰如来说法譬如恒沙随水而流终不逆流所以流转者水也非水则沙无自流故非无其水也诸佛如来为众生说法虽说一切诸法实随顺涅槃而出诸法如沙必依于水涅槃如水不离乎沙故能使诸法流通实不随诸趣流转而去诸趣有去来是生灭义涅槃是生死本际离于生灭不可以生灭知见而知知且不能云何说去故如来说法随涅槃流非无涅槃虽在生灭法中而实无生灭如恒沙随水非无水也大涅槃海是如来妙觉境界诸菩萨顺流而入所以还源如来逆流而出所以度生虽有出入实无生灭若随诸趣流转而去者入于有则为凡夫固不离于生灭入于无则为外道二乘彼所谓涅槃不但无沙并无其水即是断灭义而愚夫固不知不觉生死本际实不生不灭也以上皆以恒沙取譬各有别义总之无过咎也长沙岑一日游山归至门首首座问和尚什么处去来沙云游山来首座云到什么处来沙云始随芳草去又逐落华回座云大似春意沙云也胜秋露滴芙渠雪窦着语云谢答语颂云大地绝纤埃何人眼不开始随芳草去又逐落华回羸鹤翘寒木狂猿啸古台长沙无限意咄此诸尊宿随涅槃流真是不可晓。

　　大慧白佛言世尊若众生生死本际不可知者云何解脱可知佛告大慧无始虚伪过恶妄想习气因灭自心现知外义妄想身转解脱不灭(唐云了知外境自心所现分别转依名为解脱非坏灭也)是故无边非都无所有为彼妄想作无边等异名观察内外离于妄想无异众生智及尔𦦨一切诸法悉皆寂静(唐云离分别心无别众生以智观察内外诸法知与所知悉皆寂灭)不识自心现妄想故妄想生若识则灭。

　　通曰大慧因世尊说生死本际不可知既不可知云何如来而得解脱复令众生得于解脱在生死中得解脱者又可知耶不知所谓解脱云者离于一切戏论烦恼无始熏习分别心故然无始虚伪习气之因所内灭者但以自心如实了知外境一切诸法唯心所现现起外义所分别心莫非妄也逐妄流转即非解脱了彼妄因分别转依转生灭依不生灭即名解脱妄想可灭而知妄者不灭故解脱者实不灭也何为不可知耶未得解脱即为生死所缚故有边际可测既得解脱远离生死境界是为涅槃实际无量无边难可窥测故谓本际无边不可知者非都无所有一切断灭之谓也为彼妄想分别所不能到作此无边等异名耳名异体不异也涅槃即是众生生死本际解脱即是众生明了自心离分别心更无众生即此分别名为众生若能以智观察内外诸法离于妄想无分别心此无分别即是真如非离众生妄想外别有一真如也原无异于众生无二无别故本际此真如也众生亦此真如也以皆如故知与所知悉皆寂灭既得寂灭内无能知之心外无所知之境故谓本际不可知也唯不识自心所现以心外有法妄为分别故妄想生妄想生则迷于本际流浪生死若了唯心则妄想顿灭妄想既灭则内外诸法悉皆寂灭寂灭者即是涅槃以此知涅槃解脱非是灭法也黄檗云诸佛与一切众生唯是一心更无别法此心无始以来不曾生不曾灭不青不黄无形无相不属有无不计新旧非长非短非大非小超过一切限量名言踪迹对待当体便是动念便乖犹如虚空无有边际不可测度唯此一心即是佛佛与众生更无别异但是众生著相外求求之转失使佛觅佛将心捉心穷劫尽形终不能得不知息念忘虑佛自现前此心即是佛佛即是众生为众生时此心不减为诸佛时此心不添乃至六度万行河沙功德本自具足不假修添遇缘即施缘息即寂若不决定信此是佛而欲著相修行以求功用皆是妄想与道相乖黄檗此段实合此经精深微妙之旨。

　　尔时世尊欲重宣此义而说偈言。

　　观察诸导师犹如恒河沙不坏亦不去亦复不究竟是则为平等观察诸如来犹如恒沙等悉离一切过随流而性常是则佛正觉。

　　通曰此颂通融前后七喻如恒沙火烧不坏如恒沙随流不去究竟解脱不至断灭此则平等法身不来不去不生不灭若作如是观察者是名见诸导师实相也乃至如恒沙无念离憎爱过如恒沙无异离因缘过如恒沙无油离苦逼过光明普照随流说法而自性常住此则如来正觉不随流转若作如是观察者是名见诸如来实体也譬如恒沙有种种别义如此岂谓如恒沙之多便足拟于如来过量之智哉黄檗云是法平等无有高下是名菩提即此本源清净心与众生诸佛世界山河有相无相遍十方界一切平等无彼我相此本源清净心常自圆明遍照世人不悟只认见闻觉知为心为见闻觉知所覆所以不睹精明本体但直下无心本体自现如大日轮升于虚空遍照十方更无障碍故学道人唯认见闻觉知施为动作空却见闻觉知即心路绝无入处但于见闻觉知处认本心然本心不属见闻觉知亦不离见闻觉知但莫于见闻觉知上起见解莫于见闻觉知上动念亦莫离见闻觉知觅心亦莫舍见闻觉知取法不即不离不住不着纵横自在无非道场黄檗说平等正觉处极为明悉足备此偈观察如来之精义也。

　　(魏云刹那品第十四)。

　　尔时大慧菩萨复白佛言世尊惟愿为说一切诸法刹那坏相世尊云何一切法刹那佛告大慧谛听谛听善思念之当为汝说佛告大慧一切法者谓善不善无记有为无为世间出世间有罪无罪有漏无漏受不受大慧略说心意意识及习气是五受阴因是心意意识习气长养(唐云五取蕴法以心意意识习气为因而得长养)凡愚善不善妄想大慧修三昧乐三昧正受现法乐住名为贤圣善无漏大慧善不善者谓八识何等为八谓如来藏名识藏心意意识及五识身非外道所说大慧五识身者心意意识俱善不善相展转变坏相续流注不坏身生亦生亦灭(唐云无异体生生已即灭)不觉自心现次第灭余识生形相差别摄受意识五识相应生刹那时不住名为刹那(唐云不了于境自心所现次第灭时别识生起意识与彼五识共俱取于种种差别形相刹那不住我说此等名刹那法)。

　　通曰大慧因佛言如来法身如恒沙不坏不坏者即无生灭然如来常说一切诸法刹那坏相当是何等诸法刹那刹那念念不住归于生灭耶佛言一切法者不外世间出世间凡圣之法以善不善无记三性为缘有为有罪有漏是不善法即名世间无为无罪无漏是善法即名出世受者内法所谓涅槃摄受是也不受者外法以一切不受为宗是也是无记所摄举要言之不出五阴五阴以心意意识种种习气为因而得增长阴者蓄蕴诸业盖覆自性之义习气重者则盖覆深习气轻者则盖覆浅渐积渐增有长养之义凡愚不能破阴而出即于心意意识熏习中分别善不善法依之造业则为凡夫依之起见则为外道念念不住均为有漏非圣贤也若三贤十圣破除五阴修三昧乐妄想灭尽得三昧正受灭尽定中自在受用以得法为乐现法乐住住是乐者即不念念迁流是名善无漏法非圣贤不证也不为五阴所覆即能出世即名圣贤此一五阴也善修之则善不善修之则不善所云因于心意意识习气长养者其详何如彼善不善染净二法即有生灭所谓八识何者为八谓于如来藏中依无始无明熏习所起以其能含藏种子则名之曰识藏即第八识也以其能传送出入则名之曰意即第七识也以其能分别筹度则名之曰意识即第六识也以其对境即现则名之曰前五识五识不离四大色质故曰五识身也以上八种识皆由无明熏变真如而如来藏随染缘起即名八识而有生灭八识习气长养五阴所谓陀那微细识习气成瀑流中间微细生灭刹那不住非彼外道所知故不能说何以明刹那不易知也彼五识身者虽不离四大色质以其为八识见分当一念初动揽境之时而心意意识皆与之俱故能了别前境善不善相心动缘起缘会心生展转变坏相续不断五识明了转变为六识分别六识分别转变为七识计着七识计着转变为八识种子七识相续者坏八识流注者不坏然八识与七识无异体生故前七展转生灭而八识亦随顺生法亦生亦灭良由不觉前境皆自心所现原未尝生原未尝灭彼见虚妄境界而生取着随取随灭故有次第灭随次第灭处余别识生揽形相者五识也知差别者意识也摄受执著者七识八识也五识灭而六识生六识灭而七识八识生故谓次第灭余识生也然有同时意识者与前五识俱前五以六识为分别依六识以前五识为明了门相应而生取于种种差别形相念念流转刹那时不住一刹那顷有八十种生灭如八十根丝一刀割断中间根根断时略有次第我说此等名为刹那非如来外道所说其可易知乎哉僧问赵州初生孩子还具六识也无州云急水上打毬子僧复问投子急水上打毬子意旨如何子云念念不停留雪窦颂云六识无功伸一问作家曾共辨来端茫茫急水上打毬子落处不停谁解看大慧所问刹那坏相意在于坏世尊以刹那为时时非可坏者雪窦谓落处不停谁解看亦以不停为自性也却与此段意符。

　　大慧刹那者名识藏如来藏(魏云阿黎耶识名如来藏)意俱生识习气刹那无漏习气非刹那非凡愚所觉计着刹那论故不觉一切法刹那非刹那以断见坏无为法大慧七识不流转不受苦乐非涅槃因大慧如来藏者受苦乐与因俱若生若灭四住地无明住地所醉凡愚不觉刹那见妄想熏心复次大慧如金金刚佛舍利能奇特性终不损坏大慧若得无间(唐云若得证法)有刹那者圣应非圣而圣未曾不圣如金金刚虽经劫数称量不减云何凡愚不善于我隐覆之说于内外一切法作刹那想。

　　通曰上所云刹那者念念不住取着善不善相即前所谓八识名之曰识藏此识藏即如来藏何以有生灭耶为是如来藏与七识意俱因而传送出入生起分别事识以种子熏现行以现行熏种子互相熏染积成习气念念不停流注不息故名刹那若以三昧正受善无漏习气熏之则一念顿息即非刹那此非刹那境界但断其念不断其体但断习气不断真如非彼凡愚所觉彼凡愚计着善不善妄想但计着刹那生灭之论不觉一切法即刹那非刹那即生灭非生灭即彼相续流注本自寂灭相是真无为法也凡愚不觉乃谓刹那坏相念不复生以断灭见坏无为法谓涅槃无为者一切无有是破坏无为正法也何以明其坏无为法也彼二乘者已断烦恼障七识不流转唐云五识身非流转盖七识既不流转即无出入既无出入即无染净既无染净即无苦乐是苦乐虽五识身受而七识实为之因既不受苦乐不受后有然非涅槃正因也涅槃者即如来藏不生不灭之体非可断灭故故曰七识不流转非涅槃因若如来藏者不离一切一切皆如虽受苦乐不为苦乐所缚虽与苦乐因俱不为习因所覆真如性中了无生灭可得若见其生若见其灭者依于四种熏习醉故四住地无明曰欲爱无明色爱无明有爱无明见爱无明此四无明有覆无记住于八识田中故名住地为此四种无明酒所醉即见有涅槃可得凡愚不觉微细生灭刹那不住于中显见但以涅槃妄想熏染其心谓刹那已断不受后有此以断见坏无为法而不知其非涅槃因也彼离生灭证不生灭即心外有法是名有间有间非真证也若如来藏不离生灭证不生灭即心外无法法外无心是名无间无间者是真证也证于如来藏妙真如性者如金中之金刚佛身中之舍利得奇特性超过一切凡物终不损坏若得证于自觉圣智无间正法是大涅槃随时随处皆无生灭而谓又有刹那生灭相者则圣人亦同于凡夫境界不得谓之圣矣然圣人爱苦乐与因无异凡夫而亦未曾不圣虽在生灭之中无失不生灭性如金金刚身分极足虽经累劫称量不减此真无为法非断见可伦也云何凡愚不善于我刹那非刹那隐覆之说于内外一切法作刹那坏相想外道取于外境见有已还无便谓刹那坏二乘取于内法见念不复生便谓刹那坏是皆不知刹那隐微之相而可与之论坏不坏乎惟照禅师上堂本自不生今亦无灭是死不得底样子当处出生随处灭尽是活生受底规模大丈夫汉直须处生死流卧荆棘林俯仰屈伸随机施设能如是也无量方便庄严三昧大解脱门荡然顿开其或不然无量烦恼一切尘劳岳立面前塞却古路即此可知与诸习气俱是刹那法无漏习气非刹那法而金刚不坏之性唯圣者证之。

　　尔时世尊欲重宣此义而说偈言。

　　空无常刹那愚夫妄想作如河灯种子而作刹那想刹那息烦乱寂静离所作一切法不生我说刹那义物生则有灭不为愚者说无间相续性妄想之所熏无明为其因心则从彼生乃至色未生中间有何分(魏云若无明为因能生诸心者乃至色未生中问依何住)相续次第灭余心随彼生不住于色时何所缘而生以从彼生故不如实因生云何无所成而知刹那坏(唐云若缘彼心起其因则虚妄因妄体不成云何刹那坏)。

　　通曰长行中破刹那坏相之说尚未及详但云云何凡愚不善于我隐覆之说于内外一切法作刹那想故颂中详言之谓凡愚所说刹那坏者谓一切法空谓一切法无常由凡愚妄想分别而作此见我常说言如河流如灯焰如种子迅速迁逝刹那不住但谓行阴迁流新新不住而非谓其念念空念念无常也彼愚不觉于此作空无常刹那想究竟归于断灭失其义矣然刹那息灭者未为无义谓息彼念念不住烦乱妄想得三昧正受证于寂静现法乐住离于所作生灭诸法乃至一切法不生是我所说刹那息灭之义所云不生者非必灭之而后不生也当物初生之时即有其灭当生即不生不离生法证于寂静即刹那非刹那此我隐覆之说但可与智者道不为愚者说也何以明其当生即不生也彼等流无间相续生灭之性最为微细由于妄见六道轮转诸趣分别为无始妄想不思议所熏谓之曰熏本自无根原不生也将谓无始无明以为其因能生彼刹那诸心乎此心不离无明以缘境为性境至则有境去则无乃至色未生时色既未来心亦未起当此中间此心住于何处何所分别乎此则内无所依心本寂静固未尝生也将谓无间相续有生有灭当次第灭时灭此生彼即有余心随彼俱生乎此与境俱生与境俱灭但以心住于色言耳若心不住于色时心即不缘诸境将何所缘而生乎此则外无所缘心本寂静亦未尝生也若谓七识流转因六识分别而生此心缘彼心而起者彼心种种分别原是虚妄非如实因性因既是妄体实不生如石女生儿竟无成就然则此刹那相本无成也云何刹那原无所成而谓有刹那坏相可知乎此我所谓即刹那非刹那唯智者能自明了固不可与愚者道也大宁宽禅师上堂无念为宗无住为本真空为体妙有为用所以道尽大地是真空遍法界是妙有且道是甚么人用得四时运用日月常明法本不迁道无方所随缘自在逐物升沉此土他方入凡入圣虽然如是且道入乡随俗一句作么生道良久曰西天梵语此土唐言此大宁宽明得尽大地是真空故随缘自在而法本不迁又何刹那坏相之有。

　　修行者正受金刚佛舍利光音天宫殿世间不坏事住于正法得如来智具足比丘得平等云何见刹那犍闼婆幻等色无有刹那于不实色等视之若真实。

　　通曰凡愚为五阴所覆不觉一切法刹那非刹那堕妄想见轮转生灭无足论已若我法中正修行者修三昧乐息诸烦乱证于寂静常住真心究竟坚固犹如金金刚佛舍利光音天宫水火不及常住世间不可损坏世间奇特事尚且如此何况安住正法现法乐住得如来圣智具足圆满及比丘证得平等真如烦恼即是菩提生死即是涅槃诸法性常住云何见有刹那生灭之相乎原不见有刹那之相云何更有刹那坏耶彼一切诸法如梦如幻如乾闼婆城等虽现有色相无有刹那相可得何故非刹那耶彼诸色等原无实性既无实性云何能造色既无四大造色色即非实云何凡愚于不实色等乃至阴入处界一一视若真实谓一切法相续流注实有生灭而见有刹那坏相乎吾固谓彼凡愚不善于我隐覆之说于内外一切法作刹那想者此之谓也瑞岩才禅师上堂云天平等故常覆地平等故常载日月平等故四时常明涅槃平等故圣凡不二人心平等故高低无诤拈柱杖卓一下曰诸禅者这柱杖子昼夜为诸人说平等法门还闻么若闻去敢保诸人行脚事毕若言不闻亦许诸人顶门眼正何故是法平等无有高下是名阿耨多罗三藐三菩提良久笑曰向下文长据瑞岩见处一切平等故能常何处有刹那坏相可得。

　　大慧菩萨复白佛言世尊如世尊说六波罗蜜满足得成正觉何等为六佛告大慧波罗蜜有三种分别谓世间出世间出世间上上大慧世间波罗蜜者我我所摄受计着摄受二边为种种受生处乐色声香味触故满足檀波罗蜜戒忍精进禅定智慧亦如是凡夫神通及生梵天大慧出世间波罗蜜者声闻缘觉堕摄受涅槃故行六波罗蜜乐自己涅槃乐出世间上上波罗蜜者觉自心现妄想量摄受及自心二故不生妄想于诸趣摄受非分自心色相不计着为安乐一切众生故生檀波罗蜜起上上方便即于彼缘妄想不生戒是尸波罗蜜即彼妄想不生忍知摄所摄是羼提波罗蜜初中后夜精勤方便随顺修行方便妄想不生是毗黎耶波罗蜜妄想悉灭不堕声闻涅槃摄受是禅波罗蜜自心妄想非性智慧观察不堕二边先身转胜(唐云转净所依)而不可坏得自觉圣趣是般若波罗蜜。

　　通曰大慧因佛言修行者正受得如来智具足如金刚佛舍利等不坏然修行得正受得如来智者莫如六波罗蜜能到彼岸云何满足六波罗蜜得成正觉佛以波罗蜜有三种分别一者世间即人天行二者出世间即二乘行三者出世间上上即一乘行若世间波罗蜜者谓诸凡愚着我我所执取二边计我能施计有所施物不离能所二边为于自身求生人天胜处贪慕色等五尘之乐而行世间布施满足檀波蜜罗至戒忍精进禅定智慧亦如是以有漏因感有漏果故得成就五通生于梵世虽定可生通戒可入净不出世间轮转故名世间永嘉云住相布施生天福犹如仰箭射虚空势力尽箭还坠招得来生不如意即此谓也若出世间波罗蜜者谓二乘人厌舍生死趣向涅槃修习四谛十二因缘之法乃六种劣无漏行但求乐自己涅槃之乐而已无复度生之心唯可自度不能度人故名小乘虽能修习出世间波罗蜜行而非究竟乐也若出世间上上波罗蜜者觉一切外法如色声香等皆自心所现觉一切内法如摄受涅槃等皆妄想心量于自心所现而乐取之固是与自心二乐自己涅槃有能证有所证亦是与自心二如实觉知二者皆是虚妄分别即不生妄想即不分别虚妄分别于诸趣所摄受涅槃等内法与本来自性了无干涉故曰非分何执着之有于自心所现色相等外法本自不生又何贪着之有但为安乐一切众生故行于布施或以财施或以法施起上上方便不见施者不见受者不见所施物虽行布施不住于相不住相布施即与自心一故名到彼岸也即于彼施受一切染净二缘不生分别是则随顺清凉为修行戒波罗蜜无持无犯戒相如空是净戒上上方便得到彼岸也即彼持犯不起分别之时一念不生以此无生法忍可于心如实而知能取所取境界非实性空寂故是为修行忍辱上上方便得到彼岸也精进方便有二种一别相谓诵经等二通相谓兼五度而修之故初中后夜勤修匪懈随顺如实修行方便亦断诸分别不起方便之想论云以知法性无身心相离懈怠故是为精进波罗蜜也前云妄想不生未得禅寂至此妄想悉灭远离心意意识妄想证于寂静以上上方便虽得涅槃而不取证不堕声闻涅槃有能证所证执为得果更不求进以不摄受涅槃故不住于相是为禅波罗蜜也自心妄想无有实性以为实有而除灭之者非智慧也若以智慧观察昔本无生今亦无灭不坠有无二边见解先已灭生灭证涅槃得清净身矣至此得智慧身转胜于前不离生灭证不生灭在在处处不可坏灭是得自觉圣趣如来法身求生灭相了不可得如金刚佛舍利终无损坏此无上般若非寻常智慧可及吾谓如来智具足者此也如是满足者得阿耨多罗三藐三菩提故谓出世间上上波罗蜜也云居膺禅师上堂汝等诸人直饶学得佛边事早是错用心不见古人讲得天华落石点头亦不干自己事自余是甚么闲拟将有限身心向无限中用如将方木逗圆孔多少誵讹若无恁么事饶你攒华簇锦亦无用处未离情识在一切事须向这里及尽若有一毫去不尽即被尘累岂况更多差之毫厘过犯山岳不见古人道学处不玄尽是流俗闺合中物舍不得俱为渗漏直须向这里及取及去及来并尽一切事始得无过如人头头上了物物上通秪唤作了事人终不唤作尊贵将知尊贵一路自别不见道从门入者非宝棒上不成龙知么此可知第一波罗蜜至尊至贵五度非此终不能到彼岸。

　　(魏云化品第十五唐云变化品第七)。

　　尔时大慧菩萨复白佛言世尊世尊记阿罗汉得成阿耨多罗三藐三菩提与诸菩萨等无差别一切众生法不涅槃谁至佛道(一疑)从初得佛至般涅槃于其中间不说一字亦无所答如来常定故亦无虑亦无察化佛化作佛事(二疑)何故说识刹那展转坏相(三疑)金刚力士常随侍卫(四疑)何不施设本际(五疑)现魔魔业恶业果报旃遮摩纳孙陀利女空钵而出恶业障现云何如来得一切种智而不离诸过(六疑)。

　　(唐云世尊如来何故授阿罗汉阿耨多罗三藐三菩提记何故复说无般涅槃法众生得成佛道又何故说从初得佛至般涅槃于其中间不说一字又言如来在于定无觉无观又言佛事皆是化作又言诸识刹那变坏又言金刚神常随卫护又言前际不可知而说有般涅槃又现有魔及以魔事又有余报谓旃遮婆罗门女孙陀利外道女及空钵而还等事世尊既有如是业障云何得成一切种智既已成于一切种智云何不离如是诸过)。

　　通曰大慧因世尊说声闻出世间摄受涅槃乐所行六波罗蜜与菩萨无异何以不蒙授记故问世尊何故授记声闻阿罗汉等得成正觉与诸菩萨等无差别应俱得涅槃矣而又说诸佛如来不入涅槃欲令一切众生皆入涅槃故不般涅槃若以一切众生故无般涅槃法即与众生常在生死谁至佛道乎然世尊又何故说从初得佛于何等夜证大菩提于何等夜入般涅槃于其中间不说一字亦无所答显然有佛道有涅槃也又言如来常在于定无觉无观无虑无察既无念虑又无观察即无言无说住无分别定应不能现起一切佛事又言佛事皆是化作种种应化度诸众生是化佛非法佛也法佛常定化佛亦应常定何故又说诸识刹那念念不住展转变坏之相其化作佛事又言金刚密迹常随侍卫所谓常定者安在也既是化佛说法顺涅槃流而生死本际不可知本际即法佛自体也何不施设本际以第一义心而为教法云何更说众生得解脱及般涅槃等事若入涅槃应有本际何为不可知也若是本际不可知过世间望远离烦恼即无怨敌云何现有诸魔及以魔业又有余恶业果报等事乎佛有九恼谓天魔兴兵持苦具向佛佛以慈心三昧摄之皆化莲华此魔业也旃遮婆罗门女以木盂系腰与孙陀利外道杀女共谤佛此恶业也又佛入婆梨那村乞食无施空钵而出及食马麦头痛背痛刺伤足调达推山厌佛设火坑醉象毒饭等皆果报也世间既现有如是业障云何得成一切种智既已成于一切种智云何不离如是诸过如来不离诸过即不离烦恼即非涅槃云何说声闻涅槃为非此疑展转多端宋分为六唐分为十其实只是一意止疑二乘行六波罗蜜得涅槃乐与阿罗汉无异何以世尊独授记阿罗汉能行菩萨行耶菩萨一阐提不入涅槃谁证佛道佛又说无言无答无虑无察常在于空何故又说诸识刹那展转之相既是化佛施设何不直示本际常空之相而所示现者种种魔业恶业反与涅槃相违何谓二乘所得涅槃为非乎故佛以但有一乘更无余乘答之百丈云秪如今有人以福智四事供养四百万亿阿僧祗世界六趣四生随其所欲满八十年已后作是念然此众生皆已衰老我当以佛法而训导之令得须陀洹果乃至阿罗汉道如是施主但施一切众生乐具功德尚自无量何况令得须陀洹果乃至阿罗汉道功德无量无边犹不如第五十人闻经随喜功德报恩经云摩耶夫人生五百太子尽得辟支佛果而皆灭度各各起塔供养一一礼拜叹言不如生于一子得无上菩提省我心力祗如今于百千万众有一人得者价直三千大千世界所以常劝众人须玄解自理自理若玄使得福智如贵使贱亦如无住车若守此作解名髻中珠亦名有价宝珠亦名运粪入亦名运粪出佛直是缠外人却来缠内与么作佛直是生死那边人直是玄绝那边人却来向这岸与么作佛即此而观化佛化作佛事原为化导众生得无上菩提而已岂二乘耽涅槃乐者可共语乎。

　　佛告大慧谛听谛听善思念之当为汝说大慧白佛言善哉世尊唯然受教佛告大慧为无余涅槃故说诱进行菩萨行者故此及余世界修菩萨行者乐声闻乘涅槃为令离声闻乘进向大乘化佛授声闻记非是法佛大慧因是故记诸声闻与菩萨不异大慧不异者声闻缘觉诸佛如来烦恼障断解脱一味非智障断大慧智障者见法无法诸胜清净烦恼障者先习见人无我断七识灭法障解脱识藏习灭究竟清净。

　　通曰佛为一大事因缘出现于世开示悟入佛之知见只有一乘更无余乘故为曾行菩萨行诸声闻等依无余涅槃故而与授记诱进彼怯弱众生生勇猛心修菩萨行然此界他方有初发心菩萨乐着声闻涅槃之乐不起于定无度生心为令彼舍小趋大进修大乘取大菩提同证无余涅槃故与授记此乃化佛与应化声闻而授记别非法性佛所说也因是之故授记诸阿罗汉等与菩萨不异是秘密说无非诱进之意岂谓其不至佛道哉且声闻人所以不异菩萨者谓二乘与诸佛如来于三界粗惑烦恼障悉断所得遍空名为解脱但此一味相同耳非谓所知障亦断与佛无异也智障断者见法无我解脱法执较前得人无我清净更为殊胜彼烦恼障断者但初修习断烦恼惑见人无我虽得人空未得法空未为究竟清净也是故烦恼障断者但是转七识灭耳意识不行我执顿断是名得人空慧若法障解脱者以转阿黎耶识熏习故含藏习气无明种子灭尽方名白净识是名得法空慧始为究竟清净也此固二乘所不能至而可与菩萨不异耶洛浦元实禅师久参临济为侍者济常云临济门下一只箭谁敢当锋一日辞济济问何往曰南方去济柱杖一划云过得这个便去浦乃喝济便打浦作礼而去济语人曰临济门下有个赤梢鲤鱼摇头摆尾向南方去也不知向谁家齑瓮里淹杀后洛浦游历罢至夹山顶上卓庵经一年夹山知遣侍僧驰书到浦接得便坐却再展手索僧无语浦便打云归去举似和尚僧回举之山云这僧看书三日内必来不看书不可救也浦三日后来不礼拜当面而立山云鸡栖凤巢非其同类出去浦云自远趋风乞师一接山云目前无阇黎此间无老僧浦便喝山云住住且莫草草匆匆云月是同溪山各异截断天下人舌头即不无争教无舌人解语浦无语山便打浦从此伏膺果然向夹山齑瓮里淹杀不孤临济授记天童颂云摇头摆尾赤梢麟彻底无依解转身截断舌头饶有术拽回鼻孔妙通神夜明帘外兮风月如昼枯木岩前兮华卉常春无舌人无舌人正令全提一句新独坐寰中明了了任从天下乐欣欣洛浦不能透过临济一画及到夹山门下始解转身因知无上菩提未易究竟也。

　　因本住法故前后非性无尽本愿故如来无虑无察而演说法正智所化故念不妄故无虑无察四住地无明住地习气断故二烦恼断离二种死觉人法无我及二障断大慧心意意识眼识等七刹那习气因善无漏品离不复轮转大慧如来藏者轮转涅槃苦乐因空乱意慧(唐云妄著于空)愚痴凡夫所不能觉。

　　通曰上说授记声闻者无非诱进行菩萨行证于无余涅槃耳无余涅槃者究竟清净非彼但得人无我者所能证入若如来七识灭及识藏习灭证无间法是本际真如也所谓诸法实相有佛无佛法界常住因本住法故前后际断非有实性故无初成佛后更说法之事即有文字章句亦依本法先具如是更不生法故云不说一字也然无可说中而有说者以诸佛如来旷劫修因所发救护众生无尽本愿之故于湛然法界无虑无察常定心中应众生机而演说法即其所说乃从正智称性所流当如意知常不失念念本不妄不待思虑然后说也所以无思无虑者以如来久已断尽四住地无明曰欲爱曰色爱曰有爱曰见爱无始已来住地习气皆已断故离此四种地已故根本烦恼及枝末烦恼二烦恼俱断分段生死及变易生死二种死俱离如实觉人无我法无我而烦恼障所知障二障俱断诸障永断诸妄永息故常定心中自有不思议业用而能化作佛事无说示说非身现身要不离于本住法也又所说诸识刹那展转坏相者谓心意意识及前五识等七种识念念迁流刹那不住因虚妄习气藏于八识田中故八识心王亦与七识等俱生俱灭未得无漏终从轮转彼圣者修三昧乐证于善无漏品即能远离心意意识刹那息灭不复轮转俱灭其念非灭如来藏也且如来藏者不来不去常恒不变非是可灭故世间轮转此如来藏也轮转亦如也世间涅槃此如来藏也涅槃亦如也世间苦乐因此如来藏也苦乐因亦如也虽与涅槃苦乐因俱不为涅槃苦乐因所转即生灭非生灭即刹那非刹那此乃隐覆之说惟智者能了若彼凡愚外道妄著于空以空乱意虽得空慧但觉其空不能觉其空而不空此如来藏刹那真实之义非彼所能觉也若觉于如来藏刹那真实义者即是本住法又何展转坏相之有乎昔曹山问德上座佛真法身犹若虚空应物现形如水中月作么生说个应底道理德云如驴觑井山云道即大煞道只道得八成德云和尚又如何山云如井觑驴天童颂云驴觑井井觑驴智容无外净涵有余肘后谁分印家中不蓄书机丝不挂梭头事文彩纵横意自殊宗门中现起许多奇持不知此经先已道破虽然到此田地岂容易致得。

　　大慧金刚力士所随护者是化佛耳非真如来大慧真如来者离一切根量一切凡夫声闻缘觉及外道根量悉灭得现法乐住无间法智忍故非金刚力士所护一切化佛不从业生化佛者非佛不离佛因陶家轮等众生所作相而说法非自通处说自觉境界复次大慧愚夫依七识身灭起断见不觉识藏故起常见自妄想故不知本际自妄想慧灭故解脱四住地无明住地习气断故一切过断。

　　通曰上言如来无虑无察而演说法正智所化故无虑无察常在于定此法佛之体也法佛不说法惟是正智所化化佛而演说法故金刚力士前后围绕常随卫护者是化佛耳非法佛也法身佛者是真如实际根本如来远离一切诸根大小数量一切凡夫二乘外道根量悉灭二乘外道所不能知所不能见如实修行得彼真如乐处现法乐住三昧正受之中非寻常有间之法可比乃住于无间法智忍之力最上有无间法智证是智已有无间法智忍即所谓金刚定也如来常在定不假金刚力士所护其所随护者但应化佛耳且一切化佛者非是业报所生谓之曰化即非真佛然因缘正智所化亦不离于真佛非即是佛亦非非佛譬如陶师所作器物以轮绳泥水为因变化诸器以应众生之用法佛所作化佛亦以众生所作事相为因现起三十二相而为众生说法以应众生之求是形骸根量原非自通真如实际之处但随机方便异真实相而说法至内所证自觉圣智第一义心境界固不能举以示人也所谓不说一字亦无所答盖以此耳彼愚夫依七识念念灭处起于断见以七识不传送出入便谓断绝一切无常又有不觉识藏微细生灭起于常见以八识恬静之境即是涅槃常住不毁此二者皆自妄想分别故不知本际真不生不灭地也自心分别是其本际故不可得便谓世间无本际故不可知若能远离分别如断常二见邪慧消灭即得转识成智证于解脱得涅槃果诸佛如来以解脱故远离四住地无明住地习气熏染阿黎耶识未易断除欲爱未除即招苦果故一切诸过未易断也今住地习气断故一切过断若现魔现报种种业障虽外示诸过内无所以引之者虽有亦无也内无其应外不能为故一切过断断之于本际也说到本际非金刚力士所护亦非诸恶罪业所障彼二乘人摄受涅槃为四住地无明所醉即不能离一切过何得概与阿罗汉而授记乎黄檗云祖师西来唯传心佛直指汝等心本来是佛心心不异故名为祖若直下见此意即顿超三乘一切诸位本来是佛不假修成云若如此诸佛出世说于何法檗云十方诸佛出世秪共说一心法所以佛密付与摩诃迦叶此一心法体尽虚空遍法界名为诸佛理论这个法岂是汝于言句上解得他亦不是于一机一境见得他此意唯是默契得这一门名为无为法门若欲会得但知无心忽悟即得若用心拟学取即转远去若无岐路心一切取舍心心如木石始有学道分如黄檗所云无岐路心无取舍心心如木石即能断四住地无明习气远离断常二见而证于本际涅槃易易矣。

　　尔时世尊欲重宣此义而说偈言。

　　三乘亦非乘如来不磨灭(唐云无有佛涅槃)一切佛所记说离诸过恶为诸无间智及无余涅槃诱进诸下劣是故隐覆说诸佛所起智即分别说道诸乘非为乘彼则非涅槃欲色有及见说是四住地意识之所起识宅意所住意及眼识等断灭说无常或作涅槃见而为说常住(唐云见意识眼等无常故说断迷意识起常邪智谓涅槃)。

　　通曰颂中唯辨二乘涅槃之非足知长行许多疑难只为此一端非泛举也故如来常说三乘亦非乘二小乘及菩萨大乘不可语于一乘谓非佛乘也如来不消磨灭尽者谓无能证之人及所证之理即佛乘亦非也此乃最上第一义悟此义者一切诸佛授记是人定当作佛谓其一切烦恼俱断离诸过恶故也即彼离诸过恶而成就究竟无间之智及证无余涅槃与诸佛等无差别是授记之说所以诱进诸怯弱下劣众生乐着声闻涅槃令彼舍离小心趣向大乘是故密意隐覆而说说有无间智说有无余涅槃使彼生精进心耳若以诸佛所证根本实智即依证智而起分别说十方佛土中唯此一乘法更无余乘诸乘皆非故彼二乘所执有余涅槃终归生灭非真涅槃也所以不许二乘涅槃者为彼为四住地无明所醉未离一切过故四住地者谓欲爱住地色爱住地有爱住地见一切住地此四烦恼乃意识之所起而第七末那执受内熏八识坚住以为生死种子种子含藏于八识田中故云识宅意所住意住于识宅是为四住地无明所谓俱生我执俱生法执未易消灭者也彼二乘人见意识及眼等六识按伏不行谓是断灭说名无常或迷于意与藏微细生灭流急不见望如恬静便以为常住而作涅槃想不知为住地无明所醉但执人无我见以为涅槃不悟法无我见不能舍藏去真涅槃尚远故论最上一路无有佛涅槃无有涅槃佛何得有涅槃可证此二乘之所以为非乘也僧问洞山诠禅师清净行者不上天堂破戒比丘不入地狱时如何山云度尽无遗影还他越涅槃丹霞颂云相好巍巍大丈夫一生无智恰如愚从来佛祖犹难望地狱天空岂可拘据洞山答处不但无天堂地狱影子抑且无涅槃可得此所谓本际不可知岂寻常所能窥测乎。

　　(魏云遮食肉品第十六唐云断食肉品第八)。

　　尔时大慧菩萨以偈问曰。

　　彼诸菩萨等志求佛道者酒肉及与葱饮食为云何惟愿无上尊哀愍为演说愚夫所贪着臭秽无名称虎狼所甘嗜云何而可食食者生诸过不食为福善惟愿为我说食不食罪福。

　　大慧菩萨说偈问已复白佛言惟愿世尊为我等说食不食肉功德过恶我及诸菩萨于现在未来常为种种希望食肉众生分别说法令诸众生慈心相向得慈心已各于住地清净明了(唐云令舍肉味求于法味于一切众生起大慈心更相亲爱如一子想住菩萨地)疾得究竟无上菩提声闻缘觉自地止息已亦得速成无上菩提恶邪论法诸外道辈邪见断常颠倒计着尚有遮法不听食肉况复如来世间救护正法成就而食肉耶佛告大慧善哉善哉谛听谛听善思念之当为汝说大慧白佛言唯然受教佛告大慧有无量因缘不应食肉然我今当为汝略说谓一切众生从本以来展转因缘常为六亲以亲想故不应食肉驴骡骆驼狐狗牛马人兽等肉屠者杂卖故不应食肉不净气分所生长故不应食肉众生闻气悉生恐怖如旃陀罗(此云屠者)及谭婆等(此云猎师)狗见憎恶惊怖群吠故不应食肉又令修行者慈心不生故不应食肉凡愚所嗜臭秽不净无善名称故不应食肉令诸咒术不成就故不应食肉以杀生者见形起识深味着故不应食肉彼食肉者诸天所弃故不应食肉令口气臭故不应食肉多恶梦故不应食肉空闲林中虎狼闻香故不应食肉令饮食无节故不应食肉令修行者不生厌离故不应食肉我常说言凡所饮食作食子肉想作服药想故不应食肉听食肉者无有是处。

　　通曰楞伽宝山夜叉王眷属往昔曾迎过去诸佛于其城中说海浪法身一切佛语心品其中亦有志求佛道者但食肉一端乃其业报习气正所谓住地无明也世尊说二乘人为住地无明所醉故大慧谓夜叉食肉亦所当断由不知功德过恶善恶业报所在请世尊分别说之我及诸菩萨知其义已为令未来现在非习所熏食肉众生舍于肉味求于法味于一切众生起大慈心更相亲爱如一子想住菩萨地如实修行住地清净明了四住地俱断疾得无上菩提复令众生入于二乘止息之处自所证涅槃耽着法味亦令止息自地息已亦得速成无上菩提修圣道者故不应食肉也诸外道等说邪见法堕于断常有无见中尚遮食肉自己不食不听他食况复如来清净正法救护世间不令造业俾成就梵行者乃听肉食不一禁制耶佛为略说食肉过患一者曾为六亲眷属易生而受鸟兽等身当以同体之慈视之罗刹闻说尚发慈心况我弟子而不以亲想者乎二者衢路市肆诸卖肉人或将犬马人兽等肉杂卖如是秽恶云何可食三者一切诸肉皆是精血不净气分所成求清净人云何取食四者食肉之人众生闻气悉皆惊怖如屠儿猎师捕鱼鸟人狗见惊吠兽见奔走众生遥见咸作是念此人必当杀我为护命故悉皆走避菩萨修行慈悲为摄诸众生故不应食肉五者众生皆知菩萨为如来慈心之种能与众生作归依处若食肉者慈心不生众生即失一切信心菩萨为护众生信心修行于慈故不应食肉六者为护世间谤三宝故若我弟子食啖于肉犹如凡愚所嗜臭秽坏清净行令诸世人唱如是言何处有实沙门婆罗门修净行者生如是谤无善名称皆由食肉者过故不应食七者诸善男子于冢间林下或持咒术或求解脱或趣大乘以食肉故一切障碍不得成就是故菩萨欲利自他不应食肉八者久远食肉众生杀心习熟见其形色则已生于贪滋味心菩萨慈念一切众生犹如己身云何见之而作食想九者舍于圣人本所应食食众生肉犹如罗刹诸天远离何况圣人菩萨为见圣人当修慈悲不应食肉十者如烧死尸臭气不净云何可嗅而着口中一切诸肉令口气臭故不应食十一者食肉之人睡眠亦苦起时亦苦多于梦中见种种恶惊怖毛竖心常不安故不应食十二者无慈心故乏诸善力若其独在空闲之处多为非人而伺其便虎狼师子亦来伺求欲食其肉不得安稳故不应食十三者诸食肉人食不知足增长疾病恒被诸虫之所唼食种种不净人所厌恶故不应食十四者菩萨修行为求出离生死见诸饮食如脓血想系念圣道不为贪味堪受一切人天供养若生贪着即不能生厌离不应受于世间信施故不应食是故我尝说言凡夫为求净命啖于净食尚应以六亲观如食子想以有病观如服药想何况听食非圣人食肉不清净生诸罪恶败诸功德如上略说云何而许弟子食耶若是美净之食如粳米麦豆等此是过去诸佛所许久植善根者所应得食若听食肉者无有是处稠布衲问曹山披毛带角是甚么堕山曰是类堕曰不断声色是甚么堕山曰是随堕曰不受食是甚么堕山曰是尊贵堕乃曰食者即是本分事知有不取故曰尊贵堕若执初心知有自己及圣位故曰类堕若初心知有己事回光之时摈却色声香味触法得宁即成功勋却不执六尘等事随分而昧任之则碍所以外道六师是汝之师彼师所堕汝亦随堕乃可取食食者即是正命食也亦是就六根门头见闻觉知秪是不被他染污将为堕且不是同向前均他本分事尚不取岂况其余事也师凡言堕者谓混不得类不齐凡言初心者所谓悟了同未悟耳后大阳警玄禅师释此三种堕曰此三语须明得转位始得一作水牯牛是类堕师曰是沙门转身语是异类中事若不晓此意即有所滞直是要依一念无私即有出身之路二不受食是尊贵堕师曰须知那边了却来这边行履若不虚此位即坐在尊贵三不断声色是随堕师曰以不明声色故随处堕须向声色里有出身之路作么生是声色外一句乃曰声不自声色不自色故云不断指掌当指何掌也此二尊宿所云不受食者不取尊贵一路故能速成无上菩提而况世间秽恶之食岂屑取耶。

　　复次大慧过去有王名师子苏陀娑食种种肉遂至食人臣民不堪即便谋反断其奉禄以食肉者有如是过故不应食肉(唐云大慧释提桓因处天王位以于过去食肉余习变身为鹰而逐于鸽我时作王名曰尸毗愍念其鸽自割身肉以代其命大慧帝释余习尚恼众生况余无惭常食肉者当知食肉自恼恼他是故菩萨不应食肉大慧昔有一王乘马游猎马惊奔逸入于山险既无归路又绝人居有牝师子与同游处遂行丑行生诸子息其最长者名曰班足后得作王领七亿家食肉余习非肉不食初食禽兽后乃至人所生男女悉是罗刹转此身已复生师子豺狼虎豹雕鹫等中欲求人身终不可得况出生死涅槃之道)复次大慧凡诸杀者为财利故杀生屠贩彼诸愚痴食肉众生以钱为网而捕诸肉彼杀生者若以财物若以钩网取彼空行水陆众生种种杀害屠贩求利大慧亦无不教不求不想而有鱼肉以是义故不应食肉(魏云我观世间无有是肉而非命者故我说食肉之罪断如来种)大慧我有时说遮五种肉或制十种今于此经一切种一切时开除方便一切悉断大慧如来应供等正觉尚无所食况食鱼肉亦不教人以大悲前行故视一切众生犹如一子是故不听令食子肉(唐云声闻缘觉及诸菩萨尚唯法食岂况如来大慧如来法身非杂食身大慧我已洗涤一切习气我已善择诸心智慧大悲平等普视众生犹如一子云何而许声闻弟子食于子肉何况自食作是说者无有是处)。

　　通曰上言食肉不净有种种过尚未及其报也此言师子苏陀娑耽着肉味乃至食人遂亡其国此现在报也又有一王与牝师子交而生班足初食禽兽后乃至人其所生男女皆为罗刹转身复入师子豺虎之群此将来报也帝释余习尚食鹰身惊逐于鸽此过去无量世来未易除之道也夫食肉者有如是等无量过凡愚不知如是损益乃谓食肉无与于杀生故可无罪不思凡杀生者多为人食若人不食亦无杀事是故食肉与杀同罪彼诸杀者虽不自食以财利故种种杀害是钱为之味也彼食肉者虽不自杀以求味故得种种肉是钱为之网也因财得味因网得财设诸方便杀害众生罗山置地截河堰海水陆空行无不戕害若谓非自杀非他杀心不疑杀而可食者世间若有是肉不从命出何故不听人食遍求世间无如是肉岂有不教人取不求自至不想肉味而有鱼肉三净物哉故食肉者即与杀生无异伤众生命断如来种以是义故不应食也然我于余经中亦曾不许食五种净肉谓不见不闻不疑鸟残自死者遮不令食或断十种物谓人蛇象马龙狐猪狗师子猕猴等制不许食皆渐次禁断令其修学为一时方便之说今于楞伽此会一切种肉都不许食向时所立方便权教一切断除凡是肉食于出家人悉是不净若谓如来听许食肉亦自食者是人恶业所缠必当永堕不饶益处我之所有诸圣弟子食于法食非食饮食何况如来诸佛如来法食法住非饮食身非诸一切饮食住身尚无凡夫段食况食鱼肉不净之食其教诸圣弟子但唯法食亦不以食肉而教之也以我涤除一切习气离诸资生爱有求等善分别知心心智慧大悲前行得不共法普视众生平等怜悯犹如一子良以法身流转五道名曰众生而一切众生皆以如来法身为体故傥食其肉岂非戕法身断慧命耶云何而许声闻弟子食于子肉故我于此经开除方便一切悉断也既不许声闻弟子食肉而楞伽王等志求佛道者可不猛然省惕改心易虑破除报习求生胜处以证无上菩提乎京兆府蚬子和尚不知何许人也事迹颇异居无定所自印心于洞山混俗闽川不畜道具不循律仪冬夏唯披一纳逐日沿江岸采掇鰕蚬以充其腹夜即宿东山白马庙纸钱中居民目为蚬子和尚华严静禅师闻之欲决真假先潜入纸钱中深夜师归严把住曰如何是祖师西来意师遽答曰神前酒台盘严放手曰不虚与我同根生严后赴庄宗诏入长安师亦先至每日歌唱自拍或乃佯狂泥雪去来俱无踪迹厥后不知所终是即佛所说菩萨示现者虽坏律仪为除执故虽现食肉实无所食宣律师所遇神僧大率类此。

　　尔时世尊欲重宣此义而说偈言。

　　曾悉为亲属鄙秽不净杂不净所生长闻气悉恐怖一切肉与葱及诸韭蒜等种种放逸酒修行长远离亦常离麻油及诸穿孔床以彼诸细虫于中极恐怖饮食生放逸放逸生诸觉从觉生贪欲是故不应食由食生贪欲贪令心迷醉迷醉长爱欲生死不解脱为利杀众生以财网诸肉二俱是恶业死堕叫呼狱若无教想求则无三净肉彼非无因有是故不应食彼诸修行者由是悉远离十方佛世尊一切咸诃责展转更相食死堕虎狼类臭秽可厌恶所生常愚痴多生旃陀罗猎师谭婆种或生陀夷尼(魏云罗刹女)及诸食肉性罗刹猫狸等遍于是中生。

　　通曰长行中文约义简偈中复申言之所谓略说食肉过患者泛然为诸修行者说也毋论曾为眷属不忍食鄙秽不净不可食杂诸人畜不宜食兽见恐怖不当食以不净之故不但肉不应食推之葱韭蒜酒等能生放逸亦当离之以众生恐怖之故不但食肉惊吠推之麻油穿孔床亦有细虫恐怖当远离之饮食能生放逸不生诸过犹之可也既放逸已便生邪觉既邪觉已便生贪欲由食生贪贪令心迷心醉于贪长养色欲色爱缠缚长在生死生死轮转不得解脱由酒葱等为助因增长无明不得解脱出世之利此何可不断也使但不得解脱未有罪报犹之可也乃彼杀生者以财而为食彼食肉者以财而为网二俱恶业堕叫呼狱无足论已若谓非自杀非他杀心不疑杀为三净肉而可食者己未之求人莫之与因在于我过不在人其究亦与杀生者同罪故十方如来一切诃禁而修行者当远离之也使离地狱苦免于酬偿犹之可也及复生世间更相食啖堕虎狼类人而虎狼其性则为屠者为猎师为罗刹女不离乎愚痴畜而虎狼其性则为猫为狸等遍生此类中不离乎臭秽斯皆食肉之报诸佛如来所厌恶也安得不禁止食肉令诸众生免于恶报而庶几有解脱之期乎赵州问院主甚么处去来主曰送生来州云鸦为甚么飞去主曰怕某甲州云汝十年知事作恁么语话主却问鸦为恁么飞去州云院主无杀心州拈起钵云三十年后若见老僧留取供养若不见即扑破别僧云三十年后敢道见和尚州乃扑破又有俗士问光孝觉禅师某甲平生杀牛还有罪否师云无罪曰为甚么无罪师曰杀一个还一个由赵州言下悟去即得解脱若光孝所答俗士业报依然其可不畏乎。

　　缚象与大云央掘利魔罗(唐云象胁与大云涅槃央掘摩魏云涅槃胜鬘经)及此楞伽经我悉制断肉诸佛及菩萨声闻所诃责食已无惭愧生生常痴冥先说见闻疑已断一切肉妄想不觉知故生食肉处如彼贪欲过障碍圣解脱酒肉葱韭蒜悉为圣道障未世世众生于肉愚痴说言此净无罪佛听我等食食如服药想亦如食子肉知足生厌离修行行乞食安住慈心者我说常厌离虎狼诸恶兽恒可同游止若食诸血肉众生悉恐怖是故修行者慈心不食肉食肉无慈慧永背正解脱及违圣表相是故不应食得生梵志种及诸修行处智慧富贵家斯由不食肉(唐云必生贤圣中丰财具智慧)。

　　通曰上言食肉果报甚是可畏所以为众人说也若我法弟子更当尊守律仪谨洁无犯如我有时说象胁经与大云经涅槃经央掘摩经及此楞伽经悉制断肉以诸佛菩萨圣贤弟子皆生厌恶而呵责之谓食者无惭无愧生生世世常在痴冥故也我先说见杀闻杀疑杀皆不可食已是断一切肉世间岂有不见不闻不疑之肉而可食者凡愚妄想不觉密意而说便谓如来许食三种净肉遂生食肉之想而心每驰于食肉之处可谓无惭愧之极也如彼众生心醉于贪长养爱欲欲障既重不得解脱有如是过良以酒肉葱韭蒜等为之助因悉为圣道之障也我法弟子欲求解脱证于圣道其可同彼贪欲之过乎乃末法众生妄想食肉作愚痴说言食三净肉者可以无罪佛听我食其亦不善于观察而求解脱者矣若真修行而求解脱者食净食时尚作服药之想念同法身如食子想当下知足生于厌离不复贪求唯依如来修行之法巡行乞食于食等者于法亦等安住慈心系念圣道不为贪味如我所说常生厌离之心受诸饮食如涂痈疮既远肉食即无腥秽虽虎狼恶兽可与同游若食诸血肉狗闻之而吠兽见之而走恐怖众生岂修行者所宜有乎是故修行求圣解脱者当安住慈心不应食肉也若食肉者不念同体种种杀害即是无慈慈心不生即无正知见何有于慧慧既不生系缚邪觉何得解脱既无解脱轮转生死即是凡流何有于圣表相所贵于圣表相者为其有慈悲法或有护生威仪能度众生到于彼岸为众生之表率方可称为圣者今以食肉之故与圣解脱大相违背故修行者不应食也若不食肉远离不净得生梵志种族能顺法教常生修行之处以舍愚痴故生智慧以能含育众生故生富贵之家斯由不食肉之故生生世世常生于圣贤中其生报后报有大功德如此修行者何为而不禁断肉食哉夫能禁所食肉生于富贵智慧家岂谓其享世间福而已耶有福有慧能趣无上菩提生如来家绍隆佛种皆此不食肉为之基也岂非修行者之急务乎严阳尊者问赵州一物不将来时如何州曰放下着严云一物不将来放下个甚么州曰甚么则担取去严于言下大悟后所居当一蛇一虎手中与食故人以尊者称之黄龙颂云一物不将来两肩担不起言下忽知非心中无限喜毒恶既忘怀蛇虎为知己寥寥千百年清风犹未已天童颂云不防细行输先手自觉心粗愧撞头局破腰间斧柯烂洗清凡骨共仙游斯可谓虎狼诸恶兽恒可同游止者也僧问黄檗如何得不落阶级檗云但终日吃饭未曾咬着一粒米终日行未曾踏着一片地与么时无人无我等相终日不离一切事不被诸境惑方名自在人念念不见一切相莫认前后三际前际无去今际无住后际无来安然端坐任运不拘方名解脱弩力弩力此门中千人万人秪得三个五个若不将为事受殃有日在故云着力今生须了却谁能累劫受余殃观黄檗说到这田地还可生食肉想乎。

　　楞伽阿䟦多罗宝经宗通卷八(终)

　　No. 330-C 楞伽宗通后序

　　往不佞备员典谒之署自顾蹇浅何足倾海内贤豪长者下济之光而窃荷堂翁刘老先生眼回青而齿津及挹教未几翁奉
简命视冏滁阳滁固我
圣祖肇基处也其兴也以马上得之而功之成也以比于息马华山之烈聿稽冏命慎僚正仆弼宪天子则天房重卑为宸扆倚重久矣第今蓄牧之政改为折征而冏署江表遂称优游养望之地琅玡庶子献秀凝碧高槐古楸环翠千章每至夜气发鲜鹂声百啭一醒神度斯其时俗耳若浣尘境顿豁有不愿飞身邑沆瀣吐紫清金粟所未恒有之语哉宜我翁翩然赏音在筌蹄外也翁视篆三匝月驰一札凌江以来雅意楞伽宗通之流布翁之言曰曾金简先生苦心数序矣世岂乏赋三都患无皇甫谧耳镌而行之将在执事(善)谢唯唯而以冗余卒业盖宋张文定寓琅玡僧舍恍然识其为前生所录也者翁莅滁已搜故址为建阅经台更思不朽其数百载以上之心印且俯[攬-見+手]不肖共倡宗风是不肖幸邀惠于翁获随后尘而不致泯昧于卒世者也第世儒多拘妄谓禅理之靡补济世而文定丁有宋熙平之运炜乎称一代名臣至于今金简先生校雠之我翁表章之翁尤硕德瑰望海内司南云阁凌烟方未有艾非具萧萧尘外大地山河之致何能运轩揭奏崇隆要维是净理禅宗参悟者远则亟欲宗通之广播而与方贤卓识共摄灵台于空洞翁渊心殆至是乎宁第滁阳山水灵閟益增我
圣祖当年所为投戈而讲执我
列圣二百年所为宽民力而休养翁固将以净业挽逝波之靡而凉俗𦦨矣然则谓薇泉庶子为优闲适性之地犹窥外藩而未叩翁密微也夫(善)不敏敢在下风愿假余年证金仙之一觉第恐乞水焦牙后时贻悔惟翁勿靳详诏迷途敬藉此编之梓用摅祈向云。

　　万历壬子秋仲秣陵孙明善懋诚甫顿首撰
