卍新纂续藏经第 17 册 No. 0326 观楞伽经记


　　No. 326-A 观楞伽记略科题辞

　　科以分经。从古制也。昔道安法师以三分科经。时人讥其离析经义。及亲光论至。果以三分断其全经。时乃叹其雅合。盖经经各有纲宗。科乃提挈纲要而振起之。使观者得其要领。庶离言得义而悟入之。令舍筌蹄。殆非支分节解逞臆断也。后之义学。昧于离言之旨。各恃己见。骈枝其说。以取谤法之愆。使学者莫之适从。正所谓以多岐亡羊耳。兹楞伽以离言说第一义为宗。不涉唇吻。又岂可妄想分别能入。而其所以科节之。盖以经文简古。血脉幽潜。不得其门而入。故特提其纲领。使知问答来源。融会一贯。了然心目。冀可忘言得义。不以文言为障碍耳。非臆断也。即此已为剩法。后之觉者。切不得以此为欠。而更增益其说。自取谤法之罪不浅矣。

　　万历戊戌孟夏佛成道日　沙门德清题于五羊之青门垒壁间

　　No. 326-B 观楞伽阿䟦多罗宝经记略科

　　海印沙门　释德清　排订通科分(二)(经一卷初)(凡经皆有三分此经来未尽故阙流通分)一序分二正宗分(二)初直指一心真如以显三界唯心(二)初约数句问(百八问)次非数句答(二)初牒(无上全章)次答(不生句全章)次曲示一心生灭以显万法唯识(八)初明真妄因依广示八识以显生灭因缘相(二)初略明唯识以别邪正之因(三)初明真唯识量以辨邪宗(三)初显真唯识(诸识下九段)次喻破二见(譬如下三段)三拣辨邪宗(破诸外道下三段)次示七种圣义以别邪见(二)初示正义(有七种一段)次明斥非(云何外道二节)三拣邪因以示正因(二)初拣邪因(妄想三有苦下八段)次示正因(若复诸余下一章)次广明八识以示识智之相(二)初明八识相(问心意意识等全章)次明三智相(圣智三相全章)二明返妄归真约五法自性无我以辨邪正因果相○三明五法自性八识无我究竟差别相○四明法身常住以示生死涅槃平等相○五示藏心自性以明真妄生灭平等相○六广明六度以示自性妙行无修相○七广决众疑以显法身离过○八特示性戒以彰生佛平等○

　　△已上因缘科已竟。○二明返妄归真约五法自性无我以辨邪正因果相分(二)(此科至四卷中止)初辨邪正顿示一乘理行因果相(二)初辨明因地心(二)初破邪显正以示常住真理(二)初约三门破邪因以显正因(五)初明五法(六)初破名相妄想(知大众心念下问答有无全章)二显正智如如(净除自心现流下一章显正智法依佛章显如如)三破二种邪因(二)初即二乘邪因以示正因(二种声闻一章)次以圣智破外道邪因(常不思议一章)四举果验因(二乘外道一章)五勘果知因(五无间全章)六示因果一如(一阐提全章)二明三自性(一章)三明二无我(一章)四破有无二见(建立诽谤一章)五结示正因(善知心意下偈终)次约一心破妄计以显真理(二)初明寂灭一心(空无生无二离自性一章)次示如来藏性(经二卷初)(疑如来藏同外道我一章)次依理勘订以辨邪正二行○次辨明果地觉○次依前理行顿示断惑证真因果相○

　　△上显理已竟△下显行。○次依理勘订以辨邪正二行(四)初总示正行之方(四)初能观之智(四方使一章)二所破之惑(明缘生无性破依他起明妄想无性破遍计执)三显圆成之理(无四句可离无圣智可得)四显离过绝非(如来说法离如是四句等二段)二略示邪正因果相(四)初略示邪正二因(二)初示二种邪因禅次示三种正因禅二略明邪正二果(二)初如来涅槃真果(尔时)次二乘涅槃果假(复次)三略示当转二性(言说自性事自性)四略示感应二征(现身面言说加持手灌顶神力加持)三广释邪正因果差别相(二)初广释前三种禅以显三乘差别因果相(二)初广辨因别(三)初释愚夫所行禅(二)初外道邪禅(二)初缘起无性以破言说自性相(缘起一章)次辨妄想无性以破事自性相(七)初明妄境真常以破断见(常声者何事说至非圣言说半章)二明法一见异以破常见(惑乱起二种种性至种性义半章)三明心境如如以破一异见(即彼惑乱不妄想一节已上三科共一章)四明缘生如幻以破有无见(问惑乱为有无起两全章至是故说如幻止)五明本自无生以破因生见(问一切性无生一章)六明言说无性以破名言习气(当说名句形身一章)七显名言双绝以诫忘言默证(未来世智者止论一章至偈文离自性)次二乘偏禅次观察义禅三释攀缘如禅(三)初观四大如次观五阴如三结示正观次广辨果别(先示邪果后示正果)次广释如来禅融会妄想如如以显一乘平等因果相(三)初明即妄即真以显因平等(十二妄想一章)次明即心即境以显果平等(妄想无性半章以显即心一乘半章以显即境)三即权即实以显法平等(不说一乘一章)四举果验因以示一乘真因相(二)(经三卷初)初举意生身真果相(意生身一章)次示五无间行真因相(五无间一章)

　　△已上自初卷第二返妄归真科中初顿示理行以辨因地心竟。○次辨果地觉分(三)初明三身以显法身常德(三)初总示佛之知觉(一章)次显报化二身(四等一章)三显常住法身(不说一字一章)次破二见以显涅槃离过(有无相一章)三示二通以明果海离言(宗说二通一章)

　　△已上辨别邪正顿示一乘理行因果相竟从前初卷五法章至此二通毕。○次下依前理行顿示断证因果相分(二)(此科从初卷来)初翻显因行(二)初自利功圆(四)初明妄想不实以破我执断烦恼障(问不实妄想全章)二明言说性空以破法执断所知障(四)初明言说为法执之本(当说语义全章)二示智识为缚脱之源(智识相全章)三即转变相以明动本不动(九种转变全章)四断相续心以明生本无生(问一切法相续义全章)三遣境智以明无智无得(二)初遣所观境分(二)初遣事境(彼彼妄想全章)次遣理境(一切法不生全章)次遣能观智(攀缘事不得一章)△已上明断证因相竟△下明断证果相四明忘言顿证以显果海离缘(愚痴凡夫一节)次利他行满(二)初双结二行(二通全章)次特示利他(止论一章)次正显果德(二)初转依涅槃果(二)初拣二十一种邪宗(问涅槃前半章)次示最上一乘正果(如我所说涅槃一节)次转依菩提果(五)(经四卷初)初显法身真我德(二)初显三德秘藏(明法身般若解脱共一章)次显一心真如(二)初明离一切相(离名字相离言说相离心缘相共一章)次结究竟一心(无相见胜下至偈终)二显法身真常德(二)初破七种无常(七无常一章)次正显真常(文错简在三昧章后)三显法身真乐德(三昧全章)四显法身真净德(如来藏半章)五释疑劝修(若无识藏名下三段)

　　△前从初卷分别自性章起止此大科第二通约三门辨邪正理行因果相竟。○三明五法自性八识无我究竟差别相(二)初总明迷悟因依(问五法等一章)次别显四门摄入(五)初明五法差别相(二)初总明差别之法(愚夫章至是名如如)次显住如如之人(住如如者二段)二明三门入五法(二)初明三自性入五法(全章)次明八识无我入五法(复次一章)三明四门摄一切法(五法一节)四明总归如如示以正观(五法半章)五结劝修学(是名一节)

　　△此上第三科四门差别相已竟。○四明法身常住以示生死涅槃平等相(二)初明法身常住(恒沙前半章)次明平等如如(生死本际半章)○五示藏心自性以明真妄生灭平等相(刹那全章偈错简在六度章后)○六广明六度以示自性妙行无修相(六度全章)○七广决众疑以显法身离过(六疑全章)○八特示性戒以彰生佛平等(不食肉全章)

　　观楞伽记略科毕

　　No. 326

　　观楞伽阿䟦多罗宝经记卷第一

　　宋天竺三藏沙门求那䟦陀罗译

　　明建邺海印沙门　释德清笔记

　　记曰。旧注。楞伽。山名。此云不可往。又云城名。以山顶有夜叉王城故。山居南海滨。阿䟦多罗。此云无上。宝。贵重义。以通喻此经。是不可往无上宝经。非也。受公谓自觉圣智之境。非邪智可造。故云不可往。随色摩尼之珠。非世宝可比。故云无上。谓不可往处。有此无上宝也。此亦未尽然。华严论云。世尊于南海摩罗耶山之顶楞伽城中说法。其山高五百由旬。下瞰大海。无路可上。其城乃众宝所成。光映日月。无门可入。得神通者堪能升往。表心地法门。无修无证方能升也。此说固尔。愚居五台时。曾遇一梵师。于阗国人。发长丈余。不言其寿。但云入此土三十余年。精于禅观。兼明教乘。且善方言。愚请同住阿兰若三年。每于谈次。以经中所有梵语已明者。尝请试之。所说皆与古译㳷合。愚因问及楞伽经。师乃惊曰。遮里亦有此经耶。此是不可说不可得之法也。我土国王宝之。因问有多少卷。余曰。传者四卷。师笑曰。来未尽耳。此经有四十卷。此才十分之一。及扣经中旨趣。言言皆发明离心意识境界。不可具述。因问楞伽山在何处。师曰。此山在天竺国之南海中。又问何以楞伽为名。师曰。楞(去声呼)伽。乃宝名。其状八楞。视之浑圆。体极坚固。不可钻穿。常放光明。世间之宝。无有过上者。故阿䟦多罗。此云无上。以山纯此宝。是山以宝名。故曰楞伽阿䟦多罗宝山。山顶有城。此宝天成。无门可入。而为夜叉鬼王所据。佛在此山顶城中说此经。故经以处名耳。又问此山人能到否。师云人不能到。以其此山下细上大。每于阴云黑夜。或波涛汹涌。其山形益显露分明。光明愈盛。若海湛空澄。天无云翳。海空一色。其山即不见。然彼土僧有修禅者。于海岸经行。望之以入观耳。是则按华严论。准此梵师言。则山以宝名。经以处名。深有意焉。缘起经云。难入未曾有会中。说随他缘起陀罗尼智。名为楞伽王识。盖约处表法。又见深玄。然教称智海。性海。觉海。心海。至若宝明空海。此经云藏识海。且又以生死喻海。涅槃喻海。喻山。五蕴亦喻山。况夜叉。云可畏鬼。乃飞行而食生物者。然吾佛特住此海中宝山夜叉王城而说此经。显示自觉圣智境界。其经所诠者。乃五法三自性。八识二无我。即处观法。其旨微哉。何则。经云。藏识海常住。境界风所动。洪波鼓冥壑。无有断绝时。斯则智海无性。因觉妄而成凡。湛渊心海。变而为生死之业海。宝明妙心。变而为八识五蕴幻妄之身心。故宝有八楞。山高五百由旬。而为烦恼生死夜叉所据耳。然至昏云黑夜。或波涛汹涌之际。而山形愈显露者。所谓妄想兴而涅槃现。夜叉鬼王请佛说法者。所谓烦恼起而佛道成。抑益显此宝明妙性。虽住生死大海五蕴山中。不为烦恼所夺。不为生死波流。不为境界风动。无明黑暗。暗不能昏。长夜冥冥。灵光独露耳。且云海湛空澄。山即不现者。愈见智海圆澄。万象森罗炳然齐印。身心世界当下销融。生死涅槃应时平等。至此魔佛皆空。二俱不可得矣。噫。信乎此为自觉圣智无上尊顶法门也。且义翻此经名不可往。唯神通者能至。意显此法门。非心行处。唯上上根人。一入顿入。不许扪摸凑泊。不入。亦不许思量攀缘。但只于境界波涛烦恼黑暗中观之而已。不观。则不知生死海中有此物也。此经为根熟者。顿说业识种子为如来藏。名顿教大乘。古德云。楞伽说五法三自性皆空。八识二无我俱遣。故达磨大师指此为心印。马大师云。楞伽以佛语心为宗。无门为法门。是以宗门师匠教人。直须离心意识参。出凡圣路学。而说者但只标名立法。不知空遣。奈何益使后之学者。臆度祖师心印亦如是而已。悲夫。

　　一切佛语心品第一之上

　　记曰。品以心名者。以一心为宗也。所谓寂灭者名为一心。即性自性清净第一义心。一切诸佛皆证此心。而为众生开示者。直指此心耳。故云一切佛悟心。旧注。此经大部有十万偈。四十万句。三百二十万言。一百五十品。其所来者惟此一品。虽文广卷多。其实通皆顿示此一心法也。此经在十二部中。为未曾有部。在五教中。为顿教大乘。又兼顿圆。谓顿示圆满一心。五性三乘皆同证故。若约天台五义释之。则以单喻为名。以楞伽宝喻识性故。宝山宝城佛魔同住。喻五蕴身心是一切圣凡所依止故。以如来藏为体。谓如来藏是善不善因故。自性清净转三十二相入一切众生身中故。性自性第一义心为宗。一切圣凡所同证故。摧邪显正断疑生信为用。为裂外道二乘邪见疑网。令生决定一乘正信故。以熟酥为教相。谓说五性三乘皆有成佛之分。但未蒙授记。可一变而至于道。如彼熟酥可一变而至醍醐。施功易故。谓略示开权显实之机。以为法华前导故。若以宗趣言之。则以第一义心为宗。自觉圣智为趣。又以自觉圣智无相法门为宗。忘言默证为趣。

　　如是我闻。一时佛住南海濵楞伽山顶。种种宝华以为庄严。与大比丘僧及大菩萨众俱。从彼种种异佛刹来。是诸菩萨摩诃萨无量三昧自在之力。神通游戏。大慧菩萨摩诃萨而为上首。一切诸佛手灌其顶。自心现境界善解其义。种种众生。种种心色。无量度门。随类普现。于五法自性识二种无我究竟通达。

　　记曰。此叙说法由致也。如是我闻等者。谓如是之法。我从佛闻。一时。乃机感应会之时。非定指也。佛乃说主。山乃说处。菩萨乃听众。此结集者因佛顾命立言。一切经首。都皆置之。无烦他说。山顶种种宝华以为庄严者。谓此无上顶法如来藏心。乃一切诸佛之因地也。佛与菩萨皆从异佛刹来者。以示此中圣凡不立故。大慧为上首者。此法非心识可到。唯许大智可入故。自心下。叹德也。至于种种众生种种心色无量度门五法自性八识无我等法。皆是自心现境。而独大智慧人善解其义。究竟通达。二译皆云。婆伽婆住大海濵摩罗耶山顶楞伽城中。其城乃婆罗那夜叉王所据。因佛于海龙王宫说法七日已。而从大海出。举目观见山顶之城。而作是言。昔诸如来应正等觉。于此说自所得圣智证法。非诸外道臆度邪见及以二乘修行境界。我今亦当为婆罗那王开示此法。时夜叉王以佛神力闻佛言音。即与眷属请佛归其城中。云云。二译皆有夜叉王问法因缘。此经略之。观者融会彼译。则顿见此经宗趣矣。

　　尔时大慧菩萨与摩帝菩萨俱游一切诸佛刹土。承佛神力。从座而起。偏袒右肩。右膝着地。合掌恭敬。以偈赞佛。

　　记曰。此别叙当机见佛之仪也。大慧为当机者。惟此无上法门。非大智慧人不能担荷。而与摩帝同游者。摩帝此亦云慧。所谓达者同游涅槃路。

　　世间离生灭。犹如虚空华。智不得有无。而兴大悲心。一切法如幻。远离于心识。智不得有无。而兴大悲心。远离于断常。世间恒如梦。智不得有无。而兴大悲心。知人法无我。烦恼及尔𦦨。常清净无相。而兴大悲心。一切无涅槃。无有涅槃佛。无有佛涅槃。远离觉所觉。若有若无有。是二悉俱离。牟尼寂静观。是则远离生。是名为不取。今世后世净。

　　记曰。此正发启全经之宗趣也。尔𦦨。梵语。此云所知。又云智障。一切无涅槃。魏译云有无二俱离。盖一切。乃生死有法也。涅槃。乃无法也。无者。此二皆空。故杂华云。有诤说生死。无诤说涅槃。生死及涅槃。二俱不可得。故次释云。无有涅槃佛。无有佛涅槃。远离觉所觉。有无二俱离也。是知此二。乃分别妄见耳。故二译实叉云。夜叉王请佛入楞伽城。献供已毕。即以二法问佛。谓言。如来常说法尚应舍。何况非法。云何得舍此二种法。何者是法。何者非法。世尊答言。法与非法差别之相。此是凡夫之所分别。非圣智见。乃至何者是法。所谓二乘及诸外道虚妄分别。说有实等为诸法因。如是等法。应舍应离。不应于中分别取相。见自心法性。则无执着。诸观行人。以畏钵舍那如实观察。名舍诸法。何者是非法。所谓诸法无性无相永离分别。如实见者。若有若无如是境界彼皆不起。是名舍非法。流支云。如实见者。名为正见。若他见者。名为邪见。若分别者。名为二取。皆是虚妄。不得寂灭。寂灭者名为一心。一心者名如来藏。如来藏者。入自内身智慧境界。得无生法忍三昧。故此偈赞佛有无二俱离也。甚矣。有无二见为法身之刺也。所言自觉圣智无他。但知此离此而已。更无实法可得。实此经之宗极也。行人知此。可谓行无行。证无证耳。苟一念行证未忘。则复堕此。况以分别言语文字为得乎。观者若如是观。可谓识法实相矣。是则向下大慧所问。皆有无二法。世尊皆令离此舍此而已。故一切皆非。苟离此舍此。非自觉圣智而何。故下偈流支云。若如是观佛。寂静离生灭。实叉云。是人今后世。离着无所取。是则全经之旨。不出于夜叉王一问。及此大慧偈赞而已。

　　上叙分已竟。下正宗分二。初直指一心真如以显三界唯心有二。

　　△初约数句问。

　　尔时大慧菩萨偈赞佛已。自说姓名。

　　我名为大慧。通达于大乘。今以百八义。仰咨尊中上。世间解之士。闻彼所说偈。观察一切众。告诸佛子言。汝等诸佛子。今皆恣所问。我当为汝说。自觉之境界。

　　尔时大慧菩萨摩诃萨承佛所听。顶礼佛足。合掌恭敬以偈问曰。

　　记曰。大慧首以百八义问佛者。盖依一心转变五法三自性八识二无我迷悟因果之法而问也。旧说百八句。表对治百八烦恼。非本指矣。然一心者佛语心也。所谓寂灭者名为一心。本无十界色心依正之相。但迷之而为生死。故变一心而成三界。悟之而为涅槃。故转三界而为一心。然生死。有法也。涅槃。无法也。此二皆由愚夫分别妄见。而此寂灭心中本无此事。是则大慧所问者。乃十界依正色心迷悟因果心行种种差别之相。要之不出凡圣有无。此特分别妄见对待之法耳。殊不知此寂灭一心绝诸对待。故偈云若有若无有是二悉皆离。佛将直指最极心源。故下一一牒答。而斥之曰非也。此正离心意识。出凡圣路。唯诸佛自觉圣智境界。虽大智慧人。亦不免堕于数句。况其他乎。愚谓此百八句。总依三界二十五有。有法上起四句见而立。谓凡夫外道见三界实是有法。为有句。二乘见三界是无法。为无句。菩萨见三界即真即俗。为亦有句亦无句。而却指佛见三界非真非俗。为非有非无句。此乃正教所明。而外道自宗立有无一异俱不俱常无常等四句。各执一见。此皆不出常情分别计度。以邪正之见有八。所见之境有百。故流支云百八见。于正位中总皆是谤。若四句既离。则百非自遣。又何烦恼可舍。又何佛道可取耶。故僧问马大师。离四句绝百非。请师直指某甲西来意。师云。我今日头痛。不能为汝说。问取智藏去。

　　云何净其念。云何念增长。云何见痴惑。云何惑增长。(唐译云。云何起计度。云何净计度。云何起迷惑。云何净迷惑)。

　　记曰。此总依一心生灭迷悟二途而问也。然大慧请百八义。开口即问此四句者。盖一心真源。圣凡平等。了无差别之相。但约迷悟之分。故有十界依正因果种种性相之异。然今将穷十界之源。故首出迷悟之见。所谓迷一心。而正智翻为妄想。如如翻为名相。此念惑增长也。悟一心。而妄想即成正智。名相即是如如。此净念见痴惑也。然皆迷悟边事。故经云。顺流转者妄见生死。厌流转者妄见涅槃。是则大慧依生灭门迷悟对待而问。故先以净念不净念见惑不见惑发端。而后所指者皆迷悟中差别之相。佛单依一心真如而答。故向下牒问之初。乃即告云。若生若不生。涅槃及空相。流转无自性。即此生不生涅槃空相二句。乃总牒尽大慧之问。流转二字。斥尽大慧之见。所谓生死涅槃。皆即狂劳颠倒华相。故此总属流转。而以无自性三字。尽显诸法实相。破尽大慧之疑耳。然世尊虽以此答。犹是生灭对待。惟寂灭心源总无此事。故牒问已毕。而一一直示之曰非也。斯正所谓法尚应舍何况非法。若有若无有。是二悉皆离也。学者了此。可许入楞伽。

　　何故刹土化。相及诸外道。云何无受次。何故名无受。何故名佛子。解脱至何所。谁缚谁解脱。

　　记曰。此总问十界依正名相因何而有也。刹土化相。通指二土。谓实报庄严土。凡圣同居土。以约名相。故不言寂光。诸外道。通指三界凡夫。无受次。谓次于无受。通指三乘有学。无受。通指三乘无学。佛子。单指菩萨。解脱。谓涅槃。缚乃生死。谓生死谁缚之。涅槃谁解之。盖涅槃。指佛界也。

　　何等禅境界。云何有三乘。唯愿为解说。缘起何所生。云何作所作。云何俱异说。云何为增长。(唐译云。云何诸有起)云何无色定。及与灭正受。云何为想灭。何因从定觉。云何所作生。进去及持身。云何现分别。云何生诸地。

　　记曰。此十五句。别问九界差别之相也。前三句。问三乘行相因何而有。缘起。问正法。下二句。问外道邪见因何而起。云何为增长二句。问三界因果因何而有。灭正受二句。问小乘因何乐住寂定不欣说法。何因从定觉下四句。问大乘菩萨因何乐说法度生。云何生诸地一句。问菩萨因何又立地位名目。

　　破三有者谁。何处身云何。往生何所至。云何最胜子。何因得神通。及自在三昧。云何三昧心。最胜为我说。

　　记曰。此八句。特问三乘行相也。谓三乘人为何出三界去。既出三界。又生何处。既舍此身。又受何身。毕竟住于何处。云何称为菩萨是佛弟子。何故又说有神通三昧之事。不知三昧心是何相状。

　　云何名为藏。云何意及识。云何生与灭。云何见已还。云何为种性。非种及心量。云何建立相。及与非我义。云何无众生。云何世俗说。云何为断见。及常见不生。云何佛外道。其相不相违。云何当来世。种种诸异部。

　　记曰。此十六句。通问心性是一云何众生所见种种不同也。初四句。谓如来藏心是一。云何又名藏识。又名意及意识。云何又说生灭妄见。又说不生灭心。见已还。魏译云断所见。唐译云退诸见。皆不生灭义也。次种性二句。谓圣凡同禀此心。如何又说三乘人是种性。外道阐提是非种性。而说彼心皆有限量耶。次建立相三句。谓心既无相。因何而立我人众生之相。为何又说无我人众生之相。次世俗说五句。谓三界凡夫外道为何起断常二见。盖世俗说。即凡夫外道断常二见也。又如何得二见不生。如何得众生与佛平等无二。次当来世二句。谓佛既有教。如何佛灭度后。弟子又起种种异见也。

　　云何空何因。云何刹那坏。云何胎藏生。云何世不动。何因如幻梦。及犍闼婆城。世间热时𦦨。及与水月光。何因说觉支。及与菩提分。云何国土乱。云何作有见。

　　记曰。此十二句。通问世界众生都是有相之法。因何而有生灭不生灭。常与无常。真妄之不同也。初二句。魏译云。云何名为空。云何念不住。此盖问依报世界为何而有成住坏空。特举空坏以摄成住。云何胎藏生一句。问正报众生为何而有生死迁流。盖举生以摄死耳。云何世不动一句。义该上世界众生见今而有迁变无常。为何而说常住不动。盖世字指有情无情二世间。何因如幻梦下四句。唐译云。云何诸世间。如幻亦如梦等。意谓上诸众生世界有为之法现今实有。为何而说如幻等不实。何因说觉支下二句。谓如何觉上世间诸法不实。当体常住者。则为正智。盖觉支菩提。总指正智也。云何国土乱二句。谓如何见上世间诸法是实有无常者。名为有见。盖乱。即生灭不停。有见。即妄想分别也。

　　○此上通问名相妄想正智。

　　△下问如如。

　　云何不生灭。世如虚空华。云何觉世间。云何说离字。离妄想者谁。云何虚空譬。

　　记曰。此六句。问如如也。唐译云。云何知世间。云何离文字。云何如空华。不生亦不灭。意谓如何悟彼世间生灭诸法当体如如。离言说相。离名字相。如空中华不生不灭。远离妄想分别。犹若虚空。即是真如也。

　　○此上通问五法自性生起相。

　　△下问差别相。

　　如实有几种。几波罗密心。何因度诸地。谁至无所受。何等二无我。云何尔𦦨净。诸智有几种。几戒众生性。

　　记曰。此八句。单问如如正智差别相也。前四句。谓真如实际是一。云何又有修证顿渐之不同。故云如实有几种。几波罗蜜。谓因行差别。诸地。谓地位阶级。度。超越。谓何因得顿超诸地也。至无所受。问究竟佛地。何等下四句。问正智差别。二我。即烦恼障。尔焰。即所知障。实叉云。云何所知净。盖二无我。净所知。斯以正智破二障耳。正智既一。如何又有随根授法。是则智有几种。众生根性不一。教戒有几种。

　　○前从初问起至此。通依一心真源。约迷悟对待而有名相妄想正智如如五法差别之不同。以显十界依正因果之相。意显不离一心。故翻归如如正智耳。

　　○向后谁生诸宝性已下。直至问终。但问名相妄想缘起圣凡依正大小染净诸法。心念性欲音声色相种种差别之不一也。

　　谁生诸宝性。摩尼真珠等。谁生诸语言。众生种种性。明处及伎术。谁之所显示。

　　记曰。明处伎术。乃问五明也。西域学术。以此为准。故有五明论。一曰声明。谓释诂训字。诠目流别。二曰工巧明。谓伎术机关。阴阳历数。三曰医方明。谓禁咒闲邪。药石针艾。四曰因明。谓考计正邪。研核为伪。五曰内明。谓究畅五乘因果妙理。前三外艺。后二内教。

　　伽陀有几种。长颂及短句。成为有几种。云何名为论。(魏译云。法复有几种。解义复有几。唐译云。道理几不同。解释几差别)云何生饮食。及生诸爱欲。云何名为王。转轮及小王。云何守护国。诸天有几种。云何名为地。星宿及日月。解脱修行者。是各有几种。弟子有几种。云何阿阇黎。佛复有几种。复有几种生。魔及诸异学。彼各有几种。自性及与心。彼复各几种。云何施设量。(魏译作施假名。唐译作唯假设)唯愿最胜说。

　　记曰。上皆名相妄想也。然言语饮食爱欲心性皆属妄想。其余皆名相。且何因而有。皆问缘起也。阿阇黎。此云轨范师。然佛有法身报身化身。故问佛有几种生。

　　云何空风云。(魏译云。何因有风雨)云何念聪明。

　　记曰。此句承上心性是一云何而有念慧之别也。聪明。即别境中慧。故魏译云。何因有黠慧。唐译云。念智何因有。此亦属妄想耳。

　　云何为林树。云何为蔓草。云何象马鹿。云何而捕取。云何为卑陋。何因而卑陋。云何六节摄。(唐译云。六时摄。旧注。西域两月为时。年分六节。外道有六节师)云何一阐提。(一阐云信。提云不具。谓信不具之人)男女及不男。斯皆云何生。云何修行退。云何修行生。(二译皆作修行进)禅师以何法。建立何等人。(魏译云。教何等人修。令住何等法)众生生诸趣。何相何像类。云何为财富。何因致财富。云何为释种。何因有释种。云何甘蔗种。无上尊愿说。

　　记曰。甘蔗种。乃瞿昙释种也。旧注引本行经云。劫初大茆草王得成王仙。被猎师所射。滴血于地。生二甘蔗。曰炙而开。一出童男。一出童女。占相师立男名善生。即灌顶甘蔗王。女名善贤。为第一妃。瞿昙释种。即其裔也。大慧问甘蔗种因何而有也。

　　云何长苦仙。彼云何教授。(唐译云。仙人常苦行。是谁之教授)如来云何于一切时刹现。种种名色类。最胜子围绕。云何不食肉。云何制断肉。食肉诸种类。何因故食肉。

　　记曰。从谁生诸宝性至此。盖问天地万物之不同。圣凡种类之各别。心行性欲之不一。此皆何因而有也。但其语不次。而意不出此。若观华严问明品。则知此中归趣矣。

　　云何日月形。须弥及莲华。师子胜相刹。侧住覆世界。如因陀罗纲。或悉诸珍宝。箜篌细腰鼓。状种种诸华。或离日月光。如是等无量。

　　记曰。此问佛刹安立形状之不同也。广如华藏世界品。故结云如是等无量。因陀罗。此云帝。即帝网也。谓帝释殿有众宝珠纲。虽百千重。不相障碍。互相涉入。交光相罗。世界如之。

　　云何为化佛。云何报生佛。云何如如佛。云何智慧佛。

　　记曰。此问佛唯一真。云何名义之不同也。随机普应为化佛。酬其宿因为报佛。体性无二名真如佛。本觉显照为智慧佛。盖真如智慧。乃法身也。名义虽四。唯属三身。

　　云何于欲界。不成等正觉。何故色究竟。离欲得菩提。

　　记曰。此问佛既现身与民同患。何不就欲界成佛。乃于有顶离欲之处而得菩提也。

　　善逝般涅槃。谁当持正法。天师住久如。正法几时住(二译皆以天师作世尊)。

　　记曰。此问法住久近。及灭后谁人当可持正法也。持正法。即所传正法眼藏。

　　悉檀及与见。各复有几种。毗尼比丘分。云何何因缘。

　　记曰。此问法之差别也。悉檀者。此华梵双举。悉。遍也。檀。此云施。谓佛以四法遍施众生。故云悉檀。四法者。谓世界。为人。对治。第一义也。广如止观所明见。谓所被之机。所见各有几种也。毗尼。此云律。比丘分。乃比丘二百五十戒。问如何是毗尼。为何又设比丘分也。

　　彼诸最胜子。缘觉及声闻。何因百变易。云何百无受。云何世俗通。云何出世间。云何为七地。唯愿为演说。

　　记曰。此问三乘人法因何差别也。唐译云。一切诸佛子。独觉及声闻。云何转所依。云何得世通。云何得出世。复以何因故。心住七地中。按此则知百变易二句。谓初地菩萨何因能现百佛界身。得百种三昧。盖无受。即三昧也。世俗通。谓五地圣人因何而能通达世谛涉俗利生。七地远行。名出世间。

　　僧伽有几种。云何为坏僧。云何医方论。是复何因缘。

　　记曰。此问僧之差别。及应机之法不一也。坏僧。谓不具戒者。医方论。非世俗医方。盖言佛为三界医王。其所说法应机施设。如应病与药。故谓之医方论。大经有旧医新医。法华有医师喻。唐译云广说医方论。是知盖言佛法耳。从云何为化佛止此。通问三宝因何而有差别也。

　　何故大牟尼。唱说如是言。迦叶拘留孙。拘那含是我。

　　记曰。此问因上言佛有四等名义不同。因何又说迦叶等多佛是我。此又不别也。

　　何故说断常。及与我无我。何不一切时。演说真实义。而复为众生。分别说心量。

　　记曰。此因上法之差别。故复问邪正权实之不同也。断常我。乃外道邪宗。无我。乃佛之正法。心量。乃妄想分别心数之法。意谓何故说断常及我为邪宗。何故说无我为正法。然无我既是真实。何不始终说其真实之法。而又为众生说妄想心数不实之法耶。

　　何因男女林。诃梨阿摩勒。

　　记曰。此问林木果实之不一也。男女林。亦云尸陀林。其果如男女之状。熟则颜色美艳。未几即落地。状如死尸。臭秽不堪。佛弟子多依此林修不净观。大慧问此林因何而有也。诃梨。阿摩勒。二果名也。皆可为药。诃梨。旧云诃梨勒。新云诃梨怛鸡。此云天上持来。阿摩勒。其实如胡挑。意谓一等皆树果。因何彼如男女之状耳。

　　鸡罗及铁围。金刚等诸山。无量宝庄严。仙闼婆充满。

　　记曰。此问八部之众因何不住人间天上。而住铁围七金山中也。唐译云。仙人乾闼婆。一切悉充满。此皆何因缘。愿佛为我说。此上大慧所问。除及字。但取云何。何因。何故。何等。谁字之类为义。则有一百三十余句。其中意义。不出十界四门。然世尊所答。以依真如一心。则一法不立。故一一云非。若依生灭门唯识建立。则全经之旨皆别答此问耳。然虽经来未尽。而此四卷之文。所诠五法三自性八识二无我四门名义开合之旨已足。观者临文会意。自当证之。此下乃世尊牒答。先牒。后答。

　　△且初。

　　无上世间解。闻彼所说偈。大乘诸度门。诸佛心第一。善哉善哉问。大慧善谛听。我今当次第。如汝所问说。

　　记曰。此结集者叙置。及佛赞许之辞也。前一偈。唐译云。尔时世尊闻其所请大乘微妙诸佛之心最上法门。然大慧所问。乃十界依正差别之相。正是三乘凡夫外道妄见分别境界。实大慧因之而起疑者。盖不知此等诸法因何而有也。故兴此问。而结集者即便指为微妙佛心最上法门。何也。金刚般若云。一切贤圣皆以无为法而有差别。况众生世界乎。所谓一切分别皆分别自心。若分别不生。当体即名诸佛自觉圣智矣。故此所问圣凡依正邪正因果。自性常住。即是微妙佛心。非智眼明见。何以与此。故叙置之。

　　生及与不生。涅槃空刹那。趣至无自性。

　　记曰。此世尊总领大慧问义也。谓所问多种。不出生与不生涅槃空相耳。刹那。生灭流转也。趣至。犹究竟也。唐译云。若生若不生。涅槃及空相。流转无自性。谓此世出世间。皆生灭流转妄见之法。一一究竟本无自性也。此总牒领其意而默答已竟。义已见前注。何后一一皆总述大慧问语耳。然前问语或略或阙。而世尊皆补而出之。盖亦互相发明。但其语随便。故参差不类。其意自周。

　　佛诸波罗蜜。佛子与声闻。缘觉诸外道。及与无色行。如是种种事。

　　记曰。此综领大慧所问之事也。谓所问之事虽多。总不出十界人法因果耳。佛。佛子。声闻。缘觉。四圣也。无色。该天道。外道。该人及三途。以外道邪行。乃三途之因故。此皆人也。波罗蜜。四圣之法也。无色行。意该外道。六凡之法也。因果依正无不备具。故云如是种种事。意谓大慧所问者概不出此。下乃一一重述其辞。

　　须弥巨海山。洲渚刹土地。星宿及日月。外道天修罗。(此领上问诸天有几种。云何名为地。星宿及日月。牒意该三界六凡也)解脱自在通。力禅三摩提。灭及如意足。觉支及道品。诸禅定无量。(此领上云何说觉支。及与菩提分。盖广牒三十七品助道。四圣法也)诸阴身往来。(领上众生生诸趣)正受灭尽定。(领上及与灭正受二句)三昧起心说。(领上何因从定觉四句)心意及与识。无我法有五。自性想所想。及与现二见。乘及诸种性。(此领上云何名为藏已下至非我义八句。总归四门)金银摩尼等。(领上谁生诸宝性等)一阐提大种。(领上云何一阐提。然大种无问。盖世尊意指阐提外道所计大种为生因者。非特言四大也)荒乱及一佛。智尔𦦨得向。(荒乱。领上云何国土乱。一佛。领上迦叶等是我。智尔焰。领上尔焰净二句。得向。领上解脱修行)众生有无有。(领上及与我无我)象马诸禽兽。云何而捕取。(领上云何象马鹿。云何而捕取)譬因成悉檀。及与作所作(领上悉檀及与见。唐译云。云何因譬喻。相应成悉檀。谓四悉檀。皆因譬所成者。故并意牒之。然能作所作皆属妄见)丛林迷惑通。心量不现有。(上句领云何世俗通。谓众生心想邪见稠密如丛林也。下句领云何出世间。唐译云。众林与迷惑。如是真实理。唯心无境界。魏译云。相迷惑如实。但心无境界。此盖牒出其义也)诸地不相至。(领上何因度诸地)百变百无受。医方工巧论。伎术诸明处。(如文可知。此诸山须弥地已下。至毛孔眉毛几。乃大慧问不到处。而世尊指而出之)诸山须弥地。巨海日月量。下中上众生。身各几微尘。一一刹几尘。弓弓数有几。肘步拘楼舍。半由延由延。兔毫窗尘虮。羊毛𪍿麦尘。

　　记曰。七极微尘成一窗尘。七窗尘成一兔毛头尘。七兔毛头尘成一羊毛头尘。七羊毛头尘成一牛毛头尘。七牛毛头尘成一虮。七虮成一虱。七虱成一芥。七芥成一大麦。七大麦成一指节。七指节成半尺。两半尺成一尺。二尺成一肘。四肘成一弓。五弓成一丈。二十丈名一息。八十息名一俱卢舍。八俱卢舍成一由旬。由延。即由旬也。此按旧注引释梵之语。

　　钵他几𪍿麦。阿罗𪍿麦几。独笼那佉梨。勒又及举利。乃至频婆罗。是各有几数。

　　记曰。钵他。一升也。阿罗。一斗也。独笼。一斛也。那伽梨。十斛也。勒又。一万也。举利。一亿也。频婆罗。一兆也。谓几𪍿麦之尘成一升。又几𪍿麦之尘成一斗。余类此。

　　为有几阿㝹。名舍梨沙婆。几舍利沙婆。名为一赖提。几赖提摩沙。几摩沙陀那。复几陀那罗。为迦梨沙那。几迦梨沙那。为成一波罗。此等积聚相。几波罗弥楼。

　　记曰。阿㝹亦尘也。舍利沙婆。芥子也。赖提。草子也。摩沙。豆也。陀那。铢也。迦利沙那。两也。波罗。斤也。弥楼。须弥山也。谓以几斤之尘能成此弥楼之山。唐译云。几斤成须弥。此按旧注。

　　是等所应请。何须问余事。声闻辟支佛。佛及最胜子。身各有几数。何故不问此。火𦦨几阿㝹。风阿㝹复几。根根几阿㝹。毛孔眉毛几(唐译云。火风各几尘。一一根有几眉及诸毛孔。复各几尘成)。

　　记曰。从诸山须弥地已下至此。共有三十八句。计三十二事。皆大慧问不到处。故世尊特为表而出之。然且责之云何故不问此者。何也。如华严诸品皆佛力加被菩萨所说。至若阿僧祗品。则佛亲说。以其甚微细事。非一切种智不能悉知悉见。殊非菩萨所知。不知故问不及。苟不及此。则心外有剩法矣。故特表而出之。以显自觉圣智彻法无遗。信乎佛之知见。阎浮提雨皆知滴数。现前松直𣗥曲鹄白乌玄皆了元因也。然须弥山略指依报总相。其弓步微尘。别相也。三乘圣人身有大小。盖身乃正报总相。其数量毛孔微尘。别相也。意责大慧但知诸法总相。不知别相。此则但知共相。不达自相。其迷于自心现量多矣。故以甚微细智以发之。

　　○下文复领大慧之问。

　　护财自在王。转轮圣帝王。云何王守护。云何为解脱。广说及句说。如汝之所问。众生种种欲。种种诸饮食。云何男女林。金刚坚固山。云何如幻梦。野鹿渴爱譬。云何山天仙。犍闼婆庄严。(唐译云。云何诸妙山。仙闼婆庄严)解脱至何所。谁缚谁解脱。云何禅境界。变化及外道。云何无因作。云何有因作。有因无因作。及非有无因。(旧注。此四因。领上云何俱异说)云何现已灭。(领上云何见已还)云何净诸觉。云何诸觉转。及转诸所作。(领上云何净其念。云何念增长)云何断诸想。云何三昧起。破三有者谁。何处为何身。云何无众生。而说有吾我。云何世俗说。(领上云何建立相四句)唯愿广分别。(二译皆无此一句)所问相云何。及所问非我。(此犹属建立相四句义)云何为胎藏。及种种异身。(领上种种名色相)云何断常见。云何心得定。(领上云何三昧心)言说及诸智。戒种性佛子。(领上谁生语言二句。及诸智有几种。几戒众生性二句)云何成及论。(领上成为有几种。云何名为论)云何师弟子。种种诸众生。斯等复云何。云何为饮食。(上一句。领弟子有几种。云何阿阇黎二句。下三句。综领男女及不男。及众生生诸趣四句意)聪明魔施设。(此一句。综领魔及诸异学已下六句意。及云何念聪明一句)云何树葛藤。(领上云何为树林。云何为蔓草二句)最胜子所问。云何种种刹。(下自有领刹土形状之句。此应是领何故刹土化一句之意)仙人长苦行。(此领云何长苦仙二句)云何为族姓。(此领云何为释种四句)从何师受学。(领禅师以何法二句)云何为丑陋。云何人修行。(此一句。领云何修行退二句)欲界何不觉。阿迦腻吒成。(此领云何于欲界。不成等正觉四句。阿迦腻吒。此云色究竟天)云何俗神通。(领上云何世俗通)云何为比丘。(领上毗尼比丘分二句)云何为化佛。云何为报佛。云何如如佛。平等智慧佛。云何为众僧。(此一句领上僧伽有几种二句)佛子如是问。箜篌腰鼓华。刹土离光明。(领上云何日月形已下十句)心地者有七。(领上云何为七地)所问皆如实。此及余众多。(唐译云。此及于余义)佛子所应问。一一相相应。远离诸见过。

　　记曰。此五句乃赞大慧所问称理无过也。然大慧问意次第有主。而世尊牒领者。大概综括其辞。不复次序。且亦有牒不尽者。故结之云此及余众多。意谓凡系佛子所问者。一一皆与实理相应。远离诸见过也。然虽如是。但法离言说。今于无说示说。故下结云。

　　悉檀离言说。我今当显示。次第建立句。佛子善谛听。此上百八句。如诸佛所说。

　　记曰。此六句。乃结牒问义。许说诫听。启后答意也。谓大慧所问虽称理无过。但法本离言。今当于无说处示现言说。故为次第建立耳。且此上百八句义。若如诸佛所说。则一一皆非。故此二句。乃结上起下。而义贯下文读之。然百八句。魏译云百八见。初大慧云。今以百八义。仰咨尊中上。及考其问。有一百九十余句。若但取云何。何因。何故。何等。谁字之类为义。则有一百三十余句。及世增补出大慧问不及者。又三十二句。至此犹云。此上百八句。如诸佛所说。是果定局百八句耶。而说者又按其下世尊自分其句但一百四。又少四句。而必以此为定见。岂非刻舟求剑耶。是但以一句字为碍耳。殊不观大慧云百八义。流支云百八见也。若以义见二字观之。则可谓具通方之眼矣。苟于句数难合。或当以愚见依三界法作有无等四句为准。但约佛教所明不出四句。而外道所计亦不出四句。此则邪正共有八句。以能分别之见有八。所见之境有百。故云百八见也。故下经云。如来说法离如是四句。谓一异有无等。又云。为净二种障故。譬如商主次第建立百八句无所有。故世尊答云一切皆非。为善分别诸乘及诸地相。故下依生灭门建立而有言说。故一一别答耳。然所说者亦不过破此四计而已。上乃综牒其问辞。下先约心真如门总答。

　　不生句。生句。(唐译云。生句。非生句)常句。无常句。相句。无相句。(魏译云。生见。不生见。常见。无常见。相见。无相见)。

　　记曰。此总约心真如门而答也。大慧问义虽多。总不出生与无生。常与无常。相与无相之法耳。故世尊已牒所问。而复综其大义而破之曰。此上百八句。若如诸佛所说不生义者。即此生法便是。以生本不生故。所言真常义者。即此无常便是。以诸法当体真常故。所言相者。诸法本自无相故。此顺二译。以生句为首义解。若依此经以不生句为首解者。意谓诸佛所说真实无生。不容起见。故下文云。一切法不生。不应立宗。意谓汝才作不生见。蚤堕生法。才作常见。蚤堕无常矣。何者。以真如界中不容拟议。以举心即错。动念即乖。以相本无相。故云不生句生句等。自此已往。凡所分别。皆与真如实相理不相应。故一一斥之曰非也。永嘉云。一切数句非数句。与吾灵觉何交涉。不如三界见于三界。非实非虚。非如非异。斯正诸佛所证自觉圣智境界。故非妄想分别可到也。故宗门云。三句明一句。一句明三句。三一不相关。分明向上路。了此可许观楞伽。

　　住异句。非住异句。刹那句。非刹那句。自性句。离自性句。空句。不空句。(魏译云。离自性见。非离自性见。空见不空见。唐译云。自性句。非自性句)。

　　记曰。此并上三句。盖佛自遣之辞也。以前牒文首云。生及与不生。涅槃空刹那。趣至无自性。世尊意谓前因大慧执有世出世间生住异灭以问。故我聊以此句义破彼执情耳。非实法也。以真如理中本无言说故。故此答云此亦皆非。谓不但无生。而住异灭皆不可得。刹那。生灭也。然上常句。即指涅槃。魏译云。离自性见。非离自性见。前云趣至无自性。然趣至。犹言究竟。盖言世出世法究竟皆无自性。此言离自性句。亦了不可得。故都云非。此佛自遣之辞。向下皆遣大慧所执之辞也。

　　断句。不断句。边句。非边句。中句。非中句。常句。非常句。

　　记曰。此通斥世出世间邪正之法也。前常无常句。乃涅槃真常。及生死无常。此常句。乃外道断常二见。谓确定死常。非常句乃斥之也。中乃出世一乘中道法。边谓空有二边。乃出世三乘法。断常乃世间外道邪见法也。真如理中。圣凡不立。迷悟皆空。故都云非。

　　缘句。非缘句。因句。非因句。烦恼句。非烦恼句。爱句。非爱句。方便句。非方便句。巧句。非巧句。(唐译云。善巧句。非善巧句)净句。非净句。成句。非成句。譬句。非譬句。弟子句。非弟子句。师句。非师句。种性句。非种性句。三乘句。非三乘句。所有句。非所有句。(魏译云。寂静见。非寂静见。唐译云。无影像句。非无影像句)愿句。非愿句。三轮句。非三轮句。相句。非相句。(唐译云。标相句。非标相句)有品句。非有品句。(唐译云。有句。非有句。无句。非无句)俱句。非俱句。缘自圣智现法乐句。非现法乐句。(唐译云。自证圣智句非自证圣智句。现法乐句。非现法乐句)刹土句。非刹土句。阿㝹句。非阿㝹句。(唐释云。尘句。非尘句)水句。非水句。弓句。非弓句。实句。非实句。(唐译云大种句非大种句)数句。非数句。(唐译云。算数句。非算数句)数句。非数句。

　　记曰。二译皆无此句。旧注以此数字读作上声。非也。盖上数句。乃牒阿劣以下世尊所补三十二句。皆算数也。次数句。乃谓真如理中本无此等数量。正所谓一切数句非数句也。

　　明句。非明句。(唐译云。神通句。非神通句)虚空句。非虚空句。云句。非云句。工巧伎术明处句。非工巧伎术明处句。风句。非风句。地句。非地句。心句。非心句。施设句。非施设句。自性句。非自性句。(唐译云。体性句。非体性句)阴句。非阴句。众生句。非众生句。慧句。非慧句。涅槃句。非涅槃句。尔𦦨句。非尔𦦨句。(唐译云。所知句。非所知句)外道句。非外道句。荒乱句。非荒乱句。幻句。非幻句。梦句。非梦句。𦦨句。非𦦨句。(二译皆云阳焰)像句。非像句。轮句。非轮句。(唐译云。火轮句)犍闼婆句。非犍闼婆句。天句。非天句。饮食句。非饮食句。淫欲句。非淫欲句。见句。非见句。波罗蜜句。非波罗蜜句。戒句。非戒句。日月星宿句。非日月星宿句。谛句。非谛句。果句。非果句。灭起句。非灭起句。(唐译云。灭句。非灭句。起句。非起句)治句。非治句。(唐译云。医方句)相句。非相句。

　　记曰。所答凡有三相句。旧注谓前乃名相之相。次则标相之相。此则占相之相。以医方冠于上文故。非也。然占相总在五明。而此医方句。盖答前别有医方之问。乃喻佛应机之法。非世俗医方也。前解具明。是则此非占相之相。明矣。然前大慧问义有三种相句。故此次第而答之耳。以初问何故刹土化相及外道等。乃通问十界依正圣凡名相之事因何而有。故此初答云相句无相句。意谓彼诸凡圣依正之相。本自无相。故也。次问云何建立相。谓心既无相。云何建立我人众生寿命之相。故此答云标相句非标相句。以标即建立义。言彼建立亦本无建立之相也。后又问众生生诸趣。何相何像类。然相乃众生形状。而像乃支体像貌。故此答意云。众生本无众生之相。又何支分之有。故云相句非相句。而下即云支分也。

　　支句。非支句。(唐译云。支分句)巧明处句。非巧明处句。(唐译无此句)禅句。非禅句。迷句。非迷句。现句。非现句。护句。非护句。族句。非族句。(唐译云。种族句)仙句。非仙句。王句。非王句。摄受句。非摄受句。宝句。非宝句。记句。非记句。一阐提句。非一阐提句。女男不男句。非女男不男句。味句。非味句。事句。非事句。身句。非身句。觉句。非觉句。动句。非动句。根句。非根句。有为句。非有为句。无为句。非无为句。因果句。非因果句。色究竟句。非色究竟句。节句。非节句。(唐译云。时节句)丛树葛藤句。非丛树葛藤句。杂句。非杂句。(唐译云。种种句)说句。非说句。(唐译此下。有决定句。非决定句)毗尼句。非毗尼句。比丘句。非比丘句。处句。非处句。(二译皆云。住持句。非住持句)字句。非字句(唐译云。文字句)。

　　记曰。此上约一心真如门以答一百八句已竟。然所以皆云非者。谓真如性中本无此诸句数故。起信论云。当知真如自性。非有相非无相。非非有相。非非无相。非有无俱相。非一相。非异相。非非一相。非非异相。非一异俱相。从本以来。一切染法及一切众生妄心分别。皆不相应故。即是真心。常恒不变。净法满足。亦无有相可取。以离念境界。唯证相应故。故此答云一切皆非。然前文已一一具牒其辞。而此又一一复叠其句而斥其非者。盖西域文势如此。凡有所问。必备牒其辞而答之。言虽似复。义实直捷。皆指归第一义谛离言说处也。盖上一句即叠所问。而下非字一句乃破斥耳。以马鸣宗此楞伽等百部大乘经造起信论。而论中立义。分一心二门。故今亦宗其论。后多引之。

　　大慧。是百八句。先佛所说。汝及诸菩萨摩诃萨应当修学。

　　记曰。此结劝修学也。前云此上百八句。若如诸佛所说。则一切皆非。故此结云。此百八句。乃过去先佛所说。汝及诸菩萨应当如是修学也。

　　科初直指一心真如以显三界唯心已竟。次曲示一心生灭以显万法唯识。通分八科。初明真妄因依广示八识以显生灭因缘相。此中分二。初略明唯识以别邪正之因。二广明八识以示识智之相。今初中又三。初明真唯识量以辩邪宗。此中又三。初以法显真唯识量。次以喻成悬破二见。三正拣辩邪宗。

　　△且初。

　　尔时大慧菩萨摩诃萨复白佛言。世尊。诸识有几种生住灭。佛告大慧。诸识有二种生住灭。非思量所知。

　　记曰。此下至经终。通约心生灭门以显万法唯识。且初以法显真唯识量也。问曰。大慧承佛答百八句一切皆非已。乃复陡问世尊诸识有几种生住灭者何也。按马鸣大士宗此经造起信论。依一心法立二种门。谓一者心真如门。二者心生灭门。依第二门有觉不觉义。依后义起三细六粗等。总摄世出世法。直指一心为迷悟之源。故此经说五法三自性皆空。八识二无我俱遣。然五法者。谓名。相。妄想。正智。如如也。三自性者。谓妄想。缘起。成也。以依一心而有迷悟之别。故有此八。由迷一心而转正智如如作名相妄想。是则诸法乃妄想缘起也。悟一心而转名相妄想为正智如如。所谓成也。此品名佛语心者。即所谓寂灭一心名为真如。论云。心真如者。即是一法界大总相法门体。所谓心性不生不灭。一切诸法。唯依妄念而有差别。若离心念。则无一切境界之相。是知前来大慧所问者。乃依名相妄想境界边事。故有世出世间种种诸法。成百八见。而世尊直指一心真源。离言说相。离名字相。离心缘相。故牒而斥之曰一切皆非。是则从前经文正约一心真如门也。若约真如门。则离言说相。以三界唯心故。但智证现量。则不容有说。所可说者。皆生灭门中依妄想缘起边事。故凡落言诠。即属比量。故从此已下。皆约生灭门以显示缘起差别诸法皆唯识所现。故云万法唯识。然识如幻梦。但是一心。心寂而知。真妄皆离。即名自觉圣智。以此成立真唯识量。故大慧已领一心离言之旨。次即便问诸识有几种生住灭也。良由不生不灭与生灭和合。成第八阿赖耶识。故生灭门中首问诸识有几种生住灭。而答云有二种生住灭。以生即无生。住本无住。灭而不灭。故云非思量所知。

　　诸识有二种生。谓流注生。及相生。有二种住。谓流注住。及相住。有二种灭。谓流注灭。及相灭。

　　记曰。此通指八识皆有粗细二种四相也。解者谓流注生住灭单属第八赖耶。相生住灭则属前七。今谛观经意诸识之言。盖谓八个识中皆有粗细四相也。良以八识皆有思量了别之用。随见随即分别。而此行相粗显。故云相生住灭。究其源底。皆是第八识精应缘之业用。三相隐微。一类相续。故云流注。虽有八识分位。其实总皆一类微细流注。种子现行。交相熏发。甚深微细。不可思议。故经云。陀那微细识。习气成瀑流。故云诸识有二种生住灭。密严云。八种流注心。虽无若干体。或随缘顿起。或时而渐生。如波涛依水。盖波涛喻相。水喻流注。不相离故。故下文云非一非异。

　　大慧。诸识有三种相。谓转相。业相。真相。

　　记曰。此释八识之体相。以明依生灭门有觉不觉义也。真相。即本觉真心。转业二相。即无明不觉。问曰。论列三细。谓业。转。现。此经三相。以转为首。以业次之。而继之以真。且云诸识皆有三种相者何也。答曰。此言八个识中皆具三相。不同论中三细单属第八识也。何者。论云。一者无明业相。以依不觉故心动。说名为业。此乃单指无明。二者能见相。以依动故能见。即名转相。三者境界相。以依能见故境界妄现。谓能现一切境界。如镜现像。名为现相。此论意也。然此经不同论意。而以转为首者。此转不是三细之转。乃是释前诸识各有二种生住灭义。谓依此生灭刹那刹那念念流转。而此转相即前流注生灭。已具论中三细。而此业字。乃业力造业之业。即前相生住灭。而六粗相皆具此中。而人不知念念生灭起惑造业者皆真心也。故先举转业。而继之以真相。要在即妄明真。正论中所明依生灭门有觉不觉义耳。下文云。种种诸识浪。腾跃而转生。譬如海波浪。是则无差别。诸识心如是。异亦不可得。又云。藏识如巨海。业相犹波浪。唐译云。转识同波浪。故知转业乃释二种生灭义也。若约三性释者。转相。乃依他起。如波浪依海水起。业相。乃遍计执。如但见波浪汹涌。不知是水。真相。则圆成实。唯一海水也。然此真相。即本觉真如。正是随缘不变者。问曰。马鸣依楞伽等经造起信论。而三细尤论中生起之纲要。何乃遽云不同耶。答曰。此盖通言八识之相。以经云诸识有三种相故。若三细六粗。向下不思议熏变等。自有明文。

　　大慧。略说有三种识。广说有八相。何等为三。谓真识。现识。及分别事识。大慧。譬如明镜持诸色像。现识处现亦复如是。

　　记曰。此释前诸识之名也。前云诸识。不知识有几种。故此释云。略说有三。广说有八。然魏译云。略说有二。一了别识。二分别事识。唐译云。略则惟二。谓现识。及分别事识。俱缺真识二字。然此中真识。即是不生不灭如来藏清净真心也。亦即是真如。然真如亦云识者。以有照境之用故。而此现识。即第八识也。故论云。以依阿赖耶识。说有无明。不觉而起。能见能现。能取境界者。亦名智识。即此中分别事识。乃前七也。若约镜像喻。则八识一体。无二无别。故论云。现识者。所谓能现一切境界。犹如明镜现众色像。现识亦尔。随其五尘对至即现。无有前后。以一切时任运而起。常在前故。由是而观。则此经三种。乃真妄对立。要显识即是真如故。故下文云。如来藏名识藏。然魏唐二种者。以了别与现识。乃真妄合说耳。所以合说者。以不生不灭与生灭和合成阿黎耶识故。故经云。佛说如来藏。即是阿赖耶。宗镜云。此经直指八识即真。不比他经别立九识。故云真妄合说。

　　大慧。现识及分别事识。此二坏不坏相。展转因。

　　记曰。此释八识生起之相。以显本无二体也。展转因。谓前七转识与第八识互相为因。由前七现行熏种子。而第八种子又熏起现行。故识论云。诸法于藏识。识于法亦尔。更互为因性。亦常为果性。盖可坏者妄识。不可坏者真识也。魏译云。彼二种识无差别。递共为因。唐译云。此二识无异相。互为因。

　　大慧。不思议熏。及不思议变。是现识因。

　　记曰。此特明第八生起之因。以明前二种生中流注生。显三细相也。然不思议熏变是现识因者。乃无明熏真如为八识之因。所谓流注生也。论云。以依真如法故有于无明。为诸染因。此当业相也。以有无明染法因故。即熏习真如。以熏习故。则有妄心。以有妄心。即熏习无明。此当转相也。不了真如法故。不觉起念。现妄境界。此当现相也。斯则因无明熏习力故。令真如变为现识。此正无明不觉生三细也。言不思议熏变者。谓真如本不可熏而熏。故名不思议熏。真如之体本自不变。而今随无明缘成一成法。故云不思议变。魏译云。了别识。不可思议熏变因。唐译云。现识。以不思议熏变为因。但三相隐微。故以不思议熏变释流注生耳。

　　大慧。取种种尘。及无始妄想熏。是分别事识因。

　　记曰。此明前七转识生起之因。以明相生。显六粗相也。论云。以有妄境界染法缘故。即熏习妄心。令其念着。造种种业。受于一切身心等苦。此正六粗相也。然取种种尘及无始妄想熏者。妄想习气种子也。乃第八识所藏种子。因此熏起前七根境现行。又取以为实我实法。故云取种种尘及无始妄想熏。此则第八与前七为因。所谓相生。然妄想熏。又相中流注生也。故论云。无明熏习义有二种。一者根本熏习。以能成就业识义故。二者所起见爱熏习。以能成就分别事识义故。前不思议熏。乃根本熏。此则见爱熏也。

　　大慧。若覆彼真识种种不实诸虚妄灭。则一切根识灭。是名相灭。

　　记曰。此释前二种灭中相灭也。覆。返也。即返流全一。顿契真如。则一切尘垢当下销亡。而根尘识心应时销落。是名相灭。唐译云。阿赖耶识虚妄分别种种习气灭。即一切根识灭。是名相灭。然生则从细至粗。故先流注生。今灭则从粗至细。故先相灭。

　　大慧。相续灭者。相续所因灭。则相续灭。所从灭及所缘灭。则相续灭。大慧。所以者何。是其所依故。依者谓无始妄想熏。缘者谓自心见等识境妄想。

　　记曰。此释前二种灭中流注灭也。相续。即流注义。谓八识湛渊。本无生灭。但因前七识风鼓习成种。故有之耳。然此生灭既因前七转识而生。今所因灭。则此流注相续自灭。故曰相续所因灭则相续灭。此释流注生灭中流注灭也。所从灭及所缘灭则相续灭者。此释相生灭中流注灭也。谓第七转识本无生灭。但从根本无始无明习气内熏。外有六尘境界风吹鼓动心海。内外交扇。故起七识波浪。今内门所从无明既灭。则外门境界风停。而心体湛渊。波浪自息。则七识当下无生矣。今所从所缘既灭。而相续即灭者。以一切动相皆依无明而起故。故释之曰是其所依故。依者无始妄想熏。然无始妄想。乃根本无明。即今目为七识结生相续。因此熏彼八识不得成智。常在缠缚故。缘者谓自心见等识境。妄想者谓根身器界。本是八识所变相分。还为八识见分所缘之境。此正识论所明因缘依也。今云相续所因灭。则生灭情亡。所缘灭。则根尘自泯。如此。则八识无明。宛是平等如如不生灭之正智矣。故论云。唯痴灭故。心相随灭。前生则更互生。今灭亦更互灭耳。

　　○此上以法显真唯识量竟。

　　△下以喻成悬破二见。

　　大慧。譬如泥团微尘。非异非不异。金庄严具亦复如是。大慧。若泥团微尘异者。非彼所成。而实彼成。是故不异。若不异者。则泥团微尘应无分别。

　　记曰。此以喻成前真唯识量。将以悬破外道一异断常二见之执也。譬如泥团微尘者。正示不生不灭与生灭和合成第八阿赖耶识。以显真妄非一非异。以示圣凡之相亦如此。故重以金庄严具成之。由彼外道别立异因。将破彼见。故以此喻示之。

　　如是大慧。转识藏识真相若异者。藏识非因。

　　记曰。此正释不异。以破外道妄执别有一法为生因也。意谓前七与八若异者。则八识不应与前七作生起因。今既与彼为因。则知不异矣。以前七真相。原是八识精明之体。八识真相。原是真如。故魏唐二译。止有转识藏识。无真相二字。然彼但约八识不异。而此译加真相二字。要明真妄不异。将显妄即是真故。此义自足。真相即八识自体。乃本觉真如。今云藏识为因者。谓如来藏不但为生死因。亦为涅槃因。后文云。如来之藏是善不善因。能遍兴造一切趣生。

　　若不异者。转识灭。藏识亦应灭。而自真相实不灭。是故大慧。非自真相识灭。但业相灭。若自真相识灭者。藏识则灭。大慧。藏识灭者。不异外道断见论议。

　　记曰。此释不一。以破外道断灭见也。谓若八识是一。则前七灭时。而第八藏识亦应灭。藏识若灭。谁证无生。是则八识但灭戏论虚妄习气。名为灭耳。其实八识自体本觉真如实不灭也。故云非自真相识灭。论云。所言灭者。唯心相灭。非心体灭。又云。唯痴灭故。心相随灭。非心智灭。此业相。即前三相中业相。通指无明惑业名业相耳。意谓所可灭者。但是虚妄习气惑业耳。而真相岂可灭耶。故经又云。自真相若灭者。藏识则灭。藏识若灭者。不异外道断见论议。唐译云。识真相不灭。但业相灭。若真相灭者。藏识应灭。若藏识灭者。即不异外道断灭论。

　　○上悬破二见竟。

　　△下正拣辩邪宗。

　　大慧。彼诸外道作如是论。谓摄受境界灭。识流注亦灭。若诸流注灭者。无始流注应断。

　　记曰。此出外道断灭论。所以拣辩邪宗也。唐译云。彼外道作如是说。取境界相续识灭。则无始相续识灭。然取境界相续识。即前六识。并七识粗相也。流注。即八识自体。及七识细相也。彼外道但见前六七粗相灭。便谓八识俱灭。此所以为断佛种性者。故佛破之曰。若识流注灭者。则无始流注应断。此正返显前文但业相灭真相不灭也。此不灭者。宝镜谓之真常流注。然外道说八识一齐灭者。以不知第八阿赖耶识为生因。将谓别有一法为生生之因故。故佛向下出其计云。

　　大慧。外道说流注生因。非眼识色明集会而生。更有异因。大慧。彼因者。说言若胜妙。若士夫。若自在。若时。若微尘。

　　记曰。此出外道妄计生因也。唐译云。彼诸外道说相续识从作者生。不说眼识依色光明等缘和合而生。唯说作者为生因故。作者是何。彼所计胜性。丈夫。自在。时。及微尘。为能作者。此正外道不知唯识是生起诸法之因。乃离识外别立胜性等为生起因。所谓异因也。然西域外道所计虽有多种。总之不出断常二见。按识论所破有七。而此中世尊所指唯五耳。论中七者。一数论师。计二十五冥谛。谓从神我为冥初主谛。从冥生觉。从觉生我心。从我心生五尘。从五尘生五大。从五大生十一根。共二十五法。而以神我为胜性。而此中胜妙。即彼神我也。二胜论师。计六句为生生之因。谓实。德。业。大有。和合。同异。妄指此六皆有实性。而一切法皆从此六句生。又从实句中执有九法。谓地。水。火。风。空。时。方。和合。又计极微以成器界。故计极微常住不灭。而此中时与微尘。即彼胜论所计也。三有外道。计大自在天。体实遍常。能生诸法。此中自在。即彼所计也。四有七种外道。计大梵。时。方。本际。自然。虚空。我等七法。常住实有。具诸功能。生一切法。而此中丈夫。即彼大梵。谓大梵天能生一切。而此中时。亦即是实句九法中时也。五六有二声论师。计声是常。能为定量。表诠诸法。一待缘生。二待缘显。谓声是常。定能表诠一切诸法也。七有顺世外道。计四大是实是常。能生有情。谓极微实常。能生粗色。而此中微尘。亦计极微者。准此七种。而世尊所指五种。唯缺二声论师。向后因缘二自性补之。然诸外道品类虽多。所执有法不过四种。谓定一。如数论等。定异。如胜论等。亦一亦异。如无惭外道等。四非一非异。如邪命外道等。此皆不达唯识真妄非一非异真实道理。妄执定一定异。而作如是矫乱议论。横起断常二见也。然此中单出定一定异二种邪见。而佛预以泥团微尘非一非异按破之。且此二种皆是断见。何者。若谓定一。则七识灭时。而八识亦随灭。则堕断见。若谓定异。则相续识灭。别有异因。既立异因。则是无因。亦是断见。然世尊所指若胜性等五。在此为断见。在论都是执常见者何也。盖彼所执之常。即是此中之断。何者。以外道不知唯识真常道理。乃谓八识俱是断灭。而又别执异法将作真常。斯则在彼既执异法为常。则本有真常识性返作断灭。此所以彼执为常。即堕此断。正是以无常为常。以常为无常。真颠倒见也。斯义深玄。知之者希。

　　复次大慧。有七种性自性。所谓集性自性。性自性。相性自性。大种性自性。因性自性。缘性自性。成性自性。

　　记曰。此出外道妄计宗论也。魏译云。外道有七种自性。观此有外道二字。则是由前云外道说诸法不从识生。更有异因。而妄说胜妙等五。是实是常。能生诸法。由是观之。则前五乃指所执之法。而此七种自性。乃出彼所立之教有七也。然此七种。都是妄计离识别有自性者。约识论义解。集性自性者。集谓集聚。此指数论师所立二十五法。论云。然大等法。三事合成。又云。大等诸法多事合成。如军林等。以彼所执五大十一根。从初觉心五尘三事集聚生起。故云集性自性也。性自性者。亦即立胜性为自性者是也。相性自性者。相即质碍之色。此指胜论师所立六句。以实德业大有和合同异。及四大极微诸质碍法。为生起因也。大种性自性者。此指顺世所立四大是常。能生诸法。即前云微尘能生粗色是也。因性自性。缘性自性者。此二即二声论师所立。一待缘生。即以声为生法之因。此乃单以声为因。故云因性自性也。二待缘显。即以生声之缘为因。故云缘性自性也。成性自性者。此指计六句中和合句也。彼执诸法和合而成。故云成性自性。此七种自性。总不出四句。谓自生。他生。共生。无因生也。然因性自性。即自生。大种性自性。缘生自性。即他生。集性自性。相性自性。成性自性。即共生。性自性。即无因生。总之不出断常二见。皆妄想邪执。非如我之第一义也。故下文云我有七种第一义。

　　○上辩邪宗已竟。下示七种圣义以别邪见。分二。

　　△初示正义。

　　复次大慧。有七种第一义。所谓心境界。慧境界。智境界。见境界。超二见境界。超子地境界。如来自到境界。大慧。此是过去未来现在诸如来应供等正觉性自性第一义心。以性自性第一义心。成就如来世间出世间出世间上上法。圣慧眼入自共相建立如。所建立。不与外道论恶见共。

　　记曰。此出如来正教量。以第一义为宗。不同外道恶见论也。魏译云。我有七种第一义等。谓我此七种境界。乃是过去未来现在诸如来应供等正觉性自性第一义心。以此性自性第一义心。成就如来世间出世间最上法。乃是圣慧眼入自共相之所建立如。如。称也。谓我所建立。乃称性建立。不与外道恶见共也。入。证也。自相。谓一心真如。共相。乃八识因缘。谓我已证入唯心唯识。以此建立世出世间最上法门。不比外道妄立异因为生法本。故云不与外道恶见共。

　　△次斥其非。

　　大慧。云何外道论恶见共。所谓自境界妄想见。不觉识自心所现分齐。不通。

　　记曰。此牒释上外道恶见之所以也。佛谓我之七种第一义境界。乃是圣慧眼所观。真知见力。彼外道恶见。乃随自己妄想境界所见。由不觉知是自心妄想所现之分齐。故作如是七种邪执断常。以为定一定异而不通也。

　　大慧。愚痴凡夫。性无性。自性第一义。作二见论。

　　记曰。此总结成外道恶见。于第一义中作二见论也。魏译云。诸愚痴凡夫。无有实体。以为第一义说二见论。谓由不达诸法无性。而妄立自性。随愚痴颠倒妄见。故于第一义中作二见论耳。此前从诸外道作如是论以来止此。通出外道一异断常二见非真。以立真唯识量已。向后痛斥外道二见因果俱非真实。由不达唯心所现。故妄执是有是无而成断灭戏论。然后备示唯心观门。将欲行人依不生灭心。了达唯心如幻境界而观。必获常住二转依果也。

　　○上示七种圣义以别邪见已竟。下正拣邪因以示正因三。

　　△初拣邪因。

　　复次大慧。妄想三有苦灭。无知爱业缘灭。自心所现幻境随见。今当说。

　　记曰。此承上外道不达唯心如幻境界。妄作二见。故于三有苦不能得灭。今将示行人唯心如幻法门。以为正修行路。故先以此揭示也。唐译云。若了境如幻自心所现。则灭妄想三有苦。及无知爱业缘。三有苦。即三界苦果。此诸苦果。皆依妄想而有。故云妄想三有苦也。无知。即根本无明。乃发业者。爱即贪欲。乃润生无明。此二乃三界二十五有之业因。所谓惑也。业缘。即从无知爱二种妄惑所结生死之业。系缚不得出离。故云业缘。然此业因苦果所以不得消灭者。皆由不达一切境界唯心所现。特随妄见流转故耳。且彼外道虽有出苦之心。又不知出苦之要。及其所修。特依断常二见而修。斯正以苦欲舍苦。依止此诸见。深着虚妄法。为此因地不真。果招迂曲。故枉费辛勤。都无实证。佛意谓诸行人若了境如幻唯心所现。则三界因果当下消灭矣。故从此已下至妄称一切智说。总斥外道二见不真。从若复诸余沙门已下。至自悉檀善应当学。通示唯心观门。

　　大慧。若有沙门婆罗门。欲令无种有种因果现。及事时住。缘阴界入生住。或言生已灭。

　　记曰。此出外道依有无二见妄立异因也。唐译云。妄计非有及有。于因果外显现诸物。依时而住。或计蕴界处依缘生住。有已即灭。此正指外道依断常二见。于唯识真因量外妄立异因。谓有因有生。无因无生。以此有无为生因。显现世间一切事业为生果。故云欲令无种有种因果现。不知一切世界是妄想所持。乃又妄计依时而住。或又计蕴界处依四大时方等缘而住。或又妄计一切蕴界诸法有已即灭。不复更生。此皆妄见断灭。皆非真因。故下斥之。然外道有内外二种。内。即依佛法起妄计者即沙门。外。即婆罗门也。

　　大慧。彼若相续。若事。若生。若有。若涅槃。若道。若业。若果。若谛。破坏断灭论。所以者何。以此现前不可得。及见始非分故。大慧。譬如破瓶。不作瓶事。亦如焦种。不作芽事。

　　记曰。此总斥外道因地不真。故果成破坏也。彼。即指上内外二种外道。谓彼外道。由依有无二见。不达唯心。故所立因果皆成断灭。相续。谓生死相续。以彼不知结生相续。乃妄指冥初及四大等为生因。正如此方以阴阳二气五行生人者是也。若事若生若有。唐译云。若作用。若生灭。若诸有。作用。即凡所作为。若生灭。即生死。若诸有。即指上言三界诸法。以彼生有异因。死归断灭。诸有为法。毕竟无常。若涅槃。彼指五现为涅槃。若道。以拔发熏鼻。卧棘涂灰。牛狗戒等。为出苦也。若业。谓业因。彼以妄计圆常等为业因。若果。彼妄以断灭等为真果。若谛。彼妄指冥初为主谛。似此之类。皆不了唯识。都成破坏断灭论也。所以为断灭者何也。以此现前皆非真实故。及见始非分故。唐译云。不见根本故。以唯心唯识真实根本道理。彼绝分故。故作如是种种戏论。终无利益。譬如破瓶。不能作瓶事。又如焦芽败种。不能作芽事。破瓶喻无果。焦芽喻无因。外道事业亦若此。

　　如是大慧。若阴界入性。已灭。今灭。当灭。自心妄想见。无因。故彼无次第生。

　　记曰。此合上二喻以证彼外道无因无果之说也。谓彼外道说此蕴界处法。不从前世所作业行而生。更有异因。是则前世已成断灭。又说现世受苦若尽。则再不受后报。是则现在又成断灭。若现在既灭。则向后未来永成断灭矣。似此皆是随自妄想所见。妄作异因。总是无因。若无因则无果。故彼无次第相续生也。

　　大慧。若复说无种有种识。三缘合生者。龟应生毛。沙应出油。汝宗则坏。违决定义。有种无种说。有如是过。所作事业。悉空无义。

　　记曰。此释外道转计也。佛意恐彼外道闻佛唯识之说而便转计。谓我说蕴界处从有种无种与识三缘和合而生。岂是无因。然外道虽说识。毕竟妄计有无二见。及神我为主。故佛牒而喻晓之曰。若复说有无与识三缘合生者。如此则龟应生毛。沙应出油。亦无是理。龟本无毛。是无因也。沙非油本。是无果也。若如此说。汝宗则坏。宛是无因无果。都成断灭。违我大乘决定真实道理。乃斥之曰。有无二见有如是断灭之过。既无其本。则所作事业悉空无义。唐译云。悉空无益。然所作事业。指外道苦行教法等事。空。犹枉也。斥彼依止邪见修行。枉受辛苦。终无利益。

　　大慧。彼诸外道说有三缘合生者。所作方便。因果自相。过去未来现在有种无种相。从本已来成事相承。觉想地转。自见过习气。作如是说。

　　记曰。此释上所作事业悉空无益之意也。方便。魏译云阿含。唐译云教理。乃外道教法也。谓彼外道妄计三缘以无因为生因者。凡所作事业。若教法。若因果自相。若三世蕴界处生相。此等事业。俱成断灭戏论。悉空无益。且此邪见邪教邪因邪果。递代相承。盲盲相引。其来久矣。故云从本已来成事相承。成。作也。承。传袭也。谓彼所作事业。以此传袭为教。非真知见。乃是依自觉妄想地转。觉。妄见也。抑由自己邪见过患熏习。作如是说。此其所作事业悉空无益也。然西域外道本源。首出迦毗罗。此云黄头。计因中有果。次沤楼僧佉。此云休睺。计因中无果。三勒沙婆。此云苦行。计因中亦有果亦无果。从此外道相传。至佛出世时。有六大师。故云从本已来成事相承。

　　如是大慧。愚痴凡夫恶见所噬。邪曲迷醉。无智。妄称一切智说。

　　记曰。此结邪师邪教。不徒无益。而返成害也。然彼邪师。俱是愚痴凡夫。无正知见。乃为邪见所害。邪曲迷醉。昏昧此中。不能自觉。西域外道。一师各得三种法。一一切智法。二得神通法。三得韦陀法。一切智法者。各于所计生一种见。解心明利。将此见通一切法。故名一切智外道。其实无智而自妄称一切智说。故从本已来成事相承。所谓一盲引众盲。相牵入火坑。当所痛诫。故下文云。正修行者。当勿亲近外道恶见议论。前总标章云。妄想三有苦灭。自心所现幻境随见。今当说。从此以前历破外道无因邪见。俱是妄想三有苦因。乃无知爱业缘也。佛意诫诸行人。知彼邪因。不堕邪见。了达诸法唯心所现。如幻境界。方得现证自觉圣智。故向下广示修习如幻法门之方法。使行人依之造修。灭三有苦因。得二转依果。从若复下至章末自悉檀善应当修学止。约三百五十余言。总显了达唯心如幻观门。随文难释。以唐译逐节对之。其义自晓。

　　○上八节正拣邪因已竟。

　　△下一章特示正因。

　　大慧。若复诸余沙门婆罗门。

　　记曰。此拣前内外二种外道。别指二种正修行者。故置言若复诸余。

　　见离自性。浮云火轮乾闼婆城。无生。幻𦦨水月。及梦。内外心现。妄想无始虚伪。不离自心。

　　记曰。此正教观心之方法也。唐译云。观一切法皆离自性。如空中云。如旋火轮。如乾闼婆城。如幻。如𦦨。如水中月。如梦所见。不离自心。由无始虚妄见故。取以为外。然此中多无生二字。是则观一切法无自性如浮云等。观一切法无生如幻等。观一切法唯心所现如梦事也。内外心者。内心。指第八识中含藏无始时来虚伪习气种子。熏起六识。变似外境。实非外境。故云内外心现。妄想无始虚伪因缘所变。如梦中事。实不离自心。故又以及字拣别上喻。欲行人直观一切境界如梦。唯心所现耳。

　　妄想因缘灭尽。离妄想说。所说。(唐译云。作是观已。断分别缘。亦离妄心所取名义)观所观受用建立身之藏识。

　　记曰。此直示观境也。妄想说。意言分别心也。所说。分别境也。受用建立。乃外器界。即六尘境。身即根身。谓此根身器界。乃依八识所变相分。而人不达唯心所现。如梦中事。而返执取为我我所受用之境。今直观八识自性清净。本无所有。世界身心。唯识所现。作是观时。则一切妄想因缘。荡然灭尽。名字性空。则根尘识心。当下销落。故都云离。此所谓离心意识参。离妄想境界求也。然观。即能观。藏识。即所观。故云观所观建立身之藏识。依主释也。论云。菩萨创发心时。即观本识自性缘起因果之体。若欲入唯识观。且识性无体。又何所观。然但缘意言分别为境耳。以一切境界。但以名言为体故。若离意言分别。前无所有。故下文直示本体云。

　　于识境界摄受。(能取之心)及摄受者。(所取之境)不相应。

　　记曰。此直指心体。但有能所。即不相应也。二取相。谓我及我所。以二相角立。故不相应。谓于识境界了达能所皆不相应处。便见自心。故古德云。忘能所。灭影像。此禅之一德也。以才作意。便不相应故。

　　无所有境界。离生住灭。(境空心寂)自心起随入分别。(唐译云。无能所取。及生住灭。如是思惟。恒住不舍。魏译云。如是思惟。观察自心以为生故)。

　　记曰。然心境既空。而又起随入分别。且云恒住。云生者。正所谓应无所住而生其心也。

　　○上示观心成就。

　　△下示观成得果。

　　大慧。彼菩萨不久当得生死涅槃平等。大悲巧方便。无开发方便。大慧。彼于一切众生界。皆悉如幻。不勤因缘。远离内外境界。心外无所见。次第随入无相处。次第随入从地至地三昧境界。

　　记曰。此至得如来身止。通示观成得二转依果相也。二果者。谓转染令净。生死即涅槃。转迷令悟。烦恼即菩提。谓正修行菩萨。若唯心观成就。不久当得染净平等。则以大悲方便无功用行度诸众生。观众生如幻。度无度相。从缘无起。故云不勤因缘。心境一如。故云远离内外境界。唯一真心。除此心外。无片事可得。智与真如。平等平等。俱离能取所取相故。故云心外无所见。此观纯净。则得无分别智。创登初地。渐次增明。则从二地三地乃至八地。故云次第入无相处。渐升诸地。住三昧境界也。

　　解三界如幻。分别观察。当得如幻三昧。度自心现无所有。得住般若波罗蜜。

　　记曰。此从八地至十地。出真入假也。谓于八地无功用行。断俱生我执已。证我空理。故云自心现无所有。然犹堕于我空。迷于法空。不能空空。故不能度。故华严设三加七劝而引拔之。此则以如幻观。观察三界如幻不实。以如幻大悲。度如幻众生。故云得如幻三昧。故九地方能说法度生。十地方能分身十方承事诸佛。故云度无所有。得住无碍般若波罗蜜。以断俱生法执也。若不能度无所有。宗门谓之法身堕。所谓百尺竿头坐的人。虽然得入未为真。百尺竿头重进步。大千世界现全身。故云度自心现无所有。得住般若波罗蜜。

　　舍离彼生。所作方便。金刚喻三摩提。随入如来身。随入如如化。神通自在。慈悲方便。具足庄严。等入一切佛刹外道入处。

　　记曰。此等觉菩萨。以金刚喻定。顿断最初生相无明。顿入妙觉也。彼生。即生相无明。故论云。菩萨地尽。满足方便。一念相应。觉心初起。心无初相。以远离微细念故。得见心性。心即常住。名究竟觉。故云随入如来身。随。即也。论云。以有如是大方便智。除灭无明。见本法身。即与真如等遍一切处。故云随入如来身。随入如如化。自然而有不思议业种种之用。故云神通自在。慈悲方便。具足庄严。所以观音大士。如幻闻熏闻修金刚三昧一念成就。忽然超越世出世间。即得上与十方诸佛同一慈力。下与六道众生共一悲仰。故云等入一切佛刹外道入处。

　　离心意意识。是菩萨渐次转身。得如来身。

　　记曰。此结束观行也。谓正修行菩萨。作唯心识观。乃离心意意识境界。即此便是菩萨渐次转生死身。得证如来本法身二转依果之方便也。故曰。如幻三摩提。弹指超无学。十方婆伽梵。一路涅槃门。然此顿证法门。直观唯识。顿悟自心。而此又云渐次者。所谓理须顿悟。乘悟并消。事须渐除。因次第尽。沩山云。若人一念顿悟自心。尚有无始积生现业流识。渐次净除。故谓渐修。所云流识者。乃流注生灭。正二障俱生习气种子耳。故此离心意识。乃顿悟自心。渐次得如来身者。正净除现业流识也。前云离妄想说所说及生灭等。即离心意识境界。从地至地。至舍离彼生等。乃是渐修。非离此之外别有修也。故宗门教人只须离心意识参。离妄想境界求。谓是故耳。

　　大慧。是故欲得如来随入身者。当远离阴界入。(此牒离妄想境界)心因缘所作方便。生住灭妄想虚伪。(此牒离心意识)唯心直进。观察无始虚伪过。(此指无始根本无明)妄想习气因。(因指八识中二障种子)三有思惟无所有。(观三界本空)佛地无生。到自觉圣趣。(直观无生可到自觉圣智)自心自在。到无开发行。

　　记曰。此总结前文。直指唯心方便也。离二取执。则心自在。无开发方便。唐译云无功用行。即无师智。自然智也。经云。奇哉。一切众生具有如来智慧德相。但以妄想执着而不证得。若离妄想执着。则无师智自然智当下现前。故都云到。

　　如随众色摩尼。随入众生微细之心。而以化身随心量度。(此摩尼喻牒上随入如来身等)诸地渐次。相续建立。(此教之以度生仪轨)是故大慧。自悉檀善。应当修学。

　　记曰。此牒述观益。切劝修持也。谓正修行菩萨。欲速得如来法身。证自觉圣智趣。应当直观一心本来清净。本自无生。除一心外无片事可得。如是观时。渐渐纯熟。则一念顿证。不从外得。则自利利他。功备于此。故先教唯心观门。此又总牒而叮咛告诫。切劝修持。谓我此法施最善。应当修学也。经以佛语心为宗者。正所谓如来藏自性清净心也。乃一切众生本具足者。但今迷之而随染缘。则烦恼生死三有之相从此而生。若悟之而随净缘。则菩提涅槃二转依果依之而立。是则烦恼菩提生死涅槃。皆依迷悟染净转变之相耳。故皆即狂劳颠倒华相。而如来藏中本无此事。故曰求于去来迷悟生死了不可得。然吾人能达本无。日用现前境界了不可得者。可谓即到自觉圣智矣。此佛祖从上所传心印。其密造自得工夫。备载此章。至其肯綮。又在离心意识妄想境界一语而已。故世尊反覆叮咛告诫如此。学者知此。可谓不辜本有。不负佛恩矣。上特示正因竟。

　　○上略明唯识以别邪正之因已竟。下广明八识以示识智之相。

　　观楞伽阿䟦多罗宝经记第一
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第二

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第一之下

　　次广明八识以示识智之相。分二。

　　△初明八识相。

　　尔时大慧菩萨复白佛言。世尊所说心意意识五法自性相。(唐译云。惟愿为我说五法自性相众妙法门)一切诸佛菩萨所行。自心见等所缘境界。不和合。显示一切说。(魏译云。诸佛菩萨修行之处。远离自心邪见境和合故。能破一切言语譬喻体相故。唐译云。此是一切诸佛菩萨入自心境。离所行相)成真实相一切佛语心。(唐译云。称真实义诸佛教心)为楞伽国摩罗耶山海中住处诸大菩萨。说如来所叹海浪藏识境界法身(魏译云。说观察阿黎耶识大海波境界。说法身如来所说法故。唐译云。唯愿为此山中诸菩萨众。随顺过去诸佛说藏识海浪法身境界)。

　　记曰。此问明一心转变。以释广说识有八种相也。问云。大慧前问诸识有几种生住灭。世尊备答。且直示以唯心识观。其转凡成圣之功已毕。大慧至此复以心意识五法三自性为请者何也。答曰。此经直指寂灭一心。然此一心。本无迷悟。不属圣凡。故曰五法三自性皆空。八识二无我俱遣。以随迷悟之分。故有真妄之别。至若转变之相。亦不出此四法而已。故大慧先以百八句为问。世尊答云一切皆非者。盖约真如门中不容穷诘故也。大慧随问诸识有几种生住灭者。是在生灭门中容有言说耳。前世尊虽示唯心识观。略明修证之门。未达一心转变之妙。且不知诸识因何而生。故此请说五法自性众妙法门。意显即生灭而顿证真如。故唐译云。唯愿为说藏识海浪法身境界也。然心意意识。即前略说有三种识。今广说有八种相也。五法者。谓名。相。妄想。正智。如如。三自性者。谓妄想。缘起。成。二无我。即人法二无我。今云转变之妙者。良由一心真如。离名离相。真智独照。本自圆成。人法双忘。圣凡俱绝。盖迷一心而为八识。故真如随缘。变为名相之境。正智有待。翻为妄想之心。心境角立。缘起相生。人法双彰。圣凡悬隔。悟一心而为藏性。转八识而成四智。名相即是如如。缘起无性。本自圆成。人法俱空。圣凡齐泯。以即生灭而证真常。故云藏识海浪。即法身境界。是所以成真实相一切佛语心。此乃自觉圣智所缘境界。以离心自性相。是法身境界。故魏译云。说法身如来所说法故。然而转变之殊。只在生与无生。若达生本无生。则本有法身自现。故向下世尊径若以识生之由。全经之旨。概不出此。至若节节展转折难。以破外道之见者。以彼不达自心现量。故妄生横计。故云。未达境唯心。起种种分别。达境唯心已。分别即不生。苟会无性缘生。缘生无性。则无生之旨洞然心目。一切言说皆剩语矣。智者请深观之。

　　尔时世尊告大慧菩萨言。四因缘故。眼识转。何等为四。谓自心现摄受不觉。无始虚伪过色习气计着。识性自性。欲见种种色相。大慧。是名四种因缘。水流处藏识。转识浪生。

　　记曰。此言七识生起之由。正显缘生无性义也。四因缘者。唐译云。所谓不觉自心现而执取故。无始时来取著于色虚妄习气故。识本性如是故。乐见种种诸色相故。此四因缘也。良以心本无生因境有。由此四种因缘。故本不生而生也。境有牵心之业用。以不达唯心所现。妄生取着。故不觉心生。以过去无始时来。各有自类种子。今心境相接。则习气内熏。妄生分别。故本不生而生。以心有了境之功能。境缘一至。法尔心生。以爱阿赖耶。乐阿赖耶。而为主宰。居然乐见诸尘境界。故自然心生。此通言七识各因自境生起之相。盖举一例余。故单言眼色为缘。生于眼识。其实无明为因。境界为缘。八识更互相依。故结云。水流处藏识。转识浪生。故下文云如眼识等。问曰。唯识云。眼识九缘生。耳识唯从八。鼻舌身三七。后三五三四。何以此言前七转识都具四缘耶。答曰。彼但言八识具缘多寡。此言七识生起之状。故云水流处藏识转识浪生。

　　大慧。如眼识。一切诸根微尘毛孔俱生。随次境界生。亦复如是。譬如明镜现众色相。犹如猛风吹大海水。

　　记曰。此言诸识生起顿渐。以示先后不同也。唐译云。如眼识。余亦如是。于一切诸根微尘毛孔眼等转识。或顿生。譬如明镜现众色相。或渐生。犹如猛风吹大海水。诸根毛孔。根也。微尘。尘也。根尘和合。识生其中。而言顿渐者。盖五现量识。与同时意识。等一一根。周遍法界。名曰圆成。故眼根初见色时。最初未起分别。但如镜中无别分析。则色之一尘遍现诸根。一尘既尔。根根皆然。故曰顿生。如镜现相。及至第二念转入意识而起分别。则五根隔越。诸尘随根不同。先后亦异。故云渐生。如风吸海水。行人若了顿生。则达自心现量。无生之旨。如观掌果。

　　外境界风飘荡心海。识浪不断。因所作相异不异。合业生相。深入计着。不能了知色等自性。故五识身转。大慧。即彼五识身俱。因差别分段相知。当知是意识因。

　　记曰。此言八识更互为因。生起之相也。谓心海澄渊。由外境界风飘荡不停。故七识波浪相续不断。此总明八识本自不生。由境牵心。故诸识相生。以显八识无明因境界而起也。因所作相异不异者。谓心境一如。以成本不生义。此句心境合明。俱有异不异相。心异不异者因。即八识自证分。所作相。即见分。以前七转识总属见分。今八识各了自境。故异。惟一精真。故不异。境异不异者。因。即无明业相。所作相。即所变相分。以六尘四大总属相分。今各对诸根。故异。本唯一体。故不异。心境合明异不异者。因。即如来藏心。所作相。即妄心妄境。心境角立。故异。唯心所现。本一真心。故不异也。合业生相等者。唐译云。业与生相。谓彼外境本唯心现。以无明不觉。不达唯心。故深生计着。执之取之。以为实我实法。此则七识因无明而有也。由此坚执我爱。不能了知色等如幻不实。而妄生贪爱。故眼得之而为色。耳得之而为声等。故云不能了知色等自性。故五识身转。此则五识因七识而有也。且五识缘境之时。最初一念。得境自性。不带名言。无筹度心。故属现量。而同时意识。与五识俱。或因分别五尘分段差别境界。有第六意识生。故云。即彼五识身俱。因差别分段相知。当知是意识因。此则六识因五识而生。此所谓诸识展转相因而生也。盖前七转识。总属八识见分了别之用。然前五对五尘时。其实六识同时而起。但最初一念未起分别。即名前五。亦名明了意识。但第二念刹那分别好恶差别等相。即名第六分别意识。此五八六七亲疏之辩也。

　　彼身转。彼不作是念我展转相因。自心现妄想计着转。而彼各各坏相俱转。分别境界分段差别。谓彼转。

　　记曰。此通言八识缘生无性。密示生本无生义。以成上异不异也。意谓诸识本自不生。元无异相。但约各了自境为生。故异耳。唐译云。然彼诸识不作是念。我等同时展转为因。而于自心所现境界。分别执着。俱时而起。无差别故。各了自境。以无性缘生。故不作念而展转相因。以缘生无性。故各了自境而本无差别。若知了境无差。则无生之理自契。大经云。譬如河中水。湍流竞奔逝。诸法不相知。各各亦如是。各了自境者。六尘。是前六境。第八见分。是七识境。根身种子器界。是八识境。

　　如修行者入禅三昧。微细习气转而不觉知。而作是念。识灭。然后入禅正受。实不识灭而入正受。以习气种子不灭。故不灭。以境界转摄受不具。故灭。

　　记曰。此下二段。言八识微细生灭。非劣三昧所能知也。二乘入禅。自谓灭识。然所灭者。但六识不取境界而为灭识。其藏识习气种子实未灭也。唐译云。诸修行者。入于三昧。以习力微起而不觉知。但作是念。我灭诸识入于三昧。实不识灭而入三昧。以彼不灭习气种故。但不取诸境。名为识灭。

　　大慧。如是微细藏识究竟边际。除诸如来及住地菩萨。诸声闻缘觉外道修行。所得三昧智慧之力。一切不能测量决了。

　　记曰。二乘外道修行。以不知八识为生死根本。故错乱修习。二乘得少为足。外道横生邪见。盖以生灭心为本修因。因地不真。故果招迂曲。今欲返妄归真。转识成智。必须顿悟自心现量。如实了知虚妄境界。明见自心微细流注。方能超生死证真常也。故下文明之。

　　余地相。智慧巧便。分别决断句义。最胜无边善根成熟。离自心现妄想虚伪。

　　记曰。此下正指修行如实行者。方能入此法门也。唐译云。唯有修行如实行者。以智慧力了诸地相。善达句义。无边佛所广集善根。不妄分别自心所见。能知之耳。故经云。能信此法者。不于一佛二佛三四五佛而种善根。已于无量千万佛所种诸善根。故云无边善根成熟者。方能入此法门。殆非浅根劣解所可信也。

　　宴坐山林。下中上修。能见自心妄想流注。无量刹土诸佛灌顶。得自在力神通三昧。诸善知识佛子眷属。彼心意意识自心所现自性境界虚妄之想。生死有海业爱无知。如是等因悉已超度。

　　记曰。此明如实修行之速效也。真修之士。宴坐山林。习唯心观门。能见自心微细流注。一念顿证无生。则得百千三昧神通。得十方诸佛同时灌顶。佛子眷属自然围绕。彼于心意识妄想境界业爱无明。当下顿脱。故云如是等因悉已超度。此所谓最胜知识也。

　　是故大慧。诸修行者。应当亲近最胜知识。

　　记曰。佛法有因有缘。内以本具真如熏发为因。外以师友知识助发为缘。从上佛祖。未有不由知识而能得成菩提者。故世尊结劝修行如实行者。应当亲近最胜知识。

　　尔时世尊欲重宣此义而说偈言。

　　譬如巨海浪。斯由猛风起。洪波鼓冥壑。无有断绝时。藏识海常住。境界风所动。种种诸识浪。腾跃而转生。

　　记曰。此总颂外境界风飘荡心海。识浪不断。

　　青赤种种色。珂乳及石蜜。淡味众华果。日月与光明。非异非不异。海水起波浪。七识亦如是。心俱和合生。

　　记曰。此颂因所作相异不异。以明渐生也。青赤。色尘。珂贝。声尘。乳。香尘。石蜜淡味。味尘。华果。旧注为法尘。引宗镜云。现在之华。未来之果。种种法尘。随为彼识所缘境界。此所谓外境界风飘荡心海。七识波浪相续不断也。日月光明。喻心境异不异相。以不达境唯心。妄生分别。故为所动。

　　譬如海水变。种种波浪转。七识亦如是。心俱和合生。谓彼藏识处。种种诸识转。

　　记曰。此颂水流处藏识转识浪生。以明顿生也。谓彼七识全是八识所变波浪。本无实体。但是一心。更无前后。故下文言不异相。

　　谓以彼意识。思惟诸相义。不坏相有八。无相亦无相。

　　记曰。此颂无差别故各了自境也。以各了自境。故云谓以彼意识思惟诸相义。以本无差别。故云不坏相有八无相亦无相。唐译云。心意及意识。为识相故说。八识无别相。无能相所相。不坏有八者。长行云。各各坏相俱转。此言不坏相有八。由前生灭章中云。现识及分别事识。此二坏不坏相。展转因。盖可坏者。前七转识。生灭心也。不坏者。八识自体。不生灭心也。以不坏而坏。故无性缘生。本不生而生。以坏而不坏。故缘生无性。虽生而不生。长行偈颂。互相发明。以显真无生意。宗镜云。如是八识。从无始来。三际不动。四相不迁。真实常住。自性清净。不坏之相。具足圆满。无所缺少。而如是等一切功德。同法界故。亦是无相。以皆无相故。故云不坏相有八。无相亦无相。

　　譬如海波浪。是则无差别。诸识心如是。异亦不可得。

　　记曰。此以喻显无差别义也。

　　心名采集业。意名广采集。诸识识所识。现等境说五。

　　记曰。此颂八识得名之所以也。第八名心。以受熏持种。为生死主。故云采集业。第七名意。以偏执我法。恒审思量。四惑相应。前六造业依此为根。故云广采集。前六通名识。但对现在五尘。故说五识。以分别过去五尘。名意识。故云诸识识所识。对现境说五。

　　尔时大慧菩萨以偈问曰。

　　青赤诸色相。众生发诸识。如浪种种法。云何惟愿说。

　　记曰。大慧闻前世尊说不坏相有八无相亦无相。心境皆空。今闻心名采集等。遂疑世尊自语相违。故以心境皆有为难。意谓既云青赤色等六尘境界风。起七识波浪。是境实有也。又云心名采集业。意名广采集。诸识识所识。现等境说五。此则心实有也。然心境既是实有。而又差别不同。何以世尊言无相。亦无相异亦不可得耶。

　　尔时世尊以偈答曰。

　　青赤诸杂色。波浪悉无有。采集业说心。开悟诸凡夫。

　　记曰。此总答问义也。海本澄停。因风起浪。是则境本无也。心本湛渊。缘击发识。是心本空也。心境本空。而云境从心起。采集名心等者。但为开悟凡夫。随他语耳。故唐译云。青赤诸色像。浪中不可得。言心起众相。开悟诸凡夫。

　　彼业悉无有。自心所摄离。所摄无所摄。与彼波浪同。

　　记曰。此释心境皆空也。彼业悉无有。则心本不生。自心所摄离。所摄。境也。离则境本不有。斯则能所双寂。心境皆空。如彼海波。瀑性不动。故唐译云。而彼本不起。自心所取离。能取及所取。与彼波浪同。

　　受用建立身。是众生现识。于彼现诸业。譬如水波浪。

　　记曰。此释心境不异也。受用建立身。唐译云身资财安住。谓六尘境。乃众生资生受用之具。取此而得住世者。然此皆是唯心所现。故云是众生现识。由众生不达境唯心现。而取之执之以为实我实法。依之造业。招生死苦。故云于彼现诸业。良由自心取自心。非幻成幻法。故心境似有。若不取无非幻。非幻尚不生。幻法云何立。斯则心境本空。如水波浪。虽有而不有也。以有而不有。故说无相无差别。异亦不可得。

　　尔时大慧菩萨复说偈言。

　　大海波浪性。鼓跃可分别。藏与业如是。何故不觉知。

　　记曰。此约喻难法也。意谓业相如波浪。何以波浪可见。而业相不可见耶。

　　尔时世尊以偈答曰。

　　凡夫无智慧。藏识如巨海。业相犹波浪。依彼譬类通。

　　记曰。由藏识微细难知。凡夫无智。故取海波为譬。令彼开晓耳。非谓业识有相可见也。

　　尔时大慧菩萨复说偈言。

　　日出光等照。下中上众生。如来照世间。为愚说真实。已分部诸法。何故不说实。

　　记曰。此因法难喻也。世尊向对劣解众生。唯说六识三毒建立染净根本。而未言及八识。故大慧疑谓。如来照世。如日升天。高低普应。宜平等说法。何故向来分部诸法。而不说此真实。岂不堕不平等过耶。伽陀曰。阿陀那识甚深细。习气种子成瀑流。我于凡愚不开演。恐彼分别执为我。故下答云。非我不说真实。但彼心不真实耳。

　　尔时世尊以偈答曰。

　　若说真实者。彼心无真实。譬如海波浪。镜中像及梦。一切俱时现。心境界亦然。境界不具故。次第业转生。识者识所识。意者意谓然。五则以显现。无有定次第。譬如工画师。及与画弟子。布彩图众形。我说亦如是。彩色本无文。非笔亦非素。为悦众生故。绮错绘众像。

　　记曰。此明如来应机说法。故教有秘密不定之设也。说法不投机。终是闲言语。若为心不实者说实法。则返致疑而不信。醍醐翻成毒药矣。故下偈云。所说非所应。于彼为非说。以不堪说。非秘吝而不说也。然所说法。元无先假后实之分。即说六识。未尝不兼带八识而言。但言不顿彰。故有先后之别。何者。良以心境同时顿现。如海波镜像梦事。非次第生。本无八识之异。但由境界不具。有次第业生。因而故说分别法尘者为六识。执自内我者为七识。对现五尘者为五识耳。故曰。识者识所识。意者意谓然。五则以显现。其实本无定次第也。以随机施设。如画师画像。弟子填彩。彩后像先。要亦不出形外。我所说法。亦如是而已。然法本无说。故如彩本无文。文字俱离。故非笔非素。但应机利物。言象乃兴。故如悦众生绮绘成像。

　　言说别施行。真实离名字。分别应初业。修行示真实。真实自悟处。众想所觉离。此为佛子说。愚者广分别。种种皆如幻。虽现无真实。如是种种说。随事别施设。所说非所应。于彼为非说。

　　记曰。法本离言。言生理丧。故魏云。言说离真实。真实离文字。无说而示说者。乃分别权应初机。若如实修行者。乃可为说真实耳。真实乃自证境界。一切能所分别俱离。非上根利智不能入。故为佛子说。若夫愚者。非广分别则不能知。即其所说。若权若实。种种法门。皆悉如幻。本无实法与人。故云。虽现无真实。如是种种说。随根别施设。皆权示也。所以说法必用权者。以所说非所应。则于彼为非说。是以不得已而施权。非佛本怀。故三七思惟。意在于此。

　　彼彼诸病人。良医随处方。如来为众生。随心应量说。妄想非境界。声闻亦非分。哀愍者所说。自觉之境界。

　　记曰。众生有种种欲。种种忆想分别。惟有如来如实见之。故一一应量说法。令出苦得乐。此是如来自觉境界。非凡夫外道二乘所可知也。故云。妄想非境界。声闻亦非分。

　　复次大慧。若菩萨摩诃萨。欲知自心现量摄受及摄受者妄想境界。当离群聚习俗睡眠。初中后夜常自觉悟。修行方便。当离恶见经论言说。及诸声闻缘觉乘相。当通达自心现妄想之相。

　　记曰。此教令如法修行也。大经云。如人数他宝。自无半钱分。于法不修行。多闻亦如是。故闻法贵乎思修。世尊意谓已说能取所取一切妄想境界。皆是自心所现。若欲了知唯心境界。应当远离浮沉诸恶觉观。如实修行。方便观察。久久自当通达了悟也。此劝修。下示修之之方。

　　○上明八识相已竟。

　　△次明三智相。

　　复次大慧。菩萨摩诃萨。建立智慧相。住已。于上圣智三相。当勤修学。

　　记曰。前明识相有八。此明智相有三。且教令修如实行之方便也。了达自心现量。非外道二乘妄想无明境界。如上所说。故云建立智慧相。既住此已。若欲实证。于上圣智三相。当勤修学。此三相。乃自觉圣智境界。故云上圣智。拣非外道二乘劣三昧也。

　　何等为圣智三相当勤修学。所谓无所有相。一切诸佛自愿处相。自觉圣智究竟之相。修行得此已。能舍跛驴心智慧相。得最胜子第八之地。则于彼上三相修生。

　　记曰。此标三相名也。旧注。谓七地观三界生死不定心。名跛驴慧。以不能行故。由未得无功用道。故以此况之。下释相。

　　大慧。无所有相者。谓声闻缘觉及外道相。彼修习生。(魏译云。谓观声闻缘觉外道相。唐译云。谓惯习一切二乘外道相故。而得生起)大慧。自愿处相者。谓诸先佛自愿处修生。大慧。自觉圣智究竟相者。一切法相无所计着。得如幻三昧身。诸佛地处进趣行生。

　　记曰。此释三相之相。即当三观义也。佛观三界。非实非虚。非如非异。以观诸法非实。故云无所有相。且云习二乘外道而生者。肇公云。三乘等观性空而得道也。但心有大小为差耳。以外道二乘不达性空。故妄生断灭之见。菩萨既了唯自心现。本无所有。其所觉虽同。所证则异。且令知非究竟而不取证。抑为转彼恶见故。故云观二乘外道相。此当空观义也。自愿处相。谓诸先佛自愿处修生者。以观诸法非虚。则法法真常。世相常住。既世相常住。则无一法而非真常。无一类非自愿处。故诸佛为令正法久住。佛种不断故。不舍度生事业。经云。我本立誓愿。欲令一切众。如我等无异。故魏译云。诸佛本自作愿住持诸法。此当假观义也。自觉圣智究竟相。一切法相无所计着。得如幻三昧等者。谓观三界非如非异。不取法非法相。得如幻三昧。趣佛地智。此当中道观义也。上云常自觉悟修心方便。故告之圣智三相如此。欲令用此而修。舍此即为邪智矣。

　　大慧。是名圣智三相。若成就此圣智三相者。能到自觉圣智究竟境界。是故大慧。圣智三相。当勤修学。

　　记曰。自觉圣智境界。非此三种方便不能入。故勉令修学。

　　上初明真妄因依广示八识以显生灭因缘相已竟。下明返妄归真约五法自性无我以辨邪正因果相。分二。初辩别邪正顿示一乘理行因果相。又二。初辩明因地心。又二。初破邪显正以示常住真理。又二。初约三门破邪因以显正因。分五。初明五法。又分六。

　　△初破名相妄想。此辩因地心文直至三卷五无间行章止。

　　尔时大慧菩萨摩诃萨。知大菩萨众心之所念。名圣智事分别自性经。承一切佛威神之力。而白佛言。世尊。惟愿为说圣智事分别自性经。百八句分别所依(唐译云。惟愿为说百八句差别所依圣智事自性法门)。

　　记曰。前百八句总问五法自性等法门。以约真如门。故云一切皆非。今请一一分别。故云依百八句差别相也。

　　如来应供等正觉。依此分别说菩萨摩诃萨入自相共相妄想自性。以分别说妄想自性故。则能善知周遍观察人法无我。净除妄想。照明诸地。(唐译云。一切如来应正等觉。为诸菩萨摩诃萨堕自共相者。说此妄计性差别义门。知此已。则能净治二无我观。照明诸地)超越一切声闻缘觉及诸外道诸禅定乐。观察如来不可思议所行境界。毕定舍离五法自性。诸佛如来法身智慧。善自庄严。(唐译云。以一切佛法身智慧而自庄严)起幻境界。(唐译云。入如幻境)升一切佛刹兜率天宫。乃至色究竟天宫。逮得如来常住法身(唐译云。住一切刹兜率陀宫。色究竟天。成如来身)。

　　记曰。此问来意。由前大慧通问心意意识五法三自性众妙法门。而世尊止答八识生起之相。其余尚未蒙一一开示。但不知如何是名相妄想。如何是正智如如。此乃圣智分别自性法门。大慧知众心念。故特重请。惟愿为说百八句差别所依圣智事自性法门也。诸菩萨众以不知此圣智自性法门。故堕自共相。妄计差别。若知此已。则能如法修行。净治二无我观。了达唯心。照明诸地。则能超越外道二乘。得证如来不思议境界。毕竟舍离五法自性。得究竟自觉圣智。成无上佛果也。故世尊向下逐一开示。先明五法。次明三自性。然后明二无我。自相共相者。谓一切诸法皆有自相共相。真如自性。自相也。随缘成事。共相也。五蕴诸法各有自体。自相也。和合成人。共相也。以外道二乘不达诸法唯心所现。故妄计执着。谓实有如是自相共相。故云堕自共相者。由是故执诸法自生。他生。共生。无因生。此皆依妄想自性。非自觉圣智事。世尊虽破有无二见。意显一切法不生。明见诸法不生者。方名自觉圣智也。

　　佛告大慧。有一种外道。作无所有妄想计着。觉知因尽。兔无角想。如兔无角。一切法亦复如是。大慧。复有余外道。见种。求那。极微。陀罗骠。形处。横法各各差别见已。计着无兔角横法。作牛有角想。

　　记曰。此叙外道因执兔牛无角有角。于诸法起断常二见。以破五法中名相由妄想而起也。良以诸法唯心所现。本自如如。不容起见。然彼外道。不了唯心。横生妄计因见诸法随因而尽。遂想兔无角起于无见。因见大种求那尘等诸物。以有形量分位差别。由执彼兔无角。于此遂生牛有角想起于有见。然诸法本如。不属有无。而有无名相。皆由妄想分别而起也。种。即四大种。求那。极微。陀罗骠。皆尘也。无故而起曰横。上叙计。下破之。

　　大慧。彼堕二见。不解心量。自心境界妄想增长。(唐译云。彼堕二见。不了唯心。但于自心增长分别)身受用建立妄想根量(唐译云。身及资生器世间等。一切皆唯分别所现)大慧。一切法性。亦复如是。离有无。不应作想。(唐译云。应知兔角离于有无。诸法悉然。勿生分别)大慧。若复离有无而作兔无角想。是名邪想。彼因待观故。兔无角。不应作想。

　　记曰。此互破无见也。唐译云。云何兔角离于有无。互因待故。意谓诸法本无。不应更作无想。如兔角本无。而复作无想者。是名邪见妄想也。且兔无角见。因牛有角起。故云互因待故。以不达牛角亦不可得。故下文云。

　　乃至微尘分别自性。悉不可得。

　　记曰。此互破有见也。唐译云。分析牛角乃至微尘。求其体相终不可得。谓彼执兔无角者。以为牛角实有。故执兔角实无。殊不知牛角亦无。若分析牛角乃至极微邻虚。终归于空。是则自性悉不可得。诸法亦尔。

　　大慧。圣境界离。不应作牛有角想(唐译云。圣智所行。远离彼见。是故于此。不应分别)。

　　记曰。此言圣智明见诸法本无。故应远离二见也。意谓但于诸法不作有无二见者。方可亲近随顺自觉圣智也。然有无即名相。二见即妄想。

　　尔时大慧菩萨摩诃萨白佛言。世尊。得无妄想者。见不生想已。随比思量观察。不生妄想言无耶。

　　记曰。此设转计。将显心境皆离也。大慧闻说执兔角无者因牛角有。若分析牛角至不可得。而牛角亦无。故不应作想。因而转计。意谓所以不生妄想者。岂不因观察牛角不有。而知兔角本无。以此不生妄想言无耶。故唐译云。岂不以妄见起相比度。观待妄计无耶。此则虽知牛角不有。而毕竟执兔角是无。未离无见。弃有着无。此外道之通病也。前破因有计无。此破因无计无。所谓宁起有见如须弥山。不起无见如芥子许。故须逐破。直欲心境皆离。方遣有无二见也。

　　佛告大慧。非观察不生妄想言无。所以者何。妄想者因彼生故。依彼角生妄想。以依生角妄想。是故言依因故。离异不异故。非观察不生妄想言无角。

　　记曰。此直示无生义也。谓心境绝待。本自无生。不容起念。故云非观察不生妄想言无。何也。所言妄想者。因彼境界而生故。以心境对待。分别乃生。所谓若法因待成。是法还成待。前云因牛角有而执兔角无。固是妄想。故云依彼角生妄想。今若执兔角无亦似牛角本无者。亦是妄想。以依角而生分别。故云以依角生妄想。以妄想毕竟因角有无而生。未离角故。展转皆妄。故云离异不异。且兔角天然本无。不必分别。岂因观牛角是无而后方知兔角无耶。故云非观察不生妄想言无角。

　　大慧。若复妄想异角者。则不因角生。若不异者。则因彼故。

　　记曰。此释上离异不异。以显妄想无性。以明心本无也。若言心境定异。是妄想别有自性。则不因角而生。今既因角生。此不异也。若言心境定一。是举心则无境。又何所分别。举境则无心。谁为分别。此不一也。不一不异。足见妄想无性矣。

　　乃至微尘分析推求。悉不可得。不异角故。彼亦非性。二俱无性者。何法何故而言无耶。

　　记曰。上言心无自性。此言境无自性。以明境本无也。故以亦字拣之。兔角本无。无固已无自性矣。然而牛角虽有。若分析极微。推而求之。亦不可得。亦与兔角无异。斯则有亦无自性也。故云彼亦非性。且彼有无二皆无性。则境本无也。心境俱无。又有何法当情。何故执异有而言无耶。故唐译云。异于有角言无角者。如是分别决定非理。二俱非有。谁待于谁。

　　大慧。若无故无角。(唐译云。若相待不成)观有故言兔无角者。不应作想。

　　记曰。此言绝待以显真心也。唐译云。待于有故言兔角无。不应分别。谓有无俱离。则无可分别。故云若无故无角。无角则无对待。对待既无。而云因观牛角有而言兔角无者。皆邪见也。不应作此分别。

　　大慧。不正因故。而说有无。二俱不成。

　　记曰。外道不达诸法本自无生。而妄计有无为生因。非真因也。因地不真。故果招迂曲。故云不正因故而说有无二俱不成。上遣有无二见。意在翻妄想而成正智。下显空色一如。意在翻名相即是如如。又前破无见。后破有也。

　　大慧。复有余外道见。计着色空事形处横法。不能善知虚空分齐。言色离虚空。起分齐见妄想。

　　记曰。此叙计也。唐译云。复有外道。见色形状虚空分齐。而生执着。言色异虚空。起于分别。

　　大慧。虚空是色。随入色种。大慧。色是虚空。持所持处所建立性。色空事。分别当知。

　　记曰。此明空色一如也。魏译云。以依色分别虚空。依虚空分别色故。唐译云。色空分齐分别。应如是知。经云。譬如虚空。遍至一切色非色处。是虚空随入色种中也。此空即是色。非色外空。以色即是空。能持所持建立性故。此色性自空。非色灭空也。

　　大慧。四大种生时。自相各别。亦不住虚空。非彼无虚空。

　　记曰。此明色性即空。以破外道执四大种以为生因也。是乃计着形处横法。因兔角无而生牛角有见者。言含纵夺。以彼外道执四大种各有自相。能生诸法。与空无干。故云四大种生时。自相各别。故纵云亦不住虚空。复夺云非彼无虚空。以彼不知色性即空。故妄计为生因。今色性既空。是色本无也。四大造色本无。而执为生因。是无因也。以无因为生因。岂非妄计乎。西域外道多种。然所计不出断常有无二见。良以不达自心现量。故不了真因。虽执有见。总归无因。世尊多方逐破。唯显正因。以破彼无因耳。

　　如是大慧。观牛有角。故兔无角。大慧。又牛角者析为微尘。又分别微尘刹那不住。(唐译云。又析彼微尘刹那不现)彼何所观故而言无耶。若言观余物者。彼法亦然。

　　记曰。此总会上有无二无。以例观诸法。而生正智。契如如也。且彼计无者。因牛角有。故执兔角无。今若将牛角分析乃至微尘。亦了不可得。然所因牛角亦无。而又何所比观而言兔角之无耶。然诸法本无。因妄见有。苟一念不生。二见斯绝。真智独照。心境如如。作如是观者。方名正观。若他观者。乃邪观也。故云观余物者彼法亦然。故下结劝云。当离异见妄想。思惟自心现妄想也。

　　尔时世尊告大慧菩萨摩诃萨言。当离兔角牛角虚空形色异见妄想。汝等诸菩萨摩诃萨。当思惟自心现妄想。随入为一切刹土最胜子。以自心现方便而教授之(唐译云。为诸佛子。说观察自心修行之法)。

　　尔时世尊欲重宣此义而说偈言。

　　色等及心无。色等长养心。

　　记曰。此明六尘妄境。及分别妄心。本来不有。但不了境唯心。妄生分别。故云色等长养心。

　　身受用安立。识藏现众生。

　　记曰。身受用者。谓资生住处一切诸境。乃藏识所现影像。故云藏识现众生。以不了故。妄生取着。

　　心意及与识。自性法有五。无我二种净。广说者所说。

　　记曰。此明如来说法权实双彰之意也。然心意识五法自性二无我等种种法门。是为不了唯心者。不得已而建立之。以破彼妄计耳。其实五法三自性皆空。八识二无我俱遣。但示一心。更无别法。此乃如来说法之式。故云广说者所说。

　　长短有无等。展转互相生。以无故成有。以有故成无。微尘分别事。(唐译云。微尘分析事)不起色妄想。心量安立处。恶见所不乐。觉想非境界。(唐译云。外道非行处)声闻亦复然。救世之所说。自觉之境界。

　　记曰。一切世间有为之法。不出长短相形。有无相生。皆展转对待分别而有。至若分析微尘性空。于色等境了达唯心。不起分别。如此微妙法门。则恶见者所不乐闻。殊非外道二乘境界。乃如来所说自觉之境界也。

　　○上约有无色空一异等法以破五法中名相妄想竟。

　　△下显正智如如。且先显正智。

　　尔智大慧菩萨。为净除自心现流故。复请如来。白佛言。世尊。云何净除一切众生自心现流。为顿为渐耶。

　　记曰。此就净众生心习现流以明五法中正智义也。良以一切众生日用心习现流。原是如来法身智慧。以不觉故。顺无明流。随心意识转。故自觉圣智隐而不现。如来说法。因其本有而开导之。但令自悟本有。故云净除。非有实法增益众生也。故大经云。奇哉奇哉。一切众生。具有如来智慧德相。但以妄想颠倒执着。而不证得。若离妄想颠倒执着。则一切智无师智即得现前。此所谓净除现流以明正智也。唐注。谓能净者自觉圣智。所净者自心现流。意以圣智属佛。现流单约众生。恐非本旨。

　　佛告大慧。渐净非顿。如庵罗果。渐熟非顿。如来净除一切众生自心现流。亦复如是渐净非顿。譬如陶家造作诸器。渐成非顿。如来净除一切众生自心现流。亦复如是渐净非顿。譬如大地渐生万物。非顿生也。如来净除一切众生自心现流。亦复如是渐净非顿。譬如人学音乐书画种种技术。渐成非顿。如来净除一切众生自心现流。亦复如是渐成非顿。

　　记曰。上明四渐。下明四顿。

　　譬如明镜。顿现一切无相色像。(唐译云。譬如明镜。顿现众相。而无分别)如来净除一切众生自心现流。亦复如是。顿现无相无有所有清净境界。如日月轮。顿照显示一切色像。如来为离自心现习气过患众生。亦复如是。顿为显示不思议智最胜境界。譬如藏识。顿分别知自心现及身安立受用境界。彼诸依佛亦复如是。顿熟众生所处境界。以修行者安处于彼色究竟天。(唐译云。譬如阿黎耶识。分别现境自身资生器世间等。一时而知。非是前后。大慧。报佛如来亦复如是。一时成熟诸众生界。置究竟天净妙宫殿修行清净之处)譬如法佛所作依佛。(唐译云。譬如法佛顿现报佛)光明照耀。自觉圣趣亦复如是。彼于法相有性无性恶见妄想。照令除灭。

　　记曰。此约化法顿渐。以明理须顿悟。事须渐除之意也。旧以顿渐皆约佛。然谛观喻中。渐取成熟义。顿取显现照用义。是顿单约佛。渐单约机耳。盖如来圆满自觉圣智。安住海印三昧。照明法界。平等显现。譬如明镜现像。纤悉不遗。鉴机说法。如日月升天。云雨普润。但山有高下。故蒙光有先后。根有大小。故成熟有迟速。所谓法本不异。异自机耳。故如来说法。如师子调儿。虽顾盻频呻。皆尽全力。此所以化法有秘密不定义也。然此皆约佛以明顿渐者。以依三身说法。顿渐有四义。谓顿顿。顿渐。渐顿。渐渐。良以众生各各自心。本是自觉圣智。但以无明熏习。变为现业流识。今转识成智。因无明有厚薄。故法有顿渐不同。若有众生。一念顿悟本有法身智慧。照明自心本无身心世界之相。永离攀缘。一切根量相灭。一念顿证自觉圣智。所谓法佛说顿法。顿净众生自心现流。此顿顿也。若有众生。因师教熏习之力。虽能了悟自心。以无明习气力。不能顿离心意意识妄想境界。但观一切诸法缘生无性。一切身心世界如幻不实。唯自心现。渐断无明。证自觉圣智。先解。次行。后证。此乃报佛说顿渐法。净众生现流。此顿渐。渐顿也。若诸众生。虽遇外缘。不能顿悟自心。但依如来权教大乘所说施戒忍进禅定智慧。渐次观察。渐离心境。得正知见。此化佛说渐渐法。渐净众生自心现流。此渐渐也。由是观之。在佛虽渐亦顿。以平等显现故。故顿单约佛。在机亦顿亦渐。以因多生久积善根成熟。今始一念顿悟。虽顿亦因渐。故渐单约机。故下随举三佛说法之式。释成顿渐义。然化佛虽说渐法。以三身一体。故虽渐亦顿。故经云。更以异方便。助显第一义也。

　　○上显正智竟。

　　△下显如如。

　　大慧。法依佛说一切法入自相共相自心现习气因。相续妄想自性计着因。种种不实如幻。种种计着不可得。

　　记曰。此明报佛说缘生无性法。成上顿渐渐顿义。以显如如也。从法垂报。故云法依佛。真如不守自性。随缘成一切法。故云入自相共相。无明为因生三细。故云自心现习气因。境界为缘长六粗。故云相续妄想自性计着因。谓一心真如随缘成一切法。以一切法缘生无性。故种种不实如幻。妄想本无。从缘而生。生亦无性。故不可得。故华严以法界缘起为宗。故此云报佛说缘生法也。下以喻显。

　　复次大慧。计着缘起自性。生妄想自性相。大慧。如工幻师。依草木瓦石作种种幻。起一切众生若干形色。起种种妄想。彼诸妄想。亦无真实。

　　记曰。此以喻释成缘生无性义也。由妄想自性依缘起自性而起。故云计着缘起自性生妄想自性相。幻师。喻心。草木瓦石。喻无明缘。若干色像。喻一切法。见者种种分别。喻众生不了唯心。起种种妄计。总皆如幻不实。斯则不独妄境原无。而妄心亦本不有。此其缘生故如幻也。

　　如是大慧。依缘起自性。起妄想自性。种种妄想心。种种相行事妄想相。计着习气妄想。是为妄想自性相生。大慧。是名依佛说法。

　　记曰。此以法合喻也。唐译云。此亦如是。由取着境界习气力故。于缘起性中有妄计性。种种相现。是名妄计性生。大慧。是名法性所流佛说法相。

　　大慧。法佛者。离心自性相。自觉圣所缘境界建立施作。

　　记曰。此明法佛说法。成上顿顿义也。凡离心意识显自觉圣智境界。皆法佛所说法相。此经纯顿。义见于此。故前五法章首。大慧请惟愿为说法身如来所说法也。

　　大慧。化佛者。说施戒忍精进禅定及心智慧。离阴界入。解脱识相。分别观察建立。超外道见无色见。

　　记曰。此明化佛说法相。成上渐渐义也。外道妄见无色为究竟。故云见无色见。

　　大慧。又法佛者。离攀缘。攀缘离。一切所作根量相灭。非诸凡夫声闻缘觉外道计着我相所著境界。自觉圣究竟差别相建立。是故大慧。自觉圣究竟差别相。当勤修学。自心现见。应当除灭。

　　记曰。此结归法佛。直指顿顿。以示此经宗极也。上历言三佛说法相。而复以法佛结劝者。意谓有攀缘心。故妄见境界。分别计着。即名妄想。离此攀缘。即是自觉圣智也。且前三相中云自觉圣智究竟相。此云究竟差别相者。意显佛三身一体。而所说法。乃即实之权。即顿之渐。即究竟之差别。直欲行人专依顿顿而修耳。

　　○上显正智如如竟。

　　△下破二种邪因。先就二乘邪因以示正因。

　　复次大慧。有二种声闻乘通分别相。谓得自觉圣差别相。及性妄想自性计著相。

　　记曰。此由前法佛说法乃自觉圣智。非凡夫二乘外道境界。故随明声闻外道相。以示所以非圣智之意也。然二乘依佛教而修。以不达即实之权。故但得圣智差别。不得圣智究竟中差别。所以久滞化城。未登宝所。外道妄立神我。自背真常。故深着邪见。欲令行人离此权邪。方得自觉圣智究竟差别建立相也。

　　云何得自觉圣差别相声闻。谓无常苦空无我境界。真谛离欲寂灭。息阴界入自共相。外不坏相如实知。心得寂止。心寂止已。禅定解脱三昧道果正受解脱。不离习气不思议变易死。得自觉圣乐住声闻。是名得自觉圣差别相声闻。

　　记曰。此拣二乘邪因也。声闻有二种。一利根。谓依四谛而修。观空而悟入者。一钝根。谓依权教八背舍观而修。析色而取偏空者。此明利根声闻也。故唐译云。云何自证圣智殊胜相。谓明见苦空无常无我诸谛境界。离欲寂灭。故于蕴界处。若自若共。外不坏相。如实了知。故心住一境。住一境已。复禅定解脱三昧道果而得出离。住自证圣智境界乐。未离习气。及不思议变易死。是名声闻住自证圣智境界相。然明见无常无我境界。此所谓等观性空而得道也。但贪三昧乐。不起度生之心。故云住自证圣智境界乐。以未离无明习气种子。故不能度变易生死。然生死有二种。识论云。一分段生死。谓诸有漏善不善业。由烦恼障缘势力。所感三界粗异熟果。身命长短。随因缘力有定剂限。故名分段。二不思议变易生死。由所知障缘助势力。所感殊胜细异熟果。由悲愿力改转身命。无定剂限。故云变易。无漏定愿正所资感。妙用难测。名不思议。

　　大慧。得自觉圣差别乐住菩萨摩诃萨。非灭门乐正受乐。顾悯众生及本愿。不作证。大慧。是名声闻得自觉圣差别相乐。菩萨摩诃萨。于彼得自觉圣差别相乐。不应修学。

　　记曰。此通妨难。以显声闻菩萨所观虽同。所证则异。以明心有大小为差也。问曰。菩萨亦得此自觉圣智境界。何以不同声闻。故唐译云。菩萨虽亦得此圣智境界。以怜悯众生故。本愿所持。不证寂灭门及三昧乐。由观空而不取证。此所以异于声闻也。故勉之曰。菩萨摩诃萨。于此自证圣智乐中。不应修学。

　　大慧。云何性妄想自性计著相声闻。所谓大种。青黄赤白坚湿暖动。非作生。自相共相。先胜善说。见已。于彼起自性妄想。

　　记曰。此明钝根声闻也。谓此声闻不知观空。但依圣教所说权乘八背舍等观门而修。观四大等诸法实有自相共相。虽不同外道计作者生。然亦执彼诸法以为实有自性。亦不离妄想。故唐译云。云何分别执着自性相。所谓知坚湿暖动青黄赤白如是等法。非作者生。然依教理见自共相。分别执着。魏译云。分别有物。执虚妄相。谓于彼法虚妄执着以为实有。

　　菩萨摩诃萨。于彼应知应舍。随入法无我相。灭人无我相见。渐次诸地相续建立。

　　记曰。此结劝离过也。声闻已得人无我。未得法无我。以人无我即是法执。故灭人无我相见。即是入法无我相也。

　　是名诸声闻性。妄想自性计著相。

　　记曰。此结名也。谓离彼二种声闻见。即名正智。故劝令应舍。

　　○上即二乘邪因以示正因竟。

　　△下以圣智正因破外道邪因。

　　尔时大慧菩萨摩诃萨白佛言。世尊。世尊所说常不思议自觉圣趣境界。及第一义境界。世尊。非诸外道所说常不思议因缘耶。

　　记曰。前明离二乘见。此明离外道见也。以外道计神我为生因。非真因也。以无常为常。非真常也。总皆邪见。离此即名正智。故发此问。意谓佛说自觉圣智。及第一义。为真常不思议。而外道亦说常不思议。世尊所说。岂不同彼外道所说耶。佛向下以因相不同。故不比外道所说答之。

　　佛告大慧。非诸外道因缘得常不思议。

　　记曰。如来所说常不思议。以第一义为因。以自觉圣智为相。所谓实相真因。非彼外道妄计神我为因。乃以无常为常。故不同彼论。

　　所以者何。诸外道常不思议。不因自相成。

　　记曰。此征释不同所以也。谓彼常不思议。乃妄立神我。不因自觉圣智相第一义智而成。故云不因自相成。

　　若常不思议不因自相成者。何因显现常不思议。

　　记曰。此正显彼非真常也。谓常不思议。必仗真因。若非真因。何能显现常不思议义耶。

　　复次大慧。不思议若因自相成者。彼则应常。由作者因相。故常不思议不成。

　　记曰。此纵夺妨转计也。恐彼闻佛说真常因自相成。乃转计曰。我说常不思议亦因自相成。何以不同佛说。故纵之曰。彼外道不思议若果然因自相成者。则彼亦应是真常矣。但由所计作者为因耳。然作者非真因。因既不真。岂获常果。故常不思议不成。下显正因。

　　大慧。我第一义常不思议。第一义因相成。离性非性。得自觉相。故有相。第一义智因。故有因。离性非性故。譬如无作。虚空。涅槃。灭尽。故常。如是大慧。不同外道常不思议论。

　　记曰。此明佛说因相俱真。以显真常不思议也。佛言。我说常不思议。乃依第一义谛因相成立。离有无二见。以得自觉圣智相。故有实相。得第一义智因。故是真因。一切有无戏论俱离。当体寂灭。譬如三无为法。永离诸过。故是真常。此其所以不同外道常不思议邪见论也。

　　如是大慧。此常不思议。诸如来自觉圣智所得。如是。故常不思议自觉圣智所得。应当修学。

　　记曰。此结指真常。故劝令修学。

　　复次大慧。外道常不思议。无常性。异相因故。非自作因相力故常。

　　记曰。此明外道不同佛说常不思议之所以也。所以不同者。以彼所立。于有为法外。别立作者以为生因。故为异因。佛以自觉圣智为因。故为真因。此所以不同。故唐译云。外道常不思议。以无常异相因故常。非自相因力故常。谓彼以异因。故非真常。我以自觉圣智为因相力。非自相作者因相力。故是真常也。

　　复次大慧。诸外道常不思议。于所作性非性。无常。见已。思量计常。大慧。我亦以如是因缘所作者性非性。无常。见已。自觉圣境界。说彼常无因。

　　记曰。此就彼所立。以显真能破也。然诸外道因见诸法有已还无。妄计别有作者是常。而如来亦见诸法有已还无。说是无常。故唐译云。外道常不思议。以见所作法有已还无。无常已。比知是常。我亦见所作法有已还无。无常已。不因此说常。若以三支比量合之。常不思议。是有法。定常宗。因云所作性故。喻如瓶等。所作瓶等。是无常法。因喻不转。故不成常宗。无常是有法。定非是常宗。因云所作性故。喻如瓶等。瓶等所作。是无常法。故即彼所立。翻成所破。然彼以妄计比知。我以自觉圣智现量。故我所说。非彼所论。

　　大慧。若复诸外道因相成常不思议。因自相性非性同于兔角。此常不思议。但言说妄想。诸外道辈有如是过。所以者何。谓但言说妄想。同于兔角。自因相非分。

　　记曰。此言外道所计作者。是以无因为因。竟成断灭。同于兔角。故其所立以无常为常。但有言说。都无实义。故唐译云。外道以如是因相成常不思议。此因相非有。同于兔角。故常不思议。唯是分别。但有言说。何故彼因同于兔角。无自因相故。以非第一义自觉圣智为因相。故云自因相非分。

　　大慧。我常不思议。因自觉得相故。离所作性非性。故常。非外性非性无常。思量计常。大慧。若复外性非性无常。思量计常不思识常。而彼不知常不思议自因之相。去得自觉圣智境界相远。彼不应说。

　　记曰。此明如来以自觉圣智为因。结成不同外道之论也。然外道于一切法。起有无二见。故于无常妄计为常。以彼不知自因之相。故去自觉圣智境界相远。如来说法。离此诸过。故不可与彼同日语也。上明二乘偏执外道邪见皆非正智。意显舍此即证自觉圣智矣。下二章约不灭不生。以明正智即如如。

　　○上破二种邪因已竟。下举果验因二。

　　△初破二乘灭见。

　　复次大慧。诸声闻畏生死妄想苦而求涅槃。不知生死涅槃差别。一切性妄想非性。(魏译云。不知世间涅槃无差别故。唐译云。不知生死涅槃差别之相。一切皆是妄分别有。无所有故)未来诸根境界休息。作涅槃想。非自觉圣智趣藏识转。(唐译云。妄计未来诸根境灭。以为涅槃。不知证自智境界。转所依藏识为大涅槃)是故凡愚说有三乘。说心量趣无所有。是故大慧。彼不知过去未来现在诸如来自心现境界。计着外心现境界。生死轮常转(唐译云。彼愚痴人说有三乘。不说唯心无有境界。大慧。彼人不知去来现在诸佛所说自心境界。取心外境。常于生死轮转不绝)。

　　记曰。此言诸法本自寂灭。不容更灭。以示真常不思议因。以明即妄想以证正智。即正智以显如如。以破二乘灭见也。然生死境界。本来不有。但唯心所现。藏识转变。而依妄想分别而有。若了妄想无性。即转识成智。若以正智圆照。则万法皆如。当体寂灭。岂容更灭。二乘愚痴。不能了此。妄取不受后有以为灭度。讵非大谬。所谓但尽生死。谓为解脱。其实未得一切解脱。所以常在生死轮转不息。以不达唯心现量。妄起种种分别故。

　　○上言不灭。下言不生。

　　△次破外道生见。

　　复次大慧。一切法不生。是过去未来现在诸如来所说。所以者何。谓自心现。性非性。离有非有生故。大慧。一切性不生。一切法如兔马等角。是愚痴凡夫。不觉妄想自性。妄想故。大慧。一切法不生。自觉圣智趣境界者。一切性自性相不生。非彼愚夫妄想二境界。

　　记曰。此言诸法本自不生。以示真常不思议因。以显即如如明正智。以破外道生见也。良以诸法无生。是三世如来所传心印。惟证相应。以唯心所现。缘生无性。离有无二见。如兔马角。非生而后无。盖生本无也。由凡愚不达。故妄执为有。然此无生理趣。乃自证圣智所行之处。非愚夫分别二见境界。

　　自性身财建立趣自性相。大慧。藏识摄所摄相转。愚夫堕生住灭二见。希望一切性生。有非有妄想生。非圣贤也。大慧。于彼应当修学。

　　记曰。此结上二章。以明生灭皆妄见也。故唐译云。身及资生器世间等。一切皆是藏识影像。所取能取二种相现。彼诸愚夫堕生住灭二妄见中。故于中妄起有无分别。斯则根身器界本自无生。唯八识影现。七识妄起执取分别。以为实我实法。此乃愚夫于无生中妄见有生。非圣贤也。意令即生灭以证真常。故于彼法应当修学。苟达生灭即常。则妄想即成正智。名相本自如如。即彼二乘外道可起如来种性矣。故下文明五无间种性。

　　○五勘果知因。谓勘验现行之果。足知过去习气之因也。

　　复次大慧。有五无间种性。云何为五。谓声闻乘无间种性。缘觉乘无间种性。如来乘无间种性。不定种性。各别种性(唐译云无种性)。

　　记曰。此言五性不同。以明众生本具法性是一。但由外缘故异。以成自觉圣智究竟差别相也。然心佛与众生。是三无差别。初无纤毫间隔。本无三乘五性之别。良以外缘熏习不一。故有五性不同。斯则机本不异。异在于师。故前勉修如实行者。应当亲近最胜知识。故此下文云。当转彼恶见。则二乘外道当得如来法身。阐提亦作得度因缘也。引权入实。义见于此。言种性者。相似曰种。体同曰性。又种者。因义。类义。谓众生佛性本来是一。盖由昔闻教法熏习成种。各有自类种子。故曰种性。此种性义。识论所明有其二类。一者本有。谓旧熏也。二者始起。谓新熏也。本有者。谓无始时来。异熟识中法尔而有。长劫所熏染净种子。此即名为本性住种。如佛于大通智胜时说法华经。而诸闻者直至今生还蒙佛化。方得成熟。此净法熏习。而为本性住种者也。如阿难与摩登伽。历劫恩爱。直至今生。尚为障道因缘。此染法熏习而成本性住种者也。以长劫不断。故名本性住种。二始起者。谓无始来数数现行熏习成种。以至今生。于染净法见闻熏习。又为未来染净种子。此则名为习所成种。由此二种为因。若一遇外缘师教熏发。故即成熟。此五性之别。所由来矣。是故亲师择友。不可不慎也。由是观之。此五种性。其三乘种性。良由闻前三佛所说之法而成熟者。以执化佛所说权法。则成声闻种性。以执报佛所说缘生之法。则成缘觉种性。以悟法佛所说离攀缘法。则成如来种性。若闻此三法而半信半疑者。则成不定种性。若闻此三佛之法不起信心。返生异见而毁谤者。则成无种性矣。故下经云。舍一切善根。谓谤菩萨藏。盖三佛一体。法法全真。皆为显示自觉圣智趣。而闻者不达。随其所取。执以成种。此又法本不异。异自机耳。故曰种性。此盖自觉圣智究竟之差别相也。

　　云何知声闻乘无间种性。若闻说得阴界入自共相断知时。举身毛孔熙怡欣悦。及乐修相智。不修缘起发悟之相。是名声闻乘无间种性。

　　记曰。此言声闻乘无间种性也。而云若闻说等者。足征由师教熏发。所谓习性成种者也。断知时。旧注谓知苦断集。证灭修道时也。及乐修相智者。相即偏空相。智即我空智。乃声闻所乐修者。至若缘起发悟无生实相之理。非彼所乐。故云不修。因旧有小乘狭劣习气。今一闻所说。熏发现行。故举身毛孔熙怡欣悦耳。

　　声闻无间见第八地。起烦恼断。习烦恼不断。不度不思议变易死。度分段死。天师子吼。我生已尽。梵行已立。不受后有。如实知修习人无我。乃至得般涅槃觉。

　　记曰。此明声闻断证俱未究竟。自生满足灭度想也。然声闻依四谛修。但断三界见思烦恼。尚余尘沙无明细惑未尽。犹沈变易生死。但得人空。未得法空。而便自生究竟之想。乃于天人魔外之中。便师子吼。作是唱言。我生已尽。梵行已立。所作已办。不受后有。遂生得涅槃觉。此所谓得少为足者也。见第八地者。华严八地菩萨。证我空真如。乐住三昧。不起灭定。诸佛因而劝之曰。起善男子。勿得乐住三昧。汝之三昧。二乘亦得。故此云见第八地。现行为起烦恼。种子习气为习烦恼。以二乘但断烦恼障。未断所知障故。

　　大慧。各别无间者。我人众生寿命长养士夫。彼诸众生作如是觉。求般涅槃。

　　记曰。此明外道种性也。唐译云。复有众生求证涅槃。言能觉知我人众生养者取者。此是涅槃。此外道妄见一切众生从我流出。我能长养一切众生。遂立神我以为涅槃。闻者因而师之。遂成邪种。或于佛教中闻有涅槃之说。遂执谬解而起邪见者。

　　复有异外道。说悉由作者。见一切性已。言此是般涅槃(唐译云。复有说言。见一切法因作者有)。

　　记曰。此计实德业及四大时方胜自在等以为生因。故称作者。妄计此等以为涅槃。

　　作如是觉。法无我见非分。彼无解脱。

　　记曰。此结外道邪见非解脱也。言法无我见非分者。谓诸外道。向于佛所说无我之法。不生信乐。或生毁谤。未得受熏成种。故曰非分。或于佛所说涅槃之法。即起希望。有所证得之想。或依教修行有所开悟。而执所悟为我。即堕邪见。如圆觉所明四相未忘。皆是于法无我见非分者也。然此外外道为烦恼缚。内外道为法缚。故云彼无解脱。

　　大慧。此诸声闻乘无间外道种性。不出出觉。为转彼恶见故。应当修学。

　　记曰。此总结声闻外道二种性也。然声闻妄取涅槃。外道妄计神我。俱于未出离中生出离想。此皆因邪师邪教。误为熏习。为令转彼恶见。故劝令修学。前上圣智三相中无所有相。谓惯习二乘外道相。义见于此。意谓令彼舍离偏邪恶见。即名正智。可入如来种性矣。故此人虽偏邪。而性实无间也。

　　大慧。缘觉乘无间种性者。若闻说各别缘无间。举身毛竖。悲泣流泪。不相近缘。所有不着。(唐译云。离阓闹缘。无所染着)种种自身。种种神通。若离若合种种变化。闻说是时。其心随入。(唐译云。有时闻说现种种身。或聚或散。神通变化。其心信受)若知彼缘觉乘无间种性已。随顺为说缘觉之乘。是名缘觉乘无间种性相。

　　记曰。此明缘觉乘无间种性也。各别因缘。即十二因缘。三世因果。故云各别。以缘生无性。即是无生。故云无间。此有二类。出有佛世。依教而修。观缘悟道。谓之缘觉。出无佛世。观化知无。谓之独觉。今明外熏成种。故但言缘觉。

　　大慧。彼如来乘无间种性有四种。谓自性法无间种性。离自性法无间种性。得自觉圣无间种性。外刹殊胜无间种性。

　　记曰。此明如来乘无间种性也。然此四种。唐译云。有三种。所谓自性无自性法。内身自证圣智法。外诸佛刹广大法。此约三德秘藏。以明法报同体也。盖自性即法身。离自性即解脱。圣智即般若。良以法身无著即解脱。解脱不迷即般若。般若离相即法身。此三德秘藏。总号法身。外刹殊胜。即报身。法报冥一。故不思议。

　　大慧。若闻此四事一一说时。及说自心现身财建立不思议境界时。心不惊怖者。是名如来乘无间种性相。

　　记曰。此结成如来乘种性也。前为顿根众生。顿为显示不思议智最胜境界。故此一类众生。有闻说佛法身智慧。及自受用不思议境界。而不惊怖者。当知是最上利根。乃如来乘无间种性。此所谓善根成熟者也。般若云。若有众生。闻说般若波罗蜜。不惊不怖不畏者。当知是人。不于一佛二佛三四五佛而种善根。已于无量千万佛所种诸善根。惟此无上般若。自非积劫闻熏成种。鲜有不惊怖者。此所以能信此法者。是人甚希者也。

　　大慧。不定种性者。谓说彼三种时。随说而入。随彼而成。

　　记曰。此明不定种性也。此不定人。随说信入。顺学而成。可大可小。故云不定。此有二种。一旧熏多闻。于三乘中未成熟者。一新熏初机。根性猛利。但随师教。于三乘中俱可入者。三种者。即三乘法。除外道无性。故不在此列。

　　大慧。此是初治地者。谓种性建立。为超入无所有地故。作是建立。

　　记曰。此结束所以建立三乘之意也。然一切众生。法性是一。所谓凡夫贤圣人。平等无高下。本无差别之相。但以闻熏成种。以致根性不同。然虽依教修行。而未到如来地者。俱属圣智差别之相。非究竟也。今将显示顿教法门。欲令三乘同归一佛乘。五性同归一佛性。故作是建立。非是实有限剂也。故下云。乐寂声闻。当得如来最胜之身。无性阐提。或时善根生。便证涅槃。故不同他教定性之说。故魏译云。说三乘者。为发起修行地故。诸性差别。非究竟地。为欲建立毕竟能取寂静之地故。旧以此段属不定性。恐非本旨。

　　彼自觉藏者。自烦恼习净。见法无我。得三昧乐住声闻。当得如来最胜之身。

　　记曰。此结三乘同归一性。以示引权入实之意。以明如来自觉圣智究竟差别建立相也。故魏译云。彼三种人。离烦恼障熏习。得清净故。见法无我。得三昧乐行。故声闻缘觉。毕竟证得如来法身。故唐译云。彼住三昧乐声闻。若能证知自所依识。见法无我。净烦恼习。毕竟当得如来之身。前云二乘。但得自觉圣智差别相。未得究竟差别相。今云得如来身。足征差别皆究竟也。所以皆究竟者。以佛性无二故。

　　尔时世尊欲重宣此义而说偈言。

　　须陀槃那果。往来及不还。逮得阿罗汉。是等心惑乱。

　　记曰。此通言四果皆非究竟也。须陀槃那。亦云须陀洹。此云入流。谓初入圣流。初果也。往来。二果。不还。三果。阿罗汉。四果也。以是等圣人。皆憎生死。爱涅槃。憎爱未忘。故云惑乱。

　　三乘与一乘。非乘我所说。愚夫少智慧。诸圣远离寂。第一义法门。远离于二教。住于无所有。何建立三乘。

　　记曰。此言究竟无差别智。以示此经之宗极也。然如来虽说三乘。但以假名引导。由愚夫少智。故设三乘之权。为二乘趣寂。故说一乘之实。俱非本怀。此第一义顿教法门。三一俱非。权实不立。岂实有三乘之说耶。然他处言声闻缘觉菩萨为三乘。如来为一乘。此并如来为三乘。对三乘说一乘。三一俱非。方是此经之宗极。

　　诸禅无量等。无色三摩提。受想悉寂灭。亦无有心量。

　　记曰。此通颂自心现量。凡圣皆离。一法不立。以明自觉圣智究竟相也。诸禅。即二乘诸禅解脱。无量。即大乘四无量心。等。即十力无畏十八不共。乃至三十七品助道等。无色三摩提。即三界九次第定。举上以该下。受想寂灭。即二乘灭尽定。通而言之。即前所问百八句义。今云亦无有心量者。以自心现量。圣凡不立。一切皆非。以显生灭中究竟觉义也。章首请说圣智事分别自性经。依百八句说。义萃于此。意谓明此。方名自觉圣智事。

　　○上勘果知因已竟。

　　△下示因果一如。

　　大慧。彼一阐提。非一阐提。世间解脱谁转。

　　记曰。旧谓此章约生死涅槃无二以明如如。盖智如一体。本无二致。所谓无如外智能证于如。亦无智外如为智所入。若正智现前。则诸法自如。若了生死本寂。即是正智。智如冥一。方名自觉圣智究竟事。今约阐提以明者。以前历斥二乘外道偏邪。去自觉圣智相远。且切诫行人应当远离。不许亲习。苟二乘外道绝分。则真如有不遍之过。若阐提实是无性。则佛性有不遍之失。此则自堕不平等过。而自觉圣智亦非究竟矣。盖约教道言之。为摧邪显正。不得不严拣偏邪。以明正智。若依法性言之。则平等平等。无二无别。本自如如。无情尚共一体。岂有情而绝分。是故前言二乘若悟本识。亦得如来法身。今言阐提或发善根。亦得涅槃。斯则无一众生而不般涅槃。方名自觉圣智究竟相也。如如正智。备殚于此。然无性阐提。非菩萨阐提无以发善根。菩萨阐提。非无性阐提无以资愿力。此则阐提不断性善。如来不断性恶。故云非一阐提。世间解脱谁转。魏译云。无性乘。谓一阐提。此即前五性中无种性。今会五性同归。故特言之。以显佛性平等。以明众生如也。

　　大慧。一阐提有二种。一者舍一切善根。及于无始众生发愿。云何舍一切善根。谓谤菩萨藏。及作恶言。此非随顺修多罗毗尼解脱之说。舍一切善根故。不般涅槃。

　　记曰。此言无种性也。一阐提。此云断善根。又云焚烧一切善根。盖真如随缘成事。举体全变。无有剩法。今全体真如。变作全体恶性。恶性即如。更无涅槃可入。故云不般涅槃。

　　二者菩萨本自愿方便故。非不般涅槃。一切众生而般涅槃。大慧。彼般涅槃。是名不般涅槃法相。此亦到一阐提趣。

　　记曰。此言菩萨阐提也。菩萨愿尽众生界。谓众生界尽。我愿乃尽。若一众生不尽。我愿不尽。故云非不般涅槃。一切众生而般涅槃。然所以愿尽众生界者。以众生本如。早已涅槃。不容更灭。故无涅槃可入。故云彼般涅槃。是名不般涅槃法相。此与阐提名同。故云亦到一阐提趣。唐译以是名句作结语。

　　大慧白佛言。世尊。此中云何毕竟不般涅槃。

　　记曰。大慧意谓无性断善。不入可尔。菩萨度生。本为求证涅槃。何以毕竟不入。故致疑云。此二种阐提中。何者毕竟不入涅槃。下佛答云。阐提尚有入时。菩萨毕竟不入。以知一切法本涅槃故。

　　佛告大慧。菩萨一阐提者。知一切法本来般涅槃已。毕竟不般涅槃。而非舍一切善根一阐提也。大慧。舍一切善根一阐提者。复以如来神力故。或时善根生。所以者何。谓如来不舍一切众生故。以是故菩萨一阐提。不般涅槃。

　　记曰。此正显佛性平等如如也。一切众生皆有佛性。以阐提不断善性。如来以平等大悲而摄持之。故有时而发善根。由昔谤法因缘为种。今日缘熟。故如来以神力加持。或时善根生也。如广额屠儿。放下屠刀。便作佛事。提婆达多。生生谤佛。今蒙授记。如华严所明。由昔谤华严经堕地狱中。而为地狱天子。毗卢出世。先以足轮光照。三重顿圆十地。此皆谤法阐提。蒙佛神力之验也。所云善根者。正由昔闻熏之种子耳。菩萨阐提不入涅槃者。以法界如。众生如。故众生界不可尽。烦恼不可尽。而行愿不可尽。此普贤大士所以常居幻化。而不入涅槃也。

　　○上从请分别自性章起止此明五法已竟。

　　△下明五法中三自性。

　　复次大慧。菩萨摩诃萨当善三自性。

　　记曰。上言五法依自性而立。不知自性有几。故特示有三。意令了达缘起无生。故云当善。

　　云何三自性。谓妄想自性。缘起自性。成自性。

　　记曰。此征列三自性相也。然五法自性。不出此三。以妄想依名相起。是名缘起。若了缘起如幻。则妄想无性。即是正智。名相体空。本自如如。总归圆成。故五法之自性。不出此三。

　　○下正示其相。

　　大慧。妄想自性。从相生。

　　记曰。此标指妄想自性。依他缘起也。相即名相。以不达名相体空。依他而起。种种遍计。是名妄想。

　　大慧白佛言。世尊。云何妄想自性从相生。佛告大慧。缘起自性事相相。行显现事相相。

　　记曰。此征释也。谓名相皆从缘起。故云缘起自性事相相。以不了缘起无生。故心行于中妄生计着。故云行显现事相相。此言妄想从名相生。唐译云。谓彼于缘起事相。种类显现生计着故。

　　计著有二种妄想自性。如来应供等正觉之所建立。谓名相计著相。及事相计著相。名相计著相者。谓内外法计着。事相计著相者。谓即彼如是内外自共相计着。是名二种妄想自性相。若依若缘生。是名缘起。

　　记曰。此言依彼事相而生计着。起二种妄想。以明缘起自性也。名相谓内外法者。内即根身。外即器界。然此内外一切诸法。唯心所现。本无名相。但是一心。而人不了。因依遍计妄执各各有名有相。故名妄想事相。即彼内外自共相者。然内外不出人法二种。谓内身五蕴谓之人。外器四大谓之法。妄计五蕴各有自体。故云自。和合成人。故云共。妄计四大各有自体。故云自。和合变化而生万物。故云共。故云即彼内外自共相计着妄想也。良以心本无生。因境缘有。故云若依若缘生。是名缘起。

　　云何成自性。谓离名相事相妄想。圣智所得。及自觉圣智趣所行境界。是名成自性。如来藏心。

　　记曰。此明圆成自性也。良以身心世界。元一如来藏清净真心。离名离相。本自如如。但依妄想攀缘而行。则名相斯兴。横生执取。若依自觉圣智而行。洞达自心现量。则法法圆成。唯是如来藏心也。

　　尔时世尊欲重宣此义而说偈言。

　　名相觉想。自性二相。正智如如。是则成相。(唐云。名相分别二自性相。正智如如。是圆成实。二相。即妄想缘起也)。

　　大慧。是名观察五法自性相经。自觉圣智趣所行境界。汝等诸菩萨摩诃萨应当修学。

　　记曰。此总结前问也。前问中先请分别五法自性法门。次请因知五法自性已。则观察人法二无我。净除妄想。照明诸地。乃至逮得如来法身。此上答五法三自性。酬先请竟。下明观察二无我。乃至究竟佛地。以酬次请。

　　○上明三自性竟。

　　△下二无我。

　　复次大慧。菩萨摩诃萨。善观二种无我相。

　　记曰。此答次请也。然五法不出二种无我。以见有人有法。即是名相妄想。若了二无我。即是正智如如。故前分别五法自性已。次即教令当善观察二无我相。

　　云何二种无我相。谓人无我。及法无我。

　　记曰。此示二无我相也。良由不达根身器界唯心所现。故妄计分别。执为实我实法。所谓妄想斯兴。名相乃形。若了缘生无性。则二皆无我。苟二无我。则五法自性皆离。八识俱遣。所以顿证自觉圣智。逮得如来常住法身也。

　　云何人无我。谓离我我所。阴界入聚。无知业受生。眼色等摄受计着生识。一切诸根自心现器身藏。自妄想相施设显示。

　　记曰。此教以人无我观也。唐译云。何者是人无我相。谓蕴界处。离我我所。无知爱业之所生起。眼等识生。取于色等而生计着。又自心见身器世界。皆是藏心之所显现。刹那相续。变坏不停。然人者。即现在五蕴集聚妄身。妄执以为我相者也。以身为我。亦以六尘所受用境为我所。今观此等本来不有。皆从无明爱业之所生起。眼等六根取六尘境而生计着。以为受用。妄生贪求。一切根身器界。皆是藏识所现影像。当体全空。但依妄想分别显示似有。况刹那相续变坏不停。于中观察。毕竟无常。谁为我者。故总云离。此正观无我。下约喻以明四念处观。

　　如河流。如种子。如灯。如风。如云。刹那展转坏。躁动如猿猴。

　　记曰。此明四念处观中。初观心无常也。谓观此心妄想生灭。如何流。逝速不停。如种子。能生来果。如灯。念念生灭。如风。飘飏不住。如云。倏忽变灭。举皆无常。故云刹那展转坏。躁动不住。如猿猴。故经云心想如猿猴。如此观察。于中毕竟谁为我者。

　　乐不净处。如飞蝇。

　　记曰。此观身不净也谛观此身。其中但有三十六物。九孔常流秽污不净。而妄贪着。以不净为净。故如飞蝇。

　　无厌足。如风火。

　　记曰。此观受是苦也。唐译云。如猛火。观种种受用。众苦所集。无一可乐。甚可患厌。但以妄想贪求。无厌无足。故如猛火。

　　无始虚伪习气因。如汲水轮。生死趣有轮。

　　记曰。此观法无我也。唐译云。无始虚伪习气为因。诸有趣中流转不息。如汲水轮。谓观三界诸生死法。但因无明业力所使。随他牵引。流转不息。恒无主宰。如汲井轮。任他牵转而不由我。

　　种种身色。如幻术神咒机发像起。

　　记曰。前别相念观。此总相念观也。唐译云。种种身威仪进止。譬如死尸。咒力故行。亦如木人。因机运动。谓观此身虚假不实。如行尸。则大可厌患。如木人。则幻化非真。于中谛观推求。毕竟谁为我者。行尸喻身。机关喻心。楞严云。虽见诸根动。要以一机抽。

　　善彼相知。是名人无我智。

　　记曰。此结人无我观也。唐译云。能于此善知其相。是名人无我智。审如是观。则当下无我。

　　云何法无我智。谓觉阴界入妄想相。自性如。阴界入离我我所。阴界入积聚。(唐译云。唯共积聚)因业爱绳缚。展转相缘生。无动摇。(唐译云。爱业绳缚。互为缘起。无能作者)诸法亦尔。离自共相。不实妄想相妄想力。是凡夫生。非圣贤也。心意识五法自性离故。大慧。菩萨摩诃萨。当善分别一切法无我。

　　记曰。此明法无我观也。谓观蕴处界等一切诸法。本自如如。离我我所。唯共积聚。但因爱业绳缚。互为缘起。无性故无能作者。以此例观。诸法亦尔。离自共相。乃虚妄分别种种相现。是愚夫妄想力。非圣贤也。如是观察一切诸法。离心意识。五法自性悉皆无我。是名法无我智。然自共相者。乃凡夫外道。妄计诸法。自生。他生。共生。无因生也。今自共相离。则四计俱遣。无生之理自见。以明见诸法本自无生。方名法无我智。故诫菩萨当作如是观。

　　善法无我菩萨摩诃萨。不久当得初地菩萨无所有观地相。观察开觉欢喜。次第渐进。超九地相。得法云地。

　　记曰。此下至得如来自在法身。通明观成得果之相也。我法有二。谓分别。俱生。然分别二执断尽。即入初地。俱生我执。从初地至七地断尽。方入八地。俱生法执。从初地任运而断。至等觉后心方尽。即入妙觉。故云。分别二障极喜无。法执俱生地地除。故唐译云。得此已。知无境界。了诸地相。即入初地。心生欢喜。次第渐进。乃至善慧及以法云。所作已办。而云从初地乃至善慧法云者。盖八地以前。正断而生我执。其法执但任运而已。至八地证我空真如。乐着三昧。不愿度生。与二乘取涅槃等。正是俱生微细法执未忘。及至九地。舍三昧乐。发愿度生。居法师位。说法如云。方是正断法执。故云超九地。得法云地也。

　　于彼建立无量宝庄严大宝莲华王。像大宝宫殿。幻自性境界修习生。于彼而坐。同一像类诸最胜子。眷属围绕(唐云。住是地已。有大宝莲华王众宝庄严。于其华上有宝宫殿。状如莲华。菩萨往修幻性法门之所成就。而坐其上。同行佛子。前后围绕)从一切佛刹来佛手灌顶。如转轮圣王太子灌顶。(唐译云。一切佛刹所有如来。皆舒其手。如转轮王子灌顶之法。而灌其顶)超佛子地。到自觉圣智法趣。当(去声。即也)得如来自在法身。见法无我故。是名法无我相。汝等诸菩萨摩诃萨应当修学。

　　记曰。此结酬前请也。前大慧请圣智事分别自性经。以分别说妄想自性故。则能观察二无我。净除妄想。照明诸地。乃至逮得如来常住法身。世尊次第一一酬毕。故结劝云应当修学。

　　○上通明五法自性显正智如如竟。

　　△下破有无二见以显离过绝非。

　　尔时大慧菩萨摩诃萨复白佛言。世尊。建立诽谤相。惟愿说之。令我及诸菩萨摩诃萨。离建立诽谤二边恶见。疾得阿耨多罗三藐三菩提。觉已。离常建立。断诽谤见。不谤正法。

　　记曰。前明正智如如。已将显真如离过绝非。故兴此问。论曰。当知真如。非有相。非无相。非非有无。乃至离一切相。以离念境界。唯证相应故。外道二乘。以不知离念境界。但以妄想分别诸法。作有无断常二见。自昧正智。故于如不如。世尊一往痛斥其非。切诫菩萨应当远离有无恶见。大慧已领其旨。但不知二见之相。故此特问建立诽谤相也。外道二见。共有四句。谓有。无。双亦。双非。而此四句。于真如体。悉成四谤。谓有是增益谤。无是损减谤。亦有亦无相违谤。非有非无戏论谤。四句不出有无。故魏译云。有无谤相。若知其相。当可远离。则于正法不生诽谤也。此中建立是有。诽谤是无。若四句既离。则百非俱遣。故前真如门百八义一切皆非。

　　尔时世尊受大慧菩萨请已。而说偈言。

　　建立及诽谤。无有彼心量。(魏译云。心中无断常。谓自心现量。本无断常二见也)身受用建立。及心不能知。愚痴无智慧。建立及诽谤。

　　记曰。此颂总明二见本无也。谓根身器界。皆是真心所现影像。本无所有。而愚夫不了。妄起分别。作有无二见。以一切分别。但分别自心。当知离心了不可得。故唐译云。所起唯是心。离心不可得。

　　尔时世尊于此偈义。复重显示。告大慧言。有四种非有有建立。云何为四。谓非有相建立。非有见建立。非有因建立。非有性建立。是名四种建立。又诽谤者。谓于彼所立无所得。观察非分。而起诽谤。是名建立诽谤相。

　　记曰。此正明建立诽谤二种相也。非有相见等四者。然阴界入根身器界。一切诸法。唯是第八阿赖耶识所现相分。故云相。分别彼法而生妄见。执为实我法者。是前七识。乃八识见分。故云见。以第八识根本无明。为生起之因。所谓无明为因生三细。故云因。一切诸法但是缘生。有为无为皆无自性。以本无自性。妄计为有性。故云性。以相见因性四者。本无所有。故皆云非有。以外道二乘不达唯心。故于四者非有之中。而横计为有。故云建立。于所立法求不可得。即谤言诸法一切皆无。故云有无二种恶见。建立诽谤。其相如此。

　　○上通明二见。

　　△下别释建立。

　　复次大慧。云何非有相建立相。谓阴界入非有自共相。而起计着。此如是。此不异。是名非有相建立相。此非有相建立。妄想无始虚伪过。种种习气计着生。

　　记曰。此明非有相建立相也。谓阴界入本无有相。而外道二乘妄计实有自相共相。此法如是如是。毕竟不异。坚执不舍。是名非有相建立相也。此非有相建立。非是正知见力。乃从无始虚伪妄想习气而生计着耳。

　　大慧。非有见建立相者。若彼如是阴界入。我人众生寿命长养士夫见建立。是名非有见建立相。

　　记曰。此明非有见建立相也。谓五蕴非我。而妄见实有我人众生寿命作者受者。无而为有。此妄见也。长养士夫。魏译云作者受者。

　　大慧。非有因建立相者。谓初识无因生。后不实如幻。本不生。眼色明界念。前生生已。实已还坏。是名非有因建立相。

　　记曰。此明非有因建立相也。教中谓无明为因。生诸转识。此言无明体空。以显妄元无因。以示心本无生意。唐译云。初识前无因。不生其初。识本无后。然而诸识生者。但托因缘而生。既借缘生。则本无性。故不实如幻。刹那不住。生已还灭。斯则生本无生。故非有因也。外道不达乎此。遂妄立胜性以为生因。谓定有异因。二乘不了如幻。皆本非有因而建立因相。所以为邪见耳。眼色明界念。魏译云。因眼色明空念。故识生。识论云。眼识九缘生。耳识唯从八。鼻舌身三七。后三五三四。楞严云。眼色为缘。生于眼识。又云。因空。因明。因心。因眼。故眼识生。眼识既尔。诸识亦然。因缘性空。生处即灭。实已还无。故非有也。

　　大慧。非有性建立相者。谓虚空。灭。般涅槃。非作。计着性建立。此离性非性。一切法。如兔马等角。如垂发现。离有非有。是名非有性建立相。

　　记曰。此明非有性建立相也。百法论。六种无为。此拣偏邪。故举其三。谓此三无为法。本自无作。无自性。离于有无。如兔马角。本来不有。不可作有无见。而外道妄见断空。以无想胜性等为涅槃性。二乘取偏空灭谛为涅槃性。而作取证。以不达涅槃本无自性。故云非有性建立自性相也。以佛意在摧邪。故破涅槃自性耳。

　　建立及诽谤。愚夫妄想。不善观察自心现量。非圣贤也。是故离建立诽谤恶见。应当修学。

　　记曰。此结答勉修也。以彼二乘外道不善观察自心现量。故作建立诽谤二种恶见。修如实行者。应当远离。

　　○前从生灭章至此总明因行竟。

　　△下明行成得果以结示真因。

　　复次大慧。菩萨摩诃萨。善知心意意识五法自性二无我相。趣究竟。为安众生故。作种种类像。如妄想自性处依于缘起。

　　记曰。此明自觉圣智趣究竟相也。以善观心意意识五法三自性二无我法。则趣究竟佛果。以无智无得。故不住涅槃。为安众生。故以同体大悲。无缘慈力。现种种身。随缘化导。如妄想自性依于缘起也。然妄想缘起。生本无生。法身随缘。故化本不化。自觉圣智。究竟极至于此。乃修如实行者之所归宿。盖仗真因之所成就。殊非下劣三昧可及。故此结示。

　　譬如众色如意宝珠。普现一切诸佛刹土。一切如来大众集会。悉于其中听受佛法。所谓一切法。如幻如梦。光影水月。于一切法。离生灭断常。及离声闻缘觉之法。得百千三昧。乃至百千亿那由他三昧。得三昧已。游诸佛刹。供养诸佛。生诸天宫。宣扬三宝。示现佛身。声闻菩萨大众围绕。以自心现量度脱众生。分别演说外性无性。(唐译云。说外境界皆唯是心)悉令远离有无等见。

　　记曰。此明如来藏随净缘起。以显不思议变业用力也。楞严观音证圆通性。而云生灭既灭寂灭现前。忽然超越世出世间。得二殊胜。上与十方诸佛同一慈力。下与六道众生共一悲仰。故三十二应。十四无畏。七难二求。四不思议等。一念顿得。此性自具足。法尔如然。非假外也。故此能到自觉圣智究竟趣。则应缘成事。自然如摩尼珠圆照普应。而能现一切佛刹。入一切众会。听一切正法。得一切三昧。游诸佛刹。供养诸佛。而能自现佛身。众会围绕。为自心所现如幻众生。说唯心现量如幻法门。普令闻者。各了自心。顿证圣智。悉离有无二见也。盖以不灭不生合如来藏。而如来藏圆照一切。故能一毫端头现宝王刹。一微尘里转大法轮。从上诸祖了悟自心者。如天普盖。似地普擎。乃云十方三世一切诸佛历代祖师。一齐向拂子头转大法轮。盖禀明于心。不假外耳。故诸力中。心力最大。

　　尔时世尊欲重宣此义而说偈言。

　　心量世间。佛子观察。种类之身。离所作行。得力神通。自在成就。

　　记曰。颂上不思议业用。皆由唯心观行而成就也。唐译云。佛子能观察。世间唯是心。示现种种身。所作无障碍。神通力自在。一切皆成就。

　　○远从生灭章至此。通明真如随染净缘成一切法。近从问五法三自性章起止此。约三门破邪因以显正因竟。

　　○次约一心破妄计以显真理。分二。初明寂灭一心。次会归如来藏性。

　　△且初。

　　尔时大慧菩萨摩诃萨复请佛言。惟愿世尊。为我等说。一切法空。无生。无二。离自性相。我等及余诸菩萨众。觉悟是空无生无二离自性相已。离有无妄想。疾得阿耨多罗三藐三菩提。

　　记曰。此明真如离缘。以显第一义空。泯一切法。会归寂灭一心也。然前从生灭门入真如门。以即妄明真。故说真如随无明缘成阿赖耶识。变起根身器界一切诸法。分别执取以为实我实法。故成前七转识。此则名相斯兴。由妄想缘起也。以了彼诸法唯心所现。当体无生。故圆成自显。此则正智斯现。名相皆如。故得二转依果。是故心意意识五法三自性二无我法。从此而立。然虽转生死即涅槃。转烦恼即菩提。犹属迷悟边事。未极一心真源。以如来藏性真常中。求于去来迷悟生死了不可得。生死涅槃。皆即狂劳颠倒华相。故此云正明第一义空。要显五法三自性皆空。八识二无我俱遣。故大慧至此乃问一切法空无生无二离自性相。斯则真妄两忘。圣凡情尽。方名自觉圣智究竟实相。圆成如来藏寂灭一心也。佛祖所传正法眼藏。涅槃妙心。义显于此。故武帝问初祖大师。如何是圣谛第一义谛。师云廓然无圣。故千七百则。盖发明此旨。

　　尔时世尊告大慧菩萨摩诃萨言。谛听谛听。善思念之。今当为汝广分别说。大慧白佛言。善哉世尊。唯然受教。佛告大慧。空空者。即是妄想自性处。大慧。妄想自性计著者。说空无生无二。离自性相。

　　记曰。此直指第一义空相也。然第一义空。离言说相。离名字相。离心缘相。不可说示。故云真空。而此真空。全体变成妄想。故妄想全体即是真空。故云空空者即是妄想自性处。除此妄想外。别更无空。如云空非有外。水外无流。斯则妄想本是无生无二离自性相。不容有说。故下文云。妄想自性。无言说故。所以说空无生等者。但为不达妄想体空。计着以为实有者。故作如是说耳。

　　大慧。彼略说七种空。谓相空。性自性空。行空。无行空。一切法离言说空。第一义圣智大空。彼彼空。

　　记曰。此释空义也。然空本是一。但从所观有七耳。此七种空。依正智而观。故言前六。依邪见而观。故成第七。然相性行三空。乃三界诸法。取为我法二执。所谓空生死法也。无行空。乃空前三法。所谓空涅槃法也。离言说空。乃显前四总是妄想。皆离言说也。第一义空。乃自觉圣智。总离前五。故云大空。彼彼空。则为邪见。故下不取。

　　云何相空。谓一切性自共相空。观展转积聚故。分别无性。自共相不生。自他俱性无性。故相不住。是故说一切性相空。是名相空。

　　记曰。此明实相真空也。以观诸法缘生无性。生而无生。妄想本空。但愚夫妄计有自共相。今观皆从因缘展转积聚。微细观察。本自无性。所谓诸法不自生。亦不从他生。不共不无因。是故说无生。故云自他俱性无性。故不生。不生故不住。斯则诸法无性故空。故云说一切性相空。是名相空。

　　云何性自性空。谓自己性自性不生。是名一切法性自性空。是故说性自性空。

　　记曰。此言诸法本自无生。故自性本空。以明法空也。前约诸法妄相。以明生本无生。此明诸法当体全是真如。然真如自性本自不生。故云自己性自性不生。斯则不待观缘。而法法全空。故名一切法性自性空。此二法空也。

　　云何行空。谓阴离我我所。因所成。所作业方便生。是名行空。

　　记曰。此明五蕴缘生无性故空。以明行空也。唐译云。云何行空。所谓诸蕴。由业及因和合而起。离我我所。是名行空。此我空也。

　　大慧。即此如是行空。展转缘起自性无性。是名无行空。

　　记曰。此言五蕴自性无生。本来寂灭故空。以明涅槃空也。唐译云。云何无行空。所谓诸蕴本来涅槃。无有诸行。是名无行空。此涅槃空也。

　　云何一切法离言说空。谓妄想自性无言说。故一切法离言说。是名一切法离言说空。

　　记曰。此明生死涅槃二俱空也。一切法。即世出世法。而此诸法本无所有。唯依妄想分别。但有言说。都无实义。今能分别之心既无。则所分别诸法何有。以一切法妄想所持。由妄想离言说。故一切法离言说也。此明俱空。谓生死涅槃二俱空也。

　　云何一切法第一义圣智大空。谓得自觉圣智。一切见过习气空。是名一切法第一义圣智大空。

　　记曰。此言俱空不生。以明第一义空也。谓一切生死涅槃有无等法。皆依一切见过习气而有。然第一义自觉圣智。绝诸对待。总皆离之。故云大空。以法界量灭。故云大空耳。

　　云何彼彼空。谓于彼无彼空。是名彼彼空。

　　记曰。此言邪见空也。然世尊亦并列于此者。意令善知彼法。离恶见故。以外道不达前六种空。但计诸法实有自相共相。谓妄见有自处无共。共处无自则妄计于彼无此。则谓之空。于此无彼。亦谓之空。是谓彼彼空。以依此空。妄起有无断常二见。故举而释之。令知其相。意令修如实行者。不可误堕此中也。故下结云。是空最粗。汝当远离。

　　大慧。譬如鹿子母舍。无象马牛羊等。非无比丘众。而说彼空。非舍舍性空。亦非比丘比丘性空。非余处无象马。

　　记曰。此喻释彼彼空相也。旧注。鹿子人名也。其母即毗舍佉优婆夷。深重三宝。造立精舍。安止比丘。于中不畜象马等。以无象马。故言空。而堂与比丘。及余处象马。俱未尝空也。故唐译云。我说彼堂空。非无比丘众。大慧。非谓堂无堂自性。比丘无比丘自性。非谓余处无象马牛羊。

　　是名一切法自相。彼于彼无彼。是名彼彼空。

　　记曰。此法合也。唐译云。一切诸法自共相。彼彼求不可得。是故说名彼彼空。以外道不达诸法性空。但妄计推度如此。

　　是名七种空。彼彼空者。是空最粗。汝当远离。

　　记曰。此结答空义也。然此七种空。唯彼彼空是外道妄计。非第一义圣智大空。故勉离之。

　　大慧。不自生。非不生。除住三昧。是名无生。

　　记曰。此明自性无生义也。诸法当体本自不生。谓即生而不生。非一向不生也。永嘉云。若实无生无不生。故云。不自生。非不生。然八地以三昧力证无生理。乃修而后得者。此则诸法自性本自无生。除住三昧。是真无生。

　　离自性。即是无生。(唐译云。无自性者。以无生故)离自性。刹那相续流注及异性现。一切性离自性。是故一切性离自性。

　　记曰。此重释无生所以也。然诸法所以不生者。以离自性故。云何离自性。谓诸法生生不住。刹那之顷流及他性。故云离自性。下偈云。一切法不生。我说刹那义。物生则有灭。不为愚者说。以刹那流转。故无自性。无自性。故无生。契无生者。方见刹那。了刹那不住者。方契无生。

　　云何无二。谓一切法如阴热。如长短。如白黑。

　　记曰。此喻明诸法。以显究竟本无二也。阴热。魏译云日光影。唐译云如光影。如长短。如白黑。皆相待立。独则不成。由是观之。三喻皆依日而言也。是则阴热。犹言阴晴。谓如日光。云蔽则阴。晴朗朗热。夏长冬短。昼白夜黑。此皆相待而立。其实日体本无晦明长短黑白也。观生死涅槃无二为若此。

　　大慧。一切法无二。非于涅槃彼生死。非于生死彼涅槃。异相。因有性故。是名无二。如涅槃生死。一切法亦如是。

　　记曰。此合无二法也。生死涅槃本来平等。故唐译云。非于生死外有涅槃。非于涅槃外有生死。生死涅槃无相违相。斯则生死涅槃本无异相。然而凡愚二乘。妄见生死涅槃二相异者。以不达二皆无性故。故云异相。因有性故。一切法不二例若此。

　　是故空无生无二。离自性相。应当修学。

　　尔时世尊欲重宣此义而说偈言。

　　我常说空法。远离于断常。生死如幻梦。而彼业不坏。

　　记曰。此总颂空无生无二也。以长行言一切平等。皆不可得。恐愚夫起拨无见。故此云而彼业不坏。净名云。无作无造无受者。善恶之业亦不亡。宗镜云。以性空故。不坏业道。因果历然。此所谓不自生。非不生也。

　　虚空及涅槃。灭二亦如是。愚夫作妄想。诸圣离有无。

　　记曰。此言诸法空无生无二。离心缘相。离言说相也。如彼三无为法。岂容措心图度。由愚夫妄想是有是无。圣人以自觉圣智照之。一真凝寂。万法皆如。故一切皆离。斯则一往所说五法三自性八识二无我等。犹是生灭迷悟边事。必至空无生无二离自性相。方为究竟宗极。故下文结指离言。

　　尔时世尊复告大慧菩萨摩诃萨言。大慧。空无生无二离自性相。普入诸佛一切修多罗。凡所有经悉说此义。诸修多罗悉随众生希望心故。为分别说。显示其义。而非真实在于言说。如鹿渴想。诳惑群鹿。鹿于彼相计着水性。而彼无水。如是一切修多罗所说诸法。为令愚夫发欢喜故。非实圣智在于言说。是故当依于义。莫着言说。

　　记曰。此结示离言。会权归实也。然一切诸佛出世说法。本无实法与人。但破众生妄想梦耳。以众生迷本住法。入妄想梦。见三界法。遂为实有。佛晓之曰空。妄见诸法生。佛晓之曰不生。妄见生死涅槃二相。佛晓之曰无二。欲令众生自悟本法。非别有增益也。故一切修多罗所说。唯空无生无二。如此而已。然此一字法门。而必欲多方枝指者。但以众生迷根深固。希望多途。故曲为开示。乃不得已而应机施设。圣心非实在于言说。即其所说。皆本离言。而众生不达。又执言象以为实法。不知法不在言。如渴鹿逐𦦨而生水想。不知𦦨非水也。是故一切佛法。如止啼黄叶。但令无知众生发欢喜心耳。岂实法耶。故大经云。了法不在言。善入无言际。而能示言说。如响遍世间。故宗镜云。以圣教为明镜。照见自心。以自心为智灯。烛经幽旨。但莫执义上之文。随语生解。直须探筌下之指。契会本心。故此诫云。是故观者。当依于义。莫着言说。达摩西来。单传直指。不立文字。盖以空无生无二离自性故。然如来出世本为此事。四十年来多方淘汰。不敢正言。但傍通耳。至此方许二乘外道皆得如来法身。一向皆权。今方说实。故此经为法华前茅。良有以也。一往所谈。显理究竟于此。向后从二卷初起。至四卷初法身章。皆展转发明此章之义。故彼章复以牛马性结之。临文自当证知。

　　观楞伽阿䟦多罗宝经记卷第二
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第三

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第二之上

　　前显理中初明寂灭一心已竟。

　　△次示如来藏性。

　　尔时大慧菩萨摩诃萨白佛言。世尊。世尊修多罗说如来藏自性清净。转(二译皆作具)三十二相入于一切众生身中。如大价宝。垢衣所缠。如来之藏常住不变亦复如是。而阴界入垢衣所缠。贪欲恚痴不实妄想尘劳所污。一切诸佛之所演说。云何世尊同外道说我。言有如来藏耶。世尊。外道亦说有常作离者于求那。周遍不灭。世尊。彼说有我。

　　记曰。此将示如来藏性真常无我。以破外道妄计神我。故兴此问也。初云。寂灭者名为一心。一心者名如来藏。然此藏体。从本以来不与一切染法相应。故云自性清净。诸佛证此。号为菩提涅槃。成三十二妙相。众生迷此。以为生死烦恼。作八万四千尘劳。是则众生日用现证。全是如来果德。故云转三十二相入一切众生身中。但为五阴垢蔽贪痴妄想所污。故如大价宝而为垢衣所缠。其实自性常住不变。此是一切诸佛大乘了义究竟极谈。所谓常住一心法身真我者。大慧因而疑之曰。世尊向斥外道妄计神我。谓是邪见。今云有如来藏常住真我。岂不同彼外道所说我耶。然世尊说如来藏体常周遍。离于自性。不生不灭。而外道亦说有常作者离于求那。周遍不灭。斯则彼所说我。与佛无别。且世尊前云空无生无二离自性相。普入一切修多罗。今云有如来藏义。是圣教相违。自语相违也。然彼所计我。其义有三。一者体常。名为作者。二者虽在五阴。而离于求那。别有自性。三者遍历诸趣。实非生灭。其语虽似。其义全非。实是邪见。故云。学道之人不识真。只为从前认识神。无量劫来生死本。痴儿认作本来人。此经以破邪为用。谓此邪见一破。即名正智。即可顿证一心。故大慧于显理究竟处。置此一问。

　　佛告大慧。我说如来藏。不同外道所说之我。大慧有时说空。无相。无愿。如实际。法性。法身。涅槃。离自性不生不灭。本来寂静。自性涅槃。如是等句说如来藏已。如来应供等正觉。为断愚夫畏无我句故。说离妄想无所有境界如来藏门。大慧。未来现在菩萨摩诃萨。不应作我见计着。

　　记曰。此言法本离言。应机故有说。以显藏性无我也。谓如来说法。不同外道执一之论。但顺众生所执之情。随宜而击破之。故为著有相希求者说三解脱。为执假法者说如实际。为执差别者说平等法性。为执妄身者说法身。为乐生死者说涅槃。为认生灭为心性者说离自性不生不灭。为厌嚣喧者说本来寂静。为厌生死者说自性涅槃。如是等句皆如来藏之异名。故云如是等句说如来藏已。为执四大假我及认神我者说无我。其有愚夫。闻说无我。遂生恐怖。故如来乃说离妄想无所有境界。名如来藏自性清净。此亦随顺方便。本无实法。是故汝等当依于义。莫着言说。不应作我见计着。向云三乘为权。一乘为实。今言法身涅槃如来藏名。犹是方便建立。所谓我大乘非乘。以显寂灭心源。言思路绝。真妄两忘。方为自觉圣智究竟处。

　　譬如陶家。于一泥聚。以人工水木轮绳方便。作种种器。如来亦复如是。于法无我离一切妄想相。以种种智慧善巧方便。或说如来藏。或说无我。以是因缘故说如来藏。不同外道所说之我。是名说如来藏。开引计我诸外道故。说如来藏。令离不实我见妄想。入三解脱门境界。希望疾得阿耨多罗三藐三菩提。

　　记曰。此以喻显法因机异也。净名云。说法不有亦不无。以因缘故诸法生。故如陶家作器。泥本是一。随缘故器异。以况法本不异。异自机耳。故唐译云。如来亦尔。于远离一切分别相无我法中。以种种智慧方便善巧。或说如来藏。或说为无我。种种名字。各有差别。然种种智慧善巧方便者。法华云。诸佛智慧甚深无量。其智慧门难解难入。谓如来具有权实二智。种种智慧。乃一切种智。根本实智也。善巧方便。后得权智也。然如来以实智证理。故法无不彻。权智说法。故机无不宜。其所说法引导众生。皆悉到于一切智地。故云如来为开引计我诸外道故说如来藏。令离不实我见妄想。入三解脱。疾得无上菩提也。岂同外道所说我耶。三解脱者。谓如来藏自性清净。故云空。离一切相。故云无相。众生性自具足。不假外求。故云无愿。旧引华严三解脱。谓菩萨观缘起而知自性空。得空解脱。观十二有支自性灭。得无相解脱。入空无愿求。唯为教化众生故。得无愿解脱。然彼以观言。正意在行。此以体言。正意在理。名同义别。学者应知。

　　是故如来应供等正觉。作如是说如来之藏。若不如是。则同外道。是故大慧。为离外道见故。当依无我如来之藏。

　　记曰。此结成正义。诫令离过也。谓如来说法。乃以实相印印定诸法。故随其所说。皆与实相不相违背。外道无此法印。故曰不如是则同外道。噫。如来无此法印。则同外道。痛令识法者惧。如来藏。乃佛性在缠之名。谓众生识藏乃如来也。故云如来之藏。依主释。

　　尔时世尊欲重宣此义而说偈言。

　　人相续阴。缘与微尘。胜自在作。心量妄想。

　　记曰。此通颂无我也。人相续阴缘。乃凡夫所计五阴缘生假我。微尘胜性大自在等。乃外道所计神我。此皆心量妄想分别。其实本皆无我。

　　前从初卷分别自性章以来至此。通约三门以辩邪正因果中。初破邪显正以示常住真理竟。

　　○此下依理勘订以辩邪正二行。分四。初总示正行之方。分四。

　　△初能观之智有四。

　　尔时大慧菩萨摩诃萨观未来众生。复请世尊。惟愿为说修行无间。如诸菩萨摩诃萨修行者大方便。

　　记曰。此正请行也。前一往开示显理业已究竟。故大慧至此请行。问曰。前说唯心识观。圣智三相二无我观等。皆其行也。何特指此为行耶。答曰。此经直指一心。为顿教大乘。谓生死即涅槃。烦恼即菩提。故约五法三自性八识二无我。说如来藏随染净缘成世出世法。以随业爱无知染缘而起。则如如正智即成名相妄想。为实我实法。故有生死。若观缘生无性。即名相妄想为如如正智。我法皆空。即是涅槃。唯此一心转变。更无别法。前虽节节说观。乃世尊直指当机。要令目前顿见诸法。缘生无性。顿悟无生。乃借观明心。正在显理。今从生灭会归一心真源。显理已极。故大慧因前五无间种性故。观未来众生亦有顿根可成熟者。故此特请修行无间。亦如前为诸菩萨所说修行大方便门。令其顿悟。前约观显理。此因机设行。故正在行也。以依无间之理。修无间之行。因无间之行。证无间之理。唯此一心。当下顿证。故人法因果。通云无间。实此经之宗趣也。

　　佛告大慧。菩萨摩诃萨成就四法。得修行者大方便。云何为四。谓善分别自心现。观外性非性。离生住灭见。得自觉圣智善乐。是名菩萨摩诃萨成就四法。得修行者大方便。

　　记曰。此正示行相。能观之智有四也。未来之机。非上根大智不能顿入唯心法门。故云菩萨摩诃萨成就四法。得修行者大方便。故二十七祖嘱达磨曰。震旦众生多有大乘根器。汝当于彼度人无量。是故鼻祖西来。不立文字。直指人心见性成佛。故自曹溪而下。传灯所载。皆成就四法得修行大方便者。但有丝毫不透。即为有间。不足称大方便矣。

　　云何菩萨摩诃萨善分别自心现。谓如是观三界唯心分齐。离我我所。无动摇。离去来。无始虚伪习气所熏。三界种种色行系缚身财建立。妄想随入现。是名菩萨摩诃萨善分别自心现。

　　记曰。此释四法中初句义也。谓观三界诸法唯是一心。离我我所。本无动作去来之相。但以无始虚伪执着习气所熏。故三界种种色行系缚身财住处。随妄想分别之所显现。唐译云色行名言系缚。谓三界但以名言为体。若了妄想无性。则三界顿空。此当空观义也。

　　云何菩萨摩诃萨善观外性非性。谓焰梦等一切性。无始虚伪妄想习因。观一切性自性。菩萨摩诃萨作如是善观外性非性。(唐译云。如是观察一切法时。即是专求自证圣智)是名菩萨摩诃萨善观外性非性。

　　记曰。此释次句义也。由观三界一切诸法既唯心所现。则虽有而不实。当体虚假。如焰梦毛轮等。本自非有。但因妄想习气故有。由妄想无性。则一切法皆无性矣。无性故假。此当假观义也。

　　云何菩萨摩诃萨善离生住灭见。谓如幻梦一切性。自他俱性不生。随入自心分齐。故见外性非性。见识不生。及缘不积聚。见妄想缘生。于三界内外一切法不可得。见离自性。生见悉灭。知如幻等诸法自性。得无生法忍。得无生法忍已。离生住灭见。是名菩萨摩诃萨善分别离生住灭见。

　　记曰。此释第三句义也。以心境对待。故生灭之见不忘。良以心本无生因境有。今观一切境界如幻梦不实。则诸法当体不生。以唯心现故不生。既唯心现。则外境顿空。他不生也。外境既空。则内识不起。故云见识不生。自不生也。既无当心之境。亦无了境之心。当体无生。又何因缘而能生耶。故云缘不积聚。不共生也。由三界诸法皆从缘起。故云见妄想缘生。故非无因生也。今观因缘体空。则三界内外一切诸法皆不可得。以了诸法无实体故。生见悉灭。则证如幻境界。得无生法忍。离生灭见。生灭既灭。寂灭现前。此当中道义也。中观曰。因缘所生法。我说即是空。亦名为假名。亦名中道义。此但直观诸法唯自心现。缘生无性。顿证无生。约义而言。以例三观。非若他经所明历别次第比也。上三句属因。下句属果。以意生身。因上三观而证得故。

　　云何菩萨摩诃萨得自觉圣智善乐。谓得无生法忍。住第八菩萨地。得离心意意识五法自性二无我相。得意生身。

　　记曰。此释第四句圆成一心自觉圣智义也。谓八地以前。未离心意识。犹属对治生灭境界。及得无生法忍。住八地已上。五法三自性八识二无我一切俱离。所谓生灭灭已。寂灭为乐。故云得自觉圣智善乐。以无生无不生。故得意生身。身土自他。无障无碍。

　　世尊。意生身者。何因缘。佛告大慧。意生身者。譬如意去迅疾无碍。故名意生。譬如意去石壁无碍。于彼异方无量由延。因先所见忆念不忘。自心流注不绝。于身无障碍生。大慧。如是意生身。得一时俱。菩萨摩诃萨意生身。如幻三昧力自在神通妙相庄严。圣种类身一时俱生。犹如意生。无有障碍。随所忆念本愿境界。为成就众生。得自觉圣智善乐。

　　记曰。此释行成得果之相也。唐译云。譬如心意。于无量百千由旬之外。忆先所见种种诸物。念念相续。疾诣于彼。非是其身及山河石壁所能为碍。意生身者亦复如是。如幻三昧力通自在诸相庄严。忆本成就众生愿故。犹如意去。生于一切诸圣众中。前二无我中见法无我。住灌顶位。超佛子地。当得如来自在法身。及唯心观成。并圣智三相等。节节皆明此义。

　　如是菩萨摩诃萨得无生法忍。住第八菩萨地。转舍心意意识五法自性二无我相身。及得意生身。得自觉圣智善乐。是名菩萨摩诃萨成就四法。得修行者大方便。当如是学。

　　记曰。此结劝修也。华严九地圣人。现十界身。说法度生。庄严佛土。承事诸佛。作大佛事。所谓得意生身也。此言八地得者。以彼约行布断证。谓由八地断俱生我执已。证平等真如。着三昧乐。能舍三昧乐。发度生愿。故能现十界身。说法度生。如意自在。名意生身。故九地方得。此约顿机。但能一念顿证无生。离心意意识境界。从凡夫位即入佛境界。对位正当八地耳。非言渐断渐证依次而至也。故下文云。初地即为八。无所有何次。所谓得诸法正性者。不从一地至于一地。此但约通相言之耳。所谓顿悟一心顿登佛地。虽云诸地。乃借位以示悟有浅深。非是实有阶级次第也。古德云。圣谛亦不为。何阶级之有。

　　○次示所破之惑。有二。

　　△初明缘生无性破依他起。

　　尔时大慧菩萨摩诃萨复请世尊。惟愿为说一切诸法缘因之相。以觉缘因相故。我及诸菩萨离一切性有无妄见。无妄想见渐次俱生。

　　记曰。此蹑迹问。以明迷悟因依。广释上修行者大方便也。然修行之要。唯了依他遍计本无。圆成实有而已。故此先明缘生无性。以破依他起性。由外道不达诸法依如来藏若生若灭。乃妄计一切众生世界从我流出。谓之顿生。妄计冥初生觉。从觉生我心等二十五冥谛。谓之渐生。由此有无二见。皆依他起者。故世尊从前一往说诸法从因缘生。以缘生无性故说无生。破彼妄计。大慧虽领其旨。将谓实有因缘之相。但不知因缘之相何如。意谓若明达因缘之相。则不于诸法起有无二见。及执顿生渐生也。故兴此问。向下答意。先示因缘之相。后示因缘亦无。问曰。前显理行因果已周。真妄之辩已彻。何以复于因缘起疑耶。答曰。良有以也。此经顿教大乘。以一心为宗。断疑破执摧邪显正为用。以直观一心。顿断根本烦恼。顿证无生。立登佛地故。然根本烦恼有六。谓贪嗔痴慢疑邪见。然贪嗔痴。本是如来三德秘藏。为一切众生本有佛性。有情皆具。但慢疑邪见。二乘外道居多。以疑谤正法。横生邪见。未得谓得。未证谓证。故与正法相抗。违背正觉。是以最为坚执梗化者。世尊四十年来。多方弹斥。至此根机已熟。故顿拔疑根。力摧邪见。令其正信一发。即可顿证无生。所谓疑悔永已尽。安住实智中。是故此经专一断疑破邪。以显自觉圣智。所以已蒙究竟开示。而复蹑迹重重伸疑致难者。直令行人纤疑尽净。方能的信自心。更不向外驰求耳。故从上诸祖。乃的信自心到不疑之地者。非此外别有方便也。此后终篇大旨。概不出此。

　　佛告大慧。一切法二种缘相。谓外及内。外缘者。谓泥团柱轮绳水木人工。诸方便缘有瓶生。如泥瓶。缕㲲草席种芽酥酪等方便缘生。亦复如是。是名外缘前后转生。

　　记曰。此示外缘相也。亲能生起为因。疏能助起为缘。一切诸法未有不从缘生者。且如泥团为因。柱轮绳水木人工为缘。而成于瓶为果。至若缕草种酥为因。㲲席芽酪为果。以类诸法皆然。缘生之法。必先因后果。展转而生。故云前后转生。内外者。内即根身。外即器界。

　　云何内缘。谓无明爱业等法。得缘名。从彼生阴界入法。得缘所起名。彼无差别。而愚夫妄想。是名内缘法。

　　记曰。此示内缘相也。谓从无明爱业等十二因缘。立缘之名。从缘而生阴界入法。得缘所起之名。虽有三世因果。了无差别。但是愚夫妄想分别见耳。此即示缘生无性义也。

　　大慧。彼因者有六种。谓当有因。相续因。相因。作因。显示因。待因。当有因者。作因已。内外法生。

　　记曰。此示因相也。因即是缘。以心境互为缘起故。但约生起义为因。助起义为缘耳。唐译云。谓内外法作因生果。以一念起处。即作生死因。必有当来果。故为当有因。作即生起。此当因缘义也。若了生本无生。则无涯生死顿断。

　　相续因者。作攀缘已。内外法生阴种子等。

　　记曰。此当所缘缘义也。唐译云。谓内外法作所缘。生果蕴种子等。谓若根若境。通为所缘。而起憎爱取着。能致后有生死不断。故云相续因。

　　相因者。作无间相相续生。

　　记曰。此当等无间缘义也。唐译云。作无间相。生相续果。以妄想不断。因果相续。故名无间。

　　作因者。作增上事。如转轮王。

　　记曰。此当增上缘义也。唐译云。谓作增上事。而生于果。谓单境不能生果。必假心为增上。以心是境之增上缘故。如转轮王。于受用境。变现自在。

　　显示因者。妄想事生已相现。作所作。如灯照色等。

　　记曰。此当分别缘义也。魏译云了因。唐译云显了因。谓分别生能显境相。如灯照物。所谓境缘无好丑。好丑起于心。若一心不生。则万法俱寂。故一切法。但以分别为因。楞严八还中分别缘。即此义也。以上四因。心境合会。作业成就。到此则分别显了。因果历然。故云了因也。

　　待因者。灭时。作相续断。不妄想性生。

　　记曰。此无想断灭因也。谓无想外道。心虑灰凝。于妄想灭处。遂作相续已断。而生无妄想见。以此为因。感无想报。以待灭为因。故云待因。论中无此。以此经正在摧邪。故特出此因。然此六因。真妄皆具。圣凡齐禀。以法界所宗不离缘起故。良由不达缘起。妄执诸法实有自性。故成偏邪。但名妄想。若了缘生无性。则法本无生。真妄皆空。圣凡齐泯。即是自觉圣智。且此因缘诸法尽属生灭。意显本不生义不属因缘。故下云渐顿俱非。以示真无生义。

　　大慧。彼自妄想相。愚夫。不渐次生。不俱生。

　　记曰。此明本不生也。唐译云。此是愚夫自所分别。非渐次生。亦非顿生。

　　所以者何。若复俱生者。作所作无分别。不得因相故。若渐次生者。不得相我故。渐次生。不生。如不生子。无父名。

　　记曰。此征释无生义也。谓诸法不一时顿生。亦非渐生。若顿生者。则不分能所先后。无因果相。若渐生者。未得果相。何言因生。如未有子。何以名父。故魏译云。若一切法一时生者。因果不可差别。以不见因果身相故。若次第生者。未得身相。不得言次第生。如未有子。云何名父。未得身相者。单言未得果相。不得言因也。

　　大慧。渐次生。相续方便。不然。但妄想耳。因攀缘次第增上缘等生所生故。大慧。渐次生。不生。妄想自性计著相故。

　　记曰。此明法本离缘。但妄计因缘相也。谓诸法当体寂灭。本自无生。若言因因缘而生诸法者。皆妄想分别耳。故魏译云。愚痴凡夫。自心观察次第相续不相应故。作如是言。因缘次第缘缘缘增上缘等。能生诸法。大慧。如是次第诸法不生。虚妄分别。取法体相。唐译云。诸计度人。言以因缘所缘缘无间缘增上缘等。所生能生互相系属次第生者。理不得成。皆是妄情执著相故。言因攀缘等者。谓亲能生起者。曰因缘。心取外色等尘。曰攀缘。即所缘缘。内外法更互转生。相续无间。曰次第缘。即等无间缘。心是境之增上缘。识论广明。但名同义别。以此明缘生诸法。彼论识具缘相耳。

　　渐次俱。不生。自心现受用故。自相共相。外性非性。大慧。渐次俱。不生。除自心现。不觉妄想。故相生。是故因缘作事方便相。当离渐次俱见。

　　记曰。此结示法本无生。不可作因缘见也。何以诸法顿渐不生。以一切法唯心现故。既唯心现。则心外无法。无可生者。以自共相皆无自性故。既无自性。则谁为生者。故皆不生。但除妄识分别为有生耳。其实无生。唐译云。渐次与顿。皆悉不生。但自心现身资等故。外自共相皆无性故。唯除识起自分别见。大慧。是故应离因缘所作。和合相中顿渐生见。

　　尔时世尊欲重宣此义而说偈言。

　　一切都无生。亦无因缘灭。于彼生灭中。而起因缘想。非遮灭复生。相续因缘起。唯为断凡愚。痴惑妄想缘。有无缘起法。是悉无有生。习气所迷转。从是三有现。

　　记曰。此颂法无生灭。本自离缘也。初一偈。谓一切法本无生灭。但诸凡愚于无生中妄见生灭。而起因缘之想。次一偈半。妨难。难曰。向因凡愚妄执诸法灭而复生。故世尊说因缘相以遮遣之。今者何言因缘亦无耶。故偈答曰。非是遮彼灭而复生者而说因缘。但假以因缘名字以破彼凡愚妄想耳。亦非实有因缘之相为彼生法也。况一切有无缘起之法。尽是无生。岂有因缘之相耶。末半偈。又通难。难曰。既无因缘。今此三界从何而起。答曰。但从众生习气迷转。乃自妄见三界之相耳。故云。习气所迷转。从是三有现。

　　真实无生缘。亦复无有灭。观一切有为。犹如虚空华。摄受及所摄。舍离惑乱见。非已生当生。亦复无因缘。一切无所有。斯皆是言说。

　　记曰。此颂正显实义也。谓一切生灭因缘有为诸法。尽属虚妄之见。真实本来无有生灭。但见一切有为之法如空中华。远离能取所取一切妄见。则顿见诸法本无已生当生。而彼一切因缘和合之相。皆是言说。非实法也。始因凡愚妄执异因能生诸法。起有无断常二见。故世尊先示因缘生法。破彼无因。令观诸法缘生无性。了悟无生。今无生之理既彰。真实之义已显。故此特示本无生灭。不假因缘。以但有言说都无实义故。斯则直指一心真源。以显究竟第一义谛。离名字相。离心缘相。离言说相也。观者应知。

　　○上明缘生无性破依他起竟。

　　△下明妄想无性破遍计执。

　　尔时大慧菩萨摩诃萨复白佛言。世尊。惟愿为说言说妄想相心经。世尊。我及余菩萨摩诃萨。若善知言说妄想相心经。(二译皆心法门)则能通达言说所说二种义。疾得阿耨多罗三藐三菩提。以言说所说二种趣。净一切众生。

　　记曰。此亦蹑迹伸疑致问。以明妄想无性。以破遍计执也。由初卷末云。当依于义。莫着言说。意谓言说是妄想相。且所说能显第一义。既能显第一义。何以名妄想耶。故此请问言说妄想相。及所说第一义。若能通达此二种义。则远离遍计。亦可以此法门。净治众生也。

　　佛告大慧。谛听谛听。善思念之。当为汝说。大慧白佛言。善哉世尊。唯然受教。佛告大慧。有四种言说妄想相。谓相言说。梦言说。过妄想计着言说。无始妄想言说。相说言者。从自妄想色相计着生。梦言说者。先所经境界随忆念生。从觉已。境界无性生。(唐译云。谓梦先所经境界。觉已忆念。依不实境生)过妄想计着言说者。先怨所作业。随忆念生。(唐译云。谓忆念怨仇先所作业生。过即过恶)无始妄想言说者。无始虚伪计着过。自种习气生。(唐译云。以无始戏论妄执习气生)是名四种言说妄想相。

　　记曰。此示言说妄想相也。谓妄见男女身分颜貌好丑。及一切资生器物美恶等相。妄起分别而有言说。名相言说。梦先所经境界。觉已忆念。妄计分别吉凶美恶等。名梦言说。忆想自他冤亲爱憎等先所作业。妄生分别而有言说。名过妄想计着言说。无始时来八识含藏自类戏论种子习气。猛然鼓发。故生分别。名无始妄想言说。一切言说。不出此四。以妄想为言说因故。离此四外。则无言说。无言说处。即第一义谛。非言说能显第一义谛也。

　　尔时大慧菩萨摩诃萨复以此义劝请世尊。惟愿更说言说妄想所现境界。世尊。何处。何故。云何。何因。众生妄想言说生(魏译云。惟愿为我重说四种虚妄执着言语之相。众生言语。何处出。云何出。何因出。唐译云。愿更为说言语分别所行之相)。

　　佛告大慧。头胸喉鼻唇舌龂齿和合出音声(唐译云。依头胸喉鼻唇腭齿舌和合而起)。

　　记曰。此示言语因缘相也。谓众生言语所出。以前四妄想为因。此头胸等八种为缘。故有言说。老氏所谓天地之间其犹橐籥乎。虚而不屈。动而愈出。此所谓妄想缘气。识风鼓扇。无故而出者。故无谓耳。以此观言语相。则音声体空。本不有也。众生语言如此。至若佛之言说。如天鼓音。故其说法有六十四种梵音。特非妄想比也。

　　大慧白佛言。世尊。言说妄想。为异。为不异。佛告大慧。言说妄想。非异。非不异。所以者何。谓彼因生相故。大慧。若言说妄想异者。妄想不应是因。若不异者。语不显义。而有显示。是故非异。非不异。

　　记曰。此示言语妄想二皆性空义也。谓妄想言说若各有自性。则为定异。若不待因生无所显示。则为定一。今言语既因妄想而生。非定异也。言语但是音声相。以音声质直无文。如风鼓窍。无所显示。由妄想力。屈曲杂出。有所显示。能所历然。非定一也。以非一非异。二皆性空。故都无实义。

　　大慧复白佛言。世尊。为言说即是第一义。为所说者是第一义。佛告大慧。非言说是第一义。亦非所说是第一义。所以者何。谓第一义圣乐。言说所入。是第一义。非言说是第一义。

　　记曰。此示第一义谛离言说相也。大慧意谓凡夫由妄想言说既能显示世俗谛。而圣人亦以言说显示第一义谛。今妄想言说既非一非异。一知圣言量与第一义是异不异。故问云。为言说即是第一义。是不异也。为所说是第一义。非不异也。佛答谓异与不异。二者皆非。唐译云。何以故。以第一义是圣乐处。因言而入。非即是言。圣乐处者。乃诸佛自受用境界。离心意识。非言说可到。而言说第一义者。如标月指耳。如指但能标月。不能到月。因指观月。月非指也。故云言说所入是第一义。非言说是第一义。

　　第一义者。圣智自觉所得。非言说妄想觉境界。是故言说妄想。不显示第一义。

　　记曰。此明言说不但非第一义。而亦不能显第一义。伸明第一义谛离言说相也。以第一义乃圣智自觉所得境界。非言说妄想觉境界。而言说妄想岂能显示。以但有言说都无实义故。教外别传之旨。举心即错。动念即乖。言语道断。心行处灭。能所两忘。心境双绝。唯证相应。岂妄想言说分别可到。

　　言说者。生灭动摇。展转因缘起。若展转因缘起者。彼不显示第一义。大慧。自他相无性故。言说相不显示第一义。(唐译云。第一义者。无自他相。言语有相。不能显示)复次大慧。随入自心现量故。种种相。外性非性。言说妄想不显示第一义。(唐译云。第一义者。但唯自心。种种外相悉皆无有。言语分别不能显示)是故大慧。当离言说诸妄想相。

　　记曰。此重明言说不能显示第一义谛之所以也。然言说毕竟不能显示第一义者。有三义故。以第一义者。不生不灭。湛然常寂。不动不摇。不属因缘和合所起。岂彼生灭动摇因缘所起言语之相而能显示耶。第一义者。超然绝待。无自他相。岂彼自他对待言语之相而能显示耶。第一义者。但唯自心现量境界。永离一切种种外相。岂彼妄想心外取法分别语言而能显示耶。由此三义。所以言说毕竟不能显示第一义谛。是故结劝。若观第一义。当离言说诸妄想相。方许可入。所谓离心意识参。离妄想境界求。方有少分相应耳。是故前云当依于义莫着言说。故世尊一日升座。文殊白槌云。谛观法王法。法王法如是。

　　尔时世尊欲重宣此义而说偈言。

　　诸性无自性。亦复无言说。甚深空空义。愚夫不能了。一切性自性。言说法如影。自觉圣智子。实际我所说。

　　记曰。此颂直显离言方为实际。以洗行人名言习气。方能实证也。然此偈稍略。唐译云。诸法无自性。亦复无言说。不见空空义。愚夫故流转。一切法无性。离言说分别。诸有如梦化。非生死涅槃。如王及长者。为令诸子喜。先赐相似物。后赐真实者。我今亦复然。先说相似法。后乃为其演。自证实际法。观此王及长者之喻。足征楞伽已往四十年中所说诸法。皆相似语。未显真实。既经淘汰多方。根机已熟。方说自证真实离言之道。正法华所谓先以三车引导诸子。然后等赐大白牛车。宝物庄严。令其驰骋。游戏快乐。此圣人说法之仪式也。问曰。诸判教者。但云法华开权显实。而未闻言此经预为开显。何以会通。答曰。诸佛以一大事因缘故出现于世。所谓欲令众生开示悟入佛知见故。佛知见者。即所谓唯心现量自觉圣智。乃一切众生本具如来藏心真实佛性义也。唯此一事。更无余事。诸佛圣人因此缘此出现世间。故所说法从始洎终。直为开显此一事耳。向以众生德薄垢重。不敢顿示。恐彼惊疑不信。返致谤法之愆。故大慈隐忍。但以骈拇枝指。及至众志贞纯。方堪说实。故此经顿示如来藏心自觉圣智。若有悟此心者。一念顿登佛地。不劳多劫修行。此所谓顿教法门也。为欲革彼三乘渐弊。故云顿教大乘。然为法华前象。故预为开显。圣人说法。始终一贯。前后相须。故有秘密不定之教。且所说法虽有多种。大约不出理行因果四法而已。各有权实。此四各归其极。入于一实。则圣人之能事毕矣。然四十年中所说之法。不离心境对待。能所真妄。生死涅槃。故其闻者将为实法。未舍名言习气。终在门外。止宿草庵。至于此经。则彻底掀翻。打破窠窟。一切俱离。顿示一心自觉圣智。此则显理已极。然而所开显者。乃开除三乘之权理。以显一乘之实理也。以此实理正智。将为真因。所谓以不生灭心为本修因者是已。至于法华。则藉此真智为因。以资妙行。故一华一香。举首低头。合掌称名。皆成佛道。是以真行契真果。然所开显者。乃开除三乘之权行。以显一乘之实行也。以此实行冀登实果。故三乘人一一授记。历事多佛。方成佛道。若非借此真因。从使再经尘劫。将恐终滞化城耳。二经宗趣虽异。理实冥符。至于楞严。则理行因果一一皆真。乃是通会前权都归一实。三乘统收。五性齐入。融会一代人法理行因果。总入如来妙庄严海。此尤见如来说法始终一贯也。观者若不明此通途说法仪式。纵悟自心。亦不能开示童蒙。所谓宗通说不通。如日被云笼。亦不诣究竟实际。以未达如来本怀故也。因便及此。观者勿厌其繁。

　　○上明妄想无性破遍计执已竟。

　　△下明心境俱亡以显圆成。

　　尔时大慧菩萨摩诃萨复白佛言。世尊。惟愿为说离一。异。俱。不俱。有。无。非有非无。常。无常。一切外道所不行。自觉圣智所行。离妄想自相共相。入于第一真实之义。

　　记曰。此亦蹑迹致问。将明心境俱亡。以显圆成实性也。由初卷佛斥外道不达诸法无性。妄于第一义作有无断常二见。执定一定异俱不俱等四句论。乃是愚痴妄想所行境界。非自觉圣智境界。故依他偏计斯兴。圆成不显。今大慧闻说第一义谛。离言说相。离心缘相。是则言语道断。心行处灭。四句既离。百非俱遣。此非外道境界。乃自觉圣智所行境界也。但不知离四句外。圣智境界。究竟何如。意若了此。则二性顿祛。圆成实显。即可入于第一真实之义。故特兴此问。以明成自性也。

　　诸地相续。渐次上上增进清净之相。随入如来地相。无开发本愿。(唐译云。以无功用本愿力故)譬如众色摩尼。境界无边相行。(魏译云。如如意宝。无量境界修行之相。自然行故)自心现趣部分之相。一切诸法。(唐译云。一切诸法。皆是自心所现差别)我及余菩萨摩诃萨。离如是等妄想自性自共相见。疾得阿耨多罗三藐三菩提。令一切众生一切安乐具足充满。

　　记曰。此叙因法获益。所以致问之意也。谓若得了达离四句义。入法真实。则可渐增诸地。以致入如来地。以无功用行成就众生。如摩尼宝。随心变现。普应一切。悟唯心境。不独离外道见。抑离二乘于阴界入作自相共相妄想见也。斯则少施功用。疾得菩提。自利利他。法利充满。有此大益。所以请问。

　　佛告大慧。善哉善哉。汝能问我如是之义。多所安乐。多所饶益。哀愍一切诸天世人。佛告大慧。谛听谛听。善思念之。吾当为汝分别解说。大慧白佛言。善哉世尊。唯然受教。佛告大慧。不知心量愚痴凡夫。取内外性。依于一异俱不俱有无非有非无常无常自性。习因计着妄想。

　　记曰。大慧请问离四句外。别求圣智所行境界。将谓实有四句可离。实有圣智可得。佛所答意。谓本无四句可离。亦无圣智可得。何者。以第一义妄真双绝故。且四句者。盖由愚痴凡夫。不达唯心所现如梦境界。妄取内外一切诸法实有自性。故妄生分别一异等见。此乃戏论习气为因。妄生计着耳。非是实有四句也。良以心境如空无所依。然所分别境界既无。而能分别妄心何有。苟一心不生。则万法自寂。岂实有四句可离。但尽凡情。别无圣解。若生圣解。即堕凡情。故亦无圣智可得。故唐译结云。当于圣智所证法中。离生住灭一异等一切分别。到此境界。言思路绝。方为极则。故僧问马大师。离四句。绝百非。请师直指某甲西来意。师云。今日头痛。不能为汝说。文殊问维摩居士不二法门。士默然。故世尊向下所答。但以十二譬喻借以发明。前七喻。喻境界本无。愚者妄生分别。显妄想非有。以明本无四句可离。后五喻。喻佛说法应机施设。本为破着。如以楔出楔。元无实法与人。故偈云。言教唯假名。彼亦无有相。以明亦无圣智可得。然此章所喻。虽若显而易见。其实深而难明。观者须善体会。务契佛心。所谓承言须会宗。勿自立规矩。智者深观之。

　　譬如群鹿。为渴所逼。见春时𦦨。而作水想。迷乱驰趣。不知非水。如是愚夫。无始虚伪妄想所熏习。三毒烧心。乐色境界。见生住灭。取内外性。堕于一异俱不俱有无非有非无常无常想妄见摄受。

　　记曰。此喻通显境本无生。因心分别而执取也。夫阳𦦨本非是水。以群鹿渴逼。而作水想。妄生奔逐。而不知本非水也。以况一切境界本自无生。亦无可欲。以愚夫无始贪爱种子习气。内熏三毒。外发现行。渴爱所逼。于一切色境妄起贪求乐欲。是于无生中妄见生灭。执取根身器界内外诸法。妄起一异常无常等四句妄见。而不知本自无生。此乃妄想摄受。非正见也。

　　如犍闼婆城。凡愚无智。而起城想。无始习气计著相现。(唐译云。无智之人。无始时来执着城种妄熏习故。而作城想)彼非有城。非无城。如是外道无始虚伪习气计着。依于一异俱不俱有无非有非无常无常见。不能了知自心现量。

　　记曰。此喻转释上意也。谓彼愚夫所以于非可欲中妄生贪着而作四句分别者。以不知一切境界唯心所现故。所谓自心取自心。非幻成幻法。

　　譬如有人。梦见男女象马车步城邑园林山河浴池种种庄严。自身入中。觉已忆念。大慧。于意云何。如是士夫。于前所梦忆念不舍。为黠慧不。大慧白佛言。不也世尊。佛告大慧。如是凡夫。恶见所噬。外道智慧。不知如梦自心现性。依于一异俱不俱有无非有非无常无常见。

　　记曰。此喻总释上意也。谓外道不知自心所现如梦境界。妄生执取。贪着追求。于此横起分别一异等见。所以为愚痴恶见。非黠慧也。

　　譬如画像不高不下。而彼凡愚作高下想。如是未来外道。恶见习气充满。依于一异俱不俱有无非有非无常无常见。自坏坏他。余(唐译作于)离有无无生之论。亦说言无。(魏译云。而彼外道自坏坏他。说如是言。诸法不生不灭。有无寂静。彼人名为不正见者。唐译云于离有无无生之论。亦说为无)谤因果见。拔善根本。坏清净因。胜求者(二译俱作欲求胜法)当远离去。作如是说。彼堕自他俱见有无妄想已。堕建立诽谤。以是恶见。当堕地狱。

　　记曰。此喻外道邪慢固执恶见。返谤正法。拨无因果。切诫行人当痛绝之也。心如工画师。画出诸形像。一切诸法唯心所现。当体寂灭无生。无有高下。而彼外道自恃生灭恶见。矜己为高。返于佛法离有无无生之论。谤言为无。此谤因果。拔善根本。坏清净因。应知此人堕自他有无妄想。落断常二见。以是恶见。当堕地狱。故诫行人欲求胜法者。当速远离之。

　　譬如翳目见有垂发。谓众人言。汝等观此。而是垂发毕竟非性。非无性。见不见故。(魏译云。譬如翳目见虚空中有于毛轮。为他说言。如是如是青黄赤白。汝何不观。大慧。而彼毛轮本自无体。何以故。有见不见故)如是外道妄见希望。依于一异俱不俱有无非有非无常无常见。诽谤正法。自陷陷他。

　　记曰。此喻释上自坏坏他义也。谓彼外道自恃邪见。转教他人同己。正如翳目自见空中毛轮。返责他人不同己见也。然空中毛轮。唯病目者见。好眼不见。以况一异有无四句。但邪见所执。正见则离。且彼外道犹然坚执。自是非他。诽谤正法。展转教人。所谓从本以来。成事相承。熏习成化。自陷陷他。为法大害。所以切诫行人当速远离。意谓不但不亲其人。抑且不可作实有四句见。故以垂发比之。

　　譬如火轮。非轮。愚夫轮想。非有智者。如是外道恶见希望。依于一异俱不俱有无非有非无常无常想一切性生。

　　记曰。此喻释本无四句义也。旋火非轮。但愚夫妄作轮想。以况法无四句。但外道邪执。妄起四计耳。故云一切性生。永嘉云。一切数句非数句。与吾灵觉何交涉。

　　譬如水泡。似摩尼珠。愚小无智。作摩尼想。计着追逐。而彼水泡非摩尼。非非摩尼。取不取故。如是外道恶见妄想。习气所熏。于无所有说有生。缘有者。言灭。

　　记曰。此喻外道妄执四句因果非真也。水泡但似摩尼。实非摩尼。而愚小无智者遂取为真。智人明见。则不取也。以况外道四句。但似一似常。实非真常之道。由彼无智执妄为真。若了唯心现量者。则不取也。故云取不取故。然彼但为妄习所熏。乃于无生中妄见有生。故云于无所有说有生。于缘生诸法复执断灭。坏于因缘。故云缘有者说为灭。由是妄作四句横论。且因非真因。果非真果。妄执不真为真。故若小儿认水泡作摩尼想也。然彼四句。但妄想耳。若了妄想无性。则四句体空。无可离者。故前七喻。通明无四句可离。

　　复次大慧。有三种量。五分论。各建立已。得圣智自觉。离二自性事。而作有性妄想计着。

　　记曰。此下明亦无圣智可得也。唐译云。立三种量已。于圣智内证离二自性法。起有性分别。魏译云。而作是言。实有圣者内证之法。离二自性。虚妄分别故。世尊意责大慧。谓我已为汝等立三种量五分论。楷定是非。令舍邪执矣。何以至此又于自证圣智离二自性法中。复起实有圣智可得之见耶。若圣智实有自性可得。亦是妄见。故论云。现前立少物。谓是唯识性。以有所得故。非实住唯识。谓若丝毫见处不忘。犹是生死岸头事。必若无智无得。方为究竟耳。三量者。谓现量。比量。圣言量也。现量者。现即显现。谓分明证境。不带名言。无筹度心。亲得法体。离妄分别。而非错谬。故名现量。比量者。比即比类。谓以因由譬喻。比类量度而得知故。比量有三支。圣言量者。谓以如来圣教为准绳故。五分论者。即宗。因。喻。三支。并合。结。为五分。具载因明论。言已有三量五分建立者。即指前初卷一往所说。总不出三量五分也。如所云自心现自觉圣智等。皆现量也。所云如幻水月光影空华。及微尘泥团瓶等。以喻发明。皆比量也。所云一切诸佛如来皆先权后实。及法佛报佛化佛说法云云等者。皆圣言量。此皆三量建立也。所云我以如来藏第一义心为宗。外道以神我胜性等为宗。皆宗也。我以第一义自觉圣智等为因。彼以无始虚妄习气种子为因。及作无作生无生常无常等。皆因也。如虚空佛骨。及蕉芽破瓶等。皆喻也。此三支。就中自有合结之文。皆五分论。故云建立已。以佛说法。不出三量五分为楷式故。

　　大慧。心意意识身心转变。自心现。摄所摄诸妄想断。如来地自觉圣智。修行者不于彼作性非性想。(唐译云。诸修行者。转心意识。离能所取。住如来地自证圣法。于有及无。不起于想)若复修行者。如是境界性非性摄取相生者。彼即取长养。及取我人。(唐译云。诸修行者。若于境界起有无执。则着我人众生寿者)大慧。若说彼性自性自共相。一切皆是化佛所说。非法佛说。又诸言说。悉由愚夫希望见生。不为别建立趣自性法得圣智自觉三昧乐住者分别显示。

　　记曰。此责大慧不应于自证圣智法中起有无见。以明本无圣智可得也。谓诸修行人。既转心意识离能所取。安住如来自证境界。岂可复于彼自觉圣智中作有无想耶。若于此中起有无执者。则为着我人众生寿者见矣。所谓存我觉我。俱名障碍。正如圆觉所明微细四相。由存证悟。未忘能所故。若说彼性自性下。妨转难也。谓转难言。真如。自性。涅槃。证得。佛种缘起等。皆是佛说。何以今言无智可得。世尊答言。若说彼自证圣智法中。实有自性以待缘生者。此乃化佛所说。非法佛说。然化佛作如是说者。亦非本怀。盖为众生愚痴希望有所证得。取以为果。方肯趣进。若说无我无智无得。则生恐怖。故不得已。而随顺机宜。方便施设。本非实法。故云悉由愚夫希望见生。不是为发心趣进自性法修如实行得自觉圣智三昧乐住上上根人分别显示也。意谓今此顿教大乘。特为上上根人顿示离心意识自觉圣智境界。乃法佛所说真实之法。岂得执彼权说希望证得耶。问曰。真如法性。何所亦言自相共相。答曰。诸法自体。唯智证知。言说不及。当体如如。是谓自相。若法体性。言说所及。假智所缘。不得自相。是为共相。今此顿教大乘宗中。顿为显示第一义心。离言说相。唯有自相体。都无共相体。自相唯现量得。故云为趣自性法得圣智自觉三昧乐住者分别显示。问曰。化佛所说自相共相。何也。答曰。化佛说真如自性凝然不变。谓之自相。随染净缘成一切世出世法。谓之共相。今大慧将谓实有圣智可得者。正执缘因佛性。待缘而显。有所证得故也。

　　譬如水中有树影现。彼非影。非非影。非树形。非非树形。如是外道见习所熏。妄想计着。依于一异俱不俱有无非有非无常无常想。而不能知自心现量。

　　记曰。此下五喻。以显本无圣智可得也。此喻佛现身如水中影。水喻众生心。树喻佛法身。菩提身。愿身。良以法身非身。乘愿力现。故众生心水净。菩提影现中。言其所现。原是众生本有法身自心现量。以感应道交。不可思议。但是一心。故影树俱非。外道不达唯心所现。故妄执一异等见。

　　譬如明镜随缘显现一切色像。而无妄想。彼非像。非非像。而见像非像。妄想愚夫而作像想。如是外道恶见自心像现。妄想计着。依于一异俱不俱有无非有非无常无常见。

　　记曰。此喻佛无心应物。随缘成事。应机差别。如镜现像。魏译云。有缘得见。无缘不见故。

　　譬如风水和合出声。彼非性。非非性。如是外道恶见妄想。依于一异俱不俱有无非有非无常无常见。

　　记曰。此喻佛说法。乃缘击而发。如风水和合而后有声。故一切声教本无实法。愚者妄以为实。故唐译云。譬如谷响。

　　譬如大地。无草木处。热𦦨川流。洪浪云涌。(唐译云。日光照触。焰水波动)彼非性。非非性。贪无贪故。如是愚夫。无始虚伪习气所熏。妄想计着。依生住灭一异俱不俱有无非有非无常无常。缘自住事门。亦复如彼热𦦨波浪。

　　记曰。此喻从无住本立一切法。故如大地无草木处热焰川流洪浪云涌。然法性无生。于无生法妄见生灭。故唐译云。于圣智自证法性门中。见生住灭一异有无俱不俱等。

　　譬如有人咒术机发。以非众生数。(唐译云。机关木人。无众生体)毗舍阇鬼方便合成。动摇云为。(毗舍阇。此云啖精气。唐言颠鬼)凡愚妄想计着往来。如是外道恶见希望。依于一异俱不俱有无非有非无常无常见。戏论计着。不实建立。

　　记曰。此喻佛身非身。但以无作妙力成就众生。本无去来出没之相。凡愚不了。妄以为实。

　　大慧。是故欲得自觉圣智事。当离生住灭一异俱不俱有无非有非无常无常等恶见妄想。

　　记曰。此结观行人。当离如上一异等四句恶见妄想。自然得入自觉圣智也。良以众生如。佛如。一如无二如。若观三界五蕴虚幻不实。当体如如。即是自觉圣智。若于自证圣智法性门中。起佛见法见。分别一异等。即堕外道邪见。以于寂灭一心所现境界。起四句见。但妄想耳。非实法也。故本无四句可离。苟一念不生。情忘执谢。本自如如。所谓但尽凡情。别无圣解。故亦无圣智可得。到此凡情圣解。一齐荡尽。方为自觉圣智究竟事。但有丝毫见处不忘。即堕外道恶见。然外道有三种不同。一佛法外外道。二附佛法外道。三学佛法成外道。一外外道者。本源有三种。一迦毗罗。此云黄头。计因中有果。二沤楼僧佉。此云休睺。计因中无果。三勒沙婆。此云苦行。计因中亦有果亦无果。又入大乘论云。迦毗罗有计一过。谓作与作者一。相与相者一。如是等名为计一。沤楼僧佉计异。迦楼鸠驮计亦一亦异。若提子计非一非异。一切外道异计。皆不离此四。从此派出枝流。至佛出时有六大师。一富兰那迦叶。计不生不灭。此常见也。二末伽梨拘赊梨子。计众生苦乐无有因缘。自然而尔。此断见也。三那阇夜毗罗胝子。计众生时熟得道。缕丸数极。四阿耆多翅舍钦婆罗。计罪报之苦。以投岩拔发代之。五迦罗鸠䭾迦旃延。计亦有亦无。六尼犍陀若提子。计业所作定不可改。总之不出有无断常二见。此佛法外外道也。二附佛法外道者。起自犊子方广道人。自以聪明读佛经书。别生一见。附佛法起。故得此名。犊子读舍利弗毗昙。自制别义。言我在四句外。不可说藏中。云何四句。外道计即色是我。离色是我。色中有我。我中有色。四阴亦如是。合二十身见。大论破二十身见成须陀洹。即此义也。今犊子计我。异于六师。又非佛法。诸论皆推不受。便是附佛法邪人法也。三学佛法成外道者。谓执佛教门而生烦恼。不得入理。大论云。若不得般若方便。入阿毗昙。即堕有中。入空。即堕无中。入毗勒。堕亦有亦无中。中论云。执非有非无。名愚痴论。倒执正法。还成邪人。故学摩诃衍四门。不得般若意。即堕四谤。为邪火所烧。还成邪人法。故小乘执假实二边。大乘执空有二边。小乘执心外有法。是著有。大乘拨菩提涅槃悉无。是着空。故为学佛法成外道见也。总皆不达唯心现量境界。故妄起斯计。今经摧邪显正。一切并破。故前段七喻。破外外道。并附佛法外道四计。以显自觉圣智本无四句可离。后五喻以破学佛法成外道。以证寂灭一心。故无圣智可得。若诸见消亡。一心自显。观者应知。勿厌其烦。

　　尔时世尊欲重宣此义而说偈言。

　　幻梦水树影。垂发热时𦦨。如是观三有。究竟得解脱。譬如鹿渴想。动转迷乱心。鹿想谓为水。而实无水事。如是识种子。动静见境界。愚夫妄想生。如为翳所翳。于无始生死。计着摄受性。如逆楔出楔。舍离贪摄受。如幻咒机发。浮云梦电光。观是得解脱。永断三相续。于彼无有作。犹如𦦨虚空。(唐译云如空中阳焰)如是知诸法。则为无所知。

　　记曰。此通用诸喻先颂本无四句可离也。魏唐二译。皆先举五蕴。后举三界不实如影如幻等。盖谓众生于一五蕴身心。不能了达如影如幻。妄计为实。故于三界生死不能解脱。然五蕴诸法。本自无生。今于无生中妄见生灭。故譬如渴鹿。于无水处妄作水想。如是众生。皆由业识种子习气熏发。故凡夫妄见生死。外道二乘妄见涅槃。故云动静见境界。斯皆愚夫妄想所生。犹如翳目妄见空华。故于无始生死妄计执取。将谓实有自性。故起一异有无断常等四句恶见。世尊愍彼群迷。说离四句法。破彼贪着之心。如逆楔出楔。故令舍离贪摄受。非是实有四句可离也。然彼诸法本无有作。亦非实事。故如幻咒机发浮云梦电阳𦦨而已。所谓生死涅槃犹如昨梦。若能作如是观。则诸法当体寂灭。了无生死涅槃之相。故云。如是知诸法。则为无所知。由无所知。则诸见自亡。四句顿遣。即名自觉圣智。

　　言教唯假名。彼亦无有相。于彼起妄想。阴行如垂发。如画垂发幻。梦犍闼婆城。火轮热时𦦨。无而现众生。常无常一异。俱不俱亦然。无始过相续。愚夫痴妄想。明镜水净眼。摩尼妙宝珠。于中现众色。而实无故有。一切性显现。如画热时𦦨。种种众色现。如梦无所有。

　　记曰。此颂亦无圣智可得也。唐译云。诸蕴如毛轮。于中妄分别。唯假名施设。求相不可得。谓五蕴诸法。本无所有。虚假不实。如幻梦等事。由凡愚不达唯心。妄起分别。故兴四计。若了彼诸法唯心所现。如明镜止水净眼摩尼。虽现众色而本自无生。当体圆明。即是自觉圣智。此外更无圣智可得。

　　○上通破二见以显圆成已竟。

　　△下结显离过绝非。

　　复次大慧。如来说法。离如是四句。谓一异俱不俱有无非有非无常无常。离于有无建立诽谤分别。结集真谛缘起道灭解脱。如来说法。以是为首。(魏译云。如来说法。依实际因缘寂灭解脱故)非性。非自在。非无因。非微尘。非时。非自性相续。而为说法。

　　记曰。此结答问意。以显离过绝非也。以大慧请问离一异有无等四句。一切外道所不行。自觉圣智所行。佛答但于五蕴诸法了达唯心。不起分别。则当下如如。本无四句可离。亦无圣智可得。故此结云。如来说法所以离如是四句者。以依实际因缘寂灭解脱而说。不比外道妄指性自在等邪因而说法。所以永离诸过也。

　　复次大慧。为净烦恼尔𦦨障故。譬如商主。次第建立百八句无所有。善分别诸乘及诸地相。

　　记曰。此妨难也。难曰。如来说法既离四句。则无法可说。何又次第建立百八句及分别诸乘地相耶。故此释云。为净众生烦恼所知二种障故。譬如商主。为引导众人至宝所故。设诸方便。如来说法亦若此。非是实有所说也。故经云。了法不在言。善入无言际。而能示言说。如响遍世间。亦非绝然不说也。宝镜云。虽非有言。不是无语。前云百八句依三界二十五有邪正四句建立。义见于此。

　　上辩行中初总示正行之方已竟。次略示邪正因果相。分四。初略示二因。

　　△先示外道二乘邪因禅。

　　复次大慧。有四种禅。云何为四。谓愚夫所行禅。观察义禅。攀缘如禅。如来禅。云何愚夫所行禅。谓声闻缘觉外道修行者。观人无我性自相共相。骨璅。无常。苦。不净相。计着为首。如是相。不异观。(唐译云。如是观察。坚着不舍)前后转进。相不除灭。(唐译云。渐次增进。至无想灭定)是名愚夫所行禅。

　　记曰。此略明邪正二因。初示外道二乘邪因也。然如来说法所以不同外道者。以因行不同故。故此特言四种禅以拣别邪正二因。欲令行人知所择也。禅者入理之方便。所谓因行是已。二乘外道不达自心现量真无我理。虽观我空。以取着未忘。愈增我见。故相不除灭。以因地不真。故果招迂曲。所以涅槃亦非真实。是名愚夫所行禅。

　　云何观察义禅。谓人无我自相共相。外道自他俱。无性已。(唐译云。谓知自共相人无我已。亦离外道自他俱作)观法无我。彼地相义。渐次增进。(唐译云。于法无我诸地相义。随顺观察)是名观察义禅。

　　记曰。此名菩萨修行方便。以示正因也。从三贤已去直至七地行相。皆在此列。所谓分别二障极喜无。法执俱生地地除。故云观法无我。彼地相义。渐次增进。

　　云何攀缘如禅。(魏译云。观真如禅。唐译云。缘真如禅)谓妄想二无我妄想。如实处不生妄想。是名攀缘如禅。

　　记曰。此明八地已上至解脱道行相也。唐译云。若分别无我有二。是虚妄念。若如实知。彼念不起。谓若分别实有二无我理。即是妄想。故云妄想二无我妄想。若称实而观。人法本无。今何无二。平等如如。分别不起。故魏译云。不住分别心中。得寂静境界。是名观真如禅。此上乃三乘行相也。

　　云何如来禅。谓入如来地。得自觉圣智相三种乐住。成办众生不思议事。是名如来禅。

　　记曰。此最上一乘行相也。所言如来禅者。非如来所行禅。乃以如来果地觉为本因心。所谓以不生灭心为本修因。故云入如来地得自觉圣智。即前云修行者大方便也。上二种禅。虽云正行。犹属渐修。此则顿悟一心。顿登佛地。三德秘藏。一念顿得。即能成就众生不思议事。故名如来清净禅。此正达磨所传禅宗。三世诸佛。历代祖师心印。此经示趣意在于此。岂外道二乘邪禅。及妄想攀缘作证者。所可比耶。故欲令行人必以此为真因。方得如来无上大涅槃果。以因真果正。此其所以如来说法不与外道恶见共也。

　　尔时世尊欲重宣此义而说偈言。

　　愚夫所行禅。观察相义禅。攀缘如实禅。如来清净禅。

　　记曰。此通颂四种禅相。下拣别邪正。

　　譬如日月形。钵头摩深险。如虚空火尽。修行者观察。如是种种相。外道道通禅。亦复堕声闻。及缘觉境界。

　　记曰。此颂外道二乘邪禅行相。诫令行人不可误堕。谓外道所计神我。故入定时观见如日月之形明净朗耀。或见如红莲华在于海中。以此为真。二乘妄计五蕴实有自共相。故作无常苦空等观。灰自泯智同于虚空。如薪尽火灭以为涅槃。故诫云。修行者观察。纵见如是种种境相。决不可误堕其中也。

　　舍离彼一切。则是无所有。一切刹诸佛。以不思议手。一时摩其顶。随顺入如相。

　　记曰。此颂显正行也。意令行人不但舍彼外道二乘邪禅不可亲习。若依佛教门了达唯心现量。即观察缘如二种渐行。亦不必亲习。故云。舍离彼一切则是无所有。以依无所有观。则能顺入真如。是名如来清净无相禅。行人依此方名正行。则能顿契佛心。故即感十方诸佛。以不思议手一时摩顶。

　　○上略明邪正因行不同。

　　△下略明邪正果相不同。

　　尔时大慧菩萨摩诃萨复白佛言。世尊。般涅槃者。说何等法谓为涅槃。

　　记曰。上明因行不同。此明果相亦异也。大慧闻因行不同。遂问世尊既以如来清净禅为因行。不知以何等法为果相。故此请问涅槃。以显果德不同。

　　佛告大慧。一切自性习气藏意意识见习转变。名为涅槃。诸佛及我涅槃。自性空事境界。

　　记曰。此明转生死为涅槃。以显如来真果也。唐译云。一切识自性习气及藏识意识见习转。我及诸佛说名涅槃。即是诸法性空境界。谓一切识自性习气及心意识见习无明。皆生死因。意若了彼性空。即生死当体转为涅槃。即是诸法性空境界。不若外道二乘妄有证得执为涅槃。以彼因地不真。故所取涅槃亦非究竟。以不离生死因故。

　　复次大慧。涅槃者圣智自觉境界。离断常妄想性非性。云何非常。谓自相共相妄想断。故非常。云何非断。谓一切圣去来现在得自觉。故非断。大慧。涅槃不坏不死。若涅槃死者。复应受生相续。若坏者。应堕有为相。是故涅槃离坏离死。是故修行者之所归依。

　　记曰。此示涅槃相也。以涅槃乃自觉圣智境界。非是外道二乘妄想境界。离断常有无分别故。以离凡夫假我。及外道神我。故非常。以离外道豁达。及二乘断灭。故非断。以不坏。故不灭。不死。故不生。不灭。故为众圣之灵府。不生。故为群生之安宅。故云一切圣去来现在得自觉修行者之所归依也。此中凡夫妄认五蕴假我为自相。外道妄立神我主谛为共相。

　　复次大慧。涅槃非舍非得。非断非常。非一义。非种种义。是名涅槃。

　　记曰。此结示涅槃正义也。良以三乘妄见取舍。外道妄执断常一异。总属妄见分别。如来自性清净大涅槃相。离此诸过。一切皆非。故六祖云。无上大涅槃。圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。惟有过量人。通达无取舍。以知五蕴法。及以蕴中我。外现众色像。一一音声相。平等如幻梦。不起凡圣见。不作涅槃解。二边三际断。常应诸根用。而不起用想。分别一切法。不起分别想。劫火烧海底。风鼓山相击。真常寂灭乐。涅槃相如是。观六祖说涅槃相。如掌中视庵摩勒果。此所谓转心意意识见习为涅槃。入诸法性空境界者也。

　　复次大慧。声闻缘觉涅槃者。觉自相共相。不习近境界。(唐译云。舍离愦闹)不颠倒见。妄想不生。彼等于彼作涅槃觉。

　　记曰。此言二乘涅槃假果也。二乘虽超外道邪见。而亦未为究竟。所谓但尽生死谓为解脱故。魏译云。声闻辟支佛。非究竟处生涅槃想。

　　○上示二果竟。

　　△下略示当转二性。

　　复次大慧。二种自性相。云何为二。谓言说自性相计着。事自性相计着。言说自性相计著者。从无始言说虚伪习气计着生。事自性相计著者。从不觉自心现分齐生。

　　记曰。此释上一切自性习气相。略示当转二性。以明果德不同之所以也。然如来涅槃所以不同外道二乘者。以如来转一切自性习气为涅槃。外道二乘执有自性为涅槃。所以不同。故此特示二种自性相。欲令知所转也。言说自性者。法华云。诸法寂灭相。不可以言宣。三界本无实法。唯以名言为体。但有言说都无实义故。以凡夫外道不知名言性空。妄计言说音声有实自体。依之分别造种种业。从来旧矣。故云从无始言说虚伪习气生。若了音声如响。则言说性空。风树窍号。太虚寂灭。分别不起。则法性湛然。唯一圆明。了罔尘习。此所谓转言说自性而为涅槃。外道不知出此。妄起诸见。故彼所计涅槃。皆从计着言说自性无始虚伪习气所生。非真实也。事自性者。经云。三界上下法。唯是一心作。以诸法唯心所现。如镜中像。本非实有。但是一心。更无别法。二乘不了唯心。心外取法。妄计诸法实有自体。以不达诸法本来寂灭相故。妄见有生死可厌。涅槃可证。故彼所证涅槃。皆计着事自性相。从不觉自心现分齐所生。非真灭也。由因非真因。故果非究竟。此如来说涅槃所以不同外道也。

　　△下略示感应二征。

　　复次大慧。如来以二种神力建立。(唐译云。神力加持)菩萨摩诃萨。顶礼诸佛。听受问义。云何二种神力建立。谓三昧正受。为现一切身面言说神力。及手灌顶神力。

　　记曰。此略示感应二征也。言行人内具真因。外感胜缘。由藉二种神力加持。所以不堕外道声闻辟支佛地。意令行人生决定信。趣究竟果耳。观夫正法住世诸大菩萨。皆久植善根。亲承佛足。且凡所行证。皆仗如来神力加持。况末法乎。悲夫。去圣时遥。魔强法弱。吾辈善根浅薄。苟不仰凭诸佛愿力加持。欲出生死。破魔冤。盖亦难矣。加持有二。一诸佛大愿力。二行者大信力。法华云。若有修行此经法者。我尔时为现清净光明身等。此佛愿力也。楞严云。若有末世欲坐道场。先持比丘清净禁戒。诵此心佛所说神咒。建立道场。求于十方现住国土无上如来。放大悲光来灌其顶。我自现身至其人前。摩顶安慰。令其开悟。此行人信力也。此经虽单说愿力。意令增决定信力耳。又加持有二。一冥。二显。此二显加也。言三昧正受为现身面言说等者。盖是行人入三昧中。方得二种神力加持。殆非散心可得。故前云。舍离彼一切。则是无所有。一切刹诸佛。以不思议手。一时摩其顶。随顺入如相。

　　大慧。菩萨摩诃萨。初菩萨地。住佛神力。所谓入菩萨大乘照明三昧。入是三昧已。十方世界一切诸佛。以神通力。为现一切身面言说。(唐译云。十方诸佛普现其前)如金刚藏菩萨摩诃萨。及余如是相功德成就菩萨摩诃萨。大慧。是名初菩萨地菩萨摩诃萨。得菩萨三昧正受神力。于百千劫积习善根之所成就。

　　记曰。此现身面言说神力也。而云登地方加。三贤不受加者。以未入真如无相三昧故。然一登初地即便加者。盖以多劫积习善根之所成就。非特尔也。故从上诸祖。虽一念顿悟自心。不从人得。盖以多劫积习般若善根。久为诸佛护念。以内熏功足故外感加持。岂浅薄者所可得耶。

　　次第诸地。对治所治相。通达究竟。至法云地。住大莲华微妙宫殿。坐大莲华宝师子座。同类菩萨摩诃萨眷属围绕。众宝璎珞庄严其身。如黄金薝卜日月光明。诸最胜子从十方来。就大莲华宫殿座上而灌其顶。譬如自在转轮圣王。及天帝释太子灌顶。是名菩萨手灌顶神力。

　　记曰。此灌顶神力加持也。法身流转五道。号曰众生。以二障所缠。故法身隐而不显。是则但有执持之力。而不能感加持之力。今行人入大乘照明三昧。以三昧力。顿断粗重三障。证平等真如。得法性身。与十方佛气分交接。故即感诸佛现身说法。神力加持。由内外交熏。净治微细二障究竟无余。一念顿证二转依果。以法性圆明。与十方佛同体无二。故感灌顶神力加持也。

　　大慧。是名菩萨摩诃萨二种神力。若菩萨摩诃萨住二种神力。面见诸佛如来。若不如是。则不能见。

　　记曰。此结二种加持。以明三种佛性义也。佛性有三种者。谓正因。缘因。了因也。众生各各虽具正因佛性。若不遇真善知识方便善巧助发。亦不能得了了明见。譬如王求箜篌之声。断弦裂水求之。毕竟不得。以无善巧方便缘故。彼外道二乘亦同禀正因。但由恶见熏习。妄执二种自性以为涅槃。虽欲求之。转增邪执。毕竟不能明见佛性。故云若不如是则不能见。意明外道二乘若果是真果。必得如此感应加被之力。今果既不真。故不能见。法华云。若得作佛时。具相三十二。天人夜叉众。龙神等恭敬。是时乃可谓。永尽灭无余。今既不然。足知非真灭也。

　　复次大慧。菩萨摩诃萨。凡所分别三昧神足诸法之行。是等一切悉住如来二种神力。(唐译云。诸菩萨摩诃萨。入于三昧现通说法。如是一切。皆由诸佛二种神力)大慧。若菩萨摩诃萨离佛神力能辩说者。一切凡夫亦应能说。所以者何。谓不住神力故。

　　记曰。此言菩萨能明见佛性。故凡所动静云为。皆住如来二种神力也。一切凡夫同禀佛性而不能说法者。以日用而不知故。由不知。特不住神力耳。非不加也。以如来不舍一众生故。老庞云。野老负薪归。村妇连宵织。看他家事忙。且道凭谁力。问渠渠不知。特地生疑惑。伤嗟今古人。几个知恩德。故华严四十二种法门。皆菩萨承佛神力而说。至若异生皆能说法。各得一种法门。由住如来二种神力故也。

　　大慧。山石树木及诸乐器城郭宫殿。以如来入城威神力故。皆自然出音乐之声。何况有心者。聋盲喑哑。无量众苦。皆得解脱。如来有如是等无量神力。利安众生。

　　记曰。此返显如来非不加被众生。但众生不了自心。故不得如来真实受用耳。殆非如来弃众生也。故云有无量神力利安众生。由是观之。无情被加尚出音声。况彼外道二乘有情者耶。故云。舍善根一阐提。复以如来神力故。或时善根生。此非毕竟不加也。譬如日光。于生盲人无不利益。

　　大慧菩萨复白佛言。世尊。以何因缘。如来应供等正觉。菩萨摩诃萨住三昧正受时。及胜进地灌顶时。加其神力。佛告大慧。为离魔业烦恼故。及不堕声闻地禅故。为得如来自觉地故。及增进所得法故。是故如来应供等正觉。咸以神力建立诸菩萨摩诃萨。若不以神力建立者。则堕外道恶见妄想。及诸声闻众魔希望。不得阿耨多罗三藐三菩提。以是故。诸佛如来咸以神力摄受诸菩萨摩诃萨。

　　记曰。此承上问也。大慧意谓如来既有无量神力利安众生。何独言加地上菩萨。而不言其余众生耶。故世尊答云。以登地菩萨。初入真见道。有相观多。若不加持。则堕魔业。故华严云。菩萨有十种魔。忘失菩提心。而修诸善根。是为魔业。是则初地不加。则堕魔业。七地菩萨。未离心量。若不被加。则堕外道邪径。八地菩萨。纯无相观。味着三昧。不起度生之心。故十方诸佛三加七劝。拔出寂定。云。起。善男子。勿得乐住三昧。汝之三昧。二乘亦得。故此不加。则堕二乘禅。不能到如来自觉地故。十地已上。金刚喻定。尚有最极细微二障。故胜进不加。不能顿断极微二障。不能顿得无上菩提。是故诸佛如来咸以神力摄受诸菩萨。以余地前非真修。故不摄也。嗟彼外道二乘。既不能以不生灭心为本修因。又不得蒙十方如来神力加持。如何能得究竟真常之果。此其所以甘堕沉沦。乐为鄙事。宜矣。是则圆觉三期。楞严坛场。非徒设也。行人宜深识之。

　　尔时世尊欲重宣此义而说偈言。

　　神力人中尊。大愿悉清净。三摩提灌顶。初地及十地。

　　已上略示邪正因果相已竟。此下第三广释邪正因果差别相。分二。初广释前三种禅以显三乘差别因果相。又二。初辨因别。有三。

　　△初广释愚夫禅中外道邪禅。

　　尔时大慧菩萨摩诃萨复白佛言。世尊。佛说缘起。即是说因缘。不自说道。(魏译云。如世尊说十二因缘。从因生果。不说自心妄想分别见力而生。唐译云。佛说缘起。是由作起。非自体起)世尊。外道亦说因缘。谓胜。(魏译云。自性。唐译云。胜性)自在。时。微尘生。如是诸性生。然世尊所谓因缘生诸性言说。有间悉檀。无间悉檀。

　　记曰。此大慧疑佛说法亦同外道。以发愚夫禅中外道邪禅也。此难佛说因缘亦同外道堕有者。由前云如来说法离于有无。依真谛缘起为首。非外道以胜性自在无因微尘时等为首。故此难云。佛说缘起是由作者。非自体起。亦同外道所说依胜性自在时我微尘生于诸法。是堕有也。故唐译云。今佛世尊但以异名说作缘起。然世尊所说因缘生法。与外道所说胜性等。为有别义。为无别义。故云有间悉檀。无间悉檀。檀。此云施。华梵兼称。云遍施。言佛之法施也。此难佛说因缘未离于有。下难无因未离于无。

　　世尊。外道亦说有无有生。世尊亦说无有生。生已灭。

　　记曰。此难佛说无因。亦同外道堕无也。外道计有者从有因生。计无者从无因生。故云有无有生。谓若有若无。二皆有生也。此中大慧正取无因。然世尊亦说无有生。生已灭。此正同外道无有生。是无因也。无因则同外道计无。

　　如世尊所说无明缘行。乃至老死。此是世尊无因说。非有因说。世尊建立作如是说。此有故彼有。非建立渐生。观外道说胜。非如来也。

　　记曰。此证成佛说无因。返不如外道所说为胜也。谓佛说无明为因。生行识等果。此不说自心生而说无明生。是无因也。此有故彼有者。谓此无明一有。则彼行至老死一时皆有。故云非建立渐生。外道说从神我主谛为冥初。从冥初生觉。从觉生我心。从我心生五尘。从五尘生五大。从五大生十一根。共二十五法。而以神我为胜性。故以胜性为生因。如此建立渐次而生。斯则如来说此有故彼有。一时顿生。无有次第。且又果生因灭。是返不如外道说胜也。

　　所以者何。世尊。外道说因不从缘生。而有所生。世尊说观因有事。观事有因。(唐译云。世尊所说果待于因。因复待因)如是因缘杂乱。如是展转无穷。

　　记曰。此释成如来说法不如外道之所以也。谓外道说胜性等为因。不从他缘生而能生他。是因常为因。不为果。如此因果分明。然世尊说十二因缘。以无明为因。生行为果。又以行为因。生识为果。至老死为因。又生无明为果。如是一法。又作因。又作果。故云。观事有因。观因有事。是因果杂乱。三世轮转。无有一定。所以不如外道说胜。是故如来说法未有不同外道者也。此大慧以因缘设难。将辨缘起无性。显真如离言说相。以破外道言说自性相计着。

　　○先辨缘起无性。

　　佛告大慧。我非无因说。及因缘杂乱说。此有故彼有者。摄所摄非性。觉自心现量。(唐译云。大慧。我了诸法唯心所现。说此有故彼有。非是无因。及因缘过失)大慧。若摄所摄计着。不觉自心现量。外境界性非性。彼有如是过。非我说缘起。(唐译云。若不了诸法唯心所现。计有能取及以所取。执着外境若有若无。彼有是过。非我所说)我常说言因缘和合而生诸法。非无因生。

　　记曰。此世尊释成不同外道所说。以明缘起无性也。意谓我了诸法唯心所现。本无实法。以无明不觉自心现量。妄见境界。以为实有。故我说此有故彼有。非是无因。及因缘过失。何者。以彼外道不了诸法唯心所现。计有能取所取。执着外境。故妄计有无断常一异等。彼有如是过。非我所说缘起之法。故我说因缘。为破彼妄见。非堕有也。且我既说因缘和合而生诸法。岂无因耶。是故不同外道所说。故云非无因生。

　　○上辩缘起无性已竟。

　　△次显真如离言说相。

　　大慧复白佛言。世尊。非言说有性有一切性耶。世尊。若无性者。言说不生。是故言说有性有一切性。

　　记曰。此计诸法实有自性而言言说。将显真如离言。以破言说自性相计着也。由上佛说诸法无性故说缘生故此难云。岂非言说有性而诸法亦实有性耶。意谓既有言说。必有诸法。若无诸法。言说何起。此计诸法言说皆有实体。故向下佛以二义破之。一谓诸法虽无。不妨言说。如兔角龟毛等。次谓虽无言说。亦能显说。如瞻视等。

　　△且初。

　　佛告大慧。无性而作言说。谓兔角龟毛等。世间现言说。大慧。非性。非非性。但言说耳。如汝所说言说有性有一切性者。汝论则坏。

　　记曰。此言诸法虽无。不妨言说也。唐译云。虽无诸法。亦有言说。岂不现见龟毛兔角。石女儿等。世人于中皆起言说。彼非有。非非有。而但有言说耳。大慧。如汝所说。有言说故有诸法者。诸法若无。则无言说。今兔角等虽无。而不妨有说。以此观之。汝义不成。故云汝论则坏。

　　大慧。非一切刹土有言说。言说者。是作耳。(唐译云。言说者。假安立耳)或有佛刹瞻视显法。或有作相。或有扬眉。或有动睛。或笑。或欠。或謦欬。或念刹土。或动摇。(唐译云。或有佛土瞪视显法。或现异相。或复扬眉。或动目睛。或示微笑。频呻謦欬。忆念动摇。以如是等而显于法)大慧。如瞻视。及香积世界。(唐译云。如不瞬世界。妙香世界)普贤如来国土。但以瞻视令诸菩萨得无生法忍。及诸胜三昧。是故非言说有性有一切性。(唐译云。非由言说而有诸法)大慧。见此世界蚊蚋虫蚁。是等众生。无有言说。而各办事。

　　记曰。此明虽无言说亦能显法也。然言说者但我娑婆所尚。所谓此方真教体。清净在音闻。其余他土则不尽然。故云非一切刹土有言说。至若其余佛土不用言说。或以瞻视显法。或扬眉动目。謦欬频呻。忆念动摇。皆为佛事。又如香积世界。以众香为佛事。且如此方蚊蚋虫蚁。俱无言说而各办事。是岂待言说而显诸法耶。斯则不但诸法无性。抑且言语性空。所谓诸法寂灭相。不可以言宣。从上佛祖所传不言之道。义见于此。故临济德山棒喝交驰。仰山圆相。石巩张弓。道吾舞笏。皆深证此离言三昧者也。所谓山河大地。共转根本法轮。鳞甲羽毛。普现色身三昧。是故众生日用六根门头。无非入理之处。岂尽待言说哉。

　　尔时世尊欲重宣此义而说偈言。

　　如虚空兔角。及以槃大子。(二译俱作石女儿)无而有言说。如是性妄想。因缘和合法。凡愚起妄想。(唐译云。因缘和合中。愚夫妄谓生)不能如实知。轮回三有宅。

　　记曰。诸法本无。以缘会而生。既缘会而生。则生本无也。即说彼缘生。亦假名耳。是则法性无生。言词相寂。能所双亡。湛然常住。岂可妄计言说有性有一切性耶。故云如是性妄想。凡所分别。皆妄想耳。故云。因缘和合法。凡愚起妄想。由不能如实了知法性无生。故妄见流转轮回三有。

　　上章明真如离言说相以破言说自性相计着竟。下章明离心缘相。以破事自性相计着。

　　观楞伽阿䟦多罗宝经记卷第三
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第四

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第二之下

　　此下辩妄想无性以明真如离心缘相以破外道事自性相计著有七。

　　△初破断见。

　　尔时大慧菩萨摩诃萨复白佛言。世尊。常声者何事说。

　　记曰。此亦蹑迹兴疑问。将明妄境真常。以破断见也。由前云法离有无断常等。又云涅槃非断非常。前疑有无。此疑常无常也。意谓世尊说法既离断常。又云涅槃非常。是无常也。且兔角虽无而依兔说。然而佛说真常。又依何处而说耶。然要依说处者。正是事自性相计着也。

　　佛告大慧。为惑乱。(唐译云。依妄法说)以彼惑乱。诸圣亦现。而非颠倒。大慧。如春时𦦨。火轮。垂发。犍闼婆城。幻梦。镜像。世间颠倒。非明智也。然非不现。

　　记曰。此即妄法以示真常。以破事自性相计着也。大慧疑谓生灭无常依妄法说。不知真常依何处说。世尊答云。所言真常。即依彼妄法而说。惑乱者。妄法也。恐转计云。圣人不见妄法。何以依之而说真常耶。故又妨云。以彼惑乱。诸圣亦现。而非颠倒。意谓彼诸妄法本自无生。凡愚不达。故生颠倒见。妄生执着。圣人亦现。但不起颠倒想耳。故如阳𦦨火轮幻梦镜像。无智之人妄以为实。智者不然。然非不现。噫。幻化之境不异。圣凡之见乃殊。所谓不如三界见于三界。故不于诸法起一异见者名正见也。

　　大慧。彼惑乱者。有种种现。非惑乱作无常。所以者何。谓离性非性故。大慧。云何离性非性惑乱。谓一切愚夫种种境界故。(唐译云。妄法现时。无量差别。然非无常。何以故。离有无故。云何离有无。一切愚夫种种解故)如彼恒河。饿鬼见不见故。无惑乱性。于余现故。非无性。如是惑乱。诸圣离颠倒不颠倒。是故惑乱常。谓相相不坏故。大慧。非惑乱种种相妄想相坏。是故惑乱常。

　　记曰。此释诸法毕竟真常之义也。大慧闻说即彼惑乱当体真常。因而疑云。现见诸法种种差别。皆是无常。如何即是真常。故此释云。妄法现时虽有种种差别。然非无常。何以故。以离有无故。云何离有无。然法非有无。但以愚夫妄作有无见耳。且如恒河水。本非是火。而饿鬼见之为火。余人不见。以譬诸法本自无生。而愚人妄见生灭。圣人不见。故云见不见故。以圣人不见诸法。所谓不见一法即如来。故云无惑乱性。于余众生妄见为有。故非无性。是则诸佛圣人不异众人。但于诸法不起颠倒见耳。故云诸圣离颠倒不颠倒。是故我说惑乱真常者。谓相相不坏故。此所谓是法住法位。世间相常住。诸法寂灭。当体如如。故云相相不坏。然非诸法有差别相。但以愚夫妄想分别有别异耳。故云非惑乱种种相妄想相坏。是欲我说惑乱真常也。

　　大慧。云何惑乱真实。若复因缘。诸圣于此惑乱。不起颠倒觉。非不颠倒觉。(唐译云。云何而得妄法真实。谓诸圣者于妄法不起颠倒非颠倒觉)大慧。除诸圣。于此惑乱有少分想。非圣智事相。大慧。凡有者。愚夫妄说。非圣言说。

　　记曰。此教如实观也。一切诸法本自如如。但于诸法不起颠倒不颠倒见。以一念不生。即名圣者。若于诸法有少分想。起心动念。即乖法体。便非圣智境界。故唐译云。有少想者。当知即是愚夫戏论。非圣言也。

　　△此下破常见。

　　彼惑乱者。倒不倒妄想。起二种种性。谓圣种性。及愚夫种性。

　　记曰。此言法本是一。由机见各异。以破常见也。颠倒见凡情也。不颠倒见。圣解也。由凡情故起外道种性。由圣解故起三乘种性。故唐译云。若分别妄法是倒非倒。彼则成就二种种性。此所谓法本不异。异自机耳。前言五性。乃明乘异性一。故云无间。今言二种种性。乃明法一见异。故云起。然皆依惑乱妄想而起者。以心佛与众生。是三无差别故。

　　圣种性者。三种分别。谓声闻乘。缘觉乘。佛乘。云何愚夫妄想。起声闻乘种性。谓自妄相计着。起声闻乘种性。是名妄想起声闻乘种性。大慧。即彼惑乱妄想起缘觉乘种性。谓即彼惑乱自共相。不亲计着。起缘觉乘种性。

　　记曰。此愚夫依彼妄法。起二乘圣种性也。谓妄见三界五蕴诸法。实有自相共相。而生计着。起厌离想。即名声闻种性。即彼五蕴了达缘生。不乐计着。离于愦闹。即名缘觉种性。

　　云何智者即彼惑乱。起佛乘种性。谓觉自心现量。外性非性。不妄想相。起佛乘种性。是名即彼惑乱起佛乘种性。

　　记曰。此智者即彼妄法起佛乘种性也。唐译云。何谓智者分别妄法而得成就佛乘种性。所谓了达一切。唯是自心分别所见。无有外法。谓但能观心外无法。是名智者。即是佛乘种性也。唐译作观彼惑乱不起分别。即成就佛乘种性。此经谓即诸法上不起分别。便堕佛种性义。智者请深观此语。

　　又种种事性。凡夫惑想。起愚夫种性。

　　记曰。此释第二愚夫种性也。唐译云。有诸愚夫分别妄法种种事物。决定如是。决定不异。此则成就生死乘性。法华云。诸法常无性。佛种从缘起。然而佛种从缘起。况二乘外道生死种性乎。是则妄境本真。随见分别。以妄见诸法实有自相共相。不了缘生。妄生厌离者。即名声闻。虽了缘生。不达无性者。即名缘觉。若了诸法无性缘生。缘生无性者。即名为佛。所谓一法元无异。三人乃见差。永嘉明一念中五蕴。当与此对观。行人深明此旨。自然圣凡情尽。得入无生。

　　彼非有事。非无事。是名种性义。

　　记曰。此释种性义也。种者因也。以诸法非有。故因之而起三乘圣性。以非无。故因之而起生死凡情。论云。当知真如。非有相。非无相。非非有相。非非无相。苟四句皆离。百非顿遣。则圣凡情尽。当体如如。不容拟议矣。故向下结示真如离相。以破一异见。

　　大慧。即彼惑乱不妄想。诸圣心意意识过习气自性法转变性。是名为如。是故说如离心。我说此句显示离想。即说离一切想。

　　记曰。此结示诸法本如。离心缘相。以破一异见也。论云。一切诸法。唯依妄念而有差别。若离心念。则无一切境界之相。是故一切法。从本已来。离言说相。离名字相。离心缘相。毕竟平等。无有变异。不可破坏。唯是一心。故名真如。但以众生妄想分别。随心意意识习气转。故变真如为名相。今但一念不生。情忘执谢。即彼心识转为正智。照彼诸法当体如如。故唐译云。即彼妄法。诸圣智者心意意识诸恶习气自性法转依故。即说此妄名为真如。非是此外别有真如也。故论云。言真如者。亦无有相。以一切法皆同如故。当知一切法不可说不可念。故名真如。故云是故说如离于心识。所以我说此句者。为显示离分别法。欲令行人悉离一切分别故。故论云。若离于念。名为得入。又云。离念境界。唯证相应故。故云离一切想。

　　△下破有无见。

　　大慧白佛言。世尊。惑乱为有为无。佛告大慧。如幻无计著相。若惑乱有计著相者。计着性不可灭。缘起应如外道说因缘生法。

　　记曰。此明诸法缘生如幻。以破有无见也。由上佛说妄法即真。大慧意谓诸法即真。真如离相。不可谓有。且现见诸法。不可谓无。故此疑问为有为无。世尊答云。如幻无计著相。谓缘生诸法。如幻不实。不可执著有无相也。若执着诸法是有是无者。则有无一定而不可转。如此则佛说缘起。亦应同外道说因缘生法从作者生矣。意斥大慧不可作有无见也。

　　大慧白佛言。世尊。若惑乱如幻者。复当与余惑作因。佛告大慧。非幻惑因。不起过故。大慧。幻不起过。无有妄想。大慧。幻者从他明处生。非自妄想过习气处生。是故不起过。大慧。此是愚夫心惑计着。非圣贤也。

　　记曰。前云离妄想。乃心不附境。此言幻不起过。以明境不牵心也。大慧闻说诸法缘生如幻。遂致疑曰。若惑乱如幻者。此幻应当复与余惑作因。意谓向以不了诸法如幻。妄计为实。故依之起惑造业。是妄法与余惑作因矣。今虽了境如幻。而幻境尚存。岂不又与余惑作因耶。意欲绝境。方不生心耳。世尊答云。既是幻事。岂能与余惑作因。何者。以幻人不起过故。所以不起过者。以幻人无情识故。故云无有妄想。所以幻化人无情识者。以依人功咒力而生。不是从爱根种子习气而生。岂有世人见偶人而生情爱者耶。是故幻不起过。经云。如世巧幻师。幻作诸男女。虽见诸根动。要以一机抽。息机归寂然。诸幻成无性。是故智者观自他五蕴身心为若此。若不作如是观。而于幻事分别好恶。起心动念生计著者。乃痴愚夫。非圣贤也。老庞云。但自无心于万物。何妨万物常围绕。铁牛不怕师子吼。恰似木人见华鸟。华鸟逢人亦不惊。木人本体自无情。心境如如只遮是。何虑菩提道不成。

　　尔时世尊欲重宣此义而说偈言。

　　圣不见惑乱。中间亦无实。中间若真实。惑乱即真实。舍离一切惑。若有相生者。是亦为惑乱。不净犹如翳。

　　记曰。此颂有无二俱离也。圣不见惑乱者。以中间无真实故。经云。譬如交中性。空有二俱非。若惑乱中间果有真实。则法法确有自性。一定而不可转。故云惑乱即真实。不但妄法非真。即舍离妄惑。而妄见有真实之性者。即此真实亦是惑乱。何也。以生死涅槃。皆即狂劳颠倒华相。故不净犹如翳。

　　复次大慧。非幻无有相似。见一切法如幻。

　　记曰。此世尊的示真知见力。以结成上义也。以如来明见三界之相。无有错谬。观一切法缘生不实。除幻无可为喻者。故特告曰。非幻无有相似。

　　大慧白佛言。世尊。为种种幻相计着言一切法如幻。为异相计着。(唐译云。为依执着种种幻相言一切法犹如幻耶。为异依此执着颠倒相耶)若种种幻相计着言一切性如幻者。世尊。有性不如幻者。所以者何。谓色种种相非因。世尊。无有因色种种相现如幻。世尊。是故无种种幻相计着。相似性如幻。

　　记曰。此难明如幻义也。大慧闻说一切法如幻。遂致疑曰。所言如幻者。是依计着幻相多种不一言一切法如幻耶。是不依幻相但依执着颠倒心相言如幻耶。故云为异相计着。意谓若依执着颠倒心相言如幻者则可。若言计着种种幻相言一切如幻者则不可。何也。且诸法亦有不如幻者。盖幻事无故而起。是无因也。且现见种种色法不是无因。若言彼如幻。则是无因矣。故云种种色相非因。若都无因而令色相种种显现如幻者。则同外道无因生矣。唐译云。是故世尊。不可说言依于执着种种幻相言一切法与幻相似。

　　佛告大慧。非种种幻相计著相似一切法如幻。大慧。然不实一切法速灭如电。是则如幻。(唐译云。不依执着种种幻相言一切法如幻。以一切法不实速灭如电。故说如幻)大慧。譬如电光。刹那顷现。现已即灭。非愚夫现。(魏译云。即见即灭。凡夫不见。唐译云。世间凡愚悉皆现见)如是一切性。自妄想自共相观察。无性非现。色相计着。

　　记曰。此示生即无生故如幻也。佛谓我说一切法如幻者。不是依执着种种幻相之多言一切法如幻也。盖言诸法速起速灭。不实如电。故说如幻耳。譬如电光即现即灭。以正当现时即是灭。非是灭后而言灭也。若知电光现时即灭。则知诸法生本无生。故下偈云。物生即有灭。不为愚者说。此非凡愚所知。故云非愚夫现。是故我说一切诸法本自不生。但依凡夫自心分别自共相见。亦如电光速起速灭。非实有也。众生不达诸法本无。而妄于种种色相执以为实。故云。无性非现。色相计着。是故我说诸法如幻。以示生本无生之义耳。殆非依执着种种诸法幻相言如幻也。

　　尔时世尊欲重宣此义而说偈言。

　　非幻无有譬。说法性如幻。不实速如电。是故说如幻。

　　记曰。此颂成幻义也。言幻者。以不实故如幻。以速灭如电故如幻。然幻事不实。人易知之。若幻事速灭如电。则难知也。言速灭者。非是已生而灭之速。盖言本不生也。永嘉见六祖云。生死事大。无常迅速。祖云。何不体取无生。了无速乎。嘉云。体即无生。了本无速。祖云。汝甚得无生意。

　　△下破生见。

　　大慧复白佛言。如世尊所说。一切性无生。及如幻。将无世尊前后所说自相违耶。说无生性如幻。

　　记曰。此疑佛自语相违也。大慧因闻佛先说一切法无生。又说如幻。然一切法既本无生。而又言如幻。如幻则生也。方说无生。而又言生。岂不前后自语相违耶。

　　佛告大慧。非我说无生性如幻前后相违过。所以者何。谓生无生。觉自心现量。有非有。外性非性。无生现。(唐译云。无有相违。何以故。我了于生即是无生。唯是自心之所见故。若有若无一切外法。见其无性。本不生故)大慧。非我前后说相违过。然坏外道因生。故我说一切性无生。大慧。外道痴聚。欲令有无有生。非自妄想种种计着缘。(唐译云。外道痴聚共兴恶见。言从有无生一切法。非自执着分别为缘)大慧。我非有无有生。是故我以无生说而说。

　　记曰。此明生本不生。以破因生见也。佛言我非前后相违过。何者。我了一切法生本无生。以觉诸法唯是自心之所现故。若有若无。见其无性缘生。以生本不生。故说如幻耳。非我有前后相违过也。然我说无生。亦非徒说。以为破外道妄立因生。故我说一切法性本自无生。外道因生者。以彼外道痴聚共兴恶见。妄谓有从有因生。无从无因生。故云欲令有无有生。不达诸法从自妄想种种执着分别缘生。是故我说诸法非有无有生。以缘生如幻。故说无生。非是一向绝然不生也。

　　大慧。说性者。为摄受生死故。坏无见断见故。为我弟子摄受种种业受生处故。以声性说。摄受生死。

　　记曰。此妨难也。恐愚者闻说诸法非有无生。便致疑难云。然世尊说见爱烦恼善恶诸法。三界因果轮回等事。是说诸法实有性也。何以言无。故此释之。唐译云。说诸法者为令弟子知依诸业摄受生死。遮其无有断灭见故。谓见爱习气诸烦恼为生死因。三界受生处为生死果。故云种种业受生处。净名云。无作无造无受者。善恶之业亦不亡。所以不令众生堕断灭见。拨无因果故耳。然而虽说。但以名句文身为体。亦非实法。故云以声性说。

　　大慧。说幻性自性相。为离性自性相故。堕愚夫恶见相希望。不知自心现量。坏因所作生。缘自性相计着。说幻梦自性相一切法。不令愚夫恶见希望。计着自及他一切法。如实处见作不正论。大慧。如实处见一切法者。谓超自心现量。

　　记曰。此明如来说法。但随他意语也。法本无生。不容有说。然而佛说如幻说无生者。但为破执着之情。如逆楔出楔故耳。以愚夫不达诸法唯自心现。妄计种种实有自性。故我说如幻。以破彼执。又以外道不达五蕴诸法缘生无性。妄计作者以为生因。我为坏彼因所作生执着之情。故我说五蕴诸法缘生如幻。不实如梦。不令妄计自他身心自相。舍邪执耳。又以众生于如实处。妄见生灭。作不正论。故我说无生。若果有能如实见一切法超自心现量者。则我于无生二字亦不说矣。殆非我说如幻无生有相违过。

　　尔时世尊欲重宣此义而说偈言。

　　无生作非性。有性摄生死。观察如幻等。于相不妄想。

　　记曰。言诸法无生者。无作耳。无作故无性。然而说有业性者。为遮断见摄受生死故。若能观察诸法如幻。则于一切法相不起分别。不分别。则心境寂灭。寂灭则不生。是则如幻无生。本无二也。

　　○上破生见。

　　△下破名言习气。

　　复次大慧。当说名句形身相。善观名句形身菩萨摩诃萨。随入义句形身。(唐译云。我当说名句文身相。诸菩萨摩诃萨善观此相。了达其义)疾得阿耨多罗三藐三菩提。如是觉己。觉一切众生。

　　记曰。此明言说无性。以破名言习气也。由前历云。当依于义。莫着言说。又云。言说者是作耳。又云。以声性说。第恐闻者不达言说性空。不能离言得义。故此特示名句文身。令善观察随入义句也。盖言说者。以名句文身为体。既以三法合成。足知本无自性。如来但假此以诠表法耳。非实法也。故令观察当可离之。言说性离。则义自得矣。

　　大慧。名身者。谓若依事立名。是名名身。

　　记曰。依事立名。名即是身。故名名身。如依瓶盆。立瓶盆名。谓一名二名多名。能诠自性。名异义一。故名名身。身者多法积聚义。

　　句身者。谓句有义身。自性决定究竟。是名句身。

　　记曰。谓句能显决定究竟。且如瓶盆。但有其名。未能显义。以不知是何等瓶盆。若言铜铁锡木等瓶盆。或言水油盐米等瓶盆等。句义各异。如此则显义决定究竟不谬。谓一句二句多句。能诠差别。因名成句。故名句身。

　　形身者。谓显示名句。是名形身。

　　记曰。形即文身。乃字也。依此文字能成名句。谓一字二字多字。为二所依。故名文身。说文云。依类像形为字。形声相称为文。

　　又形身者。谓长短高下。

　　记曰。字有四声八韵。清浊轻重。抑扬高下。故魏译云。谓声长短音韵高下。

　　又句身者。谓径迹。如象马人兽等所行径迹。得句身名。

　　记曰。句身者。径迹耳。谓寻迹以得象马。喻因言句而得义。得义则忘言。犹得象马以遗迹。

　　大慧。名及形者。谓以名说无色四蕴。故说名。自相现。故说形。

　　记曰。名字者。谓无色四蕴。依名而说。名字相者。谓能了别名字相故。言四蕴各有自相也。此举四蕴依名字说。但有名字。本无实法。不比色蕴尚有假质。要显名字性空故也。言自相者。但只是四蕴各自不同。亦非实有相状可见。若了四蕴但有名字。则所说诸法例此可知。故密严云。世间种种法。一切唯有名。故我所说无生如幻。乃至菩提涅槃自觉圣智等。皆是随破众生妄执之情。本无实法。闻者应当因言得义。莫着言说。

　　是名名句形身。说名句形身相分齐。应当修学。尔时世尊欲重宣此义而说偈言。

　　名身与句身。及形身差别。凡夫愚计着。如象溺深泥。

　　记曰。如来无法可说。但因凡愚于第一义妄见一异有无常无常等一切邪执。不得已而假以言说破彼执情。意在显示第一义谛如实境界。如标月指耳。岂期愚夫复执言说生种种见。如象溺深泥。何由得出离耶。故楞严云。汝等若以缘心听法。此法亦缘。此则因声而有分别。非得法性。然佛以音声说无生法。声即无生。若以生灭心随声分别。则彼无生亦生灭矣。若了声性无生。则知说本无说。故向下明不说即说。说即不说。二种深义。以洗名言习气。故特示如来说法有四种记论。而以止论为第一义也。

　　○上破名言习气。

　　△下诫忘言默证。

　　复次大慧。未来世智者。以离一异俱不俱见相。我所通义。问无智者。彼即答言。此非正问。谓色等常无常为异不异。如是涅槃诸行相所相。求那所求那。(唐译云。依所依)造所造。见所见。尘及微尘。(魏译云。泥团微尘)修与修者。(唐译云。智与智者)如是比。展转相。如是等问。(唐译云。如是等不可记事。次第而问。世尊说此)而言。佛说无记。(唐译云。当止记答)止论。非彼痴人之所能知。谓闻慧不具故。如来应供等正觉。令彼离恐怖句故。说言无记。不为记说。又止外道见论故。故不为说。

　　记曰。此明止论以示不说说。将显名言双绝。诫令忘言默证也。佛意谓我寻常说离一异等四句见者。为要通达第一义谛无言说处。遣彼愚夫名言习气过故。于未来世我弟子中有智慧者。若以此义问彼愚夫无智之人。彼反以为不正之问。何者。以彼愚夫但执名言。不悟实义故。傥彼愚夫复以常无常一异云云等四句妄见之说。展转次第来问我弟子云。世尊亦说此法否。而我弟子但可应云。佛说此等皆无记论。当止记答。决不可又以离四句说应答彼也。何者。以离四句义名为止论。非彼痴人之所能知。以彼闻慧不具。不达实义故。然彼愚夫一向专执名言。若闻离言说相。便生恐怖。佛欲令彼离恐怖处。故但言彼是无记。更不为记说也。然我此不说者。意欲令彼外道愚人。永得出离作者邪见论故。而不为说。此乃不说之说。非徒不说也。故外道问佛。不问有言。不问无言。世尊默然良久。外道即拜云。世尊大慈大悲。开我迷云。此所谓欲令永离外道邪见故不说也。甚矣。一切众生无始戏论名言习气处处贪着。如韩卢逐块。故如来掩室于摩竭。维摩杜口于毗耶。正为洗此邪见戏论名言习气耳。

　　大慧。外道作如是说。谓命即是身。如是等无记论。大慧。彼诸外道愚痴。于因作。(唐译云。计有作者)无记论。非我所说。(魏译云。外道迷于因果义故。是故无记。非我法中名无记也)大慧。我所说者。离摄所摄。妄想不生。

　　记曰。此出外道无记论及佛止论意也。由上佛说外道为无记论。不知何为无记。故此释云。以外道妄计即阴是我。离阴是我。故说身命为一异等。故为无记。以彼外道迷于因果义故。是名无记。非我法中名无记也我教中说离能取所取。不起分别。妄想不生。名为无记。佛说庵摩罗识。名白净无记。然无记者。以无可记录故。盖外道迷于因果实义。故无实果可记录者。故名无记。而佛说庵摩罗识。亦名如来藏。亦即是真如。楞严云。如来藏中。求于去来迷悟生死。了不可得。以如来藏不属因果。不可以言议心思。无可记录。故亦名无记。以佛说无记。非是外道二乘所可知故。故应止彼。是为止论也。法华云。正使满十方。皆如舍利弗。如稻麻竹苇。不退诸菩萨。亦满十方刹。尽思共度量。不能测佛智。何者。以佛智非心识可到故。以非心识所到。故身子三请。如来三止云。止止不须说。我法妙难思。噫。身子尚然。况外道乎。故应止彼也。

　　云何止彼。大慧。若摄所摄计著者。不知自心现量。故止彼。

　　记曰。此言止论之所以也。所以止彼而不置答者。以彼外道执着能取所取妄法。不了唯是自心所现。若与彼说离心意识境界。彼则恐怖惊疑不信。返生诽谤。破法堕恶。或依名言习气。复执言说。更增邪见。是故佛诫弟子于后恶世。无智人中莫说此经。为遮此辈恶见。故应止彼而不答也。

　　大慧。如来应供等正觉。以四种记论为众生说法。大慧。止记论者。我时时说。为根未熟。不为熟者。

　　记曰。此释伏难。以明如来说法。大权应变。不执一也。难云。佛既于彼等无记置而不答。然亦有答者何也。故此释云。如来说法。应变不一。或时一向直说。或时反诘。或时广为分别。如来调伏众生。应机施设。如摩尼圆照。五色相鲜。与夺随宜。杀活自在。故有时说。有时不说。有时说即不说。有时不说即说。所谓默时说。说时默。大施门开无拥塞。然说与不说。无非显示第一义谛。离言说处。岂可定执说与不说耶。故云。如来以四种记论。为众生说法。恐闻者又致疑云。既以四种记论说法。何以此中特为外道明止论耶。故此答云。止记论者。不但今日。我时时说。然非为外道一类之机。即我弟子中亦有根机利钝。成熟未成熟者。若根未熟者。且止不说。以待时故。或为激发当机。令生欣慕。如法华身子。华严刚藏。三请三止。然非秘而不说。亦非绝然不说也。即止外道不说。但为遮其恶见。而止即是说。亦非痛绝之意也。以如来不舍一众生故。

　　复次大慧。一切法离所作。因缘不生。无作者。故一切法不生。

　　记曰。此下至一切法常。通明佛以止论制诸外道。不同外道所说也。然佛虽以四论说法。普被三根。故其止论亦有时而说。至若对外道说法。一向单用止论。以说与不说。皆止论故。何也。且如外道不达诸法本自无生。妄计有作者生。或妄计因生。以妄执别有异因能生诸法。盖无因也。是故我说因缘不生。魏译云。一切诸法。离作者及因。是故不生。以无作者故。是故我说一切诸法不生。且彼外道妄执诸法一定有能生。我但以不字止之耳。然我何尝别有所说耶。以外道计诸法自生。或计他生。或计共生。或计无因生。中论云。诸法不自生。亦不从他生。不共不无因。是故说无生。此所谓但以不字止之。故为止论。

　　大慧。何故一切性离自性。以自觉观时。(魏译云。以自智观察)自共性相不可得。故说一切法不生。

　　记曰。此重征释无生义。以破外道生见也。由上佛言。我说诸法无性者。以离自性故。大慧疑云。何故一切法皆离自性耶。故此世尊牒而答之曰。我以自觉圣智观察时。见一切法自相共相皆不可得。故说一切法本自无性。故不生也。问曰。既云一切法离自性故说无生。何以又言自相共相不可得。方名离自性耶。答曰。以彼外道不达诸法唯心所现故。妄计神我为作者。实有自性。能生诸法。又计他梵天能生诸法。又计他四大极微时等各有自性。能生诸法。又计诸法八万劫来无因自有。自然而生。然神我作者。自生也。从他梵大四大等。他生。共生也。自然。无因生也。以妄计此四。各有自体。能生诸法。谓之自相。以不了唯心。妄见诸法从彼四生。谓之共相。故此世尊破云。诸法不从彼四法生。何也。以彼四法皆无自性。不能和合而生诸法。故云自相共相不可得。彼四既不可得。足知一切诸法无自性矣。既无自性。则诸法又何从而生耶。此所以一切法离自性故。故说诸法本自不生也。然彼以妄见自相共相皆不离自性。故生。我以正智观察一切皆离。故不生耳。下文何故云云。皆牒疑词也。

　　何故一切法不可持来。不可持去。(魏译云。一切诸法。亦无取相。亦无舍相)以自共相欲持来。无所来。欲持去。无所去。(唐译云。以自共相。来无所从。去无所至)是故一切法离持来去。

　　记曰。此释上自共相不可得义。以破相见也。以彼外道妄见诸法。计自共相。实有自体。我以正智而观。皆不可得。何者。若自共相果有自体。则可取。可取。则可持来。既可取。则可舍。可舍。则可持去。今观诸法来无所从。去无所至。既无来去。则不可得。于不可得中而妄计实有自共相者。皆邪见也。故永嘉云。取不得。舍不得。不可得中秪么得。以不可得。故说诸法离自性不生。所以云体即无生。故二祖乞师安心。师云。将心来与汝安。祖云。觅心了不可得。故僧问云门一物不将来时如何。门云。放下着。僧云。一物不将来。放下个甚么。门云。放不下。担取去。

　　大慧。何故一切诸法不灭。谓性自性相。无故。一切法不可得。故一切法不灭。

　　记曰。此破外道死后断灭见也。由一切法无自性。故不生。不生。故不灭。殆非生而后灭。亦非死后断灭也。

　　大慧。何故一切法无常。谓相起。无常性。是故说一切法无常。

　　记曰。此破凡夫外道确定常见也。由凡夫妄认四大为自身相。执定一期果报及作千秋百岁之计以为常。外道妄计十方众生生灭循环。不曾散失。咸皆体恒。执以为常。以认无常为常。故此佛说一切法无常。以相起速灭。刹那不住。无有常性。故我说无常。遮彼常见。殆非真无常也。

　　大慧。何故一切法常。谓相起。无生性。无常。常。故说一切法常。

　　记曰。此破二乘以真常为无常见也。以二乘不了诸法当体真常。而横生厌离。故此佛说一切法常。以诸法相起即是不起。故如电速灭。以无所有故。故无常性常。故我说一切法常。以初生即有灭。本无生性故。故云。相起无生性。无常常。殆非离此诸法外。别求真常也。以一切皆同如故。除真如外。无片事可得。故即彼诸法生无生性。当体真常。即前所云惑乱常也。

　　尔时世尊欲重宣此义而说偈言。

　　记论有四种。一向反诘问。分别及止论。

　　记曰。此颂如来以四种记论为众生说法也。四种记论者。一谓随问而答。名为一向。魏云直答。二谓反诘所问而答。名为反诘。唐云反质答。三谓简辨而答。名为分别。四谓折伏外道故置而不答。名为止论。魏唐二译皆云置答。

　　以制诸外道。有及非有生。僧佉毗舍师。

　　记曰。此偈意谓佛以四论。不独为弟子说法。然亦为制诸外道也。唐译云。数论与胜论。以梵语僧佉。正云僧佉耶。此云数术。数。即慧数。谓度诸法根。立名从数。故立神我主谛。从冥初生觉等。谓之二十五冥谛。故亦名数论。毗舍。亦名毗世。具云吠世史迦沙多罗。此云胜论。立六句义为最胜故。或胜人所造故。六句者。一实。二德。三业。四大有。五同异。六和合。虽云六句。而以和合因缘为我。能生诸法。师。即二论师也。

　　一切悉无记。彼如是显示。

　　记曰。此结示外道所说皆无记也。唐译云。如是等诸法。一切皆无记。

　　正觉所分别。(唐译云。正智观察时)自性不可得。以离于言说。故说离自性。

　　记曰。此颂离自性已下五节义也。以一切法皆无自性。平等如如。离言说相。以离言说。故说离自性耳。以无自性。故生灭断常等皆妄见也。

　　○从前大慧难问佛说缘起即是说因缘起止此。通破外道言说自性事自性相二种计着。有无断常等四句邪见。以明外道邪禅。后章示声闻通别相。以明二乘偏禅。总上章通释四种禅中愚夫禅。

　　尔时大慧菩萨摩诃萨复白佛言。世尊。惟愿为说诸须陀洹。须陀洹趣差别通相。

　　记曰。此问明二乘通别行相。以释前愚夫禅中二乘偏禅之行相也。差别通相者。谓声闻名通。而有四果行相各别。故从初果问起。意在历四果。以明亦有顿渐不同也。

　　若菩萨摩诃萨善解须陀洹趣差别通相。及斯陀含。阿那含。阿罗汉。方便相。分别知已。如是如是为众生说法。谓二无我相及二障净。度诸地相。究竟通达。得诸如来不思议究竟境界。如众色摩尼。善能饶益一切众生。以一切法境界无尽身财。摄养一切。

　　记曰。此陈述请问利益也。由前一往世尊历斥勿堕外道二乘恶见。且云如来又以二种神力加持。令其行人不堕外道魔业。及声闻地禅。故此大慧闻上来佛说外道邪禅行相已。但不知声闻禅通别行相何如。意谓声闻名虽通称是一。而有四果差别不同。若一一了知差别行相。则可以自净二障不堕其中。亦可以教化众生舍离增慢。不致得少为足。庶可超越诸地。究竟佛果。而以无尽身财教育众生也。有此胜益。故此请问。所云方便相者。谓四果修行各有方便行相。即观行也。须陀洹。此云预流。谓三界四谛下八十八使见惑断尽。即证初果。以初入圣流。故名预流。斯陀含。此云一往来。谓于三界九地八十一品思惑中。方断欲界一地前六品尽。则证二果。从此命终。更须一往上二界。一来欲界。方得断除后三品残思。故云一来。阿那含。此云不来。谓欲界九品思惑断尽。则证三果。从此永绝欲界受生。更不还来。故云不来。已上三果名有学位。阿罗汉。此云无生。又云杀贼。又云应供。谓上二界八地七十二品思惑断尽。则证四果阿罗汉。名无学位。高超三界。远越四生。故名无生。此以证灭谛理。不受后有。得无生名。殆非八地真无生也。以能破烦恼。故名杀贼。堪为福田。故名应供。

　　佛告大慧。谛听谛听。善思念之。今为汝说。大慧白佛言。善哉世尊。唯然听受。佛告大慧。有三种须陀洹。须陀洹果差别。云何为三。谓下中上。

　　记曰。前问诸须陀洹。及须陀果差别通相。故此答云总有三种。谓人有三。果亦有三。以根有利钝迟速故有三。非是实有三种也。故云下中上。

　　下者极七有生。

　　记曰。此言极钝根也。唐译云。于诸有中极七反生。谓欲界一地九品俱生烦恼。共润七生也。润七生者。谓初品润二生。次三品各润一生。次二品共润一生。后三品共润一生。以初粗猛。后力微弱故。以天上耽乐。无力断惑。故须下生人间。历境方断。以根钝故。故极七返生而后断也。此中俱生烦恼。谓爱欲也。非俱生无明。

　　中者三五有生而般涅槃。

　　记曰。此中机也。以根稍利。故历生不同。故三生五生而般涅槃。

　　上者即彼生而般涅槃。

　　记曰。此上机也。谓上机须陀洹。即此一生便得阿罗汉果。名现灭须陀洹。不说中间经二三果。观此中上二机有涅槃之言。则中机亦不历后二。是则历后位者皆下机也。若约四十二章经云。须陀洹七死七生便得阿罗汉。爱欲断者如四肢断。则下亦不历。

　　此三种有三结。下中上。

　　记曰。此言所断结有三种。而一种中各有下中上。故诸结地地通有九品。共有八十一品。

　　云何三结。谓身见。疑。戒取。是三结差别。

　　记曰。此是三结之名也。此三结。乃十使烦恼中之三种。疑。乃钝使之一。身见。戒取。乃利使之二也。问曰。十使烦恼。为三界生死之本。声闻乘人十使断尽。方出三界。今何独言断三结耶。答曰。五钝独言疑者。以身见断。则贪痴自然不生。既佛教调伏其心。故不行嗔。慢心四果未断。故不言慢。以未入佛法时。初尊天魔反疑于佛。今既令入正信。则不疑佛疑法。已见谛理。亦不疑已。故独言断疑耳。五利不言余三者。彼皆外道邪见。今既依佛教门。故此不言。又意。痴。乃无明。以恋着涅槃。虽断欲贪。而未断涅槃贪。故二皆非所断。故不言。

　　上上升进。得阿罗汉。

　　记曰。此总示断结得果之相也。上上升进者。谓能顿断上上品惑。即证上上阿罗汉果。

　　大慧。身见有二种。谓俱生。及妄想。(唐译云分别)如缘起妄想自性妄想。

　　记曰。此示身见。以释初果行相也。身。即五蕴身心。所谓名色是已。俱生者名也。谓受等四蕴。本无自性。但以名言而为体故。无始时来一类妄执。故名俱生身见。妄想分别者色也。谓此四大幻色本来不有。但以因缘力故。和合妄成。譬如幻者。假名为人。愚夫不达。妄计实有自性。分别妍丑。横生贪欲。故云分别身见。

　　譬如依缘起自性种种妄想自性计着生。以彼非有非无。非有无。无实。妄想相故。愚夫妄想种种妄想自性相计着。如热时𦦨。鹿渴水想。是须陀洹妄想身见。彼以人无我摄受无性。断除久远无知计着。

　　记曰。此释断分别身见行相也。然自他幻妄色身本来不有。但依妄想业幻四大假合成形。譬如幻人依缘而起。所谓如世巧幻师。幻作诸男女。愚人不了。妄生分别。计着好丑。故云如依缘起有计着性。且彼缘生假蕴。无而忽有。其实非有非无。既非有无。则无实体。而凡夫愚痴妄生计着。取以为实。如热时𦦨本非是水。而渴鹿妄生水想。此则是名须陀洹分别身见相。魏译云。以无智故。无始世来虚妄取相。此身见垢。见人无我。乃能远离。故云是须陀洹妄想身见。彼以人无我摄受无性。断除久远无知计着。谓初见道位。证得我空。乃能断除。是乃单破色阴。则断分别我见也。

　　大慧。俱生者。须陀洹身见。自他身等四阴。无色相故。色生造及所造故。展转相因相故。大种及色不集故。

　　记曰。此释断俱生身见行相也。唐译云。以普观察自他之身。受等四蕴无色相故。色由大种而得生故。是诸大种互相因故。谓例观自他受等四蕴。但有名字。本无实体。且色阴虽有假相。但从四大种所造。展转相因而成此形。既有此形受生。则彼四阴俱时而有。故云俱生。然四大中各无主宰。谁能合集以成色乎。故云色不集故。色阴有质尚空。况受等四阴。本无色相。但有名字。岂非空耶。然此俱生。但约四蕴依色。妄执身心自相而言。殆非俱生无明也。学者应知。

　　须陀洹观有无品不现。身见则断。如是身见断。贪则不生。是名身见相。

　　记曰。此结身见观行成就也。有品。色也。无品。四蕴也。谓须陀洹能观自他五蕴。悉空无主。身见则断。身见若断。则贪爱不生。贪爱不生。则生因永绝。再不受生。故法华云。诸苦所因。贪欲为本。若灭贪欲。无所依止。是故身见断。则证初果。是名断身见相。

　　大慧。疑相者。谓得法善见相故。及先二种身见妄想断故。疑法不生。不于余处起大师见。为净不净。是名疑相须陀洹断。

　　记曰。此释断疑之行相也。论云。疑者于诸谛理犹豫为性。能障不疑决定信故。疑有三种。谓疑理。疑法。疑师。得法善见相者。谓于所得真谛法。善能观察。见彼真理。故于理不疑。及先二种身见断。故于诸法中疑不得生。是于法不疑。以向于理法有疑。亦疑其人。但知所尊天魔外道以为大师。返疑于佛。是净不净。今见理既真。于法不疑。则不疑其人。故云不于余处生大师想。是名须陀洹所断疑相。

　　大慧。戒取者。云何须陀洹不取戒。谓善见受生处苦相故。是故不取。大慧。取者。谓愚夫决定受习苦行。为众具乐。故求受生。彼则不取。除回向自觉胜。离妄想无漏法相行方便。受持戒支。是名须陀洹取戒相断。

　　记曰。此释断戒取行相也。然有漏戒善。乃人天之因。而须陀洹所以不取者。以明见生处苦相故。夫其取者。乃诸凡愚于诸有中贪着世乐。故苦行持戒。愿生于彼。是故凡夫愿生人天中。故持五戒十善。而外道愚人。恐未来有苦相。故持牛狗等戒。拔发熏鼻。卧棘投针。种种苦行。谓今生受苦若尽。将来一味受乐。此乃取相邪戒。而须陀洹人不取是相。然其亦有所持戒品。乃是唯求最胜无漏无分别法。故所修者。乃定共戒。殆非凡愚取相邪戒。是名取戒相断。

　　须陀洹断三结。贪痴不生。若须陀洹作是念。此诸结我不成就者。应有二过。堕身见。及诸结不断。

　　记曰。此结名离过也。然贪爱从身见生。痴从疑戒取生。今三结断。是则因断而缘不生也。三结已断。若存能断之心。则亦堕身见。反不能断诸结。是为二过。故魏译云。彼若如是。不离三结。

　　大慧白佛言。世尊。世尊说众多贪欲。彼何者贪断。(唐译云。贪有多种。舍何等贪)佛告大慧。爱乐女人。缠绵贪着。种种方便。身口恶业。受现在乐。种未来苦。彼则不生。所以者何。得三昧正受乐故。是故彼断。非趣涅槃贪断。

　　记曰。此示所断生死根本也。经云。一切众生。皆以淫欲而正性命。能令一切众生生死不绝者。爱与欲也。须陀洹以知现在欲乐是未来苦因。故永断淫心。故云彼则不生。何者。以禅定解脱之乐。非世间五欲之乐可比。由得禅定乐。故能断彼欲乐也。然彼但断欲贪。未断趣涅槃贪。何也。以彼二乘贪着三昧寂灭之乐。不生一念度生之心。故佛呵云。饮寂灭酒。卧无为床。又谓之焦芽败种。故此特云非趣涅槃贪断。观此不断涅槃贪。则此初果不分利钝。但断三结。径证四果也。

　　大慧。云何斯陀含相。谓顿照色相妄想生相。见相不生。善见禅趣相故。顿来此世。尽苦际。得涅槃。是故名斯陀含。

　　记曰。此释二果行相也。斯陀含。名一往来。顿者一往也。色相者色蕴也。妄想者受等四蕴也。谓以生空观智。顿照五蕴生相。不起心分别。故魏译云非虚妄分别想见。故云见相不生。善见禅趣相故。此乃凡夫利根。不历三五七生断结。不入初果。一往发心便登二果。只须一来便证涅槃。故云顿来此世。尽苦际。得涅槃也。由此观之。是则前须陀洹人。自有三根。以根有利钝。惑有厚薄。故断结有远近不同。今此二果并后那含。皆约凡夫根利惑薄。发心便登当果。一生取证者。殆非次第从前至后也。何者。以前云即彼惑乱起声闻种性。故此乃直观五蕴浅深以约位耳。

　　大慧。云何阿那含。谓过去未来现在色相性非性。生见过患。使妄想不生故。及结断故。名阿那含。

　　记曰。此释三果行相也。阿那含。此云不来。然前斯陀含人。但能观现在五蕴不生分别。未观未来。故须一来而后得涅槃。今此阿那含人。根性大利。能观三世色蕴悉皆无性。又见未来生处皆有诸苦过患。故厌苦断集。使后四蕴妄想不生。即能顿断三结。即此当生取证。再不复来。故云不来。此亦从凡夫直入三果顿证无生者。

　　大慧。阿罗汉者。谓诸禅三昧解脱力明。烦恼苦妄想非性。故名阿罗汉。

　　记曰。此释四果行相也。谓此阿罗汉位。乃前三位顿渐二根所同趣究竟之地。若至此位。则诸禅三昧。及八解脱。自然了达。亦能分证十力。三明六通皆悉成就。至于烦恼发业所招诸苦。皆已永断。一切妄想灭尽无余。故此得名阿罗汉也。然此四果。皆约直观五蕴妄法。以明即彼惑乱起声闻种性。但由根有利钝。故有前三差别不同。其实通名声闻。以显差别通相。非若他经所明实有定位也。

　　大慧白佛言。世尊。世尊说三种阿罗汉。此说何等阿罗汉。世尊。为得寂静一乘道。(魏译云。得决定寂灭。唐译云。一向趣寂)为菩萨摩诃萨方便示现阿罗汉。为佛化化。(唐译云。佛所变化)佛告大慧。得寂静一乘道声闻。非余。(唐译云。此说趣寂。非是其余)余者。行菩萨行。及佛化化。巧方便本愿故。于大众中示现受生。为庄严佛眷属故。

　　记曰。此结示非真果也。大慧意在拣别真伪。故问三种阿罗汉中此属何等。佛言我所说者。乃是趣寂定性声闻。断四住结。出生死苦。得涅槃者。乃名字罗汉。非真罗汉也。华严地上菩萨为真阿罗汉。即此中行菩萨行。乃方便愿者。谓内秘菩萨行。外现是声闻。其佛所化化者。乃为庄严诸佛国土。及众会眷属故。彼二声闻。非我此中所说故。然此声闻。果既非真。而因亦非真。故下文结过。

　　大慧。于妄想处种种说法。谓得果得禅。禅者入禅悉远离故。(唐译云。禅者及禅皆性离故)示现得自心现量得果相。说名得果。

　　记曰。此结二乘因非真因。故果非究竟也。然彼趣寂声闻。但证偏空。未达实相真理。以无明全在故。依妄想处种种说法。故法非真法。以但尽生死谓为解脱。其实未得一切解脱。而妄谓得果。但起灭定。未得首楞严大定。而妄为得禅。于无所得中妄有证得。以不达禅者及禅悉远离故。妄取涅槃以为真果。然彼所得灭度亦非真灭。但从自心妄见说有得果相耳。故前文云。前后转进。相不除灭。故此为愚夫所行禅也。论云。现前立少物。谓是唯识性。以有所得故。非实住唯识。菩萨尚然。况定性乎。

　　复次大慧。欲超禅无量无色界者。当离自心现量相。(唐译云。若欲超过诸禅无量无色界者。应离自心所现诸相)大慧。受想正受超自心现量者。不然。何以故。有心量故。

　　记曰。此总结上外道声闻愚夫所行禅。俱非真因。诫令离过绝非也。禅。通指二乘及外道禅。无量。乃别指广果天人所修四无量心。异生有漏禅。无色界。乃别指四空处定。已上诸禅。虽有世出世间之别。其实总皆未离心量相故。故此诫勉修如实行者。若欲超彼二乘外道诸禅。应当远离自心现量相也。因明论云。现量有二。谓真。及似。此乃似现量。以心量未忘。有有取相故。故勉超之。然者犹许也。谓不但外道邪禅不许亲习。即二乘灭受想正受。在我法中超自心现量者。决不许可。何者。以彼有心量故。固当远离也。首楞严云。诸修行人。不能得成无上菩提。乃至别成声闻缘觉。及成外道诸天魔王及魔眷属。皆由不知二种根本。错乱修习。犹如煮沙欲成嘉馔。纵经尘劫终不能得。以沙非饭本故。是故欲证无生。当远离心相为第一义也。故特勉之。

　　尔时世尊欲重宣此义而说偈言。

　　诸禅四无量。无色三摩提。一切受想灭。心量彼无有。

　　记曰。此颂总结愚夫禅也。四无量。即慈悲喜舍四无量心。乃广果天人。为除众生嗔恼不悦憎爱。故修此四心。此乃异生有漏禅。殆非佛之四无量心也。谓彼外道二乘诸禅行相。皆是各各妄见。取自心相。其实彼等元无所有。

　　须陀槃那果。往来及不还。及与阿罗汉。斯等心惑乱。禅者禅及缘。断知见真谛。(唐译云。禅者禅所缘。断惑见真谛)此则妄想量。若觉得解脱。

　　记曰。此别颂二乘非真也。谓四果圣人。而心未离惑乱。即所修禅定。入我空观。而所观骨璅无常苦不净等相。皆不离计着。即断惑所见真谛。亦不离妄见。取涅槃相。故云。禅者禅所缘。断知见真谛。此则妄想量。若觉此等非真。即得究竟解脱矣。知者分别也。

　　○此上总明愚夫禅已竟。

　　△次下明观察义禅。

　　复次大慧。有二种觉。谓观察觉。及妄想相摄受计着建立觉。

　　记曰。此示真妄二觉。以释前四种禅中观察义禅之行相也。唐译云。有二种觉智。谓观察智。及取相分别执着建立智。然法非有无。但随智转。若依正智而观。则诸法非有。若以邪智而观。则诸法不无。不无。则四句横生。非有。则一真独立。一真立则四句离。四句离则心境绝。心境既绝。则人法双亡故此观察义禅。为破法执。故前文云。谓人无我自相共相。外道自他俱无性已。观法无我。彼地相义。渐次增进。是名观察义禅。后文自明。然此真妄双举者。意令舍邪归正故。

　　大慧。观察觉者。谓若觉性自性相。选择离四句不可得。是名观察觉。

　　记曰。此释观察正智也。谓外道二乘妄执诸法实有自性。故横生四句。今以正智观察诸法。本无自性。既法无自性。故四句无依。选择推求。离四句外竟不可得。以不可得。故见诸法无性者。是名观察义禅。

　　大慧。彼四句者。谓离一异。俱不俱。有无。非有非无。常无常。是名四句。大慧。此四句离。是名一切法。(唐译云。是故说言一切法离)大慧。此四句观察一切法。应当修学。

　　记曰。此教行人当离四句而观诸法。是名正观。若他观者。即邪观也。故勉修学。

　　大慧。云何妄想相摄受计着建立觉。谓妄想相摄受。计着坚湿暖动不实妄想相四大种。宗因相譬喻。计着不实建立而建立。是名妄想相摄受计着建立觉。是名二种觉相。

　　记曰。此明外道邪智也。然彼外道。不了诸法无性。妄计诸法实有自性。故于彼坚湿暖动四大种性。取相执着。虚妄分别。以宗因喻而妄建立。是名取相分别执着建立邪智。依此邪智。故于诸法妄计一异有无等四句邪见。意令行人舍此邪见。即名正智。故离四句。即名观察义禅也。宗因喻者。谓外道以此三支建立自果。以谬解故。俱不极成。故因明论出彼三十三过。故云不实建立而建立。

　　若菩萨摩诃萨成就此二觉相。人法无我相究竟。善知方便。无所有觉观察行地。得初地。(唐译云。知此智相。即能通达人法无我。以无相智于解行地。善巧观察入于初地)入百三昧。得差别三昧。见百佛及百菩萨。知前后际各百劫事。光照百刹土。

　　记曰。此明观成得果之相也。谓菩萨摩诃萨创志即以无相智善巧观察诸法本无自性。顿断我法二执。乃于解行地即入初地。以及后后如来地也。解即十住。行即十行。此虽云解行。意在不历三贤。以显初发心时便登佛地耳。华严云。初发心时。即得阿耨多罗三藐三菩提。知一切法即心自性。成就慧身不由他悟故。入百三昧等者。旧引摄论云。菩萨入初地时。证十百明门。谓一于一刹那顷证百三摩地。二以净天眼见百佛国。三以神通力能动百佛世界。四能往百佛刹教化众生。五能以一身化百类身形令有情见。六能成就百类所化有情。七若为利益能留身住世百劫。八能知前后际百劫事。九能以智慧入百法明门。十能以身观百类眷属。余地倍倍增胜。华严具明。

　　知上上地相。大愿殊胜。神力自在。法云灌顶。当得如来自觉地。善系心十无尽句。成熟众生。种种变化光明庄严。得自觉圣乐三昧正受。

　　记曰。此言由初地以极如来地行相也。善系心十无尽句成熟众生者。谓善说法。能以一句演无尽句。能以一法演无尽法等。华严九地行相如此。问曰。此经顿教法门。所诠直显顿悟一心便登佛地。何以前后每于正智现前。或观行成就处。必历举十地行相。岂不落阶级耶。答曰。此经圣谛亦不立。何阶级之有。盖举果以验因也。然十地亦名佛地。盖平等无相真如。是佛游履之地。吾人苟能顿超有相。心契一真。而与法身同游。步步头头。居然自在广大业用。非是渐次从地至地也。举此胜果。要显真因。若夫邪因无因。又何足以臻此。且令行人知此。亦不得少为足。以冀上上增进。必得安住白觉圣三昧胜乐而后已也。

　　○上释观察义禅竟。下释攀缘如禅。

　　△初观四大如。

　　复次大慧。菩萨摩诃萨当善四大造色。云何菩萨善四大造色。大慧。菩萨摩诃萨作是觉。彼真谛者。四大不生。于彼四大不生。作如是观察。观察已。觉名相妄想分齐自心现分齐。外性非性。是名心现妄想分齐。谓三界。(唐译云。观彼诸大种真实不生。以诸三界。但是分别。唯心所见。无有外物)观彼四大造色性离。四句通净。离我我所。如实相自相分段住。无生自相成。

　　记曰。此言四大本自不生。以释攀缘如禅也。攀缘者妄想也。四大者名相也。然妄想元是正智。名相本自如如。以彼愚夫不达三界唯心所现。故妄见四大及所造四尘以为实有。故妄执大种以为生因。是迷正智为妄想。变如如为名相。是以但起攀缘作四句谬解。种种邪执故于如不如。今菩萨以正智观察彼诸大种。当体寂灭。真实不生。洞见三界一切名相。但是妄想分别。唯心所现。本无外物。如是观时。则大种所造悉皆性离。若大种性离。则四计顿绝。物我皆空。如此则即妄想为正智。了名相本如如。一心住如实处。万法皆悉不生。故唐译云。住如实处。成无生相。此所以观四大不生为攀缘如禅。以攀缘即如。非攀缘如也。故云善四大造色等。以达四大不生。故云善。外道不达。故不善。

　　大慧。彼四大种。云何生造色。谓津润妄想大种。生内外水界。堪能(唐译云作炎盛)妄想大种。生内外火界。飘动妄想大种。生内外风界。断截色妄想大种。生内外地界。

　　记曰。此言四大从妄想生。以破外道妄计四大为生因。以明不善四大造色。成前妄想相摄受计着建立觉义也。以彼外道不达五蕴诸法唯心变现。乃妄计四大种以为生因。能造诸法。故此责云。彼所计四大种。云何能生造色耶。云何。犹言如何。乃责问之词也。然我但说四大从妄想生。非从四大生。是则妄想为四大种。非四大为四大种也。且妄想无性。即四大本自不生。今彼愚夫邪执谬解。不独见四大生。抑且妄执四大能生生。此所以不善四大造色。妄起四计。故于如不如。斯乃愚夫言说。非圣贤也。故下结云。非我所说。然此经文简古。佛意幽深。最难潜通血脉。旧注引楞严世界相续文。对释此段。然虽消文有据。其实义难会通。何也。以彼说世界生起之由。以言次第相生之情状。今此但说四大从妄想生。以破外道妄计四大为生因耳。二处言同义别。若执彼明文。则返晦此经旨。观者幸勿以臆断。下文自当证之。文云。谓地等四大及造色等有四大缘。非彼四大缘。谓妄想是四大因。非四大为四大因也。

　　色及虚空俱。计着邪谛。五阴集聚。四大造色生。

　　记曰。此承上文牒外道计。以明四大不能造色生。以破外道妄计即色是我等四句也。邪谛。冥谛也。即数论师所立二十五冥谛。谓从神我为冥初主谛。从冥生觉。从觉生我心。从我心生五尘。从五尘生五大。从五大生十一根。然此中色及虚空。五大也。五阴。即十一根也。然彼外道妄计五大生五阴。以虚空无形。唯能和色。故但云五阴集聚从四大造色生。俱。和合也。又胜论师计六句为生因。谓一实。二德。三业。四大有。五同异。六和合。又于实句中执有九法。谓五大。时。方。和。合。此九能生五阴诸法。故妄执即色是我我在色中等四句邪见。今世尊将欲破之。乃先出其计云。色及虚空俱。乃是计着邪谛。妄说五阴积聚四大造色生。下文先破色不即我我不在色中等。后破四大造色不能生五阴。且先破色不即我。以外道妄计八识为神我。故约识破之。

　　大慧。识者。因乐种种迹境界故。余趣相续。

　　记曰。此破色不即我等四计意也。然彼外道妄计四大造色能生五阴。故妄计我在色中色即是我等。佛谓彼所计神我。即我法中识也。若言色即是我。且人死时四大色灭。而识不灭。以此识因爱乐贪着六尘境界故。造善恶业。又招未来果报。复于余趣受生。相续不断。若果然色即是识。其色灭时而识亦与之俱灭矣。岂非断灭耶。今既余趣受生相续。足知识不灭。识既不灭。则色非即我。明矣。不但色不即我。抑且四大造色不能生五蕴。故下文破之。

　　大慧。地等四大。及造色等。有四大缘。非彼四大缘。

　　记曰。此言四大不能造色也。以外道计四大为能造。五蕴诸法为所造。是四大与四大为生缘矣。缘。即因也。故佛牒其计而破之曰。四大及所造五蕴等色法。自有与彼为因者。乃妄想耳。但非彼四大与五阴为因也。何者。以彼四大不能造色生五阴故。故下文征破。

　　所以者何。谓性形相处。所作方便无性。大种不生。大慧。性形相处。所作方便和合生。非无形。是故四大造色相。外道妄想。非我。

　　记曰。此征破四大不能造五阴之所以也。性。谓四大自体。形相处。即彼诸法上长短高下大小等形状。方便。即造作之方法也。以上佛言四大不能造色。故此征而破之曰。何故不能造。以推求能造四大自体形相。及造作方法。皆不可得。以无自性故。既无自性。则大种本自不生。本自无生。又岂能生他诸法耶。是计四大能造者妄也。若谓所造五蕴诸法从四大生。此亦不成。何者。以能造大种是有体相形状之物。今能造者既是有形。而所造五蕴亦应有形。非无形也。意谓纵许四大能造。但能造五蕴中色法一阴耳。然彼四阴无形者。彼安得而造之耶。是计所造者妄也。且彼计色即是我。况色灭而识不灭。足知五阴非四大所造。今观四大本不能造色。是故计四大造色相者。乃外道妄想分别颠倒见耳。非我所说也。故云非我。由上佛言四大有形不能造无形。故下文释成。以明观五阴如。

　　复次大慧。当说诸阴自性相。云何诸阴自性相。谓五阴。云何五。谓色受想行识。彼四阴非色。谓受想行识。

　　记曰。佛言有形不能造无形。故说五阴自性相。以明四阴非色所造。将显五阴本如也。

　　大慧。色者。四大及造色各各异相。大慧。非无色有四数。如虚空。譬如虚空。过数相。离于数。而妄想言一虚空。

　　记曰。此释四阴无形。非色所造也。四大。外四大也。造色。内四大也。谓五阴中色之一阴。可说是四大所造。以有坚湿暖动四法各各异相。故是有形。不比无色四阴如虚空故。至若受等四阴无有形相。犹若虚空。但以妄想名言说为四阴。譬如虚空超过数相。但分别言一虚空耳。岂有虚空无形。属彼四大所造耶。是则妄计四大能造五阴者。皆邪见也。

　　大慧。如是阴。过数相。离于数。离性非性。离四句。数相者。愚凡言说。非圣贤也。

　　记曰。此通释五阴皆空也。如是阴。通指五阴也。性。色阴。非性。四阴。谓不但四阴如空。而色阴推求各无自性。大种不生。而色本空也。是则五阴皆空。超过数相。又岂可以五数目之耶。故云如是阴超数相。离于数。然既超名数。则五阴元无。五阴既无。则离性非性矣。离性。则色不可谓之有。离非性。则四阴不必谓之无。是则有无既离。四句安寄。故云离性非性。离四句。然而四句既离。则百非俱遣。名言路绝。则阴本如如。又岂可以数相求之耶。是故计数相者。乃愚夫言说耳。殆非圣贤真知见力也。永嘉云。一切数句非数句。与吾灵觉何交涉深证乎此。

　　大慧。圣者如幻种种色像离异不异施设。又如梦影士夫身。离异不异故。大慧。圣智趣。同阴妄想现。

　　记曰。此释伏难以明五阴本如也。由上佛说五阴皆空。恐愚者疑谓现见五阴圣凡皆有。何以言无。故此释云。我说五阴皆空。不是绝无。但圣智观之。如幻不实。所谓了达缘生无性。其体皆空。但不作一异等妄见施设耳。岂是绝然灭无耶。然此五阴。乃法身影明。如梦中身。如镜中影。无别所有。故说非异非不异。是故我言五阴本如。而愚夫不达乎此。乃妄作一异等分别见。永嘉云。幻化空身即法身。是则五阴当体元是法身。五阴妄想现时。而法身齐现。但随圣凡所见不同耳。若以妄想分别。则法身隐而五阴现。若以圣智而观。则法身现而五阴消。故前文云。然彼惑乱。诸圣亦现。而非颠倒。故云圣智趣同阴妄想现。斯实妄想本如。能观察此。所谓攀缘如禅。下文结云。

　　是名诸阴自性相。汝当除灭。灭已。说寂静法。断一切佛刹诸外道见。

　　记曰。此结名离过也。然未达五阴本如。故作一异生灭妄见。其所说者。皆生灭法。故此结云。五阴如此空寂。汝当除灭自性相见。灭此生见。即证无生。其所说者。皆寂灭法。又当以此所证。断一切外道邪见。

　　大慧。说寂静时。法无我见净。及入不动地。入不动地已。无量三昧自在。及得意生身。得如幻三昧通达究竟。力明自在。救摄饶益一切众生。犹如大地载育众生。菩萨摩诃萨普济众生亦复如是。

　　记曰。此结攀缘如禅行成得果之相也。前观察义禅行成。从凡夫入解行。即登初地。渐观深入至上上地。以顿见真理。渐断无明故。所谓顿悟渐修者是也。今攀缘如禅观行成就。顿登八地。顿证无生。顿断无明。顿舍藏识。所谓顿悟顿修者是也。已上三种禅。乃三乘行相。然二乘禅。固在所呵。后二虽胜。犹属迷悟因果。故彼偈云诸乘非究竟。何也。以宗门纵然亲证真如。犹是法身边事。非法身向上事也。至若如来清净禅。则不属因果。故为最上一乘。乃此经之宗趣。所以但说前三种禅已。即便说邪正二果。而如来禅。则不容有说。意令吾人默契不言之表耳。及其向后大慧特请。世尊但云。前圣所知。转相传受。妄想无性。一语而已。此直指从上佛祖所传心印。以为禅宗的诀。意显此经之宗趣也。观者深察之。

　　○已上释邪正因行不同已竟。下文释邪正果德不同。

　　△先示邪果。

　　复次大慧。诸外道有四种涅槃。云何为四。谓性自性非性涅槃。种种相性非性涅槃。自相自性非性觉涅槃。诸阴自共相相续流注断涅槃。是名诸外道四种涅槃。非我所说法。

　　记曰。此辩果德不同。初示邪果也。由上佛说因行既有真伪。故所感果亦有邪正。故此先言四种涅槃。以显外道二乘因行之不真也。性自性非性涅槃者。谓数论师。妄立神我以为主谛。实有自体。以非究竟涅槃。故佛随便而斥之曰。彼所计自性。其实非性。但妄执耳。故云性自性非性涅槃。种种相性非性涅槃者。谓外道妄计色究竟天以为涅槃。谓尽虚空界十二类生。皆我身中一类流出。又计大自在天以为涅槃。谓自己身心并十方虚空。皆从彼出。又顺世外道。计四大是实是常。能生诸法。故求火光明。乐水清净。爱风周流。观尘成就。各各从事以为常住。以计彼种种相实有自性。故佛斥之曰。彼所计者。其实非性。但妄执耳。故云种种相性非性涅槃。自相自性非性觉涅槃者。谓胜论师。计一切无情有知。立六句义。谓有实。德。业。大有。同异。和合。以极微为常住。故以十方草木皆称有知。与人无异。草木为人。人死还为十方草木。故唐译云觉自相。犹言微尘自相而有知觉也。故佛斥之曰。彼自相自性。本无自性。亦非有觉。但妄计耳。故云自相自性非性觉涅槃。诸阴自共相相续流注断涅槃者。谓无想天人。以永灭依为归宁地。及定性声闻。证灭谛已。居灭已休。更不前进。及定性辟支。并不回心诸缘觉伦。观化知无。缘离证灭。执诸阴已灭。不受后有。永断生机。取为涅槃。故云诸阴自共相相续流注断涅槃。此四皆外道自取以为涅槃。故云非我所说。然二乘不达自心。心外取法。故亦云外道。

　　△下示正果。

　　大慧。我所说者。妄想识灭。名为涅槃。

　　记曰。此明佛所说涅槃正果也。然彼外道所取涅槃。皆妄想识耳。佛谓我所说涅槃者。非别有体。即彼妄想识寂灭处。当体便是涅槃。非离此外别有涅槃可证也。故云妄想识灭名为涅槃。问曰。前初云证自智境界。转所依藏识为大涅槃。次复云一切识自性习气藏识意识见习转已。我及诸佛说名涅槃。此独言妄想识灭名为涅槃者何也。答曰。此三立言。意旨不同。不可作佛说涅槃有差别会也。前初乃责二乘以不知证自智境界转所依藏识为大涅槃。故妄计未来诸根境界灭以为涅槃果耳。然举大涅槃言。意在责彼不知。非正说涅槃也。次乃勘校邪正因果不同。意谓彼外道二乘以依有无断常等四句修行愚夫所行禅为因。故所感果亦非究竟。我以离四句法修行观察攀缘如禅。故转生死为涅槃。故云一切识自性习气藏识意识见习转已。我及诸佛方说为涅槃。谓不同外道以妄见习气为涅槃也。今乃释前不同之所以。正示涅槃行相。以显此经之宗极。故但言妄想识灭为涅槃。盖言妄想当体寂灭即是涅槃。更不待转。何者。以妄想无性故。是则即彼外道二乘见习尽是涅槃。不必别求。以当体无生。更何所转。此正最上一乘。实此经宗极。故上文云七识不生。以立意不同。故言亦异也。然此妄想。即第六意识。故次辩之。

　　大慧白佛言。世尊不建立八识耶。佛言。建立。大慧白佛言。若建立者。云何离意识非七识。佛告大慧。彼因及彼攀缘故。七识不生。

　　记曰。此问明八识本来涅槃义也。由佛前言转藏识妄见习气为涅槃。然藏识。八识也。见习。七识也。今此但言六识灭为涅槃。故此疑问不建立八识耶。佛言建立。又问既建立者。且七识为生死根。云何但言六识灭为涅槃。而不言七识耶。佛言。八识者。乃如来藏清净真心也。本来寂灭。而七识无体。本自不生。但彼六识依八识而起攀缘。八识因六识攀缘而有生灭。故云彼因及攀缘故。今意识若寂灭。则七识不生。而八识当体元是清净涅槃。又何待转。而后方为涅槃耶。

　　意识者。境界分段计着生习气。长养藏识。意俱。我我所计着思惟因缘生。不坏身相。

　　记曰。此释上七识不生义也。唐译云。意识分别境界起执着时。生诸习气。长养藏识。由是意俱。我我所执思量随转。无别体相。谓七识所以不生者。以无体故。但因意识攀缘五尘境界时。生起习气熏彼藏识。而藏识受熏。以习气力。影现根身器界。而妄见此影。执为我我所者。乃名七识。故云意俱。是则七识思量。但随六八内外门转乃八识之影明。如灯毛轮。无别有体。虽有名而无实。以唯一精真。故云不坏身相。

　　藏识。因攀缘自心现境界计着。心聚生。展转相因。

　　记曰。此言藏识元是不动智体。但因六识攀缘自心境界。诸识相因而生。故得藏识之名也。由意识一起而诸识齐起。故云心聚生。然八识湛渊。本无生灭。秪因六识攀缘而有生灭。七识因八识而起执着。六识因七识而起分别。五识因六识而揽境。六识又因五识而攀缘。七识又因六识而增长见习。识八又因七识我执染污而不解脱。故云展转相因。是则生从六识相因而生。灭则六识灭而诸识齐灭。此所谓一根既返源。六根俱解脱也。

　　譬如海浪。自心现境界风吹。若生若灭。亦如是。是故意识灭。七识亦灭。

　　记曰。此以喻显七识本不生也。海喻藏识。浪喻七识。境界如风。谓藏海澄渊。本无七识波浪。但自意识攀缘六尘境界风吹。故有起灭。今若意识不起。境界风停。则七识当体寂灭。是则生但因缘生。灭但因缘灭。非七识也。故云七识不生。

　　尔时世尊欲重宣此义而说偈言。

　　我不涅槃性。所作及与相。妄想尔𦦨识。此灭我涅槃。

　　记曰。此总颂外道涅槃非我所说义也。谓外道妄计涅槃实有自性。及有所作相。佛言我不如此。然我所说者。但以妄想所知识灭。名为涅槃耳。尔𦦨。所知也。

　　彼因彼攀缘。意趣等成身。与因者是心。为识之所依。

　　记曰。此颂七识不生也。谓彼藏识。因彼意识攀缘。故有七识身生。然而与意为因者。乃是藏识心王。非七识也。故云与因者是心。以藏识为诸识之所依故。是则藏识之生灭。前五之揽境。及七识之假名。总因意识而有。故意识若灭。则诸识当体不生。故下以喻成。

　　如水大流尽。波浪则不起。如是意识灭。种种识不生。

　　记曰。此以喻结成也。问。诸教皆言七识为意根。乃生灭之枢机。今言七识不生。但言意识灭即为涅槃者。何也。答。此直示顿悟无生之旨。乃禅宗修心之的诀也。若谓定有七识以为意根。则相续长劫。何由一切顿证无生耶。今了七识不生。则意识脱体无依。意识无依。则妄想无性。当下寂灭。妄想寂灭。则一切内外心境无不寂灭。净名云。一切众生本来涅槃。不复更灭。谓是故也。故云。如是意识灭。种种识不生。此实自觉圣智境界。岂彼外道邪见三乘比智所可入耶。故古德云。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。

　　○已上广释前三种禅以显三乘差别因果相竟。次下广释如来禅融会五法自性总归如如以显一乘平等因果相。有三。

　　△初即妄即真以显平等。

　　复次大慧。今当说妄想自性分别通相。若妄想自性分别通相善分别。汝及余菩萨摩诃萨。离妄想。到自觉圣。外道通趣善见。觉摄所摄妄想。断缘起种种相妄想自性行。不复妄想。

　　记曰。此即妄想差别以示平等行相也。因上一往佛说妄想为十界五性三乘生死涅槃之本。恐其行人不知何等妄想。故此特示其相。欲令行人即妄想以证如如也。然妄想名虽通称。其实有多种差别不同。若不善知其相。抑将认妄为真。故楞严云。譬如国王为贼所侵。发兵讨除。是兵要当知贼所在。唐译云。我今当说妄计自性差别相。令汝及诸菩萨摩诃萨善知此义。超诸妄想。证圣智境。知外道法。远离能取所取分别。于依他起种种相中。不更取着妄所计相。

　　大慧。云何妄想自性分别通相。(唐译云。妄计自性差别相)谓言说妄想。所说事妄想。相妄想。利妄想。自性妄想。因妄想。见妄想。成妄想。生妄想。不生妄想。相续妄想。缚不缚妄想。是名妄想自性分别通相。

　　记曰。此标妄想差别相也。前说转一切自性习气藏意意识见习为涅槃。故随说二种自性相。谓言说自性相计着。事自性相计着。此盖示其所当转者也。言说自性相计著者。从无始言说虚伪习气计着生。乃名也。事自性相计著者。从不觉自心现分齐计着生。乃相也。以妄想因名相而生故。此二乃妄想总相。今列十二妄想。盖亦不出前二。但广示其相。乃前二之差别相耳。由妄想因他名相而有。是谓缘起。今显妄想无性。本自圆成。则彼名相自如如矣。故云通相。故此科云真妄平等。

　　大慧。云何言说妄想。谓种种妙音歌咏之声。美乐计着。是名言说妄想。

　　记曰。此计世俗言语音声。及歌咏词句等。以为实有自性者也。

　　大慧。云何所说事妄想。谓有所说事自性。圣智所知。依彼而生言说妄想。是名所说事妄想。

　　记曰。此计出世圣言量。以为实有所说自证境界。依之妄起分别者也。谓于佛所说菩提涅槃真如佛性第一义谛自证圣智出世等法。以为实有自性。依之复起种种言说分别。以作实法。故唐译云。谓执有所说事。是圣智自证境界。依此起说。

　　大慧。云何相妄想。谓即彼所说事。如鹿渴想。种种计着而计着。谓坚湿暖动相一切性妄想。是名相妄想。

　　记曰。此合上二而言也。以于佛所说出世法中。执以为实。妄有所得。故云于彼所说事中如渴鹿想。又于所说世谛法中。根尘四大等法。计着实有自性。故云种种计着而计着等。此上三。乃言说自性计着也。

　　大慧。云何利妄想。谓乐种种金银珍宝。是名利妄想。

　　记曰。此下七种妄想。乃事自性计着妄想也。于诸财宝不达性空。故云利妄想。

　　大慧。云何自性妄想。谓自性持此。如是不异。恶见妄想。是名自性妄想。

　　记曰。此妄计世间诸法。一一各有自性。执之决定如是。不可更易。即外道执四大种各有自性而能生物。故云恶见妄想。

　　大慧。云何因妄想。谓若因若缘。有无分别。因相生。是名因妄想。

　　记曰。此外道妄计诸法。有从有因生。无从无因生。故唐译云。谓于因缘分别有无。以此因相而能生故。故云因妄想。

　　大慧。云何见妄想。谓有无一异俱不俱恶见。外道妄想计着妄想。是名见妄想。

　　记曰。此外道依有无等起四句见。故云见妄想。

　　大慧。云何成妄想。谓我我所想。成决定论。是名成妄想。

　　记曰。此外道妄计即色是我。离色是我等。成决定论。故魏译云。取我我所相。说虚妄法。唐译云。理分别。谓于无理处。以宗因喻成立有理。故云成妄想。

　　大慧。云何生妄想。谓缘有无性生计着。是名生妄想。

　　记曰。此生见也。谓计诸法若有若无。皆悉有生。以有有生。无亦有生故。如云太极从无极而生。然太极无形。而妄见有生。此无而有生也。至若两仪八卦三才万物。皆一定有生。此有而有生也。故唐译云。若有若无。从缘而生。是名生分别。

　　大慧。云何不生妄想。谓一切性。本无生。无种因缘。生无因身。是名不生妄想。

　　记曰。此不生见也。谓一切诸法本来不生者。以未生已前。先有不生之体。此体不从因生。故云无种因缘生无因身。如庄子云生生者不生。即所谓有物先天地者是也。故唐译云。计着一切法本来不生。未有诸缘而先有体。不从因起。既不从因起。是无因也。无因则无果。既无因果。则成断灭。是则名虽不生。实断见耳。故前百丈错答学人不落因果一转语。五百生堕野狐身。正堕此不生见。错会无生义耳。观此痛令识法者惧。

　　大慧。云何相续妄想。谓彼俱相续。如金缕。是名相续妄想。

　　记曰。此相续妄想有二。一谓世法。即如世之五行相生相克。八卦四时往复不断。谓之相续。二谓佛法。说众生世界业果相续不断。亦谓之妄想。何者。以达无生者。若一念不生。则前后际断。一人发真归元。十方虚空悉皆消殒。何况空中所有国土而不振裂。如此。则又何从而相续耶。是则不达诸法唯心所现者。乃妄计诸法实有相续自性。特妄想耳。

　　大慧。云何缚不缚妄想。谓缚不缚因缘计着。如士夫方便。若缚若解。是名缚不缚妄想。

　　记曰。此计实有烦恼可缚。涅槃可脱也。前十一种妄想。属凡夫外道。此一属二乘。以彼二乘不达烦恼性空。故以生死为可缚。不达涅槃性空。故欲断烦恼而取证。故如人被缚。必待解缚而后为脱也。如楞严云。根尘同源。缚脱无二。则非彼所知。

　　于此妄想自性分别通相。一切愚夫计著有无。

　　记曰。此结过也。凡所分别皆妄想耳。愚夫不达。妄执以为实有实无。

　　大慧。计着缘起而计著者。种种妄想计着自性。如幻示现种种之身。凡夫妄想见种种异幻。

　　记曰。此言遍计执性。乃依他缘起。由不达圆成。故妄以为实也。计着缘起而计着种种妄想计着自性者。如论所说。由彼彼遍计。遍计种种物。然此遍计本无自性。但依他起。乃分别缘所生耳。凡愚不了。妄以为实。故唐译云。于缘起中执着种种妄计自性。如依于幻见种种物。凡愚分别。见异于幻。经云。众生不异幻。了幻无众生。以不能如幻观众生。而妄分别有无一异。故云见异于幻。

　　大慧。幻与种种非异非不异。若异者。幻非种种因。若不异者。幻与种种无差别。而见差别。是故非异非不异。是故大慧。汝及余菩萨摩诃萨。如幻缘起妄想自性。异不异有无。莫计着。

　　记曰。此结示真妄平等相也。谓妄想本自缘生。了无自性。不可作一异有无分别执着。故非异非不异。以一异俱非。则如如平等矣。幻喻心。种种喻妄境。然种种依幻而起。且幻事本无。何况复于幻出种种。而又作一异有无等见耶。故诫之曰。如幻缘起妄想自性异不异有无莫计着。谓彼妄想自性本无所有。乃依如幻缘起耳。故不应作一异有无计着也。

　　尔时世尊欲重宣此义而说偈言。

　　心缚于境界。觉想智随转。无所有及胜。平等智慧生。

　　记曰。此总颂真妄一如。以显平等相也。谓三界五蕴一切境界。但随妄想而转。然于实际。当体寂灭。本自如如。故云尔也。觉想。谓妄觉无明也。智即六粗中智相。谓分别心也。无所有最胜处。谓真如实际也。以自他俱泯。故云平等。由无明不觉。妄见境界。则心缚于境。境复牵心。故不平等。若以正智而观。则心境双绝。故平等耳。楞严云。知见立知。即无明本。知见无见。斯即涅槃。

　　妄想自性有。于缘起则无。妄想或摄受。缘起非妄想。(唐译云。在妄计是有。于缘起则无。妄计迷惑取。缘起离分别)种种支分生。如幻则不成。彼相有种种。妄想则不成。彼相则是过。皆从心缚生。

　　记曰。此颂泛举妄想缘起相因而有也。谓妄想本无自性。所以有自性者。以于缘起诸法妄生取着故。且彼缘起诸法。非妄想也。何者。以一切诸法缘生如幻故。然彼幻事种种。支分宛然若生。以皆如幻。故虽生不生。故云如幻则不成。然彼幻相虽有种种。其实性本无生。亦无有相。以见彼有相者。但妄想耳。若了彼如幻。则妄想不生。以不了如幻。依之造业。故彼相是过。此皆从心缚而生也。彼相既因妄想而有。若妄想不生。诸相自寂。则依他性空。相本无也。然心境互为缘起也。今幻相不成。则无当心之境。妄想不成。则无了境之心。心境皆无。言思路绝。本自如如矣。

　　妄想无所知。于缘起妄想。此诸妄想性。即是彼缘起。妄想有种种。于缘起妄想。

　　记曰。此颂妄想从缘起而生也。以妄想实际本无所知之境。但于缘起诸法不了无性。而复于彼妄生分别。计著有无。执取美恶。故云于缘起妄想。且此诸妄想性。除缘起外。别更无有。故云即是彼缘起。所以妄想有种种者。但于缘起妄想耳。

　　世谛第一义。第三无因生。妄想说世谛。断则圣境界。

　　记曰。此颂世谛即第一义。以明即妄即真也。谓若妄计妄想缘起实有自性。即第一义谛而为世谛。若了妄想缘起无性。即世谛而为第一义谛。若不知诸法缘生者。即是无因生矣。又堕外道冥谛也。是则本无世谛。而世谛但依妄想说耳。即妄想断处。便是自觉圣智境界。故唐译云。妄计是世俗。断则圣境界。

　　譬如修行事。于一种种现。于彼无种种。妄想相如是。

　　记曰。此颂通喻妄想缘起相因而生也。谓第一义谛本无诸相。但因妄想妄见诸法。而复于彼周遍计度。美恶一异有无等。坚执为实。其实第一义谛中。本无此事。故云于彼无种种。修行者。谓钝根二乘。修八背舍。四遍处定。若观青时。天地万物皆青。若观黄赤白时。一一皆然。彼于一色法。随心转变见种种相。以于无中妄见有故。以譬于第一义谛离名相处。妄见种种诸法。然其所见者。皆妄想耳。非实法也。故云妄想相如是。论云。由彼彼遍计。遍计种种物。此遍计所执。自性无所有。

　　譬如种种翳。妄想众色现。翳无色非色。缘起不觉然。

　　记曰。此颂以喻转明上意也。谓于第一义谛无一法处。而见有种种者。盖因无明不觉依他妄分别缘。生一切法。故论曰。依他起自性。分别缘所生。譬如翳目于无色相处。而妄见有青黄赤白诸色相现。凡愚不觉。妄执为实。故云缘起不觉然。

　　譬如炼真金。远离诸垢秽。虚空无云翳。妄想净亦然。

　　记曰。此颂喻第一义谛远离诸过。以显圆成实性也。论曰。圆成实于彼。常远离前性。以圆成实。法尔随缘。成一切法。而法法皆真。但由妄想遍计种种执取。故于真不真。若情忘执谢。则万法皆如。圆成自显。故但云妄想净亦尔。故下文但出妄想之过。

　　无有妄想性。及有彼缘起。建立及诽谤。悉由妄想坏。

　　记曰。此颂特出妄想之过。意明缘起从妄想而有也。谓所以说有缘起建立及诽谤者。盖因妄想而说耳。若无妄想。而说有缘起建立及诽谤者。此亦是妄想分别。乃自破坏如实之见矣。故云无有妄想等。世尊意谓汝等若无妄想。而我为何又说缘起。及说汝等建立及诽谤之过耶。繇是观之。则十方三世一切诸佛。出现世间更无别法。特为说破众生妄想耳。故下文云。前圣所知。转相传授。妄想无性。

　　妄想若无性。(唐译云。若无妄计性)而有缘起性。无性而有性。有性无性生。依因于妄想。而得彼缘起。相名常相随。而生诸妄想。究竟不成就。则度诸妄想。然后智清净。是名第一义。

　　记曰。此通颂三性五法。皆依妄想而立也。谓缘起本无。但因妄想而有。若无妄想而说有缘起者。是则无因而有生。有生而从无因生也。此翻显因依妄想。方得有缘起。因有缘起。故名相随生。如影随形。是则名相又因妄想缘起而有。既有名相。则妄想又从名相而生。展转相因。无有穷已。皆妄想之过也。如何得离妄想过耶。故次颂云。究竟不成就。则度诸妄想。然后智清净。是名第一义。然究竟不成就者。华严云。如是自性。如幻如梦。如影如像。悉不成就。智证云。以真如之性。法尔随缘。虽即随缘。法尔归性。以随缘时。似有显现。如观幻法。不有而有。如观梦境。不见而见。如观水中之影。非出非入。如观镜中之像。不内不外。以无性随缘。故理不成就。以随缘无性。故事不成就。理事不成。则一切法俱不成也。然一切法俱不成就。而介尔妄心。又何从而寄耶。故云。究竟不成就。则度诸妄想。然后智清净。是名第一义。斯则缘起名相妄想。皆即正智如如矣。故下颂结显之。

　　妄想有十二。缘起有六种。自觉智尔𦦨。彼无有差别。五法为真实。自性有三种。修行分别此。不越于如如。

　　记曰。此颂总结前五法三自性等皆不越于如如也。良由真如随缘成一切法。法法皆真。但以妄想执着而有差别。若以自觉圣智观之。则彼诸法本来寂灭。此三性不越于如如也。以迷真如之理而为名相。故正智翻为妄想。悟名相之本如。即妄想而为正智。此五法不越于如如也。故诫修行之士。能作如是观。则日用头头物。物皆如如矣。缘起有六种。即卷初六因。尔𦦨。所知也。

　　众相及缘起。彼名起妄想。彼诸妄想相。从彼缘起生。觉慧善观察。无缘无妄想。成已无有性。云何妄想觉。

　　记曰。此言迷悟因依也。谓迷时缘起妄想递互相生。悟则性是圆成。更无缘起妄想矣。唐译云。真实中无物。云何起分别。故云。成已无有性。云何妄想觉。唐译此下有圆成若是有。此则离有无。既已离有无。云何有二性。四句。

　　彼妄想自性。建立二自性。妄想种种现。清净圣境界。

　　记曰。此言凡圣二途。但依妄想而立也。谓若依妄想自性。妄见实有根身器界一切诸法。则名言事相二种自性从此建立。谓之凡愚。若能正于种种妄想现处。当下以智观察妄想无性。脱体全空。即是自觉圣智境界。此所谓达妄元虚。即凡心而见佛也。清净。空之异称。二自性。正指言说自性相计着。事自性相计着。此二盖即名相二法也。

　　妄想如画色。缘起计妄想。若异妄想者。则依外道论。

　　记曰。此言邪正二途亦依妄想而立也。心如工画师。能画诸世间。是则缘起诸法原从妄想而有。然愚夫不知。唯在缘起法上而生分别一异有无等见。而横计别有生因。殊不知妄想是生法之本也。若舍妄想而言诸法别有异因。从冥谛微尘自在胜性等而生者。则堕外道邪见矣。故云。若异妄想者。则依外道论。

　　妄想说所想。因见和合生。离二妄想者。如是则为成。

　　记曰。此结示正义也。唐译云。以诸妄见故。妄计于妄计。谓彼凡愚外道。但以妄见分别于妄计之法。所以不出妄想颠倒。若能离此妄想。则当下本自圆成。此正谓狂心不歇。歇即菩提。胜净明心。本非外得。何藉劬劳肯綮修证。故云。离二妄想者。如是则为成。此章盖总观五法自性都归妄想。而妄想本自如如。此所以为一乘平等行相也。

　　○上明即妄即真以显平等因相已竟。下明即心即境以显平等果相。

　　△初即心。

　　大慧菩萨摩诃萨复白佛言。世尊。惟愿为说自觉圣智相。及一乘。若自觉圣智相及一乘。我及余菩萨善自觉圣智相及一乘。不由于他。通达佛法。

　　记曰。此明自觉圣智。释上如来禅。以显平等果相也。由上佛约所观妄想缘起行相以明平等因已。但不知能观自觉圣智及究竟一乘果相何如。将显如来禅究竟清净平等实相最胜第一义谛。故兴此问。

　　佛告大慧。谛听谛听。善思念之。当为汝说。大慧白佛言。唯然受教。佛告大慧。前圣所知。转相传授。妄想无性。菩萨摩诃萨。独一静处。自觉观察。不由于他。离见妄想。上上升进。入如来地。是名自觉圣智相。

　　记曰。此示如如智也。所谓教外单传之旨。直指人心。见性成佛之密意。特揭于此。智证曰。无性之妙。佛祖所秘。盖尝密演。未尝显说。何以知之。圆觉曰。圆觉自性。非性性有。循诸性起。无取无证。维摩曰。不生不灭。是无常义。十地品曰。以不了第一义故。号为无明。起信论曰。以不如实知真如法一故。不觉而有妄念。夫言非性性有。不生灭而无常。及不了知。皆以无性故也。而其言皆遮之。欲学者自悟。此予所谓密演者也。今则明告无性。是谓显说。其曰前圣所知者。但妄想无性耳。岂真有所传耶。是在默契自知而已。古人云。得坐披衣。向后自看。故曰。独一静处。自觉观察。意谓若能观此。则不由于他。是名自觉圣智。以无如外智能证于如。故此科云即心。

　　△即下境。

　　大慧。云何一乘相。谓得一乘道觉。我说一乘。云何得一乘道觉。谓摄所摄妄想。如实处不生妄想。是名一乘觉。大慧。一乘觉者。非余外道声闻缘觉梵天王等之所能得。唯除如来。以是故说名一乘。

　　记曰。此明平等果觉。以示如如理也。谓离能取所取分别。住如实处。一念不生。乃证如如理。所谓不取于相。如如不动。是名一乘觉也。此唯佛与佛。乃能究尽诸法实相。故云唯除如来。非余外道声闻缘觉梵天王等之所能得。以无智外如为智所入。故科云即境。由理智一如。故云心境平等。

　　○上即心即境以显果平等。

　　△下即权即实以显法平等。

　　大慧白佛言。世尊何故说三乘。而不说一乘。佛告大慧。不自般涅槃法故。不说一切声闻缘觉一乘。以一切声闻缘觉。如来调伏。授寂静方便而得解脱。非自己力。是故不说一乘。复次大慧。烦恼障业习气不断。故不说一切声闻缘觉一乘。不觉法无我。不离分段死(唐译云。未名不思议变易死)故说三乘(不离。应云已离)。

　　记曰。此明如来所以不说一乘之意。以显即权即实。以离不平等过也。意谓一向不为声闻人说一乘者。以有待而然。非绝然也。然有其二意。一则因彼但依如来所授寂静方便而调伏之。虽证解脱。非己智分。以恐彼惊疑。故不敢为说。二则以彼未尽所知习气。未觉法无我。未名不思议变易死。不堪受此法。故不为说耳。要且待时而说。非毕竟不说也。若竟不说。则有不平等过。意谓若离上过。亦可得入。故下明之。

　　大慧。彼诸一切起烦恼过习气断。及觉法无我。彼一切起烦恼过习气断。三昧乐味着非性。无漏界觉。(唐译云。若彼能除一切过习。觉法无我。是时乃离三昧所醉。于无漏界而得觉悟。既觉悟已)觉已。复入出世间上上无漏界。满足众具。当得如来不思议自在法身。

　　记曰。此言声闻种性无间。以显法平等也。以彼二乘依妄想取涅槃果。故为三昧所醉。不得法无我。若彼能了妄想无性。则于所取涅槃三昧。及烦恼习气。当下顿离。即得如来无上涅槃。证不思议自在法身也。如此。则人法不异。何三乘之有。

　　尔时世尊欲重宣此义而说偈言。

　　诸天及梵乘。声闻缘觉乘。诸佛如来乘。我说此诸乘。乃至有心转。诸乘非究竟。若彼心灭尽。无乘及乘者。无有乘建立。我说为一乘。

　　记曰。此言圣凡见尽。分别情亡。即是一乘。非是此外别有一乘也。诸天梵等。凡情也。声闻缘觉诸佛如来。圣解也。若言转凡成圣。纵得圣解。亦堕凡情。何也。所谓菩提心生。生灭心灭。犹属生灭。以起心动念。即乖法体故。所以宗门向上事。成佛作祖。嫌带污名。以不离有心故。故云。乃至有心转。诸乘非究竟。若彼心量灭尽。凡圣情忘。能所双寂。一念不生。即是究竟一乘寂灭场地真解脱也。

　　引导众生故。分别说诸乘。解脱有三种。及与法无我。烦恼智慧等。解脱则远离。

　　记曰。此妨难遣情也。恐有疑云。三乘既非究竟。如来何以说不真之法耶。故此释云。如来为引导众生。故说三乘三解脱二无我。净二障等。皆是随他意语。如止啼黄叶耳。本非实法。但钝根当作实法。故为法缚。不得解脱。若大力量人。能顿见自心现量。住如实究竟处者。一眼觑透。则当下脱体无依。即能扫除圣凡见量。如脱索狮子。自在游行。方名真解脱人。回视彼诸法。如大梦觉。未有不离之者。故云解脱则远离。

　　譬如海浮木。常随波浪转。声闻愚亦然。相风所飘荡。彼起烦恼灭。余习烦恼愚。

　　记曰。此言声闻所以被自共相风之所漂转者。以彼但断四住烦恼。未断余习根本无明故也。生死流有三种。谓欲流。有流。无明流。以彼但断欲有二流。未断无明流。既为无明所流。故以五蕴处生死海。犹如浮木。常随波浪漂转耳。以彼入尘则堕故也。

　　味着三昧乐。安住无漏界。无有究竟趣。亦复不退还。得诸三昧身。乃至劫不觉。

　　记曰。此言声闻之过也。以味着三昧。故进不能趣究竟之地。以安住无漏界。故亦不退落三界生死。以得三昧持心。故虽经劫而不觉。

　　譬如昏醉人。酒消然后觉。彼觉法亦然。得佛无上身。

　　记曰。此颂无间性也。然二乘与佛。性本无间。但自为法缚。所谓饮无为酒。卧寂灭床。酒醒梦觉。未有不到如来地者。问曰。然上屡斥外道二乘。且云阐提亦得成佛。而此但许二乘而不言外道者。何也。答曰。以品位言之。则大凡不及小圣。以根性言之。则小圣不及大凡。彼外道者。虽云邪见。而有根性猛利者。多能一超便入。如广额屠儿。放下屠刀。便作佛事。日劫相倍者有之。若夫二乘。沉醉无明。至劫不觉。最为难化者。故此特特言之。意在激彼劣解。速进宝所。斯正引权入实之密意耳。如来神力加持。殆非以所知心。测度不思议妙用之力也。

　　○此上广释邪正因果差别相已竟。

　　观楞伽阿䟦多罗宝经记卷第四
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第五

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第三之上

　　此下举果验因以示一乘真因相分二。

　　△初举意生身真果相。

　　尔时世尊告大慧菩萨摩诃萨言。意生身分别通相。我今当说。谛听谛听。善思念之。大慧白佛言。善哉世尊。唯然受教。

　　记曰。此复辩果德以验真因相也。由前二卷初大慧问无间行。如来答云。成就四法。得修行者大方便。乃至得无生法忍。住第八地。得离心意识五法自性二无我相。得意生身。故次从说因缘已下直至二卷终。通明缘起妄想无性。以显离心意识五法三自性二无我相。广释无间大方便行已。意明行成得果。故此即说意生身差别相也。前自释云。意生身者。譬如意去速疾无碍。故名意生。以前但言八地所得。故名通相。今言地地皆得。故云分别通相中之差别相有三种耳。

　　佛告大慧。有三种意生身。云何为三。所谓三昧乐正受意生身。觉法自性性意生身。种类俱生无行作(二译皆云无作行)意生身。修行者了知初地上上增进相。得三种身。

　　记曰。此列意生身差别名也。然三昧乐正受意生身。从初地至七地所得。觉法自性性意生身。从八地至十地所得。种类俱生无行作意生身。从等入妙所证。其相自有深浅差别。梵语三昧。此云正定。以智体不动。名为正定。为拣偏邪。所谓首楞严大定是也。正受者。以不受诸受。名为正受。乃正定中受用也。以三昧乐为其受用。故云三昧乐正受。

　　大慧。云何三昧乐正受意生身。谓第三第四第五地。三昧乐正受故。种种自心寂静。安住心海。起浪识相不生。知自心现境界性非性。是名三昧乐正受意生身。

　　记曰。此释初身相也。谓初登地。证平等真如。直至七地。尽真如际。已舍藏识。故云种种自心寂静。七识波浪不生。故云安住心海。起浪识相不生。已断俱生我执。我执既断。则境界无依。故云知自心现境界性非性。此乃定力所持。亦名力持身。故云三昧乐正受意生身。七地证此。而云三四五地者。举中以该初后也。

　　大慧。云何觉法自性性意生身。谓第八地。观察觉了如幻等法悉无所有。身心转变。(唐译云。了法如幻。皆无有相。心转所依)得如幻三昧及余三昧门。无量相力自在明。(唐译云。能现无量自在神通)如妙华庄严。迅疾如意。犹如幻梦水月镜像。非造非所造。如造所造。一切色种种支分具足庄严。(魏译云。非四大生。似四大相。具足身分)随入一切佛刹大众。通达自性法故。是名觉法自性性意生身。

　　记曰。此释次身相也。谓八地菩萨。证一心真如。进至九地。发真如用。得如幻三昧。于一心转变。能现无量自在神通。一时俱发。如华开敷。譬如意去。石壁无碍。故云迅疾如意。非身现身。故如幻梦水月镜像。非四大生。似四大相。身分宛然。故云具足庄严。进至十地。随所忆念本愿。化诸众生。故云随入一切佛刹大众。十方诸佛所有法云法雨。悉能含受。故云通达自性法故。是名觉法自性性意生身。

　　大慧。云何种类俱生无行作意生身。所谓觉一切佛法。缘自得乐相。(唐译云。了达诸佛自证法性)是名种类俱生无行作意生身。

　　记曰。此释第三身相也。前十地菩萨。于诸佛法但能受之而已。今从等入妙。则能了达诸佛自证法相。已得诸佛自觉圣智善乐。深入妙庄严海。逆流而出。现十界身。无思而应。所谓妙相庄严。圣种类身一时俱现。犹如意生。身土自他无有障碍。故云觉一切佛种类俱生无行作意生身也。缘自得乐相者。所谓生灭灭已寂灭为乐。乃诸佛自证所受用之法乐也。故观音大士。以如幻闻熏闻修金刚三昧力故。生灭既灭寂灭现前。忽然超越世出世间。即得上与十方诸佛同一慈力。下与六道众生共一悲仰。故能一身普现。即得三十二应。四不思议。十四无畏。十九说法。正得此种类俱生无行作意生身也。

　　大慧。于彼三种身相。观察觉了。应当修学。

　　尔时世尊欲重宣此义而说偈言。

　　非我乘大乘。(魏译我乘非大乘。唐译我大乘非乘)非说亦非字。非谛非解脱。非无有境界。然乘摩诃衍。三摩提自在。种种意生身。自在华庄严。

　　记曰。此颂结前所说大乘非乘。但所证者三种意生身而已。非是实有大乘可得也。然外道二乘修行。不得如来真三摩地。但以名言习气。故于所取妄有证得。故外道妄立神我冥谛。二乘妄取孤调解脱。以为究竟。故世尊一往破其偏邪。示之以真因正果。至此广明三种意生身已。而颂总结前义云。我说大乘。非是实有大乘可乘。亦非言说文字可到。亦非外道之冥谛神我。亦非二乘之孤调解脱。一切俱离。亦非断灭。故云非无有境界。然我所乘者。但乘摩诃衍止观之力。以此证得三种意生身。如此而已。然前云外道有四种涅槃。而我所说者妄想识灭名为涅槃。以此证之。盖转八识成四智。今束四智作三身耳。是则三昧乐意生身者。乃依六识起二空智。证平等真如。转第七识为平等性智。是即五蕴妄身。证得素法身也。然此法身。未能纯净。入定则明。出定则昧。故但得三昧乐正受意生身耳。至舍三昧乐。进入九地十地。广修称真度生之业。鉴机说法。利乐有情。万行庄严。是从平等真如。发大利用。乃依平等性智。起妙观察智。得如幻三昧。应十地机。现广大尊特他受用报身。故云觉法自性性意生身耳。故如幻梦水月镜像。以万德圆备。故如妙华庄严。实报身也。至若以金刚心。断彼生相无明。转第八识成大圆镜智。则前五识一时俱转为成所作智。即彼有作而成无作。故云种类俱生无行作意生身。以依大圆镜智平等显现。则千种万类之身。一时普应。至此无一物不彰遮那妙体。无一时不修普贤行门。是乃从法报二身。而垂他受用。及大小随类化身也。斯由转心意意藏识为大涅槃。则四智三身一念顿得。此岂彼外道二乘无因邪因而可得哉。故此结云。我大乘非乘等。一往所谈。萃极于此。行人当识通途大旨。请深观之。决不可执愚。昧于宗说二通也。以前云意生身依无间行而得。故向下问五无间行。正显转心意意藏识为大涅槃耳。

　　○上辩真果相。

　　△下示五无间行以辩真因相。

　　尔时大慧菩萨摩诃萨白佛言。世尊。如世尊说。若男子女人行五无间业。不入无择(魏译云无间)地狱。世尊。云何男子女人行五无间业。不入无择地狱。

　　记曰。由前问修无间行。佛答以四种三昧即得意生身。故此广明三种意生身辩果已竟。随便而问无间行之差别相以辩真因也。大慧意谓五无间业。乃入无间地狱之因。而世尊又说行五间业。有不入无间地狱者。不知何等五无间业。不入无间地狱。故特请问。欲令行人知其所择。且意显依智而得意生身。依识而得五蕴身。今转识成智。是即彼五蕴妄身而转为意生法身也。故次第明之。

　　佛告大慧。谛听谛听。善思念之。当为汝说。大慧白佛言。善哉世尊。唯然受教。佛告大慧。云何五无间业。所谓杀父母。及害罗汉。破坏众僧。(魏唐二译皆云。破和合僧)恶心出佛身血。大慧。云何众生母。谓爱更受生。贪喜俱。(魏译云。更受后生。贪喜俱出)如缘母立。(二译此下俱有何者为父四字)无明为父。生入处聚落。断二根本。名害父母。

　　记曰。此言贪爱无明为生死根。能断此二。则生死永断。顿证一乘。即能转五蕴业识身。而成清净法身。故名杀父母为无间行也。爱更受生者。乃发业无明。谓爱欲为生死根本故。贪喜俱出。乃润生无明。谓将受生时。以爱因缘。见所爱境。复发爱涎。取所爱境。流爱为种。纳想为胎。故云贪喜俱出。以贪依爱生。结生相续。故云如缘母立。然单爱不生。要与润生无明和合。方能生名色芽。成六受用根。故云无明为父。生入处聚落。入六入。处。十二处。聚落。谓五蕴身也。然因痴与爱。发业润生。故有生死。是则生死实从二根本而生。若能断彼。则生死顿断。而即此五蕴业身。当下转为清净法身矣。

　　彼诸使不现。如鼠毒发诸法。究竟断彼。名害罗汉。

　　记曰。此言能断微细结习。故名害阿罗汉为无间行也。旧注云。鼠之啮人。疮虽已愈。其毒遇雷即发。罗汉诸使亦尔。虽隐而不现。遇缘即发。能断微细习使。名害罗汉。然罗汉之名。正由未断习气而立。今能断彼。即阿罗汉当得如来法身也。

　　云何破僧。谓异相诸阴。和合积聚。究竟断彼。名为破僧。

　　记曰。此言破诸阴和合。名破僧为无间行也。异相。即色受想行识也。诸阴和合。积聚为人。然僧以和合为义。今称阴为僧者。以妄和合故。能断彼阴集。名破和合僧。诸缘和合既断。则本有法身自显。此即缘生而证实相也。

　　大慧。不觉外自共相自心现量。七识身。以三解脱无漏恶想。究竟断彼七种识佛。(二译皆作八识)名为恶心出佛身血。

　　记曰。此言转识成智。故名出佛身血为无间行也。然八识原是诸佛如来根本法身。但以前七转识妄实见习染污。故谓之血。今能以空无相无愿三无漏智断彼七识染污无知。名为出佛身血。即彼八识转为根本正智。而得如来清净法身矣。

　　若男子女人行此无间事者。名五无间。亦名无间等。

　　记曰。此结无间行也。谓能行此五无间。即名证无间等真实法也。故魏译云。名证如实法。唐译云。即得现证实法。

　　复次大慧。有外五无间。今当演说。汝及余菩萨摩诃萨闻是义已。于未来世。不堕愚痴。

　　记曰。此防邪见也。谓行内五无间。即证圣智法门。行外五无间。定入无间地狱。故世尊复说外五无间业。诫令后世众生知此义已。不堕愚痴之惑也。

　　云何五无间。谓先所说无间。若行此者。于三解脱。一一不得无间等法。

　　记曰。此言行外五无间。不但于三解脱一一不得证真实法。抑令入无间狱。受无间苦也。先所说。即指上五无间事是也。

　　除此已。余化神力现无间等。谓声闻化神力。菩萨化神力。如来化神力。为余作无间罪者。除疑悔过。为劝发故。神力变化。现无间等。无有一向作无间事不得无间等。

　　记曰。此释疑也。恐疑者云。可有造五无间业而不入无间狱者。故唐译释云。唯除如来。诸大菩萨。及大声闻。见其有造无间业者。为欲劝发令其改过。以神通力示其同事。寻即悔除。证于解脱。此皆化现。非是实造。未有一向实造无间事。而不入无间狱者。盖言因果报应。无一毫可爽者。

　　除觉自心现量。离身财妄想。离我我所摄受。或时遇善知识。解脱余趣相续妄想。

　　记曰。此言能观罪性本空。亦能解脱五无间也。谓但凡造五无间业。未有不入地狱者。唯除了悟自心现量。达身心本空。离我我所分别执著者。或于多生曾种般若缘熟。今时遇善知识开导。顿悟自心。离诸妄想。永断诸趣生死根本者。此则不堕。非此。无不堕者。

　　尔时世尊欲重宣此义而说偈言。

　　贪爱名为母。无明则为父。觉境识为佛。诸使为罗汉。阴集名为僧。无间次第断。

　　记曰。此颂以无间智。次第断彼无明贪爱等。故为无间行也。

　　谓是五无间。不入无择狱。

　　记曰。长行正意。明五无间行。证真实法。乃因释疑。故说外五无间耳。故此不颂。

　　此上二章举果验因示一乘真因相竟。已前大科第二返妄归真。初辩邪正顿示一乘理行因果相中。辩明因地心已竟。文从初卷五法章来止此。计一万七千余言。下辩果地觉。分三。初明三身以显法身常德。又三。

　　△初总示佛之知觉。

　　尔时大慧菩萨复白佛言。世尊。惟愿为说佛之知觉。世尊。何等是佛之知觉。

　　记曰。上辩因地心已竟。此明果地觉也。佛之知觉。果地觉也。由前云我说一乘道觉名为大乘。意谓一乘乃佛之知觉也。不知何等是佛之知觉。故此辩之。

　　佛告大慧。觉人法无我。了知二障。离二种死。断二烦恼。是名佛之知觉。声闻缘觉得此法者。亦名为佛。以是因缘。故我说一乘。

　　记曰。此总示佛之知觉相也。二障。即烦恼所知。二死。即分段变易。二烦恼。即根本支末。旧注为四住并无明。亦不出此。谓但能断如上诸过。即名佛之知觉。所谓五住究尽。二死永亡。人法双空。诸障永寂。方称佛之知觉耳。

　　尔时世尊欲重宣此义而说偈言。

　　善知二无我。二障烦恼断。永离二种死。是名佛知觉。

　　记曰。此总明果觉之相也。然果佛有二。谓一缘生报佛。二法身真佛。若缘生报佛。乃历劫修生。此法报冥一。三身不二。若法身真佛。则有佛无佛。性相常住也。

　　△次显报化二身。

　　尔时大慧菩萨白佛言。世尊。何故世尊于大众中唱如是言。我是过去一切佛。及种种受生。我尔时作曼陀转轮圣王。(二译皆作顶生王)六牙大象。及鹦鹉鸟。释提桓因。善眼仙人。如是等百千生经说(魏译云。如是等百千经。皆说本生。唐译云。说百千本生之事)。

　　记曰。此下将明缘生报化二身。以显佛佛道同。果德不二。故致此问也。因上佛说觉无我等名之为佛。大慧意谓世尊既因觉法为佛。乃现在修成。盖非已成之佛来应世者。如何世尊乃云我是过去佛耶。既云是过去佛。何以又言如来过去受种种身。又说为顶生王。又说为禽兽。若象若鹦鹉等。又说为天帝。又说为仙人。如是等说百千本生之事者何也。如此。则自语相违也。此盖常情所疑。故兴此问。

　　佛告大慧。以四等故。(唐译云。依四平等秘密意故)如来应供等正觉。于大众中唱如是言。我尔时作拘留孙。拘那含牟尼。迦叶佛。云何四等。谓字等。语等。法等。身等。是名四等。以四种等故。如来应供等正觉。于大众中唱如是言。云何字等。若字称我为佛。彼字亦称一切诸佛。(唐译云。谓我名佛。一切如来亦名为佛)彼字自性无有差别。是名字等。

　　记曰。此明佛佛名等。谓化等也。然名者实之宾也。以实等故名亦等。其他三乘皆不得此名者。以未臻其实故。

　　云何语等。谓我六十四种梵音言语相生。彼诸如来应供等正觉。亦如是六十四种梵音言语相生。无增无减。无有差别。迦陵频伽。梵音声性。

　　记曰。此明佛佛音声相等。谓报等也。六十四种梵音者。旧注引密迹力士经。说佛声有八转。谓体。业。具。为。从。属。于。呼。是八转声。各具八德。所谓调和声。柔软声。谛了声。易解声。无错谬声。无雌小声。广大声。深远声。八八即成六十四声。非唯释迦一佛。一切诸佛音声亦皆如是。迦陵频伽。此云妙声鸟。正法念经云。迦陵频伽出妙音声。若天若人。紧那罗等。无能及者。唯除如来音声。故诸经称佛音声。必引为喻。楞严云。迦陵仙音。遍十方界。

　　云何身等。谓我与诸佛法身及色身相好。无有差别。除为调伏彼彼诸趣差别众生故。示现种种差别色身。是名身等。云何法等。谓我及彼佛得三十七菩提分法。

　　记曰。此明佛佛身等法等。以法等故身等也。华严云。一身一智慧。力无畏亦然。盖此明三身皆等也。三身者。法报化也。然法身唯一。报身有二。谓自受用。及他受用。化身有三。谓大化。千丈卢舍那。及无边相好等。小化。丈六释迦。随类化。即所云种种受生顶生。天帝。大象。鹦鹉。乃至猿鹿异类。无处不入。此中色身。即自他受用报身。及大小化身。种种身。即随类化也。宗镜问云。诸佛唯一法身。云何说三身差别。答约用分三。其体常一。识论云。如是法身。有三相别。一自性身。谓如来真净法界。受用变化。平等所依。离相寂然。绝诸戏论。具无边际真常功德。是一切法平等实性。即此自性。亦名法身。大功德法所依止故。二受用身。此有二种。一自受用。谓诸如来修集无量福慧资粮。所起无边真实功德。及圆净常遍色身。相续湛然。尽未来际。恒自受用广大法乐。二他受用。谓诸如来由平等智。示现微妙净功德身。居纯净土。为住十地诸菩萨众。现大神通。转正法轮。决众疑网。令彼受用大乘法乐。三变化身。谓诸如来由成事智。变现无量随类化身。居净秽土。为未登地诸菩萨众。二乘异生。称彼机宜。现通说法。令各获得诸利乐事。是以转灭三心得三身。一根本心。即第八识转得法身。二依本心。即第七识转得报身。三起事心。即前六识转得化身。又名三德。一断德。谓断一切烦恼。即法身。二智德。谓总四智。为报身。三恩德。谓恩怜悲育一切有情。为化身。且三身四智。皆依一心转八识而成故。佛佛咸证此心。故身等也。然此身智。皆修行者究竟所归。乃正所显。故不可不知。至若三十七品。乃念处。正勤。神足。根。力。觉。道。随处有说。恐烦不引。盖能断烦恼者三十七品。所显者法身耳。以称真而修。故身等法等。依真而证。故法等身等也。故此道品亦名法身。乃法身因故。

　　略说佛法无障碍智。是名四等。是故如来应供等正觉。于大众中唱如是言。

　　记曰。此结四等之所以也。谓佛佛所以四等者。盖依一真法界无障碍智故。然而此智为法界总统。佛佛所宗。由宗无障碍智。法法皆等。不独此四而已。故云略说。

　　尔时世尊欲重宣此义而说偈言。

　　迦叶拘留孙。拘那含是我。以此四种等。我为佛子说。

　　上明缘生报化二身已竟。

　　△下明本有常住法身。

　　大慧复白佛言。如世尊所说。我从某夜得最正觉。乃至某夜入般涅槃。于其中间。乃至不说一字。亦不已说当说。不说是佛说。世尊。如来应供等正觉。何因说言。不说是佛说。

　　记曰。此将显本有法身常住真佛。故致此问也。由上佛言我以六十四种梵音声为众生说法。大慧故举昔所闻而致疑曰。世尊常言始终不说一字。且云不说是佛说。意谓我见世尊未尝不说。敢问世尊何因自言不说是佛说耶。向下佛答以二义。谓一者缘自得法。乃离言之道。本无有说。是则我说其不说耳。二者本住法。有佛无佛。此法常住。如趣城道。即诸佛出世。特由之而已。盖本有法身。非分外有所作也。既无所作。更复何说。然而所说者。乃说其不可说处。故云不说是佛说。

　　佛告大慧。我因二法故作如是说。云何二法。谓缘自得法。及本住法。是名二法。因此二法。故我如是说。

　　记曰。此示不说说之所以也。不从他得。曰自得。本来寂灭。湛然不动。曰本住。唐译云。谓自证法。

　　云何缘自得法。若彼如来所得。我亦得之。无增无减。缘自得法究竟境界。离言说妄想。离字二趣。

　　记曰。此言自证法。乃离言之道。故无法可说也。谓诸佛所证自得之法。我亦得之。无一毫增减。然此法究竟离言说妄想。离文字二种趣。然我所说。乃离言说文字境界。无说处说。故说其不说也。

　　云何本住法。谓古先圣道。如金银等性。法界常住。若如来出世。若不出世。法界常住。如趣彼城道。譬如士夫行旷野中。见向古城平坦正道。即随入城。受如意乐。(唐译云。云何本住法。谓法本性。如金在矿。若佛出世。若不出世。法［是］法位。法界法性。皆悉常住。譬如有人行旷野中。见向古城平坦旧道。即便随入。止息游戏)大慧。于意云何。彼作是道。及城中种种乐耶。(魏译云。彼人始作是道。随入城耶。始作种种诸庄严耶)答言。不也。佛告大慧。我及过去一切诸佛。法界常住。亦复如是。(唐译云。我及诸佛。所证真如常住法性。亦复如是)是故说言。我从某夜得最正觉。乃至某夜入般涅槃。于其中间。不说一字。亦不已说当说。

　　记曰。此言佛佛所证本住法。我但由之而已。故亦无可说也。本住者。言法性本自常住。所谓诸法从本来。常自寂灭相。是法住法位。世间相常住。如趣王城坦路。众圣共由。佛佛出世。但由之而已。非是始作。以无作。故无可说。是则如来所说者。乃佛佛所经途路边事耳。至若大道。及自受用处。唯在自行自知。默契而已。岂得而说之耶。以自得者乃本住法。皆不可说。是故始终中间不说一字。

　　尔时世尊欲重宣此义而说偈言。

　　我某夜成道。至某夜涅槃。于此二中间。我都无所说。缘自得法住。故我作是说。彼佛及与我。悉无有差别。

　　记曰。此颂言佛佛道同。意显非但我不说一字。即一切诸佛亦皆无法可说也。蹑迹至此。究竟已极。向下明究竟一心。离有无相。以破二见。以显涅槃离过。

　　尔时大慧菩萨复请世尊。惟愿为说一切法有无有相。令我及余菩萨摩诃萨。离有无有相。疾得阿耨多罗三藐三菩提。佛告大慧。谛听谛听。善思念之。当为汝说。大慧白佛言。善哉世尊。唯然受教。

　　记曰。此因上佛说有佛无佛法界常住。故此特问有无相。以明究竟本际。有无二俱离。以显涅槃离过也。净名云。本际不可得。以生死涅槃本来平等。有无二俱离故。盖此二见。乃依佛法而起者。由众生不达三界唯心。妄执诸法以为实有。故佛说缘生以破彼计。而闻法者又执缘生之法以为实有。二乘妄计实有生死可断。实有涅槃可证。故佛说究竟常住生死涅槃本来平等。以破彼计。而闻者不得佛意。又以为绝无。由此有无二见。但随语生解。故于本住法不能自得耳。大慧因上佛说究竟至此。意将密防斯计。故特兴此问。

　　佛告大慧。此世间依。有二种。谓依有及无。(唐译云。世间众生多堕二见。谓有见无见)堕性非性。欲见不离离相。

　　记曰。此示二见过也。依有者。谓依佛说缘生。以不达无生。故妄计以为实有能生所生者是也。依无者。谓依佛说妄想无性生死涅槃本来平等。以不了唯心。故妄计绝无。而起拨无之见者是也。计有则堕性。同于外道无因。计无则堕非性。堕一阐提。拨无因果。故魏译云。以见有诸法见无诸法。故非究竟法生究竟想。故云欲见不离离相。然皆不达自心现量。故于佛法中不能离言得义。但依言说妄想分别。起二见耳。古德云。不用求真。唯须息见。然有佛无佛。法界常住。是则众生日用现证。何假外求。但一念不生。前后际断。能所双忘。妄见斯绝。自与本法相应耳。然此二见。正谓执佛教门而生烦恼。不得入理。所云学佛法成外道见者也。大论云。若不得般若方便。入阿毗昙。即堕有中。入空。即堕无中。倒执正法。还成邪人。正此辈也。

　　大慧。云何世间依有。谓有世间因缘生。非不有。从有生。非无有生。(唐译云。谓有因缘而生诸法。非不实有。实有诸法从因缘生。非无法生)大慧。彼如是说者。是说世间无因。

　　记曰。此明依佛教门。闻因缘生法。执为实有能生之因缘。所生之诸法。为堕有见也。谓诸众生妄执世间定有因缘能生诸法。此计因缘实有也。故云非不实有。且既有能生之因缘。必有所生之诸法。此计诸法实有也。故云非无法生。然彼若谓实有因缘能生诸法。作如是说者。则堕外道无因。故云是说世间无因。以外道妄计实有生因。谓胜性。四大。时。和合。微尘。自在等。以为生法之本。然本不能生。而妄以为生因。是无因也。以非因计因。故云无因。然此无因。从计有而出。以不达诸法本自无生故。

　　○上破堕有见。

　　△下破堕无见。

　　大慧。云何世间依无。谓受贪恚痴性已。然后妄想计着贪恚痴性非性。大慧。若不取有性者。性相寂静故。

　　记曰。此明依佛教门。闻说生死涅槃本来平等。遂拨无因果。为堕无见也。由佛一往所说惑乱是常。烦恼性空。妄想无性等句。即有增上慢人。遂执此语为实。乃云烦恼即菩提。生死即涅槃。淫怒痴为梵行。乃率意狂为。步步行有。口口谈空。谓饮酒食肉不碍菩提。行盗行淫无妨般若。且云但不取有罪福之性。则自然心境寂静矣。行之何碍。故云受贪恚痴性已。然后妄想计着贪恚痴性非性。唐译云。知受贪恚痴性已。而妄计言无。谓明知故为。妄言性空无罪也。故佛指彼所见而责问之曰。若不取有性者。性相寂静故。意谓彼若果然不取贪恚痴为有性者。性相寂静故也。性。心。相。境。直欲令彼自揣其心。若心境果然寂静否。心境若果寂静。则蹈汤赴火。如处虚空。啖粪饮醇。无分净秽。如此。则可然。今既不然。定非真知见也。乃妄想横计。拨无因果之见耳。魏译云。无有诸法。以不见诸物相故。唐译云。及彼分别诸法。而不受诸法有。以二译证之。故知此寂静句。乃佛出彼执者妄计之辞。所谓将佛了义回为己解者是也。观者当善于义。

　　谓诸如来声闻缘觉。不取贪恚痴性为有为无。

　　记曰。此言拨无者。妄拟三乘圣人亦同己见也。谓彼妄说三乘圣人。亦是先有贪瞋痴。但不取性者耳。以彼圣人知贪瞋痴本来寂静。故不取为有。亦不断贪瞋痴。故不取为无。唐译云。复有知诸如来声闻缘觉无贪瞋痴性。而妄计为非有。谓妄计如己之不取为非有也。此实恶见增上慢人。未得谓得。未证谓证。诚大阐提。断佛种性。拨无因果者。所谓学佛法之外道也。如来悬见末法多此等辈。故此特出其过。令知所警。不堕邪见耳。

　　大慧。此中何等为坏者。

　　记曰。此佛问大慧。此二人。谁为坏善根。堕空见。断佛种者。坏。堕义。断灭义。

　　大慧白佛言。世尊。若彼取贪恚痴性。后不复取。

　　记曰。大慧言堕空见为坏者。

　　佛告大慧。善哉善哉。汝如是解。(唐译云。汝解我问)大慧。非但贪恚痴性非性为坏者。于声闻缘觉及佛亦是坏者。所以者何。谓内外不可得故。烦恼性异不异故。

　　记曰。此出拨无者之谬见也。谓彼拨无之人。不但自以贪瞋痴无性为断坏善根者。彼且亦将声闻缘觉及佛所证。妄同己见。又是断灭佛种者。是则彼人不止自坏。而又坏灭佛法也。何故说彼自坏又坏佛法。以彼谬解佛语。妄谓内外不可得故。烦恼性异不异故。然内外。心境也。又内。业因。外。苦果也。烦恼。即贪恚痴。异。谓多种。不异。谓一真。所谓烦恼即菩提也。以彼拨无之人。妄谓内外心境因果。皆不可得。故无因无果。而云生死即涅槃。烦恼即菩提。故略无忌惮。纵放身心以为解脱。将谓声闻缘觉及佛所证。亦如此而已。此真断灭佛种者也。

　　大慧。贪恚痴若内若外不可得。贪恚痴性。无身故。无取故。非佛声闻缘觉是坏者。佛声闻缘觉自性解脱故。缚与缚因非性故。

　　记曰。此正示三乘圣人之实证也。然三乘圣人所证。于贪恚痴若内若外不可得者。以观慧之力。明见贪恚痴性本无体故。无可取故。岂可同彼拨无之人。现行贪恚痴境。造种种业。而妄自谓内外不可得耶。即今身心苦恼。处处缠缚。岂可妄谓烦恼性异不异耶。是故我说。乃彼拨无之人。自起恶见。断灭善根耳。非佛声闻缘觉是坏者也。以佛声闻缘觉自性解脱故。缚与缚因非性故。解脱。涅槃也。缚。生死也。缚因。五住烦恼也。佛证无余。二乘证有余。通名涅槃。故皆云自性解脱。四住烦恼。为分段因。无明住地。为变易因。二乘度分段死。佛度变易死。故皆云缚与缚因非性。且三乘圣人实证如此。岂彼拨无者同日而语耶。

　　大慧。若有缚者。应有缚是缚因故。大慧。如是说坏者。是名无有相。

　　记曰。此出拨无者之过也。然彼拨无者自谓同于三乘圣人。且彼圣人皆得自性解脱者。至于生死之缚。烦恼缚因。皆已尽净。而彼自揣果有生死苦缚耶。无苦缚耶。若果无苦缚。可尔。若尚有生死苦缚者。是应必有烦恼与苦为因故。今既业因未尽。苦果难逃。生死迅轮。正当电转。何得妄谓无因无果。然业惑方炽。岂可妄拟三乘圣人。引为济苦之翣资。而为自欺之媒筏耶。愚之甚也。如是。故我说之名为坏者。是为堕无见者其相如此。悲哉末法。当痛识之。

　　大慧。因是故。我说宁取人见如须弥山。不起无所有增上慢空见。

　　记曰。此甚言空见之过。意在痛勉远离也。人见。有见也。唐译云。我依此义密意而说。宁起我见如须弥山。不起空见怀增上慢。然依密意说宁起我见如须弥山。非是许起我见。盖甚言空见之不可起也。然我见虽固难化。而外道中有利根者。尚可一言而转。至若空见最不可治。然权教菩萨。尚不识真空。名空乱意。况怀增上慢。起拨无者乎。永嘉云。豁达空。拨因果。莽莽荡荡招殃祸。谓是故也。

　　大慧。无所有增上慢者。是名为坏。堕自共相见希望。不知自心现量。(唐译云。若起此见名为坏者。堕自共见乐欲之中。不了诸法唯心所现)见外性无常。刹那展转坏。阴界入相续流注变灭。离文字相妄想。是名为坏者。

　　记曰。此结责空见大过之所以也。所以我说增上慢人名为坏者。以彼堕自共相见乐欲之中。不了诸法唯心所现故也。自共相。谓五蕴根尘等。希望乐欲者。谓内受根身。外染六尘。起贪瞋痴。坚着五欲。其实不了自心现量。外逐世界无常。刹那展转迁谢。内依蕴界处相。念念不停。流注生死。如灯焰焰。似水涓涓。未尝一念之停息者。尔乃自谓已证不生不灭。妄言生死平等。烦恼性空。复妄分别诸佛如来所证涅槃离文字相。以为己解。此实未得谓得。未证谓证。增上慢人。故我说为破坏佛法。断善根者。余经中说。宁起有见如须弥山。不起无见如芥子许。以堕大险坑。诸佛所不化故。

　　尔时世尊欲重宣此义而说偈言。

　　有无是二边。乃至心境界。(唐译云心所行)净除彼境界。平等心寂灭。无取境界性。灭非无所有。有事悉如如。如贤圣境界。

　　记曰。此颂拨无之见非真寂灭。亦非圣贤境界也。谓有无二边。皆是妄想所行之境界。然平等寂灭非心行处。必须净除彼妄想境界。方默契耳。且彼增上慢人。妄谓不取贪瞋痴性以为灭者。此乃拨无断灭之灭。非真无所有也。故云灭非无所有。若果日用现前有为事上。头头物物一念不动。心境如如。如此方同圣贤境界。况彼日用现行无明。业识茫茫。随情造业。岂可妄拟同圣贤耶。此一颂。总颂坏者之过。

　　无种而有生。生已而复灭。因缘有非有。不住我教法。非外道非佛。非我亦非余。(唐译云。非余众)因缘所集起。云何而得无。谁集因缘有。而复说言无。

　　记曰。此颂借外道以斥拨无者之大过也。初偈皆指外道邪论。谓彼外道以不达诸法本自无生。而妄计无种而有生。种。因也。或计生已而复灭。或计四大微尘等和合因缘能生诸法。或计诸法亦有亦无。此等虽云邪见。然而尚未绝灭诸法。我已痛斥之云。此皆邪论。不住我教法矣。彼拨无者。妄谓不取贪瞋痴性便为寂灭。因果皆无。而此恶见。又非外道之论。又非佛法。又非我所说。又非我其余弟子所论。况彼现在烦恼因缘。集起生死业果之中。起心动念。无非是业。无非是罪。云何而得无因无果耶。且烦恼集积因缘。而有三界生死业果。善恶报应。如影随形。谁敢于此现前集起因缘有中。而复说言为绝无耶。故云。谁集因缘有。而复说言无。痛之甚也。责之深也。观者可不惧乎。

　　邪见论生法。妄想计有无。若知无所生。亦复无所灭。观此悉空寂。有无二俱离。

　　记曰。此颂总结指归观心也。谓佛法外外道。乃邪见论生法。学佛法之外道。则妄想计有无。是皆不知诸法本自无生。今亦无灭耳。彼苟知本无所生。则今亦复无灭。能观诸法不生不灭。则当体空寂。心境双忘。其有无二见自俱离矣。二见既离。则于自得本住法。当一念顿证。不期而得矣。

　　○上显涅槃离过已竟。

　　△下示二通以明果海离言。

　　尔时大慧菩萨复白佛言。世尊。唯愿为我及诸菩萨说宗通相。若善分别宗通相者。我及诸菩萨通达是相。通达是相已。速成阿耨多罗三藐三菩提。不随觉想及众魔外道(唐译云。善达此义。不随一切众邪妄解)。

　　记曰。此下明忘言契证。将显果海离言。故致此问也。因上学佛法者不得佛意。遂起拨无之见。以彼不得自性宗通。故谬解佛言。以致误堕如此。盖以名言习气未离。不能忘言默契。故大慧承前便问宗通相也。佛意谓彼人不但不善宗通。而亦不善说通。所以错会佛意。故问一答二。

　　佛告大慧。谛听谛听。善思念之。当为汝说。大慧白佛言。世尊。唯然受教。佛告大慧。一切声闻缘觉菩萨。有二种通相。谓宗通。及说通。

　　记曰。由问宗通相。而并示之以说通相。故教之以离言观心也。宗镜云。内住自心第一义理。住自觉地入圣智门。以此相应。名宗通相。此是行时。非是解时。因解成行。行成解绝。则言语道断。心行处灭。故魏译云。为我及诸菩萨建立修行正法之相。佛答云。有二种法。一者建立正法相。二者说建立正法相。唐译云。宗趣法相。言说法相。是知此二通。乃佛示三乘行人入理之要门也。谓诸修行者。第一要了悟自心。通达唯心现量。次要善达如来所说一切教法。皆是随顺众生乐欲而说。如止啼黄叶。本无实法与人。凡观佛教。不可依语作解。随妄想转。如此了达自心。又能善知佛法离言之旨。自然不堕外道邪见。亦不执了义大乘回为己见。误堕阐提。破坏佛法也。以偈观之。则圣旨的然因上而发也。

　　大慧。宗通者。谓缘自得胜进相。远离言说文字妄想。趣无漏界自觉地自相。远离一切虚妄觉想。降伏一切外道众魔。缘自觉趣。光明辉发。是名宗通相。

　　记曰。此示宗通相也。魏译云。能取无漏正戒。证诸地修行相法。离诸外道虚妄觉观诸魔境界。降伏一切外道诸魔。显示自身内证之法。唐译云。超过一切不正思觉。伏魔外道。生智慧光。由是观之。修行之士。初心入禅。五蕴未破。则所见境界皆非实证。故楞严详辩五十重魔境。是则前三阴未破。而所现境界。即此经所云虚妄觉想。后三阴未破。所起诸见。即此经一切外道众魔。今欲离之伏之。方名缘自觉趣正行。而自性本有智慧光明。自然辉发也。然欲离之伏之。非金刚心。秉自性金刚无漏宝戒。断断不能。故魏译云。能取无漏正戒。证诸地相也。故楞严云。识阴若尽。则汝现前诸根互用。从互用中。能入菩萨金刚干慧。圆明精心于中发化。如是乃超十信。十住。十行。十回向。乃至十地等觉。入于如来妙庄严海。此所谓取无漏正戒。证诸地修行相。方名缘自得胜进相也。彼拨无者。既不能了达自心。即有志修行。又不能善达如来所说真修行门。故不能远离妄想觉观。堕诸魔境界。而自以为得者。以未秉无漏正戒。而为恶习所使故。无怪乎所作所为。以魔业为正行也。

　　云何说通相。谓说九部种种教法。离异不异有无等相。以巧方便。随顺众生如应说法。令得度脱。是名说通相。

　　记曰。此示说通相也。佛说十二部经。此云九部者。以大小通该故。然说通者。非是但能通晓九部大小教法。而善讲说已也。盖要了达本来无说无示。离异不异有无等相。乃依如来所证自得离妄想无言说处。而以善巧方便随顺众生希望之心。各随所应。称机而说。令彼得度。如渡河之筏。既已得度。即便舍之。非实法也。观者若能了达无说之说。则自当离言观义。不取法相。亦不取非法相矣。彼拨无者。不了自心。故不善于义。但执言说以为实法。将如来了义大乘。回为己见。恣其贪瞋。所谓醍醐返成毒药耳。佛云。我所说法。如标月指。故凡学者。闻教自合观心。离指方能识月。所谓了法不在言。善入无言际。而能示言说。如响遍世间。如此方名说通相也。

　　大慧。汝及余菩萨应当修学。

　　尔时世尊欲重宣此义而说偈言。

　　宗及说通相。缘自与教法。善见善分别。不随诸觉想。

　　记曰。此总颂二通义也。善见。谓得宗通。善分别。谓得说通。此二皆善。则自不随妄想转矣。

　　非有真实性。如愚夫妄想。云何起妄想。非性为解脱。

　　记曰。此颂责愚夫不善二通。故起颠倒见也。华严云。法性本空寂。无取亦无见。性空即是佛。不可得思量。如此。岂有实法如愚夫之所分别者耶。既无可分别。如何愚夫于无分别法中。而妄想贪瞋非性为解脱耶。故云非有真实等。

　　观察诸有为。生灭等相续。增长于二见。颠倒无所知。

　　记曰。此颂前章结责之文。以明倒见之所以也。谓彼愚夫所以倒见如此者。以不善二通。故不知法性空寂。但随妄想分别。观察内外根尘识界诸有为法以为实有。故妄生取着。念念攀缘。心心不住。生灭相续。日夜无隙。唯直增长二见。颠倒恣情。造诸恶业。于佛所说修行正法离言说相。盲无所知。是故我说此辈名为坏者。

　　一是为真谛。无罪为涅槃。(魏译云。涅槃离于识。唯此一法实。唐译云。涅槃离心识。唯此一法实)观察世妄想。如幻梦芭蕉。虽有贪恚痴。而实无有人。从爱生诸阴。有皆如幻梦。

　　记曰。此颂直指一心。教之以修行正法相也。真谛。真实也。涅槃。此云寂灭。谓真实处。为。是也。罪。旧注云妄想。佛意谓凡所分别。皆非真实。唯有一法是真实处。谓无妄想寂灭心体。以言语道断。心行处灭。乃最真实处。唯此一事实。余二则非真。若了此真实住如实处。则能观察一切世间身心境界妄想分别处。皆如幻梦芭蕉。都不实矣。幻梦。喻心识四蕴。芭蕉。喻色蕴。既能了此身心不实。则我执顿空。我执既空。纵有贪恚痴性。而无作者。亦无受者。故云而实无有人。既无作无受。则心境双亡。即此从爱所生五蕴妄身。虽有而处之皆如幻梦矣。所谓却来观世间。犹如梦中事。摩登伽在梦。谁能留汝形。若能作如是观。岂复以不取贪瞋痴性为得耶。如此观者。名为正观。若他观者。则名邪观。此所谓建立修行正法相。即此可以转烦恼而作菩提。转生死而为涅槃。斯则即此五蕴烦恼身心。当下即得常住二转依果矣。智者请深观之。

　　○上从前初卷问五法自性章起至此通辩一乘理行因果行相已竟。此下明依前理行顿示断证因果相。分二。初显因行。分二。初自利。次利他。初中又四。

　　△且初明妄想不实以破我执断烦恼障。

　　尔时大慧菩萨白佛言。世尊。惟愿为说不实妄想相。(问妄想相)不实妄想云何而生。(问妄想云何而生)说何等法名不实妄想。(问妄想体。唐译云。是何而生。因何而生)于何等法中不实妄想(问妄想处。唐译云。谁之所生)。

　　记曰。从前通辩一乘理行因果行相已竟。此下明依行造修断惑证真之次第也。由前果德章云。觉人法无我。了知二障。离二种死。断二烦恼。是名佛之知觉。将明依行造修。先破二执。断二障为要。此问妄想云云。乃先断烦恼障。破我执也。问妄想者。谓一切众生及外道阐提恶见。皆因妄想而有。又云妄想无性。又云无妄想即寂灭真实处。大慧意谓即云妄想不实。不知如何是妄想。且无妄想即真实处寂灭不生。不知此妄云何而生。是何所生。因何而生。从何处生。盖妄想乃烦恼之根本。故此科云破烦恼障。

　　佛告大慧。善哉善哉。能问如来如是之义。多所饶益。多所安乐。哀愍世间一切天人。谛听谛听。善思念之。当为汝说。大慧白佛言。善哉世尊。唯然受教。佛告大慧。种种义。种种不实妄想。计着妄想生。

　　记曰。此答妄想相。及妄想生也。种种。乃一切圣凡心境世出世间真妄诸法。义。乃名相也。谓于此诸法不了唯心。于中而起虚妄分别者。即名妄想。但一念计着。即妄想生。此总答问义。下文释其所以。

　　大慧。摄所摄计着。不知自心现量。及堕有无见。增长外道见。妄想习气。计着外种种义。心心数妄想计着我我所生。

　　记曰。此释成妄想之所以也。唐译云。一切众生。于种种境。不能了达自心所现。计能所取。虚妄执着。起诸分别。堕有无见。增长外道妄见习气。心心所法相应起时。执有外义种种可得。计著于我及以我所。是故名为虚妄分别。意谓无明是妄想因。以无明不觉自心现量。故见似外境。执以为实。能取所取虚妄计着。分别有无者。是名妄想。谓妄想之名相。依士释。其我我所。乃妄想生处。谓名相之妄想。依主释也。以心境互为缘起故。妄想习气。皆烦恼障。计我我所。皆为我执。心心数者。心乃八识心王。数乃五十一心所法。谓是心家所有之法也。分为六位。一遍行五。二别境五。三善十一。四根本烦恼六。五随烦恼二十。六不定有四。八识各具。随分多寡。识论具明。

　　大慧白佛言。世尊。若种种义。种种不实妄想。计着妄想生。摄所摄计着。不知自心现量。及堕有无见。增长外道见。妄想习气。计着外种种义。心心数妄想我我所计着生。

　　记曰。此大慧牒上佛语。以起下难。唐译无此文。

　　世尊。若如是外种种义相堕有无相。离性非性。离见相。世尊。第一义亦如是。离量根分譬因相。(唐译云。离诸根量。宗因譬喻)世尊。何故一处妄想不实义。种种性计着妄想生。非计着第一义处相妄想生。将无世尊说邪因论耶。(魏译云。堕世间论。唐译云。所言乖理)说一生。一不生。

　　记曰。将明以不生灭心为本修因。故此问妄想生不生也。此因世尊上言不实妄想从计着种种不实义生。故大慧即蹑所说而设难世尊亦堕有无二见。将以辩明不生灭心耳。意谓若妄想从彼种种世谛不实义相生者。且彼世谛向堕有无四句见相。而世尊频言彼诸法体。离性非性。离四句见。且离四句。即彼世谛而为第一义谛矣。经云。世间诸因量。求过不可得。故云。第一义亦如是。离量根分譬因相。既二谛平等无二。世尊何故偏于世谛处言生妄想。于第一义处而不言生妄想耶。将无世尊说邪因论耶。然二谛同离有无。何故一处说生。一处说不生。此其世尊亦似愚夫起二种计。堕邪因论矣。

　　佛告大慧。非妄想一生一不生。所以者何。谓有无妄想不生故。外现性非性。觉自心现量。妄想不生。

　　记曰。此释不堕二见之所以也。佛言。我非计世谛处生妄想。亦非计第一义谛不生妄想。所以者何。以我不起有无分别心故。以不见有世谛相故。故云外现性非性。以了彼诸法但唯自心所现。故分别不生。故云觉自心现量。妄想不生。

　　大慧。我说余愚夫自心种种妄想相故。事业在前。种种妄想性相计着生。

　　记曰。此释说愚夫妄想之所以也。谓我所说。非是说世谛处能生妄想。但说愚夫自心所生种种妄想耳。以彼愚夫妄见现前种种事业。不了唯心。故取以为实。妄生种种分别计着。是故我说为妄想生也。所谓境缘无好丑。好丑起于心。心若不强名。境界何由立。故凡所分别。皆分别自心。经云。若不了自心。云何知正道。故随次明之。

　　云何愚夫得离我我所计着见。离作所作因缘过。觉自妄想心量。身心转变。究竟明解一切地。如来自觉境界。离五法自性事见妄想。以是因缘。故我说妄想从种种不实义计着生。知如实义。得解脱自心种种妄想。

　　记曰。此世尊自述说法之本怀也。谓我因见众生于种种诸法。而生种种计着分别。坚执不舍。如此愚夫。云何能得离我我所执着邪见。云何能离作所作善恶因缘生死过患。云何能觉自妄想心量。云何能得转五蕴身得意生身。变无明识成究竟智。明解一切地。得到如来自觉境界。离五法自性事见想相。我为愍彼愚众生故。以是因缘。故我说妄想从种种不实义计着生。欲令众生知如实义。庶得解脱自心中种种不实妄想耳。我为要众生各各了悟自心故。非是说世谛处能生妄想也。离五法自性事见妄想者。以五法自性。皆迷悟边事。若究竟自觉圣智。悉皆离故。

　　尔时世尊欲重宣此义而说偈言。

　　诸因及与缘。从此生世间。妄想着四句。不知我所通。

　　记曰。此颂总责愚夫不达佛意。随语生解也。谓我说因缘生诸世间者。意显诸法本无生故。而愚夫不达。乃又依因缘复起四句妄见分别。此不知我所通义也。

　　世间非有生。亦复非无生。不从有无生。亦非非有无。诸因及与缘。云何愚妄想。非有亦非无。亦复非有无。如是观世间。心转得无我。

　　记曰。此颂诸法本自无生也。谓世间诸法。不属有无四句而生。故我说因缘。以显彼无生意耳。云何愚夫于因缘法中。复起妄想作有无四句见耶。若能离四句而观诸法者。则当下心转得无我矣。

　　一切性不生。以从缘生故。一切缘所作。所作非自有。

　　记曰。此颂释诸法无生之所以也。谓一切法本自无生者。以从缘生故。既从缘生。则生但缘生。非自生也。作但缘作。非自作也。故云所作非自有。以自体不有。故不生耳。

　　事不自生事。有二事过故。无二事过故。非有性可得。

　　记曰。此颂由因缘故显不生也。唐译云。果不自生果。有二果失故。无有二果故。非有性可得。然事。果。皆言缘也。谓缘不自缘。必由于因。如果不自果。必由于华。若不待华而果。则果有二果之过。是无因也。故缘不由因而缘径生者。则是世间计四大能生。堕无因过矣。如从因缘生。则无二过也。然缘必待因。是缘不生也。因必待缘。是因不生也。因缘既皆不生。则所生之法。亦无自性可得矣。以无性可得。故生本无也。故云不生。

　　观诸有为法。离攀缘所缘。无心之心量。我说为心量。量者自性处。缘性二俱离。性究竟妙净。我说名心量。

　　记曰。此颂示自心现量观也。由上言愚夫于种种诸法不实义。起种种不实妄想分别者。以不了唯心现量故。第恐闻者不知如何是自心现量。故此特示之曰。若正当观诸有为法时。不起心分别。于所缘境。斯无第二念。则但是一心。即此离念之心。便是自心现量。故云无心之心量。我说为心量也。现量者。谓五识之初。同明了意识。映五尘实境时。分明显现。无少差谬。不起第二念分别。是名现量。若刹那流入意地。起心分别长短方圆青黄等假法时。便是比量心矣。今云诸有为法。即五尘境。攀缘。即第六意识能分别心。所缘。即彼诸法所分别境。离。犹绝也。无心。无第二念分别心也。故魏译云。离念及所念。谓观有为法时。但不起心分别。自然心境双绝。寂尔灵知。经云。譬如眼光晓了前境。其光圆满。得无憎爱。以无憎爱念。故云无心。论云。心体离念。离念相者。等虚空界。此所谓无心之心量也。然量之自体。能所双绝。心境俱离。究竟妙净。故说有自心现量耳。

　　施设世谛我。彼则无实事。诸阴阴施设。无事亦复然。有四种平等。相及因性生。第三无我等。第四修修者。

　　记曰。此言观成得益也。彼世谛我。乃一切众生五蕴各各执为我者。诸阴。即内五蕴。乃自计为我者总名诸有为法。皆所缘境也。谓若观自他根身时。但不起心分别研丑美恶。则心体寂尔虗间。自然爱憎之念不起。如云恰似木人见华鸟。斯则一心不生。万境俱寂。而所观者。但如镜中无别分析。故彼我根身尽皆不实。不实。则自然平等如如矣。相。即自他根身。因。乃生因。性。谓不生性。修。乃能修之人。修者。即所修之法。所言平等者。谓相与无相。生与无生。我与无我。若人若法。皆平等矣。故云有四种平等。此唯心现量观成。法尔如此。

　　妄想习气转。有种种心生。境界于外现。是世俗心量。

　　记曰。此言六七二识转似外境。为世俗心量也。妄想。六识。习气。七识染污无知也。谓第六识。依染污末那。引起八识含藏种子习气。熏发转变。而有种种分别心生似外境现。执为实我实法。不离唯心。但妄见耳。故云是世俗心量。

　　外现而非有。心见彼种种。建立于身财。我说为心量。

　　记曰。此言前五识心量也。谓外境虽现。其实不有。彼乃八识亲相分。但以妄见执取而作种种诸法事业。以为资生自处。依之建立五识身财。然皆不离唯心。故我亦说为心量。

　　离一切诸见。及离想所想。无得亦无生。我说为心量。

　　记曰。此言转识成智。以明真唯心现量也。谓能了别者。八识之见分。所分别者。八识之相分。然真如自性。心境双绝。一切皆离。故云离一切见。及想所想。到此泯绝无寄。而自亦不可得。当体独立。寂灭无生。故我说此为真唯心现量也。

　　非性非非性。性非性悉离。谓彼心解脱。我说为心量。如如与空际。涅槃及法界。种种意生身。我说为心量。

　　记曰。此言真如一心现量。真妄双绝。以明究竟真无我义也。以心境双绝。故非性。真亦不立。故非非性。以真妄俱离。方为寂灭一心究竟解脱。故我说此名为自心现量。如是。则凡所言如如。言空。言实际。言涅槃。言法界。言种种意生身等。皆此一心现量之异称耳。以如来藏中。求于去来迷悟生死。了不可得故。此则五法三自性皆离。八识二无我俱遣。方名如来自觉圣智究竟境界。行人必如是观察。方能知如实义。始得解脱自心种种烦恼妄想。故我说为自心现量也。

　　○上明妄想不实以破我执断烦恼障已竟。下明言说性空以破法执断所知障。有四。

　　△初明言说为法执之本。

　　尔时大慧菩萨白佛言。世尊。如世尊所说。菩萨摩诃萨当善语义。云何为菩萨善语义。云何为语。云何为义。

　　记曰。此承前置问。将以破法执。断所知障也。初明言说为法执之本。良以世出世法。皆依语言分别。执为实有。故以语义为法执。名所知障。由先世尊诫云。当依于义。莫着言说。次以不善语义。随言生解。故致误堕二见。起拨无之过。皆所知障。乃法执也。故次教以二通相。且云依如实义。则能解脱自心种种妄想。良由不善语义。生多种过故。大慧至此。因问不知如何为善语义。此问善语义之方便。将以破法执也。又不知云何为语。云何为义。此问其相。

　　佛告大慧。谛听谛听。善思念之。当为汝说。大慧白佛言。善哉世尊。唯然受教。佛告大慧。云何为语。谓言字妄想和合。依咽喉唇舌齿龂颊辅。因彼我言说妄想习气计着生。是名为语。

　　记曰。此示语相也。唐译云。语者。所谓分别习气而为因。依于喉舌唇腭齿辅。而出种种音声文字。相对谈说。是名为语。辅。口辅。龂。齿根。

　　大慧。云何为义。谓离一切妄想相。言说相。是名为义。

　　记曰。此示义相也。谓言语道断。心行处灭。即是义相。故云离。离。犹不带也。

　　大慧。菩萨摩诃萨。于如是义。独一静处。闻思修慧。缘自觉了。向涅槃城。习气身转变已。自觉境界。(唐译云。以闻思修慧。思惟观察。向涅槃道。自智境界。转诸习气)观地地中间胜进义相。是名菩萨摩诃萨善义。

　　记曰。此示善义之方便也。闻思修。三慧也。谓从闻中思而修之。以依知识所演大智教光。从耳达心。声入心通。遗言得义。安心观照。思惟审察。寂灭真如自知境界。念念深入。以之熏修。渐令习气转变。灭无明暗。发智慧光。以至心智路绝。一念相应。是名得入自觉圣智。斯乃善义之方便也。智者应如是观。

　　复次大慧。善语义菩萨摩诃萨。观语与义。非异非不异。观义与语。亦复如是。若语义异者。则不因语辩义。而以语入义。如灯照色。

　　记曰。此示因言显义。以明语义兼善也。由上云义本离言。第恐愚夫执为断灭。故此示之以因语入义。所谓虽复不依言语道。亦复不着无言说。总持无文字。文字显总持。以此方真教体。清净在音闻。但于语义不可作一异见。故如灯照色。然因灯见色。故不得言异。而色非灯也。故不得言一。此又教以善语义之方便也。

　　复次大慧。不生不灭。自性。涅槃。三乘一乘。心自性等。如缘言说义计着。堕建立及诽谤见。异建立。异妄想。如幻种种妄想现。譬如种种幻。凡愚众生作异妄想。非圣贤也。

　　记曰。此责外道妄执名言成所知障。故教于语义当如实观。不可随语生解也。唐译云。若有于不生不灭。自性涅槃。三乘一乘五法诸心自性等中。如言取义。则堕建立及诽谤见。以异于彼起分别故。如见幻事计以为实。是愚夫见。非圣贤也。谓若于不生灭等染净诸法中。如言取义。计着言说与义一者。名建立。计言说与义异者。名诽谤。以于种种言说处起种种分别。故云异建立。异妄想。皆以为实。故云如幻种种妄想现。以计种种幻事而以为实者。真愚夫见也。古曰。所知不是障。被障障所知。然所知者。真谛寂灭。岂是障哉。但以执取名言以为障碍。不能证入。所谓四相潜神。非觉违拒耳。

　　尔时世尊欲重宣此义而说偈言。

　　彼言说妄想。建立于诸法。以彼建立故。死堕泥犁中。

　　记曰。此颂计言说诸法为实者。恶见过也。谓佛说一切种种染净诸法者。为对治一切众生妄想心病。乃因事而设。本非实法。虽因言显义。而义不在言。若计种种真妄诸法一一皆为实有者。乃恶见也。故死堕泥犁。

　　阴中无有我。阴非即是我。不如彼妄想。亦复非无我。

　　记曰。此以五阴喻诸法言说义也。以但有言说。都无实义。故如阴中无有我。义本离言。言非是义。故如阴非即是我。言说诸法。本非实有。故不如彼妄想。计阴为我虽非实有。不入断灭。故如彼阴亦复非无我。如此观语与义。则不堕有无一异见也。

　　一切悉有性。如凡愚妄想。若如彼所见。一切应见谛。一切法无性。净秽悉无有。不实如彼见。亦非无所有。

　　记曰。此以法合上喻也。前偈反显诸法本非实有。谓一切诸法果然悉有自性如彼愚夫所分别者。则一一应当见真实处。今但有语言。未见实义。如说火口不热。谈冰齿不寒。以此观之。足征一切言说诸法。皆无性矣。以皆无性。故言说净秽。非实有也。然圣人所见诸法与凡愚无别。但愚夫计以为实。圣人视之如幻化耳。故云不实如彼见。亦非无所有。

　　○上明言说为法执之本已竟。

　　△下示智识为缚脱之源。

　　复次大慧。智识相。今当说。若善分别智识相者。汝及诸菩萨。则能通达智识之相。疾得阿耨多罗三藐三菩提。

　　记曰。此因上教菩萨当善语义。故特说智识相。意令依智不依识也。然有分别是识。无分别是智。依识则两伤。依智则兼善。以生灭不生灭故。苟以智而观。则彼名言自绝矣。

　　大慧。彼智有三种。谓世间。出世间。出世间上上。

　　记曰。此列智相有三种也。其识。即前所云略说有三种。广说有八。是已。故此不具。

　　云何世间智。谓一切外道凡夫。计著有无。

　　记曰。此世间智。即六粗中智相是也。外道自称一切智。而此方所言仁智。老氏所言弃智。皆此智也。佛云世智辩聪难。以依此智。不得入无生理。故云计著有无。

　　云何出世间智。谓一切声闻缘觉。堕自共相希望计着。

　　记曰。此二乘偏空智也。以声闻知苦断集。修道证灭。法类忍智。及缘觉推因审因七十七智。以见有三界五蕴生死可厌。不了唯心。故云堕自共相。以计有涅槃可证。故云希望计着。所以计著者。以未离识性。不了无明故。

　　云何出世间上上智。谓诸佛菩萨。观无所有法。见不生不灭。离有无品。如来地。人法无我。缘自得生。

　　记曰。此出世间上上智也。八地圣人证无相真如。创得此智。故云观无所有。然知不生灭。唯佛与佛乃能究尽。故云缘自得生。谓从自觉圣智境界而生也。

　　大慧。彼生灭者是识。不生不灭者是智。复次。堕相无相。及堕有无种种相因。是识。超有无相。是智。

　　记曰。有无相者。谓断常二见也。种种相因。因即生因。谓胜妙等。

　　复次。长养相。是识。非长养相。是智。

　　记曰。长养者。相续义。谓集诸种子。起诸现行。相续不断故。然此辩识智相。以明识智觌体无二。唯在生与不生堕与不堕之分。要令即识成智也。所以智识不二者。直如耳闻说法语言音声时。最初一念。得声自性。乃现量境。即是根本智照。不属生灭。不堕有无。当体常住。若刹那流入意地。分别义理。起第二念。即是生灭。便堕有无。则相续不住。随他言语流转。即智转成识。所谓大智居于目前。翻为名相之境矣。古德云。大众见闻。只可一度。其有得于此乎。愚观曹山三堕。叹曰。非一切智无师智念念现前者。何以与此。智者请深观此。自当善语义矣。

　　复次有三种智。谓知生灭。知自共相。知不生不灭。

　　记曰。此如来自述自觉圣智。以明出世间上上智相也。谓凡夫外道不知生灭。故计著有无。二乘不知自共相。故堕自共相。三贤菩萨不知不生灭。故任运长养。不能超凡圣见。堕在识情。佛谓我自觉圣智无他。唯知此三者而已。以超凡圣量。故为出世间上上智也。

　　复次。无碍相。是智。境界种种碍相。是识。(唐译云。着境界相。是识。不着境界相。是智)复次。三事和合生方便相。是识。无事方便自性相。是智。(唐译云。三和合相应生。是识。无碍相应自性相。是智)复次。得相。是识。不得相。是智。自得圣智境界。不出不入。故如水中月。

　　记曰。此释上自觉圣智相也。谓如来自觉圣智。亦不离识外别求。然于一切境界。与凡夫三乘见处无异。但有碍与不碍。和合不和合。得相不得相之分耳。以于境界着。即成和合相应。有相可得。故即智名识。即有明暗去来出入之相。以不着不和合。无相可得。故即识名智。则于诸境界不出不入。如水中月。然水中月。不独不出不入。抑且波涛汹涌。而月体湛然不动不摇。自觉圣智若然者。以境智混融无二故。

　　尔时世尊欲重宣此义而说偈言。

　　采集业为识。不采集为智。观察一切法。通达无所有。逮得自在力。是则名为慧。(魏译云。识能集诸业。智能了分别。慧能得无相。及妙庄严境)缚境界为心。觉想生为智。无所有及胜。慧则从是生。

　　记曰。此颂识智之相也。谓集诸业行。缚着境界者。为识。能观察诸法。照了妄想生灭者。为智。若了心境皆空。达无所有。而入胜妙佛境界者。则为慧矣。是则三贤皆慧力不充。以至登地。从发光𦦨慧而入无所有佛地者。方名慧具足也。

　　心意及与识。远离思惟想。得无思想法。佛子非声闻。

　　记曰。识本是智。但以思惟妄想。故不真也。今既远离。即识成智。此无思惟离心识处。唯八地及佛境界。故非声闻可知。

　　寂静胜进忍。如来清净智。生于善胜义。所行悉远离。

　　记曰。此颂释上离妄想境界也。旧注引仁王经中说有五忍。谓伏。信。顺。无生。寂灭。各有下中上品。三贤但伏忍。登地至九。如次配次三忍。十地等觉及佛。得寂灭忍。故云寂静胜进忍。是如来清净智也。此忍智从胜义谛生。一切妄想心识所行境界皆悉远离。故上云无思想法。非声闻可得。

　　我有三种智。圣开发真实。于彼想思惟。悉摄受诸性。二乘不相应。智离诸所有。

　　记曰。此颂出世间上上自觉圣智相也。然三种智。即上知生灭等。谓以我知此三种。故得圣智之名。能开发众生真实。然于凡愚思想摄受诸法之识。及二乘不如实相应之智。而我此智一切都离。故云智离诸所有。故魏译云。我有三种慧。依彼得圣名。唐译云。分别于诸相。开示一切法。我智离诸相。超过于二乘。

　　计著于自性。从诸声闻生。超度诸心量。如来智清净。

　　记曰。此颂释成上意也。唐译云。以诸声闻等。执着诸法有。如来智无垢。了达唯心故。谓凡夫执有诸法。二乘执有涅槃。皆不离心量。我以法界海慧。照了一切。悉无所有。故皆超之。是名如来自觉圣智。为出世间上上智也。

　　○上示智识相竟。

　　△下即转变相以明动本不动。

　　复次大慧。外道有九种转变论。外道转变见生。所谓形处转变。相转变。因转变。成转变。见转变。性转变。缘分明转变。所作分明转变。事转变。大慧。是名九种转变见。一切外道。因是起有无生转变论。

　　记曰。此言识智见境不同。以明动本不动意也。谓外道依诸妄想分别。故所见之境转变不一。如来依智观察。无有一法若生若灭可动转者。所谓我不见有众生相故。然此九种转变。盖外道依五蕴而立。谓内身既尔。诸法皆然。总谓之形。事。即根境耳。其中七法。乃形势相因。依之立言。故名转变论也。形处转变等者。谓六道受身。其状不一。或从鬼畜而至人天。或由人天而入异类。各各身形。转此变彼。随处不同。故云形处转变。其所受身。其相各别。从生至死。生住异灭。刹那刹那。念念迁谢。故云相转变。然此身相。从无适有。必藉生因转变而来。故云因转变。既成此身。不能久留。渐至坏灭。故云成转变。少壮鲜泽。衰老皴皱。随其变状。所见不同。故云见转变。荣枯不同。苦乐亦异。如转生作熟。变甘作苦。其性各别。故云性转变。其能造者。四大之缘。各各分明。和合为一。故云缘分明转变。所造五根。支节宛然。故云所作分明转变。内身既尔。外法皆然。故云事转变。外道见其身境如此转变不常。或无而忽有。或有而忽无。因是遂起有无二见。妄生分别。作转变论。此皆依识不依智。故所见生灭。不了唯心一真境界故耳。此但标九名。下举始终形事二义释之。

　　云何形处转变。谓形处异见。譬如金变作诸器物。则有种种形处显现。非金性变。一切性变亦复如是。或有外道作如是妄想。乃至事变妄想。彼非如非异。妄想故。

　　记曰。此释转变义也。上列九名。今举始末释之。其义自足。言形处转变者。谓外道于形处起种种异见故。且自譬曰。如金作种种器。形状变而金性不变。如来晓之曰。此乃外道作如是妄想分别见耳。于形既尔。于事亦然。故曰乃至事变亦妄想耳。何者。以彼诸法。非如非异。不容起见。故凡所分别。皆不如实。但妄想故。然金器之喻。世尊于余教中。盖尝约以示人。今则斥为外道见。以此一乘顿教法门。贵在现量实证。不许比拟。以举心动念。即乖法体。堕见网故。若形变而性不变。正祖师所谓佛性有一半生灭。一半不生灭之过。故为外道见也。

　　如是一切性转变。当知如乳酪酒果等熟。外道转变妄想。彼亦无有转变。若有若无。自心现外性非性。

　　记曰。此喻明诸法本无转变之相。不可作一异见也。谓乳酪酒果熟。味虽异而性不异。其实无有可转变相。诸法亦尔。以外道不达唯心。故妄作转变分别。然彼诸法亦无有转变之相。所以不转变者。以诸法不属有无。无实体故。故云若有若无。自心现外性非性。唐译云。自心所见。无外物故。

　　大慧。如是凡愚众生。自妄想修习生。大慧。无有法若生若灭。如见幻梦色生。

　　记曰。此释上诸法不转变之所以也。问曰。若言诸法不转变者。则是诸法不生灭矣。不妨现见诸法生灭。可耶。答曰。如是诸法。本自无生。亦复无灭。而见有生灭者。皆是凡愚众生自妄想习气熏变而生。其实无有一法若生若灭。即其所见。皆当体不实。故唐译云。如因幻梦所见诸色。如石女儿说有生死。

　　尔时世尊欲重宣此义而说偈言。

　　形处时转变。四大种诸根。中阴渐次生。妄想非明智。

　　记曰。此总颂外道二乘皆不如实也。然长行虽云外道九种转变。未言二乘。其九中因缘转变。与二乘类。此颂形处时四大种诸根转变。皆外道见。其计有中阴渐续后阴。则是二乘转变见也。然皆依识分别。故云妄想非明智。中阴。即中有身。俱舍云。死生二中间。五蕴名中有。

　　最胜于缘起。非如彼妄想。然世间缘起。如犍闼婆城。

　　记曰。此颂如来如实知见也。谓彼外道二乘。于缘起诸法。不了如幻。计以为实。故作转变分别。如来于缘起诸法。不如彼作妄想分别。但见从缘起者皆不实。故如犍闼婆城。

　　○上明转变相竟。

　　△下明断相续心以显生本无生。

　　尔时大慧菩萨复白佛言。世尊。惟愿为说一切法相续义。解脱义。

　　记曰。此承上义致问。以明断相续心。以显生本无生也。由上佛说转变不转变义。大慧意谓若见诸法有转变相。则生死相续。若不见诸法有转变相。则当体真常。释然解脱。故此致问相续不相续义也。言解脱者。即不相续义。唐译云。深密义。及解脱。深密者。谓结生相续。深密难断故。然转变者。生灭见也。相续者。生灭不断也。以微细流注潜续藏识。坚固难破。故云深密。此俱生二执也。故此执一破。则生相顿寂。其身转胜。证大涅槃。故云解脱。

　　若善分别一切法相续不相续相。我及诸菩萨善解一切相续巧方便。不堕如所说义。计著相续。善于一切诸法相续不相续相。及离言说文字妄想觉。(唐译云。令我及诸菩萨摩诃萨。善知此法。不堕如言取义。深密执着。离文字语言虚妄分别)游行一切诸佛刹土。无量大众。力自在通总持之印。种种变化。光明照耀。觉慧善入十无尽句。无方便行。犹如日月摩尼四大。于一切地。离自妄想相见。(唐译云。住于诸地。离分别见)见一切法如幻梦等。入佛地身。于一切众生界。随其所应而为说法而引导之。悉令安住一切诸法如幻梦等。离有无品。及生灭妄想。异言说义。其身转胜。

　　记曰。若善分别下。叙法有胜益。所以致问之意也。谓行人若能于相续法中得不相续。则一念顿证无生。顿登佛地。即得安住一切诸法如梦如幻自在法门。离有无品。断生灭执。不着言说。令转所依得法身最胜也。有此胜益。故此请问。然非二障俱寂。何以有此胜益。

　　佛告大慧。善哉善哉。谛听谛听。善思念之。当为汝说。大慧白佛言。唯然受教。佛告大慧。无量一切诸法。如所说义。计著相续。(唐译云。于一切法。如言取义。执着深密。其数无量)所谓相计著相续。缘计著相续。性非性计著相续。生不生妄想计著相续。灭不灭妄想计著相续。乘非乘妄想计著相续。有为无为妄想计著相续。地地自相妄想计著相续。自妄想无间妄想计著相续。有无品外道依妄想计著相续。三乘一乘无间妄想计著相续。(唐译云。所谓相执着。缘执着。有非有。生非生。灭非灭。乘非乘。为无为。地地自相。自分别现证。外道宗有无品。三乘一乘等。皆言执着)复次大慧。此及余凡愚众生。自妄想相续。以此相续故。凡愚妄想如蚕作茧。以妄想丝自缠缠他。有无有相续相计着。

　　记曰。此明如言取义。法执不忘。己见犹存。故深密执着。乃所知障。为变易生死根也。生死有二。谓一变易死。所知障招。二分段死。烦恼障招。此十一相续。皆如言取义。所知障也。亦名俱生我法二执。三乘十地皆堕此执。故云深密。后三相续。乃烦恼障。愚夫所得分段死也。相。即五蕴妄想相。及自觉圣智相。缘。即因缘。及自得法缘。有非有。乃至三乘一乘等。皆佛一往所说者。然其所说。皆应机之谈。本无实法。所谓佛说一切法。为治一切心。若无一切心。何用一切法。然所说法。如空谷响。如天鼓音。凡愚不了。妄以为实。随言取义。深密执著文字语言。虚妄分别。重增生死。故唐译云。此等密执。有无量种。皆是凡愚自分别执。而密执着。此诸分别。如蚕作茧。以妄想丝自缠缠他。执著有无。欲乐坚密。由坚密故。生死不断。问曰。十一相续。既云所知障。三乘人有。何以外道亦预之耶。答曰。此乃学佛人。不得佛意。不了唯心。如言取义。皆外道故。此所谓学佛法成外道见者也。

　　得次大慧。彼中亦无相续及不相续相见。一切法寂静。妄想不生。故菩萨摩诃萨见一切法寂静。

　　记曰。此示诸法如实义也。谓此法中本无相续不相续相。但由众生执着不执着耳。若于圣法中而生执着。即堕凡情。则生死相续。若于妄法而不执着。即是圣解。则当念解脱。是则缚脱在人。非干法也。所谓万法本闲。唯人自闹。是故法中无有相续不相续相。故唐译云。此中实无密不密相。以菩萨摩诃萨。见一切法住寂静故。无分别故。苟能明见诸法寂静。不起分别。则生死涅槃皆剩语矣。

　　复次大慧。觉外性非性。自心现相无所有。随顺观察自心现量。有无一切性。无相见。相续寂静。故于一切法无相续不相续相。

　　记曰。此教如实而观诸法。以释上本无相续不相续义也。唐译云。若了诸法唯心所现。无有外物。皆同无相。随顺观察。于若有若无分别密执。悉见寂静。是故无有密非密相。是则彻见唯心现量。而能如实观诸法者。本自无缚。今又何脱。是故无有相续不相续相。

　　复次大慧。彼中无有若缚若解。余堕不如实觉知。有缚有解。所以者何。谓于一切法有无有。无众生可得故。

　　记曰。此言由如实观。故无缚脱之相也。以有相续故有缚。以无相续。故有解。而此法中一切皆无。何以故。以一切诸法虽有而本不有。以求其体性不可得故。若一切法可得。可言缚脱。既无众生可得。又谁缚谁脱。所谓皮既不存。毛将安附。故真妄两忘。圣凡情尽。

　　复次大慧。愚夫有三相续。谓贪恚痴。及爱未来有喜爱俱。(魏译云。及爱乐生。唐译云。及爱来生与贪喜俱)以此相续。故有趣相续。彼相续者。续五趣。(唐译云。令诸众生续生五趣)大慧。相续断者。无有相续不相续相。

　　记曰。此言烦恼障。为五趣分段生死根也。谓前十一相续为所知障。乃三乘人有。今烦恼障。乃凡夫所有者。但三种耳。故云愚夫有三相续。然贪嗔痴。乃发业无明。其贪喜俱。及爱来生之习气。乃润生无明。此实三界生死根本。故云彼相续者续五趣。然贪恚痴等。虽能令众生生死相续。苟生灭见亡。狂心歇灭者。彼亦不可得。以烦恼性空故。故云相续断者无有相续不相续相。问曰。此三相续。与楞严三种相续何别。答曰。名同义别。彼三种者。谓世界众生业果耳。彼以无明为因。而起淫杀盗三贪为缘。以是因缘。故令世界众生业果相续不断。今此中但说贪恚痴等为烦恼障。能令众生生死相续不断。是故名同义别。学者应知。

　　复次大慧。三和合缘作方便计着识。相续无间生。方便计着。则有相续。三和合缘识断。见三解脱。一切相续不生。

　　记曰。此总示二种生死相续。皆依七识而有也。论云。眼识九缘生。耳识唯从八。鼻舌身三七。后三五三四。故八识具缘多少不同。唯第七识三缘而生。谓第七识有漏位中。缘第八见分为我时。唯具三缘。一根本缘。即第八识。二作意。三种子。故云三和合缘作方便计着识。相续无间生。然方便计着识。言虽通该八识。而义实单指第七识也。由此末那。双计粗细我法二执。故云计着识。以六转呼为染净依故。为染依。故烦恼障由之而生。为净依。故所知障由之而起。故云方便识。唐译云。有执着故。则有密缚。以第八识本是如来藏清净法身真体。但因七识无明业力。缠眠生死。故不解脱。若此识一断。则生死顿脱。诸障永寂。二死永亡。故云。三和合识断。见三解脱。一切相续皆悉不生。而云。识断者。足知非八识。但言七识耳。前云。但转识灭。而自真相藏识实不灭。藏识若灭者。无始流注应断。则同外道断灭论。后文云七识不流转。以念念生灭。无实体故。由无实体。故可言断。但一念不生。则前后际断。永嘉云断相续心。谓是故也。

　　尔时世尊欲重宣此义而说偈言。

　　不真实妄想。是说相续相。若知彼真实。相续网则断。

　　记曰。此颂真妄不异。随见不一也。谓不了妄即真。随念流转。故相续是生。若了妄即真。则当体无生。相续网断也。

　　于诸性无知。随言说摄受。譬如彼蚕虫。结网而自缠。愚夫妄想缚。相续不观察。

　　记曰。此颂愚夫见过也。谓凡愚无知。不能了达诸法不实。随言取义执着。故妄想缠缚。如蚕作茧。无有出期。此盖于生灭相续法中。不善观察故耳。意显若善观察。则无如是之过。

　　○已上破二执通断二障已竟。

　　△下文双遣境智。

　　观楞伽阿䟦多罗宝经记卷第五
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第六

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第三之下

　　科前破二执通断二障已竟。下双遣智境以明无智无得分二。先遣所观境。次遣能观智。初中又二。先遣事境。次遣理境。

　　△且初。

　　大慧复白佛言。如世尊所说。以彼彼妄想。妄想彼彼性。非有彼自性。但妄想自性耳。

　　记曰。此蹑牒佛言将以兴难也。由佛前云。诸法本无自性。但妄计有自性耳。故此牒之。彼彼。种种也。唐译云。如世尊说。由种种心分别诸法。非诸法有自性。但妄计耳。此牒佛说。下就义立难云。

　　世尊。若但妄想自性。非性自性相待者。非为世尊如是说烦恼清净无性过耶。一切法妄想自性。非性故。

　　记曰。此难染净俱无成断灭过。将显境空智有。意且先遣事境也。大慧因闻佛说诸法皆无自性。但妄想耳。意谓若诸法但只是妄想分别。而无实体相对待者。斯则绝无诸法之性矣。若果然诸法绝无自性。岂不是世尊说众生染习烦恼。与如来清净涅槃。总皆无性耶。若染净俱无。则堕断灭过矣。夫何故。以世尊说一切法但是妄想分别。无实体故。斯疑境空而心亦断也。非为。犹言岂不是也。下佛答以妄境虽空。圣智实有。

　　佛告大慧。如是如是。如汝所说。大慧。非如愚夫性自性妄想真实。此妄想自性。非有性自性相然。大慧。如圣智有性自性。圣知圣见圣慧眼。如是性自性知。

　　记曰。此言遍计本无。圆成实有。不堕断灭过也。如是如是者。纵许之辞也。意谓若果如大慧所说。则是断灭过矣。佛谓我说诸法无性者。以彼诸法本来寂灭。非如凡愚分别而有真实事也。故唐译云。一切凡愚分别诸法。而诸法性非如是有。此但妄执。无有性相。故云此妄想自性。无有性自性相然。谓此诸法但是妄想分别有自性耳。其实无有性自性相如其所分别者。故云然也。所言诸法无性者。但无遍计之妄想。岂绝无真性哉。且如自觉圣智实有性自性事。此乃圣知圣见圣慧眼。明知明见有性自性者。非绝无也。谁谓断灭。此则依他遍计执无。圆成实有。但相有性无。情有理无耳。故论云。由彼彼遍计。遍计种种物。此遍计所执。自性无所有。依他起自性。分别缘所生。圆成实于彼。常远离前性。

　　大慧白佛言。若使如圣以圣知圣见圣慧眼。非天眼非肉眼。性自性如是知。非如愚夫妄想。世尊。云何愚夫离是妄想。不觉圣性事故。

　　记曰。此承上言有圣智事。牒难世尊亦堕有过。此难自语相违也。大慧意谓若离妄想外果有圣智事。许圣知圣见慧眼明知明见。但非天眼肉眼可知可见。而且非愚夫妄想境界者。是则愚夫有能离妄想者。亦可许知见矣。云何愚夫离是妄想。不觉圣性事耶。此大慧意许二乘是愚夫中能离妄想者。如何世尊往往呵其不见佛性。意难自语相违也。此下展转而兴五难。以成堕有之过。

　　世尊。彼亦非颠倒。非不颠倒。所以者何。谓不觉圣事性自性故。不见离有无相故。

　　记曰。此难凡圣不分也。非颠倒。圣人也。非不颠倒。凡愚也。大慧意谓若圣智实有而非知觉境界者。而凡愚不知。亦可谓圣人矣。故云彼亦非颠倒。争奈凡愚现前不觉。不能明见。此又非不颠倒也。何者。且云有圣智事又非所知之境。今凡夫既不知于所知。不可谓之凡。有而不能知。又不可谓之圣。斯堕凡圣不分之过矣。

　　世尊。圣亦不如是见如事妄想。不以自相境界为境界故。世尊。彼亦性自性相妄想自性如是现。不说因无因故。谓堕性相见故。

　　记曰。此难圣若有见亦堕凡情也。意谓凡愚执着以自境界为境界。圣人智照不同凡夫。故云圣亦不如是见如事妄想。所以不同者。以不以自境界为境界故。今若圣人实有圣智为自境界者。则不免执着。所谓若存圣解即堕凡情。亦同凡夫妄见矣。所以圣亦同凡者。以彼圣智境界执有自体。许可明知明见故也。且既可知见。则亦同凡夫妄想境界矣。故云彼亦性自性相妄想自性如是现。彼。指圣智境界。何者。以佛法中不论有因无因。但有可知见者。即堕有法。今圣智既有可见。岂不同于凡夫妄见耶。故曰谓堕性相见故。

　　○上立难。

　　△下出过。

　　异境界。非如彼等。如是无穷过。世尊。不觉性自性相故。

　　记曰。此释上难义以成过也。谓凡夫境界种种差别。不比圣智境界平等一如。故曰。异境界非如彼等。意谓纵许圣智境界一同凡夫。斯则堕多因唯感一果过。如此因异果一。则因果不分。坏三界相。而招无穷过失矣。何者。以坏诸法相。因果混淆。故云不觉性自性相故。不觉。谓不知。犹不辩也。

　　世尊。亦非妄想自性因性自性相。彼云何妄想非妄想。如实知妄想。

　　记曰。此蹑前妄想无性圣智有知之言以立难也。上三难。通难无所知之境。此一难。难无能知之心。大慧因世尊前云妄想无性。又云如实而知妄想无性者是名圣智。意谓妄想所以无性者。以不觉性自性相故也。若不觉性自性相。则是妄想自性亦不因诸法性自性相而有也。故云亦非妄想自性因性自性相。然妄想既不因诸法而有。是无所知之境矣。既无所知之境。则无能知之心。既无能知之心。则圣智亦无知矣。岂彼无知之圣智。而能分别于无可分别之妄境。而言圣智如实而知妄想耶。故云彼云何妄想非妄想如实知妄想。彼。指圣智也。意难若有可知之境。则妄想不是无性。若无可知之境。则圣智不是有知。且有知。即非真知矣。非真则妄。妄则不如实知。如何世尊说有圣智事如实而知妄想耶。斯则心境互有。进退皆非。又堕自语相违。所谓招无穷过也。

　　世尊。妄想异。(二译皆云。妄想相异)自性相异。世尊。不相似因妄想自性相。彼云何各各不妄想。而愚夫不如实知。然为众生离妄想故。说如妄想相不如实有。

　　记曰。此转承上圣智如实知妄想意。以约真妄一异难也。意谓圣智唯一真不二。妄想乃心境多种。故云妄想相异。自性相异。所以妄想种种差别者。因诸法有种种差别。以心因境有故。且因种种境有种种心。各各妄想分别各各诸法。故云不相似因妄想自性相。既妄想心境各各不同。而彼圣智唯一。但能照一境耳。云何于各各心境不妄想。而言如实知耶。若圣智明知明见各各心境而为如实知者。则愚夫分别各各心境。亦应是如实知矣。云何又说愚夫不如实知耶。若圣智果如实而知妄想者。则是圣智实有。而妄想心境亦实有也。世尊何故又为令众生离妄想故。说诸法妄想相不如实有耶。上难圣智若有知。则圣堕凡情。此难妄想若如实知。则凡同圣解。惟此不但真妄不分。抑且又堕多过。何者。若圣智实有。则堕有见。若妄想不实有。又堕自语相违过。以圣智如实知妄想故。

　　○上立难。

　　△下正显过。

　　世尊何故遮众生有无有见事自性计着。圣智所行境界计着。堕有见。

　　记曰。此因上二难结世尊亦堕有见过也。谓世尊必说圣智事是实有者。则堕执有之过矣。然世尊何故但遮众生于有无见事自性不许计着。而自于圣智所行境界返生计着。而堕有见耶。

　　说空法非性。而说圣智自性事。

　　记曰。此总结五难。以成世尊亦堕有无二见也。谓世尊说诸法妄想空无自性。是堕无也。说圣智自性事。是堕有也。是则世尊亦堕有无二见。何故但遮众生耶。然上五难。皆常情所疑。所谓如言取义者。大慧愍此。故预为设难。将冀世尊决择。以祛长夜之疑耳。殆非大慧颛愚而起种种谬计也。凡诸难。意皆例此。观者应知。

　　佛告大慧。非我说空法非性。亦不堕有见说圣智自性事。然为令众生离恐怖句故。众生无始以来计着性自性相。圣智事自性计著相见。说空法。大慧。我不说性自性相。

　　记曰。此并下文。总答五难意也。然大慧设难虽展转有五。而正意唯难世尊亦堕有无见耳。故此世尊答云。我说空法不堕无见。说圣智事亦不堕有见。然我所以说圣智自性事者。盖为众生闻说诸法无性。遂起断灭恐怖。故我说圣智事是实有。然为令众生离断灭恐怖耳。非我堕有见也。然我所以说空法者。为众生无始以来妄计诸法执有性自性相故。而于圣智离相境界亦执为相见。妄生取着。故我说空法。令其舍离有无二见。非我堕无见也。然我所说。不但说生死法无自性。而圣智事亦无自性相。故云我不说性自性相。此所谓若有若无有。是二悉皆离也。故下文云。

　　大慧。但我住自得如实空法。离惑乱相见。离自心现性非性见。得三解脱。如实印所印。于性自性得缘自觉观察住。离有无事见相。

　　记曰。此总结答意。以显语不生心也。谓我不说诸法定有定无。但说我所住自得如实证法。令彼闻已。离惑乱妄想相见。不生恐怖。得见真如无相境界。知其所见心外无法。故云离自心现性非性。悟得三解脱门。获如实印印定诸法。然以自觉圣智观察。见法自性。远离有无一切诸着。故云于性自性得缘自觉观察住。离有无事见相。我所说法。为令众生如是而已。非我堕有无见也。故净名曰。说法不有亦不无。以因缘故诸法生。盖如来说法应机破执。原无定法。此三世如来说法仪式也。

　　○上遣所观事境已竟。

　　△下遣所观理境。

　　复次大慧。一切法不生者。菩萨摩诃萨不应立是宗。

　　记曰。此明一切诸法本自无生。意诫听者不应起见。以显境绝也。然世尊特旨如此猛然而告之者。其来意甚远。盖以一切外道二乘皆堕生灭见网。不能得出。故我世尊于楞伽会上。单显无生。破彼生见。故初卷显理究竟。特云空无生无二离自性相。教之以当依于义莫着言说以结示之矣。及大慧不能离言说相。复以言说第一义等种种疑难。至以常声为请。佛答以无生如幻。而又疑佛自语相违。复特示之以名句形身本无自体。以显如来不说之说。恐彼不达无说之义。复明告以四种记论。因直指之曰。一切法不生。不容起见。以显离言说相。此世尊极尽为人披肝露胆处也。而大慧毕竟生灭不亡。重重起见。业已重重破斥。乃至此上又以相续解脱为请。世尊答曰。一切相续不生。本无相续不相续相。到此不但生灭见枯。抑令圣凡情尽。可谓百尺竿头更进一步矣。而大慧犹然缠绵。甚至疑佛亦堕有无二见。世尊答谓我虽说空有不堕有无。以意不在言故。然我说法以如实印印定诸法。以显语不生心。至此无生之旨。灿然如胝白黑矣。而世尊悬鉴闻者。又将随语生解。必执无生以为实有。立定有个无生的主意而起臆见。如此则又堕外道邪见矣。故此急处一提。猛然斥而诫之曰。我说一切法不生者。我诸弟子不应立是宗。以此法中才有丝毫意见。便落生死窠窟。即为佛法中外道矣。故六祖谓永嘉曰。汝甚得无生意。嘉云。无生岂有意耶。祖云。无意谁当分别。嘉云。分别亦非意。祖云。如是如是。

　　所以者何。谓宗一切性非性故。及彼因生相故。

　　记曰。此征释外道所立不生宗有二种过也。谓外道所计不出断常二见。故所立不生宗有二。谓妄计诸法绝然断灭以为不生。故云一切性非性故。此断见也。又计别有异因能生诸法。谓是作者。如此方庄周所言生生者不生。以由不生者能生万法。正若彼方所言作者不生而为生因故。谓彼若言不生者既为生因。此因即是生相矣。故云及彼因生相故。此常见也。此出彼宗体。下显过。

　　说一切法不生宗。彼宗则坏。彼宗一切法不生彼宗坏者。以宗有待而生故。

　　记曰。此出彼外道所立宗。有能别不极成过也。佛谓彼外道所立不生宗。彼则自坏不生义。何者。以彼宗有待而生故。谓彼二种不生义。皆有待而然也。断见不生有待者。以待诸法灭尽。方显不生义故。常见不生有待者。以待生法方显不生故。既皆有待。岂真不生耶。故中论云。若法因待成。是法还成待。名虽不生。还成生法。是故彼宗自坏不生义。亦名自教相违。

　　又彼宗不生入一切法故。不坏相不生故。立一切法不生宗者。彼说则坏。

　　记曰。此出彼宗过之所以。而以正法拣之也。然彼宗所以坏者。以彼宗所立不生堕有无断常等一切法故。且一切法皆是生灭无常。而彼依有无而立宗。其实未出生法。是彼言虽不生。而义实生也。故堕自教相违过。是违自宗也。故云彼宗不生入一切法故。若以正法拣之。然我法以不坏相为不生。以生即无生。故彼以坏相为不生。然既坏相。是无常也。岂真无生耶。然彼坏相者。以断灭为不生。是坏生相也。以不生能生。是坏不生相也。今以我不坏相法拣之。故彼所立一切法不生宗者。彼说则坏。以彼妄计不出有无生法故也。故下文出其所以。

　　大慧。有无不生宗。彼宗入一切性。有无相不可得。

　　记曰。此言彼宗坏之所以也。谓我说彼宗则坏者。以彼计有无皆不生。故依之立宗。然一切生灭之法。不出有无。是则彼所立宗即入一切法中矣。且诸法本无。若有若无皆不可得。有无既不可得。彼却依何处而立宗耶。是故我说彼宗则坏。故唐译云。彼宗有无法皆不生。此宗即入一切法中。有无相亦不生故。亦不生者谓有无亦本不有也。

　　大慧。若使彼宗不生一切性不生而立宗。如是。彼宗坏。以有无性相不生故。不应立宗。五分论多过故。展转因。异相故。及为作故。不应立宗分。

　　记曰。此以正教因相拣彼邪宗以成彼过。结不许立宗义也。若使。犹设使也。佛谓设使彼宗依一切性而立宗。如此则彼宗自坏。以一切法有无性相本自不生故。以一切诸法本自无生。何又用彼立宗耶。故彼不应依之立宗。然彼所立宗。若以正教因明五分勘之。则彼犯多过。以展转因相与宗不合。多异相故。不但因不合宗。而宗自体亦不成就。何者。以彼计作者为不生故。是故我说。教诸弟子于无生义。不应更立宗分也。五分论多过者。五分。即一宗。二因。三喻。四合。五结。多过者。谓宗有九过。因有十四过。同喻有五过。异喻有五过。共有三十三过。其外道所立三支。若以正法拣辩。但有一过未遣。即属邪宗。以因喻秪为成立宗体故。故因不转喻不齐。皆不成宗。故展转因异相。及为所作故。则成多过。故不应立宗。五分义。具载因明入正理论。以义广。恐繁不能备出。知此。则能定佛法纲宗。摧伏邪见。观者应探讨彼论。庶得其旨。

　　谓一切法不生。如是一切法空。如是一切法无自性。不应立宗。

　　记曰。此总结前义也。向云空无生无二离自性相。今谓不生既不应立宗。则若空若无性都不应立宗也。以但有言说。都无实义。凡所分别。皆不如实知见故。

　　大慧。然菩萨摩诃萨说一切法如幻梦。现不现相故。及见觉过故。异说一切法如幻梦性。除为愚夫离恐怖句故。大慧。愚夫堕有无见。莫令彼恐怖。远离摩诃衍。

　　记曰。此如来教诸菩萨说法之式也。问曰。菩萨于不生法既不应立宗。当说何等法耶。答曰。然菩萨当说一切法如幻梦。现不现故。然幻梦虽现。其实不现。意显诸法虽生。其实无生也。诸法本自不生。而现有生者。非法生也。乃众生见觉之过。妄见有生耳。故当说一切法如幻梦性。不可说诸法实有不生也。然而亦有说不生者。乃为令愚夫离恐怖句故。不得已而以不生句断彼生见耳。以一切法不生。不容有说。起心动念。即堕生死故。然为愚夫说不生者。因愚夫一向坚执有无实法。一旦说如幻梦。便生恐怖。则远离大乘。断佛种性。苟不以不生句随机而开导之。则于佛法绝分。而菩萨亦失慈悲。故云愚夫堕有无见。莫令彼恐怖。远离摩诃衍。摩诃。此云大。衍此云乘。菩萨如此说法。则得二通相矣。

　　尔时世尊欲重宣此义而说偈言。

　　无自性无说。无事无相续。彼愚夫妄想。如死尸恶觉。(唐译云。恶觉如死尸)一切法不生。非彼外道宗。至竟无所生。性缘所成就。一切法不生。慧者不作想。彼宗因生故。觉者悉除灭。

　　记曰。此通颂五难章空无生无自性。本离言说相离心缘相。以明外道不应立宗也。无事即空。以诸法本空。故无相续。但愚夫妄想于不实计实。如此恶觉。如死尸无知。徒增秽污耳。是则空无自性。不可思议。而不生义。岂容外道妄计而可宗之耶。以彼所立不生。至于毕竟断灭无所生法。以不达缘生无性。无性缘生。故云至竟无所生。性缘所成就下句性字。义贯上句读。又所成就所字。作不字看。故唐译云。以彼所有生。非缘所成故。然一切法不生义。唯在有智者忘心默契而已。不应作想。况彼宗。因生相而立。岂真不生耶。故觉者悉除灭。以彼不生。亦生相故。

　　譬如翳目视。妄见垂发相。计着性亦然。愚夫邪妄想。施设于三有。无有事自性。施设事自性。思惟起妄想。相事设言教。意乱极震掉。佛子能超出。远离诸妄想。

　　记曰。此颂诸法本无。但妄想有。以诫佛弟子不应起见也。空中本无毛轮。而因翳目有之。以喻真中本无三界诸法。而因妄想计之。愚夫但执假名。动乱心识。具正知见者。当远离也。故唐译云。三有唯假名。无有实法体。由此假施设。分别妄计度。假名诸事相。动乱于心识。佛子悉超过。游行无分别。

　　非水水想受。斯从渴爱生。愚夫如是惑。圣见则不然。圣人见清净。三脱三昧生。远离于生灭。游行无所有。修行无所有。亦无性非性。性非性平等。从是生圣果。

　　记曰。此颂明三界之相不异。圣凡之见。乃殊也。然三界本无实法。而愚夫妄见为实有者。如阳𦦨非水而作水想。是从渴爱所生也。愚夫如此。圣智岂然之哉。以圣见清净。故所见三界空洞无物。即此便证解脱三昧。远离生灭矣。唐译云。常行无相境。修行无相境。亦复无有无。有无悉平等。是故生圣果。由凡夫所见差别。故有业果相续。圣人所见三界不异。故生圣果耳。故经云。不如三界见于三界。

　　云何性非性。云何为平等。谓彼心不知。内外极漂动。若能坏彼者。心则平等见。

　　记曰。此颂征释上义。以明圣凡平等也。谓三界是一。云何凡愚见有无。云何圣人见平等。以彼愚夫不了三界本空。妄计心境以为实有。故内外极漂动。若能了此。则当念平等矣。平等。寂灭之异称。所谓未达境唯心。起种种分别。达境唯心已。分别即不生。

　　○上遣所观境已竟。

　　△下遣能观智。

　　尔时大慧菩萨复白佛言。世尊。如世尊说如攀缘事智慧不得。是施设量建立施设。所摄受非性。摄受亦非性。以无摄受故。智则不生。唯施设名耳(唐译云。如佛所说若知境界但是假名。都不可得。则无所取。无所取故。亦无能取。能取所取二俱无故。不起分别。说名为智)。

　　记曰。上辩妄想无性已。此大慧理佛一往所谈圣智境界。以辩圣智无知也。魏译云。如世尊说。智慧观察。不能见前境界诸法。乃至如实觉知。无法可取。亦无能取。是故智亦不能分别而取。故云智则不生。然攀缘事。乃前境界。诸法。所谓相也。前云不得相是智。而智所以不得相者。以一切境界。但是妄想施设建立。本无所取能取性故。既无可取之境。纵有真智。又何从分别而取之耶。故云以无可取故智则不生。殊不知妄想境界如暗。智慧如明。明来则暗自去。非是有暗与明作对也。是故所言圣智无知者。由无所知之境。则了境之智亦亡。以无能所取相。故云不得相耳。所谓唯如如智独存。殆非绝然无知也。如此。大慧似乎不会圣智不得相义。将谓有境相对。如何不得。必欲知境方名为智。故此起疑。乃牒举前义将以致难也。此牒义。下致疑。

　　云何世尊。为不觉性自相共相异不异故智不得耶。为自相共相种种性自性相隐蔽故智不得耶。为山岩石壁地水火风障故智不得耶。为极远极近故智不得耶。为老小盲冥诸根不具故智不得耶。

　　记曰。此致疑也。不觉等者。谓全然不知彼境界也。自相等隐蔽。犹言隐没不现。谓全无可知之境作对也。山岩等障。谓知不透彻也。极远。目力难到。极近。细而难知也。诸根不具。谓盲冥无知。老小。谓不能一一尽知也。大慧疑智不得相。莫不以此五者为不得耶。下致难。

　　世尊。若不觉自共相异不异智不得者。不应说智。应说无智。以有事不得故。

　　记曰。此一难也。谓若全不知彼境为不得者。此则不名智。应名无智。以有境界而不知故。

　　若复种种自共相性自性相隐蔽故智不得者。彼亦无智。非是智。世尊。有尔𦦨故智生。非无性会尔𦦨故名为智。

　　记曰。此二难也。谓若全无可知境界作对为不得者。此亦非智。何者以有所知之境故智生。非无能知之性会彼所知之境而便以为智耶。故唐译云。此亦非智。以知于境说名为智。非不知故。尔𦦨。所知也。

　　若山岩石壁地水火风极远极近老小盲冥诸根不具智不得者。此亦非智。应是无智。以有事不可得故。

　　记曰。此合三四难也。谓在世界。则山岩石壁四大等事。或极远而目力不到。或极近而墙壁遮障。四大拥逼。此则知不透彻。在众生。则老小盲冥无所识知。或诸根不具不能尽知。若以此等为不得者。此亦非智。应是无智。以有事不可得故。唐译云。彼亦非智。以有境界智不具足而不知故。此大慧意盖以不得前境为无智。必欲见境方为智也。故下破之。

　　佛告大慧。不如是。无智应是智。非非智。我不如是隐覆说攀缘事智慧不得。是施设量建立。

　　记曰。此斥答所疑为非量也。佛意谓岂不得前境便为无智耶。应知此无智实是智。非无智也。然我所说智不得相者。不是说实有前境迭相隐覆故言智慧不得也。若计有前境迭相隐覆故智慧不得者。是妄想施设建立。非智慧也。

　　○上斥非。

　　△下正答。

　　觉自心现量。有无有。外性非性。知而事不得。不得故。智于尔焰不生。顺三解脱。智亦不得。非妄想者无始性非性虚伪习智作如是知。是知。彼不知。故于外事相摄受计着。

　　处所相性无性妄想不断。自心现量建立。说我我所。

　　记曰。此正答实义也。佛言。我所说智不得者。以我觉了一切外法若有若无。皆无自性。唯是自心现量。皆悉空寂。以无境界与智为对。我知如此事。故言智不得也。故云。觉自心现量有无外性非性。知而事不得。而。犹如此也。然既无当心之境。境如矣。亦无了境之心。心如矣。心境皆如。俱不可得。以心境俱不可得故。智于尔𦦨不生。尔𦦨。所知之境也。境不可得。则境不生。心不可得。则智不生。心境无生。则顺三解脱矣。三解脱。谓空。无相。无愿。顺。入也。然三解脱。非智不入。既入已。则智体亦忘。故云智亦不得。此所谓圣智无知也。然智无知处。殆非妄想愚夫以无始虚伪戏论熏习之智能作如是知也。此亡知之知。非彼所知。故云是知彼不知。由不知无知之知。故于外境界形相。有无妄想分别。相续不断。故魏译云。为离如是虚妄心故。说一切法唯自心见。执着我我所故。故云自心现量建立。说我我所相摄受计着。

　　不觉自心现量。于智尔𦦨而起妄想。妄想故。外性非性。观察不得。依于断见。

　　记曰。此责大慧不如实知。而起无智断灭之见也。由不达我我所诸法自心现量。故于智于境起于妄想。以妄想故。观察若有若无不得实义。遂于智境依断灭见而起分别。是皆不善二通。不达实义。故妄兴邪智也。故下文以二通结责之。

　　尔时世尊欲重宣此义而说偈言。

　　有诸攀缘事。智慧不观察。此无智非智。是妄想者说。

　　记曰。此总颂斥疑也。谓若实有攀缘境界。而言智慧不观察。即妄分别。以无智为非智者。此皆是妄想愚夫所说。非明智也。

　　于不异相性。智慧不观察。障碍及远近。是名为邪智。

　　记曰。此合颂三问。总斥为邪智不正见也。

　　老小诸根冥。而智慧不生。而实有尔𦦨。是亦说邪智。

　　记曰。此颂第四问。合前三问中。皆以有所知境界方名为智之义。总斥之曰。此亦为邪智。然若实有尔𦦨。是亦邪说。足知所知障空也。

　　○此上二执已破二障已净智行已圆。

　　△下明忘言顿证以显果海离缘。

　　复次大慧。愚痴凡夫。无始虚伪恶习妄想之所回转。回转时。自宗通及说通。不善了知。着自心现外性相故。着方便说。于自宗四句清净通相。不善分别。

　　记曰。此总结示果海离缘。故责大慧于第一义谛自觉圣智。妄起分别。随语生解。横生邪执。谬解佛意。良由不善二通相故也。自觉圣智。离心缘相。离言说相。然虽非有言。不是无语。故佛所说圣智无知等者。正欲闻者离言观义。忘知契心耳。何其闻者犹然随言妄生邪解。斯皆无始虚伪妄想恶习之所回转。而于自宗说通不善了知。但执外境以为实有。故着方便言说。而不能善入清净实相离知境界也。论云。现前立少物。谓是唯识性。以有所得故。非实住唯识。以境智未忘故也。世尊至此偶以二通结责者。意谓前者我已教诸三乘修行之士。当善二通相。不可随言取义矣。意责大慧何其不体佛意。尔乃又执言说假名。而兴种种邪执耶。故教以忘言契证也。来意如此。故以二通结责之。

　　○已上二障已净二执已破二死已亡而结责以忘言契证以示自利功圆。

　　△此下示利他行且先双结二利行。

　　大慧白佛言。诚如尊教。惟愿世尊为我分别说通及宗通。我及余菩萨摩诃萨善于二通。来世凡夫声闻缘觉不得其短。

　　记曰。此大慧因佛斥责不善二通。而于圣智妄起分别。故此责躬请教二通也。问曰。二通前已发明。今复重请者何也。答曰。前因外道二乘妄起断常二见。盖由不了唯心现量境界。大慧特请宗通相示彼知之。令开正见。而世尊因曰。彼等不独不善宗通相。而亦不善说通相。故随语生解。特说二通之相。令彼外道二乘以便修行。不堕邪见。意在破外道二乘二见。令知离言之行故也。此因大慧蹑妄想无性之言以起五难。蹑圣智不得之言以起四疑。是皆不了唯心。不达方便言说。而复随言取义。将谓实有境智可得。故佛责以不善二通作如是见。故此大慧特请二通。将以依教奉行说法利生。以断二乘之疑。意在遣心境。空境智。是以妙行契妙境也。前有相字。乃示彼令知。以便自利。今此二通。意在必行。且便利他。观者应知。庶得语义。不生异见耳。前乃忘言之行。此乃离言实证也。

　　佛告大慧。善哉善哉。谛听谛听。善思念之。当为汝说。大慧白佛言。唯然受教。佛告大慧。三世如来有二种法通。谓说通及自宗通。说通者。谓随众生心之所应。为说种种众具契经。是名说通。

　　记曰。此说通意在利他也。梵语修多罗。此云契经。谓契理契机也。契理。则妙符中道。契机。则巧被三根。以一经言含多义。故云众具契经。谓理无不该。机无不摄也。

　　自宗通者。谓修行者离自心现种种妄想。谓不堕一异俱不俱品。超度一切心意意识。自觉圣境界。(唐译云。于自觉圣境界)离因成见相。(二译皆云。离诸因缘相应见相)一切外道声闻缘觉堕二边者所不能知。我说是名自宗通法。

　　记曰。此自宗通意在自利也。以自通乃离心意识境界。故非外道二乘所可知也。离因缘相应见者。谓心境皆离故。

　　大慧。是名自宗通及说通相。汝及余菩萨摩诃萨应当修学。尔时世尊欲重宣此义而说偈言。

　　我谓二种通。宗通及言说。说者授童蒙。宗为修行者。

　　记曰。菩萨有二利之功。故说通应机说法。故云授童蒙。谓凡夫颛愚如童蒙也。宗通自修行。谓修如实行故。

　　○上自他二行已竟。

　　△下专请利他行。

　　尔时大慧菩萨白佛言。世尊。如世尊一时说言。世间诸论种种辩说。慎勿习近。(二译以世间诸论。作卢伽耶陀。此翻左世。亦云恶论。即外道论也)若习近者。摄受贪欲。不摄受法。(魏译云。彼人但摄受欲食。不摄法食)世尊何故作如是说。

　　记曰。此特问利他行也。盖承世尊一往痛责弟子不许近习外道论议。大慧因闻说通利他之谈。意谓不善彼宗。其说不通。无以利彼。故理世尊前言。以致疑曰。世尊既云说通利童蒙。何故向来不许近习外道议论者何耶。因此发问。世尊答。谓外道议论。依邪见立。若近习者。坏正知见。意在入自宗通者。当离名言习气为第一也。然三界本无实法。但以名言习气为体。至若名言中。而外道议论最为坏正知见。破坏佛法者。是故修行如实行人。当所痛绝。故大慧依说通而问。向下世尊依自宗通而答也。

　　佛告大慧。世间言论种种句味。因缘譬喻采集庄严。诱引诳惑愚痴凡夫。不入真实自通。不觉一切法。妄想颠倒。堕于二边。凡愚痴惑而自破坏。诸趣相续。不得解脱。(唐译云。庐伽耶陀所有词论。但饰文句。诳惑凡愚。随顺世间虚妄言说。不如于义。不称于理。不能证入真实境界。不能觉了一切诸法。恒堕二边。自失正道。亦令他失。轮回诸趣。永不出离)不能觉知自心现量。不离外性自性妄想计着。是故世间言论种种辩说。不脱生老病死忧悲苦恼。诳惑迷乱。

　　记曰。此甚言世论之过。深诫修如实行者不可近习也。所以不可近习者。以不入真实自通。不觉自心现量。但依生灭妄想。不脱生老病死。以但有言说。都无实义故。然世尊于此经专诫名言习气者。盖娑婆世界以音声为佛事。由此界众生耳根最利。以声入心通。直达法性。最为甚深。故楞严拣选圆通。以耳根为第一。此经令修如实行者。以戒名言为第一。以此方入道。无过耳根为最胜。而障道亦无过名言为最胜故。所谓根尘同源。缚脱无二也。然凡夫虽依名言结业。而间有利根宿具般若闻熏者。能观言语性空音声不实。如风号谷响。即入无生者有之。若夫外道邪论一入闻熏。即染污法性。坏正知见。破涅槃城。永劫沉沦。断灭佛种。纵遇佛出。而为见火所烧。邪智益炽。徒与正法相抗。虽如来以无量善巧四辩大悲。潜神与居。亦不能化而入也。观夫世尊出世。说法已四十年。而六师之徒如麻似粟。即其舍邪归正者。如三迦叶波及鹙子等。约止千二百五十人耳。就中巨擘。尚内秘之俦。当正法盛时尚尔。况末法乎。此吾佛世尊悬鉴后五百年。此辈当大破坏结集。是以此经专以破邪为用。大为今日设也。观夫圣人忧患之心当何如耶。悲夫。此经自入中国几二千年。而吾辈老师宿学。读之苦不能句。甚为眦仇。况遗言得意。以契佛祖心印。执之以定纲宗。行赏罚。克荷如来家业乎。由不善此法门。宜乎流习世论。甘受佛呵。而为恶弟子也。惟此未尝不涕下。

　　大慧。释提桓因广解众论。自造声论。彼世论者有一弟子。持龙形像。(唐译云。现作龙形)诣释天宫建立论宗。要坏帝释千辐之轮。随我不如。断一一头以谢所屈。作是要已。即以释法(二译皆云论法)摧伏帝释。释堕负处。即坏其车。还来人间。如是大慧。世间言论因譬庄严。乃至畜生。(魏译云。乃至现畜生身)亦能以种种句味。惑彼诸天及阿修罗。着生灭见。而况于人。是故大慧。世间言论应当远离。以能招致苦生因故。慎勿习近。大慧。世论者。唯说身觉境界而已。

　　记曰。此言慎勿近习世论之所以也。谓世论弟子。以畜生形。尚能摧伏诸天修罗。况复于人。而我末法弟子。无道力者。倘一近习。岂不为彼破坏耶。若为破坏。则能招致诸苦生因。故我诫之。慎勿近习。以彼世论无自宗通。唯说身觉境界而已。是故我说但摄受贪欲。不摄受法。要。誓约也。

　　大慧。彼世论者。乃有百千。(二释皆有字句)但于后时后五百年。当破坏结集。恶觉因见盛故。恶弟子受。

　　记曰。此世尊悬谶末法。魔强法弱之时也。然彼世论于我法后五百年。所以而能破坏结集者。以时俗浇薄。其时人多恶觉因见炽盛故。而我法中有恶见弟子。亦受彼法。是故令彼坏正法也。由是观之。然坏法者。盖自坏耳。岂彼力耶。因见者。因。谓邪因。无因。见。谓十使烦恼中五利使。以不善解正法。故云恶觉。

　　如是大慧。世论破坏结集。种种句味因譬庄严。说外道事。着自因缘。无有自通。

　　记曰。此言破坏结集之所以也。然彼世论所以而能破坏正法者。以彼种种句味因譬庄严。皆说外道事。执着自性因缘。无非邪见。无有自性宗通故。苟知而近习者。即饮他毒药。不知而近习者。所谓误服毒药是也。

　　大慧。彼诸外道无自通论。于余世论。广说无量百千事门。无有自通。亦不自知愚痴世论。

　　记曰。此结成彼法成事相承。不自知其非也。以彼本法无自通故。所传弟子广说百千事门。亦皆无自通。以无自通故。而彼痴人亦终不自知为愚痴世俗之论。此误服毒药者也。

　　尔时大慧白佛言。世尊。若外道世论。种种句味因譬庄严。无有自通。自事计著者。

　　记曰。此大慧牒上佛语。将以发难也。

　　世尊亦说世论。为种种异方诸来会众天人阿修罗广说无量种种句味。亦非自通耶。亦入一切外道智慧言说数耶。

　　记曰。此大慧因闻佛斥外道世论无有自通。遂蹑以难佛为人天修罗广说世间种种诸法。亦非自智所证之法。皆世论也。岂世尊亦无自通耶。岂不堕一切外道邪智妄想数中耶。大慧依世论而问。世尊依自通而答。

　　佛告大慧。我不说世论。亦无来去。唯说不来不去。大慧。来者趣聚会生。去者散坏。不来不去者。是不生不灭。我所说义。不堕世论妄想数中。所以者何。谓不计着外性非性。自心现处。二边妄想所不能转。相境非性。觉自心现。则自心现妄想不生。妄想不生者。空无相无作。入三脱门。名为解脱。

　　记曰。此世尊依自通答其所说法非世论也。世论者。去来生灭之法也。来者。缘会而生。故云趣聚会生。去者。缘散而灭。故云散坏。以有去来生灭。故云世论。然我所说者。无来无去。不生不灭之法。岂堕彼世论妄想数中耶。所以不堕者。以我不着外境有无。了达唯心现量故。有无妄想所不能转者。以了境无性故。故云相境不生。此境不生也。觉自心现。则自心妄想不生。此心不生也。境不生。故无来去。心不生。故不生灭。心境无生。即是空无相无作。入三脱门。名为解脱矣。意谓我所说者。乃解脱法。非生死法。所以不堕。

　　大慧。我念一时。于一处住。有世论婆罗门。来诣我所。不请空闲。便问我言。瞿昙。一切所作耶。我时报言。婆罗门。一切所作。是初世论。彼复问言。一切非所作耶。我复报言。一切非所作。是第二世论。

　　记曰。此世尊将欲广明世论。故举昔事。且教菩萨说通止论之法式也。旧说婆罗门。具云婆罗贺磨拏。此云净裔。亦云净行。自称其祖自梵天口生。因从梵姓。诸经中梵志。即此类也。是唯五天竺有。余国无之。其种别有经书。世承为业。或在家。或出家。皆恃术倨傲。多尚诤论。空闲。无我也。以彼所计梵天作者以为神我。故云不请空闲。而问作者生一切法。以彼所见不出世论。开口便落妄想。故一问。世尊答云一世论。二问。答云二世论。乃至多问。答云多世论。故后责云。乃至少有心识流动分别外境。皆是世论也。

　　彼复问言。一切常耶。一切无常耶。一切生耶。一切不生耶。我时报言。是六世论。大慧。彼复问我言。一切一耶。一切异耶。一切俱耶。一切不俱耶。一切因种种受生现耶。(唐译云。一切皆由种种因缘而受生耶)我时报言。是十一世论。大慧。彼复问言。一切无记耶。一切记耶。有我耶。无我耶。有此世耶。无此世耶。有他世耶。无他世耶。有解脱耶。无解脱耶。一切刹那耶。一切不刹那耶。虚空耶。非数灭耶。涅槃耶。瞿昙。作耶。非作耶。

　　记曰。此虚空下。问三无为是作是不作也。唐译云。虚空。涅槃。及非择灭。是所作耶。非所作耶。以外道妄计三无为皆是有作。故后世尊答已。而复特谕大慧云。涅槃虚空灭。非有三种。但数有三耳。意谓三法尚不可得。何况又计作与不作耶。

　　有中阴耶。无中阴耶。大慧。我时报言。婆罗门。如是说者悉是世论。非我所说。是汝世论。我唯说无始虚伪妄想习气种种诸恶三有之因。不能觉知自心现量而生妄想。攀缘外性。如外道法。我诸根义三合知生。我不如是。(唐译云。如外道说我及根境三和合知生。我不如是。知。识也)婆罗门。我不说因。不说无因。唯说妄想摄所摄性施设缘起。非汝及余堕受我相续者所能觉知。(唐译云。我不说因。不说无因。唯依妄心以能所取而说缘起。非汝及余取着我者之所能测)大慧。涅槃虚空灭。非有三种。但数有三耳。

　　记曰。此世尊备叙昔对外道所说之法如此也。谓外道执其所见一一问佛。佛总斥之曰。此皆是汝之世论。非我所说也。然我说者。唯说一切众生因于无始戏论诸恶习气而生三界之相。不了唯是自心所现而生妄想。攀缘外法而妄取着。实无可得。我所说者如是而已。至若外道所说神我与根境三法和合而生识者。此是汝外道见。我不如是。且汝外道说有异因能生诸法。又说诸法自然从无因生。此是汝法。我法不然。我唯说妄想能取所取而说缘起。我此说者。非汝外道着我妄想者之所能知。佛谓外道如彼彼而问。我但如此而答。此即所谓止论。亦即说通相也。然外道诸问。皆是彼计。至若妄计三无为作不作者。乃涉我法。恐有所滥。故世尊特告大慧曰。彼所问三无为者。非有三种。但数有三耳。非实有也。故唐译云。虚空。涅槃。及非择灭。但有三数。本无体性。何况而说非与非作。

　　复次大慧。尔时世论婆罗门复问我言。痴爱业因故有三有耶。为无因耶。我时报言。此二者亦是世论耳。彼复问言。一切性皆入自共相耶。我复报言。此亦世论。婆罗门。乃至意流妄计外尘。(唐译云。乃至少有心识流动分别外境)皆是世论。

　　记曰。此外道因闻佛说虚伪恶习为三有因。故蹑问彼三有者。果因痴爱业因而有耶。是无因耶。盖彼意执定无因也。世尊答谓。不但有所妄计分别言说为世论。乃至少有心识流动分别外境。皆堕外道邪见。悉是世论。何者。以举心动念即乖法体。妄见心外有法。即入外道见故。沩山坐次。仰山入来。师曰。寂子速道。莫入阴界。仰曰。慧寂信亦不立。师曰。子信了不立。不信不立。仰曰。秪是慧寂。更信阿谁。师曰。若恁么。即是定性声闻。仰曰。慧寂佛亦不立。此古人心识不少流动之样子也。不如是。安称超佛越祖之见。

　　复次大慧。尔时世论婆罗门复问我言。颇有非世论者不。我是一切外道之宗。说种种句味因缘譬喻庄严。我复报言。婆罗门。有。非汝有者。非为。非宗。非说。非不说种种句味。非不因譬庄严。

　　记曰。此外道被斥皆堕世论。遂问颇有非世论者不。且云我为一切外道之宗。所有词论皆从我出。何独不当佛意。观其自负如此。正是坚着我见。尚诤论者。而世尊答云。有非世论。但非汝有。汝所有者。不出作为。所立自宗。但依言说以立种种句味因譬庄严耳。我法非作为。非宗。非说。而亦不堕空见。故云非不说种种句味。非不因譬庄严。

　　婆罗门言。何等为非世论。非非宗。非非说。

　　记曰。此外道意谓佛既斥我为非宗非说。而不知何等为非世论。可有非非宗非非说者。盖所愿闻也。非非者。是也。

　　我时报言。婆罗门。有非世论。汝诸外道所不能知。以于外性不实妄想虚伪计着故。

　　记曰。此世尊斥答外道。谓有非世论。但非汝外道之所能知也。汝等所以不知者。以彼计着不实妄想分别外境故。我若有说。汝便随语生解。计着邪见矣。

　　谓妄想不生。觉了有无。自心现量。妄想不生。不受外尘。妄想永息。是名非世论。此是我法。非汝有也。

　　记曰。此示以正因非世论者如此。但此是我法。非汝有也。汝之所有者。去来生死之法耳。故下云。

　　婆罗门。略说彼识。若来若去。若死若生。若乐若苦。若溺若见。若触若着。种种相。若和合相续。若爱。若因计着。(唐译云。若因而生计着)婆罗门。如是比者。是汝等世论。非是我有。

　　记曰。此示世论邪因相也。谓外道世论多种。不能尽述。今略说彼识所分别者。不出来去死生苦乐没溺邪见触着种种诸相。于中妄计和合相续。若爱着不舍。若妄立为因而生计着。如此而已。比者。类也。谓如此之类。皆是汝之世论。而我法中无此说也。

　　大慧。世论婆罗门作如是问。我如是答。彼即默然。不辞而退。(魏译云。默然而去。而不问我建立真法。唐译云。不问于我自宗实法。默然而去)思自通处。作是念言。沙门释子出于通外。说无生无相无因。觉自妄想现相。妄想不生。

　　记曰。此叙外道固执难化颠倒之状也。以彼与佛立论负堕。亦不更请佛教。傲然不辞而退。此其我慢倨恃之态何如耶。且复心不受善。亦不知非。以思自所通处。返以佛说为非。乃心念之曰。沙门所见。出于我通之外。其所说者。乃无生无相无因。心境不生。断灭之法耳。故魏译云。沙门释子外于我法。是可怜愍。说一切法无因无缘。无有生相。唯说自心分别见法。若能觉知自心见相。则分别不生。前云彼无智者返以我言为不正论。谓是故也。

　　大慧。此即是汝向所问我何故说习近世论种种辩说。摄受贪欲。不摄受法。

　　记曰。此世尊趣举大慧请词以结答问意也。谓汝向问我近习种种世论摄受贪欲不摄受法者。如上我说婆罗门者。皆是摄受贪欲不摄受法。然一切世论皆此类也。

　　大慧白佛言。世尊。摄受贪欲及法。有何句义。(魏译云。何者名贪句义。何者名法句义)佛告大慧。善哉善哉。汝乃能为未来众生。思惟咨问如是句义。谛听谛听。善思念之。当为汝说。大慧白佛言。唯然受教。佛告大慧。所谓贪者。若取若舍。若触若味。(唐译云。所言财者。可触可受。可取可味)系着外尘。堕二边见。复生苦阴。生老病死忧悲苦恼。如是诸患皆从爱起。斯由习近世论。及世论者。我及诸佛说名为贪。是名摄受贪欲。不摄受法。

　　记曰。如来频斥世论但摄受欲食不摄受法食者。以彼恃术诳惑愚夫。唯贪利养。为邪命食。深诫说法者当以清净也。愚读智证。知曹山贵正命食。立三堕。故黄檗云。今时才出来者。只欲多知多解。广求文义。唤作修行。不知多知多解。翻成壅塞。唯多与儿酥乳。消与不消都总不知。三乘学道人皆此样。尽名食不消。食不消者。所谓知解不消。皆为毒药。尽向生灭边收。真如之中无此事故。噫。三乘学道人。知见不消。尽皆邪命。况彼外道世论。非酥乳比。苟一染指。岂非饮他毒药乎。故维摩诘曰。为坏和合相故。应取食。为不受故。应受彼食。以空聚想。入于聚落。所见色与盲等。所闻声与响等。所臭香与风等。所食味。不分别。受诸触。如智证。知诸法如幻相。无自性。无他性。本自不然。今亦不灭。乃可取食。此所谓于食等者于法亦等。如此。则摄受欲食。即摄受法食。此曹山不断声色堕。所以为正命食也。苟少有可触受可取味者。即为邪命。是名摄受贪欲。不摄受法矣。

　　大慧。云何摄受法。谓善觉知自心现量。见人无我及法无我相。妄想不生。善知上上地。离心意意识。一切诸佛智慧灌顶。具足摄受十无尽句。于一切法无开发自在。(首卷云。无开发行自心自在)是名为法。所谓不堕一切见。一切虚伪。一切妄想。一切性。一切二边。

　　记曰。此明摄受法者当如此也。然能善觉知自心现量。见二无我。离心意识。则自然不堕一切诸见戏论分别断常二边。以不堕一切见。而能消一切见。如此。则六师所堕。汝亦随堕。乃可取食。此曹山随堕。所以为正命食也。

　　大慧。多有外道痴人。堕于二边。若常若断。非黠慧者。受无因论。则起常见。外因坏。因缘非性。则起断见。大慧。我不见生住灭故。说名为法。

　　记曰。此结证世出世法所以异也。彼堕生灭二见。故名为贪欲。我不见生住灭。故名为法耳。旧注云。无黠慧者。受此无因论计四大不从因生。则起常见。或计造色外因坏灭。不复更生。因缘之性亦无。则起断见。以彼论虽多。总不出二见。皆生灭耳。由我不见生住灭。故净名曰。谤诸佛。毁于法。不入众数。终不得灭度。汝若如是乃可取食。此曹山尊贵堕。所以为正命食也。

　　大慧。是名贪欲及法。汝及余菩萨摩诃萨应当修学。

　　尔时世尊欲重宣此义而说偈言。

　　一切世间论。外道虚妄说。妄见作所作。彼则无自宗。唯我一自宗。离于作所作。为诸弟子说。远离诸世论。

　　记曰。此颂拣辩邪正也。以彼外道计梵天为能作。一切诸法为所作。故于正法真实自宗不能成立。我以一心为自宗。离于能作所作。以此为诸弟子说。令其远离彼诸世论也。

　　心量不可见。不观察二心。摄所摄非性。断常二俱离。乃至心流转。是则为世论。妄想不转者。是人见自心。

　　记曰。此颂自宗真现量。破彼妄计也。然真心现量。本自无相。不可以妄见见。而外道不善观察。妄执有无能所。断常二见俱不能离。故为世论。不独如此。乃至但一举心动念。心识才有流转。即为世论。何况妄执诤论者乎。若能于妄想境界不被动转者。我说是人则为真能明见自心现量者矣。

　　来者谓事生。去者事不现。明了知去来。妄想不复生。

　　记曰。此颂教观察。入自心现量之方便也。外道所以流转者。以妄见有去来之相故。殊不知来者暂现。如电速灭。去则不现。本无所有。若人观察诸法。明见去来生灭之相。了知本来寂灭者。是人则妄想不复生矣。

　　有常及无常。所作无所作。此世他世等。斯皆世论通。

　　前明断证因相已竟。下明断证果相。分二。初转依涅槃果。次转依菩提果。初中又二。初拣二十一种邪宗。次示最上一乘正果。

　　△今初拣邪宗。

　　尔时大慧菩萨复白佛言。世尊。所言涅槃者。说何等法名为涅槃。而诸外道各起妄想。

　　记曰。从前问不实妄想以来齐此。总明能证之行已圆。故大慧请问所证之果也。然二转依果。谓转烦恼成菩提。转生死成涅槃。此先问涅槃相。然此经正在破邪显正。故理行因果皆依邪正而辩。故每每发问。皆互举二途。故此正问大涅槃果。乃曰世尊所言涅槃者。说何等法名为涅槃。而外道乃于涅槃法作妄想分别耶。意显不起分别。离心识处。即大涅槃。故先拣邪宗。后示正果。

　　佛告大慧。谛听谛听。善思念之。当为汝说。如诸外道妄想涅槃。非彼妄想随顺涅槃。(唐译云。如诸外道分别涅槃。皆不随顺涅槃之相)大慧白佛言。唯然受教。佛告大慧。或有外道。阴界入灭。境界离欲。见法无常。心心法品不生。不念去来现在境界。诸受阴尽。如灯火灭。如种子坏。妄想不生。斯等于此作涅槃想。大慧。非以见坏名为涅槃。

　　记曰。此无想外道也。云斯等者。言其不一也。以见五阴界入俱灭。离欲界系。见诸法无常。以心心数不起为定。持心一境。不见三世之相。此无想也。诸受阴尽。如灯火灭。如种子坏。妄想不生。此正楞严所言。以永灭依为所归依。成空亡果。生断灭种者。以妄见有涅槃之相。故佛破云。此等非以见坏为涅槃。

　　大慧。或以从方至方。名为解脱。境界想灭。犹如风止。

　　记曰。此指常见外道立无因为涅槃也。前云受无因论则堕常见。旧注从方至方。谓无有异趣。方。类也。此楞严所云。知人生人。悟鸟生鸟。言其因果。从八万劫无复改移。谓今尽此形。从类至类。亦复如是也。然此外道所以妄见断灭者。以境界想灭。其实未尽想元。故云如风暂止。又有外道计方为常住实有。具诸功能。生一切法。故以方为涅槃。故云从方至方。二释皆无因也。

　　或复以觉所觉见坏。名为解脱。或见常无常。作解脱想。

　　记曰。此生灭想心已灭。妄谓理中自然成不生灭。故云觉所觉之见坏。以此为涅槃者也。又以所觉不坏者为常。以能觉见坏为无常。此正如楞严所明四颠倒见。一分常。一分无常。故云见常无常作解脱想。若按唐译云。或谓不见能觉所觉。或谓不起分别常无常见。此则冥然不辩。皆属断见。如云分别都无。拘赊黎等昧为冥谛者是也。

　　或见种种相想。招致苦生因。思惟是已。不善觉知自心现量。怖畏于相。而见无相深生爱乐。作涅槃想。

　　记曰。此指计七断灭为涅槃者也。欲界人天诸相。为生苦因。故外道或计身灭。或欲尽灭。或苦尽灭。或极乐灭。或极舍灭。故云怖畏于相。而见无相深生爱乐。妄作真涅槃想。或钝根罗汉。厌苦断集。弃有着无。贪着偏空。以为涅槃。亦在此列。以不善觉知自心现量。故怖畏于相。而见无相深生爱乐也。此上五种皆断见。

　　或有觉知内外诸法自相共相。去来现在有性不坏。作涅槃想。

　　记曰。此计五蕴根尘皆是实有自性。三世相续不坏。以为涅槃者也。此正楞严所计五阴中死后有相。四种不死。乃常见也。

　　或谓我人众生寿命一切法坏。作涅槃想。

　　记曰。此计死后无相以为涅槃。乃断见也。

　　或以外道恶烧智慧。见自性及士夫。彼二有间。士夫所出。名为自性。如冥初比。求那转变。求那是作者。作涅槃想。

　　记曰。此计微尘作者为涅槃者也。士夫。谓神我也。二有者。谓冥初生觉为一有。从觉生我心为一有。彼二有间。士夫所出名为自性。如冥初比者。谓从我心生五尘。故云二有间所出。此正计微尘胜性能生诸法。故云名为自性。如冥初比。求那者尘也。谓此微尘能依诸缘转变作一切物。故云求那转变。求那是作者。然此作者。亦云自性。亦云士夫神我。故唐译云。计有自性。及以士夫。求那转变作一切物。计此作者以为涅槃也。此非真正智慧。故云恶烧智慧。盖言邪见所烧。不能入清凉门耳。

　　或谓福非福尽。

　　记曰。此计豁达空为涅槃者也。非福。言罪也。谓罪福皆无。正指拨无因果者。

　　或谓诸烦恼尽。或谓智慧。

　　记曰。此计八万劫尽自然得道。以此为涅槃者也。唐译云。或计不由智慧诸烦恼尽。此正计缕丸数极。时熟得道。故云不由智慧断练。而诸烦恼自尽。

　　或见自在是真实作生死者。作涅槃想。

　　记曰。此计大自在天体实遍常能生诸法。以此为涅槃者也。以见彼体实遍实常。故云是真实作生死者。

　　或谓展转相生。(唐译云。众生展转相生)生死更无余因。如是即是计着因。而彼愚痴不能觉知。以不知故。作涅槃想。

　　记曰。此计指大梵天以为生死因。作涅槃者也。楞严云。尽虚空界十二类内所有众生。皆我身中一类流出。生胜解者。是人则堕能非能执。摩醯首罗。现无边身。成其伴侣。摩醯首罗。乃色究竟天。即大梵天也。以大梵为众生主。故云众生展转相生。谓外道愚痴。不知无明爱业而为生因。而妄指大梵为生死因。故云以不知故作涅槃想。旧注谓计劫初生一男一女。彼二和合展转相生。谓一切物灭归于彼。而为涅槃。然指男女生处物灭归彼而为涅槃。何其陋哉。殊非本旨。

　　或有外道。言得真谛道。作涅槃想。

　　记曰。此计冥谛以为真谛。作涅槃想者也。

　　或见功德。功德所起和合一异俱不俱。作涅槃想。

　　记曰。此计六句为生生之因。以为涅槃者也。六句者。谓一实。二德。三业。四大有。五和合。六同异。妄指此六皆有实性。而一切法皆从此生。此中功德。即实德业。功德所起。即大有。大有者。乃地水火风四尘也。又计极微以成器界。故云和合。故唐译云。或计求那与求那者而共和合。一性异性俱及不俱。执为涅槃。唐译约计极微能成世界。故举求那为首。此显计六句。故云功德等。

　　或见自性所起孔雀文彩种种杂宝。及利刺等性。见已。作涅槃想。

　　记曰。此计自然为涅槃者也。斯即楞严所云。计本无因。谓乌从来黑。鹄从来白。人天本竖。畜生本横。白非洗成。黑非染造。乃至松直棘曲。鸟兽文彩。诸杂珍宝。一切物象。皆本无因。自然而尔。故以自然作涅槃想。

　　大慧。或有觉二十五真实。或王守护国受六德论。作涅槃想。

　　记曰。此计能解二十五冥谛。能受六分论守护众生。即得涅槃者也。前乃计冥谛六句是涅槃。此言能知二十五冥谛。能受六分论。即可以得涅槃。故与前所计不同。然六分论。即前六句。但前计即此是涅槃。此计能解能受者为涅槃耳。故唐译云。或谓能解二十五谛即得涅槃。或有说言能受六分守护众生斯得涅槃。

　　或见时是作者。时节世间。如是觉者。作涅槃想。

　　记曰。此计时即涅槃者也。然外道六句中。依实句复有九法。谓四大。空。时。方。和。合。复有七种外道。一计大梵。二计时。三计方。四计本际。五计自然。六计虚空。七计我。以此七法为常住实有。具诸功能。生一切法。此中时。即七中之一也。其大梵。与方。自然。我等。四法。前已出之。连时共出其五。而本际。虚空。所以不明出者。然罪福尽。即豁达空也。二者所出微尘与冥初比。冥初。即本际也。前计已含。故不特出。西域外道。六师之外。又有计七种者。故古德云六家七宗者此也。

　　或谓性。或谓非性。或谓知性非性。

　　记曰。此三乃计四句中有无亦有亦无三句为涅槃者也。唐译云。或执有物为涅槃。或计无物以为涅槃。或有计著有物无物为涅槃者。

　　或见有觉与涅槃差别。作涅槃想。

　　记曰。此计更有异因。以胜性为涅槃者也。初卷云。外道说流注生因。非眼识色明集会而生。更有异因。彼因者。说言胜妙。若士夫。若自在。若时。若微尘。士夫等。前已发明。此正计胜妙为涅槃。故云见有觉与涅槃差别。有觉即指胜性。然与涅槃差别者。谓四胜性能致涅槃。故不同涅槃。故于胜性作涅槃想。此特谬计耳。若按唐译云。或计诸物与涅槃无别。作涅槃想。斯诸物之言。盖总指胜妙自在士夫时微尘等。此诸作者。就是涅槃。

　　有如是比种种妄想。外道所说。不成所成。智者所弃。

　　记曰。此结上妄计之过也。比。类也。上所出二十一种外道涅槃相。谓如是等类。外道种种妄想。所说涅槃。皆不成真实所成涅槃。故为智者所弃。

　　大慧。如是一切悉堕二边。作涅槃想。如是等外道涅槃妄想。彼中都无若生无灭。

　　记曰。此释上不成之所以也。然彼所以不成真实涅槃者。以堕二边故。所以堕二边者。以彼不离妄想生灭相故。其实即彼涅槃妄想中。本无生灭之相。但彼愚夫妄想自生灭耳。故云彼中都无若生若灭。

　　大慧。彼一一外道涅槃。彼等自论。智慧观察。都无所立。如彼妄想。心意来去漂驰流动。一切无有得涅槃者。

　　记曰。此结示彼法空无利益也。谓彼外道涅槃。皆依自宗而生妄想。违背正理。若以智慧观察。无所成就。故云都无所立。若如彼妄想而求。唯令心意掉散。往来漂驰流动。徒费辛勤。空无利益。故云一切无有得涅槃者。此所以不应亲近修习也。

　　○上拣邪宗。

　　△下示正果。

　　大慧。如我所说涅槃者。谓善觉知自心现量。不着外性。离于四句。见如实处。不堕自心现妄想二边。摄所摄不可得。一切度量。不见所成。愚于真实。不应摄受。弃舍彼已。得自觉圣法。知二无我。离二烦恼。净除二障。永离二死。上上地。如来地。(唐译云。转修诸地。入于佛地)如影幻等诸深三昧。离心意意识。说名涅槃。大慧。汝及余菩萨摩诃萨应当修学。当疾远离一切外道诸涅槃见。

　　记曰。此示如来所说无上大涅槃真常之果也。意谓我所说大涅槃者。如唐译云。唯能了达自心现量。不取外境。远离四句。住如实见。不堕二边。离能所取。不入诸量。不着真实。住于圣智所现证法。如是即能悟二无我。离二烦恼。净二种障。转修诸地入于佛地。得如幻等诸大三昧。离心意意识。是名涅槃。我所说者如是而已。非若外道愚夫种种妄想计度。是故诸修如实行者。当速远离一切外道妄想诸涅槃见。不应亲习也。

　　前辩一乘因果行相章末。显果德中。当机遂问佛之知觉。世尊答以觉人法无我。了知二障。离二种死。断二烦恼。是名佛之知觉。今明断证章。故从破二见。断二障。显二无我。乃至境智俱忘。心法双遣。以极忘言契证。然后乃显自行功圆。教以利他。利他行满。故特辩果德邪正。以至无上大涅槃果。方为修如实行究竟之相。故此示果德已竟。复明知二无我等。以结断证功圆。修行极则。此通途之旨也。观者了此通途血脉。方见圣人说法之本意。庶不流于臆见耳。智者应知。

　　尔时世尊欲重宣此义而说偈言。

　　外道涅槃见。各各起妄想。斯从心想生。无解脱方便。愚于缚缚者。远离善方便。外道解脱想。解脱终不生。众智各异趣。外道所见通。彼悉无解脱。愚痴妄想故。

　　记曰。此颂上多种外道涅槃之见。但从各各自心妄想所生。其实都无解脱方便也。由无善方便。故愚于缚缚者。不能至无缚处。以定执涅槃可取。故为之所缚。而以妄见取之。故为能缚者。若以缚缚为解脱想。则终不生于解脱耳。以其众智异趣。所见不一。而彼不悟。返自以为通。岂非愚之甚邪。彼悉全无解脱之理。但是愚痴妄想之所分别。

　　一切痴外道。妄见作所作。有无有品论。彼悉无解脱。凡愚乐妄想。不闻真实慧。言语三苦本。真实灭苦因。

　　记曰。此类外道妄计诸过。皆由不闻真实智慧。但依名言妄想而立也。殊不知言语乃三苦之本。真实乃灭苦之因。不依真实而依言语。正谓以苦舍苦。所以悉无解脱也。三苦者。谓苦苦。坏苦。行苦。

　　譬如镜中像。虽现而非有。于妄想心镜。愚夫见有二。不识心及缘。则起二妄想。了心及境界。妄想则不生。

　　记曰。此颂喻显如实行也。谓三界五蕴根尘诸法。本来不有。如镜中像。虽有而实非有。但于愚夫妄想心镜。则见有名相事相。故心境角立。以不知心境本来寂灭。故妄起二见。若了唯心现量。能所双忘。则当下妄想不生。即为正智如如矣。

　　心者即种种。远离相所相。事现而无现。如彼愚妄想。三有唯妄想。外义悉无有。妄想种种现。凡愚不能了。

　　记曰。此颂释上唯心义也。谓一切诸法既唯心现。则种种即心。心即种种。但是一心。了无能所。即现前诸法虽现而无现。亦如愚夫之妄想。乃是自心颠倒也。是故三界唯心。但妄想见。实无外境与心为缘。第愚夫不能了此。妄生分别耳。

　　经经说妄想。终不出于名。若离于言说。亦无有所说。

　　记曰。此颂结示诸法但以名言为体也。然一切经中所说妄想。皆不出于名言。若达名言体空。即妄想诸法皆不可得矣。

　　○大科明二转依果上明转生死为涅槃已竟。

　　△下卷首明转烦恼为菩提。

　　观楞伽阿䟦多罗宝经记卷第六
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第七

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第四之上

　　前转依涅槃果已竟。下转依菩提果。四德分四。初显法身真我德。又二。初显三德秘藏。次显一心真如。

　　△且初。

　　尔时大慧菩萨白佛言。世尊。惟愿为说三藐三佛陀。我及余菩萨摩诃萨。善于如来自性。自觉觉他。

　　记曰。前显转涅槃果已竟。此显转依菩提果。先明三德秘藏。以示究竟真我。故请正遍正觉善于如来自性也。三藐。此云正遍。三佛陀。此云正觉。如来自性。即法身自性。乃究竟真我也。一往所谈。盖由凡夫着五蕴假我。外道妄计神我。故世尊以无我破之。今妄执已破。果德已显。故说法身真我。且云如来自性者。即法身真我也。以彼妄计实有自性能生诸法。故以空无生无二离自性破之。今妄计既破。法身乃显。故此言如来真常法身自性。以显自觉圣智究竟真我也。

　　佛告大慧。恣所欲问。我当为汝随所问说。大慧白佛言。世尊。如来应供等正觉。为作耶。为不作耶。为事耶。(二译皆为果)为因耶。为相耶。为所相耶。为说耶。为所说耶。为觉耶。为所觉耶。如是等辞句。为异为不异。

　　记曰。将显法身离过绝非。以示断德。故约过非以请也。辞句异不异者。谓异此等辞句有如来法身耶。为不异此等辞句是如来法身耶。故下如来所答。直指究竟一心真源。故云一切皆非。论曰。当知真如。非有相。非无相。非一相。非异相等。

　　佛告大慧。如来应供等正觉。于如是等辞句。非事。非因。所以者何。俱有过故。

　　记曰。此直指一心真源离过绝非也。若言法身是作。是不作。是果。是因等。俱有过咎。故唐译总云非。

　　大慧。若如来是事者。或作。或无常。无常故。一切事应是如来。我及诸佛皆所不欲。若非所作者。无所得故。方便则空。同于兔角。槃大之子。以无所有故。

　　记曰。此出上有过之所以也。若言如来法身是果事者。则同有作。凡有作者。皆无常。若以无常为法身者。则一切世间无常之事。皆如来矣。安有如来法身是无常耶。经云。若以色见我。以音声求我。是人行邪道。不能见如来。故魏译云不许此法。斯计如来是事是作者。则堕无常过矣。若言如来非所作者。则法身绝无体性。如是则虽修方便。而亦无所得。悉空无利益。枉费辛勤。故云方便则空。同于兔角石女之子。毕竟空无。此计法身非作者。则堕断灭过矣。斯则作与不作。若果若因。都皆有过。

　　大慧。若无事无因者。则非有非无。若非有非无。则出于四句。四句者。是世间言说。若出四句者。则不堕四句。不堕四句。故智者所取。一切如来句义亦如是。慧者当知。

　　记曰。此明法身句义也。经云。如来藏中。求于去来迷悟生死。了不可得。是故法身为因果宗。而不属因果。由不属因果。故非有无。非有无。故离四句。四句者。是世间言说。非圣言量也。四句既离。百非自遣。离过绝非。故为智者所取。智者应知。一切法说如来句义皆若此。

　　如我所说一切法无我。当知此义。无我性是无我。一切法有自性。无他性。如牛马。

　　记曰。此以五阴诸法皆有自性。以比显法身实有真我。以明虽超因果不入断灭也。意谓我说如来离有无四句者。非是绝无。沦于断灭。盖有法身真我自性存焉。何者。且如我寻常所说一切诸法悉皆无我。当知此无我句。然我者。主宰义。自在义。以诸法中无有主宰。不得自在。以此义故。故说无我。非绝无诸法自性也。故云当知此义。无我性是无我。譬如他人身中无有我性。我自身中无有他性。非无彼此自身也。故云一切法有自性。无他性。如牛马。如来真我句义。应知亦然。

　　大慧。譬如非牛马性。非牛马性。其实非有非无。彼非无自性。如是大慧。一切诸法非无自相。有自相。但非无我愚夫之所能知。以妄想故。如是一切法空。无生。无自性。当如是知。

　　记曰。此以喻释法身有自性义也。然五蕴法身。非异非不异。以法身隐于五蕴之内。则法身无自性。而非无五蕴自性。如牛中无马性。非无牛性也。法身显于诸法之中。则诸法无自性。而非无法身自性。如马中无牛性。非无马性也。故云如牛马。其实非有非无。彼非无自性。是故一切诸法。皆有法身常住自相。但非无我愚夫之所能知。无我。谓二乘。愚夫。谓外道。然彼所以不知者。以妄想分别诸法自性故。不但法身句义如然。即我所说一切法空。一切法无生。一切法无自性。一一皆当作如是知也。然前一往由彼二乘外道妄计诸法以为实有自性有生。故说空无生无自性以遮遣之。所谓但破其执。不破其法。非是实无法身常住自性也。

　　如来如是。(魏译云。如来法身亦复如是)与阴非异。非不异。若不异阴者。应是无常。若异者。方便则空。若二者。应有异。如牛角相似。故不异。长短差别。故有异。一切法亦如是。

　　记曰。此正明法身五阴离异不异。以显法身平等也。永嘉云幻化空身即法身。故法身与阴。不可言异不异也。若法身与阴不异者。然阴乃无常。而法身亦堕无常矣。若法身与阴异者。然五阴有相。而法身无相。无相则空。空则断灭。灭则虽修而无取证矣。故云方便则空。如此则异不异者。不出名言。皆非量也。既离一异。则无有二。若二者。即应有异。但法身与阴。同出而异名。如牛两角。本唯一体。故不异。争奈五蕴生灭。而法身湛然。如角之长短差别。故有异耳。不独阴与法身。即诸法皆然。故云一切法亦如是。

　　大慧。如牛右角异左角。左角异右角。如是长短种种色各各异。大慧。如来于阴界入。非异非不异。

　　记曰。此言法身比类不及也。谓法身与阴界入。虽曰同体不异。如牛两角。牛角尚有左右长短一定各异之相。而法身与阴界入毕竟不异。故魏译云。如是如来法身之相。于五阴中。不可说一。不可说异也。上明法身与世间五阴离异不异。

　　如是如来解脱。非异。非不异。如是如来。以解脱名说。

　　记曰。此明法身与出世解脱离异不异。以显解脱德也。魏译云。于解脱中。不可说一。不可说异。如是依解脱故。说名如来法身之相。

　　若如来异解脱者。应色相成。色相成。故应无常。若不异者。修行者得相。应无分别。而修行者见分别。是故非异非不异。

　　记曰。此释法身与解脱离异不异。以显解脱德也。谓法身若异解脱者。然解脱即涅槃。而涅槃无相。若法身异此。则属色相。凡是色相皆是无常。而法身同此。应堕无常。此则计异者过矣。若法身不异解脱者。则无能所。若无能所。则因果不分。不妨修行者现有能证所证差别。故非不异也。故魏译云。若如来法身不异解脱者。则无能证所证差别。而修行者则见能证及以所证。且有能所。非不异也。

　　如是智及尔𦦨。非异。非不异。

　　记曰。此明能观智与所观境非异不异。以显般若德也。故唐译云。如是智与所知。非异不异。斯历法身解脱般若非异非不异。以显究竟一心三德秘藏。非纵非横。圆满融摄。故永嘉云。法身不痴即般若。般若无著即解脱。解脱寂灭即法身。举一即具三。言三体即一。是以三谛一境。法身之理恒清。三智一心。般若之明常照。境智冥合。解脱之应随机。非纵非横。圆∴之道玄会。故知三德妙性。宛尔无乖。一心深广难思。何出要而非路。是以即心为道者。可谓寻流而得源矣。故下释其根量俱非。以显究竟一心极果。

　　大慧。智及尔𦦨。非异非不异者。非常。非无常。非作。非所作。非有为。非无为。非觉。非所觉。非相。非所相。非阴。非异阴。非说。非所说。非一。非异。非俱。非不俱。非一非异非俱非不俱故。悉离一切量。离一切量。则无言说。无言说。则无生。无生。则无灭。无灭。则寂灭。寂灭。则自性涅槃。自性涅槃。则无事无因。无事无因。则无攀缘。无攀缘。则出过一切虚伪。出过一切虚伪。则是如来。如来则是三藐三佛陀。大慧。是名三藐三佛陀。

　　记曰。此直显寂灭一心真如自性转依极果。以酬近请。通结前途究竟归趣。以显法身离一切相也。论云。当知真如自性。非有相。非无相。非非有相。非非无相。非有无俱相。非一相。非异相。非非一相。非非异相。非一异俱相。乃至总说。依一切众生以有妄心念念分别。皆不相应。故说为空。若离妄心。实无可空故。以实无可空。故说如来有真实自性也。经云。如来者。即诸法如义。以一切法皆同如故。故云出过一切虚伪。即是如来。以但涉言诠。皆堕戏论故。大慧初问一百八义。而世尊直答一切皆非。由一心真如平等寂灭。本无言说故。今从生灭门中方便摄引。归极于此。故显理行断证因果已竟。而以一心真如涅槃菩提总结之。以真如究竟离一切相。故一切皆非。此盖别答门中即言说以显无言也。以此中正明菩提。而但称如来法身。恐昧者不知。故结示云。如来即是三藐三佛陀。

　　大慧。三藐三佛陀。佛陀者。离一切根量。

　　记曰。此总结如来法身离心意识境界也。一往大慧所问。世尊所答。乃至重重展转征辩。唯显此离心意识境界而已。不独此会。即四十九年三百余会所说。亦不过显此。乃至三世诸佛之所证。历代祖师之所传。亦唯此而已。更无别法。故云。唯此一事实。余二则非真。斯正古德所云心识不到处。故云佛陀者离一切根量。

　　尔时世尊欲重宣此义而说偈言。

　　悉离诸根量。无事亦无因。已离觉所觉。亦离相所相。

　　记曰。此总颂法身离诸过也。根量乃见闻知识境界。以法身离念。非心行处。故因果能所一切皆离。

　　阴缘等正觉。一异莫能见。若无见有者。云何而分别。

　　记曰。此颂五阴法身平等无二也。以正眼而观。真妄平等。故一异莫能见。既无一异可见。云何而可分别耶。

　　非作非不作。非事亦非因。非阴非在阴。亦非有余杂。亦非有诸性。如彼妄想见。当知亦非无。此法法亦尔。

　　记曰。此颂法身淳净也。以法身淳净。故一切皆非。虽无诸相如彼妄见。而真如自性亦复非无。以法法皆真。故云亦尔。

　　以有故有无。以无故有有。若无不应受。若有不应想。

　　记曰。此颂言有无相待而生。不应起二见也。谓法身虽离诸相。不入断灭。故不可着无。当知法身非无。而实有自性。若于法身自性而复作有见者。亦是妄想。故云若无不应受。若有不应想。故魏译云。无既不可取。有亦不应说。此所谓悉离诸根量也。

　　或于我非我。言说量留连。沉溺于二边。自坏坏世间。解脱一切过。正观察我通。是名为正观。不毁大导师。

　　记曰。此总显离过。结归观心也。向因凡夫妄执假我。外道妄计神我。故以无我之言破之。而二乘复计无我以为实法。故此言法身真我以破之。意谓向之我与非我。皆言说量。既堕二见已。若于今之所显法身真我为是。而复以向之二我为非。此亦堕言说量。留连沉溺于有无二边。终非究竟。不独自坏。抑且坏他。何者。以但有言说。都无实义。皆为戏论故。若解脱如上一切诸过。能正念观察我所通达离心识处。是名正观。方为不谤正法。不毁导师。若他观者。皆邪见也。

　　○上明转依菩提果以显法身三德秘藏以结归观心竟。下显一心真如离一切相摄归第一义谛。

　　△初离名字相。

　　尔时大慧菩萨复白佛言。世尊。如世尊说修多罗摄受不生不灭。又世尊说不生不灭是如来异名。云何世尊。为无性故说不生不灭。为是如来异名。(唐译云。世尊。如佛经中分别摄取不生不灭。言此即是如来异名。世尊。愿为我说不生不灭。此则无法。云何说是如来异名。如世尊说一切诸法不生不灭。当知此则堕有无见)佛告大慧。我说一切法不生不灭。有无品不现。

　　记曰。此难明寂灭一心以显如来法身离名字相也。大慧因闻如来法身不生不灭。遂致疑曰。且如经中一向所说不生灭者。但显无性之理而已。今则云不生不灭是如来异名。然不生不灭则是无性。无性则离名字相。云何说此是如来异名耶。且不生是堕无。不灭是堕有。故唐译云。世尊说一切诸法不生不灭。当知则堕有无见。故世尊答云。我说一切法。有无品不现。何者。以不生则不有。不灭则不无。不有不无。故不属有无。故云有无品不现。唐译有无二见有问无答。此经有答无问。故二译互相发明。

　　大慧白佛言。世尊。若一切法不生者。则摄受法不可得。一切法不生故。若名字中有法者。惟愿为说。

　　记曰。此大慧复以有无致疑难者。以明果德究竟离名字相也。意谓世尊既云说法有无品不现。然不现则无可取。故云摄受法不可得。既不可得。则就中一法不立矣。以一切法不生故。且一法不立。又有谁是如来名字耶。此则自语相违也。若说不生法是如来名字者。似乎此中又是有法者。非超有无矣。故云若名字中有法者。若。犹似也。此义云何。愿为我说。

　　佛告大慧。善哉善哉。谛听谛听。善思念之。吾当为汝分别解说。大慧白佛言。唯然受教。佛告大慧。我说如来非无性。亦非不生不灭摄一切法。亦不待缘故不生不灭。亦非无义。大慧。我说意生法身如来名号。(唐译云我说无生即是如来意生法身别异之名)彼不生者。一切外道声闻缘觉七住菩萨(二译皆云七地)非其境界。大慧。彼不生即如来异名。

　　记曰。此斥大慧谬计不得佛意。而以法身正义答之也。以大慧疑不生不灭为断灭。又疑不生不灭摄一切生灭之法。意谓必待生灭缘尽方得不生不灭。故此斥云。亦非无性。亦非摄一切法。亦不待缘。然虽一切皆非而亦非无义。何者。以我说一切法当体无生即是如来异名。殆非此外别有也。第无生意。乃八地菩萨实证平等真如方能明见。殊非外道二乘所能测知。亦非七地菩萨之境界也。永嘉云。若实无生无不生。以无生无不生。故名意生法身。既证平等真如。则法法皆如。以法法无生。当体皆如。故无生是如来异名。到此境界。所谓无一物不播如来之号。无一法不阐遮那之形。故下文以多名释之。赵州云。老僧把一枝草为丈六金身用。把丈六金身为一枝草用。佛是烦恼。烦恼是佛。苟非深证无生三昧者。又何以与此。

　　大慧。譬如因陀罗。释迦。不兰陀罗。(梵语释迦提婆因陀罗。此云帝释。又云富兰陀。又云憍尸迦。皆帝释异名)如是等诸物。一一各有多名。亦非多名而有多性。亦非无自性。

　　记曰。此喻释如来虽有多名而无多体。以显唯一实也。唐译云。譬如帝释地及虚空。乃至手足。随一一物各有多名。非以多名而有多体。亦非无体。以法法皆真。故名异而体同。唯了无生者。故不以名异而异其体。在徇名者特生异见耳。

　　如是大慧。我于此娑呵(旧云娑婆。亦云索诃。此云堪忍)世界。有三阿僧祗(此云无数)百千名号。愚夫悉闻。各说我名。而不解我如来异名。(唐译云。诸凡愚人。虽闻虽说。而不知是如来异名)大慧。或有众生知我如来者。有知一切智者。有知佛者。有知救世者。有知自觉者。有知导师者。有知广导者。有知一切导者。有知仙人者。有知梵者。有知毗纽(此云大力)者。有知自在者。有知胜者。有知迦毗罗者。(城名。以佛生彼城故)有知真实边者。有知月者。有知日者。有知王者。有知无生者。有知无灭者。有知空者。有知如如者。有知谛者。有知实际者。有知法性者。有知涅槃者。有知常者。有知平等者。有知不二者。有知无相者。有知解脱者。有知道者。有知意生者。大慧。如是等三阿僧祗百千名号。不增不减。此及余世界。皆悉知我。如水中月。不出不入。

　　记曰。此出多名而体不异。正显离名字相也。由体不异。故如水中月。不出不入。所谓一月普现一切水。一切水月一月摄。以无去来。故不出不入。盖法身普应众生。平等显现。而无去来之相。但随所见闻各别异耳。华严名号云。如来有四百亿十千名。法华寿量云。我于余国作佛。更有异名。姓氏不同。名号各别。良以法身无生。故无不生。无名。故无不名。以无不名。故不可得而名焉。不可得而名。故名字离也。此非愚者所知。

　　○上离名字相竟。

　　△下离言说相。

　　彼诸愚夫。不能知我。堕二边故。然悉恭敬供养于我。而不善解知辞句义趣不分别名。不解自通。计着种种言说章句。于不生不灭作无性想。不知如来名号差别。如因陀罗释迦不兰陀罗。不解自通会归终极。于一切法随说计着。

　　记曰。此明如来法身离言说相也。然名字起于言说。以彼愚夫不达言说性空。故妄计名字各异。至于寂灭无生离名言处真实法身。盲无所知。由不知此。故妄计有无。堕二边见。是等然虽供养于我。而不能善解名字句义趣中所含多名一体。故云不分别名。但取差别之相。以不善解法身自通。故但执言教。昧于真宝。谓不生不灭是无体性。殊不知正是法身遍一切处。而为如来差别名号。如因陀罗等也。以不解自通会归终极至离言说处。故于一切法唯计言说。

　　大慧。彼诸痴人作如是言。义如言说。义说无异。所以者何。谓义无身故。言说之外更无余义。唯止言说。大慧。彼恶烧智。不知言说自性。不知言说生灭。义不生灭。大慧。一切言说堕于文字。义则不堕。离性非性故。无受生。亦无身(唐译云。离有离无故。无生无体故)。

　　记曰。此言计言说者不达实义也。然彼愚夫妄谓义如言说。义与言说不异。如斯则但有言说而无实义矣。故云义无体故。以此人不了言说自性。将谓言说之外更无余义。唯止于言说而已。所以然者。以彼愚痴恶智。不知言说自性是生灭法。而义不生灭耳。所以言说生灭而义不生灭者。以言说堕于文字。义则不堕。以超文字。离有无相故。无生无体故。是故不堕。

　　大慧。如来不说堕文字法。文字有无不可得故。除不堕文字。大慧。若有说言如来说堕文字法者。此则妄说。法离文字故。是故大慧。我等诸佛及诸菩萨。不说一字。不答一字。所以者何。法离文字故。非不饶益义说。言说者众生妄想故。

　　记曰。此明如来说法不堕文字相也。所以不堕者。以法离有无相故。除不堕文字者。则说与不说皆明鉴也。此外若以如来有所说者则为谤佛。故云则为妄说。由法离文字故。诸佛菩萨唯说离文字法。故始终不说一字。不答一字。何者。以法离文字故也。问曰。既不说一字。岂不饶益众生耶。答曰。非不饶益义说。但对众生所说者。乃说破众生妄想梦耳。殆非实有法可说也。故云说者众生妄想故。

　　大慧。若不说一切法者。教法则坏。教法坏者。则无诸佛菩萨缘觉声闻。若无者。谁说为谁。

　　记曰。此释难也。难曰。既法离文字。则无法可说。而如来何以又说一切法耶。故此释云。以无法可说。是名说一切法。乃说其无可说耳。所谓虽复不依言语道。亦复不着无言说。若绝然不说者。教法则坏。教法坏。则无诸佛菩萨缘觉声闻矣。若总无者。则坏法界相。而又谁是说法者。而复为谁说法耶。所谓实际理地。不立一尘。建化门头。不舍一法。是在即说而不有其说。岂绝然不说而后方为离文字哉。

　　是故大慧。菩萨摩诃萨莫着言说。随宜方便广说经法。以众生希望烦恼不一。故我及诸佛为彼种种异解众生而说诸法。令离心意意识故。不为得自觉圣智处。

　　记曰。此释上不说说。乃为迷者。非为悟者说也。谓诸佛如来本无法可说。其所广说一切法者。皆为随顺众生种种解欲。破彼希望烦恼。令转心意意识故耳。所谓佛说一切法。为治一切心。若无一切心。何用一切法。故云不为得自觉圣智处说。是故菩萨莫着言说。

　　大慧。于一切法无所有。觉自心现量。离二妄想。诸菩萨摩诃萨。依于义。不依文字。

　　记曰。此释上不为悟者说之意也。所以不为得自觉智说者。以彼了一切法无所有。知自心现量。善离有无二妄想见。以此诸菩萨但依于义。不着言说故耳。

　　若善男子善女人。依文字者。自坏第一义。亦不能觉他。堕恶见相续。而为众说。不善了知一切法。一切地。一切相。亦不知章句。

　　记曰。此言迷者自他俱损也。唐译云。依文字者堕于恶见。执着自宗而起言说。不能善了一切法相。文辞章句。既自损坏。亦坏于他。不能令人心得解悟。

　　若善一切法。一切地。一切相。通达章句。具足性义。彼则能以正无相乐而自娱乐。平等大乘建立众生。

　　记曰。此言悟者自他俱益也。唐译云。亦能令他安住大乘。正无相乐者。所谓自觉圣智善乐。拣非二乘外道偏邪三昧也。住正无相乐者。即名摄受大乘。从上诸祖皆深证此无相三昧。故能以离文字法建立众生。

　　大慧。摄受大乘者。则摄受诸佛菩萨缘觉声闻。摄受诸佛菩萨缘觉声闻者。则摄受一切众生。摄受一切众生者。则摄受正法。摄受正法者。则佛种不断。佛种不断者。则能了知得殊胜入处。(魏译云。一切胜妙生处。唐译云。则得胜妙处)知得殊胜入处菩萨摩诃萨。常得化生。建立大乘。十自在力。现众色像。通达众生形类希望。烦恼诸相。如实说法。如实者。不异。(唐译云。真实法者。无别无异)如实者。不来不去相。一切虚伪息。是名如实。大慧。善男子善女人。不应摄受随说计着。真实者。离文字故。

　　记曰。此明善知如实法者。则能具足一切世出世法也。谓善了知如实无生法者。则能具足一切世出世法。建立正法。续佛慧命。能令佛种不断。便生佛家。故云得胜妙生处。自利功圆。亦即能令众生安住大乘。而以十力普现色身。随众生解欲。应时应根说如实法。而无一切去来之相。斯皆善达如实离文字法者之利益也。是故行人切莫计着随言说相。

　　大慧。如为愚夫以指指物。愚夫观指。不得实义。如是愚夫。随言说指。摄受计着。至竟不舍。终不能得离言说指第一实义。

　　记曰。此喻愚夫执言说之失也。经云。我所说法。如标月指。离指方能识月。若执指为月。则两失之矣。故云。执言说指。终竟不舍。终不能得离言说指第一实义。

　　大慧。譬如婴儿。应食熟食。不应食生。若食生者。则令发狂。不知次第方便熟故。大慧。如是不生不灭。不方便修。则为不善。是故应当善修方便。莫随言说。如视指端。

　　记曰。此以喻释喻。以明忘言契证之义也。然离言之道。固非浅智可知。苟不以方便指示。则终归迷闷而不入。譬如婴儿应与熟食。而食之以生者。则必发狂。是与食者。不善方便故也。此不生灭法。不属方便。犹如生食。若不善以离言方便之指。彼亦将狂闷而不入。故黄檗云。今时才出来者。只欲多知多解。广求文义。唤作修行。不知多知多解。翻成壅塞。唯多与儿酥乳。消与不消。都总不知。三乘学道人皆此样。尽名食不消。食不消者。所谓知解不消。皆为毒药。尽向生灭边收。真如之中无此事故。前云是摄受欲食。非摄受法食也。所以曹山贵正命食。此善方便之言该于师资。故下令亲近大德多闻。

　　是故大慧。于真实义当方便修。真实义者。微妙寂静。是涅槃因。言说者。妄想合。妄想者。集生死。(唐译云。言说者。与妄想合。流转生死)大慧。真实义者。从多闻者得。大慧。多闻者。谓善于义。非善言说。善义者。不随一切外道经论。身自不随。亦不令他随。是则名曰大德多闻。是故欲求义者。当亲近多闻。所谓善义。与此相违。计着言说。应当远离。

　　记曰。此教修真实义之方便也。非真流之行无以契真。然真实义。乃离心意识寂灭境界。是从多闻忘言者得。非执名字者所能入也。所言多闻者。谓善离言得义。非善言说也。善义者。乃得二通处。则自不随外道邪见论议。而亦不令他随。如此方名大德多闻。是故欲求义者。应当亲近大德多闻。远离计着言说者。此则名为修真实义之方便也。

　　○上显一心真如离言说相已竟。

　　△下辩生灭因缘以显一心真如离心缘相。

　　尔时大慧菩萨复承佛威神而白佛言。世尊。世尊显示不生不灭。无有奇特。所以者何。一切外道因。亦不生不灭。世尊亦说虚空非数缘灭。及涅槃界不生不灭。世尊。外道说因生诸世间。世尊亦说无明爱业妄想为缘生诸世间。彼因此缘。名差别耳。外物因缘亦如是。世尊与外道论无有差别。微尘胜妙自在众生主等。如是九物不生不灭。世尊亦说一切性不生不灭。有无不可得。外道亦说四大不坏。自性不生不灭。四大常。是四大。乃至周流诸趣不舍自性。世尊所说亦复如是。是故我言无有奇特。惟愿世尊为说差别。所以奇特胜诸外道。若无差别者。一切外道皆亦是佛。以不生不灭故。而世尊说。一世界中多佛出世者。无有是处。如向所说。一世界中应有多佛。无差别故。

　　记曰。此疑佛说不生不灭与外道不异。以难明一心真如离生灭因缘。正显离心缘相也。此有四疑。一谓外道计作者为因能生诸法。诸法生灭而作者不生灭。故疑此与佛所说三无为法无异。二谓外道计我为因。一切世间从我流出。故云生诸世间。世尊亦说无明爱业妄想为缘生诸世间。彼因此缘。名差别耳。说外四大生法亦尔。三谓外道许微尘。胜妙。自在天。众生主。时。方。空。大种。和合等。九法不生不灭。世尊亦说一切性不生不灭。有无不可得。四谓外道计四大不坏自性不生不灭。以四大常。周流诸趣不舍自性故。然世尊亦说四大性真周遍法界。是则世尊所说与外道无别。是故我言世尊说法无有奇特也。惟愿世尊为我说所以胜外道处。若世尊说法不异外道。则诸外道皆亦是佛。以彼说法亦不生灭故。然世尊向说一世界中无有多佛。苟如上所说。果与外道无别。则是一世界中应有多佛出世矣。

　　佛告大慧。我说不生不灭。不同外道不生不灭。所以者何。彼诸外道有性自性得不生不变相。(唐译云。我之所说不生不灭。不同外道不生不灭不生无常论。何以故。外道所说有实性相不生不变)我不如是堕有无品。大慧。我者离有无品。离生灭。非性。非无性。如种种幻梦现。故非无性。云何无性。谓色无自性相摄受。现不现故。摄不摄故。以是故一切性无性。非无性。(唐译云。我所说法。非有非无。离生离灭。云何非无。如幻梦色种种见故。云何非有。色相自性非是有故。见不见故。取不取故。是故我说一切诸法非有非无)但觉自心现量。妄想不生。安隐快乐。世事永息。愚痴凡夫妄想作事。非诸圣贤。

　　记曰。此言如来所说。乃离有无生灭而说不生不灭。不比外道堕于有无起生灭见也。以外道妄计诸法各有自性不生不变。然诸法无常。而彼所计不生不灭者。亦无常论耳。以彼未离有无品故。然我说法所以离生灭者。以彼诸法本非有非无故。云何非无。谓一切法如幻梦色。然虽本无。不妨现见种种相故。云何非有。以彼色性本无自体。元非有故。如彼幻梦诸事。但愚者所见所取。而智者不见不取故。是故我观一切法若此。故说非有非无。唯了达自心现量者。则于彼法不生分别。分别不生。则心地寂灭。寂寂故永绝贪求。贪求既绝。故安稳快乐。世事从此永息矣。此非愚夫所与。故云愚痴凡夫妄想作事。非诸圣贤。

　　不实妄想。如犍闼婆城。及幻化人。大慧。如犍闼婆城及幻化人。种种众生商贾出入。愚夫妄想谓真出入。而实无有出者入者。但彼妄想故。如是大慧。愚痴凡夫起不生不灭惑。彼亦无有有为无为。如幻人生。其实无有若生若灭。性无性无所有故。一切法亦如是。离于生灭。愚痴凡夫堕不如实。起生灭妄想。非诸圣贤。

　　记曰。此言境本无生。而愚夫妄起生灭见也。谓不但法本无生。而亦心本寂灭。心寂灭。则彼妄想亦了无自性矣。故云不实妄想如犍闼婆城及幻化人。且彼干城幻人。虽有种种商贾出入。其实无有出者入者。迷者谓以为真。智者不然。是则愚痴凡夫所起不生灭惑。即彼妄想亦本非有无。如幻人生。本无生也。以妄无体。故云其实无有若生若灭。性无性无所有故。故僧问古德云。起灭不停时如何。德云。咄是谁起灭。此古人彻见妄想无性故乃尔尔。是则心若寂灭。而一切法皆寂灭矣。所谓一心不生。万法无咎。但愚痴凡夫堕不如实见。自起生灭妄想耳。非圣贤也。

　　不如实者不尔。如性自性妄想亦不异。若异妄想者。计着一切性自性。不见寂静故。不见寂静者。终不离妄想。

　　记曰。此言圣人见诸法不如实者。不似凡愚堕生灭妄见也。故云不尔。何者。以见诸法当体如如。不起分别异见故。故云如性自性妄想亦不异。然诸法从本来。常自寂灭相。不容起见。若起种种异见分别者。则是计着一切实有性自性相矣。所以计著者。以不见诸法本来寂静故。苟不见诸法寂静者。则终不离妄想矣。何者。以离念境界。唯证相应故。

　　○上显一心真如离一切相已竟。

　　△下结究竟一心。

　　是故大慧。无相见胜。非相见。相见者受生因。故不胜。大慧。无相者。妄想不生。不起不灭。我说涅槃。

　　记曰。此总结一心真如离一切相。以成究竟果德也。经云。若见诸相非相。即见如来。故云无相见胜。非相见。以外道于无生中妄见生灭。故长沦生死。故相见者乃受生之因。故不胜。若能见无相者。则一切分别妄想当下不生。不生则不灭。不生不灭。此则名为大涅槃矣。是则了妄想无性即是涅槃。非离此外别有涅槃相也。

　　大慧。涅槃者。如真实义见。离先妄想心心数法。逮得如来自觉圣智。我说是涅槃。

　　记曰。此结示一心真如自性涅槃。乃离心意识自觉圣智境界也。论曰。心真如者。即是一法界大总相法门体。所谓心性不生不灭。一切诸法。唯依妄念而有差别。若离心念。则无一切境界之相。是故一切法从本已来。离名字相。离言说相。离心缘相。毕竟平等。无有变异。不可破坏。唯是一心。故名真如。以一切言说假名无实。但随妄念。不可得故。言真如者。亦无有相。谓言说之极。因言遣言。此真如体。无有可遣。以一切法悉皆真故。亦无可立。以一切法皆同如故。当知一切法。不可说不可念。故名为真如。问曰。若如是义者。诸众生等。云何随顺而能得入。答曰。若知一切法。虽说无有能说可说。虽念亦无能念可念。是名随顺。若离于念。名为得入。故云。如真实义见。离先妄想心心数法。逮得如来自觉圣智。我说是涅槃。

　　尔时世尊欲重宣此义而说偈言。

　　灭除彼生论。(唐译云。为除有生执)建立不生义。我说如是法。愚夫不能知。一切法不生。无性无所有。犍闼婆幻梦。有性者无因。不生无自性。何因空当说。以离于和合。觉知性不现。是故空不生。我说无自性。

　　记曰。此下至颂终。总明真如一心离生灭因缘相也。谓如来本无法说。而其所以说无生无自性者。以为破彼生见。执有自性故。以彼愚夫不知诸法不生。本无自性。故说犍城幻梦以喻之。然彼所执有自性者。堕无因故。然如来何因说无生无自性耶。以诸法空故。故云何因空当说。以彼外道妄执诸法各有自性和合而生。今则离之。是以诸法本空当体无生。故说无自性耳。此颂离生灭相。

　　谓一一和合。性现而非有。分析无和合。非如外道见。梦幻及垂发。野马犍闼婆。世间种种事。无因而相现。折伏有因论。申畅无生义。申畅无生者。法流永不断。炽然无因论。恐怖诸外道。

　　记曰。此颂离因缘相也。以外道妄计实有生因和合而生诸法。世尊谓我但分析彼和合虽现而非有。故说幻梦垂发阳𦦨犍城。以喻明世间诸法虽现而无因。以折伏有因论。申畅无生义耳。然能申畅无生义者。则使法流永不断灭。且我炽然说无因论以破彼有因。令其外道闻者生恐怖故。然佛说无因论。乃无彼生因。殆非外道无因比也。识之。

　　尔时大慧以偈问曰。

　　云何何所因。彼以何故生。于何处和合。而作无因论。

　　记曰。此大慧趣举佛问外道生因偈以反质疑。将破无因论义也。佛问外道云。汝之生法云何而生。为从有因生。为从无因生。答言。从有因生。佛又问云。既从有因生。有何所因耶。答言。从微尘四大胜性等为生因。佛又问云。彼微尘四大等。复以何故生耶。答言。以无因生。佛言。若彼微尘等既是无因。无因则无法。无法则无处。无处则无和合。无和合则无生矣。汝言无因。乃于何处和合而作无因论耶。大慧举此质疑者。以闻上佛说无因破彼有因。故此疑云。且无因乃外道所计。佛尝以此破之矣。今何故又说无因破彼有因耶。故此涉疑致问。以外道所计生因亦无因。故佛说缘生乃破彼无因。又说无因以破彼生因。意在直指无生以息彼生灭之见耳。故下文明答之。

　　尔时世尊复以偈答。

　　观察有为法。非无因有因。彼生灭论者。所见从是灭。

　　记曰。此答意显离生灭因缘相也。谓能观察一切诸法不属有因无因。而即顿见无生。而彼生灭之见自息矣。龙胜曰。有物从缘生。无物从缘灭。起唯诸缘起。灭唯诸缘灭。乃知色生时但是空生。色灭时但是空灭。以空不属缘。故不生耳。

　　尔时大慧说偈问曰。

　　云何为无生。为是无性耶。为顾视诸缘。有法名无生。名不应无义。惟为分别说。

　　记曰。此征无生义也。由上佛说离生灭法以显无生。大慧遂问云何为无生耶。为诸法无性是无生耶。为别有生性顾视诸缘名无生耶。既有无生名。必有无生义。惟愿为我说之。

　　尔时世尊复以偈答。

　　非无性无生。亦非顾诸缘。非有性而名。名亦非无义。一切诸外道。声闻及缘觉。七住非境界。(魏译作七地)是名无生相。远离诸因缘。亦离一切事。唯有微心住。想所想俱离。其身随转变。我说是无生。

　　记曰。此颂无生义也。以离诸因缘及以作者。入唯心住。得二转依意生法身。乃真无生义。然此无生。非无性。亦非有性。既有此名。亦非无义。但此无生义。乃八地已上所证如实住处。殆非外道二乘及七地菩萨之境界也。以彼外道邪见。二乘偏执。七地菩萨未离心量。尚在生灭数中。未入微细真实住处。心境未忘。故此非彼所知也。离此诸过。是真无生。

　　无外性非性。亦无心摄受。断除一切见。我说是无生。如是无自性。空等应分别。非空故说空。无生故说空。

　　记曰。此颂心境双绝。法身真空。以显无生实义也。以境离有无。心离执取。断一切见。即是真空法身。此非断灭之空。以心境无生故说空耳。

　　○上颂无生义。

　　△下总颂离生灭因缘相。

　　因缘数和合。则有生有灭。离诸因缘数。无别有生灭。舍离因缘数。更无有异性。若言一异者。是外道妄想。有无性不生。非有亦非无。除其数转变。是悉不可得。但有诸俗数。展转为钩锁。离彼因缘锁。生义不可得。

　　记曰。此颂一心真如离因缘相也。因缘者生灭之本也。离此因缘。别无生法。故肇公云。一切诸法。缘会而生。缘会而生。则未生无有。无有则无生。故云离诸因缘数。无别有生灭。以十二因缘转变生法。故云诸因缘数。舍此。不但无生。抑且平等平等。了无一异之性矣。此中若言一异者。即外道见。何者。以有无二性皆悉不生。总非有故。除因缘外。悉不可得。是则缘生无性故空。空故无生。无生则法身平等。离一切相。此所以离因缘外。更无生义可得。

　　生无性不起。离诸外道过。但说缘钩锁。凡愚不能了。

　　记曰。此正示缘生无性义也。性者因缘也。谓生本无生。必待缘生。以缘生无性。故生本无也。唐译云。生无故不生。是则生即无生。故离外道生法之过。以缘生即无生。故我但说因缘而密显无生。所以凡愚不能晓了。妄谓离因缘外别有生性耳。

　　若离缘钩锁。别有生性者。是则无因论。破坏钩锁义。如灯显众像。钩锁现若然。是则离钩锁。别更有诸性。

　　记曰。此释外道计因缘外别有生性义也。佛谓若果离因缘外别有生性者。则是堕无因论。沦于断灭矣。故云破坏钩锁义。钩锁者即因缘也。以彼外道妄计别有生性。要待因缘而生。譬如众像先有。要待灯照而后见。故因缘现生法。即如灯之现众像。故佛断之曰。若此论者。正是离因缘外别有生性。故我说彼是无因论。

　　无性无有生。如虚空自性。若离于钩锁。慧无所分别。

　　记曰。此责外道不达缘生无性。故妄生分别也。以缘生无性。故无有生。无生则无性。体相如虚空。此乃离缘之道。绝诸对待。于此境界。三世诸佛不敢觑着。谁当于此分别乎。故云慧无所分别。今彼既于离因缘外而生分别者。足知皆妄计也。

　　复有余无生。贤圣所得法。彼生无生者。是则无生忍。

　　记曰。此拣无生义也。谓彼外道所计生法固是邪见。而我法中复有余无生义。乃二乘贤圣所得。亦非真实。以彼断尽生法。然后方得无生。不了生本无生。故非真实。是则我说生即无生。方是真实无生法忍。乃八地所证。又非二乘浅智所知也。

　　若使诸世间。观察钩锁者。一切离钩锁。从是得三昧。

　　记曰。此拣正行也。谓外道妄计离因缘法。则增长邪见。非真离也。若使诸世间人。一一能观因缘无性。了知离缘无生之理。则从是即得无生三昧正定矣。下示观之之方。

　　痴爱诸业等。是则内钩锁。钻燧泥团轮。种子等名外。若使有他性。而从因缘生。彼非钩锁义。是则不成就。若生无自性。彼为谁钩锁。展转相生故。当知因缘义。

　　记曰。此示观因缘之方法也。痴爱诸业等。乃十二因缘。即无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。三世轮转。牵缠不断。故为内钩锁。钻燧得火。泥团成瓶。种子生芽。此三者为外物因缘。此等内外因缘诸法。但观空无自性。即证无生。何必离此之外。更立他性耶。若使此外别有他性从因缘生者。即是无因。此则不但坏因缘义。抑且彼法不成。以彼所计自性。乃无因故。若观生法本无自性。则因缘顿空。又复谁为钩锁耶。以有展转相生故。故说因缘之义耳。意谓若有因缘。必无自性。若离因缘。即是无生。岂有离因缘外。别有自性耶。是则能观缘生无性。无性缘生。则了因缘体空。即入真无生义。智者当作如是观。

　　坚湿暖动法。凡愚生妄想。离数无异法。是则说无性。

　　记曰。此释诸法无性之所以也。谓四大等法。当体全空。本无自性。但以缘会而生。更无别法。而外道不了。横计四大实有自性以为生因。乃妄想分别。非正见也。是故我说缘生无性即是无生。以破彼计。离此数外。了无异法。但说无性耳。

　　如医疗众病。无有若干论。以病差别故。为设种种治。我为彼众生。破坏诸烦恼。(唐译云。灭除烦恼病)知其根优劣。为彼说度门。非烦恼根异。而有种种法。唯说一乘法。是则为大乘。

　　记曰。此结归一乘。以显一心真如究竟义也。谓如来说法。唯说无生。然无生本无有说。而有多种言辞方便开示者。以其病病故也。故如医疗众病。病多而方亦异。佛为破除众生烦恼病故。以其病根不同。故说诸度法门。此其法本不异。异自机耳。所谓唯有一乘法。无二亦无三。除佛方便说。但以假名字。引导于众生。入大乘为本。故云唯说一乘法。是则为大乘。前显理究竟处。则曰我大乘非乘。今明断证已竟。故亦以大乘结之。

　　○上明一心真如离一切相总显究竟涅槃真我德已竟。

　　△下破外道七种无常以显究竟涅槃真常德。

　　尔时大慧菩萨摩诃萨复白佛言。世尊。一切外道皆起无常妄想。世尊亦说一切行无常。是生灭法。此义云何。为邪。为正。为有几种无常。

　　记曰。此因外道所计无常。将显涅槃究竟真常德也。前显离生灭因缘以明法身真我。此显离无常见即证法身真常。意谓佛昔日亦说无常。不知与彼外道所说孰邪孰正。然问外道所许无常有几种者。意在尽出彼计破之。令其不堕耳。

　　佛告大慧。一切外道有七种无常。非我法也。何等为七。彼有言说作已而舍是名无常。

　　记曰。此外道宗立有胜性作者。能造一切四大诸法。今此计云。所造四大是常。其能造者。造已即舍。此是无常。故下文云离始造无常。

　　有说形处坏是名无常。

　　记曰。此计四大能造所造俱是常。毕竟不坏。但分析长短等形色不可得。谓形处坏是无常。

　　有说即色是无常。

　　记曰。此计能造四大是常。所造色是无常。此与初计相返。

　　有说色转变中间是名无常。无间自之散坏。如乳酪等。转变中间不可见。无常毁坏一切性转。

　　记曰。此计能造与所造俱常。但两色中间有个无常性。能使所造色法相续变异。自然坏灭。如乳酪等。两色中间有无常法。令其转变而不可见。此之无常能转一切性。此与初三两计相返。

　　有说性无常。

　　记曰。此计有个无常自性不坏。而能坏彼诸法。如杖瓦石等能坏一切物。此与上计相返。

　　有说性无性无常。

　　记曰。此计能造所造俱无常也。性是能造。无性是所造。谓能造之性既造了色。则自体已坏。而所造者。又亦随坏。故俱无常。此与上计俱相返。

　　有说一切法不生无常。入一切法。

　　记曰。此计有个不生的性入在一切生法中。而随诸法坏灭。即此不生的便是无常。上列所计。下牒其计而破之。

　　大慧。性无性无常者。谓四大及所造自相坏。四大自性不可得。不生。

　　记曰。此牒破第六性无性无常计也。谓彼外道所计四大能造诸法。然必坏了自体方才造出。如种生芽。而所造者又非本四大矣。故能所俱坏以为无常。佛破之曰。彼四大自性本不可得。然能造既本无体。无体故本自不生。不生则无能所。能所二相了不可得。又指何法名无常耶。

　　彼不生无常者。非常。无常。一切法有无不生。分析乃至微尘不可见。是不生义非生。是名不生无常相。若不觉此者。堕一切外道生无常义。

　　记曰。此牒破第七不生无常计也。然彼外道妄计有个不生的性入在一切生法之中。随诸法坏。故名不生是无常。佛言。若言不生是无常者。此则非常非无常矣。何者。若言不生。则是真常。今又云随诸法坏。则非是常。故云非常非无常。此出其过。乃破之曰。然一切有无等法。本自不生。岂又有个不生性入彼诸法耶。若果有不生性入彼诸法。则应可见。即今分析诸法。乃至微尘许。毕竟不可见此无生义。既不可见。则是诸法生本无生矣。且无常者生法也。然我说诸法生本无生。而彼返以不生为生是无常。故曰非生。是名不生无常相。此真颠倒也。我诸弟子若不觉此生本无生义。则堕外道生无常见。以彼所计不生。还成生法。故云生无常义。庄周云生生者不生。正堕于此。

　　大慧。性无常者。是自心妄想。非常无常性。所以者何。谓无常自性不坏。大慧。此是一切性无性无常事。除无常。无有能令一切法性无性者。如杖瓦石破坏诸物。

　　记曰。此牒破第五性无常计也。佛谓彼外道所计有个无常自性不坏。而能坏诸法者。此乃是彼自心分别妄计耳。如此计者。又不是常。又不是无常。何也。彼所谓无常自性不坏。而能坏一切法。以成无常之事。是则除此无常之外。更无有能坏诸法者。然无常能坏彼诸法。如杖瓦石能坏诸物者。如此。则必定无常与诸法异。方能坏之。故下约一异破之。

　　现见各各不异。是性无常事。非作所作有差别。此是无常。此是事。作所作无异者。一切性常。无因性。大慧。一切性无性。有因。非凡愚所知。

　　记曰。此约一异以破性无常也。谓若果然无常能坏诸法者。必定能坏之性与所坏之法二体各异。方能坏之。今现见各各不异。不能拣出性无常与所坏事。能所二相有差别体。故云非作所作有差别。作。即无常。所作。即所坏事也。若能所异体。则当可指陈。此是无常。此是所坏灭事。既不可指。则不异体也。若能所不异而为一体者。则一切法应常。又堕无因矣。何者。以彼计无常性不坏。不坏则是常。今既与诸法为一体。然无常既常。而一切法皆常矣。故云无异者一切性常。且彼所计因无常故。能令诸法坏灭。今既一体。则不见有因能令诸法坏灭者。此又自堕无因。彼宗亦不成。故云无因性。然诸法坏灭。不是无因。故唐译云。诸法坏灭。实亦有因。但非凡愚之所能了。

　　非因不相似事生。若生者。一切性悉皆无常。是不相似事。作所作无有别异。而悉见有异。

　　记曰。上已破无常能灭诸法。此又破无常性能生诸法也。佛言。若彼计无常性能生一切法者。但一切生法因果相似。如种豆麻等。未有种豆而得麻者。故云非因不相似事生。若不相似而能生者。则是一因而生多果。今以一无常性而生一切法。则一切性皆同一无常矣。故云若生者一切性悉皆无常。如此。则因果不别。种类不分。则一切异法应并相生。此乃是不相似事。而能生所生不可辨别。混而为一矣。故云作所作无有别异。且即今现见诸法各各有异。此则非是无常能生一切法也。

　　若性无常者。堕作因性相。若堕者。一切性不究竟。一切性作因相堕者。自无常应无常。无常无常故。一切性不无常。应是常。

　　记曰。此破计无常为生因。不得为常也。谓若必以无常性是有法而为生因者。则堕作因。大凡作者。皆无常故。若能作之因既堕无常。则所作诸法皆无常矣。故云若堕者一切性不究竟。若能生之因堕于所生之无常法中。此则自无常亦应是无常。而不得计能生者为常矣。故云一切性若因相堕者自无常应无常。若自无常既是无常。则所作一切法不是无常。应是常。何者。以舍己之常而入彼诸法。则彼诸法得我之常性。此乃自是无常。而所生者皆应是常。若彼是常。则不可坏。而计所生之法可坏者又不成矣。故唐译云。若无常性是有法者。应同所作。自是无常。自无常故。所无常法皆应是常。

　　若无常入一切性者。应堕三世。彼过去色与坏俱。未来不生。色不生故。现在色与坏相俱。

　　记曰。此破无常性能入诸法中也。然外道妄计无常入于诸法之中。自性不坏。而能坏彼诸法。佛言。若谓无常入一切性者。则应堕三世。既堕三世。则随坏灭。而自性不得不坏矣。何者。若入过去。过去色已坏。若入未来。未来色未生。若入现在。现在不住。刹那变灭。而无常亦与之俱坏矣。且自体既坏。岂能坏彼诸法耶。

　　色者四大积集差别。四大及造色自性不坏。离异不异故。一切外道一切四大不坏。一切三有四大及造色在所知有生灭。离四大造色。一切外道于何所思惟性无常。四大不生。自性相不坏故。

　　记曰。此又转破四大是常之计也。因上执无常不坏性入一切色法。佛破之云。一切三世色法俱属可坏。而无常无不坏。之理故此又妨转计云。以能入之无常不坏。故所入之四大亦常住不坏。故此破云。色者乃四大所造积集差别之性耳。能造所造本无二体。岂有所造色法既坏。而能造之四大不坏耶。以能造所造不一不异故。若不一。则二体各别。若不异。则俱属可坏。况一切三有能造所造。人人皆知是生灭法。又岂但色坏而四大有不坏之理耶。既能所俱坏。此外更于何处觅无常不坏之性耶。故唐译云。一切外道计四大种体性不坏。色者即是大种差别造色。离异不异故。其自性亦不坏灭。大慧。三有之中。能造所造莫不皆是生住灭相。岂更别有无常之性能生于物而不灭耶。以外道妄计无常性常。能作生灭主宰。此计幽潜。故展转破之。如此方庄周亦云。生生者不生。又云。彼为衰杀非衰杀。彼为本末非本末。苟不达真无生意。鲜不堕此中者。故前云。若不觉此者。则堕一切外道生无常义。

　　离始造无常者。非四大。复有异四大。各各异相。自相故。非差别可得。彼无差别。斯等不更造。二方便不作。当知是无常。

　　记曰。此牒破第一作已舍无常计也。外道计非四大无常。复有异四大性而能始造即舍。名为无常。盖彼以所造四大是常。以能造者为无常故。然彼计不出互自共三法为能造。故佛破之曰。非四大互造。以四大各各异相故。亦非独自造。以无差别相可得故。既无差别相可得。此等亦非更共造。以彼此乖离。二方便不作故。然二处既非。则本无造者。毕竟是无常矣。故云当知是无常。岂有无常而能造彼常法耶。故唐译云。非大种互造大种。以各别故。非自相造。以无异故。非复共造。以乖离故。

　　彼形处坏无常者。谓四大及造色不坏。至竟不坏。大慧。竟者分析乃至微尘观察坏。四大及造色形处异见。长短不可得。非四大。四大不坏形处坏现。堕在数论。

　　记曰。此牒破第二形处坏无常计也。外道计能造大种及所造色毕竟不坏。即分析乃至微尘际。但灭形状长短等见。不灭能造所造色体。故以不坏色体为常。形状变坏处为无常。故云形处异见长短不可得。非四大。佛破之曰。四大不坏形处坏现。此正堕在僧佉数论之中。以僧佉计四大是常故。

　　色即无常者。谓色即是无常。彼则(即也)形处无常。非四大。若四大无常者。非俗数言说。世俗言说非性者。则堕世论。见一切性。但有言说。不见自相生。

　　记曰。此牒破第三即色无常计也。外道计色即是无常。然所造色不出形状长短等。故佛言彼之所计。即如前形处无常意同。盖非四大无常也。若四大无常义。属正教所谈。故云非俗数言说可到。然彼世论说造色无常者。则堕世论。二译皆云卢迦耶见。乃四韦陀之一。谓断见之俦也。以彼妄见诸法实有自性。然此但有言说。都无实义。以不见有自相生故。

　　转变无常者。谓色异性现。非四大。如金作庄严具。转变现。非金性坏。但庄严具处所坏。如是余性转变等。亦如是。

　　记曰。此牒破第四色转变中间无常也。外道计能造所造俱常。但两色中间有个无常性能使所造色法相续变异。自然坏灭。如乳酪等。此言色之异性现谓之无常。非四大无常也。故如金作庄严具。转变现。然非金性坏。但庄严具处所坏耳。此如是。而余诸法转变亦如是。斯与上二计言别意同。此是牒计。下文破计。

　　如是等种种外道无常见。妄想火烧四大时。自相不烧。各各自相相坏者。四大造色应断。

　　记曰。此出上计所以也。唐译云。如是等种种外道。虚妄分别见无常性。彼作是说。火不能烧诸大自相。但各分散。若能烧者。能造所造则皆断灭。谓此等外道妄作无常见。言火烧四大时。但形状坏而自体不坏。如金庄严具。形虽坏而金性不坏。若四大自体坏者。则能造所造皆断灭矣。此计有个坏有个不坏。正所谓佛性一分常一分无常者也。末法见性多堕于此。大概外道所计。不出常与无常。故下文以非常非无常通破之。

　　大慧。我法起非常。非无常。所以者何。谓外性不决定故。(魏译云。我不说外境界有故)唯说三有微心。(唐译云。三界唯心故)不说种种相有生有灭。四大合会差别。四大及造色。故妄想二种事摄所摄。知二种妄想。离外性无性二种见。(唐译云。不说诸相故。大种性处种种差别不生不灭故。非能造所造故。能取所取二种体性。一切皆从分别起故。如实而知二取性故)觉自心现量。妄想者。思想作行生。非不作行。离心性无性妄想。世间出世间出世间上上一切法。非常非无常。

　　记曰。此结显涅槃所以离断常义也。谓彼外道所以堕于断常者。以妄见外境以为实有。不了唯心所现。故说种种相有生有灭。妄谓四大能造所造。故妄见有能取所取。故堕有无二见。妄起断常。我法总皆离此诸见。了达唯是自心现故。彼妄想者。但从思想作业而生。非不作业无生义也。我此无生。离心意识有无二见。了达世出世间上上诸法。唯是自心。更无别法。是故我法非断非常。

　　不觉自心现量。堕二边恶见相续。一切外道不觉自妄想。此凡夫无有根本。谓世间出世间出世间上上。从说妄想生。非凡愚所觉。

　　记曰。此结显外道过也。以彼不了唯心。故堕二边恶见相续。不觉皆从自心妄想而生。此凡夫外道以无有根本智慧故。彼亦将谓如来所说世间出世间出世间上上法。亦如彼从言说妄想生。彼不知如来说法离心意识言说境界。故颠倒妄见分别如此。然如来所说法。非彼凡愚所知故。

　　尔时世尊欲重宣此义而说偈言。

　　远离于所造。及与形处异。性与色无常。外道愚妄想。

　　记曰。此总颂外道所计七种无常。皆妄想分别也。此举其四。如文可知。

　　诸性无有坏。大大自性住。外道无常想。没在种种见。

　　记曰。此颂转变无常也。谓一切诸法自性常住。无动转者。外道不了。妄计无常。盖没在种种邪见耳。

　　彼诸外道等。无若生若灭。大大性自常。何谓无常想。一切唯心量。二种心流转。摄受及所摄。无有我我所。

　　记曰。此颂不生无常。及四大是常。造色是无常计也。谓外道妄计不生是无常。入一切诸法。既云不生。不生则不灭矣。如何又云无常耶。既云四大是常。而何又云所造是无常耶。是故知一切诸法。唯是一心现量。则有无二见。能所二取。我及我所。本来不有。是皆自心妄分别耳。唐译云。彼诸外道众。皆说不生灭。诸大性自常。谁是无常法。

　　梵天为树根。枝条普周遍。如是我所说。唯是彼心量。

　　记曰。此颂外道所计。不独七种无常。即一切常见。如计梵天是常。为众生主。能生诸物等。皆属邪见。故我说彼亦是自心量耳。

　　○上辩外道所计无常以显涅槃真常。此文但辩无常。其显真常之文。错简在三昧章后。

　　△下辩三乘三昧以显涅槃真乐。

　　尔时大慧菩萨复白佛言。世尊。惟愿为说一切菩萨声闻缘觉。灭正受次第相续。若善于灭正受次第相续相者。我及余菩萨终不妄舍灭正受乐门。不堕一切声闻缘觉外道愚痴。

　　记曰。上明外道邪计无常。将显究竟涅槃真常。其文未竟。此辩三乘所取三昧门乐。以显涅槃真乐。且以防邪误也。故承此即问菩萨声闻缘觉灭正受次第相续。意若善能了此灭正受相。则不妄舍如来果海灭正受乐门。舍。犹失也。谓若知三乘皆非究竟。则不妄取偏邪。得少为足。失于如来大寂灭海正受乐门也。故下世尊历叙菩萨八地非真。梦河之喻。意令策进。勿误堕耳。

　　佛告大慧。谛听谛听。善思念之。当为汝说。大慧白佛言。世尊。惟愿为说。佛告大慧。六地菩萨摩诃萨。及声闻缘觉入灭正受。

　　记曰。此言六地菩萨与声闻缘觉。同断三界烦恼障种。患心劳虑。故灭心入正受也。然犹有出入。未能念念入耳。以未忘染净相故。

　　第七地菩萨摩诃萨念念正受。离一切性自性相正受。非声闻缘觉。诸声闻缘觉堕有行觉摄所摄相灭正受。是故七地非念正受。

　　记曰。此言七地菩萨念念入正受。不同二乘有欣厌也。七地所以念念入者。以不见有生死可厌。不见有涅槃可求。故云离一切性自性相正受。此非二乘可及。二乘所以不及七地者。以厌有为而志乐无为。不离能取所取境界。是故七地非二乘有念正受也。故魏译云。菩萨于七地中。念念入灭尽定。以诸菩萨悉能远离一切诸法有无相故。声闻辟支佛不能念念入灭尽定。以缘有为行入灭尽定。堕在所取能取境界。是故声闻辟支佛不能入七地中念念灭尽定。

　　得一切法无差别相非分。得种种相性。觉一切法善不善性相正受。是故七地无善念正受。

　　记曰。此明二乘不及七地之所以也。然二乘所以不及七地者。魏译云。以觉诸法种种异相。有法无法。善不善法。同相异相。而入灭尽定。是故声闻缘觉。不能入七地中念念灭尽定。以无善巧方便智故。此中无善念。谓无彼二乘善不善等念也。

　　大慧。八地菩萨及声闻缘觉。心意意识妄想相灭。

　　记曰。此言八地行相也。谓八地菩萨无功用道。常在三昧。无出入相。而同声闻缘觉涅槃。灭妄想心识。然此名同义别。以二乘灭前六识。劳虑永断。沈于寂灭。故无一念度生之心。八地圣人。舍离藏识。生灭心灭。沈于寂灭。而亦不起度生之愿。以寂灭虽同。其实大异。何者。以二乘即取此为涅槃。更不前进。而八地则三昧觉所持。又得如来神力加持。故不取涅槃相。以此为异耳。下文自明。

　　初地乃至七地菩萨摩诃萨。观三界心意意识量。离我我所。自妄想修。堕外性种种相愚夫二种。自心摄所摄。向无知。不觉无始过恶虚伪习气所熏。

　　记曰。此言七地已前不善修习。则堕外道邪见也。谓从初地至七地。所修观行。虽能观察三界一切唯是心意意识。本欲离我我所。若无多闻慧。依自妄想见。不善修习。则堕外道种种邪径。愚夫有无二种妄见。于自心中起能所取执以为实。所谓自心取自心。非幻成幻法。此乃一向无知。不觉无始过恶虚伪习气之所熏变耳。菩萨至此。而犹误堕邪见。固宜深防也。楞严五十重阴魔。皆依观心研穷而发。甚至几于觉位而沦灭者。况七地乎。以此较彼。正行阴将破未破时也。

　　大慧。八地菩萨摩诃萨。声闻缘觉涅槃。菩萨者三昧觉所持。是故三昧门乐不般涅槃。若不持者。如来地不满足。弃舍一切有为众生事故。佛种则应断。诸佛世尊为示如来不可思议无量功德。声闻缘觉三昧门。得乐所牵。故作涅槃想。

　　记曰。此言八地若不得如来神力加持。则堕二乘也。谓上云八地所得三昧。与二乘涅槃。其名虽同。所证则异。以得诸佛神力加持。故于三昧门不入涅槃。若不持者。便不化度一切众生。不能满足如来之地。亦即断绝如来种性。是故诸佛为说如来不可思议诸大功德。令其究竟不入涅槃。声闻缘觉着三昧乐。是故于中生涅槃想。

　　大慧。我分部七地。善修心意意识相。善修我我所摄受。人法无我。生灭自共相。善四无碍。决定力三昧门。地次第相续。入道品法。不令菩萨摩诃萨不觉自共相。不善七地。堕外道邪径。故立地次第。

　　记曰。此言七地乃断证之关键。故须用加。不加则堕外道邪径。因此故说诸地相也。谓从初地至七地。历真见道以来。见巧方便。善能观察心意意识。远离我我所执。得人法无我。超生灭自共相。善解四无碍辩。方得决定三昧门。至此纯无相观。方能渐升八地。乃至十地等觉。入菩提分法。究竟果海。皆从此七地建立。斯实断证之大节。此所谓险道者也。若不得如来神力加持。则多堕于外道邪径。佛言。我恐此诸菩萨不善了知自共相。不知诸地次第相续。堕于外道诸恶见中。故此为说诸地行相。使知应去应度。不致退堕。此乃无渐次中施渐次。盖以不得已而建立。非实有所说也。

　　大慧。彼实无有若生若灭。除自心现量。所谓地次第相续。及三界种种行。愚夫所不觉。愚夫所不觉者。谓我及诸佛说地次第相续。及说三界种种行。

　　记曰。此言三界诸行本无生灭。诸地次第本无建立。唯此一心。更无别法。但以愚夫不了唯心。故我及诸佛建立作如是说。以为对治。其实无有可说也。愚夫无知。谓我实有所说。

　　复次大慧。声闻缘觉第八菩萨地。灭三昧门乐醉所醉。不善自心现量。自共相习气所障。堕人法无我法摄受见。妄想涅槃想。非寂灭智慧觉。

　　记曰。此言声闻缘觉于第八地中。其名虽同。所证异也。以彼二乘味着入灭三昧。为彼所醉。不达自共相是自心所现。以习气障蔽。故堕二无我法摄受见。故起妄想涅槃之想。非若八地真寂灭智慧觉也。言二乘于八地中取为涅槃者。盖是昔修菩萨大行退本愿者。殆非定性趣寂之俦也。以彼定性趣寂。止得我空。不得法空。尚不能知初地之法。况八地乎。故魏译于此章末。置有此问。而宋唐二译皆无之。

　　大慧。菩萨者。见灭三昧门乐。本愿哀愍。大悲成就。知分别十无尽句。不妄想涅槃想。彼已涅槃妄想不生故。(唐译云。以入涅槃不生果故)离摄所摄妄想。觉了自心现量。一切诸法妄想不生。不堕心意意识。外性自性相计着妄想。非佛法因不生。随智慧生。得如来自觉地。如人梦中方便度水。未度而觉。觉已思惟。为正为邪。非正非邪。余无始见闻觉识因想。种种习气。种种形处。堕有无想。心意意识梦现。

　　记曰。此言八地入灭三昧而不取证者。以不舍大愿度生事故也。此菩萨已入涅槃而不起涅槃想。故云涅槃妄想不生。以了达唯心无外境界。故离能所取。于一切法不生分别。以深得无生法忍。故不堕心意意识及外法性相执着之中。以得真知见力。故非佛法正因不生。唯随智慧而生。如是故得如来自觉地也。以久沉生灭劳虑。今一旦顿得寂灭。其乐无喻。故此三昧极难得出。菩萨功行至此无功用中。鲜不沉醉。多堕二乘寂灭之地。故华严八地。十方诸佛同声加劝。与起智慧门。不令耽着此三昧乐。堕二乘地。是故授以方便。引发令出。故此菩萨于三昧梦中。极力愿出。如梦度大河。未度而觉。乃自思惟为正为邪。复更思惟。如是之相非正非邪。唯我无始见闻觉知虚妄熏习因故。见种种色形相颠倒。不离有无。于心意意识妄想梦中现耳。其实本非有也。旧注云。觉境无水。船筏非正。梦时见水。船筏非邪。以譬八地觉已本无生死。故道品功德非正。七地未觉。故道品功德非邪。所谓于未出离妄功用中。故有修证。如梦中渡河施船筏之具耳。

　　大慧。如是菩萨摩诃萨。于第八菩萨地。见妄想生。(魏译云。见分别心)从初地转进至第七地。见一切法如幻等方便。度摄所摄心妄想行已。作佛法方便。未得者令得。大慧。此是菩萨涅槃方便不坏。(魏译云。非灭诸法名为涅槃。唐译云。所得涅槃非坏灭也)离心意意识。得无生法忍。大慧。于第一义无次第相续。说无所有妄想寂灭法。

　　记曰。此结成八地涅槃行相也。见妄想生者。论云。觉心初起心无初相。以远离微细念故。得见心性。心即常住。名究竟觉。此菩萨以如幻三昧。不起灭定而现诸威仪。勤修佛法。广作度生事业。所谓度尽众生而不见有一众生可灭度者。此所谓离心意识得无生法忍。是菩萨大涅槃。非若二乘灭坏诸法所取之涅槃也。然虽作如是说。盖亦方便施设耳。于第一义谛中本无是事。故唐译云。第一义中。无有次第。亦无相续。远离一切境界分别。此则名为寂灭之法。由大慧问灭正受次第相续。故结示云于第一义无次第相续。说无所有妄想寂灭法。魏译此处大慧有问。略云。世尊今说二乘得八地寂灭门乐。又说二乘止得人空。不得法空。如此则二乘尚不能证初地之法。何况八地寂灭门乐。佛言。声闻有三种。今言入八地寂灭门乐者。此是先修菩萨行者。堕声闻地。还依本心修菩萨行。同入八地寂灭门乐。非增上慢寂灭声闻。以彼不能入菩萨行。以未曾觉知三界唯心。未能修菩萨诸行法故。是故决定寂灭声闻。不能证彼菩萨所行寂灭门乐。言三种者。一内秘外现者。二退菩萨行者。三定性趣寂增上慢者。前云二乘成佛。此言决定不能者。意在抑扬激劝故也。

　　尔时世尊欲重宣此义而说偈言。

　　心量无所有。此住及佛地。去来及现在。三世诸佛说。

　　记曰。此总颂第一义中本无诸地佛地次第之相。乃三世诸佛究竟之谈也。住。亦地也。所以无所有者。以唯心故。故唐译云。诸住及佛地。唯心无影像。此是去来今。诸佛之所说。

　　心量地第七。无所有第八。二地名为住。佛地名最胜。(唐译云。此二地名住。余则我所得)自觉智及净。此则是我地。

　　记曰。此颂七八二地尚属因地。至于自觉圣智清净涅槃。则属佛所证究竟果地也。然七地虽是真修。以心量未灭故。八地心量虽灭。而尚未究竟。不名最胜。唯自觉圣智。方名最胜处耳。

　　自在最胜处。清净妙庄严。照耀如盛火。光明悉遍至。炽焰不坏目。周轮化三有。(唐译云。摩醯最胜处。色究竟庄严。譬如大火聚。光焰炽然发。化现于三有。悦意而清凉)化现在三有。或有先时化。于彼演说乘。皆是如来地。

　　记曰。此言建立诸乘诸地。皆报化二佛所说。非法佛说也。谓得自觉圣智者。则于色究竟天宝华宫殿成等正觉。示现广大尊严之身。光明照耀。化现三有。此报身佛也。论曰。此菩萨功德成满。于色究竟处。示一切世间最高大身。以一念相应慧。无明顿尽。名一切种智。自然而有不思议业。能现十方利益众生。化现在三有者。此唐译云。或有现变化。或有先时化。此应化佛也。惟此报化佛。演说诸乘诸地。虽说三乘。其实为一乘。故云于彼说诸乘。皆是如来地。是故虽有诸地。而实无次第之相也。炽然不坏目者。谓毒龙放光。即损人目。如来光明。不损人目。所谓悦意清凉也。

　　十地则为初。初则为八地。第九则为七。七亦复为八。第二为第三。第四为第五。第三为第六。无所有何次。

　　记曰。此颂第一义谛寂灭法中。无次第相续说也。意显此经唯法佛所说寂灭法。故无次第。此所谓不涉途程。不落阶级。乃佛祖向上一路也。然其中往往以地位言之者。意以地上真修三昧。以印破外道二乘偏邪之见。令彼不堕邪慢增上慢耳。其实意不定在地位也。智者知之。

　　○上辩三乘三昧差别以显涅槃真乐德防邪误已竟。

　　△下文正示涅槃真常德。文应属前七无常章后。

　　尔时大慧菩萨复白佛言。世尊。如来应供等正觉。为常。为无常。

　　记曰。此因上世尊破七种无常已。乃曰我法起非常非无常。故大慧承便而问如来应供等正觉毕竟是常是无常耶。意显如来法身离断离常。故为究竟真常也。此正是显涅槃真常之文。应在七无常章末。错简在此。乃传译之误也。

　　佛告大慧。如来应供等正觉。非常。非无常。谓二俱有过。若常者。有作主过。常者。一切外道说作者。无所作。是故如来常非常。非作常。有过故。

　　记曰。此明如来涅槃非常非无常。所以为真常也。以常与无常二皆有过故。何者。若言如来是常。则堕有能作者过。以一切外道说有微尘胜性等为能作者是常故。如来无所作。岂同彼常耶。是故说如来之常非常者。盖非作者常。以彼作者常。有过故。

　　若如来无常者。有作无常过。阴所相相无性。阴坏则应断。而如来不断。

　　记曰。此言如来非无常也。若言如来是无常者。则堕有所作过。若言所作。则同五阴。然五阴乃相之所相者。此相毕竟无有。如来若同五阴。则阴坏而如来亦应断灭矣。然如来法身常住不断。岂同所作之阴耶。不同。故非无常。

　　大慧。一切所作皆无常。如瓶衣等。一切皆无常过。一切智众具方便应无义。以所作故。一切所作皆应是如来。无差别因性故。是故大慧。如来非常非无常。

　　记曰。此重明所作无常。总结离过义也。谓一切所作皆是无常。如瓶衣等。而如来若同所作者。皆有无常之过。若如来无常者。则一切智所修正因。福慧庄严。六度万行。众具方便。悉空无利益。以同所作无常故。况如来功流万世而常存。道通百劫而弥固。岂无常哉。若如来果同所作。则诸世间一切所作皆应是如来矣。以无异因故。是故如来非常非无常。

　　复次大慧。如来非如虚空常。如虚空常者。自觉圣智众具无义过。

　　记曰。此言如来常。非如虚空之常也。以虚空顽然无知。而如来真智灵鉴故。若言同虚空之常者。则自觉圣智性自具足恒沙功德。悉空无益。如此。则堕断灭无知之过。故如来非如虚空之常。此恐愚夫闻说法身真常。遂起豁达空见。故世尊悬破如此。

　　大慧。譬如虚空。非常非无常。离常无常。一异。俱不俱。常无常过故。不可说。是故如来非常。

　　记曰。上云非如虚空者。谓如来具圣智功德。不比虚空顽然无知故。此言如虚空者。谓如虚空体性湛然。无所变动。不堕有无一异俱不俱等诸数量过故。故不可说常非常也。

　　复次大慧。若如来无生常者。如兔马等角。以无生常故。方便无义。以无生常过故。如来非常。

　　记曰。此言如来非以不生为常也。因前云不生是如来异名。恐妄执毕竟不生是如来常。故此破云。若以不生是如来常者。则如来同于兔马等角。以毕竟不生。则如来堕绝无之过。若如来绝无者。则一切菩萨所修万行方便。无所证得。悉空无益。而如来果中亦绝无广大益物之用矣。以绝无故。若以不生是如来常。则堕此大过。故如来非不生常。

　　复次大慧。更有余事知如来常。所以者何。谓无间所得智常。故如来常。大慧。若如来出世。若不出世。法毕定住。声闻缘觉。诸佛如来无间住。不住虚空。亦非愚夫之所觉知。

　　记曰。此言如来实有真常之法。而非愚夫之所知也。谓如来之常法。乃无间圣智所证真常之理。乃诸佛如来同一法性法住法位。如来出世。若不出世。毕定常住。不变不易。此法即在一切二乘外道所住无间性中。非是空无。然非凡愚之所能知。

　　大慧。如来所得智。是般若所熏。非心意意识彼诸阴界入处所熏。大慧。一切三有。皆是不实妄想所生。如来不从不实虚妄想生。大慧。以二法故。有常无常。非不二。不二者寂静。一切法无二生相故。是故如来应供等正觉非常非无常。大慧。乃至言说分别生。则有常无常过。分别觉灭者则离。愚夫常无常见。不寂静。慧者永离常无常。非常无常熏。

　　记曰。此释如来真常之所以也。谓如来所以真常。而众生所以无常者。以如来所得圣智。乃从般若实智所熏。不从心意识阴界入处妄想所熏。故如来得名为常。彼一切三有众生所以无常者。以彼皆是不实妄想所熏。故名无常。而如来不从彼妄想生。且彼凡愚心行。又岂能知如来之常法耶。以见真妄两异。故涅槃生死为二。故有常无常之说。此非不二寂灭之法也。若真妄两忘。寂灭不二。则一切法。皆悉平等。无二无别。无生无起。以如来所得寂灭不二之法。故不可说言常无常耳。以寂灭不二法中。言思路绝。乃至起心动念。但有言说分别心生。则堕常无常过。何况种种妄计耶。唯有分别妄想歇灭者。则顿离彼过。外道愚夫常无常见。故不寂静。离二见者。则名大智慧人也。以慧者永离不寂静见。故不被彼常无常妄见所熏。乃以真常智慧而熏之也。意谓非智慧者。即心识少有流动。生灭未忘。而鲜不被其所熏习矣。此如来深慈。防之甚也。诫之深也。可不识哉。

　　尔时世尊欲重宣此义而说偈言。

　　众具无义者。生常无常过。若无分别觉。永离常无常。

　　记曰。二译偈初。皆有一偈。唐云。远离常无常。而现常无常。恒如是观佛。不生于恶见。若常无常者。所集皆无益。为除分别觉。不说常无常。此言众具者。即外道所计常无常一异等诸恶见也。谓此等诸见。皆悉无益。但妄计分别。起常无常过。若分别情亡。诸见顿息。则永离常无常过矣。

　　从其所立宗。则有众杂义。等观自心量。言说不可得。

　　记曰。此言若从外道所立自宗。则有众多杂乱知见不同。若达唯心现量。则言思路绝。而言说亦不可得矣。况复依彼邪说而求实义耶。此言从所立宗有众杂义。足知因辩七种无常以显如来涅槃真常义也。文义自相属。观者应知。

　　○上接辩七种无常文以显涅槃真常德已竟。

　　△下示如来藏自性清净以显涅槃真净德。

　　观楞伽阿䟦多罗宝经记卷第七
卍新纂续藏经第 17 册 No. 0326 观楞伽经记


　　观楞伽阿䟦多罗宝经记卷第八

　　宋天竺三藏沙门求那䟦陀罗译

　　明建邺海印沙门　释德清笔记

　　一切佛语心品第四之下

　　前接辩七种无常文以显涅槃真常德已竟。

　　△下示如来藏自性清净以显涅槃真净德。

　　尔时大慧菩萨复白佛言。世尊。惟愿世尊更为我说阴界入生灭。彼无有我。谁生谁灭。愚夫者依于生灭。不觉苦尽。不识涅槃。

　　记曰。此将示如来藏自性清净。以显法身真净德。故兴此问。然云更为我说阴界入生灭等者。由前二卷初显理究竟处。已问如来藏自性清净转三十二相入一切众生身中。而为阴界入垢衣所缠。贪欲愚痴不实妄想尘劳所污。且疑世尊说如来藏同外道我。世尊已为决择云。我说如来藏不同外道之我。且我有时说空。无相。无愿。真如。实际。法性。法身。涅槃。离自性。不生不灭。本来寂静。自性涅槃。如是等句说如来藏已。然彼但以显理究竟以显法身无我。以破外道神我之计。故特举如来藏以问。今此断证业已究竟。将显法身本净。但为阴界入客尘所污。直欲净彼染污。以显涅槃净德。故特举所治阴界入生灭等染污义以请。将启世尊如来藏自性清净之谈。以显涅槃真净德也。故云更为我说阴界入等。此大慧约染污边问。向下世尊约如来藏自性清净答。

　　佛言。善哉。谛听。当为汝说。大慧白佛言。唯然受教。佛告大慧。如来之藏是善不善因。能遍兴造一切趣生。譬如伎儿。变现诸趣。离我我所。不觉彼故。三缘和合方便而生。外道不觉。计著作者。为无始虚伪恶习所熏。名为识藏。生无明住地。与七识俱。如海浪身。长生不断。离无常过。离于我论。自性无垢。毕竟清净。

　　记曰。此言如来藏自性清净以显法身真净德也。如来藏者。乃自性清净心在缠之名。大慧疑谓五阴无我。若无有我。则谁生谁灭。谁知苦尽。谁证涅槃。佛言。阴界入虽无我。而有如来藏为众生佛性。惟此藏性。能为世出世间善不善因。能遍兴造六道生死形色染法。犹如伎儿变现诸事。然本无我我所。亦能成就出世净法。以二乘不知此如来藏性为生死因。乃谓根尘识三缘和合方便而为生因。外道不知此如来藏性。而妄计神我作者以为生因。然此藏性。盖为无始虚伪恶习之所熏变。失其如来藏名。但名识藏耳。故云。佛说如来藏。即是阿赖耶。依此藏识生无明住地。变起前七识浪。生灭不停。故如来藏亦随七识流转生死。如海波澄。因风起浪。故生死相续。长劫不断。其实如来藏性。本自常住。离于二乘无常之见。本自无我。离于外道神我之论。虽在缠眠染污之中。其实自性无垢。毕竟清净。是所谓迷此性而为生死。悟此性而为涅槃。以此藏性。无常不能坏。故为真常。众苦不能侵。故为真乐。生死不能拘。故为真我。烦恼不能污。故为真净。此所以为如来无上涅槃真实果体也。

　　其余诸识有生有灭。意意识等念念有七。因不实妄想。取诸境界。种种形处。计著名相。不觉自心所现色相。不觉苦乐。不至解脱。名相诸缠。贪生。生贪。

　　记曰。此言藏识本不生灭。但七识生灭。以明如来藏为生死染因也。大慧疑问阴界入既无我。谁生谁灭。而彼愚夫因何不知苦尽。不知解脱。佛答意云。阴界入者本如来藏。不生不灭。今虽在缠名识藏。其体本真。亦不生不灭。其生灭者。非是藏识。乃前七识有生灭耳。故唐译云。其余七识意意识等念念生灭。然彼七识所以生灭者。特以妄想为因。境界为缘。和合而生。计著名相以为实有。以不了此境界色等诸法唯是自心之所显现。以不了故。贪著名相。逆顺境界。生憎爱心。起苦乐受。为此名相缠缚。既从贪生。复生于贪。以是因缘。愚痴众生随生死流。不知苦尽。不求解脱。此所以如来藏变现六趣为生死染因也。

　　若因若攀缘。彼诸受根灭。次第不生。余自心妄想。不知苦乐。入灭受想正受。第四禅。善真谛解脱。修行者作解脱想。不离不转名如来藏。(唐译云。若因及所缘。诸取根灭。不相续生。自慧分别苦乐受者。或得灭定。或得四禅。或复善入诸谛解脱。便妄生于得解脱想。而实未舍未转如来藏中识藏之名)识藏。七识流转不灭。(唐译云。若无藏识。七识则灭)所以者何。彼因攀缘。诸识生故。非声闻缘觉修行境界。不觉无我。自共相摄受生阴界入。

　　记曰。此言依如来藏为无想外道及二乘因也。若因若攀缘者。上云妄想为因。境相为缘。盖妄想。指前七识。乃八识之见分。境相。乃八识之相分。今言诸受根灭次第不生者。谓前六识不取诸境。而七识自然不起也。以外道及钝根那含。俱能灰灭六识。以不了唯心。又无多闻智慧。但依自心分别妄计。厌苦趣乐。或入灭受想定而居五那含。或堕无想而入四禅外道。若有利根罗汉。善修四谛。出于三界。得真谛解脱。证偏空理。其实未得究竟涅槃。便自妄生灭度解脱之想。此但尽生死谓为解脱。其实未得一切解脱。以彼其实未舍未转如来藏中识藏之名故也。藏识。七识流转不灭者。谓彼外道二乘所以非真灭者。以藏识未转。故七识流转不灭。何者。以依彼转缘彼。互为缘起故。故唐译云。若无藏识。七识则灭。何以故。因彼及所缘而得生故。意在若转藏识之名。而七识亦随之而灭矣。所以七地已前未舍藏识。但依自妄想修。心境不如。以心外求法。故多堕邪见。二乘不了。故堕自共相见。以彼未净藏识中无始虚伪习气故。故唐译云。然非一切外道二乘诸修行者所知境界。以彼唯了人无我性。于蕴界处取于自相及共相故。然藏识者。亦名阿赖耶识。又云阿陀那识。此云无没识。以在生死流而不没故。偈曰。阿陀那识甚深细。习气种子成瀑流。我于凡愚不开演。恐彼分别执为我。故非彼境界。

　　见如来藏。五法自性人法无我则灭。地次第相续转进。余外道见不能倾动。(唐译云。若见如来藏。五法自性诸法无我。随地次第而渐转灭。不为外道恶见所动)是名住菩萨不动地。得十三昧道门乐。三昧觉所持。观察不思议佛法。自愿不受三昧门乐及实际。(唐译云。为三昧力诸佛所持。观察不思议佛法及本愿力。不住实际。及三昧乐)向自觉圣趣。不共一切声闻缘觉。及诸外道所修行道。得十贤圣种性道。及身智意生。离三昧行。是故大慧。菩萨摩诃萨欲求胜进者。当净如来藏及识藏名。

　　记曰。此言如来藏为出世净因也。谓转藏识名。见如来藏。即得八地无功用道。方证法无我智。偈曰不动地前才舍藏。以舍此藏识染污之名。即是如来清净之藏。非别有所得也。所言法执者。谓五法三自性八识二无我等。一切对治真妄之法。以未转藏识时。而七识未灭。皆有所执。取以为我故。今藏识既转。则七识灭。七识灭。则五法自性人法无我当下随灭。以五法等皆依藏识而立故。今识转而彼亦灭。所谓皮既不存。毛将安附。此所以为得法无我而进八地。到此生灭既灭。对治亦亡。无功可用。故云无功用道。既无功用。得法无我。则一切外道恶见不能倾动。故名住不动地。住此地已。即得十种三昧门乐。但此菩萨向在生灭劳虑。觉识烦动。未得真乐。今生灭既灭。寂灭现前。乐无可喻。则味着三昧不起。了无度生之念。若不蒙佛力加持引拔令出。则堕二乘。故为诸佛三昧神力之所加持。又以昔本愿之力所持故。所以虽证涅槃而不住实际。而亦不取三昧之乐。故以如幻三昧现意生身。利益众生。以趣自觉圣智究竟之果。此所以不同外道二乘所修行道也。是故菩萨修如实行求胜法者。当净如来藏中识藏之名。如是而已。此外别无可证得也。

　　○上正显涅槃真净德竟。

　　△下文释疑劝修。

　　大慧。若无识藏。名如来藏者。则无生灭。大慧。然诸凡圣悉有生灭。修行者自觉圣智现法乐住。不舍方便。

　　记曰。此释疑也。问曰。既转识藏名如来藏。然识藏有生灭。而如来藏亦有生灭否。答曰。若无识藏名。而如来藏则无生灭。又问。一切凡愚未转藏识故心有生灭。一切圣人既转藏识心亦有生灭否。答曰。等觉已还虽转藏识而容有生灭。以虽趣自觉圣智住现法乐。而不舍于勇猛精进度生事业。且异熟未空。尚有微细生相无明未尽。所谓真常流注。故亦有生灭。故云。然诸凡圣悉有生灭。修行者自觉圣趣现法乐住。不舍方便。问曰。生灭者七识也。上云若无藏识。七识则灭。七识既灭。而诸圣者已转如来藏。复何生灭耶。答曰。以但转名言。无实性故。下经云。七识不流转。不受苦乐。非涅槃因。如来藏者。受苦乐。与因俱。若生若灭。由是观之。向之生灭者非七识。乃如来藏也。何者。以如来藏有随缘义。不变义。故不生灭者。不变义也。而生灭者。随缘义也。以随染缘。则为生死因。而众生念念生灭。造诸恶业。故沉沦生死。此凡夫生灭也。若随净缘。则为涅槃因。而菩萨念念无生。起大智用。利乐有情。故证趣涅槃。此圣人生灭也。是故凡圣悉有生灭。以生而无生。无生而生。故凡圣平等。六祖云。佛性无常。又云。若法身寂灭。则同草木瓦石。谁当受乐。又云。法性是生灭之体。五蕴是生灭之用。一体五用。故生灭是常。此非深证无生。达法性缘起者。何以与此。

　　大慧。此如来藏。识藏。一切声闻缘觉心想所见。虽自性清净。客尘所覆故。犹见不净。非诸如来。大慧。如来者现前境界犹如掌中视阿摩勒果。

　　记曰。此释转难也。问曰。既云如来藏自性清净。凡圣平等。何以有圣凡之别。答曰。以所见不同故也。唐译云。此如来藏识藏本性清净。客尘所染而为不净。一切二乘及诸外道忆度起见。不能现证。如来于此分明现见。如观掌中庵摩勒果。以凡夫不觉。故为不净。外道妄觉。二乘偏觉。皆属比非二量。故所见不净。菩萨分觉。以十地菩萨观佛性。如隔谷见月。故犹属比量。亦未尽净。唯有如来现前境界。视如来藏如观掌果。方为现量究竟清净。是故此经贵唯心现量。顿见佛性。义现乎此。

　　大慧。我于此义。以神力建立。令胜鬘夫人。及利智满足诸菩萨等。宣扬演设如来藏及识藏名。七识俱生。声闻计着。见人法无我。(唐译云。令诸声闻见法无我)故胜鬘夫人承佛威神。说如来境界。非声闻缘觉及外道境界。如来藏识藏。唯佛及余利智依义菩萨智慧境界。是故汝及余菩萨摩诃萨。于如来藏识藏当勤修学。莫但闻觉作知足想。

　　记曰。此显涅槃净德究竟。已极于此。故结劝修也。唐译云。我为胜鬘夫人及余深妙净智菩萨。说如来藏名藏识。与七识俱起。令诸声闻见法无我。大慧。为胜鬘夫人说佛境界。非是外道二乘境界。大慧。此如来藏藏识。是佛境界。与汝等比净智菩萨随顺义者所行之处。非是一切执著文字外道二乘之所行处。法华云。钝根小智人。著相憍慢者。不能信是法。故非所行处。以智未净故。又云。有佛子心净。柔软亦利根。无量诸佛所。而行深妙道。为此诸佛子。说是大乘经。故为利智满足者。说如来藏即识藏。与七识俱生。所以说此者。正为策进二乘见法无我故。所言净智者。谓依义不依语也。宝镜云。但形文彩。即属染污。百丈云。本无名目。谓之佛。是染污。谓之法。是染污。噫。唤作佛法。蚤是染污。况贪嗔痴。及种种邪见。忆想图度耶。此所以非深妙净智者不能入也。故勉之曰莫但闻觉作知足想。

　　尔时世尊欲重宣此义而说偈言。

　　甚深如来藏。而与七识俱。二种摄受生。智者则远离。

　　记曰。此颂如来藏自性清净也。谓如来藏本自清净。第以无始恶习所熏。而为识藏。生住地无明。与七识俱。故染净因缘依之而立。故云二种摄受生。以此藏性染净俱非。圣凡情尽。故云智者则远离。二种摄受。谓能取所取。即见相二分。以有心境故生。忘则不生。

　　如镜像现心。无始习所熏。如实观察者。诸事悉无事。

　　记曰。此颂释上远离义也。以一切凡圣生死涅槃诸法。于藏性中悉如镜现像。本来不有。但以无始染净二习之所熏故。然如来藏中求于去来迷悟生死了不可得。故云如实观察者诸事悉无事。古德云。尽大地求一无事人不可得。诚哉。

　　如愚见指月。观指不观月。计著名字者。不见我真实。

　　记曰。此颂愚夫计著名言不得真实义也。前云我所说法如标月指。

　　心为工伎儿。意如和伎者。五识为伴侣。妄想观伎众。

　　记曰。此颂愚夫随识而行。不随智也。永嘉云。损法财。灭功德。莫不由兹心意识。心谓八识。能变能现。故如伎儿。意谓七识。仗因托缘。故如和伎者。五识丛生。故为伴侣。六识分别。故为观者。本来不有。如幻不实。故譬之伎。所以贵如实观。王文公观俳优偈曰。诸优戏场中。一贵复一贱。心知本自同。所以无欣怨。寂音谓此老人通身是眼。瞒渠一点不得从初卷分别自性章起。破名相妄想以来止此。通约五法三自性八识二无我以辩邪正因果相已竟。

　　○此下明五法三自性八识二无我究竟差别相。分二。初总明迷悟因依。

　　△先问。

　　尔时大慧菩萨白佛言。世尊。惟愿为说五法自性识二种无我究竟分别相。(二译皆云。差别之相)我及余菩萨摩诃萨。于一切地次第相续。分别此法。入一切佛法。入一切佛法者。乃至如来自觉地。

　　记曰。此问明五法自性究竟差别相也。由前一往所言世出世间凡圣邪正一切因果。皆依五法三自性八识二无我建立。今所建立者邪正因果既周。但未明能建立者五法自性识无我等差别之相。故此请问。冀佛甄明。庶令行人了达无疑。则可依之分别无谬。而入一切佛法。乃至入于自觉圣智究竟地也。

　　○次答中。初总明迷悟因依。次别显四门摄入。

　　△且初。

　　佛告大慧。谛听谛听。善思念之。大慧白佛言。唯然受教。佛告大慧。五法自性识二种无我分别趣相者。谓名。相。妄想。正智。如如。若修行者修行入如来自觉圣趣。离于断常有无等见。现法乐正受住现在前。大慧不觉彼五法自性识二无我自心现外性。凡夫妄想。非诸圣贤。

　　记曰。此总明真妄迷悟因依也。意谓若修行者。因观察五法自性八识无我明见无谬。则于如来自证境界。则离断常有无等见。得现法乐甚深三昧。若诸愚夫因不了此法。则妄见心外实有诸法。妄生分别执取。故流转生死。是则迷悟圣凡皆依此法也。

　　○次别显四门摄入。分五。初总明五法差别相。分二。

　　△初明差别之法。

　　大慧白佛言。世尊。云何愚夫妄想生。非诸圣贤。佛告大慧。愚夫计着俗数名相。随心流散。流散已。种种相像貌。堕我我所见希望。计着妙色。计着已。无知覆障。故生染着。染着已。贪恚痴所生业积集。积集已妄想自缠。如蚕作茧。堕生死海诸趣旷野。如汲井轮。以愚痴故。不能知如幻野马水月自性。离我我所。起于一切不实妄想。离相所相及生住灭。从自心妄想生。非自在时节微尘胜妙生。愚痴凡夫随名相流。

　　记曰。此总言五法中名相生起差别之因。及外道妄计之所以也。唐译云。凡愚不知名是假立。心随流动见种种相。计我我所。染著于色。覆障圣智。起贪嗔痴造作诸业。如蚕作茧。妄想自缠。堕于诸趣生死大海。如汲井轮。循环不绝。不知诸法如幻如𦦨如水中月。自心所见。妄分别起。离能所取及生住灭。谓从自在时节微尘胜性而生。随名相流。盖言凡夫不知名相虚假不实。故妄取为我及为我所。依之造作种种诸业。自取生死苦果不休。而外道不知名相唯自心现。依妄计分别能所生灭因缘而生。乃别起异见。谓从自在时节微尘胜性而生。斯则名相本无。但依他起。从遍计执而有也。下正释五法差别。

　　大慧。彼相者。眼识所照。名为色。耳鼻舌身意意识所照。名为声香味触法。是名为相。

　　记曰。此释五法中名相也。名相。谓色心耳。意识为名。五根六尘通名为相。又相各有名。亦名名相。故云眼识所照名为色等。盖五根所对为实色。意根所缘法尘为假色。然实则可见有对。假则不可见无对。唯识百法具明。此中但约为名相。

　　大慧。彼妄想者。施设众名。显示诸相。如此不异。(唐译云。此事如是。决定不异)象马车步男女等名。是名妄想。

　　记曰。此释五法中妄想也。设施众名。显示诸相者。谓名依相立。相逐名生。名相本无。依分别有。故名妄想。

　　大慧。正智者。彼名相不可得。犹如过客。诸识不生。不断不常。不堕一切外道声闻缘觉之地。

　　记曰。此释五法中正智也。不住为客。于名相不住。故不可得。以不可得。故诸识不生。然识既不生。非智而何。以智观诸法。则不分别。不颠倒。不断不常。则自不堕一切声闻缘觉之地矣。以不堕偏邪。故名正智。

　　复次大慧。菩萨摩诃萨以此正智。不立名相。非不立名相。舍离二见建立及诽谤。知名相不生。是名如如。

　　记曰。此言五法中如如也。若以识而知。则名相横生。若以正智而观。则名相不立。斯即名相之本如。非离名相外别有如也。但于名相不起有无二见建立诽谤。以知名相本自不生。故名如如耳。故云非不立名相等。所谓唯如如智独存。然名相不生。境如也。所以知名相不生者。心如也。心境如如。故一法不立。

　　○上明差别之法。

　　△下显住如如之人。

　　大慧。菩萨摩诃萨住如如者。得无所有境界故。得菩萨欢喜地。得菩萨欢喜地已。永离一切外道恶趣。正住出世间趣。法相成熟。分别幻等一切法自觉法趣相。离诸妄想。见性异相。

　　记曰。此言住如如者之实证也。得无所有境界者。以唯如故。法相成熟者。以不被相缚故。以得自觉法趣。故离诸妄想。以得真如用。故见性异相。所谓除灭无明见本法身。自灭而有不思议业种种之用。即与真如等遍一切处。此盖从初地以至九地之行相也。唯识登地证十真如。以彼约胜德故。此唯一如无二如。约实证故。

　　次第乃至法云地。于其中间。三昧力自在神通开敷。(魏译云。入法云地已。次以三昧力自在神通诸华庄严如来之地)得如来地已。种种变化圆照示现。成熟众生。如水中月。善究竟满足十无尽句。为种种意解众生分别说法。法身离意所作。是名菩萨入如如所得。

　　记曰。此明行成得果之相也。以转识藏得如来藏名。故云法身离意所作。是名菩萨入如如所。论云。真如自体相者。从本已来自性满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。具足如是过于恒沙不离不断不异不思议佛法。乃至满足无有所少义故。名为如来藏。亦名如来法身。乃至云。如是净法无量功德。即是一心。更无所念。是故满足。名为法身如来之藏。以无所念。方得满足。是故此言法身离意所作。是名入如如所。故登地以来至究竟地。法尔具有如是业用。

　　○上明五法差别相已竟。下明三门入五法。分二。

　　△初三自性入五法。

　　尔时大慧菩萨白佛言。世尊。云何世尊。为三种自性入于五法。为各有自相宗。佛告大慧。三种自性及八识二种无我悉入五法。

　　记曰。此问明四门互相摄入。以显一心真如染净融通。以显如来藏性含摄之妙也。旧注云。大慧前举四门而问。如来但约五法一门而答。故此再问为三自性入于五法中耶。为别有自相宗耶。佛答言余三门悉入五法中者。以但修一门。则诸门备摄。余三亦尔。然所以互相摄备者。以法性融通。随缘转变故。

　　大慧。彼名及相。是妄想自性。

　　记曰。此言妄想自性入五法中名相也。以有名相。故起分别。名相若无。分别何起。故此妄想入彼名相摄也。

　　大慧。若依彼妄想生心心法。名俱时生。如日光俱。种种相各别分别持。是名缘起自性。

　　记曰。此言缘起自性入五法中妄想也。谓彼五法中妄想名相。乃相因而起。以妄想生心心所法时。则诸法假名依之而生。如日与光。谓心境不相离故。既有种种名。则有种种相。复起种种分别。互相依持。所谓心生则种种法生。以心境互为缘起故。此缘起自性。即入彼五法中妄想摄也。

　　大慧。正智如如者。不可坏。故名成自性。

　　记曰。此言成自性入五法中正智如如也。谓正智如如。乃妙性天然。非可作法。故不可坏。以不可坏。故本自圆成。即名成自性。

　　○上明三自性入五法竟。

　　△下明八识二无我入五法。

　　复次大慧。自心现妄想。八种分别。谓识藏。意。意识。及五识身相者。不实相。妄想故。我我所二摄受灭。二无我生。

　　记曰。此言八识二无我入五法中也。谓于自心所现妄法。是为名相。于此执着生起八识。即是妄想。若了此妄相皆是不实。则分别不生。即为正智如如。此八识入五法中也。若于心境妄计实有我及我所。即是名相妄想。若了心境不实。二摄受灭。二无我生。即是正智如如。此二无我入五法中也。

　　△三明四门摄一切法。

　　是故大慧。此五法者。声闻缘觉菩萨如来。自觉圣智诸地相续次第。一切佛法悉入其中。

　　记曰。此言四门摄一切法也。谓非但五法摄余三门。即声闻缘觉菩萨如来。若因若果。一切诸法。悉入其中。

　　△四明总归如如以示正观。

　　复次大慧。五法者。相名。妄想。如如。正智。大慧。相者。若处所形相。色像等现。是名为相。(唐译云。此中相者。谓所见色等形状各别。是名为相)若彼有如是相。名为瓶等。即此非余。是说为名。(唐译云。依彼诸相立瓶等名。此如是。此不异。是名为名)施设众名。显示诸相瓶等心心法。是名妄想。彼名彼相。毕竟不可得。始终无觉。于诸法无展转。离不实妄想。是名如如。(唐译云。彼名彼相。毕竟无有。但是妄心展转分别。如是观察。乃至觉灭。是名如如)真实决定究竟自性不可得。彼是如相。我及诸佛随顺入处。普为众生如实演说施设显示。于彼随入正觉。不断不常。妄想不起。随顺自觉圣趣。一切外道声闻缘觉所不得相。是名正智。

　　记曰。此言修行五法之方便也。前言五法相因而有。谓名相因妄想而有。如如因正智而得。且彼名相。通约心境相待而言。所以摄入三性。此单言一切诸法总谓之相。相各有名。分别名者谓之妄想。谓此名相妄想。本自如如。唯能了此如如之相。而复能为众生显示者。乃名正智。即所谓自觉圣智也。故前后五法之次不同。而立意亦别耳。彼名相毕竟不可得者。境本如也。始终无觉者。谓既无所知之境。亦无能知之心。则心本如也。心境如如。故于诸法无展转生灭。而离不实妄想矣。此真如相。以无相故。故真实决定究竟自性不可得。斯乃我及诸佛所证入处。而所以普为众生开示说者。亦说此如如实相。显示于彼。令彼众生随顺入此。不堕断常。不生妄想。入自觉圣智趣。超过一切外道二乘境界。如此方名正智也。是则我所证所说者。唯此而已。即令众生所证者。亦唯此而已。故法华云。唯此一事实。余二则非真。下结劝修学。

　　大慧。是名五法三种自性。八识二种无我。一切佛法悉入其中。是故大慧。当自方便学。亦教他人。勿随于他。

　　记曰。此结劝修也。唐译云。于此法中。汝应以自智善巧通达。亦劝他人令其通达。通达此已。心则决定。不随他转。然通达如如。其心方决定不随他转。此所以七地未离心识。而亦恐堕外道邪径也。

　　尔时世尊欲重宣此义而说偈言。

　　五法三自性。及与八种识。二种无有我。悉摄摩诃衍。

　　记曰。此总颂上四门摄尽一切大乘佛法也。梵语摩诃衍。此云大乘。

　　名相虚妄想。自性二种相。正智及如如。是则为成相。

　　记曰。此颂五法摄三自性也。

　　○上示五法三自性八识二无我以明究竟差别相已竟。下明法身常住以示生死涅槃平等相。分二。

　　△初明法身常住。

　　尔时大慧菩萨复白佛言。世尊。如世尊所说句。过去诸佛如恒河沙。未来现在亦复如是。云何世尊。为如说而受。为更有余义。惟愿如来哀愍解说。佛告大慧。莫如说受。三世诸佛量非如恒河沙。所以者何。过世间望。非譬所譬。

　　记曰。前一往通显法界真妄因果究竟。总归如如。此将示法身常住以显法界平等如如。故举恒沙之喻以请问也。盖寻常举多多之数以恒沙喻之。大慧意谓果是三世诸佛如恒沙之多耶。故云如说而受。为复别有余义耶。佛言。不可谓三世诸佛如恒沙之多。何者。以如来最胜。超诸世间。无与等者。不可以量求。故云过世间望。非譬所譬。经云。三界有无一切法。不能与佛为譬喻。

　　以凡愚计常。外道妄想。(唐译云。我以凡愚诸外道等心恒执着常与无常)长养恶见。生死无穷。欲令厌离生死趣轮。精勤胜进故。为彼说言。诸佛易见。非如优昙钵华难得见故。息方便求。有时复观诸受化者。作是说言。佛难值遇。如优昙钵华。优昙钵华。无已见今见当见。如来者世间悉见。不以建立自通故。说言如来出世如优昙钵华。大慧。自建立自通者。过世间望。彼诸凡愚所不能信。自觉圣智境界。无以为譬。真实如来。过心意意识所见之相。不可为譬。

　　记曰。此言法身常住。不可以言说心量譬喻求也。然法身离言。不堕诸数。岂可以数量比拟而求之耶。然以恒沙喻佛易见者。盖为䇿发懈怠众生。破其执着怖远之情。欲令厌离生死。发精进心耳。故为彼说诸佛易见如恒河沙。非如优昙华。如曰宝处在近是也。若言佛难值遇。彼必退怯。谓难见故。不肯进求。故我以易见之言以启发之。非实言也。若有根熟堪受化者。恐其懈怠。欲令精进速趣菩提。故我便说言佛难值遇如优昙华。使生渴仰恋慕之心故。此亦寓言。非实然也。且优昙华。并无已见今见当见之者。而如来出世悉知悉见。岂可以优昙华比如来耶。如是以昙华喻佛者。乃说化佛诱众生之方便耳。非是建立说法身自通处也。故说如来如优昙华。然自建立自通法者。乃内证圣智法身境界。世间无等。故云过世间望。彼诸凡愚。不能信受自觉圣智境界无以为譬。妄谓可以比喻而知。殊不知真实如来法身。乃超过心意意识所见之相。不可于中而立譬喻以求之也。故般若云。若以色见我。以音声求我。是人行邪道。不能见如来。

　　大慧。然我说譬佛如恒河沙。无有过咎。

　　记曰。此释疑也。疑曰。然如来法身既无可譬。而又喻佛如恒河沙。岂不堕自语相违过耶。故此释云。然我有时而说譬佛如恒河沙者。无有相违过咎。何者。以我所言恒河沙者。非多多之谓也。以有深义故。故下以七种深义释之。

　　大慧。譬如恒沙。一切鱼鳖轮收摩罗(失兽摩罗。云杀子鱼)师子象马人兽践踏。沙不念言。彼恼乱我。而生妄想。自性清净无诸垢污。如来应供等正觉。自觉圣智恒河。大力神通自在等沙。一切外道诸人兽等。一切恼乱。如来不念而生妄想。如来寂然。无有念想。如来本愿以三昧乐安众生故。无有恼乱。犹如恒沙等无有异。又断贪恚故。

　　记曰。此喻显法身离念也。如来自觉圣智法性如河。大力神通自在等如恒河中沙。虽被践踏。而不起一念恼乱之想。而诸外道天魔等恼乱如来。而如来寂然不生一念厌舍之心。以利益众生本愿三昧力所持故。又断无始贪恚爱憎习气故。以此离念之智。故如恒河沙。殆非多多之谓也。以菩提所缘。缘苦众生。故云本愿三昧乐。

　　譬如恒沙。是地自性。劫尽烧时。烧一切地。而彼地大不舍自性。与火大俱生故。其余愚夫作地烧想。而地不烧。以火因故。如是大慧。如来法身如恒沙不坏。

　　记曰。此喻显法身不坏也。如来法身。在无情谓之法性。在有情谓之佛性。故如沙为地之自性。无情世界成住坏空。而有情众生生老病死。虽为八相迁流。无明三毒之火烧煮。而法身湛然曾无加损于其间。何者。以俱无生无二故。故如大地被烧而沙不失自性。以沙与火俱生故。而愚夫谓地被烧。而地实不烧。地以火为因故。火能生土。故火是地之因。以譬愚夫将谓三毒火烧。法身亦坏。而法身实不坏。何者。以三毒烦恼。是法身因故。

　　大慧。譬如恒沙无有限量。如来光明亦复如是无有限量。为成熟众生故。普照一切诸佛大众。

　　记曰。此喻法身无限量也。论云。所谓自体有大智慧光明义故。遍照法界义故。又云。以智性即色故。说名法身遍一切处。所现之色无有分齐。随心能示十方世界。无量菩萨。无量报身。无量庄严。各各差别。皆无分齐。而不相妨。此非心识分别能知。以真如自在用义故。故云光明无有限量等。

　　大慧。譬如恒沙。别求异沙永不可得。如是大慧。如来应供等正觉。无生死生灭。有因缘断故。

　　记曰。此喻法身一相也。谓法身远离生住异灭。以永断三有生死因故。论云。本来平等。同一觉故。故云譬如恒沙别求异沙永不可得。

　　大慧。譬如恒沙。增减不可得知。如是大慧。如来智慧成熟众生。不增不减。非身法故。身法者有坏。如来法身。非是身法。

　　记曰。此喻法身离增减过也。论云。一者体大。谓一切法真如平等不增减故。所言如来智慧。约成熟众生而说。不增不减者。盖约权智利物。即十方无量众生皆取如来智慧。而如来不减。皆契佛心。亦无所增。所谓既已为人己愈有。既已与人己愈多也。何者。以法身非身故。故唐译云。譬如恒沙。取不知减。投不见增。诸佛亦尔。以方便智成熟众生。无减无增。何以故。如来法身无有身故。

　　如压恒沙。油不可得。(二译皆有大慧譬如四字)如是一切极苦众生逼迫如来。乃至众生未得涅槃。不舍法界自三昧愿乐。以大悲故。

　　记曰。此喻显同体大悲也。以众生业性尽是如来法身。是则众生受大极苦。皆是逼迫如来矣。故众生未尽涅槃。而如来亦不得常乐我净。所以乃至一微细众生不入涅槃。而如来亦不舍法界自三昧愿乐度生事业。以同体大悲所持故。油喻嗔心。魏译云。诸佛如来为诸众生苦恼所压。瞋不可得。

　　大慧。譬如恒沙随水而流。非无水也。如是大慧。如来所说一切诸法。随涅槃流。是故说言如恒河沙。如来不随诸去流转。去是坏义故。大慧。生死本际不可知。不可知故。云何说去。大慧。去者断义。而愚夫不知。

　　记曰。此喻言说法身也。沙喻一切生死法。水喻法身涅槃法。然法身流转五道。名曰众生。若众生以无明业识说涅槃法。而涅槃法皆随生死流。而如来以自觉圣智说生死法。而生死法皆随涅槃流。不但所说之法随涅槃。而言说即涅槃。以言辞相寂灭故。是故如来说法不随诸去流转。所以不随流转者。以不见有生死法故。故云生死本际不可知。既生死本际尚不可知。我云何而说生死有去义耶。且去是断义。然生死本际即涅槃常住。又何说断。但此非愚夫所知。

　　○上明法身常住。

　　△下明生死涅槃平等。

　　大慧白佛言。世尊。若众生生死本际不可知者。云何解脱可知。佛告大慧。无始虚伪过恶妄想习气因灭。自心现知外义。妄想身转解脱不灭。(唐译云。了知外境自心所现。分别转依名为解脱。非灭坏也)是故无边。非都无所有。为彼妄想作无边等异名。观察内外。离于妄想。无异众生。智及尔𦦨。一切诸法。悉皆寂静。(唐译云。离分别心。无别众生。以智观察内外诸法。知与所知悉皆寂灭)不识自心现妄想。故妄想生。若识。则灭。

　　记曰。此明生死涅槃本来平等。以显佛界如。众生如。一如无二如也。唐译云。若生死本际不可知者。云何众生在生死中而得解脱。大慧意谓离生死外。别求解脱也。佛言。生死本际即涅槃故。以众生迷本际而为生死。故有无始虚伪过恶妄想习气因。此所以妄见心外实有诸法。今但灭彼妄想习气。则能了知心外无法。即此妄想便是涅槃。非离此妄想外别有涅槃也。故云妄想身转解脱不灭。是故无边非都无所有。以本际全成妄想。即此妄想。乃本际之异名耳。故魏译云。本际者。是分别心。一体异名。离分别心。更无众生。斯则本际即妄想。妄想即众生。故本际如而众生亦如也。以皆如故。以智观察内外诸法。知与所知皆悉寂灭。但以不了妄想说自心生。故妄想生。若了唯心。即妄想顿灭。由是观之。生死涅槃本无二致。惟在迷悟之间。悉由自心转变耳。岂更有他哉。

　　尔时世尊欲重宣此义而说偈言。

　　观察诸导师。犹如恒河沙。不坏亦不去。亦复不究竟。是则为平等。

　　记曰。此颂法身平等也。然不坏不去。亦不究竟断灭。此所以为平等如如。

　　观察诸如来。犹如恒沙等。悉离一切过。随流而性常。是则佛正觉。

　　记曰。此颂法身常住也。以随流而性常。是所谓真实常住。

　　○上明法身常住以显生死涅槃平等相竟。

　　△下示藏心自性以显真妄生灭平等相。

　　尔时大慧菩萨复白佛言。世尊。惟愿为说一切诸法刹那坏相。世尊。云何一切法刹那。

　　记曰。此将显众生如。故问刹那生灭之法也。魏译云。为我说一切法生灭之相。云何如来说一切法念念不住。然一切法者。极而言之。乃世出世间圣凡之法。无不该尽。略而言之。乃众生五蕴身心之法耳。总而言之。皆属生灭。故谓之众生。若以妄心分别。都是生灭之法。即大慧初所请问百八句者是已。前大慧致问。世尊总斥之曰非。意显真如理中本无此事故。今一往约生灭门中以五法自性识无我等一一开示。以至真妄一如。究竟已极。将明生灭本如。以显不独佛界如。而众生界亦如如也。故大慧已闻法身常住。故此特举生灭之法以问之。以真妄之法不出一心。故世尊摄如来藏以举之。

　　佛告大慧。谛听谛听。善思念之。当为汝说。佛告大慧。一切法者。谓善。不善。无记。有为。无为。世间。出世间。有罪。无罪。有漏。无漏。受。不受。(魏译云。内法外法。唐译云。有受法。无受法)大慧。略说心意意识及习气。是五受阴因。是心意意识习气长养。(唐译云。举要言之。五取蕴法。以心意意识习气为因而得增长)凡愚善不善妄想。大慧。修三昧乐。三昧正受现法乐住。名为贤圣善无漏(唐译云。凡愚于此而生分别。谓善不善。圣人现证三昧乐住。是则名为善无漏法)。

　　记曰。此明世出世间凡圣之法。总依五蕴身心而有也。谓一切法者。大约不越世出世间善恶无记及有无心境有漏无漏之法耳。此等诸法。通以五蕴身心为因。然凡愚执此五蕴以为实有。故依之造作世间善恶无记罪过有漏之业。外道不知五蕴无我。故妄执以为神我。而起有无二见。故谓之生灭。出世圣人以三昧力。观此五蕴身心如幻如化。现住法乐而成善无漏法。故谓之不生灭。通皆唯一五蕴身心。良由所见不同。故有凡圣之别。据实而论。总皆不离生灭。谓之刹那。何者。以皆未离心意识故。所谓菩提心生。生灭心灭。犹是生灭。但存有所得心。皆为生灭。况妄计分别者乎。然此生灭之法。本自无生。何者。以皆不离如来藏故。然如来藏中本无去来迷悟生死。而彼诸法又岂生灭耶。是知刹那者妄见也。

　　大慧。善不善者谓八识。何等为八。谓如来藏名识藏。心意意识及五识身。非外道所说。

　　记曰。此言如来藏为善不善因。以显生灭本不生灭也。然上云诸生灭法。不出善与不善。今云善恶二法皆是八识。八识即如来藏。而如来藏本不生灭。即彼八识虽是生灭而亦不生灭。何者。以如来藏随染净缘之所熏变故也。若无明熏真如。而如来藏随染缘起。即名八识而有生灭。若真如熏无明。而如来藏随净缘起。即彼八识名如来藏而不生灭。是则染净随缘。起灭自彼。而如来藏性湛然常住。了无生灭善恶去来之相。此非外道所知也。故论云。依无明熏习所起识者。非凡夫能知。亦非二乘智慧所觉。乃至菩萨究竟地不能尽知。唯佛穷了。何以故。是心从本以来自性清净而有无明。为无明所染有其染心。虽有染心而常恒不变。是故此义唯佛能知。又云。熏习义有二种。一者根本熏习。以能成就业识义故。二者所起见爱熏习。以能成就分别事识义故。故此云如来藏名识藏。心意意识及五识身。然首云生灭者诸识也。今至此云不生灭者亦诸识也。以识藏即如来藏故。

　　大慧。五识身者。心意意识俱。善不善相展转变坏。相续流注。不坏身生。亦生亦灭。(唐译云。无异体生。生已即灭)不觉自心现。次第灭。余识生。形相差别摄受。

　　记曰。此言前五识生灭之状也。心意意识俱者。谓前五识起时。各无自性。必依第六同时意识而起。然意识必依七识意根。然七识依内外门转。若依外门同六识转时。必内托八识而为根本依。以七识无体故。故云五识起时必与心意意识俱时而转。故作善作恶展转变坏。相续流注。生灭不停。然皆不离八识自证分故。虽各了自境。而无异体生。故云不坏身生。既无异体生。则虽生不生。故云生已即灭。谓正生时即灭。故下偈云物生则有灭。此显真无生意也。但以不觉自心现者。妄见生灭差别执取耳。其实本自无生也。次第灭。余识生者。谓五识最初一念揽境之时。未有分别。谓之现量。及第二念分别美恶之时。前五已谢。即属第六明了意识。起心分别形相好丑差别而生执受。故云次第灭。余识生。

　　意识。五识。俱相应生。刹那时不住。名为刹那。

　　记曰。此言六识生灭之状也。然意识不自生。必待五识缘境之时。而意识同时相应而起。故唐译云。与彼五识共俱。取于种种差别形相。刹那不住。我说此等名刹那法。由是观之。五七八识皆本不生。其所以生灭者。但意识耳。故前二卷涅槃章云。妄想识灭。名为涅槃。此与前文对观。自当洞明深旨。

　　大慧。刹那者名识藏如来藏。(魏译云。阿黎耶识名如来藏。唐译云。如来藏名识藏)意俱生识习气刹那。无漏习气非刹那。非凡愚所觉。计着刹那论故。不觉一切法刹那非刹那。以断见坏无为法。

　　记曰。此正显生灭本不生灭。以明不变随缘随缘不变义也。意谓所言刹那者非他。乃识藏也。且识藏即如来藏。然如来藏既非刹那。而识藏又岂是刹那耶。是则刹那非刹那。足知生灭本不生灭矣。然其生灭者殆非识藏。盖是七识俱生之六识。所揽染污有漏习气所熏。彼自生灭耶。斯则生从缘生。灭从缘灭。与我藏体了不干涉。故云意俱生识习气刹那。若以无漏习气所熏。则彼生灭者亦不生灭矣。故云无漏习气非刹那。但此非凡愚所知。以彼计着刹那论故。以彼不知一切诸法刹那本非刹那。故妄计无为真如亦同诸法坏。故堕于断见。此刹那者。魏译文虽不伦。其义更显。彼云刹尼迦者。名之为空。阿黎耶识名如来藏。无共意转识熏习故。名之为空。具足无漏熏习法故。名为不空。此与论觉体相四义中前二正相符合。论云。觉体相者有四种大义。与虚空等。犹如净镜。云何为四。一者如实空镜。远离一切心识境界相。无法可现。非觉照义故。二者因熏习镜。谓如实不空。一切世间境界悉于中现。不出不入。不失不坏。常住一心。以一切法即真实性故。又一切染法所不能染。智体不动。具足无漏熏众生故。然魏译无共意转识熏习。即论远离一切心境界相。以此对观。足知生灭本不生灭也。

　　大慧。七识不流转。不受苦乐。非涅槃因。大慧。如来藏者。受苦乐。与因俱。若生若灭。四住地无明住地所醉。凡愚不觉。刹那见。妄想熏心。

　　记曰。此释上生本不生义也。寻常皆言七识生灭流转。招致生死。此言七识不流转者。正显无生深义也。七识所以不流转者。以无自性故。盖生死善恶苦乐等法。而造作者乃前六识。而受熏持种致未来果者乃八识也。然七识无造无受。故不能为生死因。况生处即灭。故不流转。尚不能为生死因。又岂能作涅槃因耶。既不能为染净因。则无自性明矣。自性尚无。谁当生灭。然如来藏自性清净。本不生灭。不受苦乐。非生死因。今云受苦乐与因俱若生若灭者。殆非如来藏也。乃是四住烦恼。及无因缘。为彼所醉。故有苦乐与生死俱。妄生灭耳。然此藏性体恒清净。湛然常住。又何尝有生死苦乐生灭之相耶。是则内外谛观。毕竟了无生灭。而凡愚不觉此义。妄起刹那之见。是乃妄想熏心。非明智也。下以喻明。

　　复次大慧。如金金刚。佛舍利。得奇特性。终不损坏。大慧。若得无间。(魏译云。如来证法。唐译云。若得证法)有刹那者。圣应非圣。而圣未曾不圣。如金金刚。虽经劫数。称量不减。云何凡愚不善于我隐覆之说。于内外一切法作刹那想。

　　记曰。此以喻结成究竟寂灭相也。谓如来藏自性清净坚固。虽在生死体常不坏。如金刚佛骨。以得奇特性故。此乃一切诸佛证之。以为自觉圣智无上涅槃。在一切众生得之而为心性。所谓圣凡平等无间之法也。若众生得此无间之性有生灭者。而圣人得之亦非圣人矣。今既圣人得之未尝不圣。而凡夫得之又岂真凡夫耶。然而此性既如金刚。虽经劫数称量不减。岂可在圣有增。在凡而又减之耶。既圣凡平等。如何于一切法又有生灭。故云云何愚夫不善于我隐覆之说。于内外一切法作刹那想。此经直指众生业识。顿示如来藏心。故从初卷生灭章起。一往所谈。辩明邪正因果。皆依八识迷悟而立。至此所显理行因果已极。故复结归如来藏识藏。今明八识本不生灭。以示平等如如。以显从生灭门。入真如门。会归一心。以为究竟。此通途之大旨也。故此后便明修本无修无得。示法身离过。以终其说焉。向后空无常刹那偈文。应属于此。乃译人错简。观者幸会取观之。理更昭著。

　　○上显生灭平等相竟。

　　△下广明六度以示妙行无修相。

　　大慧菩萨复白佛言。世尊。如世尊说六波罗蜜满足。得成正觉。何等为六(二译俱有。云何满足)。

　　记曰。此广明六度。以示妙行无修无得。以成上平等义也。因前一往所言。但了自心现量。证自觉圣智。即名为佛。是则不劳多劫广修六度矣。云何世尊于余经中常说六度满足方得成佛耶。此乃圣教相违也。但不知何等六度。今云成佛如何满足。故兴此问。向下世尊答以三种六度。即此所云满足者。盖一念顿修。亦非广历多劫。以明无修无得。以示究竟如如智也。

　　佛告大慧。波罗蜜有三种分别。谓世间。出世间。出世间上上。

　　记曰。大慧问何等六度。而世尊答以三种之名也。世间。即人天行。出世间。即二乘行。出世间上上。乃一乘行也。

　　大慧。世间波罗蜜者。我我所摄受计着。摄受二边。为种种受生处。乐色声香味触故。满足檀波罗蜜。(唐译云。谓诸凡愚着我我所。执取二边。求诸有身。贪色等境。如是修行檀波罗蜜)戒。忍。精进。禅定。智慧。亦如是。凡夫神通。及生梵天。

　　记曰。此言世间有漏六度也。谓凡愚著相修行布施。乃计我能施。计有所施物。依有无二见。为求未来受生人天胜处。乃具足六尘五欲境界而行布施。乃至戒等五度亦如是。以有漏因。感有漏果。故得生梵天。获凡夫五通。不离生死。故称世间。永嘉云。住相布施生天福。犹如仰箭射虚空。势力尽。箭还坠。招得来生不如意。谓是故也。

　　大慧。出世间波罗蜜者。声闻缘觉堕摄受涅槃故。行六波罗蜜。乐自己涅槃乐。

　　记曰。此言二乘六度也。谓二乘人。为厌舍生死。欣趣涅槃。求于自度。修习六种劣无漏行。故不得作佛。以着涅槃相故。

　　出世间上上波罗蜜者。觉自心现妄想量摄受。及自心二故。不生妄想。于诸趣摄受非分。自心色相不计着。为安乐一切众生故。生檀波罗蜜。起上上方便。

　　记曰。此言最上一乘行首布施度也。谓大菩萨了唯心现量。作如实观。而于自心内外二法。觉知唯妄分别现。所行布施。善达三轮体空。不起施者妄想。不生受者执着。不取中间施物色相。但为安乐一切众生故。而恒行布施。故以舍性障为檀度也。论云。于真如法中深解现前。所修离相。以知法性体无悭贪故。随顺修行檀波罗蜜。然檀能擅于六度。论曰。檀义摄于六。资生无畏法。此中一二三。是名修行住。故云上上方便。

　　即于彼缘妄想不生戒。是尸波罗蜜。

　　记曰。此戒度也。梵语具云尸罗。此云清凉。又云止得。正翻为戒。此所言戒。非有作持之相。乃性戒也。诸度皆然。即于彼缘妄想不生戒者。谓于彼施受一切染净境缘妄想不生。则自性清净。戒相如空。有何持犯。以性净为戒度也。论云。以知法性无染。离五欲过故。随顺修行尸罗波罗蜜。

　　即彼妄想不生忍。知摄所摄。是羼提波罗蜜。

　　记曰。此忍度也。梵语羼提。此云安忍。又云忍辱。以心能安忍外所辱境。故名忍辱。谓即于彼持犯妄想不生。以此无生法。忍可于心。乃无生忍。非忍辱之谓也。然无生非所可忍。而之忍者。以知能取所取性空寂故。以此为忍度也。论云。以知法性无苦。离嗔恼故。随顺修行羼提波罗蜜。

　　初中后夜。精勤方便。随顺修行方便。妄想不生。是毗黎耶波罗蜜。

　　记曰。此精进度也。梵语毗黎耶。此云精进。以称如实修行。于修行方便。亦不起方便之想。法华顿舍二执。是真精进。故以此为进度也。论云。以知法性无身心相。离懈怠故。随顺修行毗离耶波罗蜜。

　　妄想悉灭。不堕声闻涅槃摄受。是禅波罗蜜。

　　记曰。此禅度也。梵语具云禅那。此云思惟修。正翻静虑。谓心意意识妄想悉灭。而以大悲大愿救度众生。虽得涅槃而不取证。故不堕声闻涅槃。以二乘禅有执取故。此以不取涅槃为禅度也。论云。以知法性常定。体无乱故。随顺修行禅波罗蜜。

　　自心妄想非性。智慧观察。不堕二边。先身转胜而不可坏。得自觉圣趣。是般若波罗蜜。

　　记曰。此智度也。梵语般若。此云智慧。谓了知三界之相。从自心妄想现。而非实有。以智慧观察。不堕有无二见。而法身转胜。了无生灭而不可坏。得入自觉圣智趣。以此为智度也。论云。以法性体明。离无明故。随顺修行般若波罗蜜。然此六度。皆约性而修也。华严云。心常不与世心和合。名为精进。悲智利俗。不与识俱。名之禅定。已践佛果出世妙慧。名为智慧。以皆称性而修。故修无修相。此所谓一念满足无上菩提。故云无所得相。所以为如实行也。

　　尔时世尊欲重宣此义而说偈言。

　　空无常刹那。愚夫妄想作。如河灯种子。而作刹那想。刹那息烦乱。寂静离所作。一切法不生。我说刹那义。物生则有灭。(魏译云。初生则有灭)不为愚者说。

　　记曰。此颂前刹那章义也。译人错简于此。谓愚夫妄想分别诸法以为实有。计以为常。故世尊说空无常刹那。如河流。如灯焰。如种子。迅速迁逝。刹那不住。以破彼计。而愚夫不善隐密之意。复执言说为实。而定作刹那之想。殊不知刹那之法本非刹那。息于动乱。当体寂静。离于所作。尔乃妄作生灭之见。以一切法本自无生故。我方说刹那义耳。然一切法生处即灭。当体无生。此无生义。岂可为愚者说之耶。故云初生即有灭。不为愚者说。楞严云。当处发生。随处灭尽。幻妄称相。其性真为妙觉明体。此岂易与愚者说耶。

　　无间相续性。妄想之所熏。无明为其因。心则从彼生。乃至色未生。中间有何分。(魏译云。若无明为因。能生诸心者。乃至色未生。中间依何住)相续次第灭。(魏译云。即生即有灭)余心随彼生。不住于色时。何所缘而生。以从彼生故。不如实因生。云何无所成。而知刹那坏(唐译云。若缘彼心起。其因则虚妄。因妄体不成。云何刹那灭)。

　　记曰。此颂展转发明心境无生。以释刹那非刹那义也。谓三界上下六趣住来。本自空洞无物。当体常住。了无纤毫起灭之相。若谓六趣相续生灭之相。以妄想所熏无明为因。心从彼境而有生灭者。此亦不然。何者。若果有色境与心为缘。可说心从彼生。若色未生时。此心又依何法所住而生分别耶。故云乃至色未生。中间依何住。此则计心从境生者妄矣。故般若云不应住色生心。然不住色生心。本无生也。若谓诸法相续次第生灭。而余心心所亦因随彼境变灭而生者。此亦不然。何者。若彼色境果是有住。可说随彼而生。且彼诸法当处发生随处灭尽。自体寂然。了无生相。是则色本无住。色既无住。又有何法为心所缘而生之耶。故云不住于色时。何所缘而生。此则计境有生灭者妄矣。色既无住。则境本无生也。若谓因从彼无生之境而生心者。此因如石女儿。亦成虚妄矣。故云以从彼生故。不如实因生。因既虚妄。而所生之体不成。云何于无所成。而妄见有刹那生灭之法耶。由是观之。展转谛穷。心境寂然。了无生灭。此所以我说刹那也。所以不生灭者。以心境不相到故。故大经云。譬如河中水。湍流竞奔逝。诸法不相知。各各亦如是。

　　修行者正受。金刚佛舍利。光音天宫殿。世间不坏事。住于正法得。如来智具足。比丘得平等。云何见刹那。犍闼婆幻等。色无有刹那。于不实色等。视之若真实。

　　记曰。此言诸法无生。唯智眼明见。而非妄想邪见所可知也。谓修如实行者。于正定中。观诸世间法法真常。当体坚固。犹如金刚舍利光音天宫。常住不坏。以光音天水火不到故。然修行者定心观之。尚已如此。何况八地菩萨安住正法。已得如来圣智满足。证平等真如之比丘。云何而见诸法又有刹那生灭之相耶。且一切色法本来不实。如干城幻事。无有刹那生灭。以不实故。云何愚夫于不实中妄为真实。计四大种为能造色。既大种不实。云何而说能造耶。此皆愚夫妄见也。已上颂文。当随刹那章观之。其义自见。

　　○上明妙行无修相已竟。

　　△下广破众疑总显法身离过。

　　尔时大慧菩萨复白佛言。世尊。世尊记阿罗汉得成阿耨多罗三藐三菩提。与诸菩萨等无差别。一切众生法不涅槃。谁至佛道。

　　记曰。此广释众疑。总显法身离过也。大慧因世尊一往所说语颇相违。第恐后人不善如来隐覆密意。便生疑惑。故此一一举而征明之。以显如来法身永离诸过也。然此问答。旧注分为十段。今谛审语势。及观答意。对彼二译。皆合前六为二。故止有六疑。但语意展转耳。然如来出世。以身口意三轮应物。永离诸过。今六问中。其授记说识。施设本际等。口业也。金刚侍卫。遭魔受报等。身业也。不说一字。常定无虑无察等。意业也。以三业清净。故非身现身。无说示说。不虑而应。不察而知。此所谓法身普遍。如水中月不出不入。故永离诸过也。且此首疑世尊为二乘授记作佛。与菩萨不异等者。盖因六度章。言声闻缘觉。乐自己涅槃。虽行六波罗蜜。不能成佛。此则二乘与菩萨异也。何故于前不定性中云。三昧乐住声闻。当得如来最胜之身。于灭正受章中。而云六地菩萨与声闻缘觉同入灭正受耶。此则菩萨二乘又不异也。然二乘既有成佛之分。何故刹那章中。又言七识不流转。不受苦乐。非涅槃因。然七识者。一切众生识也。既云非涅槃因。此则众生绝无成佛之分矣。而二乘亦众生耳。既众生法不至涅槃。又谁至于佛道耶。魏译皆有如来复说四字。此合旧注三问为一问。

　　从初得佛。至般涅槃。于其中间不说一字。亦无所答。如来常定故。亦无虑。亦无察。化佛化作佛事。

　　记曰。此中展转含有三疑。而向下答文合为一义也。谓四等章中。言如来有六十四种梵音为众生说法。何故本住章中云。从初成佛至般涅槃。于其中间不说一字。而恒沙章中。又云如来寂然。无有念想。然无念想。则是如来心常在定。无虑无察矣。且说法者。乃意言分别。何得又以多种音声而说法耶。且四顿章中云。法佛者离心自性。今无虑察。即是离心自性。乃法佛也。若无虑察而能说法。则是法佛说法矣。何故又说化佛化作佛事耶。斯则展转纡疑。故冀佛甄别。此亦合旧注三问为一。

　　何故说识刹那展转坏相。

　　记曰。此第三疑也。刹那章中言七识不流转。何故又云五识身心意意识俱善不善相。展转变坏相续流注耶。

　　金刚力士常随侍卫。

　　记曰。此第四疑也。恒沙章中言如来法身过世间望。则是不可见相矣。金刚力士又何从而侍卫耶。

　　何不施设本际。

　　记曰。此第五疑也。恒沙章中言生死本际不可知。本际者始也。解脱者终也。既不知本际之始。云何复说众生得解脱之终耶。众生既得解脱。是有本际可知矣。何不施设本际耶。

　　现魔魔业。恶业果报。旃遮摩纳。孙陀利女。空钵而出。恶业障现。云何如来得一切种智而不离诸过。

　　记曰。此第六疑也。恒沙章偈云。观察诸如来。悉离一切过。且如佛初成道时。而天魔兴四兵。持苦具。诣树下绕佛。此魔业也。及旃遮婆罗门女。以木盂系腹。与外道孙陀利女。共相谤佛。又佛曾入娑[利/女]那村。巡门乞食。无施之者。持空钵而出。至若食马麦。头痛。背痛。刺伤足。调达推山压佛。设火窟醉象毒饭等事。此皆恶业障现。不能悉举。皆过恶也。何言如来悉离诸过耶。然二译问恶业作二问。今亦合为一问答矣。

　　佛告大慧。谛听谛听。善思念之。当为汝说。大慧白佛言。善哉世尊。唯然受教。佛告大慧。为无余涅槃故。说诱进行菩萨行者故。此及余世界修菩萨行者。乐声闻乘涅槃。为令离声闻乘进向大乘。化佛授声闻记。非是法佛。大慧。因是故记诸声闻与菩萨不异。

　　记曰。此答第一问也。谓所以与二乘授记者。有其二意。一为声闻自取有余涅槃。今欲策进大乘。以证无余涅槃故。二为初心菩萨怖畏大乘。自生退缩。乐声闻行。亦令舍小趣大故。有此二意。故为二乘授成佛记。且此乃是化佛方便之所为。非法佛也。因此故说声闻与菩萨不异。下释不异之所以。

　　大慧。不异者。声闻缘觉。诸佛如来。烦恼障断。解脱一味。非智障断。大慧。智障者。见法无我。殊胜清净。烦恼障者。先习见人无我断。七识灭。法障解脱。识藏习灭。究竟清净。

　　记曰。此释二乘不异菩萨之所以也。谓二乘所以不异菩萨者。以声闻缘觉菩萨。及藏教果佛。同断烦恼障。证人无我。所得但空涅槃无差别故。非断智障证法无我也。台教云。同除四住。此处为齐。若伏无明。三藏则劣。故云声闻缘觉诸佛如来烦恼障断一味解脱。非智障断。若智障断。则得真殊胜清净矣。以二乘所证劣无漏故。所言烦恼障者。乃先习也。先习者。谓三界生因。润生枝末无明。即见思也。二乘证我空理。已断三界生因。无复分段生死。故云先习见人无我断。然烦恼障断。但灭前六识耳。唯此与菩萨同。若七识灭。则分断根本无明。方得法障解脱。若藏识种子习气生相无明灭尽。方得究竟清净。此又非二乘所知也。

　　因本住法故。前后非性。无尽本愿故。如来无虑无察而演说法。正智所化故。念不妄故。无虑无察。四住地无明住地习气断故。二烦恼断。离二种死。觉人法无我。及二障断。

　　记曰。此答第二问也。前问世尊从初成佛乃至涅槃中间不说一字等。佛谓所以不说者。因我证本住法故。然本住法者。所谓诸法实相。有佛无佛法界常住。常住则无始终。无始终则无成佛及涅槃相。故云前后非性。前后际断。寂然不生。念虑永绝。又有何法可说耶。然于无可说中而有说者。但以诸佛如来旷劫修因。所发救护众生无尽本愿所熏。于湛然法界无虑无察寂定心中。应众生机而演说法。即其所说。乃从正智称性所流。无有妄念。不待思虑然后说也。如来所以无思无虑者。以如来久已断尽五住习气。及根本枝末二种烦恼。离二种死。觉人法二无我。烦恼所知二障永寂故。以诸障永寂。即得种类俱生无作意生身。自然而有不思议业用。而能现应化身化作佛事。此所以无说示说。非身现身。是名如来真法身也。

　　大慧。心意意识眼识等七。刹那习气因。善无漏品离。不复轮转。大慧。如来藏者轮转。涅槃苦乐因。空乱意慧。愚痴凡夫所不能觉。

　　记曰。此答第三问也。前疑刹那章云七识不流转。何故云五识身心意意识俱。善不善展转变坏相续流注。既云七识变坏刹那不住。即是流转。一等七识。何故又云流转。又云不流转耶。今佛答意。谓心等七识所以言流注者。以前七识本无自性。但以如来藏被无明所熏而有习气。以此习气为因。熏起前七妄想影子。念念生灭。刹那不住。因此但说七识生灭。非言流转也。所言流转者。谓顺法性而流入生死。转生死而为涅槃。作世出世间善不善因。以具此胜能。有大业用。方名流转。今前七识。但能为世间有漏不善之因。不能作出世善无漏因。是故我言不流转耳。故云无漏善品离故不复轮转。至说如来藏轮转者。以自性清净。体不生灭。但以无自性故。随缘转变。以受有漏善不善熏。则为人天六道生死苦乐因。若受纯净无漏善法所熏。则能为出世涅槃真乐因。以具有如此转变业用。故云如来藏轮转。涅槃苦乐因。但此秘密深意。非三乘劣解。外道愚夫所知也。故云空乱意慧。愚痴凡夫所不能觉。空乱意慧者。乃创修大乘。未达真空。无决定信者。

　　大慧。金刚力士所随护者。是化佛耳。非真如来。大慧。真如来者。离一切根量。一切凡夫声闻缘觉及外道根量悉灭。得现法乐。住无间法智忍故。非金刚力士所护。一切化佛不从业生。化佛者。非佛。不离佛。因陶家轮等众生所作相而说法。非自通处说自觉境界。

　　记曰。此答第四问也。前问意因恒沙章言如来法身过世间望。遂疑何以又有金刚力士常随侍卫。今佛答云。金刚力士所随护者。乃化佛耳。非真如来也。真如来者。离一切根量。以灭一切凡夫外道二乘根量故。得现法乐安住无间法智忍中。故不假守护。然一切化佛。乃从众生机感应现而生。非是业报所生。所谓应化非真佛。虽非真佛。然亦从真起。故云不离佛。以应不离真故。其所说法亦非真法。乃随众生种种心行乐欲不同。施设方便。各令欢喜成办事业。故云因陶家轮等众生所作相而说法。盖陶家以轮绳泥水因缘。造作种种器物。随其所求。各适其用故。然所说法乃随他意语。非随自通处说自觉境界也。

　　复次大慧。愚夫依七识身灭。起断见。不觉识藏故。起常见。自妄想故。不知本际。自妄想慧灭。故解脱。

　　记曰。此答第五问也。前问因恒沙章云生死本际不可知。遂疑谓既不知生死之始。云何而知解脱之终耶。故问何不施设本际。今佛答意。谓本际者。实际理地也。然实际中本无生死。又何有始终。然我所言生死本际不可知者。盖责凡愚外道。但随妄想生灭。不达实际耳。非是说生死有本际而不可知也。然彼愚夫依七识念念灭处起于断见。不知藏识。但以相续流注不断处起于常见。此皆自生妄想分别。故不知本际耳。非言生死有始。但彼自妄想灭。便是解脱。亦非涅槃有终也。

　　四住地无明住地习气断故。一切过断。

　　记曰。此答第六问也。前问因恒沙章言如来悉离一切过。遂以魔冤恶业果报致疑。今佛答意。谓如来离一切过者。五住烦恼习气究竟永断故。然又遭魔者。此定业也。以示身堪忍。调伏刚强众生。须具无生法忍。慈心三昧力故。所以有恶业果报者。以为众生示现定业难逃。在佛不免。欲令众生明信因果。惧恶报应。将使怖果绝因。离生死苦趣故。此皆化佛方便权智。示现与民同患之意耳。非是如来实有恶业报应具诸过恶也。且以五住烦恼永断。故言离过。殆非言不受定业为离过也。

　　尔时世尊欲重宣此义而说偈言。

　　三乘亦非乘。如来不磨灭。(唐译云。无有佛涅槃)一切佛所起。说离诸过恶。为诸无间智。及无余涅槃。诱进诸下劣。是故隐覆说。诸佛所起智。即分别说道。诸乘非为乘。彼则非涅槃。

　　记曰。此颂通共五偈。单颂授记一义耳。初一偈。意言法界理中本无三乘。故云亦非乘。法身如来亦无涅槃之事。故云不磨灭。然既无三乘。亦无涅槃。而云无一切声闻悉授佛记者。因为说诸二乘狭劣过恶。欲令舍离小心。趣向大道。究竟无间种智。证入无余涅槃。诱进诸下劣人。舍近习想。是故密意隐覆说有佛果可成。令彼生欢喜耳。非是实有涅槃待彼证之也。斯盖权智方便施设。若以诸佛所证根本实智。即依自智说自证真实之道。则诸乘非为乘矣。以十方佛土中。唯有一乘法。无二亦无三故。是则彼二乘所证非真涅槃明矣。故云诸佛所起智。即分别说道等。

　　欲色有及见。说是四住地。意识之所起。识宅意所住。意及眼识等。断灭说无常。或作涅槃见。而为说常住。

　　记曰。此颂授记中烦恼障断。非智障断意也。所言烦恼障者。乃四住烦恼也。谓欲爱住地。色爱住他。有爱住地。见一切住地。此四烦恼。乃意识之所起。而第七末那内熏八识坚住。以为生死种子。故云识宅意所住。以前七识念念生灭无常。而彼见为断。以不知藏识流注。而便以为常。遂作涅槃之见。故我说彼非涅槃也。此常住言。乃出二乘妄计耳。故唐译云。见意识眼等。无常故说断。迷意藏起常。邪智谓涅槃。观此偈文。即颂授记文义亦尚不足。其余五问之意。亦当有颂。或经文脱略耳。

　　○此上广决众疑以显法身离过已竟。

　　△下特示真修佛性戒本以彰生佛平等。

　　尔时大慧菩萨以偈问曰。

　　彼诸菩萨等。志求佛道者。酒肉及与葱。饮食为云何。惟愿无上尊。哀愍为演说。愚夫所贪着。臭秽无名称。虎狼所甘嗜。云何而可食。食者生诸过。不食为福善。惟愿为我说。食不食罪福。

　　大慧菩萨说偈问已。复白佛言。惟愿世尊为我等说食不食肉功德过恶。我及诸菩萨于现在未来。当为种种希望食肉众生分别说法。令彼众生慈心相向。得慈心已。各于住地清净明了。(唐译云。为未来现在非习所熏食肉众生而演说之。令舍肉味。求于法味。于一切众生起大慈心。更相亲爱如一子想。住菩萨地)疾得究竟无上菩提。声闻缘觉自地止息已。亦得速成无上菩提。

　　记曰。此因上世尊一往开示理行因果究竟已极。而大慧至此特以食肉为请者。将示真修如实行者。当以性戒为本故也。如楞严进修五十五位。初以三种渐次为首。悲夫。众生所以常寝生死者。独以淫杀盗妄四种根本重罪牵缠。不得出离也。彼首断淫。此专断杀。皆为真修之要。但此经来文未尽。不能毕见如来清净垂范耳。或曰。诸经首唱断杀。楞严独唱断淫。说者以真修以断淫为本。利生以断杀为先。何言断肉便为真修耶。愚曰。不然。如来说法。各随所因。初无执一之谈也。彼因阿难误堕。便唱断淫。此因夜叉王宫。便唱断杀。各随性习偏重。所谓痛处着锥耳。良以众生贪着五欲因缘。沉沦生死。五欲者财色名食睡也。岂独色欲偏令人生死。而食便不致生死耶。楞严三相续中。以三贪为本。所谓淫贪杀贪盗贪也。彼首淫贪。而此重杀盗二贪。盖为末世众生。迷于性真。昧于同体。相吞相杀。尤甚罗刹。故如来大慈。特因夜叉鬼王而发之也。彼首刳正性。此先除助因。违现业。盖相须也。然恨未见毕竟之论耳。矧前云一切众生皆摄受欲食。不能摄受法食。此云欲令众生舍于肉味。求于法味。于一切众生慈心相向。如一子地。苟非深得法味。悟平等性。何以不食肉者便能住菩萨地。速得无上菩提耶。此示真修性戒。而因鬼王发之者无疑矣。且曰声闻住自涅槃。亦因不食肉故而能疾得无上菩提者。岂不以贪涅槃味。摄受欲食。为戕害法身。而违平等自性者耶。二乘苟能舍此欲味。则一念顿证无上菩提。成佛之速无过于此。是愚所谓性戒也。智者请深观之。

　　恶邪论法(唐译云路伽耶等。此云顺世。又云善论)诸外道辈。邪见断常颠倒计着。尚有遮法不听食肉。况复如来世间救护正法成就而食肉耶。

　　记曰。此言外道邪见。尚有遮禁不听食肉。何况如来大悲含育。世所依怙。而许自他俱食肉耶。深明必应制断也。

　　佛告大慧。善哉善哉。谛听谛听。善思念之。当为汝说。大慧白佛言。唯然受教。佛告大慧。有无量因缘不应食肉。然我今当为汝略说。谓一切众生从本心来。展转因缘尝为六亲。以亲想故。不应食肉。(唐译云。一切众生从无始来。在生死中轮回不息。靡不曾作父母兄弟男女眷属。乃至朋友亲爱侍使。易生而受鸟兽等身。云何于中取而食之)驴骡骆驼狐狗牛马人兽等肉。屠者杂卖故。不应食肉。不净气分所生长故。不应食肉。众生闻气悉生恐怖。如旃陀罗(此云屠者)及谭婆(此云食狗肉人。又猎师也)等。狗见憎恶。惊怖群吠故。不应食肉。又令修行者慈心不生故。不应食肉。凡愚所嗜。臭秽不净。无善名称故。不应食肉。令诸咒术不成就故。不应食肉。以杀生者。见形起识。深味着故。不应食肉。彼食肉者诸天所弃故。不应食肉。令口气臭故。不应食肉。多恶梦故。不应食肉。空闲林中虎狼闻香故。不应食肉。令饮食无节故。不应食肉。令修行者不生厌离故。不应食肉。我尝说言。凡所饮食。作食子肉想作服药想故。不应食肉。听食肉者无有是处。

　　记曰。此甚言食肉之过患也。其实不应食肉有无量因缘。今略说者如是耳。首称一切众生于生死中靡不曾为父母兄弟六亲眷属朋友知识者。此所谓法性平等。同体之慈也。以亲因而观众生。则无肉可食。以佛性而观众生。则无物可取。无物可取。则众生相空。无肉可食。则自性清净。相空性净。此所以为性戒成就。一念而登佛地也。不食之利。既能远取菩提。而食之之害。则当断佛慧命。永殒善根矣。由是观之。如上略说之过。犹举易信者言之。为遮众生恐怖故耳。

　　复次大慧。过去有王。名师子苏陀娑。食种种肉。遂至食人。臣民不堪。即便谋反。断其奉禄以食肉者有如是过故。不应食肉。

　　记曰。此甚言昧于同体。故致食人。违背性真。故致反逆。顺逆由己。而依违应之矣。二译此中有多因缘。当合观之。

　　复次大慧。凡诸杀者。为财利故。杀生屠贩。彼诸愚痴食肉众生。以钱为网而捕诸肉。(魏译云。是故买者与杀无异)彼杀生者。若以财物。若以钩纲。取彼空行水陆众生。种种杀害。屠贩求利。大慧。亦无不教不求不想而有鱼肉。以是义故。不应食肉。

　　记曰。此言因食肉而资杀业也。彼杀生为利而杀。食肉以钱而网。是以食之者众。而杀之者多。杀之者日益多。而食肉者业益甚。是故买与杀者其罪均也。总之皆以妄想贪求故耳。所以杀者求利而想愈增。食者求味而想愈炽。是以杀食相诲。同恶相资。故云亦无不教不求不想而有鱼肉者。此其所以业等也。魏译云。我观世间无有是肉而非命者。故我说食肉之罪。断如来种。

　　大慧。我有时说遮五种肉。或制十种。今于此经。一切种。一切时。开除方便。一切悉断。

　　记曰。此明开权显实意也。佛谓我余经中。亦曾许食五种净肉。制断十种生物而已。今则一切顿断。一切生命尽不许食。何者。以昔机未纯。未示佛性义。权且遮制以将就之。欲待时故。今则众志贞纯。说时已至。若不顿断食肉。以顿示佛性种子。令其成实。则我以小乘化人。自堕吝法之悭。此事定为不可。故我于楞伽此会。一切尽断。都不许食也。五种净肉者。谓不见。不闻。不疑。鸟残。自死。是也。应断十种者。谓人。蛇。象。马。龙。狐。猪。狗。狮子。猕猴。是也。

　　大慧。如来应供等正觉尚无所食。况食鱼肉。亦不教人。以大悲前行故。视一切众生犹如一子。(唐译云。声闻缘觉及诸菩萨尚唯法食。岂况如来。大慧。如来法身。非杂食身。大慧。我已洗涤一切习气。我已善择诸心智慧。大悲平等。普视众生犹如一子。云何而许声闻弟子食于子肉。何况自食)是故不听令食子肉。

　　记曰。此世尊广说食肉之过。而以同体大悲结示之也。然如来法身。非杂食身。故以法喜为食。此正欲行人舍离欲食。摄受法食耳。所以切戒行人勿食众生血肉者。以如来视一切众生如一子故。然子之于父母。气分同也。良以法身流转五道。名曰众生。而一切众生皆以如来法身为体故。以同体而观。犹如一子。则无众生。苟食其肉。岂非戕法身。断慧命耶。不食则自性无亏。法身常住矣。成佛之要。莫速于此。不食肉章长行之文。二译甚广。今此文正当魏译十分之一。当唐译十分之三耳。顾此长行虽略。而偈文颇详。详略相因。盖译人善义之体势。殆非佛语有出入也。观者于此三译全经。悉当以义会之。

　　尔时世尊欲重宣此义而说偈言。

　　曾悉为亲属。鄙秽不净杂。不净所生长。闻气悉恐怖。

　　记曰。此总颂不净气分等文。所谓长详偈略。且偈又先后互明。

　　一切肉与葱。及诸韭蒜等。种种放逸酒。修行常远离。亦常离麻油。及诸穿孔床。以彼诸细虫。于中极恐怖。

　　记曰。此长略偈详也。葱韭韭蒜。所谓生啖生恚。熟食发淫。故与酒肉并食之。则生诸放逸。增长淫欲也。不食麻油。不惊细虫。况食血肉耶。

　　饮食生放逸。放逸生诸觉。(唐译云生邪觉)从觉生贪欲。是故不应食。由食生贪欲。贪令心迷醉。迷醉长爱欲。生死不解脱。

　　记曰。此明因杀盗而致淫欲也。楞严谓酒肉葱蒜等为助因。此言食之而生贪欲。贪心迷醉。增长爱欲。故生死不脱者。由彼食贪无明。滋培欲根。故增长耳。令绝食贪。则无明之水既涸。欲爱之田自干。名色之芽自枯。此所以因断味食。而生死顿绝。速至菩提也。

　　为利杀众生。以财网诸肉。二俱是恶业。死堕叫呼狱。若无教想求。则无三净肉。彼非无有因。是故不应食。

　　记曰。无有不生之肉。故云彼非无有因。

　　彼诸修行者。由是悉远离。十方佛世尊。一切咸诃责。展转更相食。死堕虎狼类。臭秽可厌恶。所生常愚痴。多生旃陀罗。腊师谭婆种。或生陀夷尼。(魏译作罗刹女)及诸食肉性。罗刹猫狸等。遍于是中生。

　　记曰。言好食腥膻。必多堕于此类。性皆然也。

　　缚象与大云。央掘利魔罗。

　　记曰。缚象。魏译云象掖。唐译云象胁。央掘利魔罗。唐译云央掘摩。皆经名也。

　　及此楞伽经。我悉制断肉。诸佛及菩萨。声闻所诃责。食已无惭愧。生生常痴冥。先说见闻疑。已断一切肉。妄想不觉知。故生食肉处。

　　记曰。此言如来元不曾许食净肉也。佛谓我先所说见闻疑杀不许食者。其密意已是断一切肉。总不许食矣。以一切肉。总不出此三种杀故。所言不见不闻不疑杀。除此则无肉可食矣。而众生妄想无知。将谓如来许不见等是为净肉。遂生可食之想。此愚之甚也。

　　如彼贪欲过。障碍圣解脱。酒肉葱韭蒜。悉为圣道障。未来世众生。于肉愚痴说。言此净无罪。佛听我等食。食如服药想。(唐译云。净食尚如药)亦如食子肉。知足生厌离。修行行乞食。

　　记曰。此责众生无知。妄谓如来许食净肉也。谓众生所以妄谓净肉可食者。以彼贪欲过患所致耳。名虽净肉。其实障碍圣解脱道。与酒肉葱蒜等无差别。而众生愚痴。言此是净而无罪过。是佛所听食者。谬之甚矣。然佛每诫比丘节量时食。勿生贪求。若受信施净食之时。应当观察如服药想。亦如饥世食子肉想。为欲惭愧知足。生厌离心。行乞食法故。然于净食尚然如此。何况教彼食净肉耶。

　　安住慈心者。我说常厌离。虎狼诸恶兽。恒可同游止。若食诸血肉。众生悉恐怖。是故修行者。慈心不食肉。食肉无慈慧。永背正解脱。及违圣表相。是故不应食。

　　记曰。食肉无慈慧。谓伤同体。无正知见故。永背正解脱。谓不随顺法性。行邪险道。入生死故。违圣表相。谓亏护生威仪。不能化利众生故。有此多失。故修行者不应食也。

　　得生梵志种。及诸修行处。智慧富贵家。斯由不食肉。

　　记曰。此结不食肉者之利益也。凡善恶之报有三。谓现报。生报。后报。如长行历言身口臭秽。物见惊怖。及王臣反逆等。皆现报也。如偈中前云。堕号叫狱。及虎狼臭类。猫狸罗刹。及屠儿等。恶种类中。皆生报后报也。今偈不食肉。而得生梵种。诸修行处。及智慧富贵之家。此乃善业。生报后报。若是而验。现报可知矣。以远秽恶。故生梵种。以能顺法界性。故生修行处。所谓不离道场也。以舍愚痴。故生智慧。以永绝贪求。堪为佛子。故生富贵家。以如来富有法界。贵为世尊。唯达法性平等而能不食肉者。可以克绍家业耳。其他复何与焉。悲夫。一切众生同迷法性。而受五蕴幻妄身心也。观相虽异。观性实同。昧者迷同而忽异。尔乃仇视自心。恣杀以快己。岂不谬哉。此所谓自心取自心。非幻成幻法。能了达自心现量。则物我兼忘。人法双泯。一种平怀。荡然自尽。岂非不以忘取着之情。而为成佛之梯筏耶。此所以真修之行。而以断肉为第一清净明诲也。然考之四重。此虽一隅。智者倘能深观而谛思之。即此可以思过半矣。

　　此经传云。大部有四十卷。一百五十一品。此来者四卷。唯此一品。以经来未尽。故阙流通。其百八问中。今别问别答者。五法三自性八识二无我。总别迷悟因果邪正阶差修证始终根性差等。义已问答明白具足。其未明答者。但名相差别之事耳。如谁生诸宝性已下。至若天地人物万象之差。人欲好乐之别。及佛所补大慧问不及者。算数之事。并华藏世界形状不同等。具如华严世界成就。华藏世界。及阿僧祗寿量诸品证之。则其未至之文。特名相耳。先觉所以不持来者。以所重在唯心唯识法门。欲顿悟一心。即此更无余法。至其所未来者。纵尽法界数量。第不过一心之影现耳。达磨指此为心印。岂此外更有剩法乎。观者应知。

　　偈曰。

　稽首寂灭海　　庄严妙色身　　圆满总持门
　永离文字相　　随缘和合者　　自性清净僧
　蒙以同体慈　　哀愍摄受我　　能以思惟心
　入此甚深藏　　于一毛端头　　现自觉境界
　普使见闻者　　顿悟法性空　　一切幻化缘
　了达唯心现　　愿法界量灭　　同入平等观
　普于一切时　　一切尘中现　　凡在有情身
　共登极乐国

　　观楞伽阿䟦多罗宝经记卷第八(终)

　　No. 326-C 观楞伽宝经阁笔记

　　观楞伽宝经记。盖为观经而作也。以此经直指众生识藏即如来藏。显发日用现前境界。令其随顺观察自心现量。顿证诸佛自觉圣智。故名佛语心。非文字也。又岂可以文字而解之哉。故今不曰注疏。而曰观经记。盖以观游心。所记观中之境耳。此经为发最上乘者说。所谓是法甚深奥。小有能信者。以文险义幽。老师宿学读之不能句。况遗言得义。以入自心现量乎。昔达磨授二祖。以此为心印。自五祖教人读金刚。则此经不独为文字。且又束之高阁。而知之者希。望崖者众矣。惟我
圣祖以广大不二真心御寰宇。修文之暇。乃以楞伽金刚佛祖三经。以试僧得度如儒科。特
命僧宗泐等注释之。颁布海内。浸久而奉行者亦希。清幼入空门。切志向上事。愧未多历讲肆。尝见古人谓文字之学。不能洞当人之性源。贵在妙悟自心。心一悟。则回观文字。如推门落臼。固不难矣。因入山习枯禅。直至一字不识之地。一旦脱然自信。回视诸经。果了然如视归家故道。独于此经苦不能句。余居海上。时万历壬辰夏。偶患足痛不可忍。因请此经置案头。潜心力究。忽寂尔亡身。及开卷读百八义。了然如视白黑。因忆昔五台梵师言。遂落笔记之。至生灭章。其患即愈。及乙未春。因弘法罹难。幽囚困楚中。一念孤光未昧。实仗此法门威德力也。顷蒙
恩遣雷阳。丙申春。过吉州。遇大行王公性海于净土中。请益是经。因出前草二章。公首肯。遂以正受注并三译本。稽首属余。请卒业焉。余携之。以是年三月十日抵戍所。于四月朔即命笔。时值其地饥且疠。死伤蔽野。余坐毒雾尸陀林中。日究此经。至忘寝食。了然如处清凉国。至七月朔。甫完卷半。比与柯孝廉复元。率诸父老掩胔骼。至四千头有奇。建盂兰会。说幽冥戒。普济之。时天乃雨。而疠随止。遂令蔑戾车地。大生欢喜心。无乃借此性海一滴。润此焦枯乎。余亦奉镇檄来五羊。憩东郭垒壁间。又首事于十月朔。至明年佛成道日。乃阁笔焉。愚窃思多生以谤法因缘。今感斯报。荷蒙
圣慈以万里之行而调伏之。使入其难入。期年之内。奔走居半。而能了此积劫广大因缘。非荷诸佛神力加持。何能以思惟心测度如来自觉圣智境界乃尔。以是弥感
圣恩。析骨难酬也。稿成。观察海门周公欲梓之。以入贺未果。戊戌冬。适侍御樊公友轩。以建储议谪雷阳。与余同伍。道过仙城见访。问雷阳风景何如。余笑曰在人不在境。因出此草示之。曰此余雷阳风景也。公叹曰信光明幢哉。愿广法施。遂为疏募众。幸诸宰官长者居士各欢喜成之。愿将此胜因。回向楞伽法性海中。仰凭慧光圆照。破此夙愆。蚤登解脱。冀见闻随喜。同入自心现量。共转此法轮直至未来际。以斯功德。上报
圣恩。下拔苦趣。齐登涅槃彼岸耳。第此经单破外道二乘偏邪之见。令生正智。以一心为真宗。以摧邪显正为大用。其所破之执。各有所据。皆载彼宗。以瘴乡苦无经论参考。即所引证。咸以起信唯识提挈纲宗。务在融会三译。血脉贯通。若夫单提向上。直指一心。枝词异说。刷洗殆尽。冥契祖印。何敢让焉。因为述其始末如此。

　　万历己亥年夏望日　海印沙门德清记

　　No. 326-D

　　牢山憨老人。观世得无生。盖游心于自觉圣智。以皈极也。余从之游。出楞伽笔记一帙为余诵。余观其三分分科。则祖之弥天氏。五义约释。则本天台氏。而又会三译以络脉。引二论以明宗。节其章解而理贯华。叠其句释而文畅。矢不牵枝引蔓。不穿地撩天。可谓中原绝唱虚壤玄根。诚义学之司南。亦诠经之正轨也。募刻枣梨。布诸刍草。

　　万历癸卯首夏佛生日楚云阳门人僧一书于五云之来阳祠
